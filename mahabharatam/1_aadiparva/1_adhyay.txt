<s-lg><s-l>नारायणं नमस्कृत्य नरं चैव नरोत्तमम् ।</s-l><s-l>देवीं सरस्वतीं चैव ततो जयमुदीरयेत् ॥ ० ॥</s-l></s-lg><s-lg><s-l>लोमहर्षणपुत्र उग्रश्रवाः सूतः पौराणिको नैमिषारण्ये शौनकस्य कुलपतेर्द्वादशवार्षिके सत्रे ॥ १ ॥</s-l></s-lg><s-lg><s-l>समासीनानभ्यगच्छद्ब्रह्मर्षीन्संशितव्रतान् ।</s-l><s-l>विनयावनतो भूत्वा कदाचित्सूतनन्दनः ॥ २ ॥</s-l></s-lg><s-lg><s-l>तमाश्रममनुप्राप्तं नैमिषारण्यवासिनः ।</s-l><s-l>चित्राः श्रोतुं कथास्तत्र परिवव्रुस्तपस्विनः ॥ ३ ॥</s-l></s-lg><s-lg><s-l>अभिवाद्य मुनींस्तांस्तु सर्वानेव कृताञ्जलिः ।</s-l><s-l>अपृच्छत्स तपोवृद्धिं सद्भिश्चैवाभिनन्दितः ॥ ४ ॥</s-l></s-lg><s-lg><s-l>अथ तेषूपविष्टेषु सर्वेष्वेव तपस्विषु ।</s-l><s-l>निर्दिष्टमासनं भेजे विनयाल्लोमहर्षणिः ॥ ५ ॥</s-l></s-lg><s-lg><s-l>सुखासीनं ततस्तं तु विश्रान्तमुपलक्ष्य च ।</s-l><s-l>अथापृच्छदृषिस्तत्र कश्चित्प्रस्तावयन्कथाः ॥ ६ ॥</s-l></s-lg><s-lg><s-l>कुत आगम्यते सौते क्व चायं विहृतस्त्वया ।</s-l><s-l>कालः कमलपत्राक्ष शंसैतत्पृच्छतो मम ॥ ७ ॥</s-l></s-lg><s-lg><s-l> सूत उवाच ।</s-l><s-l>जनमेजयस्य राजर्षेः सर्पसत्रे महात्मनः ।</s-l><s-l>समीपे पार्थिवेन्द्रस्य सम्यक्पारिक्षितस्य च ॥ ८ ॥</s-l></s-lg><s-lg><s-l>कृष्णद्वैपायनप्रोक्ताः सुपुण्या विविधाः कथाः ।</s-l><s-l>कथिताश्चापि विधिवद्या वैशंपायनेन वै ॥ ९ ॥</s-l></s-lg><s-lg><s-l>श्रुत्वाहं ता विचित्रार्था महाभारतसंश्रिताः ।</s-l><s-l>बहूनि संपरिक्रम्य तीर्थान्यायतनानि च ॥ १० ॥</s-l></s-lg><s-lg><s-l>समन्तपञ्चकं नाम पुण्यं द्विजनिषेवितम् ।</s-l><s-l>गतवानस्मि तं देशं युद्धं यत्राभवत्पुरा ।</s-l><s-l>पाण्डवानां कुरूणां च सर्वेषां च महीक्षिताम् ॥ ११ ॥</s-l></s-lg><s-lg><s-l>दिदृक्षुरागतस्तस्मात्समीपं भवतामिह ।</s-l><s-l>आयुष्मन्तः सर्व एव ब्रह्मभूता हि मे मताः ॥ १२ ॥</s-l></s-lg><s-lg><s-l>अस्मिन्यज्ञे महाभागाः सूर्यपावकवर्चसः ।</s-l><s-l>कृताभिषेकाः शुचयः कृतजप्या हुताग्नयः ।</s-l><s-l>भवन्त आसते स्वस्था ब्रवीमि किमहं द्विजाः ॥ १३ ॥</s-l></s-lg><s-lg><s-l>पुराणसंश्रिताः पुण्याः कथा वा धर्मसंश्रिताः ।</s-l><s-l>इतिवृत्तं नरेन्द्राणामृषीणां च महात्मनाम् ॥ १४ ॥</s-l></s-lg><s-lg><s-l> ऋषय ऊचुः ।</s-l><s-l>द्वैपायनेन यत्प्रोक्तं पुराणं परमर्षिणा ।</s-l><s-l>सुरैर्ब्रह्मर्षिभिश्चैव श्रुत्वा यदभिपूजितम् ॥ १५ ॥</s-l></s-lg><s-lg><s-l>तस्याख्यानवरिष्ठस्य विचित्रपदपर्वणः ।</s-l><s-l>सूक्ष्मार्थन्याययुक्तस्य वेदार्थैर्भूषितस्य च ॥ १६ ॥</s-l></s-lg><s-lg><s-l>भारतस्येतिहासस्य पुण्यां ग्रन्थार्थसंयुताम् ।</s-l><s-l>संस्कारोपगतां ब्राह्मीं नानाशास्त्रोपबृंहिताम् ॥ १७ ॥</s-l></s-lg><s-lg><s-l>जनमेजयस्य यां राज्ञो वैशंपायन उक्तवान् ।</s-l><s-l>यथावत्स ऋषिस्तुष्ट्या सत्रे द्वैपायनाज्ञया ॥ १८ ॥</s-l></s-lg><s-lg><s-l>वेदैश्चतुर्भिः समितां व्यासस्याद्भुतकर्मणः ।</s-l><s-l>संहितां श्रोतुमिच्छामो धर्म्यां पापभयापहाम् ॥ १९ ॥</s-l></s-lg><s-lg><s-l> सूत उवाच ।</s-l><s-l>आद्यं पुरुषमीशानं पुरुहूतं पुरुष्टुतम् ।</s-l><s-l>ऋतमेकाक्षरं ब्रह्म व्यक्ताव्यक्तं सनातनम् ॥ २० ॥</s-l></s-lg><s-lg><s-l>असच्च सच्चैव च यद्विश्वं सदसतः परम् ।</s-l><s-l>परावराणां स्रष्टारं पुराणं परमव्ययम् ॥ २१ ॥</s-l></s-lg><s-lg><s-l>मङ्गल्यं मङ्गलं विष्णुं वरेण्यमनघं शुचिम् ।</s-l><s-l>नमस्कृत्य हृषीकेशं चराचरगुरुं हरिम् ॥ २२ ॥</s-l></s-lg><s-lg><s-l>महर्षेः पूजितस्येह सर्वलोके महात्मनः ।</s-l><s-l>प्रवक्ष्यामि मतं कृत्स्नं व्यासस्यामिततेजसः ॥ २३ ॥</s-l></s-lg><s-lg><s-l>आचख्युः कवयः केचित्संप्रत्याचक्षते परे ।</s-l><s-l>आख्यास्यन्ति तथैवान्ये इतिहासमिमं भुवि ॥ २४ ॥</s-l></s-lg><s-lg><s-l>इदं तु त्रिषु लोकेषु महज्ज्ञानं प्रतिष्ठितम् ।</s-l><s-l>विस्तरैश्च समासैश्च धार्यते यद्द्विजातिभिः ॥ २५ ॥</s-l></s-lg><s-lg><s-l>अलंकृतं शुभैः शब्दैः समयैर्दिव्यमानुषैः ।</s-l><s-l>छन्दोवृत्तैश्च विविधैरन्वितं विदुषां प्रियम् ॥ २६ ॥</s-l></s-lg><s-lg><s-l>निष्प्रभेऽस्मिन्निरालोके सर्वतस्तमसावृते ।</s-l><s-l>बृहदण्डमभूदेकं प्रजानां बीजमक्षयम् ॥ २७ ॥</s-l></s-lg><s-lg><s-l>युगस्यादौ निमित्तं तन्महद्दिव्यं प्रचक्षते ।</s-l><s-l>यस्मिंस्तच्छ्रूयते सत्यं ज्योतिर्ब्रह्म सनातनम् ॥ २८ ॥</s-l></s-lg><s-lg><s-l>अद्भुतं चाप्यचिन्त्यं च सर्वत्र समतां गतम् ।</s-l><s-l>अव्यक्तं कारणं सूक्ष्मं यत्तत्सदसदात्मकम् ॥ २९ ॥</s-l></s-lg><s-lg><s-l>यस्मात्पितामहो जज्ञे प्रभुरेकः प्रजापतिः ।</s-l><s-l>ब्रह्मा सुरगुरुः स्थाणुर्मनुः कः परमेष्ठ्यथ ॥ ३० ॥</s-l></s-lg><s-lg><s-l>प्राचेतसस्तथा दक्षो दक्षपुत्राश्च सप्त ये ।</s-l><s-l>ततः प्रजानां पतयः प्राभवन्नेकविंशतिः ॥ ३१ ॥</s-l></s-lg><s-lg><s-l>पुरुषश्चाप्रमेयात्मा यं सर्वमृषयो विदुः ।</s-l><s-l>विश्वेदेवास्तथादित्या वसवोऽथाश्विनावपि ॥ ३२ ॥</s-l></s-lg><s-lg><s-l>यक्षाः साध्याः पिशाचाश्च गुह्यकाः पितरस्तथा ।</s-l><s-l>ततः प्रसूता विद्वांसः शिष्टा ब्रह्मर्षयोऽमलाः ॥ ३३ ॥</s-l></s-lg><s-lg><s-l>राजर्षयश्च बहवः सर्वैः समुदिता गुणैः ।</s-l><s-l>आपो द्यौः पृथिवी वायुरन्तरिक्षं दिशस्तथा ॥ ३४ ॥</s-l></s-lg><s-lg><s-l>संवत्सरर्तवो मासाः पक्षाहोरात्रयः क्रमात् ।</s-l><s-l>यच्चान्यदपि तत्सर्वं संभूतं लोकसाक्षिकम् ॥ ३५ ॥</s-l></s-lg><s-lg><s-l>यदिदं दृश्यते किंचिद्भूतं स्थावरजङ्गमम् ।</s-l><s-l>पुनः संक्षिप्यते सर्वं जगत्प्राप्ते युगक्षये ॥ ३६ ॥</s-l></s-lg><s-lg><s-l>यथर्तावृतुलिङ्गानि नानारूपाणि पर्यये ।</s-l><s-l>दृश्यन्ते तानि तान्येव तथा भावा युगादिषु ॥ ३७ ॥</s-l></s-lg><s-lg><s-l>एवमेतदनाद्यन्तं भूतसंहारकारकम् ।</s-l><s-l>अनादिनिधनं लोके चक्रं संपरिवर्तते ॥ ३८ ॥</s-l></s-lg><s-lg><s-l>त्रयस्त्रिंशत्सहस्राणि त्रयस्त्रिंशच्छतानि च ।</s-l><s-l>त्रयस्त्रिंशच्च देवानां सृष्टिः संक्षेपलक्षणा ॥ ३९ ॥</s-l></s-lg><s-lg><s-l>दिवस्पुत्रो बृहद्भानुश्चक्षुरात्मा विभावसुः ।</s-l><s-l>सविता च ऋचीकोऽर्को भानुराशावहो रविः ॥ ४० ॥</s-l></s-lg><s-lg><s-l>पुत्रा विवस्वतः सर्वे मह्यस्तेषां तथावरः ।</s-l><s-l>देवभ्राट्तनयस्तस्य तस्मात्सुभ्राडिति स्मृतः ॥ ४१ ॥</s-l></s-lg><s-lg><s-l>सुभ्राजस्तु त्रयः पुत्राः प्रजावन्तो बहुश्रुताः ।</s-l><s-l>दशज्योतिः शतज्योतिः सहस्रज्योतिरात्मवान् ॥ ४२ ॥</s-l></s-lg><s-lg><s-l>दश पुत्रसहस्राणि दशज्योतेर्महात्मनः ।</s-l><s-l>ततो दशगुणाश्चान्ये शतज्योतेरिहात्मजाः ॥ ४३ ॥</s-l></s-lg><s-lg><s-l>भूयस्ततो दशगुणाः सहस्रज्योतिषः सुताः ।</s-l><s-l>तेभ्योऽयं कुरुवंशश्च यदूनां भरतस्य च ॥ ४४ ॥</s-l></s-lg><s-lg><s-l>ययातीक्ष्वाकुवंशश्च राजर्षीणां च सर्वशः ।</s-l><s-l>संभूता बहवो वंशा भूतसर्गाः सविस्तराः ॥ ४५ ॥</s-l></s-lg><s-lg><s-l>भूतस्थानानि सर्वाणि रहस्यं त्रिविधं च यत् ।</s-l><s-l>वेदयोगं सविज्ञानं धर्मोऽर्थः काम एव च ॥ ४६ ॥</s-l></s-lg><s-lg><s-l>धर्मकामार्थशास्त्राणि शास्त्राणि विविधानि च ।</s-l><s-l>लोकयात्राविधानं च संभूतं दृष्टवानृषिः ॥ ४७ ॥</s-l></s-lg><s-lg><s-l>इतिहासाः सवैयाख्या विविधाः श्रुतयोऽपि च ।</s-l><s-l>इह सर्वमनुक्रान्तमुक्तं ग्रन्थस्य लक्षणम् ॥ ४८ ॥</s-l></s-lg><s-lg><s-l>विस्तीर्यैतन्महज्ज्ञानमृषिः संक्षेपमब्रवीत् ।</s-l><s-l>इष्टं हि विदुषां लोके समासव्यासधारणम् ॥ ४९ ॥</s-l></s-lg><s-lg><s-l>मन्वादि भारतं केचिदास्तीकादि तथापरे ।</s-l><s-l>तथोपरिचराद्यन्ये विप्राः सम्यगधीयते ॥ ५० ॥</s-l></s-lg><s-lg><s-l>विविधं संहिताज्ञानं दीपयन्ति मनीषिणः ।</s-l><s-l>व्याख्यातुं कुशलाः केचिद्ग्रन्थं धारयितुं परे ॥ ५१ ॥</s-l></s-lg><s-lg><s-l>तपसा ब्रह्मचर्येण व्यस्य वेदं सनातनम् ।</s-l><s-l>इतिहासमिमं चक्रे पुण्यं सत्यवतीसुतः ॥ ५२ ॥</s-l></s-lg><s-lg><s-l>पराशरात्मजो विद्वान्ब्रह्मर्षिः संशितव्रतः ।</s-l><s-l>मातुर्नियोगाद्धर्मात्मा गाङ्गेयस्य च धीमतः ॥ ५३ ॥</s-l></s-lg><s-lg><s-l>क्षेत्रे विचित्रवीर्यस्य कृष्णद्वैपायनः पुरा ।</s-l><s-l>त्रीनग्नीनिव कौरव्याञ्जनयामास वीर्यवान् ॥ ५४ ॥</s-l></s-lg><s-lg><s-l>उत्पाद्य धृतराष्ट्रं च पाण्डुं विदुरमेव च ।</s-l><s-l>जगाम तपसे धीमान्पुनरेवाश्रमं प्रति ॥ ५५ ॥</s-l></s-lg><s-lg><s-l>तेषु जातेषु वृद्धेषु गतेषु परमां गतिम् ।</s-l><s-l>अब्रवीद्भारतं लोके मानुषेऽस्मिन्महानृषिः ॥ ५६ ॥</s-l></s-lg><s-lg><s-l>जनमेजयेन पृष्टः सन्ब्राह्मणैश्च सहस्रशः ।</s-l><s-l>शशास शिष्यमासीनं वैशंपायनमन्तिके ॥ ५७ ॥</s-l></s-lg><s-lg><s-l>स सदस्यैः सहासीनः श्रावयामास भारतम् ।</s-l><s-l>कर्मान्तरेषु यज्ञस्य चोद्यमानः पुनः पुनः ॥ ५८ ॥</s-l></s-lg><s-lg><s-l>विस्तरं कुरुवंशस्य गान्धार्या धर्मशीलताम् ।</s-l><s-l>क्षत्तुः प्रज्ञां धृतिं कुन्त्याः सम्यग्द्वैपायनोऽब्रवीत् ॥ ५९ ॥</s-l></s-lg><s-lg><s-l>वासुदेवस्य माहात्म्यं पाण्डवानां च सत्यताम् ।</s-l><s-l>दुर्वृत्तं धार्तराष्ट्राणामुक्तवान्भगवानृषिः ॥ ६० ॥</s-l></s-lg><s-lg><s-l>चतुर्विंशतिसाहस्रीं चक्रे भारतसंहिताम् ।</s-l><s-l>उपाख्यानैर्विना तावद्भारतं प्रोच्यते बुधैः ॥ ६१ ॥</s-l></s-lg><s-lg><s-l>ततोऽध्यर्धशतं भूयः संक्षेपं कृतवानृषिः ।</s-l><s-l>अनुक्रमणिमध्यायं वृत्तान्तानां सपर्वणाम् ॥ ६२ ॥</s-l></s-lg><s-lg><s-l>इदं द्वैपायनः पूर्वं पुत्रमध्यापयच्छुकम् ।</s-l><s-l>ततोऽन्येभ्योऽनुरूपेभ्यः शिष्येभ्यः प्रददौ प्रभुः ॥ ६३ ॥</s-l></s-lg><s-lg><s-l>नारदोऽश्रावयद्देवानसितो देवलः पितॄन् ।</s-l><s-l>गन्धर्वयक्षरक्षांसि श्रावयामास वै शुकः ॥ ६४ ॥</s-l></s-lg><s-lg><s-l>दुर्योधनो मन्युमयो महाद्रुमः स्कन्धः कर्णः शकुनिस्तस्य शाखाः ।</s-l><s-l>दुःशासनः पुष्पफले समृद्धे मूलं राजा धृतराष्ट्रोऽमनीषी ॥ ६५ ॥</s-l></s-lg><s-lg><s-l>युधिष्ठिरो धर्ममयो महाद्रुमः स्कन्धोऽर्जुनो भीमसेनोऽस्य शाखाः ।</s-l><s-l>माद्रीसुतौ पुष्पफले समृद्धे मूलं कृष्णो ब्रह्म च ब्राह्मणाश्च ॥ ६६ ॥</s-l></s-lg><s-lg><s-l>पाण्डुर्जित्वा बहून्देशान्युधा विक्रमणेन च ।</s-l><s-l>अरण्ये मृगयाशीलो न्यवसत्सजनस्तदा ॥ ६७ ॥</s-l></s-lg><s-lg><s-l>मृगव्यवायनिधने कृच्छ्रां प्राप स आपदम् ।</s-l><s-l>जन्मप्रभृति पार्थानां तत्राचारविधिक्रमः ॥ ६८ ॥</s-l></s-lg><s-lg><s-l>मात्रोरभ्युपपत्तिश्च धर्मोपनिषदं प्रति ।</s-l><s-l>धर्मस्य वायोः शक्रस्य देवयोश्च तथाश्विनोः ॥ ६९ ॥</s-l></s-lg><s-lg><s-l>तापसैः सह संवृद्धा मातृभ्यां परिरक्षिताः ।</s-l><s-l>मेध्यारण्येषु पुण्येषु महतामाश्रमेषु च ॥ ७० ॥</s-l></s-lg><s-lg><s-l>ऋषिभिश्च तदानीता धार्तराष्ट्रान्प्रति स्वयम् ।</s-l><s-l>शिशवश्चाभिरूपाश्च जटिला ब्रह्मचारिणः ॥ ७१ ॥</s-l></s-lg><s-lg><s-l>पुत्राश्च भ्रातरश्चेमे शिष्याश्च सुहृदश्च वः ।</s-l><s-l>पाण्डवा एत इत्युक्त्वा मुनयोऽन्तर्हितास्ततः ॥ ७२ ॥</s-l></s-lg><s-lg><s-l>तांस्तैर्निवेदितान्दृष्ट्वा पाण्डवान्कौरवास्तदा ।</s-l><s-l>शिष्टाश्च वर्णाः पौरा ये ते हर्षाच्चुक्रुशुर्भृशम् ॥ ७३ ॥</s-l></s-lg><s-lg><s-l>आहुः केचिन्न तस्यैते तस्यैत इति चापरे ।</s-l><s-l>यदा चिरमृतः पाण्डुः कथं तस्येति चापरे ॥ ७४ ॥</s-l></s-lg><s-lg><s-l>स्वागतं सर्वथा दिष्ट्या पाण्डोः पश्याम संततिम् ।</s-l><s-l>उच्यतां स्वागतमिति वाचोऽश्रूयन्त सर्वशः ॥ ७५ ॥</s-l></s-lg><s-lg><s-l>तस्मिन्नुपरते शब्दे दिशः सर्वा विनादयन् ।</s-l><s-l>अन्तर्हितानां भूतानां निस्वनस्तुमुलोऽभवत् ॥ ७६ ॥</s-l></s-lg><s-lg><s-l>पुष्पवृष्टिः शुभा गन्धाः शङ्खदुन्दुभिनिस्वनाः ।</s-l><s-l>आसन्प्रवेशे पार्थानां तदद्भुतमिवाभवत् ॥ ७७ ॥</s-l></s-lg><s-lg><s-l>तत्प्रीत्या चैव सर्वेषां पौराणां हर्षसंभवः ।</s-l><s-l>शब्द आसीन्महांस्तत्र दिवस्पृक्कीर्तिवर्धनः ॥ ७८ ॥</s-l></s-lg><s-lg><s-l>तेऽप्यधीत्याखिलान्वेदाञ्शास्त्राणि विविधानि च ।</s-l><s-l>न्यवसन्पाण्डवास्तत्र पूजिता अकुतोभयाः ॥ ७९ ॥</s-l></s-lg><s-lg><s-l>युधिष्ठिरस्य शौचेन प्रीताः प्रकृतयोऽभवन् ।</s-l><s-l>धृत्या च भीमसेनस्य विक्रमेणार्जुनस्य च ॥ ८० ॥</s-l></s-lg><s-lg><s-l>गुरुशुश्रूषया कुन्त्या यमयोर्विनयेन च ।</s-l><s-l>तुतोष लोकः सकलस्तेषां शौर्यगुणेन च ॥ ८१ ॥</s-l></s-lg><s-lg><s-l>समवाये ततो राज्ञां कन्यां भर्तृस्वयंवराम् ।</s-l><s-l>प्राप्तवानर्जुनः कृष्णां कृत्वा कर्म सुदुष्करम् ॥ ८२ ॥</s-l></s-lg><s-lg><s-l>ततः प्रभृति लोकेऽस्मिन्पूज्यः सर्वधनुष्मताम् ।</s-l><s-l>आदित्य इव दुष्प्रेक्ष्यः समरेष्वपि चाभवत् ॥ ८३ ॥</s-l></s-lg><s-lg><s-l>स सर्वान्पार्थिवाञ्जित्वा सर्वांश्च महतो गणान् ।</s-l><s-l>आजहारार्जुनो राज्ञे राजसूयं महाक्रतुम् ॥ ८४ ॥</s-l></s-lg><s-lg><s-l>अन्नवान्दक्षिणावांश्च सर्वैः समुदितो गुणैः ।</s-l><s-l>युधिष्ठिरेण संप्राप्तो राजसूयो महाक्रतुः ॥ ८५ ॥</s-l></s-lg><s-lg><s-l>सुनयाद्वासुदेवस्य भीमार्जुनबलेन च ।</s-l><s-l>घातयित्वा जरासंधं चैद्यं च बलगर्वितम् ॥ ८६ ॥</s-l></s-lg><s-lg><s-l>दुर्योधनमुपागच्छन्नर्हणानि ततस्ततः ।</s-l><s-l>मणिकाञ्चनरत्नानि गोहस्त्यश्वधनानि च ॥ ८७ ॥</s-l></s-lg><s-lg><s-l>समृद्धां तां तथा दृष्ट्वा पाण्डवानां तदा श्रियम् ।</s-l><s-l>ईर्ष्यासमुत्थः सुमहांस्तस्य मन्युरजायत ॥ ८८ ॥</s-l></s-lg><s-lg><s-l>विमानप्रतिमां चापि मयेन सुकृतां सभाम् ।</s-l><s-l>पाण्डवानामुपहृतां स दृष्ट्वा पर्यतप्यत ॥ ८९ ॥</s-l></s-lg><s-lg><s-l>यत्रावहसितश्चासीत्प्रस्कन्दन्निव संभ्रमात् ।</s-l><s-l>प्रत्यक्षं वासुदेवस्य भीमेनानभिजातवत् ॥ ९० ॥</s-l></s-lg><s-lg><s-l>स भोगान्विविधान्भुञ्जन्रत्नानि विविधानि च ।</s-l><s-l>कथितो धृतराष्ट्रस्य विवर्णो हरिणः कृशः ॥ ९१ ॥</s-l></s-lg><s-lg><s-l>अन्वजानात्ततो द्यूतं धृतराष्ट्रः सुतप्रियः ।</s-l><s-l>तच्छ्रुत्वा वासुदेवस्य कोपः समभवन्महान् ॥ ९२ ॥</s-l></s-lg><s-lg><s-l>नातिप्रीतमनाश्चासीद्विवादांश्चान्वमोदत ।</s-l><s-l>द्यूतादीननयान्घोरान्प्रवृद्धांश्चाप्युपैक्षत ॥ ९३ ॥</s-l></s-lg><s-lg><s-l>निरस्य विदुरं द्रोणं भीष्मं शारद्वतं कृपम् ।</s-l><s-l>विग्रहे तुमुले तस्मिन्नहन्क्षत्रं परस्परम् ॥ ९४ ॥</s-l></s-lg><s-lg><s-l>जयत्सु पाण्डुपुत्रेषु श्रुत्वा सुमहदप्रियम् ।</s-l><s-l>दुर्योधनमतं ज्ञात्वा कर्णस्य शकुनेस्तथा ।</s-l><s-l>धृतराष्ट्रश्चिरं ध्यात्वा संजयं वाक्यमब्रवीत् ॥ ९५ ॥</s-l></s-lg><s-lg><s-l>शृणु संजय मे सर्वं न मेऽसूयितुमर्हसि ।</s-l><s-l>श्रुतवानसि मेधावी बुद्धिमान्प्राज्ञसंमतः ॥ ९६ ॥</s-l></s-lg><s-lg><s-l>न विग्रहे मम मतिर्न च प्रीये कुरुक्षये ।</s-l><s-l>न मे विशेषः पुत्रेषु स्वेषु पाण्डुसुतेषु च ॥ ९७ ॥</s-l></s-lg><s-lg><s-l>वृद्धं मामभ्यसूयन्ति पुत्रा मन्युपरायणाः ।</s-l><s-l>अहं त्वचक्षुः कार्पण्यात्पुत्रप्रीत्या सहामि तत् ।</s-l><s-l>मुह्यन्तं चानुमुह्यामि दुर्योधनमचेतनम् ॥ ९८ ॥</s-l></s-lg><s-lg><s-l>राजसूये श्रियं दृष्ट्वा पाण्डवस्य महौजसः ।</s-l><s-l>तच्चावहसनं प्राप्य सभारोहणदर्शने ॥ ९९ ॥</s-l></s-lg><s-lg><s-l>अमर्षितः स्वयं जेतुमशक्तः पाण्डवान्रणे ।</s-l><s-l>निरुत्साहश्च संप्राप्तुं श्रियमक्षत्रियो यथा ।</s-l><s-l>गान्धारराजसहितश्छद्मद्यूतममन्त्रयत् ॥ १०० ॥</s-l></s-lg><s-lg><s-l>तत्र यद्यद्यथा ज्ञातं मया संजय तच्छृणु ।</s-l><s-l>श्रुत्वा हि मम वाक्यानि बुद्ध्या युक्तानि तत्त्वतः ।</s-l><s-l>ततो ज्ञास्यसि मां सौते प्रज्ञाचक्षुषमित्युत ॥ १०१ ॥</s-l></s-lg><s-lg><s-l>यदाश्रौषं धनुरायम्य चित्रं विद्धं लक्ष्यं पातितं वै पृथिव्याम् ।</s-l><s-l>कृष्णां हृतां पश्यतां सर्वराज्ञां तदा नाशंसे विजयाय संजय ॥ १०२ ॥</s-l></s-lg><s-lg><s-l>यदाश्रौषं द्वारकायां सुभद्रां प्रसह्योढां माधवीमर्जुनेन ।</s-l><s-l>इन्द्रप्रस्थं वृष्णिवीरौ च यातौ तदा नाशंसे विजयाय संजय ॥ १०३ ॥</s-l></s-lg><s-lg><s-l>यदाश्रौषं देवराजं प्रवृष्टं शरैर्दिव्यैर्वारितं चार्जुनेन ।</s-l><s-l>अग्निं तथा तर्पितं खाण्डवे च तदा नाशंसे विजयाय संजय ॥ १०४ ॥</s-l></s-lg><s-lg><s-l>यदाश्रौषं हृतराज्यं युधिष्ठिरं पराजितं सौबलेनाक्षवत्याम् ।</s-l><s-l>अन्वागतं भ्रातृभिरप्रमेयैस्तदा नाशंसे विजयाय संजय ॥ १०५ ॥</s-l></s-lg><s-lg><s-l>यदाश्रौषं द्रौपदीमश्रुकण्ठीं सभां नीतां दुःखितामेकवस्त्राम् ।</s-l><s-l>रजस्वलां नाथवतीमनाथवत्तदा नाशंसे विजयाय संजय ॥ १०६ ॥</s-l></s-lg><s-lg><s-l>यदाश्रौषं विविधास्तात चेष्टा धर्मात्मनां प्रस्थितानां वनाय ।</s-l><s-l>ज्येष्ठप्रीत्या क्लिश्यतां पाण्डवानां तदा नाशंसे विजयाय संजय ॥ १०७ ॥</s-l></s-lg><s-lg><s-l>यदाश्रौषं स्नातकानां सहस्रैरन्वागतं धर्मराजं वनस्थम् ।</s-l><s-l>भिक्षाभुजां ब्राह्मणानां महात्मनां तदा नाशंसे विजयाय संजय ॥ १०८ ॥</s-l></s-lg><s-lg><s-l>यदाश्रौषमर्जुनो देवदेवं किरातरूपं त्र्यम्बकं तोष्य युद्धे ।</s-l><s-l>अवाप तत्पाशुपतं महास्त्रं तदा नाशंसे विजयाय संजय ॥ १०९ ॥</s-l></s-lg><s-lg><s-l>यदाश्रौषं त्रिदिवस्थं धनंजयं शक्रात्साक्षाद्दिव्यमस्त्रं यथावत् ।</s-l><s-l>अधीयानं शंसितं सत्यसंधं तदा नाशंसे विजयाय संजय ॥ ११० ॥</s-l></s-lg><s-lg><s-l>यदाश्रौषं वैश्रवणेन सार्धं समागतं भीममन्यांश्च पार्थान् ।</s-l><s-l>तस्मिन्देशे मानुषाणामगम्ये तदा नाशंसे विजयाय संजय ॥ १११ ॥</s-l></s-lg><s-lg><s-l>यदाश्रौषं घोषयात्रागतानां बन्धं गन्धर्वैर्मोक्षणं चार्जुनेन ।</s-l><s-l>स्वेषां सुतानां कर्णबुद्धौ रतानां तदा नाशंसे विजयाय संजय ॥ ११२ ॥</s-l></s-lg><s-lg><s-l>यदाश्रौषं यक्षरूपेण धर्मं समागतं धर्मराजेन सूत ।</s-l><s-l>प्रश्नानुक्तान्विब्रुवन्तं च सम्यक्तदा नाशंसे विजयाय संजय ॥ ११३ ॥</s-l></s-lg><s-lg><s-l>यदाश्रौषं मामकानां वरिष्ठान्धनंजयेनैकरथेन भग्नान् ।</s-l><s-l>विराटराष्ट्रे वसता महात्मना तदा नाशंसे विजयाय संजय ॥ ११४ ॥</s-l></s-lg><s-lg><s-l>यदाश्रौषं सत्कृतां मत्स्यराज्ञा सुतां दत्तामुत्तरामर्जुनाय ।</s-l><s-l>तां चार्जुनः प्रत्यगृह्णात्सुतार्थे तदा नाशंसे विजयाय संजय ॥ ११५ ॥</s-l></s-lg><s-lg><s-l>यदाश्रौषं निर्जितस्याधनस्य प्रव्राजितस्य स्वजनात्प्रच्युतस्य ।</s-l><s-l>अक्षौहिणीः सप्त युधिष्ठिरस्य तदा नाशंसे विजयाय संजय ॥ ११६ ॥</s-l></s-lg><s-lg><s-l>यदाश्रौषं नरनारायणौ तौ कृष्णार्जुनौ वदतो नारदस्य ।</s-l><s-l>अहं द्रष्टा ब्रह्मलोके सदेति तदा नाशंसे विजयाय संजय ॥ ११७ ॥</s-l></s-lg><s-lg><s-l>यदाश्रौषं माधवं वासुदेवं सर्वात्मना पाण्डवार्थे निविष्टम् ।</s-l><s-l>यस्येमां गां विक्रममेकमाहुस्तदा नाशंसे विजयाय संजय ॥ ११८ ॥</s-l></s-lg><s-lg><s-l>यदाश्रौषं कर्णदुर्योधनाभ्यां बुद्धिं कृतां निग्रहे केशवस्य ।</s-l><s-l>तं चात्मानं बहुधा दर्शयानं तदा नाशंसे विजयाय संजय ॥ ११९ ॥</s-l></s-lg><s-lg><s-l>यदाश्रौषं वासुदेवे प्रयाते रथस्यैकामग्रतस्तिष्ठमानाम् ।</s-l><s-l>आर्तां पृथां सान्त्वितां केशवेन तदा नाशंसे विजयाय संजय ॥ १२० ॥</s-l></s-lg><s-lg><s-l>यदाश्रौषं मन्त्रिणं वासुदेवं तथा भीष्मं शांतनवं च तेषाम् ।</s-l><s-l>भारद्वाजं चाशिषोऽनुब्रुवाणं तदा नाशंसे विजयाय संजय ॥ १२१ ॥</s-l></s-lg><s-lg><s-l>यदाश्रौषं कर्ण उवाच भीष्मं नाहं योत्स्ये युध्यमाने त्वयीति ।</s-l><s-l>हित्वा सेनामपचक्राम चैव तदा नाशंसे विजयाय संजय ॥ १२२ ॥</s-l></s-lg><s-lg><s-l>यदाश्रौषं वासुदेवार्जुनौ तौ तथा धनुर्गाण्डिवमप्रमेयम् ।</s-l><s-l>त्रीण्युग्रवीर्याणि समागतानि तदा नाशंसे विजयाय संजय ॥ १२३ ॥</s-l></s-lg><s-lg><s-l>यदाश्रौषं कश्मलेनाभिपन्ने रथोपस्थे सीदमानेऽर्जुने वै ।</s-l><s-l>कृष्णं लोकान्दर्शयानं शरीरे तदा नाशंसे विजयाय संजय ॥ १२४ ॥</s-l></s-lg><s-lg><s-l>यदाश्रौषं भीष्मममित्रकर्शनं निघ्नन्तमाजावयुतं रथानाम् ।</s-l><s-l>नैषां कश्चिद्वध्यते दृश्यरूपस्तदा नाशंसे विजयाय संजय ॥ १२५ ॥</s-l></s-lg><s-lg><s-l>यदाश्रौषं भीष्ममत्यन्तशूरं हतं पार्थेनाहवेष्वप्रधृष्यम् ।</s-l><s-l>शिखण्डिनं पुरतः स्थापयित्वा तदा नाशंसे विजयाय संजय ॥ १२६ ॥</s-l></s-lg><s-lg><s-l>यदाश्रौषं शरतल्पे शयानं वृद्धं वीरं सादितं चित्रपुङ्खैः ।</s-l><s-l>भीष्मं कृत्वा सोमकानल्पशेषांस्तदा नाशंसे विजयाय संजय ॥ १२७ ॥</s-l></s-lg><s-lg><s-l>यदाश्रौषं शांतनवे शयाने पानीयार्थे चोदितेनार्जुनेन ।</s-l><s-l>भूमिं भित्त्वा तर्पितं तत्र भीष्मं तदा नाशंसे विजयाय संजय ॥ १२८ ॥</s-l></s-lg><s-lg><s-l>यदाश्रौषं शुक्रसूर्यौ च युक्तौ कौन्तेयानामनुलोमौ जयाय ।</s-l><s-l>नित्यं चास्माञ्श्वापदा व्याभषन्तस्तदा नाशंसे विजयाय संजय ॥ १२९ ॥</s-l></s-lg><s-lg><s-l>यदा द्रोणो विविधानस्त्रमार्गान्विदर्शयन्समरे चित्रयोधी ।</s-l><s-l>न पाण्डवाञ्श्रेष्ठतमान्निहन्ति तदा नाशंसे विजयाय संजय ॥ १३० ॥</s-l></s-lg><s-lg><s-l>यदाश्रौषं चास्मदीयान्महारथान्व्यवस्थितानर्जुनस्यान्तकाय ।</s-l><s-l>संशप्तकान्निहतानर्जुनेन तदा नाशंसे विजयाय संजय ॥ १३१ ॥</s-l></s-lg><s-lg><s-l>यदाश्रौषं व्यूहमभेद्यमन्यैर्भारद्वाजेनात्तशस्त्रेण गुप्तम् ।</s-l><s-l>भित्त्वा सौभद्रं वीरमेकं प्रविष्टं तदा नाशंसे विजयाय संजय ॥ १३२ ॥</s-l></s-lg><s-lg><s-l>यदाभिमन्युं परिवार्य बालं सर्वे हत्वा हृष्टरूपा बभूवुः ।</s-l><s-l>महारथाः पार्थमशक्नुवन्तस्तदा नाशंसे विजयाय संजय ॥ १३३ ॥</s-l></s-lg><s-lg><s-l>यदाश्रौषमभिमन्युं निहत्य हर्षान्मूढान्क्रोशतो धार्तराष्ट्रान् ।</s-l><s-l>क्रोधं मुक्तं सैन्धवे चार्जुनेन तदा नाशंसे विजयाय संजय ॥ १३४ ॥</s-l></s-lg><s-lg><s-l>यदाश्रौषं सैन्धवार्थे प्रतिज्ञां प्रतिज्ञातां तद्वधायार्जुनेन ।</s-l><s-l>सत्यां निस्तीर्णां शत्रुमध्ये च तेन तदा नाशंसे विजयाय संजय ॥ १३५ ॥</s-l></s-lg><s-lg><s-l>यदाश्रौषं श्रान्तहये धनंजये मुक्त्वा हयान्पाययित्वोपवृत्तान् ।</s-l><s-l>पुनर्युक्त्वा वासुदेवं प्रयातं तदा नाशंसे विजयाय संजय ॥ १३६ ॥</s-l></s-lg><s-lg><s-l>यदाश्रौषं वाहनेष्वाश्वसत्सु रथोपस्थे तिष्ठता गाण्डिवेन ।</s-l><s-l>सर्वान्योधान्वारितानर्जुनेन तदा नाशंसे विजयाय संजय ॥ १३७ ॥</s-l></s-lg><s-lg><s-l>यदाश्रौषं नागबलैर्दुरुत्सहं द्रोणानीकं युयुधानं प्रमथ्य ।</s-l><s-l>यातं वार्ष्णेयं यत्र तौ कृष्णपार्थौ तदा नाशंसे विजयाय संजय ॥ १३८ ॥</s-l></s-lg><s-lg><s-l>यदाश्रौषं कर्णमासाद्य मुक्तं वधाद्भीमं कुत्सयित्वा वचोभिः ।</s-l><s-l>धनुष्कोट्या तुद्य कर्णेन वीरं तदा नाशंसे विजयाय संजय ॥ १३९ ॥</s-l></s-lg><s-lg><s-l>यदा द्रोणः कृतवर्मा कृपश्च कर्णो द्रौणिर्मद्रराजश्च शूरः ।</s-l><s-l>अमर्षयन्सैन्धवं वध्यमानं तदा नाशंसे विजयाय संजय ॥ १४० ॥</s-l></s-lg><s-lg><s-l>यदाश्रौषं देवराजेन दत्तां दिव्यां शक्तिं व्यंसितां माधवेन ।</s-l><s-l>घटोत्कचे राक्षसे घोररूपे तदा नाशंसे विजयाय संजय ॥ १४१ ॥</s-l></s-lg><s-lg><s-l>यदाश्रौषं कर्णघटोत्कचाभ्यां युद्धे मुक्तां सूतपुत्रेण शक्तिम् ।</s-l><s-l>यया वध्यः समरे सव्यसाची तदा नाशंसे विजयाय संजय ॥ १४२ ॥</s-l></s-lg><s-lg><s-l>यदाश्रौषं द्रोणमाचार्यमेकं धृष्टद्युम्नेनाभ्यतिक्रम्य धर्मम् ।</s-l><s-l>रथोपस्थे प्रायगतं विशस्तं तदा नाशंसे विजयाय संजय ॥ १४३ ॥</s-l></s-lg><s-lg><s-l>यदाश्रौषं द्रौणिना द्वैरथस्थं माद्रीपुत्रं नकुलं लोकमध्ये ।</s-l><s-l>समं युद्धे पाण्डवं युध्यमानं तदा नाशंसे विजयाय संजय ॥ १४४ ॥</s-l></s-lg><s-lg><s-l>यदा द्रोणे निहते द्रोणपुत्रो नारायणं दिव्यमस्त्रं विकुर्वन् ।</s-l><s-l>नैषामन्तं गतवान्पाण्डवानां तदा नाशंसे विजयाय संजय ॥ १४५ ॥</s-l></s-lg><s-lg><s-l>यदाश्रौषं कर्णमत्यन्तशूरं हतं पार्थेनाहवेष्वप्रधृष्यम् ।</s-l><s-l>तस्मिन्भ्रातॄणां विग्रहे देवगुह्ये तदा नाशंसे विजयाय संजय ॥ १४६ ॥</s-l></s-lg><s-lg><s-l>यदाश्रौषं द्रोणपुत्रं कृपं च दुःशासनं कृतवर्माणमुग्रम् ।</s-l><s-l>युधिष्ठिरं शून्यमधर्षयन्तं तदा नाशंसे विजयाय संजय ॥ १४७ ॥</s-l></s-lg><s-lg><s-l>यदाश्रौषं निहतं मद्रराजं रणे शूरं धर्मराजेन सूत ।</s-l><s-l>सदा संग्रामे स्पर्धते यः स कृष्णं तदा नाशंसे विजयाय संजय ॥ १४८ ॥</s-l></s-lg><s-lg><s-l>यदाश्रौषं कलहद्यूतमूलं मायाबलं सौबलं पाण्डवेन ।</s-l><s-l>हतं संग्रामे सहदेवेन पापं तदा नाशंसे विजयाय संजय ॥ १४९ ॥</s-l></s-lg><s-lg><s-l>यदाश्रौषं श्रान्तमेकं शयानं ह्रदं गत्वा स्तम्भयित्वा तदम्भः ।</s-l><s-l>दुर्योधनं विरथं भग्नदर्पं तदा नाशंसे विजयाय संजय ॥ १५० ॥</s-l></s-lg><s-lg><s-l>यदाश्रौषं पाण्डवांस्तिष्ठमानान्गङ्गाह्रदे वासुदेवेन सार्धम् ।</s-l><s-l>अमर्षणं धर्षयतः सुतं मे तदा नाशंसे विजयाय संजय ॥ १५१ ॥</s-l></s-lg><s-lg><s-l>यदाश्रौषं विविधांस्तात मार्गान्गदायुद्धे मण्डलं संचरन्तम् ।</s-l><s-l>मिथ्या हतं वासुदेवस्य बुद्ध्या तदा नाशंसे विजयाय संजय ॥ १५२ ॥</s-l></s-lg><s-lg><s-l>यदाश्रौषं द्रोणपुत्रादिभिस्तैर्हतान्पाञ्चालान्द्रौपदेयांश्च सुप्तान् ।</s-l><s-l>कृतं बीभत्समयशस्यं च कर्म तदा नाशंसे विजयाय संजय ॥ १५३ ॥</s-l></s-lg><s-lg><s-l>यदाश्रौषं भीमसेनानुयातेन अश्वत्थाम्ना परमास्त्रं प्रयुक्तम् ।</s-l><s-l>क्रुद्धेनैषीकमवधीद्येन गर्भं तदा नाशंसे विजयाय संजय ॥ १५४ ॥</s-l></s-lg><s-lg><s-l>यदाश्रौषं ब्रह्मशिरोऽर्जुनेन मुक्तं स्वस्तीत्यस्त्रमस्त्रेण शान्तम् ।</s-l><s-l>अश्वत्थाम्ना मणिरत्नं च दत्तं तदा नाशंसे विजयाय संजय ॥ १५५ ॥</s-l></s-lg><s-lg><s-l>यदाश्रौषं द्रोणपुत्रेण गर्भे वैराट्या वै पात्यमाने महास्त्रे ।</s-l><s-l>द्वैपायनः केशवो द्रोणपुत्रं परस्परेणाभिशापैः शशाप ॥ १५६ ॥</s-l></s-lg><s-lg><s-l>शोच्या गान्धारी पुत्रपौत्रैर्विहीना तथा वध्वः पितृभिर्भ्रातृभिश्च ।</s-l><s-l>कृतं कार्यं दुष्करं पाण्डवेयैः प्राप्तं राज्यमसपत्नं पुनस्तैः ॥ १५७ ॥</s-l></s-lg><s-lg><s-l>कष्टं युद्धे दश शेषाः श्रुता मे त्रयोऽस्माकं पाण्डवानां च सप्त ।</s-l><s-l>द्व्यूना विंशतिराहताक्षौहिणीनां तस्मिन्संग्रामे विग्रहे क्षत्रियाणाम् ॥ १५८ ॥</s-l></s-lg><s-lg><s-l>तमसा त्वभ्यवस्तीर्णो मोह आविशतीव माम् ।</s-l><s-l>संज्ञां नोपलभे सूत मनो विह्वलतीव मे ॥ १५९ ॥</s-l></s-lg><s-lg><s-l>इत्युक्त्वा धृतराष्ट्रोऽथ विलप्य बहुदुःखितः ।</s-l><s-l>मूर्च्छितः पुनराश्वस्तः संजयं वाक्यमब्रवीत् ॥ १६० ॥</s-l></s-lg><s-lg><s-l>संजयैवंगते प्राणांस्त्यक्तुमिच्छामि माचिरम् ।</s-l><s-l>स्तोकं ह्यपि न पश्यामि फलं जीवितधारणे ॥ १६१ ॥</s-l></s-lg><s-lg><s-l>तं तथावादिनं दीनं विलपन्तं महीपतिम् ।</s-l><s-l>गावल्गणिरिदं धीमान्महार्थं वाक्यमब्रवीत् ॥ १६२ ॥</s-l></s-lg><s-lg><s-l>श्रुतवानसि वै राज्ञो महोत्साहान्महाबलान् ।</s-l><s-l>द्वैपायनस्य वदतो नारदस्य च धीमतः ॥ १६३ ॥</s-l></s-lg><s-lg><s-l>महत्सु राजवंशेषु गुणैः समुदितेषु च ।</s-l><s-l>जातान्दिव्यास्त्रविदुषः शक्रप्रतिमतेजसः ॥ १६४ ॥</s-l></s-lg><s-lg><s-l>धर्मेण पृथिवीं जित्वा यज्ञैरिष्ट्वाप्तदक्षिणैः ।</s-l><s-l>अस्मिँल्लोके यशः प्राप्य ततः कालवशं गताः ॥ १६५ ॥</s-l></s-lg><s-lg><s-l>वैन्यं महारथं वीरं सृञ्जयं जयतां वरम् ।</s-l><s-l>सुहोत्रं रन्तिदेवं च कक्षीवन्तं तथौशिजम् ॥ १६६ ॥</s-l></s-lg><s-lg><s-l>बाह्लीकं दमनं शैब्यं शर्यातिमजितं जितम् ।</s-l><s-l>विश्वामित्रममित्रघ्नमम्बरीषं महाबलम् ॥ १६७ ॥</s-l></s-lg><s-lg><s-l>मरुत्तं मनुमिक्ष्वाकुं गयं भरतमेव च ।</s-l><s-l>रामं दाशरथिं चैव शशबिन्दुं भगीरथम् ॥ १६८ ॥</s-l></s-lg><s-lg><s-l>ययातिं शुभकर्माणं देवैर्यो याजितः स्वयम् ।</s-l><s-l>चैत्ययूपाङ्किता भूमिर्यस्येयं सवनाकरा ॥ १६९ ॥</s-l></s-lg><s-lg><s-l>इति राज्ञां चतुर्विंशन्नारदेन सुरर्षिणा ।</s-l><s-l>पुत्रशोकाभितप्ताय पुरा शैब्याय कीर्तिताः ॥ १७० ॥</s-l></s-lg><s-lg><s-l>तेभ्यश्चान्ये गताः पूर्वं राजानो बलवत्तराः ।</s-l><s-l>महारथा महात्मानः सर्वैः समुदिता गुणैः ॥ १७१ ॥</s-l></s-lg><s-lg><s-l>पूरुः कुरुर्यदुः शूरो विष्वगश्वो महाधृतिः ।</s-l><s-l>अनेना युवनाश्वश्च ककुत्स्थो विक्रमी रघुः ॥ १७२ ॥</s-l></s-lg><s-lg><s-l>विजिती वीतिहोत्रश्च भवः श्वेतो बृहद्गुरुः ।</s-l><s-l>उशीनरः शतरथः कङ्को दुलिदुहो द्रुमः ॥ १७३ ॥</s-l></s-lg><s-lg><s-l>दम्भोद्भवः परो वेनः सगरः संकृतिर्निमिः ।</s-l><s-l>अजेयः परशुः पुण्ड्रः शंभुर्देवावृधोऽनघः ॥ १७४ ॥</s-l></s-lg><s-lg><s-l>देवाह्वयः सुप्रतिमः सुप्रतीको बृहद्रथः ।</s-l><s-l>महोत्साहो विनीतात्मा सुक्रतुर्नैषधो नलः ॥ १७५ ॥</s-l></s-lg><s-lg><s-l>सत्यव्रतः शान्तभयः सुमित्रः सुबलः प्रभुः ।</s-l><s-l>जानुजङ्घोऽनरण्योऽर्कः प्रियभृत्यः शुभव्रतः ॥ १७६ ॥</s-l></s-lg><s-lg><s-l>बलबन्धुर्निरामर्दः केतुशृङ्गो बृहद्बलः ।</s-l><s-l>धृष्टकेतुर्बृहत्केतुर्दीप्तकेतुर्निरामयः ॥ १७७ ॥</s-l></s-lg><s-lg><s-l>अविक्षित्प्रबलो धूर्तः कृतबन्धुर्दृढेषुधिः ।</s-l><s-l>महापुराणः संभाव्यः प्रत्यङ्गः परहा श्रुतिः ॥ १७८ ॥</s-l></s-lg><s-lg><s-l>एते चान्ये च बहवः शतशोऽथ सहस्रशः ।</s-l><s-l>श्रूयन्तेऽयुतशश्चान्ये संख्याताश्चापि पद्मशः ॥ १७९ ॥</s-l></s-lg><s-lg><s-l>हित्वा सुविपुलान्भोगान्बुद्धिमन्तो महाबलाः ।</s-l><s-l>राजानो निधनं प्राप्तास्तव पुत्रैर्महत्तमाः ॥ १८० ॥</s-l></s-lg><s-lg><s-l>येषां दिव्यानि कर्माणि विक्रमस्त्याग एव च ।</s-l><s-l>माहात्म्यमपि चास्तिक्यं सत्यता शौचमार्जवम् ॥ १८१ ॥</s-l></s-lg><s-lg><s-l>विद्वद्भिः कथ्यते लोके पुराणैः कविसत्तमैः ।</s-l><s-l>सर्वर्द्धिगुणसंपन्नास्ते चापि निधनं गताः ॥ १८२ ॥</s-l></s-lg><s-lg><s-l>तव पुत्रा दुरात्मानः प्रतप्ताश्चैव मन्युना ।</s-l><s-l>लुब्धा दुर्वृत्तभूयिष्ठा न ताञ्शोचितुमर्हसि ॥ १८३ ॥</s-l></s-lg><s-lg><s-l>श्रुतवानसि मेधावी बुद्धिमान्प्राज्ञसंमतः ।</s-l><s-l>येषां शास्त्रानुगा बुद्धिर्न ते मुह्यन्ति भारत ॥ १८४ ॥</s-l></s-lg><s-lg><s-l>निग्रहानुग्रहौ चापि विदितौ ते नराधिप ।</s-l><s-l>नात्यन्तमेवानुवृत्तिः श्रूयते पुत्ररक्षणे ॥ १८५ ॥</s-l></s-lg><s-lg><s-l>भवितव्यं तथा तच्च नातः शोचितुमर्हसि ।</s-l><s-l>दैवं प्रज्ञाविशेषेण को निवर्तितुमर्हति ॥ १८६ ॥</s-l></s-lg><s-lg><s-l>विधातृविहितं मार्गं न कश्चिदतिवर्तते ।</s-l><s-l>कालमूलमिदं सर्वं भावाभावौ सुखासुखे ॥ १८७ ॥</s-l></s-lg><s-lg><s-l>कालः पचति भूतानि कालः संहरति प्रजाः ।</s-l><s-l>निर्दहन्तं प्रजाः कालं कालः शमयते पुनः ॥ १८८ ॥</s-l></s-lg><s-lg><s-l>कालो विकुरुते भावान्सर्वाँल्लोके शुभाशुभान् ।</s-l><s-l>कालः संक्षिपते सर्वाः प्रजा विसृजते पुनः ।</s-l><s-l>कालः सर्वेषु भूतेषु चरत्यविधृतः समः ॥ १८९ ॥</s-l></s-lg><s-lg><s-l>अतीतानागता भावा ये च वर्तन्ति सांप्रतम् ।</s-l><s-l>तान्कालनिर्मितान्बुद्ध्वा न संज्ञां हातुमर्हसि ॥ १९० ॥</s-l></s-lg><s-lg><s-l> सूत उवाच ।</s-l><s-l>अत्रोपनिषदं पुण्यां कृष्णद्वैपायनोऽब्रवीत् ।</s-l><s-l>भारताध्ययनात्पुण्यादपि पादमधीयतः ।</s-l><s-l>श्रद्दधानस्य पूयन्ते सर्वपापान्यशेषतः ॥ १९१ ॥</s-l></s-lg><s-lg><s-l>देवर्षयो ह्यत्र पुण्या ब्रह्मराजर्षयस्तथा ।</s-l><s-l>कीर्त्यन्ते शुभकर्माणस्तथा यक्षमहोरगाः ॥ १९२ ॥</s-l></s-lg><s-lg><s-l>भगवान्वासुदेवश्च कीर्त्यतेऽत्र सनातनः ।</s-l><s-l>स हि सत्यमृतं चैव पवित्रं पुण्यमेव च ॥ १९३ ॥</s-l></s-lg><s-lg><s-l>शाश्वतं ब्रह्म परमं ध्रुवं ज्योतिः सनातनम् ।</s-l><s-l>यस्य दिव्यानि कर्माणि कथयन्ति मनीषिणः ॥ १९४ ॥</s-l></s-lg><s-lg><s-l>असत्सत्सदसच्चैव यस्माद्देवात्प्रवर्तते ।</s-l><s-l>संततिश्च प्रवृत्तिश्च जन्म मृत्युः पुनर्भवः ॥ १९५ ॥</s-l></s-lg><s-lg><s-l>अध्यात्मं श्रूयते यच्च पञ्चभूतगुणात्मकम् ।</s-l><s-l>अव्यक्तादि परं यच्च स एव परिगीयते ॥ १९६ ॥</s-l></s-lg><s-lg><s-l>यत्तद्यतिवरा युक्ता ध्यानयोगबलान्विताः ।</s-l><s-l>प्रतिबिम्बमिवादर्शे पश्यन्त्यात्मन्यवस्थितम् ॥ १९७ ॥</s-l></s-lg><s-lg><s-l>श्रद्दधानः सदोद्युक्तः सत्यधर्मपरायणः ।</s-l><s-l>आसेवन्निममध्यायं नरः पापात्प्रमुच्यते ॥ १९८ ॥</s-l></s-lg><s-lg><s-l>अनुक्रमणिमध्यायं भारतस्येममादितः ।</s-l><s-l>आस्तिकः सततं शृण्वन्न कृच्छ्रेष्ववसीदति ॥ १९९ ॥</s-l></s-lg><s-lg><s-l>उभे संध्ये जपन्किंचित्सद्यो मुच्येत किल्बिषात् ।</s-l><s-l>अनुक्रमण्या यावत्स्यादह्ना रात्र्या च संचितम् ॥ २०० ॥</s-l></s-lg><s-lg><s-l>भारतस्य वपुर्ह्येतत्सत्यं चामृतमेव च ।</s-l><s-l>नवनीतं यथा दध्नो द्विपदां ब्राह्मणो यथा ॥ २०१ ॥</s-l></s-lg><s-lg><s-l>ह्रदानामुदधिः श्रेष्ठो गौर्वरिष्ठा चतुष्पदाम् ।</s-l><s-l>यथैतानि वरिष्ठानि तथा भारतमुच्यते ॥ २०२ ॥</s-l></s-lg><s-lg><s-l>यश्चैनं श्रावयेच्छ्राद्धे ब्राह्मणान्पादमन्ततः ।</s-l><s-l>अक्षय्यमन्नपानं तत्पितॄंस्तस्योपतिष्ठति ॥ २०३ ॥</s-l></s-lg><s-lg><s-l>इतिहासपुराणाभ्यां वेदं समुपबृंहयेत् ।</s-l><s-l>बिभेत्यल्पश्रुताद्वेदो मामयं प्रतरिष्यति ॥ २०४ ॥</s-l></s-lg><s-lg><s-l>कार्ष्णं वेदमिमं विद्वाञ्श्रावयित्वार्थमश्नुते ।</s-l><s-l>भ्रूणहत्याकृतं चापि पापं जह्यान्न संशयः ॥ २०५ ॥</s-l></s-lg><s-lg><s-l>य इमं शुचिरध्यायं पठेत्पर्वणि पर्वणि ।</s-l><s-l>अधीतं भारतं तेन कृत्स्नं स्यादिति मे मतिः ॥ २०६ ॥</s-l></s-lg><s-lg><s-l>यश्चेमं शृणुयान्नित्यमार्षं श्रद्धासमन्वितः ।</s-l><s-l>स दीर्घमायुः कीर्तिं च स्वर्गतिं चाप्नुयान्नरः ॥ २०७ ॥</s-l></s-lg><s-lg><s-l>चत्वार एकतो वेदा भारतं चैकमेकतः ।</s-l><s-l>समागतैः सुरर्षिभिस्तुलामारोपितं पुरा ।</s-l><s-l>महत्त्वे च गुरुत्वे च ध्रियमाणं ततोऽधिकम् ॥ २०८ ॥</s-l></s-lg><s-lg><s-l>महत्त्वाद्भारवत्त्वाच्च महाभारतमुच्यते ।</s-l><s-l>निरुक्तमस्य यो वेद सर्वपापैः प्रमुच्यते ॥ २०९ ॥</s-l></s-lg><s-lg><s-l>तपो न कल्कोऽध्ययनं न कल्कः स्वाभाविको वेदविधिर्न कल्कः ।</s-l><s-l>प्रसह्य वित्ताहरणं न कल्कस्तान्येव भावोपहतानि कल्कः ॥ २१० ॥</s-l></s-lg>