<s-lg><s-l> सूत उवाच ।</s-l><s-l>एवमुक्तः स तेजस्वी शृङ्गी कोपसमन्वितः ।</s-l><s-l>मृतधारं गुरुं श्रुत्वा पर्यतप्यत मन्युना ॥ १ ॥</s-l></s-lg><s-lg><s-l>स तं कृशमभिप्रेष्क्य सूनृतां वाचमुत्सृजन् ।</s-l><s-l>अपृच्छत कथं तातः स मेऽद्य मृतधारकः ॥ २ ॥</s-l></s-lg><s-lg><s-l> कृश उवाच ।</s-l><s-l>राज्ञा परिक्षिता तात मृगयां परिधावता ।</s-l><s-l>अवसक्तः पितुस्तेऽद्य मृतः स्कन्धे भुजंगमः ॥ ३ ॥</s-l></s-lg><s-lg><s-l> शृङ्ग्युवाच ।</s-l><s-l>किं मे पित्रा कृतं तस्य राज्ञोऽनिष्टं दुरात्मनः ।</s-l><s-l>ब्रूहि त्वं कृश तत्त्वेन पश्य मे तपसो बलम् ॥ ४ ॥</s-l></s-lg><s-lg><s-l> कृश उवाच ।</s-l><s-l>स राजा मृगयां यातः परिक्षिदभिमन्युजः ।</s-l><s-l>ससार मृगमेकाकी विद्ध्वा बाणेन पत्रिणा ॥ ५ ॥</s-l></s-lg><s-lg><s-l>न चापश्यन्मृगं राजा चरंस्तस्मिन्महावने ।</s-l><s-l>पितरं ते स दृष्ट्वैव पप्रच्छानभिभाषिणम् ॥ ६ ॥</s-l></s-lg><s-lg><s-l>तं स्थाणुभूतं तिष्ठन्तं क्षुत्पिपासाश्रमातुरः ।</s-l><s-l>पुनः पुनर्मृगं नष्टं पप्रच्छ पितरं तव ॥ ७ ॥</s-l></s-lg><s-lg><s-l>स च मौनव्रतोपेतो नैव तं प्रत्यभाषत ।</s-l><s-l>तस्य राजा धनुष्कोट्या सर्पं स्कन्धे समासृजत् ॥ ८ ॥</s-l></s-lg><s-lg><s-l>शृङ्गिंस्तव पिताद्यासौ तथैवास्ते यतव्रतः ।</s-l><s-l>सोऽपि राजा स्वनगरं प्रतियातो गजाह्वयम् ॥ ९ ॥</s-l></s-lg><s-lg><s-l> सूत उवाच ।</s-l><s-l>श्रुत्वैवमृषिपुत्रस्तु दिवं स्तब्ध्वेव विष्ठितः ।</s-l><s-l>कोपसंरक्तनयनः प्रज्वलन्निव मन्युना ॥ १० ॥</s-l></s-lg><s-lg><s-l>आविष्टः स तु कोपेन शशाप नृपतिं तदा ।</s-l><s-l>वार्युपस्पृश्य तेजस्वी क्रोधवेगबलात्कृतः ॥ ११ ॥</s-l></s-lg><s-lg><s-l> शृङ्ग्युवाच ।</s-l><s-l>योऽसौ वृद्धस्य तातस्य तथा कृच्छ्रगतस्य च ।</s-l><s-l>स्कन्धे मृतमवास्राक्षीत्पन्नगं राजकिल्बिषी ॥ १२ ॥</s-l></s-lg><s-lg><s-l>तं पापमतिसंक्रुद्धस्तक्षकः पन्नगोत्तमः ।</s-l><s-l>आशीविषस्तिग्मतेजा मद्वाक्यबलचोदितः ॥ १३ ॥</s-l></s-lg><s-lg><s-l>सप्तरात्रादितो नेता यमस्य सदनं प्रति ।</s-l><s-l>द्विजानामवमन्तारं कुरूणामयशस्करम् ॥ १४ ॥</s-l></s-lg><s-lg><s-l> सूत उवाच ।</s-l><s-l>इति शप्त्वा नृपं क्रुद्धः शृङ्गी पितरमभ्ययात् ।</s-l><s-l>आसीनं गोचरे तस्मिन्वहन्तं शवपन्नगम् ॥ १५ ॥</s-l></s-lg><s-lg><s-l>स तमालक्ष्य पितरं शृङ्गी स्कन्धगतेन वै ।</s-l><s-l>शवेन भुजगेनासीद्भूयः क्रोधसमन्वितः ॥ १६ ॥</s-l></s-lg><s-lg><s-l>दुःखाच्चाश्रूणि मुमुचे पितरं चेदमब्रवीत् ।</s-l><s-l>श्रुत्वेमां धर्षणां तात तव तेन दुरात्मना ॥ १७ ॥</s-l></s-lg><s-lg><s-l>राज्ञा परिक्षिता कोपादशपं तमहं नृपम् ।</s-l><s-l>यथार्हति स एवोग्रं शापं कुरुकुलाधमः ॥ १८ ॥</s-l></s-lg><s-lg><s-l>सप्तमेऽहनि तं पापं तक्षकः पन्नगोत्तमः ।</s-l><s-l>वैवस्वतस्य भवनं नेता परमदारुणम् ॥ १९ ॥</s-l></s-lg><s-lg><s-l>तमब्रवीत्पिता ब्रह्मंस्तथा कोपसमन्वितम् ।</s-l><s-l>न मे प्रियं कृतं तात नैष धर्मस्तपस्विनाम् ॥ २० ॥</s-l></s-lg><s-lg><s-l>वयं तस्य नरेन्द्रस्य विषये निवसामहे ।</s-l><s-l>न्यायतो रक्षितास्तेन तस्य पापं न रोचये ॥ २१ ॥</s-l></s-lg><s-lg><s-l>सर्वथा वर्तमानस्य राज्ञो ह्यस्मद्विधैः सदा ।</s-l><s-l>क्षन्तव्यं पुत्र धर्मो हि हतो हन्ति न संशयः ॥ २२ ॥</s-l></s-lg><s-lg><s-l>यदि राजा न रक्षेत पीडा वै नः परा भवेत् ।</s-l><s-l>न शक्नुयाम चरितुं धर्मं पुत्र यथासुखम् ॥ २३ ॥</s-l></s-lg><s-lg><s-l>रक्ष्यमाणा वयं तात राजभिः शास्त्रदृष्टिभिः ।</s-l><s-l>चरामो विपुलं धर्मं तेषां चांशोऽस्ति धर्मतः ॥ २४ ॥</s-l></s-lg><s-lg><s-l>परिक्षित्तु विशेषेण यथास्य प्रपितामहः ।</s-l><s-l>रक्षत्यस्मान्यथा राज्ञा रक्षितव्याः प्रजास्तथा ॥ २५ ॥</s-l></s-lg><s-lg><s-l>तेनेह क्षुधितेनाद्य श्रान्तेन च तपस्विना ।</s-l><s-l>अजानता व्रतमिदं कृतमेतदसंशयम् ॥ २६ ॥</s-l></s-lg><s-lg><s-l>तस्मादिदं त्वया बाल्यात्सहसा दुष्कृतं कृतम् ।</s-l><s-l>न ह्यर्हति नृपः शापमस्मत्तः पुत्र सर्वथा ॥ २७ ॥</s-l></s-lg>