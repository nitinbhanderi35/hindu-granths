<s-lg><s-l> गन्धर्व उवाच ।</s-l><s-l>आश्रमस्था ततः पुत्रमदृश्यन्ती व्यजायत ।</s-l><s-l>शक्तेः कुलकरं राजन्द्वितीयमिव शक्तिनम् ॥ १ ॥</s-l></s-lg><s-lg><s-l>जातकर्मादिकास्तस्य क्रियाः स मुनिपुंगवः ।</s-l><s-l>पौत्रस्य भरतश्रेष्ठ चकार भगवान्स्वयम् ॥ २ ॥</s-l></s-lg><s-lg><s-l>परासुश्च यतस्तेन वसिष्ठः स्थापितस्तदा ।</s-l><s-l>गर्भस्थेन ततो लोके पराशर इति स्मृतः ॥ ३ ॥</s-l></s-lg><s-lg><s-l>अमन्यत स धर्मात्मा वसिष्ठं पितरं तदा ।</s-l><s-l>जन्मप्रभृति तस्मिंश्च पितरीव व्यवर्तत ॥ ४ ॥</s-l></s-lg><s-lg><s-l>स तात इति विप्रर्षिं वसिष्ठं प्रत्यभाषत ।</s-l><s-l>मातुः समक्षं कौन्तेय अदृश्यन्त्याः परंतप ॥ ५ ॥</s-l></s-lg><s-lg><s-l>तातेति परिपूर्णार्थं तस्य तन्मधुरं वचः ।</s-l><s-l>अदृश्यन्त्यश्रुपूर्णाक्षी शृण्वन्ती तमुवाच ह ॥ ६ ॥</s-l></s-lg><s-lg><s-l>मा तात तात तातेति न ते तातो महामुनिः ।</s-l><s-l>रक्षसा भक्षितस्तात तव तातो वनान्तरे ॥ ७ ॥</s-l></s-lg><s-lg><s-l>मन्यसे यं तु तातेति नैष तातस्तवानघ ।</s-l><s-l>आर्यस्त्वेष पिता तस्य पितुस्तव महात्मनः ॥ ८ ॥</s-l></s-lg><s-lg><s-l>स एवमुक्तो दुःखार्तः सत्यवागृषिसत्तमः ।</s-l><s-l>सर्वलोकविनाशाय मतिं चक्रे महामनाः ॥ ९ ॥</s-l></s-lg><s-lg><s-l>तं तथा निश्चितात्मानं महात्मानं महातपाः ।</s-l><s-l>वसिष्ठो वारयामास हेतुना येन तच्छृणु ॥ १० ॥</s-l></s-lg><s-lg><s-l> वसिष्ठ उवाच ।</s-l><s-l>कृतवीर्य इति ख्यातो बभूव नृपतिः क्षितौ ।</s-l><s-l>याज्यो वेदविदां लोके भृगूणां पार्थिवर्षभः ॥ ११ ॥</s-l></s-lg><s-lg><s-l>स तानग्रभुजस्तात धान्येन च धनेन च ।</s-l><s-l>सोमान्ते तर्पयामास विपुलेन विशां पतिः ॥ १२ ॥</s-l></s-lg><s-lg><s-l>तस्मिन्नृपतिशार्दूले स्वर्यातेऽथ कदाचन ।</s-l><s-l>बभूव तत्कुलेयानां द्रव्यकार्यमुपस्थितम् ॥ १३ ॥</s-l></s-lg><s-lg><s-l>ते भृगूणां धनं ज्ञात्वा राजानः सर्व एव ह ।</s-l><s-l>याचिष्णवोऽभिजग्मुस्तांस्तात भार्गवसत्तमान् ॥ १४ ॥</s-l></s-lg><s-lg><s-l>भूमौ तु निदधुः केचिद्भृगवो धनमक्षयम् ।</s-l><s-l>ददुः केचिद्द्विजातिभ्यो ज्ञात्वा क्षत्रियतो भयम् ॥ १५ ॥</s-l></s-lg><s-lg><s-l>भृगवस्तु ददुः केचित्तेषां वित्तं यथेप्सितम् ।</s-l><s-l>क्षत्रियाणां तदा तात कारणान्तरदर्शनात् ॥ १६ ॥</s-l></s-lg><s-lg><s-l>ततो महीतलं तात क्षत्रियेण यदृच्छया ।</s-l><s-l>खनताधिगतं वित्तं केनचिद्भृगुवेश्मनि ।</s-l><s-l>तद्वित्तं ददृशुः सर्वे समेताः क्षत्रियर्षभाः ॥ १७ ॥</s-l></s-lg><s-lg><s-l>अवमन्य ततः कोपाद्भृगूंस्ताञ्शरणागतान् ।</s-l><s-l>निजघ्नुस्ते महेष्वासाः सर्वांस्तान्निशितैः शरैः ।</s-l><s-l>आ गर्भादनुकृन्तन्तश्चेरुश्चैव वसुंधराम् ॥ १८ ॥</s-l></s-lg><s-lg><s-l>तत उच्छिद्यमानेषु भृगुष्वेवं भयात्तदा ।</s-l><s-l>भृगुपत्न्यो गिरिं तात हिमवन्तं प्रपेदिरे ॥ १९ ॥</s-l></s-lg><s-lg><s-l>तासामन्यतमा गर्भं भयाद्दाधार तैजसम् ।</s-l><s-l>ऊरुणैकेन वामोरूर्भर्तुः कुलविवृद्धये ।</s-l><s-l>ददृशुर्ब्राह्मणीं तां ते दीप्यमानां स्वतेजसा ॥ २० ॥</s-l></s-lg><s-lg><s-l>अथ गर्भः स भित्त्वोरुं ब्राह्मण्या निर्जगाम ह ।</s-l><s-l>मुष्णन्दृष्टीः क्षत्रियाणां मध्याह्न इव भास्करः ।</s-l><s-l>ततश्चक्षुर्वियुक्तास्ते गिरिदुर्गेषु बभ्रमुः ॥ २१ ॥</s-l></s-lg><s-lg><s-l>ततस्ते मोघसंकल्पा भयार्ताः क्षत्रियर्षभाः ।</s-l><s-l>ब्रह्मणीं शरणं जग्मुर्दृष्ट्यर्थं तामनिन्दिताम् ॥ २२ ॥</s-l></s-lg><s-lg><s-l>ऊचुश्चैनां महाभागां क्षत्रियास्ते विचेतसः ।</s-l><s-l>ज्योतिःप्रहीणा दुःखार्ताः शान्तार्चिष इवाग्नयः ॥ २३ ॥</s-l></s-lg><s-lg><s-l>भगवत्याः प्रसादेन गच्छेत्क्षत्रं सचक्षुषम् ।</s-l><s-l>उपारम्य च गच्छेम सहिताः पापकर्मणः ॥ २४ ॥</s-l></s-lg><s-lg><s-l>सपुत्रा त्वं प्रसादं नः सर्वेषां कर्तुमर्हसि ।</s-l><s-l>पुनर्दृष्टिप्रदानेन राज्ञः संत्रातुमर्हसि ॥ २५ ॥</s-l></s-lg>