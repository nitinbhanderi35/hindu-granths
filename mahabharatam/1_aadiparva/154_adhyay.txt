<s-lg><s-l> ब्राह्मण उवाच ।</s-l><s-l>गङ्गाद्वारं प्रति महान्बभूवर्षिर्महातपाः ।</s-l><s-l>भरद्वाजो महाप्राज्ञः सततं संशितव्रतः ॥ १ ॥</s-l></s-lg><s-lg><s-l>सोऽभिषेक्तुं गतो गङ्गां पूर्वमेवागतां सतीम् ।</s-l><s-l>ददर्शाप्सरसं तत्र घृताचीमाप्लुतामृषिः ॥ २ ॥</s-l></s-lg><s-lg><s-l>तस्या वायुर्नदीतीरे वसनं व्यहरत्तदा ।</s-l><s-l>अपकृष्टाम्बरां दृष्ट्वा तामृषिश्चकमे ततः ॥ ३ ॥</s-l></s-lg><s-lg><s-l>तस्यां संसक्तमनसः कौमारब्रह्मचारिणः ।</s-l><s-l>हृष्टस्य रेतश्चस्कन्द तदृषिर्द्रोण आदधे ॥ ४ ॥</s-l></s-lg><s-lg><s-l>ततः समभवद्द्रोणः कुमारस्तस्य धीमतः ।</s-l><s-l>अध्यगीष्ट स वेदांश्च वेदाङ्गानि च सर्वशः ॥ ५ ॥</s-l></s-lg><s-lg><s-l>भरद्वाजस्य तु सखा पृषतो नाम पार्थिवः ।</s-l><s-l>तस्यापि द्रुपदो नाम तदा समभवत्सुतः ॥ ६ ॥</s-l></s-lg><s-lg><s-l>स नित्यमाश्रमं गत्वा द्रोणेन सह पार्षतः ।</s-l><s-l>चिक्रीडाध्ययनं चैव चकार क्षत्रियर्षभः ॥ ७ ॥</s-l></s-lg><s-lg><s-l>ततस्तु पृषतेऽतीते स राजा द्रुपदोऽभवत् ।</s-l><s-l>द्रोणोऽपि रामं शुश्राव दित्सन्तं वसु सर्वशः ॥ ८ ॥</s-l></s-lg><s-lg><s-l>वनं तु प्रस्थितं रामं भरद्वाजसुतोऽब्रवीत् ।</s-l><s-l>आगतं वित्तकामं मां विद्धि द्रोणं द्विजर्षभ ॥ ९ ॥</s-l></s-lg><s-lg><s-l> राम उवाच ।</s-l><s-l>शरीरमात्रमेवाद्य मयेदमवशेषितम् ।</s-l><s-l>अस्त्राणि वा शरीरं वा ब्रह्मन्नन्यतरं वृणु ॥ १० ॥</s-l></s-lg><s-lg><s-l> द्रोण उवाच ।</s-l><s-l>अस्त्राणि चैव सर्वाणि तेषां संहारमेव च ।</s-l><s-l>प्रयोगं चैव सर्वेषां दातुमर्हति मे भवान् ॥ ११ ॥</s-l></s-lg><s-lg><s-l> ब्राह्मण उवाच ।</s-l><s-l>तथेत्युक्त्वा ततस्तस्मै प्रददौ भृगुनन्दनः ।</s-l><s-l>प्रतिगृह्य ततो द्रोणः कृतकृत्योऽभवत्तदा ॥ १२ ॥</s-l></s-lg><s-lg><s-l>संप्रहृष्टमनाश्चापि रामात्परमसंमतम् ।</s-l><s-l>ब्रह्मास्त्रं समनुप्राप्य नरेष्वभ्यधिकोऽभवत् ॥ १३ ॥</s-l></s-lg><s-lg><s-l>ततो द्रुपदमासाद्य भारद्वाजः प्रतापवान् ।</s-l><s-l>अब्रवीत्पुरुषव्याघ्रः सखायं विद्धि मामिति ॥ १४ ॥</s-l></s-lg><s-lg><s-l> द्रुपद उवाच ।</s-l><s-l>नाश्रोत्रियः श्रोत्रियस्य नारथी रथिनः सखा ।</s-l><s-l>नाराजा पार्थिवस्यापि सखिपूर्वं किमिष्यते ॥ १५ ॥</s-l></s-lg><s-lg><s-l> ब्राह्मण उवाच ।</s-l><s-l>स विनिश्चित्य मनसा पाञ्चाल्यं प्रति बुद्धिमान् ।</s-l><s-l>जगाम कुरुमुख्यानां नगरं नागसाह्वयम् ॥ १६ ॥</s-l></s-lg><s-lg><s-l>तस्मै पौत्रान्समादाय वसूनि विविधानि च ।</s-l><s-l>प्राप्ताय प्रददौ भीष्मः शिष्यान्द्रोणाय धीमते ॥ १७ ॥</s-l></s-lg><s-lg><s-l>द्रोणः शिष्यांस्ततः सर्वानिदं वचनमब्रवीत् ।</s-l><s-l>समानीय तदा विद्वान्द्रुपदस्यासुखाय वै ॥ १८ ॥</s-l></s-lg><s-lg><s-l>आचार्यवेतनं किंचिद्धृदि संपरिवर्तते ।</s-l><s-l>कृतास्त्रैस्तत्प्रदेयं स्यात्तदृतं वदतानघाः ॥ १९ ॥</s-l></s-lg><s-lg><s-l>यदा च पाण्डवाः सर्वे कृतास्त्राः कृतनिश्रमाः ।</s-l><s-l>ततो द्रोणोऽब्रवीद्भूयो वेतनार्थमिदं वचः ॥ २० ॥</s-l></s-lg><s-lg><s-l>पार्षतो द्रुपदो नाम छत्रवत्यां नरेश्वरः ।</s-l><s-l>तस्यापकृष्य तद्राज्यं मम शीघ्रं प्रदीयताम् ॥ २१ ॥</s-l></s-lg><s-lg><s-l>ततः पाण्डुसुताः पञ्च निर्जित्य द्रुपदं युधि ।</s-l><s-l>द्रोणाय दर्शयामासुर्बद्ध्वा ससचिवं तदा ॥ २२ ॥</s-l></s-lg><s-lg><s-l> द्रोण उवाच ।</s-l><s-l>प्रार्थयामि त्वया सख्यं पुनरेव नराधिप ।</s-l><s-l>अराजा किल नो राज्ञः सखा भवितुमर्हति ॥ २३ ॥</s-l></s-lg><s-lg><s-l>अतः प्रयतितं राज्ये यज्ञसेन मया तव ।</s-l><s-l>राजासि दक्षिणे कूले भागीरथ्याहमुत्तरे ॥ २४ ॥</s-l></s-lg><s-lg><s-l> ब्राह्मण उवाच ।</s-l><s-l>असत्कारः स सुमहान्मुहूर्तमपि तस्य तु ।</s-l><s-l>न व्येति हृदयाद्राज्ञो दुर्मनाः स कृशोऽभवत् ॥ २५ ॥</s-l></s-lg>