<s-lg><s-l> वैशंपायन उवाच ।</s-l><s-l>इक्ष्वाकुवंशप्रभवो राजासीत्पृथिवीपतिः ।</s-l><s-l>महाभिष इति ख्यातः सत्यवाक्सत्यविक्रमः ॥ १ ॥</s-l></s-lg><s-lg><s-l>सोऽश्वमेधसहस्रेण वाजपेयशतेन च ।</s-l><s-l>तोषयामास देवेन्द्रं स्वर्गं लेभे ततः प्रभुः ॥ २ ॥</s-l></s-lg><s-lg><s-l>ततः कदाचिद्ब्रह्माणमुपासां चक्रिरे सुराः ।</s-l><s-l>तत्र राजर्षयो आसन्स च राजा महाभिषः ॥ ३ ॥</s-l></s-lg><s-lg><s-l>अथ गङ्गा सरिच्छ्रेष्ठा समुपायात्पितामहम् ।</s-l><s-l>तस्या वासः समुद्धूतं मारुतेन शशिप्रभम् ॥ ४ ॥</s-l></s-lg><s-lg><s-l>ततोऽभवन्सुरगणाः सहसावाङ्मुखास्तदा ।</s-l><s-l>महाभिषस्तु राजर्षिरशङ्को दृष्टवान्नदीम् ॥ ५ ॥</s-l></s-lg><s-lg><s-l>अपध्यातो भगवता ब्रह्मणा स महाभिषः ।</s-l><s-l>उक्तश्च जातो मर्त्येषु पुनर्लोकानवाप्स्यसि ॥ ६ ॥</s-l></s-lg><s-lg><s-l>स चिन्तयित्वा नृपतिर्नृपान्सर्वांस्तपोधनान् ।</s-l><s-l>प्रतीपं रोचयामास पितरं भूरिवर्चसम् ॥ ७ ॥</s-l></s-lg><s-lg><s-l>महाभिषं तु तं दृष्ट्वा नदी धैर्याच्च्युतं नृपम् ।</s-l><s-l>तमेव मनसाध्यायमुपावर्तत्सरिद्वरा ॥ ८ ॥</s-l></s-lg><s-lg><s-l>सा तु विध्वस्तवपुषः कश्मलाभिहतौजसः ।</s-l><s-l>ददर्श पथि गच्छन्ती वसून्देवान्दिवौकसः ॥ ९ ॥</s-l></s-lg><s-lg><s-l>तथारूपांश्च तान्दृष्ट्वा पप्रच्छ सरितां वरा ।</s-l><s-l>किमिदं नष्टरूपाः स्थ कच्चित्क्षेमं दिवौकसाम् ॥ १० ॥</s-l></s-lg><s-lg><s-l>तामूचुर्वसवो देवाः शप्ताः स्मो वै महानदि ।</s-l><s-l>अल्पेऽपराधे संरम्भाद्वसिष्ठेन महात्मना ॥ ११ ॥</s-l></s-lg><s-lg><s-l>विमूढा हि वयं सर्वे प्रच्छन्नमृषिसत्तमम् ।</s-l><s-l>संध्यां वसिष्ठमासीनं तमत्यभिसृताः पुरा ॥ १२ ॥</s-l></s-lg><s-lg><s-l>तेन कोपाद्वयं शप्ता योनौ संभवतेति ह ।</s-l><s-l>न शक्यमन्यथा कर्तुं यदुक्तं ब्रह्मवादिना ॥ १३ ॥</s-l></s-lg><s-lg><s-l>त्वं तस्मान्मानुषी भूत्वा सूष्व पुत्रान्वसून्भुवि ।</s-l><s-l>न मानुषीणां जठरं प्रविशेमाशुभं वयम् ॥ १४ ॥</s-l></s-lg><s-lg><s-l>इत्युक्ता तान्वसून्गङ्गा तथेत्युक्त्वाब्रवीदिदम् ।</s-l><s-l>मर्त्येषु पुरुषश्रेष्ठः को वः कर्ता भविष्यति ॥ १५ ॥</s-l></s-lg><s-lg><s-l> वसव ऊचुः ।</s-l><s-l>प्रतीपस्य सुतो राजा शंतनुर्नाम धार्मिकः ।</s-l><s-l>भविता मानुषे लोके स नः कर्ता भविष्यति ॥ १६ ॥</s-l></s-lg><s-lg><s-l> गङ्गोवाच ।</s-l><s-l>ममाप्येवं मतं देवा यथावदत मानघाः ।</s-l><s-l>प्रियं तस्य करिष्यामि युष्माकं चैतदीप्सितम् ॥ १७ ॥</s-l></s-lg><s-lg><s-l> वसव ऊचुः ।</s-l><s-l>जातान्कुमारान्स्वानप्सु प्रक्षेप्तुं वै त्वमर्हसि ।</s-l><s-l>यथा नचिरकालं नो निष्कृतिः स्यात्त्रिलोकगे ॥ १८ ॥</s-l></s-lg><s-lg><s-l> गङ्गोवाच ।</s-l><s-l>एवमेतत्करिष्यामि पुत्रस्तस्य विधीयताम् ।</s-l><s-l>नास्य मोघः संगमः स्यात्पुत्रहेतोर्मया सह ॥ १९ ॥</s-l></s-lg><s-lg><s-l> वसव ऊचुः ।</s-l><s-l>तुरीयार्धं प्रदास्यामो वीर्यस्यैकैकशो वयम् ।</s-l><s-l>तेन वीर्येण पुत्रस्ते भविता तस्य चेप्सितः ॥ २० ॥</s-l></s-lg><s-lg><s-l>न संपत्स्यति मर्त्येषु पुनस्तस्य तु संततिः ।</s-l><s-l>तस्मादपुत्रः पुत्रस्ते भविष्यति स वीर्यवान् ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>एवं ते समयं कृत्वा गङ्गया वसवः सह ।</s-l><s-l>जग्मुः प्रहृष्टमनसो यथासंकल्पमञ्जसा ॥ २२ ॥</s-l></s-lg>