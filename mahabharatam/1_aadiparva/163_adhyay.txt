<s-lg><s-l> वसिष्ठ उवाच ।</s-l><s-l>यैषा ते तपती नाम सावित्र्यवरजा सुता ।</s-l><s-l>तां त्वां संवरणस्यार्थे वरयामि विभावसो ॥ १ ॥</s-l></s-lg><s-lg><s-l>स हि राजा बृहत्कीर्तिर्धर्मार्थविदुदारधीः ।</s-l><s-l>युक्तः संवरणो भर्ता दुहितुस्ते विहंगम ॥ २ ॥</s-l></s-lg><s-lg><s-l> गन्धर्व उवाच ।</s-l><s-l>इत्युक्तः सविता तेन ददानीत्येव निश्चितः ।</s-l><s-l>प्रत्यभाषत तं विप्रं प्रतिनन्द्य दिवाकरः ॥ ३ ॥</s-l></s-lg><s-lg><s-l>वरः संवरणो राज्ञां त्वमृषीणां वरो मुने ।</s-l><s-l>तपती योषितां श्रेष्ठा किमन्यत्रापवर्जनात् ॥ ४ ॥</s-l></s-lg><s-lg><s-l>ततः सर्वानवद्याङ्गीं तपतीं तपनः स्वयम् ।</s-l><s-l>ददौ संवरणस्यार्थे वसिष्ठाय महात्मने ।</s-l><s-l>प्रतिजग्राह तां कन्यां महर्षिस्तपतीं तदा ॥ ५ ॥</s-l></s-lg><s-lg><s-l>वसिष्ठोऽथ विसृष्टश्च पुनरेवाजगाम ह ।</s-l><s-l>यत्र विख्यातकीर्तिः स कुरूणामृषभोऽभवत् ॥ ६ ॥</s-l></s-lg><s-lg><s-l>स राजा मन्मथाविष्टस्तद्गतेनान्तरात्मना ।</s-l><s-l>दृष्ट्वा च देवकन्यां तां तपतीं चारुहासिनीम् ।</s-l><s-l>वसिष्ठेन सहायान्तीं संहृष्टोऽभ्यधिकं बभौ ॥ ७ ॥</s-l></s-lg><s-lg><s-l>कृच्छ्रे द्वादशरात्रे तु तस्य राज्ञः समापिते ।</s-l><s-l>आजगाम विशुद्धात्मा वसिष्ठो भगवानृषिः ॥ ८ ॥</s-l></s-lg><s-lg><s-l>तपसाराध्य वरदं देवं गोपतिमीश्वरम् ।</s-l><s-l>लेभे संवरणो भार्यां वसिष्ठस्यैव तेजसा ॥ ९ ॥</s-l></s-lg><s-lg><s-l>ततस्तस्मिन्गिरिश्रेष्ठे देवगन्धर्वसेविते ।</s-l><s-l>जग्राह विधिवत्पाणिं तपत्याः स नरर्षभः ॥ १० ॥</s-l></s-lg><s-lg><s-l>वसिष्ठेनाभ्यनुज्ञातस्तस्मिन्नेव धराधरे ।</s-l><s-l>सोऽकामयत राजर्षिर्विहर्तुं सह भार्यया ॥ ११ ॥</s-l></s-lg><s-lg><s-l>ततः पुरे च राष्ट्रे च वाहनेषु बलेषु च ।</s-l><s-l>आदिदेश महीपालस्तमेव सचिवं तदा ॥ १२ ॥</s-l></s-lg><s-lg><s-l>नृपतिं त्वभ्यनुज्ञाय वसिष्ठोऽथापचक्रमे ।</s-l><s-l>सोऽपि राजा गिरौ तस्मिन्विजहारामरोपमः ॥ १३ ॥</s-l></s-lg><s-lg><s-l>ततो द्वादश वर्षाणि काननेषु जलेषु च ।</s-l><s-l>रेमे तस्मिन्गिरौ राजा तयैव सह भार्यया ॥ १४ ॥</s-l></s-lg><s-lg><s-l>तस्य राज्ञः पुरे तस्मिन्समा द्वादश सर्वशः ।</s-l><s-l>न ववर्ष सहस्राक्षो राष्ट्रे चैवास्य सर्वशः ॥ १५ ॥</s-l></s-lg><s-lg><s-l>तत्क्षुधार्तैर्निरानन्दैः शवभूतैस्तदा नरैः ।</s-l><s-l>अभवत्प्रेतराजस्य पुरं प्रेतैरिवावृतम् ॥ १६ ॥</s-l></s-lg><s-lg><s-l>ततस्तत्तादृशं दृष्ट्वा स एव भगवानृषिः ।</s-l><s-l>अभ्यपद्यत धर्मात्मा वसिष्ठो राजसत्तमम् ॥ १७ ॥</s-l></s-lg><s-lg><s-l>तं च पार्थिवशार्दूलमानयामास तत्पुरम् ।</s-l><s-l>तपत्या सहितं राजन्नुषितं द्वादशीः समाः ॥ १८ ॥</s-l></s-lg><s-lg><s-l>ततः प्रवृष्टस्तत्रासीद्यथापूर्वं सुरारिहा ।</s-l><s-l>तस्मिन्नृपतिशार्दूले प्रविष्टे नगरं पुनः ॥ १९ ॥</s-l></s-lg><s-lg><s-l>ततः सराष्ट्रं मुमुदे तत्पुरं परया मुदा ।</s-l><s-l>तेन पार्थिवमुख्येन भावितं भावितात्मना ॥ २० ॥</s-l></s-lg><s-lg><s-l>ततो द्वादश वर्षाणि पुनरीजे नराधिपः ।</s-l><s-l>पत्न्या तपत्या सहितो यथा शक्रो मरुत्पतिः ॥ २१ ॥</s-l></s-lg><s-lg><s-l>एवमासीन्महाभागा तपती नाम पौर्विकी ।</s-l><s-l>तव वैवस्वती पार्थ तापत्यस्त्वं यया मतः ॥ २२ ॥</s-l></s-lg><s-lg><s-l>तस्यां संजनयामास कुरुं संवरणो नृपः ।</s-l><s-l>तपत्यां तपतां श्रेष्ठ तापत्यस्त्वं ततोऽर्जुन ॥ २३ ॥</s-l></s-lg>