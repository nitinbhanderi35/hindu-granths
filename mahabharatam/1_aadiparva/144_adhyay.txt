<s-lg><s-l> वैशंपायन उवाच ।</s-l><s-l>ते वनेन वनं वीरा घ्नन्तो मृगगणान्बहून् ।</s-l><s-l>अपक्रम्य ययू राजंस्त्वरमाणा महारथाः ॥ १ ॥</s-l></s-lg><s-lg><s-l>मत्स्यांस्त्रिगर्तान्पाञ्चालान्कीचकानन्तरेण च ।</s-l><s-l>रमणीयान्वनोद्देशान्प्रेक्षमाणाः सरांसि च ॥ २ ॥</s-l></s-lg><s-lg><s-l>जटाः कृत्वात्मनः सर्वे वल्कलाजिनवाससः ।</s-l><s-l>सह कुन्त्या महात्मानो बिभ्रतस्तापसं वपुः ॥ ३ ॥</s-l></s-lg><s-lg><s-l>क्वचिद्वहन्तो जननीं त्वरमाणा महारथाः ।</s-l><s-l>क्वचिच्छन्देन गच्छन्तस्ते जग्मुः प्रसभं पुनः ॥ ४ ॥</s-l></s-lg><s-lg><s-l>ब्राह्मं वेदमधीयाना वेदाङ्गानि च सर्वशः ।</s-l><s-l>नीतिशास्त्रं च धर्मज्ञा ददृशुस्ते पितामहम् ॥ ५ ॥</s-l></s-lg><s-lg><s-l>तेऽभिवाद्य महात्मानं कृष्णद्वैपायनं तदा ।</s-l><s-l>तस्थुः प्राञ्जलयः सर्वे सह मात्रा परंतपाः ॥ ६ ॥</s-l></s-lg><s-lg><s-l> व्यास उवाच ।</s-l><s-l>मयेदं मनसा पूर्वं विदितं भरतर्षभाः ।</s-l><s-l>यथा स्थितैरधर्मेण धार्तराष्ट्रैर्विवासिताः ॥ ७ ॥</s-l></s-lg><s-lg><s-l>तद्विदित्वास्मि संप्राप्तश्चिकीर्षुः परमं हितम् ।</s-l><s-l>न विषादोऽत्र कर्तव्यः सर्वमेतत्सुखाय वः ॥ ८ ॥</s-l></s-lg><s-lg><s-l>समास्ते चैव मे सर्वे यूयं चैव न संशयः ।</s-l><s-l>दीनतो बालतश्चैव स्नेहं कुर्वन्ति बान्धवाः ॥ ९ ॥</s-l></s-lg><s-lg><s-l>तस्मादभ्यधिकः स्नेहो युष्मासु मम सांप्रतम् ।</s-l><s-l>स्नेहपूर्वं चिकीर्षामि हितं वस्तन्निबोधत ॥ १० ॥</s-l></s-lg><s-lg><s-l>इदं नगरमभ्याशे रमणीयं निरामयम् ।</s-l><s-l>वसतेह प्रतिच्छन्ना ममागमनकाङ्क्षिणः ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>एवं स तान्समाश्वास्य व्यासः पार्थानरिंदमान् ।</s-l><s-l>एकचक्रामभिगतः कुन्तीमाश्वासयत्प्रभुः ॥ १२ ॥</s-l></s-lg><s-lg><s-l>जीवपुत्रि सुतस्तेऽयं धर्मपुत्रो युधिष्ठिरः ।</s-l><s-l>पृथिव्यां पार्थिवान्सर्वान्प्रशासिष्यति धर्मराट् ॥ १३ ॥</s-l></s-lg><s-lg><s-l>धर्मेण जित्वा पृथिवीमखिलां धर्मविद्वशी ।</s-l><s-l>भीमसेनार्जुनबलाद्भोक्ष्यत्ययमसंशयः ॥ १४ ॥</s-l></s-lg><s-lg><s-l>पुत्रास्तव च माद्र्याश्च सर्व एव महारथाः ।</s-l><s-l>स्वराष्ट्रे विहरिष्यन्ति सुखं सुमनसस्तदा ॥ १५ ॥</s-l></s-lg><s-lg><s-l>यक्ष्यन्ति च नरव्याघ्रा विजित्य पृथिवीमिमाम् ।</s-l><s-l>राजसूयाश्वमेधाद्यैः क्रतुभिर्भूरिदक्षिणैः ॥ १६ ॥</s-l></s-lg><s-lg><s-l>अनुगृह्य सुहृद्वर्गं धनेन च सुखेन च ।</s-l><s-l>पितृपैतामहं राज्यमिह भोक्ष्यन्ति ते सुताः ॥ १७ ॥</s-l></s-lg><s-lg><s-l>एवमुक्त्वा निवेश्यैनान्ब्राह्मणस्य निवेशने ।</s-l><s-l>अब्रवीत्पार्थिवश्रेष्ठमृषिर्द्वैपायनस्तदा ॥ १८ ॥</s-l></s-lg><s-lg><s-l>इह मां संप्रतीक्षध्वमागमिष्याम्यहं पुनः ।</s-l><s-l>देशकालौ विदित्वैव वेत्स्यध्वं परमां मुदम् ॥ १९ ॥</s-l></s-lg><s-lg><s-l>स तैः प्राञ्जलिभिः सर्वैस्तथेत्युक्तो नराधिप ।</s-l><s-l>जगाम भगवान्व्यासो यथाकाममृषिः प्रभुः ॥ २० ॥</s-l></s-lg>