<s-lg><s-l> अष्टक उवाच ।</s-l><s-l>चरन्गृहस्थः कथमेति देवान्कथं भिक्षुः कथमाचार्यकर्मा ।</s-l><s-l>वानप्रस्थः सत्पथे संनिविष्टो बहून्यस्मिन्संप्रति वेदयन्ति ॥ १ ॥</s-l></s-lg><s-lg><s-l> ययातिरुवाच ।</s-l><s-l>आहूताध्यायी गुरुकर्मस्वचोद्यः पूर्वोत्थायी चरमं चोपशायी ।</s-l><s-l>मृदुर्दान्तो धृतिमानप्रमत्तः स्वाध्यायशीलः सिध्यति ब्रह्मचारी ॥ २ ॥</s-l></s-lg><s-lg><s-l>धर्मागतं प्राप्य धनं यजेत दद्यात्सदैवातिथीन्भोजयेच्च ।</s-l><s-l>अनाददानश्च परैरदत्तं सैषा गृहस्थोपनिषत्पुराणी ॥ ३ ॥</s-l></s-lg><s-lg><s-l>स्ववीर्यजीवी वृजिनान्निवृत्तो दाता परेभ्यो न परोपतापी ।</s-l><s-l>तादृङ्मुनिः सिद्धिमुपैति मुख्यां वसन्नरण्ये नियताहारचेष्टः ॥ ४ ॥</s-l></s-lg><s-lg><s-l>अशिल्पजीवी नगृहश्च नित्यं जितेन्द्रियः सर्वतो विप्रमुक्तः ।</s-l><s-l>अनोकसारी लघुरल्पचारश्चरन्देशानेकचरः स भिक्षुः ॥ ५ ॥</s-l></s-lg><s-lg><s-l>रात्र्या यया चाभिजिताश्च लोका भवन्ति कामा विजिताः सुखाश्च ।</s-l><s-l>तामेव रात्रिं प्रयतेत विद्वानरण्यसंस्थो भवितुं यतात्मा ॥ ६ ॥</s-l></s-lg><s-lg><s-l>दशैव पूर्वान्दश चापरांस्तु ज्ञातीन्सहात्मानमथैकविंशम् ।</s-l><s-l>अरण्यवासी सुकृते दधाति विमुच्यारण्ये स्वशरीरधातून् ॥ ७ ॥</s-l></s-lg><s-lg><s-l> अष्टक उवाच ।</s-l><s-l>कति स्विदेव मुनयो मौनानि कति चाप्युत ।</s-l><s-l>भवन्तीति तदाचक्ष्व श्रोतुमिच्छामहे वयम् ॥ ८ ॥</s-l></s-lg><s-lg><s-l> ययातिरुवाच ।</s-l><s-l>अरण्ये वसतो यस्य ग्रामो भवति पृष्ठतः ।</s-l><s-l>ग्रामे वा वसतोऽरण्यं स मुनिः स्याज्जनाधिप ॥ ९ ॥</s-l></s-lg><s-lg><s-l> अष्टक उवाच ।</s-l><s-l>कथं स्विद्वसतोऽरण्ये ग्रामो भवति पृष्ठतः ।</s-l><s-l>ग्रामे वा वसतोऽरण्यं कथं भवति पृष्ठतः ॥ १० ॥</s-l></s-lg><s-lg><s-l> ययातिरुवाच ।</s-l><s-l>न ग्राम्यमुपयुञ्जीत य आरण्यो मुनिर्भवेत् ।</s-l><s-l>तथास्य वसतोऽरण्ये ग्रामो भवति पृष्ठतः ॥ ११ ॥</s-l></s-lg><s-lg><s-l>अनग्निरनिकेतश्च अगोत्रचरणो मुनिः ।</s-l><s-l>कौपीनाच्छादनं यावत्तावदिच्छेच्च चीवरम् ॥ १२ ॥</s-l></s-lg><s-lg><s-l>यावत्प्राणाभिसंधानं तावदिच्छेच्च भोजनम् ।</s-l><s-l>तथास्य वसतो ग्रामेऽरण्यं भवति पृष्ठतः ॥ १३ ॥</s-l></s-lg><s-lg><s-l>यस्तु कामान्परित्यज्य त्यक्तकर्मा जितेन्द्रियः ।</s-l><s-l>आतिष्ठेत मुनिर्मौनं स लोके सिद्धिमाप्नुयात् ॥ १४ ॥</s-l></s-lg><s-lg><s-l>धौतदन्तं कृत्तनखं सदा स्नातमलंकृतम् ।</s-l><s-l>असितं सितकर्मस्थं कस्तं नार्चितुमर्हति ॥ १५ ॥</s-l></s-lg><s-lg><s-l>तपसा कर्शितः क्षामः क्षीणमांसास्थिशोणितः ।</s-l><s-l>यदा भवति निर्द्वन्द्वो मुनिर्मौनं समास्थितः ।</s-l><s-l>अथ लोकमिमं जित्वा लोकं विजयते परम् ॥ १६ ॥</s-l></s-lg><s-lg><s-l>आस्येन तु यदाहारं गोवन्मृगयते मुनिः ।</s-l><s-l>अथास्य लोकः पूर्वो यः सोऽमृतत्वाय कल्पते ॥ १७ ॥</s-l></s-lg>