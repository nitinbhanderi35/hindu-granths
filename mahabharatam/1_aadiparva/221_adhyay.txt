<s-lg><s-l> वैशंपायन उवाच ।</s-l><s-l>ततः प्रज्वलिते शुक्रे शार्ङ्गकास्ते सुदुःखिताः ।</s-l><s-l>व्यथिताः परमोद्विग्ना नाधिजग्मुः परायणम् ॥ १ ॥</s-l></s-lg><s-lg><s-l>निशाम्य पुत्रकान्बालान्माता तेषां तपस्विनी ।</s-l><s-l>जरिता दुःखसंतप्ता विललाप नरेश्वर ॥ २ ॥</s-l></s-lg><s-lg><s-l>अयमग्निर्दहन्कक्षमित आयाति भीषणः ।</s-l><s-l>जगत्संदीपयन्भीमो मम दुःखविवर्धनः ॥ ३ ॥</s-l></s-lg><s-lg><s-l>इमे च मां कर्षयन्ति शिशवो मन्दचेतसः ।</s-l><s-l>अबर्हाश्चरणैर्हीनाः पूर्वेषां नः परायणम् ।</s-l><s-l>त्रासयंश्चायमायाति लेलिहानो महीरुहान् ॥ ४ ॥</s-l></s-lg><s-lg><s-l>अशक्तिमत्त्वाच्च सुता न शक्ताः सरणे मम ।</s-l><s-l>आदाय च न शक्तास्मि पुत्रान्सरितुमन्यतः ॥ ५ ॥</s-l></s-lg><s-lg><s-l>न च त्यक्तुमहं शक्ता हृदयं दूयतीव मे ।</s-l><s-l>कं नु जह्यामहं पुत्रं कमादाय व्रजाम्यहम् ॥ ६ ॥</s-l></s-lg><s-lg><s-l>किं नु मे स्यात्कृतं कृत्वा मन्यध्वं पुत्रकाः कथम् ।</s-l><s-l>चिन्तयाना विमोक्षं वो नाधिगच्छामि किंचन ।</s-l><s-l>छादयित्वा च वो गात्रैः करिष्ये मरणं सह ॥ ७ ॥</s-l></s-lg><s-lg><s-l>जरितारौ कुलं हीदं ज्येष्ठत्वेन प्रतिष्ठितम् ।</s-l><s-l>सारिसृक्वः प्रजायेत पितॄणां कुलवर्धनः ॥ ८ ॥</s-l></s-lg><s-lg><s-l>स्तम्बमित्रस्तपः कुर्याद्द्रोणो ब्रह्मविदुत्तमः ।</s-l><s-l>इत्येवमुक्त्वा प्रययौ पिता वो निर्घृणः पुरा ॥ ९ ॥</s-l></s-lg><s-lg><s-l>कमुपादाय शक्येत गन्तुं कस्यापदुत्तमा ।</s-l><s-l>किं नु कृत्वा कृतं कार्यं भवेदिति च विह्वला ॥ १० ॥</s-l></s-lg><s-lg><s-l>नापश्यत्स्वधिया मोक्षं स्वसुतानां तदानलात् ।</s-l><s-l>एवं ब्रुवन्तीं शार्ङ्गास्ते प्रत्यूचुरथ मातरम् ॥ ११ ॥</s-l></s-lg><s-lg><s-l>स्नेहमुत्सृज्य मातस्त्वं पत यत्र न हव्यवाट् ।</s-l><s-l>अस्मासु हि विनष्टेषु भवितारः सुतास्तव ।</s-l><s-l>त्वयि मातर्विनष्टायां न नः स्यात्कुलसंततिः ॥ १२ ॥</s-l></s-lg><s-lg><s-l>अन्ववेक्ष्यैतदुभयं क्षमं स्याद्यत्कुलस्य नः ।</s-l><s-l>तद्वै कर्तुं परः कालो मातरेष भवेत्तव ॥ १३ ॥</s-l></s-lg><s-lg><s-l>मा वै कुलविनाशाय स्नेहं कार्षीः सुतेषु नः ।</s-l><s-l>न हीदं कर्म मोघं स्याल्लोककामस्य नः पितुः ॥ १४ ॥</s-l></s-lg><s-lg><s-l> जरितोवाच ।</s-l><s-l>इदमाखोर्बिलं भूमौ वृक्षस्यास्य समीपतः ।</s-l><s-l>तदाविशध्वं त्वरिता वह्नेरत्र न वो भयम् ॥ १५ ॥</s-l></s-lg><s-lg><s-l>ततोऽहं पांसुना छिद्रमपिधास्यामि पुत्रकाः ।</s-l><s-l>एवं प्रतिकृतं मन्ये ज्वलतः कृष्णवर्त्मनः ॥ १६ ॥</s-l></s-lg><s-lg><s-l>तत एष्याम्यतीतेऽग्नौ विहर्तुं पांसुसंचयम् ।</s-l><s-l>रोचतामेष वोपायो विमोक्षाय हुताशनात् ॥ १७ ॥</s-l></s-lg><s-lg><s-l> शार्ङ्गका ऊचुः ।</s-l><s-l>अबर्हान्मांसभूतान्नः क्रव्यादाखुर्विनाशयेत् ।</s-l><s-l>पश्यमाना भयमिदं न शक्ष्यामो निषेवितुम् ॥ १८ ॥</s-l></s-lg><s-lg><s-l>कथमग्निर्न नो दह्यात्कथमाखुर्न भक्षयेत् ।</s-l><s-l>कथं न स्यात्पिता मोघः कथं माता ध्रियेत नः ॥ १९ ॥</s-l></s-lg><s-lg><s-l>बिल आखोर्विनाशः स्यादग्नेराकाशचारिणाम् ।</s-l><s-l>अन्ववेक्ष्यैतदुभयं श्रेयान्दाहो न भक्षणम् ॥ २० ॥</s-l></s-lg><s-lg><s-l>गर्हितं मरणं नः स्यादाखुना खादता बिले ।</s-l><s-l>शिष्टादिष्टः परित्यागः शरीरस्य हुताशनात् ॥ २१ ॥</s-l></s-lg>