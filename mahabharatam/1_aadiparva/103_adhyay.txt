<s-lg><s-l> भीष्म उवाच ।</s-l><s-l>गुणैः समुदितं सम्यगिदं नः प्रथितं कुलम् ।</s-l><s-l>अत्यन्यान्पृथिवीपालान्पृथिव्यामधिराज्यभाक् ॥ १ ॥</s-l></s-lg><s-lg><s-l>रक्षितं राजभिः पूर्वैर्धर्मविद्भिर्महात्मभिः ।</s-l><s-l>नोत्सादमगमच्चेदं कदाचिदिह नः कुलम् ॥ २ ॥</s-l></s-lg><s-lg><s-l>मया च सत्यवत्या च कृष्णेन च महात्मना ।</s-l><s-l>समवस्थापितं भूयो युष्मासु कुलतन्तुषु ॥ ३ ॥</s-l></s-lg><s-lg><s-l>वर्धते तदिदं पुत्र कुलं सागरवद्यथा ।</s-l><s-l>तथा मया विधातव्यं त्वया चैव विशेषतः ॥ ४ ॥</s-l></s-lg><s-lg><s-l>श्रूयते यादवी कन्या अनुरूपा कुलस्य नः ।</s-l><s-l>सुबलस्यात्मजा चैव तथा मद्रेश्वरस्य च ॥ ५ ॥</s-l></s-lg><s-lg><s-l>कुलीना रूपवत्यश्च नाथवत्यश्च सर्वशः ।</s-l><s-l>उचिताश्चैव संबन्धे तेऽस्माकं क्षत्रियर्षभाः ॥ ६ ॥</s-l></s-lg><s-lg><s-l>मन्ये वरयितव्यास्ता इत्यहं धीमतां वर ।</s-l><s-l>संतानार्थं कुलस्यास्य यद्वा विदुर मन्यसे ॥ ७ ॥</s-l></s-lg><s-lg><s-l> विदुर उवाच ।</s-l><s-l>भवान्पिता भवान्माता भवान्नः परमो गुरुः ।</s-l><s-l>तस्मात्स्वयं कुलस्यास्य विचार्य कुरु यद्धितम् ॥ ८ ॥</s-l></s-lg><s-lg><s-l> वैशंपायन उवाच ।</s-l><s-l>अथ शुश्राव विप्रेभ्यो गान्धारीं सुबलात्मजाम् ।</s-l><s-l>आराध्य वरदं देवं भगनेत्रहरं हरम् ।</s-l><s-l>गान्धारी किल पुत्राणां शतं लेभे वरं शुभा ॥ ९ ॥</s-l></s-lg><s-lg><s-l>इति श्रुत्वा च तत्त्वेन भीष्मः कुरुपितामहः ।</s-l><s-l>ततो गान्धारराजस्य प्रेषयामास भारत ॥ १० ॥</s-l></s-lg><s-lg><s-l>अचक्षुरिति तत्रासीत्सुबलस्य विचारणा ।</s-l><s-l>कुलं ख्यातिं च वृत्तं च बुद्ध्या तु प्रसमीक्ष्य सः ।</s-l><s-l>ददौ तां धृतराष्ट्राय गान्धारीं धर्मचारिणीम् ॥ ११ ॥</s-l></s-lg><s-lg><s-l>गान्धारी त्वपि शुश्राव धृतराष्ट्रमचक्षुषम् ।</s-l><s-l>आत्मानं दित्सितं चास्मै पित्रा मात्रा च भारत ॥ १२ ॥</s-l></s-lg><s-lg><s-l>ततः सा पट्टमादाय कृत्वा बहुगुणं शुभा ।</s-l><s-l>बबन्ध नेत्रे स्वे राजन्पतिव्रतपरायणा ।</s-l><s-l>नात्यश्नीयां पतिमहमित्येवं कृतनिश्चया ॥ १३ ॥</s-l></s-lg><s-lg><s-l>ततो गान्धारराजस्य पुत्रः शकुनिरभ्ययात् ।</s-l><s-l>स्वसारं परया लक्ष्म्या युक्तामादाय कौरवान् ॥ १४ ॥</s-l></s-lg><s-lg><s-l>दत्त्वा स भगिनीं वीरो यथार्हं च परिच्छदम् ।</s-l><s-l>पुनरायात्स्वनगरं भीष्मेण प्रतिपूजितः ॥ १५ ॥</s-l></s-lg><s-lg><s-l>गान्धार्यपि वरारोहा शीलाचारविचेष्टितैः ।</s-l><s-l>तुष्टिं कुरूणां सर्वेषां जनयामास भारत ॥ १६ ॥</s-l></s-lg><s-lg><s-l>वृत्तेनाराध्य तान्सर्वान्पतिव्रतपरायणा ।</s-l><s-l>वाचापि पुरुषानन्यान्सुव्रता नान्वकीर्तयत् ॥ १७ ॥</s-l></s-lg>