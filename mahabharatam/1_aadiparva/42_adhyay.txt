<s-lg><s-l> सूत उवाच ।</s-l><s-l>एतच्छ्रुत्वा जरत्कारुर्दुःखशोकपरायणः ।</s-l><s-l>उवाच स्वान्पितॄन्दुःखाद्बाष्पसंदिग्धया गिरा ॥ १ ॥</s-l></s-lg><s-lg><s-l>अहमेव जरत्कारुः किल्बिषी भवतां सुतः ।</s-l><s-l>तद्दण्डं धारयत मे दुष्कृतेरकृतात्मनः ॥ २ ॥</s-l></s-lg><s-lg><s-l> पितर ऊचुः ।</s-l><s-l>पुत्र दिष्ट्यासि संप्राप्त इमं देशं यदृच्छया ।</s-l><s-l>किमर्थं च त्वया ब्रह्मन्न कृतो दारसंग्रहः ॥ ३ ॥</s-l></s-lg><s-lg><s-l> जरत्कारुरुवाच ।</s-l><s-l>ममायं पितरो नित्यं हृद्यर्थः परिवर्तते ।</s-l><s-l>ऊर्ध्वरेताः शरीरं वै प्रापयेयममुत्र वै ॥ ४ ॥</s-l></s-lg><s-lg><s-l>एवं दृष्ट्वा तु भवतः शकुन्तानिव लम्बतः ।</s-l><s-l>मया निवर्तिता बुद्धिर्ब्रह्मचर्यात्पितामहाः ॥ ५ ॥</s-l></s-lg><s-lg><s-l>करिष्ये वः प्रियं कामं निवेक्ष्ये नात्र संशयः ।</s-l><s-l>सनाम्नीं यद्यहं कन्यामुपलप्स्ये कदाचन ॥ ६ ॥</s-l></s-lg><s-lg><s-l>भविष्यति च या काचिद्भैक्षवत्स्वयमुद्यता ।</s-l><s-l>प्रतिग्रहीता तामस्मि न भरेयं च यामहम् ॥ ७ ॥</s-l></s-lg><s-lg><s-l>एवंविधमहं कुर्यां निवेशं प्राप्नुयां यदि ।</s-l><s-l>अन्यथा न करिष्ये तु सत्यमेतत्पितामहाः ॥ ८ ॥</s-l></s-lg><s-lg><s-l> सूत उवाच ।</s-l><s-l>एवमुक्त्वा तु स पितॄंश्चचार पृथिवीं मुनिः ।</s-l><s-l>न च स्म लभते भार्यां वृद्धोऽयमिति शौनक ॥ ९ ॥</s-l></s-lg><s-lg><s-l>यदा निर्वेदमापन्नः पितृभिश्चोदितस्तथा ।</s-l><s-l>तदारण्यं स गत्वोच्चैश्चुक्रोश भृशदुःखितः ॥ १० ॥</s-l></s-lg><s-lg><s-l>यानि भूतानि सन्तीह स्थावराणि चराणि च ।</s-l><s-l>अन्तर्हितानि वा यानि तानि शृण्वन्तु मे वचः ॥ ११ ॥</s-l></s-lg><s-lg><s-l>उग्रे तपसि वर्तन्तं पितरश्चोदयन्ति माम् ।</s-l><s-l>निविशस्वेति दुःखार्तास्तेषां प्रियचिकीर्षया ॥ १२ ॥</s-l></s-lg><s-lg><s-l>निवेशार्थ्यखिलां भूमिं कन्याभैक्षं चरामि भोः ।</s-l><s-l>दरिद्रो दुःखशीलश्च पितृभिः संनियोजितः ॥ १३ ॥</s-l></s-lg><s-lg><s-l>यस्य कन्यास्ति भूतस्य ये मयेह प्रकीर्तिताः ।</s-l><s-l>ते मे कन्यां प्रयच्छन्तु चरतः सर्वतोदिशम् ॥ १४ ॥</s-l></s-lg><s-lg><s-l>मम कन्या सनाम्नी या भैक्षवच्चोद्यता भवेत् ।</s-l><s-l>भरेयं चैव यां नाहं तां मे कन्यां प्रयच्छत ॥ १५ ॥</s-l></s-lg><s-lg><s-l>ततस्ते पन्नगा ये वै जरत्कारौ समाहिताः ।</s-l><s-l>तामादाय प्रवृत्तिं ते वासुकेः प्रत्यवेदयन् ॥ १६ ॥</s-l></s-lg><s-lg><s-l>तेषां श्रुत्वा स नागेन्द्रः कन्यां तां समलंकृताम् ।</s-l><s-l>प्रगृह्यारण्यमगमत्समीपं तस्य पन्नगः ॥ १७ ॥</s-l></s-lg><s-lg><s-l>तत्र तां भैक्षवत्कन्यां प्रादात्तस्मै महात्मने ।</s-l><s-l>नागेन्द्रो वासुकिर्ब्रह्मन्न स तां प्रत्यगृह्णत ॥ १८ ॥</s-l></s-lg><s-lg><s-l>असनामेति वै मत्वा भरणे चाविचारिते ।</s-l><s-l>मोक्षभावे स्थितश्चापि द्वन्द्वीभूतः परिग्रहे ॥ १९ ॥</s-l></s-lg><s-lg><s-l>ततो नाम स कन्यायाः पप्रच्छ भृगुनन्दन ।</s-l><s-l>वासुके भरणं चास्या न कुर्यामित्युवाच ह ॥ २० ॥</s-l></s-lg>