<s-lg><s-l> वैशंपायन उवाच ।</s-l><s-l>ततः सर्वाः प्रकृतयो नगराद्वारणावतात् ।</s-l><s-l>सर्वमङ्गलसंयुक्ता यथाशास्त्रमतन्द्रिताः ॥ १ ॥</s-l></s-lg><s-lg><s-l>श्रुत्वागतान्पाण्डुपुत्रान्नानायानैः सहस्रशः ।</s-l><s-l>अभिजग्मुर्नरश्रेष्ठाञ्श्रुत्वैव परया मुदा ॥ २ ॥</s-l></s-lg><s-lg><s-l>ते समासाद्य कौन्तेयान्वारणावतका जनाः ।</s-l><s-l>कृत्वा जयाशिषः सर्वे परिवार्योपतस्थिरे ॥ ३ ॥</s-l></s-lg><s-lg><s-l>तैर्वृतः पुरुषव्याघ्रो धर्मराजो युधिष्ठिरः ।</s-l><s-l>विबभौ देवसंकाशो वज्रपाणिरिवामरैः ॥ ४ ॥</s-l></s-lg><s-lg><s-l>सत्कृतास्ते तु पौरैश्च पौरान्सत्कृत्य चानघाः ।</s-l><s-l>अलंकृतं जनाकीर्णं विविशुर्वारणावतम् ॥ ५ ॥</s-l></s-lg><s-lg><s-l>ते प्रविश्य पुरं वीरास्तूर्णं जग्मुरथो गृहान् ।</s-l><s-l>ब्राह्मणानां महीपाल रतानां स्वेषु कर्मसु ॥ ६ ॥</s-l></s-lg><s-lg><s-l>नगराधिकृतानां च गृहाणि रथिनां तथा ।</s-l><s-l>उपतस्थुर्नरश्रेष्ठा वैश्यशूद्रगृहानपि ॥ ७ ॥</s-l></s-lg><s-lg><s-l>अर्चिताश्च नरैः पौरैः पाण्डवा भरतर्षभाः ।</s-l><s-l>जग्मुरावसथं पश्चात्पुरोचनपुरस्कृताः ॥ ८ ॥</s-l></s-lg><s-lg><s-l>तेभ्यो भक्ष्यान्नपानानि शयनानि शुभानि च ।</s-l><s-l>आसनानि च मुख्यानि प्रददौ स पुरोचनः ॥ ९ ॥</s-l></s-lg><s-lg><s-l>तत्र ते सत्कृतास्तेन सुमहार्हपरिच्छदाः ।</s-l><s-l>उपास्यमानाः पुरुषैरूषुः पुरनिवासिभिः ॥ १० ॥</s-l></s-lg><s-lg><s-l>दशरात्रोषितानां तु तत्र तेषां पुरोचनः ।</s-l><s-l>निवेदयामास गृहं शिवाख्यमशिवं तदा ॥ ११ ॥</s-l></s-lg><s-lg><s-l>तत्र ते पुरुषव्याघ्रा विविशुः सपरिच्छदाः ।</s-l><s-l>पुरोचनस्य वचनात्कैलासमिव गुह्यकाः ॥ १२ ॥</s-l></s-lg><s-lg><s-l>तत्त्वगारमभिप्रेक्ष्य सर्वधर्मविशारदः ।</s-l><s-l>उवाचाग्नेयमित्येवं भीमसेनं युधिष्ठिरः ।</s-l><s-l>जिघ्रन्सोम्य वसागन्धं सर्पिर्जतुविमिश्रितम् ॥ १३ ॥</s-l></s-lg><s-lg><s-l>कृतं हि व्यक्तमाग्नेयमिदं वेश्म परंतप ।</s-l><s-l>शणसर्जरसं व्यक्तमानीतं गृहकर्मणि ।</s-l><s-l>मुञ्जबल्वजवंशादि द्रव्यं सर्वं घृतोक्षितम् ॥ १४ ॥</s-l></s-lg><s-lg><s-l>शिल्पिभिः सुकृतं ह्याप्तैर्विनीतैर्वेश्मकर्मणि ।</s-l><s-l>विश्वस्तं मामयं पापो दग्धुकामः पुरोचनः ॥ १५ ॥</s-l></s-lg><s-lg><s-l>इमां तु तां महाबुद्धिर्विदुरो दृष्टवांस्तदा ।</s-l><s-l>आपदं तेन मां पार्थ स संबोधितवान्पुरा ॥ १६ ॥</s-l></s-lg><s-lg><s-l>ते वयं बोधितास्तेन बुद्धवन्तोऽशिवं गृहम् ।</s-l><s-l>आचार्यैः सुकृतं गूढैर्दुर्योधनवशानुगैः ॥ १७ ॥</s-l></s-lg><s-lg><s-l> भीम उवाच ।</s-l><s-l>यदिदं गृहमाग्नेयं विहितं मन्यते भवान् ।</s-l><s-l>तत्रैव साधु गच्छामो यत्र पूर्वोषिता वयम् ॥ १८ ॥</s-l></s-lg><s-lg><s-l> युधिष्ठिर उवाच ।</s-l><s-l>इह यत्तैर्निराकारैर्वस्तव्यमिति रोचये ।</s-l><s-l>नष्टैरिव विचिन्वद्भिर्गतिमिष्टां ध्रुवामितः ॥ १९ ॥</s-l></s-lg><s-lg><s-l>यदि विन्देत चाकारमस्माकं हि पुरोचनः ।</s-l><s-l>शीघ्रकारी ततो भूत्वा प्रसह्यापि दहेत नः ॥ २० ॥</s-l></s-lg><s-lg><s-l>नायं बिभेत्युपक्रोशादधर्माद्वा पुरोचनः ।</s-l><s-l>तथा हि वर्तते मन्दः सुयोधनमते स्थितः ॥ २१ ॥</s-l></s-lg><s-lg><s-l>अपि चेह प्रदग्धेषु भीष्मोऽस्मासु पितामहः ।</s-l><s-l>कोपं कुर्यात्किमर्थं वा कौरवान्कोपयेत सः ।</s-l><s-l>धर्म इत्येव कुप्येत तथान्ये कुरुपुंगवाः ॥ २२ ॥</s-l></s-lg><s-lg><s-l>वयं तु यदि दाहस्य बिभ्यतः प्रद्रवेम हि ।</s-l><s-l>स्पशैर्नो घातयेत्सार्वान्राज्यलुब्धः सुयोधनः ॥ २३ ॥</s-l></s-lg><s-lg><s-l>अपदस्थान्पदे तिष्ठन्नपक्षान्पक्षसंस्थितः ।</s-l><s-l>हीनकोशान्महाकोशः प्रयोगैर्घातयेद्ध्रुवम् ॥ २४ ॥</s-l></s-lg><s-lg><s-l>तदस्माभिरिमं पापं तं च पापं सुयोधनम् ।</s-l><s-l>वञ्चयद्भिर्निवस्तव्यं छन्नवासं क्वचित्क्वचित् ॥ २५ ॥</s-l></s-lg><s-lg><s-l>ते वयं मृगयाशीलाश्चराम वसुधामिमाम् ।</s-l><s-l>तथा नो विदिता मार्गा भविष्यन्ति पलायताम् ॥ २६ ॥</s-l></s-lg><s-lg><s-l>भौमं च बिलमद्यैव करवाम सुसंवृतम् ।</s-l><s-l>गूढोच्छ्वसान्न नस्तत्र हुताशः संप्रधक्ष्यति ॥ २७ ॥</s-l></s-lg><s-lg><s-l>वसतोऽत्र यथा चास्मान्न बुध्येत पुरोचनः ।</s-l><s-l>पौरो वापि जनः कश्चित्तथा कार्यमतन्द्रितैः ॥ २८ ॥</s-l></s-lg>