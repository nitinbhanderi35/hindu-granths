<s-lg><s-l> वैशंपायन उवाच ।</s-l><s-l>ततः पुत्रशतं जज्ञे गान्धार्यां जनमेजय ।</s-l><s-l>धृतराष्ट्रस्य वैश्यायामेकश्चापि शतात्परः ॥ १ ॥</s-l></s-lg><s-lg><s-l>पाण्डोः कुन्त्यां च माद्र्यां च पञ्च पुत्रा महारथाः ।</s-l><s-l>देवेभ्यः समपद्यन्त संतानाय कुलस्य वै ॥ २ ॥</s-l></s-lg><s-lg><s-l> जनमेजय उवाच ।</s-l><s-l>कथं पुत्रशतं जज्ञे गान्धार्यां द्विजसत्तम ।</s-l><s-l>कियता चैव कालेन तेषामायुश्च किं परम् ॥ ३ ॥</s-l></s-lg><s-lg><s-l>कथं चैकः स वैश्यायां धृतराष्ट्रसुतोऽभवत् ।</s-l><s-l>कथं च सदृशीं भार्यां गान्धारीं धर्मचारिणीम् ।</s-l><s-l>आनुकूल्ये वर्तमानां धृतराष्ट्रोऽत्यवर्तत ॥ ४ ॥</s-l></s-lg><s-lg><s-l>कथं च शप्तस्य सतः पाण्डोस्तेन महात्मना ।</s-l><s-l>समुत्पन्ना दैवतेभ्यः पञ्च पुत्रा महारथाः ॥ ५ ॥</s-l></s-lg><s-lg><s-l>एतद्विद्वन्यथावृत्तं विस्तरेण तपोधन ।</s-l><s-l>कथयस्व न मे तृप्तिः कथ्यमानेषु बन्धुषु ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>क्षुच्छ्रमाभिपरिग्लानं द्वैपायनमुपस्थितम् ।</s-l><s-l>तोषयामास गान्धारी व्यासस्तस्यै वरं ददौ ॥ ७ ॥</s-l></s-lg><s-lg><s-l>सा वव्रे सदृशं भर्तुः पुत्राणां शतमात्मनः ।</s-l><s-l>ततः कालेन सा गर्भं धृतराष्ट्रादथाग्रहीत् ॥ ८ ॥</s-l></s-lg><s-lg><s-l>संवत्सरद्वयं तं तु गान्धारी गर्भमाहितम् ।</s-l><s-l>अप्रजा धारयामास ततस्तां दुःखमाविशत् ॥ ९ ॥</s-l></s-lg><s-lg><s-l>श्रुत्वा कुन्तीसुतं जातं बालार्कसमतेजसम् ।</s-l><s-l>उदरस्यात्मनः स्थैर्यमुपलभ्यान्वचिन्तयत् ॥ १० ॥</s-l></s-lg><s-lg><s-l>अज्ञातं धृतराष्ट्रस्य यत्नेन महता ततः ।</s-l><s-l>सोदरं पातयामास गान्धारी दुःखमूर्च्छिता ॥ ११ ॥</s-l></s-lg><s-lg><s-l>ततो जज्ञे मांसपेशी लोहाष्ठीलेव संहता ।</s-l><s-l>द्विवर्षसंभृतां कुक्षौ तामुत्स्रष्टुं प्रचक्रमे ॥ १२ ॥</s-l></s-lg><s-lg><s-l>अथ द्वैपायनो ज्ञात्वा त्वरितः समुपागमत् ।</s-l><s-l>तां स मांसमयीं पेशीं ददर्श जपतां वरः ॥ १३ ॥</s-l></s-lg><s-lg><s-l>ततोऽब्रवीत्सौबलेयीं किमिदं ते चिकीर्षितम् ।</s-l><s-l>सा चात्मनो मतं सत्यं शशंस परमर्षये ॥ १४ ॥</s-l></s-lg><s-lg><s-l>ज्येष्ठं कुन्तीसुतं जातं श्रुत्वा रविसमप्रभम् ।</s-l><s-l>दुःखेन परमेणेदमुदरं पातितं मया ॥ १५ ॥</s-l></s-lg><s-lg><s-l>शतं च किल पुत्राणां वितीर्णं मे त्वया पुरा ।</s-l><s-l>इयं च मे मांसपेशी जाता पुत्रशताय वै ॥ १६ ॥</s-l></s-lg><s-lg><s-l> व्यास उवाच ।</s-l><s-l>एवमेतत्सौबलेयि नैतज्जात्वन्यथा भवेत् ।</s-l><s-l>वितथं नोक्तपूर्वं मे स्वैरेष्वपि कुतोऽन्यथा ॥ १७ ॥</s-l></s-lg><s-lg><s-l>घृतपूर्णं कुण्डशतं क्षिप्रमेव विधीयताम् ।</s-l><s-l>शीताभिरद्भिरष्ठीलामिमां च परिषिञ्चत ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>सा सिच्यमाना अष्ठीला अभवच्छतधा तदा ।</s-l><s-l>अङ्गुष्ठपर्वमात्राणां गर्भाणां पृथगेव तु ॥ १९ ॥</s-l></s-lg><s-lg><s-l>एकाधिकशतं पूर्णं यथायोगं विशां पते ।</s-l><s-l>मांसपेश्यास्तदा राजन्क्रमशः कालपर्ययात् ॥ २० ॥</s-l></s-lg><s-lg><s-l>ततस्तांस्तेषु कुण्डेषु गर्भानवदधे तदा ।</s-l><s-l>स्वनुगुप्तेषु देशेषु रक्षां च व्यदधात्ततः ॥ २१ ॥</s-l></s-lg><s-lg><s-l>शशास चैव भगवान्कालेनैतावता पुनः ।</s-l><s-l>विघट्टनीयान्येतानि कुण्डानीति स्म सौबलीम् ॥ २२ ॥</s-l></s-lg><s-lg><s-l>इत्युक्त्वा भगवान्व्यासस्तथा प्रतिविधाय च ।</s-l><s-l>जगाम तपसे धीमान्हिमवन्तं शिलोच्चयम् ॥ २३ ॥</s-l></s-lg><s-lg><s-l>जज्ञे क्रमेण चैतेन तेषां दुर्योधनो नृपः ।</s-l><s-l>जन्मतस्तु प्रमाणेन ज्येष्ठो राजा युधिष्ठिरः ॥ २४ ॥</s-l></s-lg><s-lg><s-l>जातमात्रे सुते तस्मिन्धृतराष्ट्रोऽब्रवीदिदम् ।</s-l><s-l>समानीय बहून्विप्रान्भीष्मं विदुरमेव च ॥ २५ ॥</s-l></s-lg><s-lg><s-l>युधिष्ठिरो राजपुत्रो ज्येष्ठो नः कुलवर्धनः ।</s-l><s-l>प्राप्तः स्वगुणतो राज्यं न तस्मिन्वाच्यमस्ति नः ॥ २६ ॥</s-l></s-lg><s-lg><s-l>अयं त्वनन्तरस्तस्मादपि राजा भविष्यति ।</s-l><s-l>एतद्धि ब्रूत मे सत्यं यदत्र भविता ध्रुवम् ॥ २७ ॥</s-l></s-lg><s-lg><s-l>वाक्यस्यैतस्य निधने दिक्षु सर्वासु भारत ।</s-l><s-l>क्रव्यादाः प्राणदन्घोराः शिवाश्चाशिवशंसिनः ॥ २८ ॥</s-l></s-lg><s-lg><s-l>लक्षयित्वा निमित्तानि तानि घोराणि सर्वशः ।</s-l><s-l>तेऽब्रुवन्ब्राह्मणा राजन्विदुरश्च महामतिः ॥ २९ ॥</s-l></s-lg><s-lg><s-l>व्यक्तं कुलान्तकरणो भवितैष सुतस्तव ।</s-l><s-l>तस्य शान्तिः परित्यागे पुष्ट्या त्वपनयो महान् ॥ ३० ॥</s-l></s-lg><s-lg><s-l>शतमेकोनमप्यस्तु पुत्राणां ते महीपते ।</s-l><s-l>एकेन कुरु वै क्षेमं लोकस्य च कुलस्य च ॥ ३१ ॥</s-l></s-lg><s-lg><s-l>त्यजेदेकं कुलस्यार्थे ग्रामस्यार्थे कुलं त्यजेत् ।</s-l><s-l>ग्रामं जनपदस्यार्थे आत्मार्थे पृथिवीं त्यजेत् ॥ ३२ ॥</s-l></s-lg><s-lg><s-l>स तथा विदुरेणोक्तस्तैश्च सर्वैर्द्विजोत्तमैः ।</s-l><s-l>न चकार तथा राजा पुत्रस्नेहसमन्वितः ॥ ३३ ॥</s-l></s-lg><s-lg><s-l>ततः पुत्रशतं सर्वं धृतराष्ट्रस्य पार्थिव ।</s-l><s-l>मासमात्रेण संजज्ञे कन्या चैका शताधिका ॥ ३४ ॥</s-l></s-lg><s-lg><s-l>गान्धार्यां क्लिश्यमानायामुदरेण विवर्धता ।</s-l><s-l>धृतराष्ट्रं महाबाहुं वैश्या पर्यचरत्किल ॥ ३५ ॥</s-l></s-lg><s-lg><s-l>तस्मिन्संवत्सरे राजन्धृतराष्ट्रान्महायशाः ।</s-l><s-l>जज्ञे धीमांस्ततस्तस्यां युयुत्सुः करणो नृप ॥ ३६ ॥</s-l></s-lg><s-lg><s-l>एवं पुत्रशतं जज्ञे धृतराष्ट्रस्य धीमतः ।</s-l><s-l>महारथानां वीराणां कन्या चैकाथ दुःशला ॥ ३७ ॥</s-l></s-lg>