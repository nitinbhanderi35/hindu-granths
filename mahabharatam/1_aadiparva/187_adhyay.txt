<s-lg><s-l> वैशंपायन उवाच ।</s-l><s-l>तत आहूय पाञ्चाल्यो राजपुत्रं युधिष्ठिरम् ।</s-l><s-l>परिग्रहेण ब्राह्मेण परिगृह्य महाद्युतिः ॥ १ ॥</s-l></s-lg><s-lg><s-l>पर्यपृच्छददीनात्मा कुन्तीपुत्रं सुवर्चसम् ।</s-l><s-l>कथं जानीम भवतः क्षत्रियान्ब्राह्मणानुत ॥ २ ॥</s-l></s-lg><s-lg><s-l>वैश्यान्वा गुणसंपन्नानुत वा शूद्रयोनिजान् ।</s-l><s-l>मायामास्थाय वा सिद्धांश्चरतः सर्वतोदिशम् ॥ ३ ॥</s-l></s-lg><s-lg><s-l>कृष्णाहेतोरनुप्राप्तान्दिवः संदर्शनार्थिनः ।</s-l><s-l>ब्रवीतु नो भवान्सत्यं संदेहो ह्यत्र नो महान् ॥ ४ ॥</s-l></s-lg><s-lg><s-l>अपि नः संशयस्यान्ते मनस्तुष्टिरिहाविशेत् ।</s-l><s-l>अपि नो भागधेयानि शुभानि स्युः परंतप ॥ ५ ॥</s-l></s-lg><s-lg><s-l>कामया ब्रूहि सत्यं त्वं सत्यं राजसु शोभते ।</s-l><s-l>इष्टापूर्तेन च तथा वक्तव्यमनृतं न तु ॥ ६ ॥</s-l></s-lg><s-lg><s-l>श्रुत्वा ह्यमरसंकाश तव वाक्यमरिंदम ।</s-l><s-l>ध्रुवं विवाहकरणमास्थास्यामि विधानतः ॥ ७ ॥</s-l></s-lg><s-lg><s-l> युधिष्ठिर उवाच ।</s-l><s-l>मा राजन्विमना भूस्त्वं पाञ्चाल्य प्रीतिरस्तु ते ।</s-l><s-l>ईप्सितस्ते ध्रुवः कामः संवृत्तोऽयमसंशयम् ॥ ८ ॥</s-l></s-lg><s-lg><s-l>वयं हि क्षत्रिया राजन्पाण्डोः पुत्रा महात्मनः ।</s-l><s-l>ज्येष्ठं मां विद्धि कौन्तेयं भीमसेनार्जुनाविमौ ।</s-l><s-l>याभ्यां तव सुता राजन्निर्जिता राजसंसदि ॥ ९ ॥</s-l></s-lg><s-lg><s-l>यमौ तु तत्र राजेन्द्र यत्र कृष्णा प्रतिष्ठिता ।</s-l><s-l>व्येतु ते मानसं दुःखं क्षत्रियाः स्मो नरर्षभ ।</s-l><s-l>पद्मिनीव सुतेयं ते ह्रदादन्यं ह्रदं गता ॥ १० ॥</s-l></s-lg><s-lg><s-l>इति तथ्यं महाराज सर्वमेतद्ब्रवीमि ते ।</s-l><s-l>भवान्हि गुरुरस्माकं परमं च परायणम् ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>ततः स द्रुपदो राजा हर्षव्याकुललोचनः ।</s-l><s-l>प्रतिवक्तुं तदा युक्तं नाशकत्तं युधिष्ठिरम् ॥ १२ ॥</s-l></s-lg><s-lg><s-l>यत्नेन तु स तं हर्षं संनिगृह्य परंतपः ।</s-l><s-l>अनुरूपं ततो राजा प्रत्युवाच युधिष्ठिरम् ॥ १३ ॥</s-l></s-lg><s-lg><s-l>पप्रच्छ चैनं धर्मात्मा यथा ते प्रद्रुताः पुरा ।</s-l><s-l>स तस्मै सर्वमाचख्यावानुपूर्व्येण पाण्डवः ॥ १४ ॥</s-l></s-lg><s-lg><s-l>तच्छ्रुत्वा द्रुपदो राजा कुन्तीपुत्रस्य भाषितम् ।</s-l><s-l>विगर्हयामास तदा धृतराष्ट्रं जनेश्वरम् ॥ १५ ॥</s-l></s-lg><s-lg><s-l>आश्वासयामास च तं कुन्तीपुत्रं युधिष्ठिरम् ।</s-l><s-l>प्रतिजज्ञे च राज्याय द्रुपदो वदतां वरः ॥ १६ ॥</s-l></s-lg><s-lg><s-l>ततः कुन्ती च कृष्णा च भीमसेनार्जुनावपि ।</s-l><s-l>यमौ च राज्ञा संदिष्टौ विविशुर्भवनं महत् ॥ १७ ॥</s-l></s-lg><s-lg><s-l>तत्र ते न्यवसन्राजन्यज्ञसेनेन पूजिताः ।</s-l><s-l>प्रत्याश्वस्तांस्ततो राजा सह पुत्रैरुवाच तान् ॥ १८ ॥</s-l></s-lg><s-lg><s-l>गृह्णातु विधिवत्पाणिमद्यैव कुरुनन्दनः ।</s-l><s-l>पुण्येऽहनि महाबाहुरर्जुनः कुरुतां क्षणम् ॥ १९ ॥</s-l></s-lg><s-lg><s-l>ततस्तमब्रवीद्राजा धर्मपुत्रो युधिष्ठिरः ।</s-l><s-l>ममापि दारसंबन्धः कार्यस्तावद्विशां पते ॥ २० ॥</s-l></s-lg><s-lg><s-l> द्रुपद उवाच ।</s-l><s-l>भवान्वा विधिवत्पाणिं गृह्णातु दुहितुर्मम ।</s-l><s-l>यस्य वा मन्यसे वीर तस्य कृष्णामुपादिश ॥ २१ ॥</s-l></s-lg><s-lg><s-l> युधिष्ठिर उवाच ।</s-l><s-l>सर्वेषां द्रौपदी राजन्महिषी नो भविष्यति ।</s-l><s-l>एवं हि व्याहृतं पूर्वं मम मात्रा विशां पते ॥ २२ ॥</s-l></s-lg><s-lg><s-l>अहं चाप्यनिविष्टो वै भीमसेनश्च पाण्डवः ।</s-l><s-l>पार्थेन विजिता चैषा रत्नभूता च ते सुता ॥ २३ ॥</s-l></s-lg><s-lg><s-l>एष नः समयो राजन्रत्नस्य सहभोजनम् ।</s-l><s-l>न च तं हातुमिच्छामः समयं राजसत्तम ॥ २४ ॥</s-l></s-lg><s-lg><s-l>सर्वेषां धर्मतः कृष्णा महिषी नो भविष्यति ।</s-l><s-l>आनुपूर्व्येण सर्वेषां गृह्णातु ज्वलने करम् ॥ २५ ॥</s-l></s-lg><s-lg><s-l> द्रुपद उवाच ।</s-l><s-l>एकस्य बह्व्यो विहिता महिष्यः कुरुनन्दन ।</s-l><s-l>नैकस्या बहवः पुंसो विधीयन्ते कदाचन ॥ २६ ॥</s-l></s-lg><s-lg><s-l>लोकवेदविरुद्धं त्वं नाधर्मं धार्मिकः शुचिः ।</s-l><s-l>कर्तुमर्हसि कौन्तेय कस्मात्ते बुद्धिरीदृशी ॥ २७ ॥</s-l></s-lg><s-lg><s-l> युधिष्ठिर उवाच ।</s-l><s-l>सूक्ष्मो धर्मो महाराज नास्य विद्मो वयं गतिम् ।</s-l><s-l>पूर्वेषामानुपूर्व्येण यातं वर्त्मानुयामहे ॥ २८ ॥</s-l></s-lg><s-lg><s-l>न मे वागनृतं प्राह नाधर्मे धीयते मतिः ।</s-l><s-l>एवं चैव वदत्यम्बा मम चैव मनोगतम् ॥ २९ ॥</s-l></s-lg><s-lg><s-l>एष धर्मो ध्रुवो राजंश्चरैनमविचारयन् ।</s-l><s-l>मा च तेऽत्र विशङ्का भूत्कथंचिदपि पार्थिव ॥ ३० ॥</s-l></s-lg><s-lg><s-l> द्रुपद उवाच ।</s-l><s-l>त्वं च कुन्ती च कौन्तेय धृष्टद्युम्नश्च मे सुतः ।</s-l><s-l>कथयन्त्वितिकर्तव्यं श्वः काले करवामहे ॥ ३१ ॥</s-l></s-lg><s-lg><s-l> वैशंपायन उवाच ।</s-l><s-l>ते समेत्य ततः सर्वे कथयन्ति स्म भारत ।</s-l><s-l>अथ द्वैपायनो राजन्नभ्यागच्छद्यदृच्छया ॥ ३२ ॥</s-l></s-lg>