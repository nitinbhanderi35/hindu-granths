<s-lg><s-l> वैशंपायन उवाच ।</s-l><s-l>करिष्य इति भीमेन प्रतिज्ञाते तु भारत ।</s-l><s-l>आजग्मुस्ते ततः सर्वे भैक्षमादाय पाण्डवाः ॥ १ ॥</s-l></s-lg><s-lg><s-l>आकारेणैव तं ज्ञात्वा पाण्डुपुत्रो युधिष्ठिरः ।</s-l><s-l>रहः समुपविश्यैकस्ततः पप्रच्छ मातरम् ॥ २ ॥</s-l></s-lg><s-lg><s-l>किं चिकीर्षत्ययं कर्म भीमो भीमपराक्रमः ।</s-l><s-l>भवत्यनुमते कच्चिदयं कर्तुमिहेच्छति ॥ ३ ॥</s-l></s-lg><s-lg><s-l> कुन्त्युवाच ।</s-l><s-l>ममैव वचनादेष करिष्यति परंतपः ।</s-l><s-l>ब्राह्मणार्थे महत्कृत्यं मोष्काय नगरस्य च ॥ ४ ॥</s-l></s-lg><s-lg><s-l> युधिष्ठिर उवाच ।</s-l><s-l>किमिदं साहसं तीक्ष्णं भवत्या दुष्कृतं कृतम् ।</s-l><s-l>परित्यागं हि पुत्रस्य न प्रशंसन्ति साधवः ॥ ५ ॥</s-l></s-lg><s-lg><s-l>कथं परसुतस्यार्थे स्वसुतं त्यक्तुमिच्छसि ।</s-l><s-l>लोकवृत्तिविरुद्धं वै पुत्रत्यागात्कृतं त्वया ॥ ६ ॥</s-l></s-lg><s-lg><s-l>यस्य बाहू समाश्रित्य सुखं सर्वे स्वपामहे ।</s-l><s-l>राज्यं चापहृतं क्षुद्रैराजिहीर्षामहे पुनः ॥ ७ ॥</s-l></s-lg><s-lg><s-l>यस्य दुर्योधनो वीर्यं चिन्तयन्नमितौजसः ।</s-l><s-l>न शेते वसतीः सर्वा दुःखाच्छकुनिना सह ॥ ८ ॥</s-l></s-lg><s-lg><s-l>यस्य वीरस्य वीर्येण मुक्ता जतुगृहाद्वयम् ।</s-l><s-l>अन्येभ्यश्चैव पापेभ्यो निहतश्च पुरोचनः ॥ ९ ॥</s-l></s-lg><s-lg><s-l>यस्य वीर्यं समाश्रित्य वसुपूर्णां वसुंधराम् ।</s-l><s-l>इमां मन्यामहे प्राप्तां निहत्य धृतराष्ट्रजान् ॥ १० ॥</s-l></s-lg><s-lg><s-l>तस्य व्यवसितस्त्यागो बुद्धिमास्थाय कां त्वया ।</s-l><s-l>कच्चिन्न दुःखैर्बुद्धिस्ते विप्लुता गतचेतसः ॥ ११ ॥</s-l></s-lg><s-lg><s-l> कुन्त्युवाच ।</s-l><s-l>युधिष्ठिर न संतापः कार्यः प्रति वृकोदरम् ।</s-l><s-l>न चायं बुद्धिदौर्बल्याद्व्यवसायः कृतो मया ॥ १२ ॥</s-l></s-lg><s-lg><s-l>इह विप्रस्य भवने वयं पुत्र सुखोषिताः ।</s-l><s-l>तस्य प्रतिक्रिया तात मयेयं प्रसमीक्षिता ।</s-l><s-l>एतावानेव पुरुषः कृतं यस्मिन्न नश्यति ॥ १३ ॥</s-l></s-lg><s-lg><s-l>दृष्ट्वा भीमस्य विक्रान्तं तदा जतुगृहे महत् ।</s-l><s-l>हिडिम्बस्य वधाच्चैव विश्वासो मे वृकोदरे ॥ १४ ॥</s-l></s-lg><s-lg><s-l>बाह्वोर्बलं हि भीमस्य नागायुतसमं महत् ।</s-l><s-l>येन यूयं गजप्रख्या निर्व्यूढा वारणावतात् ॥ १५ ॥</s-l></s-lg><s-lg><s-l>वृकोदरबलो नान्यो न भूतो न भविष्यति ।</s-l><s-l>योऽभ्युदीयाद्युधि श्रेष्ठमपि वज्रधरं स्वयम् ॥ १६ ॥</s-l></s-lg><s-lg><s-l>जातमात्रः पुरा चैष ममाङ्कात्पतितो गिरौ ।</s-l><s-l>शरीरगौरवात्तस्य शिला गात्रैर्विचूर्णिता ॥ १७ ॥</s-l></s-lg><s-lg><s-l>तदहं प्रज्ञया स्मृत्वा बलं भीमस्य पाण्डव ।</s-l><s-l>प्रतीकारं च विप्रस्य ततः कृतवती मतिम् ॥ १८ ॥</s-l></s-lg><s-lg><s-l>नेदं लोभान्न चाज्ञानान्न च मोहाद्विनिश्चितम् ।</s-l><s-l>बुद्धिपूर्वं तु धर्मस्य व्यवसायः कृतो मया ॥ १९ ॥</s-l></s-lg><s-lg><s-l>अर्थौ द्वावपि निष्पन्नौ युधिष्ठिर भविष्यतः ।</s-l><s-l>प्रतीकारश्च वासस्य धर्मश्च चरितो महान् ॥ २० ॥</s-l></s-lg><s-lg><s-l>यो ब्राह्मणस्य साहाय्यं कुर्यादर्थेषु कर्हिचित् ।</s-l><s-l>क्षत्रियः स शुभाँल्लोकान्प्राप्नुयादिति मे श्रुतम् ॥ २१ ॥</s-l></s-lg><s-lg><s-l>क्षत्रियः क्षत्रियस्यैव कुर्वाणो वधमोक्षणम् ।</s-l><s-l>विपुलां कीर्तिमाप्नोति लोकेऽस्मिंश्च परत्र च ॥ २२ ॥</s-l></s-lg><s-lg><s-l>वैश्यस्यैव तु साहाय्यं कुर्वाणः क्षत्रियो युधि ।</s-l><s-l>स सर्वेष्वपि लोकेषु प्रजा रञ्जयते ध्रुवम् ॥ २३ ॥</s-l></s-lg><s-lg><s-l>शूद्रं तु मोक्षयन्राजा शरणार्थिनमागतम् ।</s-l><s-l>प्राप्नोतीह कुले जन्म सद्रव्ये राजसत्कृते ॥ २४ ॥</s-l></s-lg><s-lg><s-l>एवं स भगवान्व्यासः पुरा कौरवनन्दन ।</s-l><s-l>प्रोवाच सुतरां प्राज्ञस्तस्मादेतच्चिकीर्षितम् ॥ २५ ॥</s-l></s-lg><s-lg><s-l> युधिष्ठिर उवाच ।</s-l><s-l>उपपन्नमिदं मातस्त्वया यद्बुद्धिपूर्वकम् ।</s-l><s-l>आर्तस्य ब्राह्मणस्यैवमनुक्रोशादिदं कृतम् ।</s-l><s-l>ध्रुवमेष्यति भीमोऽयं निहत्य पुरुषादकम् ॥ २६ ॥</s-l></s-lg><s-lg><s-l>यथा त्विदं न विन्देयुर्नरा नगरवासिनः ।</s-l><s-l>तथायं ब्राह्मणो वाच्यः परिग्राह्यश्च यत्नतः ॥ २७ ॥</s-l></s-lg>