<s-lg><s-l> सूत उवाच ।</s-l><s-l>जाम्बूनदमयो भूत्वा मरीचिविकचोज्ज्वलः ।</s-l><s-l>प्रविवेश बलात्पक्षी वारिवेग इवार्णवम् ॥ १ ॥</s-l></s-lg><s-lg><s-l>स चक्रं क्षुरपर्यन्तमपश्यदमृतान्तिके ।</s-l><s-l>परिभ्रमन्तमनिशं तीक्ष्णधारमयस्मयम् ॥ २ ॥</s-l></s-lg><s-lg><s-l>ज्वलनार्कप्रभं घोरं छेदनं सोमहारिणाम् ।</s-l><s-l>घोररूपं तदत्यर्थं यन्त्रं देवैः सुनिर्मितम् ॥ ३ ॥</s-l></s-lg><s-lg><s-l>तस्यान्तरं स दृष्ट्वैव पर्यवर्तत खेचरः ।</s-l><s-l>अरान्तरेणाभ्यपतत्संक्षिप्याङ्गं क्षणेन ह ॥ ४ ॥</s-l></s-lg><s-lg><s-l>अधश्चक्रस्य चैवात्र दीप्तानलसमद्युती ।</s-l><s-l>विद्युज्जिह्वौ महाघोरौ दीप्तास्यौ दीप्तलोचनौ ॥ ५ ॥</s-l></s-lg><s-lg><s-l>चक्षुर्विषौ महावीर्यौ नित्यक्रुद्धौ तरस्विनौ ।</s-l><s-l>रक्षार्थमेवामृतस्य ददर्श भुजगोत्तमौ ॥ ६ ॥</s-l></s-lg><s-lg><s-l>सदा संरब्धनयनौ सदा चानिमिषेक्षणौ ।</s-l><s-l>तयोरेकोऽपि यं पश्येत्स तूर्णं भस्मसाद्भवेत् ॥ ७ ॥</s-l></s-lg><s-lg><s-l>तयोश्चक्षूंषि रजसा सुपर्णस्तूर्णमावृणोत् ।</s-l><s-l>अदृष्टरूपस्तौ चापि सर्वतः पर्यकालयत् ॥ ८ ॥</s-l></s-lg><s-lg><s-l>तयोरङ्गे समाक्रम्य वैनतेयोऽन्तरिक्षगः ।</s-l><s-l>आच्छिनत्तरसा मध्ये सोममभ्यद्रवत्ततः ॥ ९ ॥</s-l></s-lg><s-lg><s-l>समुत्पाट्यामृतं तत्तु वैनतेयस्ततो बली ।</s-l><s-l>उत्पपात जवेनैव यन्त्रमुन्मथ्य वीर्यवान् ॥ १० ॥</s-l></s-lg><s-lg><s-l>अपीत्वैवामृतं पक्षी परिगृह्याशु वीर्यवान् ।</s-l><s-l>अगच्छदपरिश्रान्त आवार्यार्कप्रभां खगः ॥ ११ ॥</s-l></s-lg><s-lg><s-l>विष्णुना तु तदाकाशे वैनतेयः समेयिवान् ।</s-l><s-l>तस्य नारायणस्तुष्टस्तेनालौल्येन कर्मणा ॥ १२ ॥</s-l></s-lg><s-lg><s-l>तमुवाचाव्ययो देवो वरदोऽस्मीति खेचरम् ।</s-l><s-l>स वव्रे तव तिष्ठेयमुपरीत्यन्तरिक्षगः ॥ १३ ॥</s-l></s-lg><s-lg><s-l>उवाच चैनं भूयोऽपि नारायणमिदं वचः ।</s-l><s-l>अजरश्चामरश्च स्याममृतेन विनाप्यहम् ॥ १४ ॥</s-l></s-lg><s-lg><s-l>प्रतिगृह्य वरौ तौ च गरुडो विष्णुमब्रवीत् ।</s-l><s-l>भवतेऽपि वरं दद्मि वृणीतां भगवानपि ॥ १५ ॥</s-l></s-lg><s-lg><s-l>तं वव्रे वाहनं कृष्णो गरुत्मन्तं महाबलम् ।</s-l><s-l>ध्वजं च चक्रे भगवानुपरि स्थास्यसीति तम् ॥ १६ ॥</s-l></s-lg><s-lg><s-l>अनुपत्य खगं त्विन्द्रो वज्रेणाङ्गेऽभ्यताडयत् ।</s-l><s-l>विहंगमं सुरामित्रं हरन्तममृतं बलात् ॥ १७ ॥</s-l></s-lg><s-lg><s-l>तमुवाचेन्द्रमाक्रन्दे गरुडः पततां वरः ।</s-l><s-l>प्रहसञ्श्लक्ष्णया वाचा तथा वज्रसमाहतः ॥ १८ ॥</s-l></s-lg><s-lg><s-l>ऋषेर्मानं करिष्यामि वज्रं यस्यास्थिसंभवम् ।</s-l><s-l>वज्रस्य च करिष्यामि तव चैव शतक्रतो ॥ १९ ॥</s-l></s-lg><s-lg><s-l>एष पत्रं त्यजाम्येकं यस्यान्तं नोपलप्स्यसे ।</s-l><s-l>न हि वज्रनिपातेन रुजा मेऽस्ति कदाचन ॥ २० ॥</s-l></s-lg><s-lg><s-l>तत्र तं सर्वभूतानि विस्मितान्यब्रुवंस्तदा ।</s-l><s-l>सुरूपं पत्रमालक्ष्य सुपर्णोऽयं भवत्विति ॥ २१ ॥</s-l></s-lg><s-lg><s-l>दृष्ट्वा तदद्भुतं चापि सहस्राक्षः पुरंदरः ।</s-l><s-l>खगो महदिदं भूतमिति मत्वाभ्यभाषत ॥ २२ ॥</s-l></s-lg><s-lg><s-l>बलं विज्ञातुमिच्छामि यत्ते परमनुत्तमम् ।</s-l><s-l>सख्यं चानन्तमिच्छामि त्वया सह खगोत्तम ॥ २३ ॥</s-l></s-lg>