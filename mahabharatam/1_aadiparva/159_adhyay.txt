<s-lg><s-l> अर्जुन उवाच ।</s-l><s-l>कारणं ब्रूहि गन्धर्व किं तद्येन स्म धर्षिताः ।</s-l><s-l>यान्तो ब्रह्मविदः सन्तः सर्वे रात्रावरिंदम ॥ १ ॥</s-l></s-lg><s-lg><s-l> गन्धर्व उवाच ।</s-l><s-l>अनग्नयोऽनाहुतयो न च विप्रपुरस्कृताः ।</s-l><s-l>यूयं ततो धर्षिताः स्थ मया पाण्डवनन्दन ॥ २ ॥</s-l></s-lg><s-lg><s-l>यक्षराक्षसगन्धर्वाः पिशाचोरगमानवाः ।</s-l><s-l>विस्तरं कुरुवंशस्य श्रीमतः कथयन्ति ते ॥ ३ ॥</s-l></s-lg><s-lg><s-l>नारदप्रभृतीनां च देवर्षीणां मया श्रुतम् ।</s-l><s-l>गुणान्कथयतां वीर पूर्वेषां तव धीमताम् ॥ ४ ॥</s-l></s-lg><s-lg><s-l>स्वयं चापि मया दृष्टश्चरता सागराम्बराम् ।</s-l><s-l>इमां वसुमतीं कृत्स्नां प्रभावः स्वकुलस्य ते ॥ ५ ॥</s-l></s-lg><s-lg><s-l>वेदे धनुषि चाचार्यमभिजानामि तेऽर्जुन ।</s-l><s-l>विश्रुतं त्रिषु लोकेषु भारद्वाजं यशस्विनम् ॥ ६ ॥</s-l></s-lg><s-lg><s-l>धर्मं वायुं च शक्रं च विजानाम्यश्विनौ तथा ।</s-l><s-l>पाण्डुं च कुरुशार्दूल षडेतान्कुलवर्धनान् ।</s-l><s-l>पितॄनेतानहं पार्थ देवमानुषसत्तमान् ॥ ७ ॥</s-l></s-lg><s-lg><s-l>दिव्यात्मानो महात्मानः सर्वशस्त्रभृतां वराः ।</s-l><s-l>भवन्तो भ्रातरः शूराः सर्वे सुचरितव्रताः ॥ ८ ॥</s-l></s-lg><s-lg><s-l>उत्तमां तु मनोबुद्धिं भवतां भावितात्मनाम् ।</s-l><s-l>जानन्नपि च वः पार्थ कृतवानिह धर्षणाम् ॥ ९ ॥</s-l></s-lg><s-lg><s-l>स्त्रीसकाशे च कौरव्य न पुमान्क्षन्तुमर्हति ।</s-l><s-l>धर्षणामात्मनः पश्यन्बाहुद्रविणमाश्रितः ॥ १० ॥</s-l></s-lg><s-lg><s-l>नक्तं च बलमस्माकं भूय एवाभिवर्धते ।</s-l><s-l>यतस्ततो मां कौन्तेय सदारं मन्युराविशत् ॥ ११ ॥</s-l></s-lg><s-lg><s-l>सोऽहं त्वयेह विजितः संख्ये तापत्यवर्धन ।</s-l><s-l>येन तेनेह विधिना कीर्त्यमानं निबोध मे ॥ १२ ॥</s-l></s-lg><s-lg><s-l>ब्रह्मचर्यं परो धर्मः स चापि नियतस्त्वयि ।</s-l><s-l>यस्मात्तस्मादहं पार्थ रणेऽस्मिन्विजितस्त्वया ॥ १३ ॥</s-l></s-lg><s-lg><s-l>यस्तु स्यात्क्षत्रियः कश्चित्कामवृत्तः परंतप ।</s-l><s-l>नक्तं च युधि युध्येत न स जीवेत्कथंचन ॥ १४ ॥</s-l></s-lg><s-lg><s-l>यस्तु स्यात्कामवृत्तोऽपि राजा तापत्य संगरे ।</s-l><s-l>जयेन्नक्तंचरान्सर्वान्स पुरोहितधूर्गतः ॥ १५ ॥</s-l></s-lg><s-lg><s-l>तस्मात्तापत्य यत्किंचिन्नृणां श्रेय इहेप्सितम् ।</s-l><s-l>तस्मिन्कर्मणि योक्तव्या दान्तात्मानः पुरोहिताः ॥ १६ ॥</s-l></s-lg><s-lg><s-l>वेदे षडङ्गे निरताः शुचयः सत्यवादिनः ।</s-l><s-l>धर्मात्मानः कृतात्मानः स्युर्नृपाणां पुरोहिताः ॥ १७ ॥</s-l></s-lg><s-lg><s-l>जयश्च नियतो राज्ञः स्वर्गश्च स्यादनन्तरम् ।</s-l><s-l>यस्य स्याद्धर्मविद्वाग्मी पुरोधाः शीलवाञ्शुचिः ॥ १८ ॥</s-l></s-lg><s-lg><s-l>लाभं लब्धुमलब्धं हि लब्धं च परिरक्षितुम् ।</s-l><s-l>पुरोहितं प्रकुर्वीत राजा गुणसमन्वितम् ॥ १९ ॥</s-l></s-lg><s-lg><s-l>पुरोहितमते तिष्ठेद्य इच्छेत्पृथिवीं नृपः ।</s-l><s-l>प्राप्तुं मेरुवरोत्तंसां सर्वशः सागराम्बराम् ॥ २० ॥</s-l></s-lg><s-lg><s-l>न हि केवलशौर्येण तापत्याभिजनेन च ।</s-l><s-l>जयेदब्राह्मणः कश्चिद्भूमिं भूमिपतिः क्वचित् ॥ २१ ॥</s-l></s-lg><s-lg><s-l>तस्मादेवं विजानीहि कुरूणां वंशवर्धन ।</s-l><s-l>ब्राह्मणप्रमुखं राज्यं शक्यं पालयितुं चिरम् ॥ २२ ॥</s-l></s-lg>