<s-lg><s-l> वैशंपायन उवाच ।</s-l><s-l>ततः शिष्यान्समानीय आचार्यार्थमचोदयत् ।</s-l><s-l>द्रोणः सर्वानशेषेण दक्षिणार्थं महीपते ॥ १ ॥</s-l></s-lg><s-lg><s-l>पाञ्चालराजं द्रुपदं गृहीत्वा रणमूर्धनि ।</s-l><s-l>पर्यानयत भद्रं वः सा स्यात्परमदक्षिणा ॥ २ ॥</s-l></s-lg><s-lg><s-l>तथेत्युक्त्वा तु ते सर्वे रथैस्तूर्णं प्रहारिणः ।</s-l><s-l>आचार्यधनदानार्थं द्रोणेन सहिता ययुः ॥ ३ ॥</s-l></s-lg><s-lg><s-l>ततोऽभिजग्मुः पाञ्चालान्निघ्नन्तस्ते नरर्षभाः ।</s-l><s-l>ममृदुस्तस्य नगरं द्रुपदस्य महौजसः ॥ ४ ॥</s-l></s-lg><s-lg><s-l>ते यज्ञसेनं द्रुपदं गृहीत्वा रणमूर्धनि ।</s-l><s-l>उपाजह्रुः सहामात्यं द्रोणाय भरतर्षभाः ॥ ५ ॥</s-l></s-lg><s-lg><s-l>भग्नदर्पं हृतधनं तथा च वशमागतम् ।</s-l><s-l>स वैरं मनसा ध्यात्वा द्रोणो द्रुपदमब्रवीत् ॥ ६ ॥</s-l></s-lg><s-lg><s-l>प्रमृद्य तरसा राष्ट्रं पुरं ते मृदितं मया ।</s-l><s-l>प्राप्य जीवन्रिपुवशं सखिपूर्वं किमिष्यते ॥ ७ ॥</s-l></s-lg><s-lg><s-l>एवमुक्त्वा प्रहस्यैनं निश्चित्य पुनरब्रवीत् ।</s-l><s-l>मा भैः प्राणभयाद्राजन्क्षमिणो ब्राह्मणा वयम् ॥ ८ ॥</s-l></s-lg><s-lg><s-l>आश्रमे क्रीडितं यत्तु त्वया बाल्ये मया सह ।</s-l><s-l>तेन संवर्धितः स्नेहस्त्वया मे क्षत्रियर्षभ ॥ ९ ॥</s-l></s-lg><s-lg><s-l>प्रार्थयेयं त्वया सख्यं पुनरेव नरर्षभ ।</s-l><s-l>वरं ददामि ते राजन्राज्यस्यार्धमवाप्नुहि ॥ १० ॥</s-l></s-lg><s-lg><s-l>अराजा किल नो राज्ञां सखा भवितुमर्हति ।</s-l><s-l>अतः प्रयतितं राज्ये यज्ञसेन मया तव ॥ ११ ॥</s-l></s-lg><s-lg><s-l>राजासि दक्षिणे कूले भागीरथ्याहमुत्तरे ।</s-l><s-l>सखायं मां विजानीहि पाञ्चाल यदि मन्यसे ॥ १२ ॥</s-l></s-lg><s-lg><s-l> द्रुपद उवाच ।</s-l><s-l>अनाश्चर्यमिदं ब्रह्मन्विक्रान्तेषु महात्मसु ।</s-l><s-l>प्रीये त्वयाहं त्वत्तश्च प्रीतिमिच्छामि शाश्वतीम् ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु तं द्रोणो मोक्षयामास भारत ।</s-l><s-l>सत्कृत्य चैनं प्रीतात्मा राज्यार्धं प्रत्यपादयत् ॥ १४ ॥</s-l></s-lg><s-lg><s-l>माकन्दीमथ गङ्गायास्तीरे जनपदायुताम् ।</s-l><s-l>सोऽध्यावसद्दीनमनाः काम्पिल्यं च पुरोत्तमम् ।</s-l><s-l>दक्षिणांश्चैव पाञ्चालान्यावच्चर्मण्वती नदी ॥ १५ ॥</s-l></s-lg><s-lg><s-l>द्रोणेन वैरं द्रुपदः संस्मरन्न शशाम ह ।</s-l><s-l>क्षात्रेण च बलेनास्य नापश्यत्स पराजयम् ॥ १६ ॥</s-l></s-lg><s-lg><s-l>हीनं विदित्वा चात्मानं ब्राह्मणेन बलेन च ।</s-l><s-l>पुत्रजन्म परीप्सन्वै स राजा तदधारयत् ।</s-l><s-l>अहिच्छत्रं च विषयं द्रोणः समभिपद्यत ॥ १७ ॥</s-l></s-lg><s-lg><s-l>एवं राजन्नहिच्छत्रा पुरी जनपदायुता ।</s-l><s-l>युधि निर्जित्य पार्थेन द्रोणाय प्रतिपादिता ॥ १८ ॥</s-l></s-lg>