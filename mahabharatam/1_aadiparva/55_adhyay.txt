<s-lg><s-l> वैशंपायन उवाच ।</s-l><s-l>गुरवे प्राङ्नमस्कृत्य मनोबुद्धिसमाधिभिः ।</s-l><s-l>संपूज्य च द्विजान्सर्वांस्तथान्यान्विदुषो जनान् ॥ १ ॥</s-l></s-lg><s-lg><s-l>महर्षेः सर्वलोकेषु विश्रुतस्यास्य धीमतः ।</s-l><s-l>प्रवक्ष्यामि मतं कृत्स्नं व्यासस्यामिततेजसः ॥ २ ॥</s-l></s-lg><s-lg><s-l>श्रोतुं पात्रं च राजंस्त्वं प्राप्येमां भारतीं कथाम् ।</s-l><s-l>गुरोर्वक्तुं परिस्पन्दो मुदा प्रोत्साहतीव माम् ॥ ३ ॥</s-l></s-lg><s-lg><s-l>शृणु राजन्यथा भेदः कुरुपाण्डवयोरभूत् ।</s-l><s-l>राज्यार्थे द्यूतसंभूतो वनवासस्तथैव च ॥ ४ ॥</s-l></s-lg><s-lg><s-l>यथा च युद्धमभवत्पृथिवीक्षयकारकम् ।</s-l><s-l>तत्तेऽहं संप्रवक्ष्यामि पृच्छते भरतर्षभ ॥ ५ ॥</s-l></s-lg><s-lg><s-l>मृते पितरि ते वीरा वनादेत्य स्वमन्दिरम् ।</s-l><s-l>नचिरादिव विद्वांसो वेदे धनुषि चाभवन् ॥ ६ ॥</s-l></s-lg><s-lg><s-l>तांस्तथा रूपवीर्यौजःसंपन्नान्पौरसंमतान् ।</s-l><s-l>नामृष्यन्कुरवो दृष्ट्वा पाण्डवाञ्श्रीयशोभृतः ॥ ७ ॥</s-l></s-lg><s-lg><s-l>ततो दुर्योधनः क्रूरः कर्णश्च सहसौबलः ।</s-l><s-l>तेषां निग्रहनिर्वासान्विविधांस्ते समाचरन् ॥ ८ ॥</s-l></s-lg><s-lg><s-l>ददावथ विषं पापो भीमाय धृतराष्ट्रजः ।</s-l><s-l>जरयामास तद्वीरः सहान्नेन वृकोदरः ॥ ९ ॥</s-l></s-lg><s-lg><s-l>प्रमाणकोट्यां संसुप्तं पुनर्बद्ध्वा वृकोदरम् ।</s-l><s-l>तोयेषु भीमं गङ्गायाः प्रक्षिप्य पुरमाव्रजत् ॥ १० ॥</s-l></s-lg><s-lg><s-l>यदा प्रबुद्धः कौन्तेयस्तदा संछिद्य बन्धनम् ।</s-l><s-l>उदतिष्ठन्महाराज भीमसेनो गतव्यथः ॥ ११ ॥</s-l></s-lg><s-lg><s-l>आशीविषैः कृष्णसर्पैः सुप्तं चैनमदंशयत् ।</s-l><s-l>सर्वेष्वेवाङ्गदेशेषु न ममार च शत्रुहा ॥ १२ ॥</s-l></s-lg><s-lg><s-l>तेषां तु विप्रकारेषु तेषु तेषु महामतिः ।</s-l><s-l>मोक्षणे प्रतिघाते च विदुरोऽवहितोऽभवत् ॥ १३ ॥</s-l></s-lg><s-lg><s-l>स्वर्गस्थो जीवलोकस्य यथा शक्रः सुखावहः ।</s-l><s-l>पाण्डवानां तथा नित्यं विदुरोऽपि सुखावहः ॥ १४ ॥</s-l></s-lg><s-lg><s-l>यदा तु विविधोपायैः संवृतैर्विवृतैरपि ।</s-l><s-l>नाशक्नोद्विनिहन्तुं तान्दैवभाव्यर्थरक्षितान् ॥ १५ ॥</s-l></s-lg><s-lg><s-l>ततः संमन्त्र्य सचिवैर्वृषदुःशासनादिभिः ।</s-l><s-l>धृतराष्ट्रमनुज्ञाप्य जातुषं गृहमादिशत् ॥ १६ ॥</s-l></s-lg><s-lg><s-l>तत्र तान्वासयामास पाण्डवानमितौजसः ।</s-l><s-l>अदाहयच्च विस्रब्धान्पावकेन पुनस्तदा ॥ १७ ॥</s-l></s-lg><s-lg><s-l>विदुरस्यैव वचनात्खनित्री विहिता ततः ।</s-l><s-l>मोक्षयामास योगेन ते मुक्ताः प्राद्रवन्भयात् ॥ १८ ॥</s-l></s-lg><s-lg><s-l>ततो महावने घोरे हिडिम्बं नाम राक्षसम् ।</s-l><s-l>भीमसेनोऽवधीत्क्रुद्धो भुवि भीमपराक्रमः ॥ १९ ॥</s-l></s-lg><s-lg><s-l>अथ संधाय ते वीरा एकचक्रां व्रजंस्तदा ।</s-l><s-l>ब्रह्मरूपधरा भूत्वा मात्रा सह परंतपाः ॥ २० ॥</s-l></s-lg><s-lg><s-l>तत्र ते ब्राह्मणार्थाय बकं हत्वा महाबलम् ।</s-l><s-l>ब्राह्मणैः सहिता जग्मुः पाञ्चालानां पुरं ततः ॥ २१ ॥</s-l></s-lg><s-lg><s-l>ते तत्र द्रौपदीं लब्ध्वा परिसंवत्सरोषिताः ।</s-l><s-l>विदिता हास्तिनपुरं प्रत्याजग्मुररिंदमाः ॥ २२ ॥</s-l></s-lg><s-lg><s-l>त उक्ता धृतराष्ट्रेण राज्ञा शांतनवेन च ।</s-l><s-l>भ्रातृभिर्विग्रहस्तात कथं वो न भवेदिति ।</s-l><s-l>अस्माभिः खाण्डवप्रस्थे युष्मद्वासोऽनुचिन्तितः ॥ २३ ॥</s-l></s-lg><s-lg><s-l>तस्माज्जनपदोपेतं सुविभक्तमहापथम् ।</s-l><s-l>वासाय खाण्डवप्रस्थं व्रजध्वं गतमन्यवः ॥ २४ ॥</s-l></s-lg><s-lg><s-l>तयोस्ते वचनाज्जग्मुः सह सर्वैः सुहृज्जनैः ।</s-l><s-l>नगरं खाण्डवप्रस्थं रत्नान्यादाय सर्वशः ॥ २५ ॥</s-l></s-lg><s-lg><s-l>तत्र ते न्यवसन्राजन्संवत्सरगणान्बहून् ।</s-l><s-l>वशे शस्त्रप्रतापेन कुर्वन्तोऽन्यान्महीक्षितः ॥ २६ ॥</s-l></s-lg><s-lg><s-l>एवं धर्मप्रधानास्ते सत्यव्रतपरायणाः ।</s-l><s-l>अप्रमत्तोत्थिताः क्षान्ताः प्रतपन्तोऽहितांस्तदा ॥ २७ ॥</s-l></s-lg><s-lg><s-l>अजयद्भीमसेनस्तु दिशं प्राचीं महाबलः ।</s-l><s-l>उदीचीमर्जुनो वीरः प्रतीचीं नकुलस्तथा ॥ २८ ॥</s-l></s-lg><s-lg><s-l>दक्षिणां सहदेवस्तु विजिग्ये परवीरहा ।</s-l><s-l>एवं चक्रुरिमां सर्वे वशे कृत्स्नां वसुंधराम् ॥ २९ ॥</s-l></s-lg><s-lg><s-l>पञ्चभिः सूर्यसंकाशैः सूर्येण च विराजता ।</s-l><s-l>षट्सूर्येवाबभौ पृथ्वी पाण्डवैः सत्यविक्रमैः ॥ ३० ॥</s-l></s-lg><s-lg><s-l>ततो निमित्ते कस्मिंश्चिद्धर्मराजो युधिष्ठिरः ।</s-l><s-l>वनं प्रस्थापयामास भ्रातरं वै धनंजयम् ॥ ३१ ॥</s-l></s-lg><s-lg><s-l>स वै संवत्सरं पूर्णं मासं चैकं वनेऽवसत् ।</s-l><s-l>ततोऽगच्छद्धृषीकेशं द्वारवत्यां कदाचन ॥ ३२ ॥</s-l></s-lg><s-lg><s-l>लब्धवांस्तत्र बीभत्सुर्भार्यां राजीवलोचनाम् ।</s-l><s-l>अनुजां वासुदेवस्य सुभद्रां भद्रभाषिणीम् ॥ ३३ ॥</s-l></s-lg><s-lg><s-l>सा शचीव महेन्द्रेण श्रीः कृष्णेनेव संगता ।</s-l><s-l>सुभद्रा युयुजे प्रीता पाण्डवेनार्जुनेन ह ॥ ३४ ॥</s-l></s-lg><s-lg><s-l>अतर्पयच्च कौन्तेयः खाण्डवे हव्यवाहनम् ।</s-l><s-l>बीभत्सुर्वासुदेवेन सहितो नृपसत्तम ॥ ३५ ॥</s-l></s-lg><s-lg><s-l>नातिभारो हि पार्थस्य केशवेनाभवत्सह ।</s-l><s-l>व्यवसायसहायस्य विष्णोः शत्रुवधेष्विव ॥ ३६ ॥</s-l></s-lg><s-lg><s-l>पार्थायाग्निर्ददौ चापि गाण्डीवं धनुरुत्तमम् ।</s-l><s-l>इषुधी चाक्षयैर्बाणै रथं च कपिलक्षणम् ॥ ३७ ॥</s-l></s-lg><s-lg><s-l>मोक्षयामास बीभत्सुर्मयं तत्र महासुरम् ।</s-l><s-l>स चकार सभां दिव्यां सर्वरत्नसमाचिताम् ॥ ३८ ॥</s-l></s-lg><s-lg><s-l>तस्यां दुर्योधनो मन्दो लोभं चक्रे सुदुर्मतिः ।</s-l><s-l>ततोऽक्षैर्वञ्चयित्वा च सौबलेन युधिष्ठिरम् ॥ ३९ ॥</s-l></s-lg><s-lg><s-l>वनं प्रस्थापयामास सप्त वर्षाणि पञ्च च ।</s-l><s-l>अज्ञातमेकं राष्ट्रे च तथा वर्षं त्रयोदशम् ॥ ४० ॥</s-l></s-lg><s-lg><s-l>ततश्चतुर्दशे वर्षे याचमानाः स्वकं वसु ।</s-l><s-l>नालभन्त महाराज ततो युद्धमवर्तत ॥ ४१ ॥</s-l></s-lg><s-lg><s-l>ततस्ते सर्वमुत्साद्य हत्वा दुर्योधनं नृपम् ।</s-l><s-l>राज्यं विद्रुतभूयिष्ठं प्रत्यपद्यन्त पाण्डवाः ॥ ४२ ॥</s-l></s-lg><s-lg><s-l>एवमेतत्पुरावृत्तं तेषामक्लिष्टकर्मणाम् ।</s-l><s-l>भेदो राज्यविनाशश्च जयश्च जयतां वर ॥ ४३ ॥</s-l></s-lg>