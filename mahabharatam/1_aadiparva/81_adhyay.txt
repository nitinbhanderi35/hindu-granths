<s-lg><s-l> वैशंपायन उवाच ।</s-l><s-l>एवं स नाहुषो राजा ययातिः पुत्रमीप्सितम् ।</s-l><s-l>राज्येऽभिषिच्य मुदितो वानप्रस्थोऽभवन्मुनिः ॥ १ ॥</s-l></s-lg><s-lg><s-l>उषित्वा च वने वासं ब्राह्मणैः सह संश्रितः ।</s-l><s-l>फलमूलाशनो दान्तो यथा स्वर्गमितो गतः ॥ २ ॥</s-l></s-lg><s-lg><s-l>स गतः सुरवासं तं निवसन्मुदितः सुखम् ।</s-l><s-l>कालस्य नातिमहतः पुनः शक्रेण पातितः ॥ ३ ॥</s-l></s-lg><s-lg><s-l>निपतन्प्रच्युतः स्वर्गादप्राप्तो मेदिनीतलम् ।</s-l><s-l>स्थित आसीदन्तरिक्षे स तदेति श्रुतं मया ॥ ४ ॥</s-l></s-lg><s-lg><s-l>तत एव पुनश्चापि गतः स्वर्गमिति श्रुतिः ।</s-l><s-l>राज्ञा वसुमता सार्धमष्टकेन च वीर्यवान् ।</s-l><s-l>प्रतर्दनेन शिबिना समेत्य किल संसदि ॥ ५ ॥</s-l></s-lg><s-lg><s-l> जनमेजय उवाच ।</s-l><s-l>कर्मणा केन स दिवं पुनः प्राप्तो महीपतिः ।</s-l><s-l>सर्वमेतदशेषेण श्रोतुमिच्छामि तत्त्वतः ।</s-l><s-l>कथ्यमानं त्वया विप्र विप्रर्षिगणसंनिधौ ॥ ६ ॥</s-l></s-lg><s-lg><s-l>देवराजसमो ह्यासीद्ययातिः पृथिवीपतिः ।</s-l><s-l>वर्धनः कुरुवंशस्य विभावसुसमद्युतिः ॥ ७ ॥</s-l></s-lg><s-lg><s-l>तस्य विस्तीर्णयशसः सत्यकीर्तेर्महात्मनः ।</s-l><s-l>चरितं श्रोतुमिच्छामि दिवि चेह च सर्वशः ॥ ८ ॥</s-l></s-lg><s-lg><s-l> वैशंपायन उवाच ।</s-l><s-l>हन्त ते कथयिष्यामि ययातेरुत्तरां कथाम् ।</s-l><s-l>दिवि चेह च पुण्यार्थां सर्वपापप्रणाशिनीम् ॥ ९ ॥</s-l></s-lg><s-lg><s-l>ययातिर्नाहुषो राजा पूरुं पुत्रं कनीयसम् ।</s-l><s-l>राज्येऽभिषिच्य मुदितः प्रवव्राज वनं तदा ॥ १० ॥</s-l></s-lg><s-lg><s-l>अन्तेषु स विनिक्षिप्य पुत्रान्यदुपुरोगमान् ।</s-l><s-l>फलमूलाशनो राजा वने संन्यवसच्चिरम् ॥ ११ ॥</s-l></s-lg><s-lg><s-l>संशितात्मा जितक्रोधस्तर्पयन्पितृदेवताः ।</s-l><s-l>अग्नींश्च विधिवज्जुह्वन्वानप्रस्थविधानतः ॥ १२ ॥</s-l></s-lg><s-lg><s-l>अतिथीन्पूजयामास वन्येन हविषा विभुः ।</s-l><s-l>शिलोञ्छवृत्तिमास्थाय शेषान्नकृतभोजनः ॥ १३ ॥</s-l></s-lg><s-lg><s-l>पूर्णं वर्षसहस्रं स एवंवृत्तिरभून्नृपः ।</s-l><s-l>अब्भक्षः शरदस्त्रिंशदासीन्नियतवाङ्मनाः ॥ १४ ॥</s-l></s-lg><s-lg><s-l>ततश्च वायुभक्षोऽभूत्संवत्सरमतन्द्रितः ।</s-l><s-l>पञ्चाग्निमध्ये च तपस्तेपे संवत्सरं नृपः ॥ १५ ॥</s-l></s-lg><s-lg><s-l>एकपादस्थितश्चासीत्षण्मासाननिलाशनः ।</s-l><s-l>पुण्यकीर्तिस्ततः स्वर्गं जगामावृत्य रोदसी ॥ १६ ॥</s-l></s-lg>