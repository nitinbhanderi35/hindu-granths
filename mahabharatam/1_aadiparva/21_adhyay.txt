<s-lg><s-l> सूत उवाच ।</s-l><s-l>ततः कामगमः पक्षी महावीर्यो महाबलः ।</s-l><s-l>मातुरन्तिकमागच्छत्परं तीरं महोदधेः ॥ १ ॥</s-l></s-lg><s-lg><s-l>यत्र सा विनता तस्मिन्पणितेन पराजिता ।</s-l><s-l>अतीव दुःखसंतप्ता दासीभावमुपागता ॥ २ ॥</s-l></s-lg><s-lg><s-l>ततः कदाचिद्विनतां प्रवणां पुत्रसंनिधौ ।</s-l><s-l>काल आहूय वचनं कद्रूरिदमभाषत ॥ ३ ॥</s-l></s-lg><s-lg><s-l>नागानामालयं भद्रे सुरम्यं रमणीयकम् ।</s-l><s-l>समुद्रकुक्षावेकान्ते तत्र मां विनते वह ॥ ४ ॥</s-l></s-lg><s-lg><s-l>ततः सुपर्णमाता तामवहत्सर्पमातरम् ।</s-l><s-l>पन्नगान्गरुडश्चापि मातुर्वचनचोदितः ॥ ५ ॥</s-l></s-lg><s-lg><s-l>स सूर्यस्याभितो याति वैनतेयो विहंगमः ।</s-l><s-l>सूर्यरश्मिपरीताश्च मूर्च्छिताः पन्नगाभवन् ।</s-l><s-l>तदवस्थान्सुतान्दृष्ट्वा कद्रूः शक्रमथास्तुवत् ॥ ६ ॥</s-l></s-lg><s-lg><s-l>नमस्ते देवदेवेश नमस्ते बलसूदन ।</s-l><s-l>नमुचिघ्न नमस्तेऽस्तु सहस्राक्ष शचीपते ॥ ७ ॥</s-l></s-lg><s-lg><s-l>सर्पाणां सूर्यतप्तानां वारिणा त्वं प्लवो भव ।</s-l><s-l>त्वमेव परमं त्राणमस्माकममरोत्तम ॥ ८ ॥</s-l></s-lg><s-lg><s-l>ईशो ह्यसि पयः स्रष्टुं त्वमनल्पं पुरंदर ।</s-l><s-l>त्वमेव मेघस्त्वं वायुस्त्वमग्निर्वैद्युतोऽम्बरे ॥ ९ ॥</s-l></s-lg><s-lg><s-l>त्वमभ्रघनविक्षेप्ता त्वामेवाहुः पुनर्घनम् ।</s-l><s-l>त्वं वज्रमतुलं घोरं घोषवांस्त्वं बलाहकः ॥ १० ॥</s-l></s-lg><s-lg><s-l>स्रष्टा त्वमेव लोकानां संहर्ता चापराजितः ।</s-l><s-l>त्वं ज्योतिः सर्वभूतानां त्वमादित्यो विभावसुः ॥ ११ ॥</s-l></s-lg><s-lg><s-l>त्वं महद्भूतमाश्चर्यं त्वं राजा त्वं सुरोत्तमः ।</s-l><s-l>त्वं विष्णुस्त्वं सहस्राक्षस्त्वं देवस्त्वं परायणम् ॥ १२ ॥</s-l></s-lg><s-lg><s-l>त्वं सर्वममृतं देव त्वं सोमः परमार्चितः ।</s-l><s-l>त्वं मुहूर्तस्तिथिश्च त्वं लवस्त्वं वै पुनः क्षणः ॥ १३ ॥</s-l></s-lg><s-lg><s-l>शुक्लस्त्वं बहुलश्चैव कला काष्ठा त्रुटिस्तथा ।</s-l><s-l>संवत्सरर्तवो मासा रजन्यश्च दिनानि च ॥ १४ ॥</s-l></s-lg><s-lg><s-l>त्वमुत्तमा सगिरिवना वसुंधरा सभास्करं वितिमिरमम्बरं तथा ।</s-l><s-l>महोदधिः सतिमितिमिंगिलस्तथा महोर्मिमान्बहुमकरो झषालयः ॥ १५ ॥</s-l></s-lg><s-lg><s-l>महद्यशस्त्वमिति सदाभिपूज्यसे मनीषिभिर्मुदितमना महर्षिभिः ।</s-l><s-l>अभिष्टुतः पिबसि च सोममध्वरे वषट्कृतान्यपि च हवींषि भूतये ॥ १६ ॥</s-l></s-lg><s-lg><s-l>त्वं विप्रैः सततमिहेज्यसे फलार्थं वेदाङ्गेष्वतुलबलौघ गीयसे च ।</s-l><s-l>त्वद्धेतोर्यजनपरायणा द्विजेन्द्रा वेदाङ्गान्यभिगमयन्ति सर्ववेदैः ॥ १७ ॥</s-l></s-lg>