<s-lg><s-l> जरितोवाच ।</s-l><s-l>अस्माद्बिलान्निष्पतितं श्येन आखुं जहार तम् ।</s-l><s-l>क्षुद्रं गृहीत्वा पादाभ्यां भयं न भविता ततः ॥ १ ॥</s-l></s-lg><s-lg><s-l> शार्ङ्गका ऊचुः ।</s-l><s-l>न हृतं तं वयं विद्मः श्येनेनाखुं कथंचन ।</s-l><s-l>अन्येऽपि भवितारोऽत्र तेभ्योऽपि भयमेव नः ॥ २ ॥</s-l></s-lg><s-lg><s-l>संशयो ह्यग्निरागच्छेद्दृष्टं वायोर्निवर्तनम् ।</s-l><s-l>मृत्युर्नो बिलवासिभ्यो भवेन्मातरसंशयम् ॥ ३ ॥</s-l></s-lg><s-lg><s-l>निःसंशयात्संशयितो मृत्युर्मातर्विशिष्यते ।</s-l><s-l>चर खे त्वं यथान्यायं पुत्रान्वेत्स्यसि शोभनान् ॥ ४ ॥</s-l></s-lg><s-lg><s-l> जरितोवाच ।</s-l><s-l>अहं वै श्येनमायान्तमद्राक्षं बिलमन्तिकात् ।</s-l><s-l>संचरन्तं समादाय जहाराखुं बिलाद्बली ॥ ५ ॥</s-l></s-lg><s-lg><s-l>तं पतन्तमहं श्येनं त्वरिता पृष्ठतोऽन्वगाम् ।</s-l><s-l>आशिषोऽस्य प्रयुञ्जाना हरतो मूषकं बिलात् ॥ ६ ॥</s-l></s-lg><s-lg><s-l>यो नो द्वेष्टारमादाय श्येनराज प्रधावसि ।</s-l><s-l>भव त्वं दिवमास्थाय निरमित्रो हिरण्मयः ॥ ७ ॥</s-l></s-lg><s-lg><s-l>यदा स भक्षितस्तेन क्षुधितेन पतत्रिणा ।</s-l><s-l>तदाहं तमनुज्ञाप्य प्रत्युपायां गृहान्प्रति ॥ ८ ॥</s-l></s-lg><s-lg><s-l>प्रविशध्वं बिलं पुत्रा विश्रब्धा नास्ति वो भयम् ।</s-l><s-l>श्येनेन मम पश्यन्त्या हृत आखुर्न संशयः ॥ ९ ॥</s-l></s-lg><s-lg><s-l> शार्ङ्गका ऊचुः ।</s-l><s-l>न विद्म वै वयं मातर्हृतमाखुमितः पुरा ।</s-l><s-l>अविज्ञाय न शक्ष्यामो बिलमाविशतुं वयम् ॥ १० ॥</s-l></s-lg><s-lg><s-l> जरितोवाच ।</s-l><s-l>अहं हि तं प्रजानामि हृतं श्येनेन मूषकम् ।</s-l><s-l>अत एव भयं नास्ति क्रियतां वचनं मम ॥ ११ ॥</s-l></s-lg><s-lg><s-l> शार्ङ्गका ऊचुः ।</s-l><s-l>न त्वं मिथ्योपचारेण मोक्षयेथा भयं महत् ।</s-l><s-l>समाकुलेषु ज्ञानेषु न बुद्धिकृतमेव तत् ॥ १२ ॥</s-l></s-lg><s-lg><s-l>न चोपकृतमस्माभिर्न चास्मान्वेत्थ ये वयम् ।</s-l><s-l>पीड्यमाना भरस्यस्मान्का सती के वयं तव ॥ १३ ॥</s-l></s-lg><s-lg><s-l>तरुणी दर्शनीयासि समर्था भर्तुरेषणे ।</s-l><s-l>अनुगच्छ स्वभर्तारं पुत्रानाप्स्यसि शोभनान् ॥ १४ ॥</s-l></s-lg><s-lg><s-l>वयमप्यग्निमाविश्य लोकान्प्राप्स्यामहे शुभान् ।</s-l><s-l>अथास्मान्न दहेदग्निरायास्त्वं पुनरेव नः ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्ता ततः शार्ङ्गी पुत्रानुत्सृज्य खाण्डवे ।</s-l><s-l>जगाम त्वरिता देशं क्षेममग्नेरनाश्रयम् ॥ १६ ॥</s-l></s-lg><s-lg><s-l>ततस्तीक्ष्णार्चिरभ्यागाज्ज्वलितो हव्यवाहनः ।</s-l><s-l>यत्र शार्ङ्गा बभूवुस्ते मन्दपालस्य पुत्रकाः ॥ १७ ॥</s-l></s-lg><s-lg><s-l>ते शार्ङ्गा ज्वलनं दृष्ट्वा ज्वलितं स्वेन तेजसा ।</s-l><s-l>जरितारिस्ततो वाचं श्रावयामास पावकम् ॥ १८ ॥</s-l></s-lg>