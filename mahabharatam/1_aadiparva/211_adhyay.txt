<s-lg><s-l> वैशंपायन उवाच ।</s-l><s-l>ततः कतिपयाहस्य तस्मिन्रैवतके गिरौ ।</s-l><s-l>वृष्ण्यन्धकानामभवत्सुमहानुत्सवो नृप ॥ १ ॥</s-l></s-lg><s-lg><s-l>तत्र दानं ददुर्वीरा ब्राह्मणानां सहस्रशः ।</s-l><s-l>भोजवृष्ण्यन्धकाश्चैव महे तस्य गिरेस्तदा ॥ २ ॥</s-l></s-lg><s-lg><s-l>प्रासादै रत्नचित्रैश्च गिरेस्तस्य समन्ततः ।</s-l><s-l>स देशः शोभितो राजन्दीपवृक्षैश्च सर्वशः ॥ ३ ॥</s-l></s-lg><s-lg><s-l>वादित्राणि च तत्र स्म वादकाः समवादयन् ।</s-l><s-l>ननृतुर्नर्तकाश्चैव जगुर्गानानि गायनाः ॥ ४ ॥</s-l></s-lg><s-lg><s-l>अलंकृताः कुमाराश्च वृष्णीनां सुमहौजसः ।</s-l><s-l>यानैर्हाटकचित्राङ्गैश्चञ्चूर्यन्ते स्म सर्वशः ॥ ५ ॥</s-l></s-lg><s-lg><s-l>पौराश्च पादचारेण यानैरुच्चावचैस्तथा ।</s-l><s-l>सदाराः सानुयात्राश्च शतशोऽथ सहस्रशः ॥ ६ ॥</s-l></s-lg><s-lg><s-l>ततो हलधरः क्षीबो रेवतीसहितः प्रभुः ।</s-l><s-l>अनुगम्यमानो गन्धर्वैरचरत्तत्र भारत ॥ ७ ॥</s-l></s-lg><s-lg><s-l>तथैव राजा वृष्णीनामुग्रसेनः प्रतापवान् ।</s-l><s-l>उपगीयमानो गन्धर्वैः स्त्रीसहस्रसहायवान् ॥ ८ ॥</s-l></s-lg><s-lg><s-l>रौक्मिणेयश्च साम्बश्च क्षीबौ समरदुर्मदौ ।</s-l><s-l>दिव्यमाल्याम्बरधरौ विजह्रातेऽमराविव ॥ ९ ॥</s-l></s-lg><s-lg><s-l>अक्रूरः सारणश्चैव गदो भानुर्विडूरथः ।</s-l><s-l>निशठश्चारुदेष्णश्च पृथुर्विपृथुरेव च ॥ १० ॥</s-l></s-lg><s-lg><s-l>सत्यकः सात्यकिश्चैव भङ्गकारसहाचरौ ।</s-l><s-l>हार्दिक्यः कृतवर्मा च ये चान्ये नानुकीर्तिताः ॥ ११ ॥</s-l></s-lg><s-lg><s-l>एते परिवृताः स्त्रीभिर्गन्धर्वैश्च पृथक्पृथक् ।</s-l><s-l>तमुत्सवं रैवतके शोभयां चक्रिरे तदा ॥ १२ ॥</s-l></s-lg><s-lg><s-l>तदा कोलाहले तस्मिन्वर्तमाने महाशुभे ।</s-l><s-l>वासुदेवश्च पार्थश्च सहितौ परिजग्मतुः ॥ १३ ॥</s-l></s-lg><s-lg><s-l>तत्र चङ्क्रम्यमाणौ तौ वसुदेवसुतां शुभाम् ।</s-l><s-l>अलंकृतां सखीमध्ये भद्रां ददृशतुस्तदा ॥ १४ ॥</s-l></s-lg><s-lg><s-l>दृष्ट्वैव तामर्जुनस्य कन्दर्पः समजायत ।</s-l><s-l>तं तथैकाग्रमनसं कृष्णः पार्थमलक्षयत् ॥ १५ ॥</s-l></s-lg><s-lg><s-l>अथाब्रवीत्पुष्कराक्षः प्रहसन्निव भारत ।</s-l><s-l>वनेचरस्य किमिदं कामेनालोड्यते मनः ॥ १६ ॥</s-l></s-lg><s-lg><s-l>ममैषा भगिनी पार्थ सारणस्य सहोदरा ।</s-l><s-l>यदि ते वर्तते बुद्धिर्वक्ष्यामि पितरं स्वयम् ॥ १७ ॥</s-l></s-lg><s-lg><s-l> अर्जुन उवाच ।</s-l><s-l>दुहिता वसुदेवस्य वासुदेवस्य च स्वसा ।</s-l><s-l>रूपेण चैव संपन्ना कमिवैषा न मोहयेत् ॥ १८ ॥</s-l></s-lg><s-lg><s-l>कृतमेव तु कल्याणं सर्वं मम भवेद्ध्रुवम् ।</s-l><s-l>यदि स्यान्मम वार्ष्णेयी महिषीयं स्वसा तव ॥ १९ ॥</s-l></s-lg><s-lg><s-l>प्राप्तौ तु क उपायः स्यात्तद्ब्रवीहि जनार्दन ।</s-l><s-l>आस्थास्यामि तथा सर्वं यदि शक्यं नरेण तत् ॥ २० ॥</s-l></s-lg><s-lg><s-l> वासुदेव उवाच ।</s-l><s-l>स्वयंवरः क्षत्रियाणां विवाहः पुरुषर्षभ ।</s-l><s-l>स च संशयितः पार्थ स्वभावस्यानिमित्ततः ॥ २१ ॥</s-l></s-lg><s-lg><s-l>प्रसह्य हरणं चापि क्षत्रियाणां प्रशस्यते ।</s-l><s-l>विवाहहेतोः शूराणामिति धर्मविदो विदुः ॥ २२ ॥</s-l></s-lg><s-lg><s-l>स त्वमर्जुन कल्याणीं प्रसह्य भगिनीं मम ।</s-l><s-l>हर स्वयंवरे ह्यस्याः को वै वेद चिकीर्षितम् ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>ततोऽर्जुनश्च कृष्णश्च विनिश्चित्येतिकृत्यताम् ।</s-l><s-l>शीघ्रगान्पुरुषान्राजन्प्रेषयामासतुस्तदा ॥ २४ ॥</s-l></s-lg><s-lg><s-l>धर्मराजाय तत्सर्वमिन्द्रप्रस्थगताय वै ।</s-l><s-l>श्रुत्वैव च महाबाहुरनुजज्ञे स पाण्डवः ॥ २५ ॥</s-l></s-lg>