<s-lg><s-l> वैशंपायन उवाच ।</s-l><s-l>ते प्रतस्थुः पुरस्कृत्य मातरं पुरुषर्षभाः ।</s-l><s-l>समैरुदङ्मुखैर्मार्गैर्यथोद्दिष्टं परंतपाः ॥ १ ॥</s-l></s-lg><s-lg><s-l>ते गच्छन्तस्त्वहोरात्रं तीर्थं सोमश्रवायणम् ।</s-l><s-l>आसेदुः पुरुषव्याघ्रा गङ्गायां पाण्डुनन्दनाः ॥ २ ॥</s-l></s-lg><s-lg><s-l>उल्मुकं तु समुद्यम्य तेषामग्रे धनंजयः ।</s-l><s-l>प्रकाशार्थं ययौ तत्र रक्षार्थं च महायशाः ॥ ३ ॥</s-l></s-lg><s-lg><s-l>तत्र गङ्गाजले रम्ये विविक्ते क्रीडयन्स्त्रियः ।</s-l><s-l>ईर्ष्युर्गन्धर्वराजः स्म जलक्रीडामुपागतः ॥ ४ ॥</s-l></s-lg><s-lg><s-l>शब्दं तेषां स शुश्राव नदीं समुपसर्पताम् ।</s-l><s-l>तेन शब्देन चाविष्टश्चुक्रोध बलवद्बली ॥ ५ ॥</s-l></s-lg><s-lg><s-l>स दृष्ट्वा पाण्डवांस्तत्र सह मात्रा परंतपान् ।</s-l><s-l>विस्फारयन्धनुर्घोरमिदं वचनमब्रवीत् ॥ ६ ॥</s-l></s-lg><s-lg><s-l>संध्या संरज्यते घोरा पूर्वरात्रागमेषु या ।</s-l><s-l>अशीतिभिस्त्रुटैर्हीनं तं मुहूर्तं प्रचक्षते ॥ ७ ॥</s-l></s-lg><s-lg><s-l>विहितं कामचाराणां यक्षगन्धर्वरक्षसाम् ।</s-l><s-l>शेषमन्यन्मनुष्याणां कामचारमिह स्मृतम् ॥ ८ ॥</s-l></s-lg><s-lg><s-l>लोभात्प्रचारं चरतस्तासु वेलासु वै नरान् ।</s-l><s-l>उपक्रान्ता निगृह्णीमो राक्षसैः सह बालिशान् ॥ ९ ॥</s-l></s-lg><s-lg><s-l>ततो रात्रौ प्राप्नुवतो जलं ब्रह्मविदो जनाः ।</s-l><s-l>गर्हयन्ति नरान्सर्वान्बलस्थान्नृपतीनपि ॥ १० ॥</s-l></s-lg><s-lg><s-l>आरात्तिष्ठत मा मह्यं समीपमुपसर्पत ।</s-l><s-l>कस्मान्मां नाभिजानीत प्राप्तं भागीरथीजलम् ॥ ११ ॥</s-l></s-lg><s-lg><s-l>अङ्गारपर्णं गन्धर्वं वित्त मां स्वबलाश्रयम् ।</s-l><s-l>अहं हि मानी चेर्ष्युश्च कुबेरस्य प्रियः सखा ॥ १२ ॥</s-l></s-lg><s-lg><s-l>अङ्गारपर्णमिति च ख्यातं वनमिदं मम ।</s-l><s-l>अनु गङ्गां च वाकां च चित्रं यत्र वसाम्यहम् ॥ १३ ॥</s-l></s-lg><s-lg><s-l>न कुणपाः शृङ्गिणो वा न देवा न च मानुषाः ।</s-l><s-l>इदं समुपसर्पन्ति तत्किं समुपसर्पथ ॥ १४ ॥</s-l></s-lg><s-lg><s-l> अर्जुन उवाच ।</s-l><s-l>समुद्रे हिमवत्पार्श्वे नद्यामस्यां च दुर्मते ।</s-l><s-l>रात्रावहनि संधौ च कस्य कॢप्तः परिग्रहः ॥ १५ ॥</s-l></s-lg><s-lg><s-l>वयं च शक्तिसंपन्ना अकाले त्वामधृष्णुमः ।</s-l><s-l>अशक्ता हि क्षणे क्रूरे युष्मानर्चन्ति मानवाः ॥ १६ ॥</s-l></s-lg><s-lg><s-l>पुरा हिमवतश्चैषा हेमशृङ्गाद्विनिःसृता ।</s-l><s-l>गङ्गा गत्वा समुद्राम्भः सप्तधा प्रतिपद्यते ॥ १७ ॥</s-l></s-lg><s-lg><s-l>इयं भूत्वा चैकवप्रा शुचिराकाशगा पुनः ।</s-l><s-l>देवेषु गङ्गा गन्धर्व प्राप्नोत्यलकनन्दताम् ॥ १८ ॥</s-l></s-lg><s-lg><s-l>तथा पितॄन्वैतरणी दुस्तरा पापकर्मभिः ।</s-l><s-l>गङ्गा भवति गन्धर्व यथा द्वैपायनोऽब्रवीत् ॥ १९ ॥</s-l></s-lg><s-lg><s-l>असंबाधा देवनदी स्वर्गसंपादनी शुभा ।</s-l><s-l>कथमिच्छसि तां रोद्धुं नैष धर्मः सनातनः ॥ २० ॥</s-l></s-lg><s-lg><s-l>अनिवार्यमसंबाधं तव वाचा कथं वयम् ।</s-l><s-l>न स्पृशेम यथाकामं पुण्यं भागीरथीजलम् ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>अङ्गारपर्णस्तच्छ्रुत्वा क्रुद्ध आनम्य कार्मुकम् ।</s-l><s-l>मुमोच सायकान्दीप्तानहीनाशीविषानिव ॥ २२ ॥</s-l></s-lg><s-lg><s-l>उल्मुकं भ्रामयंस्तूर्णं पाण्डवश्चर्म चोत्तमम् ।</s-l><s-l>व्यपोवाह शरांस्तस्य सर्वानेव धनंजयः ॥ २३ ॥</s-l></s-lg><s-lg><s-l> अर्जुन उवाच ।</s-l><s-l>बिभीषिकैषा गन्धर्व नास्त्रज्ञेषु प्रयुज्यते ।</s-l><s-l>अस्त्रज्ञेषु प्रयुक्तैषा फेनवत्प्रविलीयते ॥ २४ ॥</s-l></s-lg><s-lg><s-l>मानुषानति गन्धर्वान्सर्वान्गन्धर्व लक्षये ।</s-l><s-l>तस्मादस्त्रेण दिव्येन योत्स्येऽहं न तु मायया ॥ २५ ॥</s-l></s-lg><s-lg><s-l>पुरास्त्रमिदमाग्नेयं प्रादात्किल बृहस्पतिः ।</s-l><s-l>भरद्वाजस्य गन्धर्व गुरुपुत्रः शतक्रतोः ॥ २६ ॥</s-l></s-lg><s-lg><s-l>भरद्वाजादग्निवेश्यो अग्निवेश्याद्गुरुर्मम ।</s-l><s-l>स त्विदं मह्यमददाद्द्रोणो ब्राह्मणसत्तमः ॥ २७ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा पाण्डवः क्रुद्धो गन्धर्वाय मुमोच ह ।</s-l><s-l>प्रदीप्तमस्त्रमाग्नेयं ददाहास्य रथं तु तत् ॥ २८ ॥</s-l></s-lg><s-lg><s-l>विरथं विप्लुतं तं तु स गन्धर्वं महाबलम् ।</s-l><s-l>अस्त्रतेजःप्रमूढं च प्रपतन्तमवाङ्मुखम् ॥ २९ ॥</s-l></s-lg><s-lg><s-l>शिरोरुहेषु जग्राह माल्यवत्सु धनंजयः ।</s-l><s-l>भ्रातॄन्प्रति चकर्षाथ सोऽस्त्रपातादचेतसम् ॥ ३० ॥</s-l></s-lg><s-lg><s-l>युधिष्ठिरं तस्य भार्या प्रपेदे शरणार्थिनी ।</s-l><s-l>नाम्ना कुम्भीनसी नाम पतित्राणमभीप्सती ॥ ३१ ॥</s-l></s-lg><s-lg><s-l> गन्धर्व्युवाच ।</s-l><s-l>त्राहि त्वं मां महाराज पतिं चेमं विमुञ्च मे ।</s-l><s-l>गन्धर्वीं शरणं प्राप्तां नाम्ना कुम्बीनसीं प्रभो ॥ ३२ ॥</s-l></s-lg><s-lg><s-l> युधिष्ठिर उवाच ।</s-l><s-l>युद्धे जितं यशोहीनं स्त्रीनाथमपराक्रमम् ।</s-l><s-l>को नु हन्याद्रिपुं त्वादृङ्मुञ्चेमं रिपुसूदन ॥ ३३ ॥</s-l></s-lg><s-lg><s-l> अर्जुन उवाच ।</s-l><s-l>अङ्गेमं प्रतिपद्यस्व गच्छ गन्धर्व मा शुचः ।</s-l><s-l>प्रदिशत्यभयं तेऽद्य कुरुराजो युधिष्ठिरः ॥ ३४ ॥</s-l></s-lg><s-lg><s-l> गन्धर्व उवाच ।</s-l><s-l>जितोऽहं पूर्वकं नाम मुञ्चाम्यङ्गारपर्णताम् ।</s-l><s-l>न च श्लाघे बलेनाद्य न नाम्ना जनसंसदि ॥ ३५ ॥</s-l></s-lg><s-lg><s-l>साध्विमं लब्धवाँल्लाभं योऽहं दिव्यास्त्रधारिणम् ।</s-l><s-l>गान्धर्व्या मायया योद्धुमिच्छामि वयसा वरम् ॥ ३६ ॥</s-l></s-lg><s-lg><s-l>अस्त्राग्निना विचित्रोऽयं दग्धो मे रथ उत्तमः ।</s-l><s-l>सोऽहं चित्ररथो भूत्वा नाम्ना दग्धरथोऽभवम् ॥ ३७ ॥</s-l></s-lg><s-lg><s-l>संभृता चैव विद्येयं तपसेह पुरा मया ।</s-l><s-l>निवेदयिष्ये तामद्य प्राणदाया महात्मने ॥ ३८ ॥</s-l></s-lg><s-lg><s-l>संस्तम्भितं हि तरसा जितं शरणमागतम् ।</s-l><s-l>योऽरिं संयोजयेत्प्राणैः कल्याणं किं न सोऽर्हति ॥ ३९ ॥</s-l></s-lg><s-lg><s-l>चक्षुषी नाम विद्येयं यां सोमाय ददौ मनुः ।</s-l><s-l>ददौ स विश्वावसवे मह्यं विश्वावसुर्ददौ ॥ ४० ॥</s-l></s-lg><s-lg><s-l>सेयं कापुरुषं प्राप्ता गुरुदत्ता प्रणश्यति ।</s-l><s-l>आगमोऽस्या मया प्रोक्तो वीर्यं प्रतिनिबोध मे ॥ ४१ ॥</s-l></s-lg><s-lg><s-l>यच्चक्षुषा द्रष्टुमिच्छेत्त्रिषु लोकेषु किंचन ।</s-l><s-l>तत्पश्येद्यादृशं चेच्छेत्तादृषं द्रष्टुमर्हति ॥ ४२ ॥</s-l></s-lg><s-lg><s-l>समानपद्ये षण्मासान्स्थितो विद्यां लभेदिमाम् ।</s-l><s-l>अनुनेष्याम्यहं विद्यां स्वयं तुभ्यं व्रते कृते ॥ ४३ ॥</s-l></s-lg><s-lg><s-l>विद्यया ह्यनया राजन्वयं नृभ्यो विशेषिताः ।</s-l><s-l>अविशिष्टाश्च देवानामनुभावप्रवर्तिताः ॥ ४४ ॥</s-l></s-lg><s-lg><s-l>गन्धर्वजानामश्वानामहं पुरुषसत्तम ।</s-l><s-l>भ्रातृभ्यस्तव पञ्चभ्यः पृथग्दाता शतं शतम् ॥ ४५ ॥</s-l></s-lg><s-lg><s-l>देवगन्धर्ववाहास्ते दिव्यगन्धा मनोगमाः ।</s-l><s-l>क्षीणाः क्षीणा भवन्त्येते न हीयन्ते च रंहसः ॥ ४६ ॥</s-l></s-lg><s-lg><s-l>पुरा कृतं महेन्द्रस्य वज्रं वृत्रनिबर्हणे ।</s-l><s-l>दशधा शतधा चैव तच्छीर्णं वृत्रमूर्धनि ॥ ४७ ॥</s-l></s-lg><s-lg><s-l>ततो भागीकृतो देवैर्वज्रभाग उपास्यते ।</s-l><s-l>लोके यत्साधनं किंचित्सा वै वज्रतनुः स्मृता ॥ ४८ ॥</s-l></s-lg><s-lg><s-l>वज्रपाणिर्ब्राह्मणः स्यात्क्षत्रं वज्ररथं स्मृतम् ।</s-l><s-l>वैश्या वै दानवज्राश्च कर्मवज्रा यवीयसः ॥ ४९ ॥</s-l></s-lg><s-lg><s-l>वज्रं क्षत्रस्य वाजिनो अवध्या वाजिनः स्मृताः ।</s-l><s-l>रथाङ्गं वडवा सूते सूताश्चाश्वेषु ये मताः ॥ ५० ॥</s-l></s-lg><s-lg><s-l>कामवर्णाः कामजवाः कामतः समुपस्थिताः ।</s-l><s-l>इमे गन्धर्वजाः कामं पूरयिष्यन्ति ते हयाः ॥ ५१ ॥</s-l></s-lg><s-lg><s-l> अर्जुन उवाच ।</s-l><s-l>यदि प्रीतेन वा दत्तं संशये जीवितस्य वा ।</s-l><s-l>विद्या वित्तं श्रुतं वापि न तद्गन्धर्व कामये ॥ ५२ ॥</s-l></s-lg><s-lg><s-l> गन्धर्व उवाच ।</s-l><s-l>संयोगो वै प्रीतिकरः संसत्सु प्रतिदृश्यते ।</s-l><s-l>जीवितस्य प्रदानेन प्रीतो विद्यां ददामि ते ॥ ५३ ॥</s-l></s-lg><s-lg><s-l>त्वत्तो ह्यहं ग्रहीष्यामि अस्त्रमाग्नेयमुत्तमम् ।</s-l><s-l>तथैव सख्यं बीभत्सो चिराय भरतर्षभ ॥ ५४ ॥</s-l></s-lg><s-lg><s-l> अर्जुन उवाच ।</s-l><s-l>त्वत्तोऽस्त्रेण वृणोम्यश्वान्संयोगः शाश्वतोऽस्तु नौ ।</s-l><s-l>सखे तद्ब्रूहि गन्धर्व युष्मभ्यो यद्भयं त्यजेत् ॥ ५५ ॥</s-l></s-lg>