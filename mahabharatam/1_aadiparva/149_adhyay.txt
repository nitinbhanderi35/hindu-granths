<s-lg><s-l> कुन्त्युवाच ।</s-l><s-l>न विषादस्त्वया कार्यो भयादस्मात्कथंचन ।</s-l><s-l>उपायः परिदृष्टोऽत्र तस्मान्मोक्षाय रक्षसः ॥ १ ॥</s-l></s-lg><s-lg><s-l>एकस्तव सुतो बालः कन्या चैका तपस्विनी ।</s-l><s-l>न ते तयोस्तथा पत्न्या गमनं तत्र रोचये ॥ २ ॥</s-l></s-lg><s-lg><s-l>मम पञ्च सुता ब्रह्मंस्तेषामेको गमिष्यति ।</s-l><s-l>त्वदर्थं बलिमादाय तस्य पापस्य रक्षसः ॥ ३ ॥</s-l></s-lg><s-lg><s-l> ब्राह्मण उवाच ।</s-l><s-l>नाहमेतत्करिष्यामि जीवितार्थी कथंचन ।</s-l><s-l>ब्राह्मणस्यातिथेश्चैव स्वार्थे प्राणैर्वियोजनम् ॥ ४ ॥</s-l></s-lg><s-lg><s-l>न त्वेतदकुलीनासु नाधर्मिष्ठासु विद्यते ।</s-l><s-l>यद्ब्राह्मणार्थे विसृजेदात्मानमपि चात्मजम् ॥ ५ ॥</s-l></s-lg><s-lg><s-l>आत्मनस्तु मया श्रेयो बोद्धव्यमिति रोचये ।</s-l><s-l>ब्रह्मवध्यात्मवध्या वा श्रेय आत्मवधो मम ॥ ६ ॥</s-l></s-lg><s-lg><s-l>ब्रह्मवध्या परं पापं निष्कृतिर्नात्र विद्यते ।</s-l><s-l>अबुद्धिपूर्वं कृत्वापि श्रेय आत्मवधो मम ॥ ७ ॥</s-l></s-lg><s-lg><s-l>न त्वहं वधमाकाङ्क्षे स्वयमेवात्मनः शुभे ।</s-l><s-l>परैः कृते वधे पापं न किंचिन्मयि विद्यते ॥ ८ ॥</s-l></s-lg><s-lg><s-l>अभिसंधिकृते तस्मिन्ब्राह्मणस्य वधे मया ।</s-l><s-l>निष्कृतिं न प्रपश्यामि नृशंसं क्षुद्रमेव च ॥ ९ ॥</s-l></s-lg><s-lg><s-l>आगतस्य गृहे त्यागस्तथैव शरणार्थिनः ।</s-l><s-l>याचमानस्य च वधो नृशंसं परमं मतम् ॥ १० ॥</s-l></s-lg><s-lg><s-l>कुर्यान्न निन्दितं कर्म न नृशंसं कदाचन ।</s-l><s-l>इति पूर्वे महात्मान आपद्धर्मविदो विदुः ॥ ११ ॥</s-l></s-lg><s-lg><s-l>श्रेयांस्तु सहदारस्य विनाशोऽद्य मम स्वयम् ।</s-l><s-l>ब्राह्मणस्य वधं नाहमनुमंस्ये कथंचन ॥ १२ ॥</s-l></s-lg><s-lg><s-l> कुन्त्युवाच ।</s-l><s-l>ममाप्येषा मतिर्ब्रह्मन्विप्रा रक्ष्या इति स्थिरा ।</s-l><s-l>न चाप्यनिष्टः पुत्रो मे यदि पुत्रशतं भवेत् ॥ १३ ॥</s-l></s-lg><s-lg><s-l>न चासौ राक्षसः शक्तो मम पुत्रविनाशने ।</s-l><s-l>वीर्यवान्मन्त्रसिद्धश्च तेजस्वी च सुतो मम ॥ १४ ॥</s-l></s-lg><s-lg><s-l>राक्षसाय च तत्सर्वं प्रापयिष्यति भोजनम् ।</s-l><s-l>मोक्षयिष्यति चात्मानमिति मे निश्चिता मतिः ॥ १५ ॥</s-l></s-lg><s-lg><s-l>समागताश्च वीरेण दृष्टपूर्वाश्च राक्षसाः ।</s-l><s-l>बलवन्तो महाकाया निहताश्चाप्यनेकशः ॥ १६ ॥</s-l></s-lg><s-lg><s-l>न त्विदं केषुचिद्ब्रह्मन्व्याहर्तव्यं कथंचन ।</s-l><s-l>विद्यार्थिनो हि मे पुत्रान्विप्रकुर्युः कुतूहलात् ॥ १७ ॥</s-l></s-lg><s-lg><s-l>गुरुणा चाननुज्ञातो ग्राहयेद्यं सुतो मम ।</s-l><s-l>न स कुर्यात्तया कार्यं विद्ययेति सतां मतम् ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु पृथया स विप्रो भार्यया सह ।</s-l><s-l>हृष्टः संपूजयामास तद्वाक्यममृतोपमम् ॥ १९ ॥</s-l></s-lg><s-lg><s-l>ततः कुन्ती च विप्रश्च सहितावनिलात्मजम् ।</s-l><s-l>तमब्रूतां कुरुष्वेति स तथेत्यब्रवीच्च तौ ॥ २० ॥</s-l></s-lg>