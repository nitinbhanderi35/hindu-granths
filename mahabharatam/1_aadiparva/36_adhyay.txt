<s-lg><s-l> शौनक उवाच ।</s-l><s-l>जरत्कारुरिति प्रोक्तं यत्त्वया सूतनन्दन ।</s-l><s-l>इच्छाम्येतदहं तस्य ऋषेः श्रोतुं महात्मनः ॥ १ ॥</s-l></s-lg><s-lg><s-l>किं कारणं जरत्कारोर्नामैतत्प्रथितं भुवि ।</s-l><s-l>जरत्कारुनिरुक्तं त्वं यथावद्वक्तुमर्हसि ॥ २ ॥</s-l></s-lg><s-lg><s-l> सूत उवाच ।</s-l><s-l>जरेति क्षयमाहुर्वै दारुणं कारुसंज्ञितम् ।</s-l><s-l>शरीरं कारु तस्यासीत्तत्स धीमाञ्शनैः शनैः ॥ ३ ॥</s-l></s-lg><s-lg><s-l>क्षपयामास तीव्रेण तपसेत्यत उच्यते ।</s-l><s-l>जरत्कारुरिति ब्रह्मन्वासुकेर्भगिनी तथा ॥ ४ ॥</s-l></s-lg><s-lg><s-l>एवमुक्तस्तु धर्मात्मा शौनकः प्राहसत्तदा ।</s-l><s-l>उग्रश्रवसमामन्त्र्य उपपन्नमिति ब्रुवन् ॥ ५ ॥</s-l></s-lg><s-lg><s-l> सूत उवाच ।</s-l><s-l>अथ कालस्य महतः स मुनिः संशितव्रतः ।</s-l><s-l>तपस्यभिरतो धीमान्न दारानभ्यकाङ्क्षत ॥ ६ ॥</s-l></s-lg><s-lg><s-l>स ऊर्ध्वरेतास्तपसि प्रसक्तः स्वाध्यायवान्वीतभयक्लमः सन् ।</s-l><s-l>चचार सर्वां पृथिवीं महात्मा न चापि दारान्मनसाप्यकाङ्क्षत् ॥ ७ ॥</s-l></s-lg><s-lg><s-l>ततोऽपरस्मिन्संप्राप्ते काले कस्मिंश्चिदेव तु ।</s-l><s-l>परिक्षिदिति विख्यातो राजा कौरववंशभृत् ॥ ८ ॥</s-l></s-lg><s-lg><s-l>यथा पाण्डुर्महाबाहुर्धनुर्धरवरो भुवि ।</s-l><s-l>बभूव मृगयाशीलः पुरास्य प्रपितामहः ॥ ९ ॥</s-l></s-lg><s-lg><s-l>मृगान्विध्यन्वराहांश्च तरक्षून्महिषांस्तथा ।</s-l><s-l>अन्यांश्च विविधान्वन्यांश्चचार पृथिवीपतिः ॥ १० ॥</s-l></s-lg><s-lg><s-l>स कदाचिन्मृगं विद्ध्वा बाणेन नतपर्वणा ।</s-l><s-l>पृष्ठतो धनुरादाय ससार गहने वने ॥ ११ ॥</s-l></s-lg><s-lg><s-l>यथा हि भगवान्रुद्रो विद्ध्वा यज्ञमृगं दिवि ।</s-l><s-l>अन्वगच्छद्धनुष्पाणिः पर्यन्वेषंस्ततस्ततः ॥ १२ ॥</s-l></s-lg><s-lg><s-l>न हि तेन मृगो विद्धो जीवन्गच्छति वै वनम् ।</s-l><s-l>पूर्वरूपं तु तन्नूनमासीत्स्वर्गगतिं प्रति ।</s-l><s-l>परिक्षितस्तस्य राज्ञो विद्धो यन्नष्टवान्मृगः ॥ १३ ॥</s-l></s-lg><s-lg><s-l>दूरं चापहृतस्तेन मृगेण स महीपतिः ।</s-l><s-l>परिश्रान्तः पिपासार्त आससाद मुनिं वने ॥ १४ ॥</s-l></s-lg><s-lg><s-l>गवां प्रचारेष्वासीनं वत्सानां मुखनिःसृतम् ।</s-l><s-l>भूयिष्ठमुपयुञ्जानं फेनमापिबतां पयः ॥ १५ ॥</s-l></s-lg><s-lg><s-l>तमभिद्रुत्य वेगेन स राजा संशितव्रतम् ।</s-l><s-l>अपृच्छद्धनुरुद्यम्य तं मुनिं क्षुच्छ्रमान्वितः ॥ १६ ॥</s-l></s-lg><s-lg><s-l>भो भो ब्रह्मन्नहं राजा परिक्षिदभिमन्युजः ।</s-l><s-l>मया विद्धो मृगो नष्टः कच्चित्त्वं दृष्टवानसि ॥ १७ ॥</s-l></s-lg><s-lg><s-l>स मुनिस्तस्य नोवाच किंचिन्मौनव्रते स्थितः ।</s-l><s-l>तस्य स्कन्धे मृतं सर्पं क्रुद्धो राजा समासजत् ॥ १८ ॥</s-l></s-lg><s-lg><s-l>धनुष्कोट्या समुत्क्षिप्य स चैनं समुदैक्षत ।</s-l><s-l>न च किंचिदुवाचैनं शुभं वा यदि वाशुभम् ॥ १९ ॥</s-l></s-lg><s-lg><s-l>स राजा क्रोधमुत्सृज्य व्यथितस्तं तथागतम् ।</s-l><s-l>दृष्ट्वा जगाम नगरमृषिस्त्वास्ते तथैव सः ॥ २० ॥</s-l></s-lg><s-lg><s-l>तरुणस्तस्य पुत्रोऽभूत्तिग्मतेजा महातपाः ।</s-l><s-l>शृङ्गी नाम महाक्रोधो दुष्प्रसादो महाव्रतः ॥ २१ ॥</s-l></s-lg><s-lg><s-l>स देवं परमीशानं सर्वभूतहिते रतम् ।</s-l><s-l>ब्रह्माणमुपतस्थे वै काले काले सुसंयतः ।</s-l><s-l>स तेन समनुज्ञातो ब्रह्मणा गृहमेयिवान् ॥ २२ ॥</s-l></s-lg><s-lg><s-l>सख्योक्तः क्रीडमानेन स तत्र हसता किल ।</s-l><s-l>संरम्भी कोपनोऽतीव विषकल्प ऋषेः सुतः ।</s-l><s-l>ऋषिपुत्रेण नर्मार्थं कृशेन द्विजसत्तम ॥ २३ ॥</s-l></s-lg><s-lg><s-l>तेजस्विनस्तव पिता तथैव च तपस्विनः ।</s-l><s-l>शवं स्कन्धेन वहति मा शृङ्गिन्गर्वितो भव ॥ २४ ॥</s-l></s-lg><s-lg><s-l>व्याहरत्स्वृषिपुत्रेषु मा स्म किंचिद्वचो वदीः ।</s-l><s-l>अस्मद्विधेषु सिद्धेषु ब्रह्मवित्सु तपस्विषु ॥ २५ ॥</s-l></s-lg><s-lg><s-l>क्व ते पुरुषमानित्वं क्व ते वाचस्तथाविधाः ।</s-l><s-l>दर्पजाः पितरं यस्त्वं द्रष्टा शवधरं तथा ॥ २६ ॥</s-l></s-lg>