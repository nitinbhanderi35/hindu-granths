<s-lg><s-l> अर्जुन उवाच ।</s-l><s-l>अस्माकमनुरूपो वै यः स्याद्गन्धर्व वेदवित् ।</s-l><s-l>पुरोहितस्तमाचक्ष्व सर्वं हि विदितं तव ॥ १ ॥</s-l></s-lg><s-lg><s-l> गन्धर्व उवाच ।</s-l><s-l>यवीयान्देवलस्यैष वने भ्राता तपस्यति ।</s-l><s-l>धौम्य उत्कोचके तीर्थे तं वृणुध्वं यदीच्छथ ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>ततोऽर्जुनोऽस्त्रमाग्नेयं प्रददौ तद्यथाविधि ।</s-l><s-l>गन्धर्वाय तदा प्रीतो वचनं चेदमब्रवीत् ॥ ३ ॥</s-l></s-lg><s-lg><s-l>त्वय्येव तावत्तिष्ठन्तु हया गन्धर्वसत्तम ।</s-l><s-l>कर्मकाले ग्रहीष्यामि स्वस्ति तेऽस्त्विति चाब्रवीत् ॥ ४ ॥</s-l></s-lg><s-lg><s-l>तेऽन्योन्यमभिसंपूज्य गन्धर्वः पाण्डवाश्च ह ।</s-l><s-l>रम्याद्भागीरथीकच्छाद्यथाकामं प्रतस्थिरे ॥ ५ ॥</s-l></s-lg><s-lg><s-l>तत उत्कोचकं तीर्थं गत्वा धौम्याश्रमं तु ते ।</s-l><s-l>तं वव्रुः पाण्डवा धौम्यं पौरोहित्याय भारत ॥ ६ ॥</s-l></s-lg><s-lg><s-l>तान्धौम्यः प्रतिजग्राह सर्ववेदविदां वरः ।</s-l><s-l>पाद्येन फलमूलेन पौरोहित्येन चैव ह ॥ ७ ॥</s-l></s-lg><s-lg><s-l>ते तदाशंसिरे लब्धां श्रियं राज्यं च पाण्डवाः ।</s-l><s-l>तं ब्राह्मणं पुरस्कृत्य पाञ्चाल्याश्च स्वयंवरम् ॥ ८ ॥</s-l></s-lg><s-lg><s-l>मातृषष्ठास्तु ते तेन गुरुणा संगतास्तदा ।</s-l><s-l>नाथवन्तमिवात्मानं मेनिरे भरतर्षभाः ॥ ९ ॥</s-l></s-lg><s-lg><s-l>स हि वेदार्थतत्त्वज्ञस्तेषां गुरुरुदारधीः ।</s-l><s-l>तेन धर्मविदा पार्था याज्याः सर्वविदा कृताः ॥ १० ॥</s-l></s-lg><s-lg><s-l>वीरांस्तु स हि तान्मेने प्राप्तराज्यान्स्वधर्मतः ।</s-l><s-l>बुद्धिवीर्यबलोत्साहैर्युक्तान्देवानिवापरान् ॥ ११ ॥</s-l></s-lg><s-lg><s-l>कृतस्वस्त्ययनास्तेन ततस्ते मनुजाधिपाः ।</s-l><s-l>मेनिरे सहिता गन्तुं पाञ्चाल्यास्तं स्वयंवरम् ॥ १२ ॥</s-l></s-lg>