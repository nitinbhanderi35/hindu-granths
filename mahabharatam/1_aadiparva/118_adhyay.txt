<s-lg><s-l> धृतराष्ट्र उवाच ।</s-l><s-l>पाण्डोर्विदुर सर्वाणि प्रेतकार्याणि कारय ।</s-l><s-l>राजवद्राजसिंहस्य माद्र्याश्चैव विशेषतः ॥ १ ॥</s-l></s-lg><s-lg><s-l>पशून्वासांसि रत्नानि धनानि विविधानि च ।</s-l><s-l>पाण्डोः प्रयच्छ माद्र्याश्च येभ्यो यावच्च वाञ्छितम् ॥ २ ॥</s-l></s-lg><s-lg><s-l>यथा च कुन्ती सत्कारं कुर्यान्माद्र्यास्तथा कुरु ।</s-l><s-l>यथा न वायुर्नादित्यः पश्येतां तां सुसंवृताम् ॥ ३ ॥</s-l></s-lg><s-lg><s-l>न शोच्यः पाण्डुरनघः प्रशस्यः स नराधिपः ।</s-l><s-l>यस्य पञ्च सुता वीरा जाताः सुरसुतोपमाः ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>विदुरस्तं तथेत्युक्त्वा भीष्मेण सह भारत ।</s-l><s-l>पाण्डुं संस्कारयामास देशे परमसंवृते ॥ ५ ॥</s-l></s-lg><s-lg><s-l>ततस्तु नगरात्तूर्णमाज्यहोमपुरस्कृताः ।</s-l><s-l>निर्हृताः पावका दीप्ताः पाण्डो राजपुरोहितैः ॥ ६ ॥</s-l></s-lg><s-lg><s-l>अथैनमार्तवैर्गन्धैर्माल्यैश्च विविधैर्वरैः ।</s-l><s-l>शिबिकां समलंचक्रुर्वाससाच्छाद्य सर्वशः ॥ ७ ॥</s-l></s-lg><s-lg><s-l>तां तथा शोभितां माल्यैर्वासोभिश्च महाधनैः ।</s-l><s-l>अमात्या ज्ञातयश्चैव सुहृदश्चोपतस्थिरे ॥ ८ ॥</s-l></s-lg><s-lg><s-l>नृसिंहं नरयुक्तेन परमालंकृतेन तम् ।</s-l><s-l>अवहन्यानमुख्येन सह माद्र्या सुसंवृतम् ॥ ९ ॥</s-l></s-lg><s-lg><s-l>पाण्डुरेणातपत्रेण चामरव्यजनेन च ।</s-l><s-l>सर्ववादित्रनादैश्च समलंचक्रिरे ततः ॥ १० ॥</s-l></s-lg><s-lg><s-l>रत्नानि चाप्युपादाय बहूनि शतशो नराः ।</s-l><s-l>प्रददुः काङ्क्षमाणेभ्यः पाण्डोस्तत्रौर्ध्वदेहिकम् ॥ ११ ॥</s-l></s-lg><s-lg><s-l>अथ छत्राणि शुभ्राणि पाण्डुराणि बृहन्ति च ।</s-l><s-l>आजह्रुः कौरवस्यार्थे वासांसि रुचिराणि च ॥ १२ ॥</s-l></s-lg><s-lg><s-l>याजकैः शुक्लवासोभिर्हूयमाना हुताशनाः ।</s-l><s-l>अगच्छन्नग्रतस्तस्य दीप्यमानाः स्वलंकृताः ॥ १३ ॥</s-l></s-lg><s-lg><s-l>ब्राह्मणाः क्षत्रिया वैश्याः शूद्राश्चैव सहस्रशः ।</s-l><s-l>रुदन्तः शोकसंतप्ता अनुजग्मुर्नराधिपम् ॥ १४ ॥</s-l></s-lg><s-lg><s-l>अयमस्मानपाहाय दुःखे चाधाय शाश्वते ।</s-l><s-l>कृत्वानाथान्परो नाथः क्व यास्यति नराधिपः ॥ १५ ॥</s-l></s-lg><s-lg><s-l>क्रोशन्तः पाण्डवाः सर्वे भीष्मो विदुर एव च ।</s-l><s-l>रमणीये वनोद्देशे गङ्गातीरे समे शुभे ॥ १६ ॥</s-l></s-lg><s-lg><s-l>न्यासयामासुरथ तां शिबिकां सत्यवादिनः ।</s-l><s-l>सभार्यस्य नृसिंहस्य पाण्डोरक्लिष्टकर्मणः ॥ १७ ॥</s-l></s-lg><s-lg><s-l>ततस्तस्य शरीरं तत्सर्वगन्धनिषेवितम् ।</s-l><s-l>शुचिकालीयकादिग्धं मुख्यस्नानाधिवासितम् ।</s-l><s-l>पर्यषिञ्चज्जलेनाशु शातकुम्भमयैर्घटैः ॥ १८ ॥</s-l></s-lg><s-lg><s-l>चन्दनेन च मुख्येन शुक्लेन समलेपयन् ।</s-l><s-l>कालागुरुविमिश्रेण तथा तुङ्गरसेन च ॥ १९ ॥</s-l></s-lg><s-lg><s-l>अथैनं देशजैः शुक्लैर्वासोभिः समयोजयन् ।</s-l><s-l>आच्छन्नः स तु वासोभिर्जीवन्निव नरर्षभः ।</s-l><s-l>शुशुभे पुरुषव्याघ्रो महार्हशयनोचितः ॥ २० ॥</s-l></s-lg><s-lg><s-l>याजकैरभ्यनुज्ञातं प्रेतकर्मणि निष्ठितैः ।</s-l><s-l>घृतावसिक्तं राजानं सह माद्र्या स्वलंकृतम् ॥ २१ ॥</s-l></s-lg><s-lg><s-l>तुङ्गपद्मकमिश्रेण चन्दनेन सुगन्धिना ।</s-l><s-l>अन्यैश्च विविधैर्गन्धैरनल्पैः समदाहयन् ॥ २२ ॥</s-l></s-lg><s-lg><s-l>ततस्तयोः शरीरे ते दृष्ट्वा मोहवशं गता ।</s-l><s-l>हाहा पुत्रेति कौसल्या पपात सहसा भुवि ॥ २३ ॥</s-l></s-lg><s-lg><s-l>तां प्रेक्ष्य पतितामार्तां पौरजानपदो जनः ।</s-l><s-l>रुरोद सस्वनं सर्वो राजभक्त्या कृपान्वितः ॥ २४ ॥</s-l></s-lg><s-lg><s-l>क्लान्तानीवार्तनादेन सर्वाणि च विचुक्रुशुः ।</s-l><s-l>मानुषैः सह भूतानि तिर्यग्योनिगतान्यपि ॥ २५ ॥</s-l></s-lg><s-lg><s-l>तथा भीष्मः शांतनवो विदुरश्च महामतिः ।</s-l><s-l>सर्वशः कौरवाश्चैव प्राणदन्भृशदुःखिताः ॥ २६ ॥</s-l></s-lg><s-lg><s-l>ततो भीष्मोऽथ विदुरो राजा च सह बन्धुभिः ।</s-l><s-l>उदकं चक्रिरे तस्य सर्वाश्च कुरुयोषितः ॥ २७ ॥</s-l></s-lg><s-lg><s-l>कृतोदकांस्तानादाय पाण्डवाञ्शोककर्शितान् ।</s-l><s-l>सर्वाः प्रकृतयो राजञ्शोचन्त्यः पर्यवारयन् ॥ २८ ॥</s-l></s-lg><s-lg><s-l>यथैव पाण्डवा भूमौ सुषुपुः सह बान्धवैः ।</s-l><s-l>तथैव नागरा राजञ्शिश्यिरे ब्राह्मणादयः ॥ २९ ॥</s-l></s-lg><s-lg><s-l>तदनानन्दमस्वस्थमाकुमारमहृष्टवत् ।</s-l><s-l>बभूव पाण्डवैः सार्धं नगरं द्वादश क्षपाः ॥ ३० ॥</s-l></s-lg>