<s-lg><s-l> शुक्र उवाच ।</s-l><s-l>यः परेषां नरो नित्यमतिवादांस्तितिक्षति ।</s-l><s-l>देवयानि विजानीहि तेन सर्वमिदं जितम् ॥ १ ॥</s-l></s-lg><s-lg><s-l>यः समुत्पतितं क्रोधं निगृह्णाति हयं यथा ।</s-l><s-l>स यन्तेत्युच्यते सद्भिर्न यो रश्मिषु लम्बते ॥ २ ॥</s-l></s-lg><s-lg><s-l>यः समुत्पतितं क्रोधमक्रोधेन निरस्यति ।</s-l><s-l>देवयानि विजानीहि तेन सर्वमिदं जितम् ॥ ३ ॥</s-l></s-lg><s-lg><s-l>यः समुत्पतितं क्रोधं क्षमयेह निरस्यति ।</s-l><s-l>यथोरगस्त्वचं जीर्णां स वै पुरुष उच्यते ॥ ४ ॥</s-l></s-lg><s-lg><s-l>यः संधारयते मन्युं योऽतिवादांस्तितिक्षति ।</s-l><s-l>यश्च तप्तो न तपति दृढं सोऽर्थस्य भाजनम् ॥ ५ ॥</s-l></s-lg><s-lg><s-l>यो यजेदपरिश्रान्तो मासि मासि शतं समाः ।</s-l><s-l>न क्रुध्येद्यश्च सर्वस्य तयोरक्रोधनोऽधिकः ॥ ६ ॥</s-l></s-lg><s-lg><s-l>यत्कुमाराः कुमार्यश्च वैरं कुर्युरचेतसः ।</s-l><s-l>न तत्प्राज्ञोऽनुकुर्वीत विदुस्ते न बलाबलम् ॥ ७ ॥</s-l></s-lg><s-lg><s-l> देवयान्युवाच ।</s-l><s-l>वेदाहं तात बालापि धर्माणां यदिहान्तरम् ।</s-l><s-l>अक्रोधे चातिवादे च वेद चापि बलाबलम् ॥ ८ ॥</s-l></s-lg><s-lg><s-l>शिष्यस्याशिष्यवृत्तेर्हि न क्षन्तव्यं बुभूषता ।</s-l><s-l>तस्मात्संकीर्णवृत्तेषु वासो मम न रोचते ॥ ९ ॥</s-l></s-lg><s-lg><s-l>पुमांसो ये हि निन्दन्ति वृत्तेनाभिजनेन च ।</s-l><s-l>न तेषु निवसेत्प्राज्ञः श्रेयोर्थी पापबुद्धिषु ॥ १० ॥</s-l></s-lg><s-lg><s-l>ये त्वेनमभिजानन्ति वृत्तेनाभिजनेन च ।</s-l><s-l>तेषु साधुषु वस्तव्यं स वासः श्रेष्ठ उच्यते ॥ ११ ॥</s-l></s-lg><s-lg><s-l>वाग्दुरुक्तं महाघोरं दुहितुर्वृषपर्वणः ।</s-l><s-l>न ह्यतो दुष्करतरं मन्ये लोकेष्वपि त्रिषु ।</s-l><s-l>यः सपत्नश्रियं दीप्तां हीनश्रीः पर्युपासते ॥ १२ ॥</s-l></s-lg>