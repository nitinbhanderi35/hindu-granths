<s-lg><s-l> वैशंपायन उवाच ।</s-l><s-l>अथ रात्र्यां व्यतीतायामशेषो नागरो जनः ।</s-l><s-l>तत्राजगाम त्वरितो दिदृक्षुः पाण्डुनन्दनान् ॥ १ ॥</s-l></s-lg><s-lg><s-l>निर्वापयन्तो ज्वलनं ते जना ददृशुस्ततः ।</s-l><s-l>जातुषं तद्गृहं दग्धममात्यं च पुरोचनम् ॥ २ ॥</s-l></s-lg><s-lg><s-l>नूनं दुर्योधनेनेदं विहितं पापकर्मणा ।</s-l><s-l>पाण्डवानां विनाशाय इत्येवं चुक्रुषुर्जनाः ॥ ३ ॥</s-l></s-lg><s-lg><s-l>विदिते धृतराष्ट्रस्य धार्तराष्ट्रो न संशयः ।</s-l><s-l>दग्धवान्पाण्डुदायादान्न ह्येनं प्रतिषिद्धवान् ॥ ४ ॥</s-l></s-lg><s-lg><s-l>नूनं शांतनवो भीष्मो न धर्ममनुवर्तते ।</s-l><s-l>द्रोणश्च विदुरश्चैव कृपश्चान्ये च कौरवाः ॥ ५ ॥</s-l></s-lg><s-lg><s-l>ते वयं धृतराष्ट्रस्य प्रेषयामो दुरात्मनः ।</s-l><s-l>संवृत्तस्ते परः कामः पाण्डवान्दग्धवानसि ॥ ६ ॥</s-l></s-lg><s-lg><s-l>ततो व्यपोहमानास्ते पाण्डवार्थे हुताशनम् ।</s-l><s-l>निषादीं ददृशुर्दग्धां पञ्चपुत्रामनागसम् ॥ ७ ॥</s-l></s-lg><s-lg><s-l>खनकेन तु तेनैव वेश्म शोधयता बिलम् ।</s-l><s-l>पांसुभिः प्रत्यपिहितं पुरुषैस्तैरलक्षितम् ॥ ८ ॥</s-l></s-lg><s-lg><s-l>ततस्ते प्रेषयामासुर्धृतराष्ट्रस्य नागराः ।</s-l><s-l>पाण्डवानग्निना दग्धानमात्यं च पुरोचनम् ॥ ९ ॥</s-l></s-lg><s-lg><s-l>श्रुत्वा तु धृतराष्ट्रस्तद्राजा सुमहदप्रियम् ।</s-l><s-l>विनाशं पाण्डुपुत्राणां विललाप सुदुःखितः ॥ १० ॥</s-l></s-lg><s-lg><s-l>अद्य पाण्डुर्मृतो राजा भ्राता मम सुदुर्लभः ।</s-l><s-l>तेषु वीरेषु दग्धेषु मात्रा सह विशेषतः ॥ ११ ॥</s-l></s-lg><s-lg><s-l>गच्छन्तु पुरुषाः शीघ्रं नगरं वारणावतम् ।</s-l><s-l>सत्कारयन्तु तान्वीरान्कुन्तिराजसुतां च ताम् ॥ १२ ॥</s-l></s-lg><s-lg><s-l>कारयन्तु च कुल्यानि शुभ्राणि च महान्ति च ।</s-l><s-l>ये च तत्र मृतास्तेषां सुहृदोऽर्चन्तु तानपि ॥ १३ ॥</s-l></s-lg><s-lg><s-l>एवंगते मया शक्यं यद्यत्कारयितुं हितम् ।</s-l><s-l>पाण्डवानां च कुन्त्याश्च तत्सर्वं क्रियतां धनैः ॥ १४ ॥</s-l></s-lg><s-lg><s-l>एवमुक्त्वा ततश्चक्रे ज्ञातिभिः परिवारितः ।</s-l><s-l>उदकं पाण्डुपुत्राणां धृतराष्ट्रोऽम्बिकासुतः ॥ १५ ॥</s-l></s-lg><s-lg><s-l>चुक्रुशुः कौरवाः सर्वे भृशं शोकपरायणाः ।</s-l><s-l>विदुरस्त्वल्पशश्चक्रे शोकं वेद परं हि सः ॥ १६ ॥</s-l></s-lg><s-lg><s-l>पाण्डवाश्चापि निर्गत्य नगराद्वारणावतात् ।</s-l><s-l>जवेन प्रययू राजन्दक्षिणां दिशमाश्रिताः ॥ १७ ॥</s-l></s-lg><s-lg><s-l>विज्ञाय निशि पन्थानं नक्षत्रैर्दक्षिणामुखाः ।</s-l><s-l>यतमाना वनं राजन्गहनं प्रतिपेदिरे ॥ १८ ॥</s-l></s-lg><s-lg><s-l>ततः श्रान्ताः पिपासार्ता निद्रान्धाः पाण्डुनन्दनाः ।</s-l><s-l>पुनरूचुर्महावीर्यं भीमसेनमिदं वचः ॥ १९ ॥</s-l></s-lg><s-lg><s-l>इतः कष्टतरं किं नु यद्वयं गहने वने ।</s-l><s-l>दिशश्च न प्रजानीमो गन्तुं चैव न शक्नुमः ॥ २० ॥</s-l></s-lg><s-lg><s-l>तं च पापं न जानीमो यदि दग्धः पुरोचनः ।</s-l><s-l>कथं नु विप्रमुच्येम भयादस्मादलक्षिताः ॥ २१ ॥</s-l></s-lg><s-lg><s-l>पुनरस्मानुपादाय तथैव व्रज भारत ।</s-l><s-l>त्वं हि नो बलवानेको यथा सततगस्तथा ॥ २२ ॥</s-l></s-lg><s-lg><s-l>इत्युक्तो धर्मराजेन भीमसेनो महाबलः ।</s-l><s-l>आदाय कुन्तीं भ्रातॄंश्च जगामाशु महाबलः ॥ २३ ॥</s-l></s-lg>