<s-lg><s-l> वैशंपायन उवाच ।</s-l><s-l>ययातिः स्वपुरं प्राप्य महेन्द्रपुरसंनिभम् ।</s-l><s-l>प्रविश्यान्तःपुरं तत्र देवयानीं न्यवेशयत् ॥ १ ॥</s-l></s-lg><s-lg><s-l>देवयान्याश्चानुमते तां सुतां वृषपर्वणः ।</s-l><s-l>अशोकवनिकाभ्याशे गृहं कृत्वा न्यवेशयत् ॥ २ ॥</s-l></s-lg><s-lg><s-l>वृतां दासीसहस्रेण शर्मिष्ठामासुरायणीम् ।</s-l><s-l>वासोभिरन्नपानैश्च संविभज्य सुसत्कृताम् ॥ ३ ॥</s-l></s-lg><s-lg><s-l>देवयान्या तु सहितः स नृपो नहुषात्मजः ।</s-l><s-l>विजहार बहूनब्दान्देववन्मुदितो भृशम् ॥ ४ ॥</s-l></s-lg><s-lg><s-l>ऋतुकाले तु संप्राप्ते देवयानी वराङ्गना ।</s-l><s-l>लेभे गर्भं प्रथमतः कुमारं च व्यजायत ॥ ५ ॥</s-l></s-lg><s-lg><s-l>गते वर्षसहस्रे तु शर्मिष्ठा वार्षपर्वणी ।</s-l><s-l>ददर्श यौवनं प्राप्ता ऋतुं सा चान्वचिन्तयत् ॥ ६ ॥</s-l></s-lg><s-lg><s-l>ऋतुकालश्च संप्राप्तो न च मेऽस्ति पतिर्वृतः ।</s-l><s-l>किं प्राप्तं किं नु कर्तव्यं किं वा कृत्वा कृतं भवेत् ॥ ७ ॥</s-l></s-lg><s-lg><s-l>देवयानी प्रजातासौ वृथाहं प्राप्तयौवना ।</s-l><s-l>यथा तया वृतो भर्ता तथैवाहं वृणोमि तम् ॥ ८ ॥</s-l></s-lg><s-lg><s-l>राज्ञा पुत्रफलं देयमिति मे निश्चिता मतिः ।</s-l><s-l>अपीदानीं स धर्मात्मा इयान्मे दर्शनं रहः ॥ ९ ॥</s-l></s-lg><s-lg><s-l>अथ निष्क्रम्य राजासौ तस्मिन्काले यदृच्छया ।</s-l><s-l>अशोकवनिकाभ्याशे शर्मिष्ठां प्राप्य विष्ठितः ॥ १० ॥</s-l></s-lg><s-lg><s-l>तमेकं रहिते दृष्ट्वा शर्मिष्ठा चारुहासिनी ।</s-l><s-l>प्रत्युद्गम्याञ्जलिं कृत्वा राजानं वाक्यमब्रवीत् ॥ ११ ॥</s-l></s-lg><s-lg><s-l>सोमस्येन्द्रस्य विष्णोर्वा यमस्य वरुणस्य वा ।</s-l><s-l>तव वा नाहुष कुले कः स्त्रियं स्प्रष्टुमर्हति ॥ १२ ॥</s-l></s-lg><s-lg><s-l>रूपाभिजनशीलैर्हि त्वं राजन्वेत्थ मां सदा ।</s-l><s-l>सा त्वां याचे प्रसाद्याहमृतुं देहि नराधिप ॥ १३ ॥</s-l></s-lg><s-lg><s-l> ययातिरुवाच ।</s-l><s-l>वेद्मि त्वां शीलसंपन्नां दैत्यकन्यामनिन्दिताम् ।</s-l><s-l>रूपे च ते न पश्यामि सूच्यग्रमपि निन्दितम् ॥ १४ ॥</s-l></s-lg><s-lg><s-l>अब्रवीदुशना काव्यो देवयानीं यदावहम् ।</s-l><s-l>नेयमाह्वयितव्या ते शयने वार्षपर्वणी ॥ १५ ॥</s-l></s-lg><s-lg><s-l> शर्मिष्ठोवाच ।</s-l><s-l>न नर्मयुक्तं वचनं हिनस्ति न स्त्रीषु राजन्न विवाहकाले ।</s-l><s-l>प्राणात्यये सर्वधनापहारे पञ्चानृतान्याहुरपातकानि ॥ १६ ॥</s-l></s-lg><s-lg><s-l>पृष्टं तु साक्ष्ये प्रवदन्तमन्यथा वदन्ति मिथ्योपहितं नरेन्द्र ।</s-l><s-l>एकार्थतायां तु समाहितायां मिथ्या वदन्तमनृतं हिनस्ति ॥ १७ ॥</s-l></s-lg><s-lg><s-l> ययातिरुवाच ।</s-l><s-l>राजा प्रमाणं भूतानां स नश्येत मृषा वदन् ।</s-l><s-l>अर्थकृच्छ्रमपि प्राप्य न मिथ्या कर्तुमुत्सहे ॥ १८ ॥</s-l></s-lg><s-lg><s-l> शर्मिष्ठोवाच ।</s-l><s-l>समावेतौ मतौ राजन्पतिः सख्याश्च यः पतिः ।</s-l><s-l>समं विवाहमित्याहुः सख्या मेऽसि पतिर्वृतः ॥ १९ ॥</s-l></s-lg><s-lg><s-l> ययातिरुवाच ।</s-l><s-l>दातव्यं याचमानेभ्य इति मे व्रतमाहितम् ।</s-l><s-l>त्वं च याचसि मां कामं ब्रूहि किं करवाणि ते ॥ २० ॥</s-l></s-lg><s-lg><s-l> शर्मिष्ठोवाच ।</s-l><s-l>अधर्मात्त्राहि मां राजन्धर्मं च प्रतिपादय ।</s-l><s-l>त्वत्तोऽपत्यवती लोके चरेयं धर्ममुत्तमम् ॥ २१ ॥</s-l></s-lg><s-lg><s-l>त्रय एवाधना राजन्भार्या दासस्तथा सुतः ।</s-l><s-l>यत्ते समधिगच्छन्ति यस्य ते तस्य तद्धनम् ॥ २२ ॥</s-l></s-lg><s-lg><s-l>देवयान्या भुजिष्यास्मि वश्या च तव भार्गवी ।</s-l><s-l>सा चाहं च त्वया राजन्भरणीये भजस्व माम् ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु राजा स तथ्यमित्येव जज्ञिवान् ।</s-l><s-l>पूजयामास शर्मिष्ठां धर्मं च प्रत्यपादयत् ॥ २४ ॥</s-l></s-lg><s-lg><s-l>समागम्य च शर्मिष्ठां यथाकाममवाप्य च ।</s-l><s-l>अन्योन्यमभिसंपूज्य जग्मतुस्तौ यथागतम् ॥ २५ ॥</s-l></s-lg><s-lg><s-l>तस्मिन्समागमे सुभ्रूः शर्मिष्ठा चारुहासिनी ।</s-l><s-l>लेभे गर्भं प्रथमतस्तस्मान्नृपतिसत्तमात् ॥ २६ ॥</s-l></s-lg><s-lg><s-l>प्रजज्ञे च ततः काले राजन्राजीवलोचना ।</s-l><s-l>कुमारं देवगर्भाभं राजीवनिभलोचनम् ॥ २७ ॥</s-l></s-lg>