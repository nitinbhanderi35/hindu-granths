<s-lg><s-l> ब्राह्मण उवाच ।</s-l><s-l>अमर्षी द्रुपदो राजा कर्मसिद्धान्द्विजर्षभान् ।</s-l><s-l>अन्विच्छन्परिचक्राम ब्राह्मणावसथान्बहून् ॥ १ ॥</s-l></s-lg><s-lg><s-l>पुत्रजन्म परीप्सन्वै शोकोपहतचेतनः ।</s-l><s-l>नास्ति श्रेष्ठं ममापत्यमिति नित्यमचिन्तयत् ॥ २ ॥</s-l></s-lg><s-lg><s-l>जातान्पुत्रान्स निर्वेदाद्धिग्बन्धूनिति चाब्रवीत् ।</s-l><s-l>निःश्वासपरमश्चासीद्द्रोणं प्रतिचिकीर्षया ॥ ३ ॥</s-l></s-lg><s-lg><s-l>प्रभावं विनयं शिक्षां द्रोणस्य चरितानि च ।</s-l><s-l>क्षात्रेण च बलेनास्य चिन्तयन्नान्वपद्यत ।</s-l><s-l>प्रतिकर्तुं नृपश्रेष्ठो यतमानोऽपि भारत ॥ ४ ॥</s-l></s-lg><s-lg><s-l>अभितः सोऽथ कल्माषीं गङ्गाकूले परिभ्रमन् ।</s-l><s-l>ब्राह्मणावसथं पुण्यमाससाद महीपतिः ॥ ५ ॥</s-l></s-lg><s-lg><s-l>तत्र नास्नातकः कश्चिन्न चासीदव्रती द्विजः ।</s-l><s-l>तथैव नामहाभागः सोऽपश्यत्संशितव्रतौ ॥ ६ ॥</s-l></s-lg><s-lg><s-l>याजोपयाजौ ब्रह्मर्षी शाम्यन्तौ पृषतात्मजः ।</s-l><s-l>संहिताध्ययने युक्तौ गोत्रतश्चापि काश्यपौ ॥ ७ ॥</s-l></s-lg><s-lg><s-l>तारणे युक्तरूपौ तौ ब्राह्मणावृषिसत्तमौ ।</s-l><s-l>स तावामन्त्रयामास सर्वकामैरतन्द्रितः ॥ ८ ॥</s-l></s-lg><s-lg><s-l>बुद्ध्वा तयोर्बलं बुद्धिं कनीयांसमुपह्वरे ।</s-l><s-l>प्रपेदे छन्दयन्कामैरुपयाजं धृतव्रतम् ॥ ९ ॥</s-l></s-lg><s-lg><s-l>पादशुश्रूषणे युक्तः प्रियवाक्सर्वकामदः ।</s-l><s-l>अर्हयित्वा यथान्यायमुपयाजमुवाच सः ॥ १० ॥</s-l></s-lg><s-lg><s-l>येन मे कर्मणा ब्रह्मन्पुत्रः स्याद्द्रोणमृत्यवे ।</s-l><s-l>उपयाज कृते तस्मिन्गवां दातास्मि तेऽर्बुदम् ॥ ११ ॥</s-l></s-lg><s-lg><s-l>यद्वा तेऽन्यद्द्विजश्रेष्ठ मनसः सुप्रियं भवेत् ।</s-l><s-l>सर्वं तत्ते प्रदाताहं न हि मेऽस्त्यत्र संशयः ॥ १२ ॥</s-l></s-lg><s-lg><s-l>इत्युक्तो नाहमित्येवं तमृषिः प्रत्युवाच ह ।</s-l><s-l>आराधयिष्यन्द्रुपदः स तं पर्यचरत्पुनः ॥ १३ ॥</s-l></s-lg><s-lg><s-l>ततः संवत्सरस्यान्ते द्रुपदं स द्विजोत्तमः ।</s-l><s-l>उपयाजोऽब्रवीद्राजन्काले मधुरया गिरा ॥ १४ ॥</s-l></s-lg><s-lg><s-l>ज्येष्ठो भ्राता ममागृह्णाद्विचरन्वननिर्झरे ।</s-l><s-l>अपरिज्ञातशौचायां भूमौ निपतितं फलम् ॥ १५ ॥</s-l></s-lg><s-lg><s-l>तदपश्यमहं भ्रातुरसांप्रतमनुव्रजन् ।</s-l><s-l>विमर्शं संकरादाने नायं कुर्यात्कथंचन ॥ १६ ॥</s-l></s-lg><s-lg><s-l>दृष्ट्वा फलस्य नापश्यद्दोषा येऽस्यानुबन्धिकाः ।</s-l><s-l>विविनक्ति न शौचं यः सोऽन्यत्रापि कथं भवेत् ॥ १७ ॥</s-l></s-lg><s-lg><s-l>संहिताध्ययनं कुर्वन्वसन्गुरुकुले च यः ।</s-l><s-l>भैक्षमुच्छिष्टमन्येषां भुङ्क्ते चापि सदा सदा ।</s-l><s-l>कीर्तयन्गुणमन्नानामघृणी च पुनः पुनः ॥ १८ ॥</s-l></s-lg><s-lg><s-l>तमहं फलार्थिनं मन्ये भ्रातरं तर्कचक्षुषा ।</s-l><s-l>तं वै गच्छस्व नृपते स त्वां संयाजयिष्यति ॥ १९ ॥</s-l></s-lg><s-lg><s-l>जुगुप्समानो नृपतिर्मनसेदं विचिन्तयन् ।</s-l><s-l>उपयाजवचः श्रुत्वा नृपतिः सर्वधर्मवित् ।</s-l><s-l>अभिसंपूज्य पूजार्हमृषिं याजमुवाच ह ॥ २० ॥</s-l></s-lg><s-lg><s-l>अयुतानि ददान्यष्टौ गवां याजय मां विभो ।</s-l><s-l>द्रोणवैराभिसंतप्तं त्वं ह्लादयितुमर्हसि ॥ २१ ॥</s-l></s-lg><s-lg><s-l>स हि ब्रह्मविदां श्रेष्ठो ब्रह्मास्त्रे चाप्यनुत्तमः ।</s-l><s-l>तस्माद्द्रोणः पराजैषीन्मां वै स सखिविग्रहे ॥ २२ ॥</s-l></s-lg><s-lg><s-l>क्षत्रियो नास्ति तुल्योऽस्य पृथिव्यां कश्चिदग्रणीः ।</s-l><s-l>कौरवाचार्यमुख्यस्य भारद्वाजस्य धीमतः ॥ २३ ॥</s-l></s-lg><s-lg><s-l>द्रोणस्य शरजालानि प्राणिदेहहराणि च ।</s-l><s-l>षडरत्नि धनुश्चास्य दृश्यतेऽप्रतिमं महत् ॥ २४ ॥</s-l></s-lg><s-lg><s-l>स हि ब्राह्मणवेगेन क्षात्रं वेगमसंशयम् ।</s-l><s-l>प्रतिहन्ति महेष्वासो भारद्वाजो महामनाः ॥ २५ ॥</s-l></s-lg><s-lg><s-l>क्षत्रोच्छेदाय विहितो जामदग्न्य इवास्थितः ।</s-l><s-l>तस्य ह्यस्त्रबलं घोरमप्रसह्यं नरैर्भुवि ॥ २६ ॥</s-l></s-lg><s-lg><s-l>ब्राह्ममुच्चारयंस्तेजो हुताहुतिरिवानलः ।</s-l><s-l>समेत्य स दहत्याजौ क्षत्रं ब्रह्मपुरःसरः ।</s-l><s-l>ब्रह्मक्षत्रे च विहिते ब्रह्मतेजो विशिष्यते ॥ २७ ॥</s-l></s-lg><s-lg><s-l>सोऽहं क्षत्रबलाद्धीनो ब्रह्मतेजः प्रपेदिवान् ।</s-l><s-l>द्रोणाद्विशिष्टमासाद्य भवन्तं ब्रह्मवित्तमम् ॥ २८ ॥</s-l></s-lg><s-lg><s-l>द्रोणान्तकमहं पुत्रं लभेयं युधि दुर्जयम् ।</s-l><s-l>तत्कर्म कुरु मे याज निर्वपाम्यर्बुदं गवाम् ॥ २९ ॥</s-l></s-lg><s-lg><s-l>तथेत्युक्त्वा तु तं याजो याज्यार्थमुपकल्पयत् ।</s-l><s-l>गुर्वर्थ इति चाकाममुपयाजमचोदयत् ।</s-l><s-l>याजो द्रोणविनाशाय प्रतिजज्ञे तथा च सः ॥ ३० ॥</s-l></s-lg><s-lg><s-l>ततस्तस्य नरेन्द्रस्य उपयाजो महातपाः ।</s-l><s-l>आचख्यौ कर्म वैतानं तदा पुत्रफलाय वै ॥ ३१ ॥</s-l></s-lg><s-lg><s-l>स च पुत्रो महावीर्यो महातेजा महाबलः ।</s-l><s-l>इष्यते यद्विधो राजन्भविता ते तथाविधः ॥ ३२ ॥</s-l></s-lg><s-lg><s-l>भारद्वाजस्य हन्तारं सोऽभिसंधाय भूमिपः ।</s-l><s-l>आजह्रे तत्तथा सर्वं द्रुपदः कर्मसिद्धये ॥ ३३ ॥</s-l></s-lg><s-lg><s-l>याजस्तु हवनस्यान्ते देवीमाह्वापयत्तदा ।</s-l><s-l>प्रैहि मां राज्ञि पृषति मिथुनं त्वामुपस्थितम् ॥ ३४ ॥</s-l></s-lg><s-lg><s-l> देव्युवाच ।</s-l><s-l>अवलिप्तं मे मुखं ब्रह्मन्पुण्यान्गन्धान्बिभर्मि च ।</s-l><s-l>सुतार्थेनोपरुद्धास्मि तिष्ठ याज मम प्रिये ॥ ३५ ॥</s-l></s-lg><s-lg><s-l> याज उवाच ।</s-l><s-l>याजेन श्रपितं हव्यमुपयाजेन मन्त्रितम् ।</s-l><s-l>कथं कामं न संदध्यात्सा त्वं विप्रैहि तिष्ठ वा ॥ ३६ ॥</s-l></s-lg><s-lg><s-l> ब्राह्मण उवाच ।</s-l><s-l>एवमुक्ते तु याजेन हुते हविषि संस्कृते ।</s-l><s-l>उत्तस्थौ पावकात्तस्मात्कुमारो देवसंनिभः ॥ ३७ ॥</s-l></s-lg><s-lg><s-l>ज्वालावर्णो घोररूपः किरीटी वर्म चोत्तमम् ।</s-l><s-l>बिभ्रत्सखड्गः सशरो धनुष्मान्विनदन्मुहुः ॥ ३८ ॥</s-l></s-lg><s-lg><s-l>सोऽध्यारोहद्रथवरं तेन च प्रययौ तदा ।</s-l><s-l>ततः प्रणेदुः पाञ्चालाः प्रहृष्टाः साधु साध्विति ॥ ३९ ॥</s-l></s-lg><s-lg><s-l>भयापहो राजपुत्रः पाञ्चालानां यशस्करः ।</s-l><s-l>राज्ञः शोकापहो जात एष द्रोणवधाय वै ।</s-l><s-l>इत्युवाच महद्भूतमदृश्यं खेचरं तदा ॥ ४० ॥</s-l></s-lg><s-lg><s-l>कुमारी चापि पाञ्चाली वेदिमध्यात्समुत्थिता ।</s-l><s-l>सुभगा दर्शनीयाङ्गी वेदिमध्या मनोरमा ॥ ४१ ॥</s-l></s-lg><s-lg><s-l>श्यामा पद्मपलाशाक्षी नीलकुञ्चितमूर्धजा ।</s-l><s-l>मानुषं विग्रहं कृत्वा साक्षादमरवर्णिनी ॥ ४२ ॥</s-l></s-lg><s-lg><s-l>नीलोत्पलसमो गन्धो यस्याः क्रोशात्प्रवायति ।</s-l><s-l>या बिभर्ति परं रूपं यस्या नास्त्युपमा भुवि ॥ ४३ ॥</s-l></s-lg><s-lg><s-l>तां चापि जातां सुश्रोणीं वागुवाचाशरीरिणी ।</s-l><s-l>सर्वयोषिद्वरा कृष्णा क्षयं क्षत्रं निनीषति ॥ ४४ ॥</s-l></s-lg><s-lg><s-l>सुरकार्यमियं काले करिष्यति सुमध्यमा ।</s-l><s-l>अस्या हेतोः क्षत्रियाणां महदुत्पत्स्यते भयम् ॥ ४५ ॥</s-l></s-lg><s-lg><s-l>तच्छ्रुत्वा सर्वपाञ्चालाः प्रणेदुः सिंहसंघवत् ।</s-l><s-l>न चैतान्हर्षसंपूर्णानियं सेहे वसुंधरा ॥ ४६ ॥</s-l></s-lg><s-lg><s-l>तौ दृष्ट्वा पृषती याजं प्रपेदे वै सुतार्थिनी ।</s-l><s-l>न वै मदन्यां जननीं जानीयातामिमाविति ॥ ४७ ॥</s-l></s-lg><s-lg><s-l>तथेत्युवाच तां याजो राज्ञः प्रियचिकीर्षया ।</s-l><s-l>तयोश्च नामनी चक्रुर्द्विजाः संपूर्णमानसाः ॥ ४८ ॥</s-l></s-lg><s-lg><s-l>धृष्टत्वादतिधृष्णुत्वाद्धर्माद्द्युत्संभवादपि ।</s-l><s-l>धृष्टद्युम्नः कुमारोऽयं द्रुपदस्य भवत्विति ॥ ४९ ॥</s-l></s-lg><s-lg><s-l>कृष्णेत्येवाब्रुवन्कृष्णां कृष्णाभूत्सा हि वर्णतः ।</s-l><s-l>तथा तन्मिथुनं जज्ञे द्रुपदस्य महामखे ॥ ५० ॥</s-l></s-lg><s-lg><s-l>धृष्टद्युम्नं तु पाञ्चाल्यमानीय स्वं विवेशनम् ।</s-l><s-l>उपाकरोदस्त्रहेतोर्भारद्वाजः प्रतापवान् ॥ ५१ ॥</s-l></s-lg><s-lg><s-l>अमोक्षणीयं दैवं हि भावि मत्वा महामतिः ।</s-l><s-l>तथा तत्कृतवान्द्रोण आत्मकीर्त्यनुरक्षणात् ॥ ५२ ॥</s-l></s-lg>