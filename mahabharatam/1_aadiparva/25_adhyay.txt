<s-lg><s-l> सूत उवाच ।</s-l><s-l>तस्य कण्ठमनुप्राप्तो ब्राह्मणः सह भार्यया ।</s-l><s-l>दहन्दीप्त इवाङ्गारस्तमुवाचान्तरिक्षगः ॥ १ ॥</s-l></s-lg><s-lg><s-l>द्विजोत्तम विनिर्गच्छ तूर्णमास्यादपावृतात् ।</s-l><s-l>न हि मे ब्राह्मणो वध्यः पापेष्वपि रतः सदा ॥ २ ॥</s-l></s-lg><s-lg><s-l>ब्रुवाणमेवं गरुडं ब्राह्मणः समभाषत ।</s-l><s-l>निषादी मम भार्येयं निर्गच्छतु मया सह ॥ ३ ॥</s-l></s-lg><s-lg><s-l> गरुड उवाच ।</s-l><s-l>एतामपि निषादीं त्वं परिगृह्याशु निष्पत ।</s-l><s-l>तूर्णं संभावयात्मानमजीर्णं मम तेजसा ॥ ४ ॥</s-l></s-lg><s-lg><s-l> सूत उवाच ।</s-l><s-l>ततः स विप्रो निष्क्रान्तो निषादीसहितस्तदा ।</s-l><s-l>वर्धयित्वा च गरुडमिष्टं देशं जगाम ह ॥ ५ ॥</s-l></s-lg><s-lg><s-l>सहभार्ये विनिष्क्रान्ते तस्मिन्विप्रे स पक्षिराट् ।</s-l><s-l>वितत्य पक्षावाकाशमुत्पपात मनोजवः ॥ ६ ॥</s-l></s-lg><s-lg><s-l>ततोऽपश्यत्स पितरं पृष्टश्चाख्यातवान्पितुः ।</s-l><s-l>अहं हि सर्पैः प्रहितः सोममाहर्तुमुद्यतः ।</s-l><s-l>मातुर्दास्यविमोक्षार्थमाहरिष्ये तमद्य वै ॥ ७ ॥</s-l></s-lg><s-lg><s-l>मात्रा चास्मि समादिष्टो निषादान्भक्षयेति वै ।</s-l><s-l>न च मे तृप्तिरभवद्भक्षयित्वा सहस्रशः ॥ ८ ॥</s-l></s-lg><s-lg><s-l>तस्माद्भोक्तव्यमपरं भगवन्प्रदिशस्व मे ।</s-l><s-l>यद्भुक्त्वामृतमाहर्तुं समर्थः स्यामहं प्रभो ॥ ९ ॥</s-l></s-lg><s-lg><s-l> कश्यप उवाच ।</s-l><s-l>आसीद्विभावसुर्नाम महर्षिः कोपनो भृशम् ।</s-l><s-l>भ्राता तस्यानुजश्चासीत्सुप्रतीको महातपाः ॥ १० ॥</s-l></s-lg><s-lg><s-l>स नेच्छति धनं भ्रात्रा सहैकस्थं महामुनिः ।</s-l><s-l>विभागं कीर्तयत्येव सुप्रतीकोऽथ नित्यशः ॥ ११ ॥</s-l></s-lg><s-lg><s-l>अथाब्रवीच्च तं भ्राता सुप्रतीकं विभावसुः ।</s-l><s-l>विभागं बहवो मोहात्कर्तुमिच्छन्ति नित्यदा ।</s-l><s-l>ततो विभक्ता अन्योन्यं नाद्रियन्तेऽर्थमोहिताः ॥ १२ ॥</s-l></s-lg><s-lg><s-l>ततः स्वार्थपरान्मूढान्पृथग्भूतान्स्वकैर्धनैः ।</s-l><s-l>विदित्वा भेदयन्त्येतानमित्रा मित्ररूपिणः ॥ १३ ॥</s-l></s-lg><s-lg><s-l>विदित्वा चापरे भिन्नानन्तरेषु पतन्त्यथ ।</s-l><s-l>भिन्नानामतुलो नाशः क्षिप्रमेव प्रवर्तते ॥ १४ ॥</s-l></s-lg><s-lg><s-l>तस्माच्चैव विभागार्थं न प्रशंसन्ति पण्डिताः ।</s-l><s-l>गुरुशास्त्रे निबद्धानामन्योन्यमभिशङ्किनाम् ॥ १५ ॥</s-l></s-lg><s-lg><s-l>नियन्तुं न हि शक्यस्त्वं भेदतो धनमिच्छसि ।</s-l><s-l>यस्मात्तस्मात्सुप्रतीक हस्तित्वं समवाप्स्यसि ॥ १६ ॥</s-l></s-lg><s-lg><s-l>शप्तस्त्वेवं सुप्रतीको विभावसुमथाब्रवीत् ।</s-l><s-l>त्वमप्यन्तर्जलचरः कच्छपः संभविष्यसि ॥ १७ ॥</s-l></s-lg><s-lg><s-l>एवमन्योन्यशापात्तौ सुप्रतीकविभावसू ।</s-l><s-l>गजकच्छपतां प्राप्तावर्थार्थं मूढचेतसौ ॥ १८ ॥</s-l></s-lg><s-lg><s-l>रोषदोषानुषङ्गेण तिर्यग्योनिगतावपि ।</s-l><s-l>परस्परद्वेषरतौ प्रमाणबलदर्पितौ ॥ १९ ॥</s-l></s-lg><s-lg><s-l>सरस्यस्मिन्महाकायौ पूर्ववैरानुसारिणौ ।</s-l><s-l>तयोरेकतरः श्रीमान्समुपैति महागजः ॥ २० ॥</s-l></s-lg><s-lg><s-l>तस्य बृंहितशब्देन कूर्मोऽप्यन्तर्जलेशयः ।</s-l><s-l>उत्थितोऽसौ महाकायः कृत्स्नं संक्षोभयन्सरः ॥ २१ ॥</s-l></s-lg><s-lg><s-l>तं दृष्ट्वावेष्टितकरः पतत्येष गजो जलम् ।</s-l><s-l>दन्तहस्ताग्रलाङ्गूलपादवेगेन वीर्यवान् ॥ २२ ॥</s-l></s-lg><s-lg><s-l>तं विक्षोभयमाणं तु सरो बहुझषाकुलम् ।</s-l><s-l>कूर्मोऽप्यभ्युद्यतशिरा युद्धायाभ्येति वीर्यवान् ॥ २३ ॥</s-l></s-lg><s-lg><s-l>षडुच्छ्रितो योजनानि गजस्तद्द्विगुणायतः ।</s-l><s-l>कूर्मस्त्रियोजनोत्सेधो दशयोजनमण्डलः ॥ २४ ॥</s-l></s-lg><s-lg><s-l>तावेतौ युद्धसंमत्तौ परस्परजयैषिणौ ।</s-l><s-l>उपयुज्याशु कर्मेदं साधयेप्सितमात्मनः ॥ २५ ॥</s-l></s-lg><s-lg><s-l> सूत उवाच ।</s-l><s-l>स तच्छ्रुत्वा पितुर्वाक्यं भीमवेगोऽन्तरिक्षगः ।</s-l><s-l>नखेन गजमेकेन कूर्ममेकेन चाक्षिपत् ॥ २६ ॥</s-l></s-lg><s-lg><s-l>समुत्पपात चाकाशं तत उच्चैर्विहंगमः ।</s-l><s-l>सोऽलम्बतीर्थमासाद्य देववृक्षानुपागमत् ॥ २७ ॥</s-l></s-lg><s-lg><s-l>ते भीताः समकम्पन्त तस्य पक्षानिलाहताः ।</s-l><s-l>न नो भञ्ज्यादिति तदा दिव्याः कनकशाखिनः ॥ २८ ॥</s-l></s-lg><s-lg><s-l>प्रचलाङ्गान्स तान्दृष्ट्वा मनोरथफलाङ्कुरान् ।</s-l><s-l>अन्यानतुलरूपाङ्गानुपचक्राम खेचरः ॥ २९ ॥</s-l></s-lg><s-lg><s-l>काञ्चनै राजतैश्चैव फलैर्वैडूर्यशाखिनः ।</s-l><s-l>सागराम्बुपरिक्षिप्तान्भ्राजमानान्महाद्रुमान् ॥ ३० ॥</s-l></s-lg><s-lg><s-l>तमुवाच खगश्रेष्ठं तत्र रोहिणपादपः ।</s-l><s-l>अतिप्रवृद्धः सुमहानापतन्तं मनोजवम् ॥ ३१ ॥</s-l></s-lg><s-lg><s-l>यैषा मम महाशाखा शतयोजनमायता ।</s-l><s-l>एतामास्थाय शाखां त्वं खादेमौ गजकच्छपौ ॥ ३२ ॥</s-l></s-lg><s-lg><s-l>ततो द्रुमं पतगसहस्रसेवितं महीधरप्रतिमवपुः प्रकम्पयन् ।</s-l><s-l>खगोत्तमो द्रुतमभिपत्य वेगवान्बभञ्ज तामविरलपत्रसंवृताम् ॥ ३३ ॥</s-l></s-lg>