<s-lg><s-l> वैशंपायन उवाच ।</s-l><s-l>धृतराष्ट्रस्तु पुत्रस्य श्रुत्वा वचनमीदृशम् ।</s-l><s-l>मुहूर्तमिव संचिन्त्य दुर्योधनमथाब्रवीत् ॥ १ ॥</s-l></s-lg><s-lg><s-l>धर्मनित्यः सदा पाण्डुर्ममासीत्प्रियकृद्धितः ।</s-l><s-l>सर्वेषु ज्ञातिषु तथा मयि त्वासीद्विशेषतः ॥ २ ॥</s-l></s-lg><s-lg><s-l>नास्य किंचिन्न जानामि भोजनादि चिकीर्षितम् ।</s-l><s-l>निवेदयति नित्यं हि मम राज्यं धृतव्रतः ॥ ३ ॥</s-l></s-lg><s-lg><s-l>तस्य पुत्रो यथा पाण्डुस्तथा धर्मपरायणः ।</s-l><s-l>गुणवाँल्लोकविख्यातः पौराणां च सुसंमतः ॥ ४ ॥</s-l></s-lg><s-lg><s-l>स कथं शक्यमस्माभिरपक्रष्टुं बलादितः ।</s-l><s-l>पितृपैतामहाद्राज्यात्ससहायो विशेषतः ॥ ५ ॥</s-l></s-lg><s-lg><s-l>भृता हि पाण्डुनामात्या बलं च सततं भृतम् ।</s-l><s-l>भृताः पुत्राश्च पौत्राश्च तेषामपि विशेषतः ॥ ६ ॥</s-l></s-lg><s-lg><s-l>ते पुरा सत्कृतास्तात पाण्डुना पौरवा जनाः ।</s-l><s-l>कथं युधिष्ठिरस्यार्थे न नो हन्युः सबान्धवान् ॥ ७ ॥</s-l></s-lg><s-lg><s-l> दुर्योधन उवाच ।</s-l><s-l>एवमेतन्मया तात भावितं दोषमात्मनि ।</s-l><s-l>दृष्ट्वा प्रकृतयः सर्वा अर्थमानेन योजिताः ॥ ८ ॥</s-l></s-lg><s-lg><s-l>ध्रुवमस्मत्सहायास्ते भविष्यन्ति प्रधानतः ।</s-l><s-l>अर्थवर्गः सहामात्यो मत्संस्थोऽद्य महीपते ॥ ९ ॥</s-l></s-lg><s-lg><s-l>स भवान्पाण्डवानाशु विवासयितुमर्हति ।</s-l><s-l>मृदुनैवाभ्युपायेन नगरं वारणावतम् ॥ १० ॥</s-l></s-lg><s-lg><s-l>यदा प्रतिष्ठितं राज्यं मयि राजन्भविष्यति ।</s-l><s-l>तदा कुन्ती सहापत्या पुनरेष्यति भारत ॥ ११ ॥</s-l></s-lg><s-lg><s-l> धृतराष्ट्र उवाच ।</s-l><s-l>दुर्योधन ममाप्येतद्धृदि संपरिवर्तते ।</s-l><s-l>अभिप्रायस्य पापत्वान्नैतत्तु विवृणोम्यहम् ॥ १२ ॥</s-l></s-lg><s-lg><s-l>न च भीष्मो न च द्रोणो न क्षत्ता न च गौतमः ।</s-l><s-l>विवास्यमानान्कौन्तेयाननुमंस्यन्ति कर्हिचित् ॥ १३ ॥</s-l></s-lg><s-lg><s-l>समा हि कौरवेयाणां वयमेते च पुत्रक ।</s-l><s-l>नैते विषममिच्छेयुर्धर्मयुक्ता मनस्विनः ॥ १४ ॥</s-l></s-lg><s-lg><s-l>ते वयं कौरवेयाणामेतेषां च महात्मनाम् ।</s-l><s-l>कथं न वध्यतां तात गच्छेम जगतस्तथा ॥ १५ ॥</s-l></s-lg><s-lg><s-l> दुर्योधन उवाच ।</s-l><s-l>मध्यस्थः सततं भीष्मो द्रोणपुत्रो मयि स्थितः ।</s-l><s-l>यतः पुत्रस्ततो द्रोणो भविता नात्र सांशयः ॥ १६ ॥</s-l></s-lg><s-lg><s-l>कृपः शारद्वतश्चैव यत एते त्रयस्ततः ।</s-l><s-l>द्रोणं च भागिनेयं च न स त्यक्ष्यति कर्हिचित् ॥ १७ ॥</s-l></s-lg><s-lg><s-l>क्षत्तार्थबद्धस्त्वस्माकं प्रच्छन्नं तु यतः परे ।</s-l><s-l>न चैकः स समर्थोऽस्मान्पाण्डवार्थे प्रबाधितुम् ॥ १८ ॥</s-l></s-lg><s-lg><s-l>स विश्रब्धः पाण्डुपुत्रान्सह मात्रा विवासय ।</s-l><s-l>वारणावतमद्यैव नात्र दोषो भविष्यति ॥ १९ ॥</s-l></s-lg><s-lg><s-l>विनिद्रकरणं घोरं हृदि शल्यमिवार्पितम् ।</s-l><s-l>शोकपावकमुद्भूतं कर्मणैतेन नाशय ॥ २० ॥</s-l></s-lg>