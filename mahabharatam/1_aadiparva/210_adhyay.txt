<s-lg><s-l> वैशंपायन उवाच ।</s-l><s-l>सोऽपरान्तेषु तीर्थानि पुण्यान्यायतनानि च ।</s-l><s-l>सर्वाण्येवानुपूर्व्येण जगामामितविक्रमः ॥ १ ॥</s-l></s-lg><s-lg><s-l>समुद्रे पश्चिमे यानि तीर्थान्यायतनानि च ।</s-l><s-l>तानि सर्वाणि गत्वा स प्रभासमुपजग्मिवान् ॥ २ ॥</s-l></s-lg><s-lg><s-l>प्रभासदेशं संप्राप्तं बीभत्सुमपराजितम् ।</s-l><s-l>तीर्थान्यनुचरन्तं च शुश्राव मधुसूदनः ॥ ३ ॥</s-l></s-lg><s-lg><s-l>ततोऽभ्यगच्छत्कौन्तेयमज्ञातो नाम माधवः ।</s-l><s-l>ददृशाते तदान्योन्यं प्रभासे कृष्णपाण्डवौ ॥ ४ ॥</s-l></s-lg><s-lg><s-l>तावन्योन्यं समाश्लिष्य पृष्ट्वा च कुशलं वने ।</s-l><s-l>आस्तां प्रियसखायौ तौ नरनारायणावृषी ॥ ५ ॥</s-l></s-lg><s-lg><s-l>ततोऽर्जुनं वासुदेवस्तां चर्यां पर्यपृच्छत ।</s-l><s-l>किमर्थं पाण्डवेमानि तीर्थान्यनुचरस्युत ॥ ६ ॥</s-l></s-lg><s-lg><s-l>ततोऽर्जुनो यथावृत्तं सर्वमाख्यातवांस्तदा ।</s-l><s-l>श्रुत्वोवाच च वार्ष्णेय एवमेतदिति प्रभुः ॥ ७ ॥</s-l></s-lg><s-lg><s-l>तौ विहृत्य यथाकामं प्रभासे कृष्णपाण्डवौ ।</s-l><s-l>महीधरं रैवतकं वासायैवाभिजग्मतुः ॥ ८ ॥</s-l></s-lg><s-lg><s-l>पूर्वमेव तु कृष्णस्य वचनात्तं महीधरम् ।</s-l><s-l>पुरुषाः समलंचक्रुरुपजह्रुश्च भोजनम् ॥ ९ ॥</s-l></s-lg><s-lg><s-l>प्रतिगृह्यार्जुनः सर्वमुपभुज्य च पाण्डवः ।</s-l><s-l>सहैव वासुदेवेन दृष्टवान्नटनर्तकान् ॥ १० ॥</s-l></s-lg><s-lg><s-l>अभ्यनुज्ञाप्य तान्सर्वानर्चयित्वा च पाण्डवः ।</s-l><s-l>सत्कृतं शयनं दिव्यमभ्यगच्छन्महाद्युतिः ॥ ११ ॥</s-l></s-lg><s-lg><s-l>तीर्थानां दर्शनं चैव पर्वतानां च भारत ।</s-l><s-l>आपगानां वनानां च कथयामास सात्वते ॥ १२ ॥</s-l></s-lg><s-lg><s-l>स कथाः कथयन्नेव निद्रया जनमेजय ।</s-l><s-l>कौन्तेयोऽपहृतस्तस्मिञ्शयने स्वर्गसंमिते ॥ १३ ॥</s-l></s-lg><s-lg><s-l>मधुरेण स गीतेन वीणाशब्देन चानघ ।</s-l><s-l>प्रबोध्यमानो बुबुधे स्तुतिभिर्मङ्गलैस्तथा ॥ १४ ॥</s-l></s-lg><s-lg><s-l>स कृत्वावश्यकार्याणि वार्ष्णेयेनाभिनन्दितः ।</s-l><s-l>रथेन काञ्चनाङ्गेन द्वारकामभिजग्मिवान् ॥ १५ ॥</s-l></s-lg><s-lg><s-l>अलंकृता द्वारका तु बभूव जनमेजय ।</s-l><s-l>कुन्तीसुतस्य पूजार्थमपि निष्कुटकेष्वपि ॥ १६ ॥</s-l></s-lg><s-lg><s-l>दिदृक्षवश्च कौन्तेयं द्वारकावासिनो जनाः ।</s-l><s-l>नरेन्द्रमार्गमाजग्मुस्तूर्णं शतसहस्रशः ॥ १७ ॥</s-l></s-lg><s-lg><s-l>अवलोकेषु नारीणां सहस्राणि शतानि च ।</s-l><s-l>भोजवृष्ण्यन्धकानां च समवायो महानभूत् ॥ १८ ॥</s-l></s-lg><s-lg><s-l>स तथा सत्कृतः सर्वैर्भोजवृष्ण्यन्धकात्मजैः ।</s-l><s-l>अभिवाद्याभिवाद्यांश्च सर्वैश्च प्रतिनन्दितः ॥ १९ ॥</s-l></s-lg><s-lg><s-l>कुमारैः सर्वशो वीरः सत्कारेणाभिवादितः ।</s-l><s-l>समानवयसः सर्वानाश्लिष्य स पुनः पुनः ॥ २० ॥</s-l></s-lg><s-lg><s-l>कृष्णस्य भवने रम्ये रत्नभोज्यसमावृते ।</s-l><s-l>उवास सह कृष्णेन बहुलास्तत्र शर्वरीः ॥ २१ ॥</s-l></s-lg>