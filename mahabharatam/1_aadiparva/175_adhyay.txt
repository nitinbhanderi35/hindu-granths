<s-lg><s-l> वैशंपायन उवाच ।</s-l><s-l>ततस्ते नरशार्दूला भ्रातरः पञ्च पाण्डवाः ।</s-l><s-l>प्रययुर्द्रौपदीं द्रष्टुं तं च देवमहोत्सवम् ॥ १ ॥</s-l></s-lg><s-lg><s-l>ते प्रयाता नरव्याघ्रा मात्रा सह परंतपाः ।</s-l><s-l>ब्राह्मणान्ददृशुर्मार्गे गच्छतः सगणान्बहून् ॥ २ ॥</s-l></s-lg><s-lg><s-l>तानूचुर्ब्राह्मणा राजन्पाण्डवान्ब्रह्मचारिणः ।</s-l><s-l>क्व भवन्तो गमिष्यन्ति कुतो वागच्छतेति ह ॥ ३ ॥</s-l></s-lg><s-lg><s-l> युधिष्ठिर उवाच ।</s-l><s-l>आगतानेकचक्रायाः सोदर्यान्देवदर्शिनः ।</s-l><s-l>भवन्तो हि विजानन्तु सहितान्मातृचारिणः ॥ ४ ॥</s-l></s-lg><s-lg><s-l> ब्राह्मणा ऊचुः ।</s-l><s-l>गच्छताद्यैव पाञ्चालान्द्रुपदस्य निवेशनम् ।</s-l><s-l>स्वयंवरो महांस्तत्र भविता सुमहाधनः ॥ ५ ॥</s-l></s-lg><s-lg><s-l>एकसार्थं प्रयाताः स्मो वयमप्यत्र गामिनः ।</s-l><s-l>तत्र ह्यद्भुतसंकाशो भविता सुमहोत्सवः ॥ ६ ॥</s-l></s-lg><s-lg><s-l>यज्ञसेनस्य दुहिता द्रुपदस्य महात्मनः ।</s-l><s-l>वेदीमध्यात्समुत्पन्ना पद्मपत्रनिभेक्षणा ॥ ७ ॥</s-l></s-lg><s-lg><s-l>दर्शनीयानवद्याङ्गी सुकुमारी मनस्विनी ।</s-l><s-l>धृष्टद्युम्नस्य भगिनी द्रोणशत्रोः प्रतापिनः ॥ ८ ॥</s-l></s-lg><s-lg><s-l>यो जातः कवची खड्गी सशरः सशरासनः ।</s-l><s-l>सुसमिद्धे महाबाहुः पावके पावकप्रभः ॥ ९ ॥</s-l></s-lg><s-lg><s-l>स्वसा तस्यानवद्याङ्गी द्रौपदी तनुमध्यमा ।</s-l><s-l>नीलोत्पलसमो गन्धो यस्याः क्रोशात्प्रवायति ॥ १० ॥</s-l></s-lg><s-lg><s-l>तां यज्ञसेनस्य सुतां स्वयंवरकृतक्षणाम् ।</s-l><s-l>गच्छामहे वयं द्रष्टुं तं च देवमहोत्सवम् ॥ ११ ॥</s-l></s-lg><s-lg><s-l>राजानो राजपुत्राश्च यज्वानो भूरिदक्षिणाः ।</s-l><s-l>स्वाध्यायवन्तः शुचयो महात्मानो यतव्रताः ॥ १२ ॥</s-l></s-lg><s-lg><s-l>तरुणा दर्शनीयाश्च नानादेशसमागताः ।</s-l><s-l>महारथाः कृतास्त्राश्च समुपैष्यन्ति भूमिपाः ॥ १३ ॥</s-l></s-lg><s-lg><s-l>ते तत्र विविधान्दायान्विजयार्थं नरेश्वराः ।</s-l><s-l>प्रदास्यन्ति धनं गाश्च भक्ष्यं भोज्यं च सर्वशः ॥ १४ ॥</s-l></s-lg><s-lg><s-l>प्रतिगृह्य च तत्सर्वं दृष्ट्वा चैव स्वयंवरम् ।</s-l><s-l>अनुभूयोत्सवं चैव गमिष्यामो यथेप्सितम् ॥ १५ ॥</s-l></s-lg><s-lg><s-l>नटा वैतालिकाश्चैव नर्तकाः सूतमागधाः ।</s-l><s-l>नियोधकाश्च देशेभ्यः समेष्यन्ति महाबलाः ॥ १६ ॥</s-l></s-lg><s-lg><s-l>एवं कौतूहलं कृत्वा दृष्ट्वा च प्रतिगृह्य च ।</s-l><s-l>सहास्माभिर्महात्मानः पुनः प्रतिनिवर्त्स्यथ ॥ १७ ॥</s-l></s-lg><s-lg><s-l>दर्शनीयांश्च वः सर्वान्देवरूपानवस्थितान् ।</s-l><s-l>समीक्ष्य कृष्णा वरयेत्संगत्यान्यतमं वरम् ॥ १८ ॥</s-l></s-lg><s-lg><s-l>अयं भ्राता तव श्रीमान्दर्शनीयो महाभुजः ।</s-l><s-l>नियुध्यमानो विजयेत्संगत्या द्रविणं बहु ॥ १९ ॥</s-l></s-lg><s-lg><s-l> युधिष्ठिर उवाच ।</s-l><s-l>परमं भो गमिष्यामो द्रष्टुं देवमहोत्सवम् ।</s-l><s-l>भवद्भिः सहिताः सर्वे कन्यायास्तं स्वयंवरम् ॥ २० ॥</s-l></s-lg>