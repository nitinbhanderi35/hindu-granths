<s-lg><s-l> गरुड उवाच ।</s-l><s-l>सख्यं मेऽस्तु त्वया देव यथेच्छसि पुरंदर ।</s-l><s-l>बलं तु मम जानीहि महच्चासह्यमेव च ॥ १ ॥</s-l></s-lg><s-lg><s-l>कामं नैतत्प्रशंसन्ति सन्तः स्वबलसंस्तवम् ।</s-l><s-l>गुणसंकीर्तनं चापि स्वयमेव शतक्रतो ॥ २ ॥</s-l></s-lg><s-lg><s-l>सखेति कृत्वा तु सखे पृष्टो वक्ष्याम्यहं त्वया ।</s-l><s-l>न ह्यात्मस्तवसंयुक्तं वक्तव्यमनिमित्ततः ॥ ३ ॥</s-l></s-lg><s-lg><s-l>सपर्वतवनामुर्वीं ससागरवनामिमाम् ।</s-l><s-l>पक्षनाड्यैकया शक्र त्वां चैवात्रावलम्बिनम् ॥ ४ ॥</s-l></s-lg><s-lg><s-l>सर्वान्संपिण्डितान्वापि लोकान्सस्थाणुजङ्गमान् ।</s-l><s-l>वहेयमपरिश्रान्तो विद्धीदं मे महद्बलम् ॥ ५ ॥</s-l></s-lg><s-lg><s-l> सूत उवाच ।</s-l><s-l>इत्युक्तवचनं वीरं किरीटी श्रीमतां वरः ।</s-l><s-l>आह शौनक देवेन्द्रः सर्वभूतहितः प्रभुः ॥ ६ ॥</s-l></s-lg><s-lg><s-l>प्रतिगृह्यतामिदानीं मे सख्यमानन्त्यमुत्तमम् ।</s-l><s-l>न कार्यं तव सोमेन मम सोमः प्रदीयताम् ।</s-l><s-l>अस्मांस्ते हि प्रबाधेयुर्येभ्यो दद्याद्भवानिमम् ॥ ७ ॥</s-l></s-lg><s-lg><s-l> गरुड उवाच ।</s-l><s-l>किंचित्कारणमुद्दिश्य सोमोऽयं नीयते मया ।</s-l><s-l>न दास्यामि समादातुं सोमं कस्मैचिदप्यहम् ॥ ८ ॥</s-l></s-lg><s-lg><s-l>यत्रेमं तु सहस्राक्ष निक्षिपेयमहं स्वयम् ।</s-l><s-l>त्वमादाय ततस्तूर्णं हरेथास्त्रिदशेश्वर ॥ ९ ॥</s-l></s-lg><s-lg><s-l> शक्र उवाच ।</s-l><s-l>वाक्येनानेन तुष्टोऽहं यत्त्वयोक्तमिहाण्डज ।</s-l><s-l>यदिच्छसि वरं मत्तस्तद्गृहाण खगोत्तम ॥ १० ॥</s-l></s-lg><s-lg><s-l> सूत उवाच ।</s-l><s-l>इत्युक्तः प्रत्युवाचेदं कद्रूपुत्राननुस्मरन् ।</s-l><s-l>स्मृत्वा चैवोपधिकृतं मातुर्दास्यनिमित्ततः ॥ ११ ॥</s-l></s-lg><s-lg><s-l>ईशोऽहमपि सर्वस्य करिष्यामि तु तेऽर्थिताम् ।</s-l><s-l>भवेयुर्भुजगाः शक्र मम भक्ष्या महाबलाः ॥ १२ ॥</s-l></s-lg><s-lg><s-l>तथेत्युक्त्वान्वगच्छत्तं ततो दानवसूदनः ।</s-l><s-l>हरिष्यामि विनिक्षिप्तं सोममित्यनुभाष्य तम् ॥ १३ ॥</s-l></s-lg><s-lg><s-l>आजगाम ततस्तूर्णं सुपर्णो मातुरन्तिकम् ।</s-l><s-l>अथ सर्पानुवाचेदं सर्वान्परमहृष्टवत् ॥ १४ ॥</s-l></s-lg><s-lg><s-l>इदमानीतममृतं निक्षेप्स्यामि कुशेषु वः ।</s-l><s-l>स्नाता मङ्गलसंयुक्तास्ततः प्राश्नीत पन्नगाः ॥ १५ ॥</s-l></s-lg><s-lg><s-l>अदासी चैव मातेयमद्यप्रभृति चास्तु मे ।</s-l><s-l>यथोक्तं भवतामेतद्वचो मे प्रतिपादितम् ॥ १६ ॥</s-l></s-lg><s-lg><s-l>ततः स्नातुं गताः सर्पाः प्रत्युक्त्वा तं तथेत्युत ।</s-l><s-l>शक्रोऽप्यमृतमाक्षिप्य जगाम त्रिदिवं पुनः ॥ १७ ॥</s-l></s-lg><s-lg><s-l>अथागतास्तमुद्देशं सर्पाः सोमार्थिनस्तदा ।</s-l><s-l>स्नाताश्च कृतजप्याश्च प्रहृष्टाः कृतमङ्गलाः ॥ १८ ॥</s-l></s-lg><s-lg><s-l>तद्विज्ञाय हृतं सर्पाः प्रतिमायाकृतं च तत् ।</s-l><s-l>सोमस्थानमिदं चेति दर्भांस्ते लिलिहुस्तदा ॥ १९ ॥</s-l></s-lg><s-lg><s-l>ततो द्वैधीकृता जिह्वा सर्पाणां तेन कर्मणा ।</s-l><s-l>अभवंश्चामृतस्पर्शाद्दर्भास्तेऽथ पवित्रिणः ॥ २० ॥</s-l></s-lg><s-lg><s-l>ततः सुपर्णः परमप्रहृष्टवान्विहृत्य मात्रा सह तत्र कानने ।</s-l><s-l>भुजंगभक्षः परमार्चितः खगैरहीनकीर्तिर्विनतामनन्दयत् ॥ २१ ॥</s-l></s-lg><s-lg><s-l>इमां कथां यः शृणुयान्नरः सदा पठेत वा द्विजजनमुख्यसंसदि ।</s-l><s-l>असंशयं त्रिदिवमियात्स पुण्यभाङ्महात्मनः पतगपतेः प्रकीर्तनात् ॥ २२ ॥</s-l></s-lg>