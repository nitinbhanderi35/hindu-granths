<s-lg><s-l> वैशंपायन उवाच ।</s-l><s-l>प्राणाधिकं भीमसेनं कृतविद्यं धनंजयम् ।</s-l><s-l>दुर्योधनो लक्षयित्व पर्यतप्यत दुर्मतिः ॥ १ ॥</s-l></s-lg><s-lg><s-l>ततो वैकर्तनः कर्णः शकुनिश्चापि सौबलः ।</s-l><s-l>अनेकैरभ्युपायैस्ताञ्जिघांसन्ति स्म पाण्डवान् ॥ २ ॥</s-l></s-lg><s-lg><s-l>पाण्डवाश्चापि तत्सर्वं प्रत्यजानन्नरिंदमाः ।</s-l><s-l>उद्भावनमकुर्वन्तो विदुरस्य मते स्थिताः ॥ ३ ॥</s-l></s-lg><s-lg><s-l>गुणैः समुदितान्दृष्ट्वा पौराः पाण्डुसुतांस्तदा ।</s-l><s-l>कथयन्ति स्म संभूय चत्वरेषु सभासु च ॥ ४ ॥</s-l></s-lg><s-lg><s-l>प्रज्ञाचक्षुरचक्षुष्ट्वाद्धृतराष्ट्रो जनेश्वरः ।</s-l><s-l>राज्यमप्राप्तवान्पूर्वं स कथं नृपतिर्भवेत् ॥ ५ ॥</s-l></s-lg><s-lg><s-l>तथा भीष्मः शांतनवः सत्यसंधो महाव्रतः ।</s-l><s-l>प्रत्याख्याय पुरा राज्यं नाद्य जातु ग्रहीष्यति ॥ ६ ॥</s-l></s-lg><s-lg><s-l>ते वयं पाण्डवं ज्येष्ठं तरुणं वृद्धशीलिनम् ।</s-l><s-l>अभिषिञ्चाम साध्वद्य सत्यं करुणवेदिनम् ॥ ७ ॥</s-l></s-lg><s-lg><s-l>स हि भीष्मं शांतनवं धृतराष्ट्रं च धर्मवित् ।</s-l><s-l>सपुत्रं विविधैर्भोगैर्योजयिष्यति पूजयन् ॥ ८ ॥</s-l></s-lg><s-lg><s-l>तेषां दुर्योधनः श्रुत्वा तानि वाक्यानि भाषताम् ।</s-l><s-l>युधिष्ठिरानुरक्तानां पर्यतप्यत दुर्मतिः ॥ ९ ॥</s-l></s-lg><s-lg><s-l>स तप्यमानो दुष्टात्मा तेषां वाचो न चक्षमे ।</s-l><s-l>ईर्ष्यया चाभिसंतप्तो धृतराष्ट्रमुपागमत् ॥ १० ॥</s-l></s-lg><s-lg><s-l>ततो विरहितं दृष्ट्वा पितरं प्रतिपूज्य सः ।</s-l><s-l>पौरानुरागसंतप्तः पश्चादिदमभाषत ॥ ११ ॥</s-l></s-lg><s-lg><s-l>श्रुता मे जल्पतां तात पौराणामशिवा गिरः ।</s-l><s-l>त्वामनादृत्य भीष्मं च पतिमिच्छन्ति पाण्डवम् ॥ १२ ॥</s-l></s-lg><s-lg><s-l>मतमेतच्च भीष्मस्य न स राज्यं बुभूषति ।</s-l><s-l>अस्माकं तु परां पीडां चिकीर्षन्ति पुरे जनाः ॥ १३ ॥</s-l></s-lg><s-lg><s-l>पितृतः प्राप्तवान्राज्यं पाण्डुरात्मगुणैः पुरा ।</s-l><s-l>त्वमप्यगुणसंयोगात्प्राप्तं राज्यं न लब्धवान् ॥ १४ ॥</s-l></s-lg><s-lg><s-l>स एष पाण्डोर्दायाद्यं यदि प्राप्नोति पाण्डवः ।</s-l><s-l>तस्य पुत्रो ध्रुवं प्राप्तस्तस्य तस्येति चापरः ॥ १५ ॥</s-l></s-lg><s-lg><s-l>ते वयं राजवंशेन हीनाः सह सुतैरपि ।</s-l><s-l>अवज्ञाता भविष्यामो लोकस्य जगतीपते ॥ १६ ॥</s-l></s-lg><s-lg><s-l>सततं निरयं प्राप्ताः परपिण्डोपजीविनः ।</s-l><s-l>न भवेम यथा राजंस्तथा शीघ्रं विधीयताम् ॥ १७ ॥</s-l></s-lg><s-lg><s-l>अभविष्यः स्थिरो राज्ये यदि हि त्वं पुरा नृप ।</s-l><s-l>ध्रुवं प्राप्स्याम च वयं राज्यमप्यवशे जने ॥ १८ ॥</s-l></s-lg>