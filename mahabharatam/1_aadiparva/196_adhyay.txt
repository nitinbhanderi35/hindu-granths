<s-lg><s-l> द्रोण उवाच ।</s-l><s-l>मन्त्राय समुपानीतैर्धृतराष्ट्रहितैर्नृप ।</s-l><s-l>धर्म्यं पथ्यं यशस्यं च वाच्यमित्यनुशुश्रुमः ॥ १ ॥</s-l></s-lg><s-lg><s-l>ममाप्येषा मतिस्तात या भीष्मस्य महात्मनः ।</s-l><s-l>संविभज्यास्तु कौन्तेया धर्म एष सनातनः ॥ २ ॥</s-l></s-lg><s-lg><s-l>प्रेष्यतां द्रुपदायाशु नरः कश्चित्प्रियंवदः ।</s-l><s-l>बहुलं रत्नमादाय तेषामर्थाय भारत ॥ ३ ॥</s-l></s-lg><s-lg><s-l>मिथः कृत्यं च तस्मै स आदाय बहु गच्छतु ।</s-l><s-l>वृद्धिं च परमां ब्रूयात्तत्संयोगोद्भवां तथा ॥ ४ ॥</s-l></s-lg><s-lg><s-l>संप्रीयमाणं त्वां ब्रूयाद्राजन्दुर्योधनं तथा ।</s-l><s-l>असकृद्द्रुपदे चैव धृष्टद्युम्ने च भारत ॥ ५ ॥</s-l></s-lg><s-lg><s-l>उचितत्वं प्रियत्वं च योगस्यापि च वर्णयेत् ।</s-l><s-l>पुनः पुनश्च कौन्तेयान्माद्रीपुत्रौ च सान्त्वयन् ॥ ६ ॥</s-l></s-lg><s-lg><s-l>हिरण्मयानि शुभ्राणि बहून्याभरणानि च ।</s-l><s-l>वचनात्तव राजेन्द्र द्रौपद्याः संप्रयच्छतु ॥ ७ ॥</s-l></s-lg><s-lg><s-l>तथा द्रुपदपुत्राणां सर्वेषां भरतर्षभ ।</s-l><s-l>पाण्डवानां च सर्वेषां कुन्त्या युक्तानि यानि च ॥ ८ ॥</s-l></s-lg><s-lg><s-l>एवं सान्त्वसमायुक्तं द्रुपदं पाण्डवैः सह ।</s-l><s-l>उक्त्वाथानन्तरं ब्रूयात्तेषामागमनं प्रति ॥ ९ ॥</s-l></s-lg><s-lg><s-l>अनुज्ञातेषु वीरेषु बलं गच्छतु शोभनम् ।</s-l><s-l>दुःशासनो विकर्णश्च पाण्डवानानयन्त्विह ॥ १० ॥</s-l></s-lg><s-lg><s-l>ततस्ते पार्थिवश्रेष्ठ पूज्यमानाः सदा त्वया ।</s-l><s-l>प्रकृतीनामनुमते पदे स्थास्यन्ति पैतृके ॥ ११ ॥</s-l></s-lg><s-lg><s-l>एवं तव महाराज तेषु पुत्रेषु चैव ह ।</s-l><s-l>वृत्तमौपयिकं मन्ये भीष्मेण सह भारत ॥ १२ ॥</s-l></s-lg><s-lg><s-l> कर्ण उवाच ।</s-l><s-l>योजितावर्थमानाभ्यां सर्वकार्येष्वनन्तरौ ।</s-l><s-l>न मन्त्रयेतां त्वच्छ्रेयः किमद्भुततरं ततः ॥ १३ ॥</s-l></s-lg><s-lg><s-l>दुष्टेन मनसा यो वै प्रच्छन्नेनान्तरात्मना ।</s-l><s-l>ब्रूयान्निःश्रेयसं नाम कथं कुर्यात्सतां मतम् ॥ १४ ॥</s-l></s-lg><s-lg><s-l>न मित्राण्यर्थकृच्छ्रेषु श्रेयसे वेतराय वा ।</s-l><s-l>विधिपूर्वं हि सर्वस्य दुःखं वा यदि वा सुखम् ॥ १५ ॥</s-l></s-lg><s-lg><s-l>कृतप्रज्ञोऽकृतप्रज्ञो बालो वृद्धश्च मानवः ।</s-l><s-l>ससहायोऽसहायश्च सर्वं सर्वत्र विन्दति ॥ १६ ॥</s-l></s-lg><s-lg><s-l>श्रूयते हि पुरा कश्चिदम्बुवीच इति श्रुतः ।</s-l><s-l>आसीद्राजगृहे राजा मागधानां महीक्षिताम् ॥ १७ ॥</s-l></s-lg><s-lg><s-l>स हीनः करणैः सर्वैरुच्छ्वासपरमो नृपः ।</s-l><s-l>अमात्यसंस्थः कार्येषु सर्वेष्वेवाभवत्तदा ॥ १८ ॥</s-l></s-lg><s-lg><s-l>तस्यामात्यो महाकर्णिर्बभूवैकेश्वरः पुरा ।</s-l><s-l>स लब्धबलमात्मानं मन्यमानोऽवमन्यते ॥ १९ ॥</s-l></s-lg><s-lg><s-l>स राज्ञ उपभोग्यानि स्त्रियो रत्नधनानि च ।</s-l><s-l>आददे सर्वशो मूढ ऐश्वर्यं च स्वयं तदा ॥ २० ॥</s-l></s-lg><s-lg><s-l>तदादाय च लुब्धस्य लाभाल्लोभो व्यवर्धत ।</s-l><s-l>तथा हि सर्वमादाय राज्यमस्य जिहीर्षति ॥ २१ ॥</s-l></s-lg><s-lg><s-l>हीनस्य करणैः सर्वैरुच्छ्वासपरमस्य च ।</s-l><s-l>यतमानोऽपि तद्राज्यं न शशाकेति नः श्रुतम् ॥ २२ ॥</s-l></s-lg><s-lg><s-l>किमन्यद्विहितान्नूनं तस्य सा पुरुषेन्द्रता ।</s-l><s-l>यदि ते विहितं राज्यं भविष्यति विशां पते ॥ २३ ॥</s-l></s-lg><s-lg><s-l>मिषतः सर्वलोकस्य स्थास्यते त्वयि तद्ध्रुवम् ।</s-l><s-l>अतोऽन्यथा चेद्विहितं यतमानो न लप्स्यसे ॥ २४ ॥</s-l></s-lg><s-lg><s-l>एवं विद्वन्नुपादत्स्व मन्त्रिणां साध्वसाधुताम् ।</s-l><s-l>दुष्टानां चैव बोद्धव्यमदुष्टानां च भाषितम् ॥ २५ ॥</s-l></s-lg><s-lg><s-l> द्रोण उवाच ।</s-l><s-l>विद्म ते भावदोषेण यदर्थमिदमुच्यते ।</s-l><s-l>दुष्टः पाण्डवहेतोस्त्वं दोषं ख्यापयसे हि नः ॥ २६ ॥</s-l></s-lg><s-lg><s-l>हितं तु परमं कर्ण ब्रवीमि कुरुवर्धनम् ।</s-l><s-l>अथ त्वं मन्यसे दुष्टं ब्रूहि यत्परमं हितम् ॥ २७ ॥</s-l></s-lg><s-lg><s-l>अतोऽन्यथा चेत्क्रियते यद्ब्रवीमि परं हितम् ।</s-l><s-l>कुरवो विनशिष्यन्ति नचिरेणेति मे मतिः ॥ २८ ॥</s-l></s-lg>