<s-lg><s-l> रुरुरुवाच ।</s-l><s-l>मम प्राणसमा भार्या दष्टासीद्भुजगेन ह ।</s-l><s-l>तत्र मे समयो घोर आत्मनोरग वै कृतः ॥ १ ॥</s-l></s-lg><s-lg><s-l>हन्यां सदैव भुजगं यं यं पश्येयमित्युत ।</s-l><s-l>ततोऽहं त्वां जिघांसामि जीवितेन विमोक्ष्यसे ॥ २ ॥</s-l></s-lg><s-lg><s-l> डुण्डुभ उवाच ।</s-l><s-l>अन्ये ते भुजगा विप्र ये दशन्तीह मानवान् ।</s-l><s-l>डुण्डुभानहिगन्धेन न त्वं हिंसितुमर्हसि ॥ ३ ॥</s-l></s-lg><s-lg><s-l>एकानर्थान्पृथगर्थानेकदुःखान्पृथक्सुखान् ।</s-l><s-l>डुण्डुभान्धर्मविद्भूत्वा न त्वं हिंसितुमर्हसि ॥ ४ ॥</s-l></s-lg><s-lg><s-l> सूत उवाच ।</s-l><s-l>इति श्रुत्वा वचस्तस्य भुजगस्य रुरुस्तदा ।</s-l><s-l>नावधीद्भयसंविग्न ऋषिं मत्वाथ डुण्डुभम् ॥ ५ ॥</s-l></s-lg><s-lg><s-l>उवाच चैनं भगवान्रुरुः संशमयन्निव ।</s-l><s-l>कामया भुजग ब्रूहि कोऽसीमां विक्रियां गतः ॥ ६ ॥</s-l></s-lg><s-lg><s-l> डुण्डुभ उवाच ।</s-l><s-l>अहं पुरा रुरो नाम्ना ऋषिरासं सहस्रपात् ।</s-l><s-l>सोऽहं शापेन विप्रस्य भुजगत्वमुपागतः ॥ ७ ॥</s-l></s-lg><s-lg><s-l> रुरुरुवाच ।</s-l><s-l>किमर्थं शप्तवान्क्रुद्धो द्विजस्त्वां भुजगोत्तम ।</s-l><s-l>कियन्तं चैव कालं ते वपुरेतद्भविष्यति ॥ ८ ॥</s-l></s-lg>