<s-lg><s-l> जनमेजय उवाच ।</s-l><s-l>कृपस्यापि महाब्रह्मन्संभवं वक्तुमर्हसि ।</s-l><s-l>शरस्तम्भात्कथं जज्ञे कथं चास्त्राण्यवाप्तवान् ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>महर्षेर्गौतमस्यासीच्छरद्वान्नाम नामतः ।</s-l><s-l>पुत्रः किल महाराज जातः सह शरैर्विभो ॥ २ ॥</s-l></s-lg><s-lg><s-l>न तस्य वेदाध्ययने तथा बुद्धिरजायत ।</s-l><s-l>यथास्य बुद्धिरभवद्धनुर्वेदे परंतप ॥ ३ ॥</s-l></s-lg><s-lg><s-l>अधिजग्मुर्यथा वेदांस्तपसा ब्रह्मवादिनः ।</s-l><s-l>तथा स तपसोपेतः सर्वाण्यस्त्राण्यवाप ह ॥ ४ ॥</s-l></s-lg><s-lg><s-l>धनुर्वेदपरत्वाच्च तपसा विपुलेन च ।</s-l><s-l>भृशं संतापयामास देवराजं स गौतमः ॥ ५ ॥</s-l></s-lg><s-lg><s-l>ततो जालपदीं नाम देवकन्यां सुरेश्वरः ।</s-l><s-l>प्राहिणोत्तपसो विघ्नं कुरु तस्येति कौरव ॥ ६ ॥</s-l></s-lg><s-lg><s-l>साभिगम्याश्रमपदं रमणीयं शरद्वतः ।</s-l><s-l>धनुर्बाणधरं बाला लोभयामास गौतमम् ॥ ७ ॥</s-l></s-lg><s-lg><s-l>तामेकवसनां दृष्ट्वा गौतमोऽप्सरसं वने ।</s-l><s-l>लोकेऽप्रतिमसंस्थानामुत्फुल्लनयनोऽभवत् ॥ ८ ॥</s-l></s-lg><s-lg><s-l>धनुश्च हि शराश्चास्य कराभ्यां प्रापतन्भुवि ।</s-l><s-l>वेपथुश्चास्य तां दृष्ट्वा शरीरे समजायत ॥ ९ ॥</s-l></s-lg><s-lg><s-l>स तु ज्ञानगरीयस्त्वात्तपसश्च समन्वयात् ।</s-l><s-l>अवतस्थे महाप्राज्ञो धैर्येण परमेण ह ॥ १० ॥</s-l></s-lg><s-lg><s-l>यस्त्वस्य सहसा राजन्विकारः समपद्यत ।</s-l><s-l>तेन सुस्राव रेतोऽस्य स च तन्नावबुध्यत ॥ ११ ॥</s-l></s-lg><s-lg><s-l>स विहायाश्रमं तं च तां चैवाप्सरसं मुनिः ।</s-l><s-l>जगाम रेतस्तत्तस्य शरस्तम्बे पपात ह ॥ १२ ॥</s-l></s-lg><s-lg><s-l>शरस्तम्बे च पतितं द्विधा तदभवन्नृप ।</s-l><s-l>तस्याथ मिथुनं जज्ञे गौतमस्य शरद्वतः ॥ १३ ॥</s-l></s-lg><s-lg><s-l>मृगयां चरतो राज्ञः शंतनोस्तु यदृच्छया ।</s-l><s-l>कश्चित्सेनाचरोऽरण्ये मिथुनं तदपश्यत ॥ १४ ॥</s-l></s-lg><s-lg><s-l>धनुश्च सशरं दृष्ट्वा तथा कृष्णाजिनानि च ।</s-l><s-l>व्यवस्य ब्राह्मणापत्यं धनुर्वेदान्तगस्य तत् ।</s-l><s-l>स राज्ञे दर्शयामास मिथुनं सशरं तदा ॥ १५ ॥</s-l></s-lg><s-lg><s-l>स तदादाय मिथुनं राजाथ कृपयान्वितः ।</s-l><s-l>आजगाम गृहानेव मम पुत्राविति ब्रुवन् ॥ १६ ॥</s-l></s-lg><s-lg><s-l>ततः संवर्धयामास संस्कारैश्चाप्ययोजयत् ।</s-l><s-l>गौतमोऽपि तदापेत्य धनुर्वेदपरोऽभवत् ॥ १७ ॥</s-l></s-lg><s-lg><s-l>कृपया यन्मया बालाविमौ संवर्धिताविति ।</s-l><s-l>तस्मात्तयोर्नाम चक्रे तदेव स महीपतिः ॥ १८ ॥</s-l></s-lg><s-lg><s-l>निहितौ गौतमस्तत्र तपसा तावविन्दत ।</s-l><s-l>आगम्य चास्मै गोत्रादि सर्वमाख्यातवांस्तदा ॥ १९ ॥</s-l></s-lg><s-lg><s-l>चतुर्विधं धनुर्वेदमस्त्राणि विविधानि च ।</s-l><s-l>निखिलेनास्य तत्सर्वं गुह्यमाख्यातवांस्तदा ।</s-l><s-l>सोऽचिरेणैव कालेन परमाचार्यतां गतः ॥ २० ॥</s-l></s-lg><s-lg><s-l>ततोऽधिजग्मुः सर्वे ते धनुर्वेदं महारथाः ।</s-l><s-l>धृतराष्ट्रात्मजाश्चैव पाण्डवाश्च महाबलाः ।</s-l><s-l>वृष्णयश्च नृपाश्चान्ये नानादेशसमागताः ॥ २१ ॥</s-l></s-lg>