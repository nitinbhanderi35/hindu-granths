<s-lg><s-l> सूत उवाच ।</s-l><s-l>तं समुद्रमतिक्रम्य कद्रूर्विनतया सह ।</s-l><s-l>न्यपतत्तुरगाभ्याशे नचिरादिव शीघ्रगा ॥ १ ॥</s-l></s-lg><s-lg><s-l>निशाम्य च बहून्वालान्कृष्णान्पुच्छं समाश्रितान् ।</s-l><s-l>विनतां विषण्णवदनां कद्रूर्दास्ये न्ययोजयत् ॥ २ ॥</s-l></s-lg><s-lg><s-l>ततः सा विनता तस्मिन्पणितेन पराजिता ।</s-l><s-l>अभवद्दुःखसंतप्ता दासीभावं समास्थिता ॥ ३ ॥</s-l></s-lg><s-lg><s-l>एतस्मिन्नन्तरे चैव गरुडः काल आगते ।</s-l><s-l>विना मात्रा महातेजा विदार्याण्डमजायत ॥ ४ ॥</s-l></s-lg><s-lg><s-l>अग्निराशिरिवोद्भासन्समिद्धोऽतिभयंकरः ।</s-l><s-l>प्रवृद्धः सहसा पक्षी महाकायो नभोगतः ॥ ५ ॥</s-l></s-lg><s-lg><s-l>तं दृष्ट्वा शरणं जग्मुः प्रजाः सर्वा विभावसुम् ।</s-l><s-l>प्रणिपत्याब्रुवंश्चैनमासीनं विश्वरूपिणम् ॥ ६ ॥</s-l></s-lg><s-lg><s-l>अग्ने मा त्वं प्रवर्धिष्ठाः कच्चिन्नो न दिधक्षसि ।</s-l><s-l>असौ हि राशिः सुमहान्समिद्धस्तव सर्पति ॥ ७ ॥</s-l></s-lg><s-lg><s-l> अग्निरुवाच ।</s-l><s-l>नैतदेवं यथा यूयं मन्यध्वमसुरार्दनाः ।</s-l><s-l>गरुडो बलवानेष मम तुल्यः स्वतेजसा ॥ ८ ॥</s-l></s-lg><s-lg><s-l> सूत उवाच ।</s-l><s-l>एवमुक्तास्ततो गत्वा गरुडं वाग्भिरस्तुवन् ।</s-l><s-l>अदूरादभ्युपेत्यैनं देवाः सर्षिगणास्तदा ॥ ९ ॥</s-l></s-lg><s-lg><s-l>त्वमृषिस्त्वं महाभागस्त्वं देवः पतगेश्वरः ।</s-l><s-l>त्वं प्रभुस्तपनप्रख्यस्त्वं नस्त्राणमनुत्तमम् ॥ १० ॥</s-l></s-lg><s-lg><s-l>बलोर्मिमान्साधुरदीनसत्त्वः समृद्धिमान्दुष्प्रसहस्त्वमेव ।</s-l><s-l>तपः श्रुतं सर्वमहीनकीर्ते अनागतं चोपगतं च सर्वम् ॥ ११ ॥</s-l></s-lg><s-lg><s-l>त्वमुत्तमः सर्वमिदं चराचरं गभस्तिभिर्भानुरिवावभाससे ।</s-l><s-l>समाक्षिपन्भानुमतः प्रभां मुहुस्त्वमन्तकः सर्वमिदं ध्रुवाध्रुवम् ॥ १२ ॥</s-l></s-lg><s-lg><s-l>दिवाकरः परिकुपितो यथा दहेत्प्रजास्तथा दहसि हुताशनप्रभ ।</s-l><s-l>भयंकरः प्रलय इवाग्निरुत्थितो विनाशयन्युगपरिवर्तनान्तकृत् ॥ १३ ॥</s-l></s-lg><s-lg><s-l>खगेश्वरं शरणमुपस्थिता वयं महौजसं वितिमिरमभ्रगोचरम् ।</s-l><s-l>महाबलं गरुडमुपेत्य खेचरं परावरं वरदमजय्यविक्रमम् ॥ १४ ॥</s-l></s-lg><s-lg><s-l>एवं स्तुतः सुपर्णस्तु देवैः सर्षिगणैस्तदा ।</s-l><s-l>तेजसः प्रतिसंहारमात्मनः स चकार ह ॥ १५ ॥</s-l></s-lg>