<s-lg><s-l> शंतनुरुवाच ।</s-l><s-l>आपवो नाम को न्वेष वसूनां किं च दुष्कृतम् ।</s-l><s-l>यस्याभिशापात्ते सर्वे मानुषीं तनुमागताः ॥ १ ॥</s-l></s-lg><s-lg><s-l>अनेन च कुमारेण गङ्गादत्तेन किं कृतम् ।</s-l><s-l>यस्य चैव कृतेनायं मानुषेषु निवत्स्यति ॥ २ ॥</s-l></s-lg><s-lg><s-l>ईशानाः सर्वलोकस्य वसवस्ते च वै कथम् ।</s-l><s-l>मानुषेषूदपद्यन्त तन्ममाचक्ष्व जाह्नवि ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>सैवमुक्ता ततो गङ्गा राजानमिदमब्रवीत् ।</s-l><s-l>भर्तारं जाह्नवी देवी शंतनुं पुरुषर्षभम् ॥ ४ ॥</s-l></s-lg><s-lg><s-l>यं लेभे वरुणः पुत्रं पुरा भरतसत्तम ।</s-l><s-l>वसिष्ठो नाम स मुनिः ख्यात आपव इत्युत ॥ ५ ॥</s-l></s-lg><s-lg><s-l>तस्याश्रमपदं पुण्यं मृगपक्षिगणान्वितम् ।</s-l><s-l>मेरोः पार्श्वे नगेन्द्रस्य सर्वर्तुकुसुमावृतम् ॥ ६ ॥</s-l></s-lg><s-lg><s-l>स वारुणिस्तपस्तेपे तस्मिन्भरतसत्तम ।</s-l><s-l>वने पुण्यकृतां श्रेष्ठः स्वादुमूलफलोदके ॥ ७ ॥</s-l></s-lg><s-lg><s-l>दक्षस्य दुहिता या तु सुरभीत्यतिगर्विता ।</s-l><s-l>गां प्रजाता तु सा देवी कश्यपाद्भरतर्षभ ॥ ८ ॥</s-l></s-lg><s-lg><s-l>अनुग्रहार्थं जगतः सर्वकामदुघां वराम् ।</s-l><s-l>तां लेभे गां तु धर्मात्मा होमधेनुं स वारुणिः ॥ ९ ॥</s-l></s-lg><s-lg><s-l>सा तस्मिंस्तापसारण्ये वसन्ती मुनिसेविते ।</s-l><s-l>चचार रम्ये धर्म्ये च गौरपेतभया तदा ॥ १० ॥</s-l></s-lg><s-lg><s-l>अथ तद्वनमाजग्मुः कदाचिद्भरतर्षभ ।</s-l><s-l>पृथ्वाद्या वसवः सर्वे देवदेवर्षिसेवितम् ॥ ११ ॥</s-l></s-lg><s-lg><s-l>ते सदारा वनं तच्च व्यचरन्त समन्ततः ।</s-l><s-l>रेमिरे रमणीयेषु पर्वतेषु वनेषु च ॥ १२ ॥</s-l></s-lg><s-lg><s-l>तत्रैकस्य तु भार्या वै वसोर्वासवविक्रम ।</s-l><s-l>सा चरन्ती वने तस्मिन्गां ददर्श सुमध्यमा ।</s-l><s-l>या सा वसिष्ठस्य मुनेः सर्वकामधुगुत्तमा ॥ १३ ॥</s-l></s-lg><s-lg><s-l>सा विस्मयसमाविष्टा शीलद्रविणसंपदा ।</s-l><s-l>दिवे वै दर्शयामास तां गां गोवृषभेक्षण ॥ १४ ॥</s-l></s-lg><s-lg><s-l>स्वापीनां च सुदोग्ध्रीं च सुवालधिमुखां शुभाम् ।</s-l><s-l>उपपन्नां गुणैः सर्वैः शीलेनानुत्तमेन च ॥ १५ ॥</s-l></s-lg><s-lg><s-l>एवंगुणसमायुक्तां वसवे वसुनन्दिनी ।</s-l><s-l>दर्शयामास राजेन्द्र पुरा पौरवनन्दन ॥ १६ ॥</s-l></s-lg><s-lg><s-l>द्यौस्तदा तां तु दृष्ट्वैव गां गजेन्द्रेन्द्रविक्रम ।</s-l><s-l>उवाच राजंस्तां देवीं तस्या रूपगुणान्वदन् ॥ १७ ॥</s-l></s-lg><s-lg><s-l>एषा गौरुत्तमा देवि वारुणेरसितेक्षणे ।</s-l><s-l>ऋषेस्तस्य वरारोहे यस्येदं वनमुत्तमम् ॥ १८ ॥</s-l></s-lg><s-lg><s-l>अस्याः क्षीरं पिबेन्मर्त्यः स्वादु यो वै सुमध्यमे ।</s-l><s-l>दश वर्षसहस्राणि स जीवेत्स्थिरयौवनः ॥ १९ ॥</s-l></s-lg><s-lg><s-l>एतच्छ्रुत्वा तु सा देवी नृपोत्तम सुमध्यमा ।</s-l><s-l>तमुवाचानवद्याङ्गी भर्तारं दीप्ततेजसम् ॥ २० ॥</s-l></s-lg><s-lg><s-l>अस्ति मे मानुषे लोके नरदेवात्मजा सखी ।</s-l><s-l>नाम्ना जिनवती नाम रूपयौवनशालिनी ॥ २१ ॥</s-l></s-lg><s-lg><s-l>उशीनरस्य राजर्षेः सत्यसंधस्य धीमतः ।</s-l><s-l>दुहिता प्रथिता लोके मानुषे रूपसंपदा ॥ २२ ॥</s-l></s-lg><s-lg><s-l>तस्या हेतोर्महाभाग सवत्सां गां ममेप्सिताम् ।</s-l><s-l>आनयस्वामरश्रेष्ठ त्वरितं पुण्यवर्धन ॥ २३ ॥</s-l></s-lg><s-lg><s-l>यावदस्याः पयः पीत्वा सा सखी मम मानद ।</s-l><s-l>मानुषेषु भवत्वेका जरारोगविवर्जिता ॥ २४ ॥</s-l></s-lg><s-lg><s-l>एतन्मम महाभाग कर्तुमर्हस्यनिन्दित ।</s-l><s-l>प्रियं प्रियतरं ह्यस्मान्नास्ति मेऽन्यत्कथंचन ॥ २५ ॥</s-l></s-lg><s-lg><s-l>एतच्छ्रुत्वा वचस्तस्या देव्याः प्रियचिकीर्षया ।</s-l><s-l>पृथ्वाद्यैर्भ्रातृभिः सार्धं द्यौस्तदा तां जहार गाम् ॥ २६ ॥</s-l></s-lg><s-lg><s-l>तया कमलपत्राक्ष्या नियुक्तो द्यौस्तदा नृप ।</s-l><s-l>ऋषेस्तस्य तपस्तीव्रं न शशाक निरीक्षितुम् ।</s-l><s-l>हृता गौः सा तदा तेन प्रपातस्तु न तर्कितः ॥ २७ ॥</s-l></s-lg><s-lg><s-l>अथाश्रमपदं प्राप्तः फलान्यादाय वारुणिः ।</s-l><s-l>न चापश्यत गां तत्र सवत्सां काननोत्तमे ॥ २८ ॥</s-l></s-lg><s-lg><s-l>ततः स मृगयामास वने तस्मिंस्तपोधनः ।</s-l><s-l>नाध्यगच्छच्च मृगयंस्तां गां मुनिरुदारधीः ॥ २९ ॥</s-l></s-lg><s-lg><s-l>ज्ञात्वा तथापनीतां तां वसुभिर्दिव्यदर्शनः ।</s-l><s-l>ययौ क्रोधवशं सद्यः शशाप च वसूंस्तदा ॥ ३० ॥</s-l></s-lg><s-lg><s-l>यस्मान्मे वसवो जह्रुर्गां वै दोग्ध्रीं सुवालधिम् ।</s-l><s-l>तस्मात्सर्वे जनिष्यन्ति मानुषेषु न संशयः ॥ ३१ ॥</s-l></s-lg><s-lg><s-l>एवं शशाप भगवान्वसूंस्तान्मुनिसत्तमः ।</s-l><s-l>वशं कोपस्य संप्राप्त आपवो भरतर्षभ ॥ ३२ ॥</s-l></s-lg><s-lg><s-l>शप्त्वा च तान्महाभागस्तपस्येव मनो दधे ।</s-l><s-l>एवं स शप्तवान्राजन्वसूनष्टौ तपोधनः ।</s-l><s-l>महाप्रभावो ब्रह्मर्षिर्देवान्रोषसमन्वितः ॥ ३३ ॥</s-l></s-lg><s-lg><s-l>अथाश्रमपदं प्राप्य तं स्म भूयो महात्मनः ।</s-l><s-l>शप्ताः स्म इति जानन्त ऋषिं तमुपचक्रमुः ॥ ३४ ॥</s-l></s-lg><s-lg><s-l>प्रसादयन्तस्तमृषिं वसवः पार्थिवर्षभ ।</s-l><s-l>न लेभिरे च तस्मात्ते प्रसादमृषिसत्तमात् ।</s-l><s-l>आपवात्पुरुषव्याघ्र सर्वधर्मविशारदात् ॥ ३५ ॥</s-l></s-lg><s-lg><s-l>उवाच च स धर्मात्मा सप्त यूयं धरादयः ।</s-l><s-l>अनु संवत्सराच्छापमोक्षं वै समवाप्स्यथ ॥ ३६ ॥</s-l></s-lg><s-lg><s-l>अयं तु यत्कृते यूयं मया शप्ताः स वत्स्यति ।</s-l><s-l>द्यौस्तदा मानुषे लोके दीर्घकालं स्वकर्मणा ॥ ३७ ॥</s-l></s-lg><s-lg><s-l>नानृतं तच्चिकीर्षामि युष्मान्क्रुद्धो यदब्रुवम् ।</s-l><s-l>न प्रजास्यति चाप्येष मानुषेषु महामनाः ॥ ३८ ॥</s-l></s-lg><s-lg><s-l>भविष्यति च धर्मात्मा सर्वशास्त्रविशारदः ।</s-l><s-l>पितुः प्रियहिते युक्तः स्त्रीभोगान्वर्जयिष्यति ।</s-l><s-l>एवमुक्त्वा वसून्सर्वाञ्जगाम भगवानृषिः ॥ ३९ ॥</s-l></s-lg><s-lg><s-l>ततो मामुपजग्मुस्ते समस्ता वसवस्तदा ।</s-l><s-l>अयाचन्त च मां राजन्वरं स च मया कृतः ।</s-l><s-l>जाताञ्जातान्प्रक्षिपास्मान्स्वयं गङ्गे त्वमम्भसि ॥ ४० ॥</s-l></s-lg><s-lg><s-l>एवं तेषामहं सम्यक्शप्तानां राजसत्तम ।</s-l><s-l>मोक्षार्थं मानुषाल्लोकाद्यथावत्कृतवत्यहम् ॥ ४१ ॥</s-l></s-lg><s-lg><s-l>अयं शापादृषेस्तस्य एक एव नृपोत्तम ।</s-l><s-l>द्यौ राजन्मानुषे लोके चिरं वत्स्यति भारत ॥ ४२ ॥</s-l></s-lg><s-lg><s-l>एतदाख्याय सा देवी तत्रैवान्तरधीयत ।</s-l><s-l>आदाय च कुमारं तं जगामाथ यथेप्सितम् ॥ ४३ ॥</s-l></s-lg><s-lg><s-l>स तु देवव्रतो नाम गाङ्गेय इति चाभवत् ।</s-l><s-l>द्विनामा शंतनोः पुत्रः शंतनोरधिको गुणैः ॥ ४४ ॥</s-l></s-lg><s-lg><s-l>शंतनुश्चापि शोकार्तो जगाम स्वपुरं ततः ।</s-l><s-l>तस्याहं कीर्तयिष्यामि शंतनोरमितान्गुणान् ॥ ४५ ॥</s-l></s-lg><s-lg><s-l>महाभाग्यं च नृपतेर्भारतस्य यशस्विनः ।</s-l><s-l>यस्येतिहासो द्युतिमान्महाभारतमुच्यते ॥ ४६ ॥</s-l></s-lg>