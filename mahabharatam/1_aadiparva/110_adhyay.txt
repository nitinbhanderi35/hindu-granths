<s-lg><s-l> वैशंपायन उवाच ।</s-l><s-l>तं व्यतीतमतिक्रम्य राजा स्वमिव बान्धवम् ।</s-l><s-l>सभार्यः शोकदुःखार्तः पर्यदेवयदातुरः ॥ १ ॥</s-l></s-lg><s-lg><s-l> पाण्डुरुवाच ।</s-l><s-l>सतामपि कुले जाताः कर्मणा बत दुर्गतिम् ।</s-l><s-l>प्राप्नुवन्त्यकृतात्मानः कामजालविमोहिताः ॥ २ ॥</s-l></s-lg><s-lg><s-l>शश्वद्धर्मात्मना जातो बाल एव पिता मम ।</s-l><s-l>जीवितान्तमनुप्राप्तः कामात्मैवेति नः श्रुतम् ॥ ३ ॥</s-l></s-lg><s-lg><s-l>तस्य कामात्मनः क्षेत्रे राज्ञः संयतवागृषिः ।</s-l><s-l>कृष्णद्वैपायनः साक्षाद्भगवान्मामजीजनत् ॥ ४ ॥</s-l></s-lg><s-lg><s-l>तस्याद्य व्यसने बुद्धिः संजातेयं ममाधमा ।</s-l><s-l>त्यक्तस्य देवैरनयान्मृगयायां दुरात्मनः ॥ ५ ॥</s-l></s-lg><s-lg><s-l>मोक्षमेव व्यवस्यामि बन्धो हि व्यसनं महत् ।</s-l><s-l>सुवृत्तिमनुवर्तिष्ये तामहं पितुरव्ययाम् ।</s-l><s-l>अतीव तपसात्मानं योजयिष्याम्यसंशयम् ॥ ६ ॥</s-l></s-lg><s-lg><s-l>तस्मादेकोऽहमेकाहमेकैकस्मिन्वनस्पतौ ।</s-l><s-l>चरन्भैक्षं मुनिर्मुण्डश्चरिष्यामि महीमिमाम् ॥ ७ ॥</s-l></s-lg><s-lg><s-l>पांसुना समवच्छन्नः शून्यागारप्रतिश्रयः ।</s-l><s-l>वृक्षमूलनिकेतो वा त्यक्तसर्वप्रियाप्रियः ॥ ८ ॥</s-l></s-lg><s-lg><s-l>न शोचन्न प्रहृष्यंश्च तुल्यनिन्दात्मसंस्तुतिः ।</s-l><s-l>निराशीर्निर्नमस्कारो निर्द्वन्द्वो निष्परिग्रहः ॥ ९ ॥</s-l></s-lg><s-lg><s-l>न चाप्यवहसन्कंचिन्न कुर्वन्भ्रुकुटीं क्वचित् ।</s-l><s-l>प्रसन्नवदनो नित्यं सर्वभूतहिते रतः ॥ १० ॥</s-l></s-lg><s-lg><s-l>जङ्गमाजङ्गमं सर्वमविहिंसंश्चतुर्विधम् ।</s-l><s-l>स्वासु प्रजास्विव सदा समः प्राणभृतां प्रति ॥ ११ ॥</s-l></s-lg><s-lg><s-l>एककालं चरन्भैक्षं कुलानि द्वे च पञ्च च ।</s-l><s-l>असंभवे वा भैक्षस्य चरन्ननशनान्यपि ॥ १२ ॥</s-l></s-lg><s-lg><s-l>अल्पमल्पं यथाभोज्यं पूर्वलाभेन जातु चित् ।</s-l><s-l>नित्यं नातिचरँल्लाभे अलाभे सप्त पूरयन् ॥ १३ ॥</s-l></s-lg><s-lg><s-l>वास्यैकं तक्षतो बाहुं चन्दनेनैकमुक्षतः ।</s-l><s-l>नाकल्याणं न कल्याणं प्रध्यायन्नुभयोस्तयोः ॥ १४ ॥</s-l></s-lg><s-lg><s-l>न जिजीविषुवत्किंचिन्न मुमूर्षुवदाचरन् ।</s-l><s-l>मरणं जीवितं चैव नाभिनन्दन्न च द्विषन् ॥ १५ ॥</s-l></s-lg><s-lg><s-l>याः काश्चिज्जीवता शक्याः कर्तुमभ्युदयक्रियाः ।</s-l><s-l>ताः सर्वाः समतिक्रम्य निमेषादिष्ववस्थितः ॥ १६ ॥</s-l></s-lg><s-lg><s-l>तासु सर्वास्ववस्थासु त्यक्तसर्वेन्द्रियक्रियः ।</s-l><s-l>संपरित्यक्तधर्मात्मा सुनिर्णिक्तात्मकल्मषः ॥ १७ ॥</s-l></s-lg><s-lg><s-l>निर्मुक्तः सर्वपापेभ्यो व्यतीतः सर्ववागुराः ।</s-l><s-l>न वशे कस्यचित्तिष्ठन्सधर्मा मातरिश्वनः ॥ १८ ॥</s-l></s-lg><s-lg><s-l>एतया सततं वृत्त्या चरन्नेवंप्रकारया ।</s-l><s-l>देहं संधारयिष्यामि निर्भयं मार्गमास्थितः ॥ १९ ॥</s-l></s-lg><s-lg><s-l>नाहं श्वाचरिते मार्गे अवीर्यकृपणोचिते ।</s-l><s-l>स्वधर्मात्सततापेते रमेयं वीर्यवर्जितः ॥ २० ॥</s-l></s-lg><s-lg><s-l>सत्कृतोऽसक्तृतो वापि योऽन्यां कृपणचक्षुषा ।</s-l><s-l>उपैति वृत्तिं कामात्मा स शुनां वर्तते पथि ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा सुदुःखार्तो निःश्वासपरमो नृपः ।</s-l><s-l>अवेक्षमाणः कुन्तीं च माद्रीं च समभाषत ॥ २२ ॥</s-l></s-lg><s-lg><s-l>कौसल्या विदुरः क्षत्ता राजा च सह बन्धुभिः ।</s-l><s-l>आर्या सत्यवती भीष्मस्ते च राजपुरोहिताः ॥ २३ ॥</s-l></s-lg><s-lg><s-l>ब्राह्मणाश्च महात्मानः सोमपाः संशितव्रताः ।</s-l><s-l>पौरवृद्धाश्च ये तत्र निवसन्त्यस्मदाश्रयाः ।</s-l><s-l>प्रसाद्य सर्वे वक्तव्याः पाण्डुः प्रव्रजितो वनम् ॥ २४ ॥</s-l></s-lg><s-lg><s-l>निशम्य वचनं भर्तुर्वनवासे धृतात्मनः ।</s-l><s-l>तत्समं वचनं कुन्ती माद्री च समभाषताम् ॥ २५ ॥</s-l></s-lg><s-lg><s-l>अन्येऽपि ह्याश्रमाः सन्ति ये शक्या भरतर्षभ ।</s-l><s-l>आवाभ्यां धर्मपत्नीभ्यां सह तप्त्वा तपो महत् ।</s-l><s-l>त्वमेव भविता सार्थः स्वर्गस्यापि न संशयः ॥ २६ ॥</s-l></s-lg><s-lg><s-l>प्रणिधायेन्द्रियग्रामं भर्तृलोकपरायणे ।</s-l><s-l>त्यक्तकामसुखे ह्यावां तप्स्यावो विपुलं तपः ॥ २७ ॥</s-l></s-lg><s-lg><s-l>यदि आवां महाप्राज्ञ त्यक्ष्यसि त्वं विशां पते ।</s-l><s-l>अद्यैवावां प्रहास्यावो जीतिवं नात्र संशयः ॥ २८ ॥</s-l></s-lg><s-lg><s-l> पाण्डुरुवाच ।</s-l><s-l>यदि व्यवसितं ह्येतद्युवयोर्धर्मसंहितम् ।</s-l><s-l>स्ववृत्तिमनुवर्तिष्ये तामहं पितुरव्ययाम् ॥ २९ ॥</s-l></s-lg><s-lg><s-l>त्यक्तग्राम्यसुखाचारस्तप्यमानो महत्तपः ।</s-l><s-l>वल्कली फलमूलाशी चरिष्यामि महावने ॥ ३० ॥</s-l></s-lg><s-lg><s-l>अग्निं जुह्वन्नुभौ कालावुभौ कालावुपस्पृशन् ।</s-l><s-l>कृशः परिमिताहारश्चीरचर्मजटाधरः ॥ ३१ ॥</s-l></s-lg><s-lg><s-l>शीतवातातपसहः क्षुत्पिपासाश्रमान्वितः ।</s-l><s-l>तपसा दुश्चरेणेदं शरीरमुपशोषयन् ॥ ३२ ॥</s-l></s-lg><s-lg><s-l>एकान्तशीली विमृशन्पक्वापक्वेन वर्तयन् ।</s-l><s-l>पितॄन्देवांश्च वन्येन वाग्भिरद्भिश्च तर्पयन् ॥ ३३ ॥</s-l></s-lg><s-lg><s-l>वानप्रस्थजनस्यापि दर्शनं कुलवासिनाम् ।</s-l><s-l>नाप्रियाण्याचरञ्जातु किं पुनर्ग्रामवासिनाम् ॥ ३४ ॥</s-l></s-lg><s-lg><s-l>एवमारण्यशास्त्राणामुग्रमुग्रतरं विधिम् ।</s-l><s-l>काङ्क्षमाणोऽहमासिष्ये देहस्यास्य समापनात् ॥ ३५ ॥</s-l></s-lg><s-lg><s-l> वैशंपायन उवाच ।</s-l><s-l>इत्येवमुक्त्वा भार्ये ते राजा कौरववंशजः ।</s-l><s-l>ततश्चूडामणिं निष्कमङ्गदे कुण्डलानि च ।</s-l><s-l>वासांसि च महार्हाणि स्त्रीणामाभरणानि च ॥ ३६ ॥</s-l></s-lg><s-lg><s-l>प्रदाय सर्वं विप्रेभ्यः पाण्डुः पुनरभाषत ।</s-l><s-l>गत्वा नागपुरं वाच्यं पाण्डुः प्रव्रजितो वनम् ॥ ३७ ॥</s-l></s-lg><s-lg><s-l>अर्थं कामं सुखं चैव रतिं च परमात्मिकाम् ।</s-l><s-l>प्रतस्थे सर्वमुत्सृज्य सभार्यः कुरुपुंगवः ॥ ३८ ॥</s-l></s-lg><s-lg><s-l>ततस्तस्यानुयात्राणि ते चैव परिचारकाः ।</s-l><s-l>श्रुत्वा भरतसिंहस्य विविधाः करुणा गिरः ।</s-l><s-l>भीममार्तस्वरं कृत्वा हाहेति परिचुक्रुशुः ॥ ३९ ॥</s-l></s-lg><s-lg><s-l>उष्णमश्रु विमुञ्चन्तस्तं विहाय महीपतिम् ।</s-l><s-l>ययुर्नागपुरं तूर्णं सर्वमादाय तद्वचः ॥ ४० ॥</s-l></s-lg><s-lg><s-l>श्रुत्वा च तेभ्यस्तत्सर्वं यथावृत्तं महावने ।</s-l><s-l>धृतराष्ट्रो नरश्रेष्ठः पाण्डुमेवान्वशोचत ॥ ४१ ॥</s-l></s-lg><s-lg><s-l>राजपुत्रस्तु कौरव्यः पाण्डुर्मूलफलाशनः ।</s-l><s-l>जगाम सह भार्याभ्यां ततो नागसभं गिरिम् ॥ ४२ ॥</s-l></s-lg><s-lg><s-l>स चैत्ररथमासाद्य वारिषेणमतीत्य च ।</s-l><s-l>हिमवन्तमतिक्रम्य प्रययौ गन्धमादनम् ॥ ४३ ॥</s-l></s-lg><s-lg><s-l>रक्ष्यमाणो महाभूतैः सिद्धैश्च परमर्षिभिः ।</s-l><s-l>उवास स तदा राजा समेषु विषमेषु च ॥ ४४ ॥</s-l></s-lg><s-lg><s-l>इन्द्रद्युम्नसरः प्राप्य हंसकूटमतीत्य च ।</s-l><s-l>शतशृङ्गे महाराज तापसः समपद्यत ॥ ४५ ॥</s-l></s-lg>