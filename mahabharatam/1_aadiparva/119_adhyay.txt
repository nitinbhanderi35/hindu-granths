<s-lg><s-l> वैशंपायन उवाच ।</s-l><s-l>ततः क्षत्ता च राजा च भीष्मश्च सह बन्धुभिः ।</s-l><s-l>ददुः श्राद्धं तदा पाण्डोः स्वधामृतमयं तदा ॥ १ ॥</s-l></s-lg><s-lg><s-l>कुरूंश्च विप्रमुख्यांश्च भोजयित्वा सहस्रशः ।</s-l><s-l>रत्नौघान्द्विजमुख्येभ्यो दत्त्वा ग्रामवरानपि ॥ २ ॥</s-l></s-lg><s-lg><s-l>कृतशौचांस्ततस्तांस्तु पाण्डवान्भरतर्षभान् ।</s-l><s-l>आदाय विविशुः पौराः पुरं वारणसाह्वयम् ॥ ३ ॥</s-l></s-lg><s-lg><s-l>सततं स्मान्वतप्यन्त तमेव भरतर्षभम् ।</s-l><s-l>पौरजानपदाः सर्वे मृतं स्वमिव बान्धवम् ॥ ४ ॥</s-l></s-lg><s-lg><s-l>श्राद्धावसाने तु तदा दृष्ट्वा तं दुःखितं जनम् ।</s-l><s-l>संमूढां दुःखशोकार्तां व्यासो मातरमब्रवीत् ॥ ५ ॥</s-l></s-lg><s-lg><s-l>अतिक्रान्तसुखाः कालाः प्रत्युपस्थितदारुणाः ।</s-l><s-l>श्वः श्वः पापीयदिवसाः पृथिवी गतयौवना ॥ ६ ॥</s-l></s-lg><s-lg><s-l>बहुमायासमाकीर्णो नानादोषसमाकुलः ।</s-l><s-l>लुप्तधर्मक्रियाचारो घोरः कालो भविष्यति ॥ ७ ॥</s-l></s-lg><s-lg><s-l>गच्छ त्वं त्यागमास्थाय युक्ता वस तपोवने ।</s-l><s-l>मा द्रक्ष्यसि कुलस्यास्य घोरं संक्षयमात्मनः ॥ ८ ॥</s-l></s-lg><s-lg><s-l>तथेति समनुज्ञाय सा प्रविश्याब्रवीत्स्नुषाम् ।</s-l><s-l>अम्बिके तव पुत्रस्य दुर्नयात्किल भारताः ।</s-l><s-l>सानुबन्धा विनङ्क्ष्यन्ति पौत्राश्चैवेति नः श्रुतम् ॥ ९ ॥</s-l></s-lg><s-lg><s-l>तत्कौसल्यामिमामार्तां पुत्रशोकाभिपीडिताम् ।</s-l><s-l>वनमादाय भद्रं ते गच्छावो यदि मन्यसे ॥ १० ॥</s-l></s-lg><s-lg><s-l>तथेत्युक्ते अम्बिकया भीष्ममामन्त्र्य सुव्रता ।</s-l><s-l>वनं ययौ सत्यवती स्नुषाभ्यां सह भारत ॥ ११ ॥</s-l></s-lg><s-lg><s-l>ताः सुघोरं तपः कृत्वा देव्यो भरतसत्तम ।</s-l><s-l>देहं त्यक्त्वा महाराज गतिमिष्टां ययुस्तदा ॥ १२ ॥</s-l></s-lg><s-lg><s-l>अवाप्नुवन्त वेदोक्तान्संस्कारान्पाण्डवास्तदा ।</s-l><s-l>अवर्धन्त च भोगांस्ते भुञ्जानाः पितृवेश्मनि ॥ १३ ॥</s-l></s-lg><s-lg><s-l>धार्तराष्ट्रैश्च सहिताः क्रीडन्तः पितृवेश्मनि ।</s-l><s-l>बालक्रीडासु सर्वासु विशिष्टाः पाण्डवाभवन् ॥ १४ ॥</s-l></s-lg><s-lg><s-l>जवे लक्ष्याभिहरणे भोज्ये पांसुविकर्षणे ।</s-l><s-l>धार्तराष्ट्रान्भीमसेनः सर्वान्स परिमर्दति ॥ १५ ॥</s-l></s-lg><s-lg><s-l>हर्षादेतान्क्रीडमानान्गृह्य काकनिलीयने ।</s-l><s-l>शिरःसु च निगृह्यैनान्योधयामास पाण्डवः ॥ १६ ॥</s-l></s-lg><s-lg><s-l>शतमेकोत्तरं तेषां कुमाराणां महौजसाम् ।</s-l><s-l>एक एव विमृद्नाति नातिकृच्छ्राद्वृकोदरः ॥ १७ ॥</s-l></s-lg><s-lg><s-l>पादेषु च निगृह्यैनान्विनिहत्य बलाद्बली ।</s-l><s-l>चकर्ष क्रोशतो भूमौ घृष्टजानुशिरोक्षिकान् ॥ १८ ॥</s-l></s-lg><s-lg><s-l>दश बालाञ्जले क्रीडन्भुजाभ्यां परिगृह्य सः ।</s-l><s-l>आस्ते स्म सलिले मग्नः प्रमृतांश्च विमुञ्चति ॥ १९ ॥</s-l></s-lg><s-lg><s-l>फलानि वृक्षमारुह्य प्रचिन्वन्ति च ते यदा ।</s-l><s-l>तदा पादप्रहारेण भीमः कम्पयते द्रुमम् ॥ २० ॥</s-l></s-lg><s-lg><s-l>प्रहारवेगाभिहताद्द्रुमाद्व्याघूर्णितास्ततः ।</s-l><s-l>सफलाः प्रपतन्ति स्म द्रुतं स्रस्ताः कुमारकाः ॥ २१ ॥</s-l></s-lg><s-lg><s-l>न ते नियुद्धे न जवे न योग्यासु कदाचन ।</s-l><s-l>कुमारा उत्तरं चक्रुः स्पर्धमाना वृकोदरम् ॥ २२ ॥</s-l></s-lg><s-lg><s-l>एवं स धार्तराष्ट्राणां स्पर्धमानो वृकोदरः ।</s-l><s-l>अप्रियेऽतिष्ठदत्यन्तं बाल्यान्न द्रोहचेतसा ॥ २३ ॥</s-l></s-lg><s-lg><s-l>ततो बलमतिख्यातं धार्तराष्ट्रः प्रतापवान् ।</s-l><s-l>भीमसेनस्य तज्ज्ञात्वा दुष्टभावमदर्शयत् ॥ २४ ॥</s-l></s-lg><s-lg><s-l>तस्य धर्मादपेतस्य पापानि परिपश्यतः ।</s-l><s-l>मोहादैश्वर्यलोभाच्च पापा मतिरजायत ॥ २५ ॥</s-l></s-lg><s-lg><s-l>अयं बलवतां श्रेष्ठः कुन्तीपुत्रो वृकोदरः ।</s-l><s-l>मध्यमः पाण्डुपुत्राणां निकृत्या संनिहन्यताम् ॥ २६ ॥</s-l></s-lg><s-lg><s-l>अथ तस्मादवरजं ज्येष्ठं चैव युधिष्ठिरम् ।</s-l><s-l>प्रसह्य बन्धने बद्ध्वा प्रशासिष्ये वसुंधराम् ॥ २७ ॥</s-l></s-lg><s-lg><s-l>एवं स निश्चयं पापः कृत्वा दुर्योधनस्तदा ।</s-l><s-l>नित्यमेवान्तरप्रेक्षी भीमस्यासीन्महात्मनः ॥ २८ ॥</s-l></s-lg><s-lg><s-l>ततो जलविहारार्थं कारयामास भारत ।</s-l><s-l>चेलकम्बलवेश्मानि विचित्राणि महान्ति च ॥ २९ ॥</s-l></s-lg><s-lg><s-l>प्रमाणकोट्यामुद्देशं स्थलं किंचिदुपेत्य च ।</s-l><s-l>क्रीडावसाने सर्वे ते शुचिवस्त्राः स्वलंकृताः ।</s-l><s-l>सर्वकामसमृद्धं तदन्नं बुभुजिरे शनैः ॥ ३० ॥</s-l></s-lg><s-lg><s-l>दिवसान्ते परिश्रान्ता विहृत्य च कुरूद्वहाः ।</s-l><s-l>विहारावसथेष्वेव वीरा वासमरोचयन् ॥ ३१ ॥</s-l></s-lg><s-lg><s-l>खिन्नस्तु बलवान्भीमो व्यायामाभ्यधिकस्तदा ।</s-l><s-l>वाहयित्वा कुमारांस्ताञ्जलक्रीडागतान्विभुः ।</s-l><s-l>प्रमाणकोट्यां वासार्थी सुष्वापारुह्य तत्स्थलम् ॥ ३२ ॥</s-l></s-lg><s-lg><s-l>शीतं वासं समासाद्य श्रान्तो मदविमोहितः ।</s-l><s-l>निश्चेष्टः पाण्डवो राजन्सुष्वाप मृतकल्पवत् ॥ ३३ ॥</s-l></s-lg><s-lg><s-l>ततो बद्ध्वा लतापाशैर्भीमं दुर्योधनः शनैः ।</s-l><s-l>गम्भीरं भीमवेगं च स्थलाज्जलमपातयत् ॥ ३४ ॥</s-l></s-lg><s-lg><s-l>ततः प्रबुद्धः कौन्तेयः सर्वं संछिद्य बन्धनम् ।</s-l><s-l>उदतिष्ठज्जलाद्भूयो भीमः प्रहरतां वरः ॥ ३५ ॥</s-l></s-lg><s-lg><s-l>सुप्तं चापि पुनः सर्पैस्तीक्ष्णदंष्ट्रैर्महाविषैः ।</s-l><s-l>कुपितैर्दंशयामास सर्वेष्वेवाङ्गमर्मसु ॥ ३६ ॥</s-l></s-lg><s-lg><s-l>दंष्ट्राश्च दंष्ट्रिणां तेषां मर्मस्वपि निपातिताः ।</s-l><s-l>त्वचं नैवास्य बिभिदुः सारत्वात्पृथुवक्षसः ॥ ३७ ॥</s-l></s-lg><s-lg><s-l>प्रतिबुद्धस्तु भीमस्तान्सर्वान्सर्पानपोथयत् ।</s-l><s-l>सारथिं चास्य दयितमपहस्तेन जघ्निवान् ॥ ३८ ॥</s-l></s-lg><s-lg><s-l>भोजने भीमसेनस्य पुनः प्राक्षेपयद्विषम् ।</s-l><s-l>कालकूटं नवं तीक्ष्णं संभृतं लोमहर्षणम् ॥ ३९ ॥</s-l></s-lg><s-lg><s-l>वैश्यापुत्रस्तदाचष्ट पार्थानां हितकाम्यया ।</s-l><s-l>तच्चापि भुक्त्वाजरयदविकारो वृकोदरः ॥ ४० ॥</s-l></s-lg><s-lg><s-l>विकारं न ह्यजनयत्सुतीक्ष्णमपि तद्विषम् ।</s-l><s-l>भीमसंहननो भीमस्तदप्यजरयत्ततः ॥ ४१ ॥</s-l></s-lg><s-lg><s-l>एवं दुर्योधनः कर्णः शकुनिश्चापि सौबलः ।</s-l><s-l>अनेकैरभ्युपायैस्ताञ्जिघांसन्ति स्म पाण्डवान् ॥ ४२ ॥</s-l></s-lg><s-lg><s-l>पाण्डवाश्चापि तत्सर्वं प्रत्यजानन्नरिंदमाः ।</s-l><s-l>उद्भावनमकुर्वन्तो विदुरस्य मते स्थिताः ॥ ४३ ॥</s-l></s-lg>