<s-lg><s-l> वैशंपायन उवाच ।</s-l><s-l>तं प्रयान्तं महाबाहुं कौरवाणां यशस्करम् ।</s-l><s-l>अनुजग्मुर्महात्मानो ब्राह्मणा वेदपारगाः ॥ १ ॥</s-l></s-lg><s-lg><s-l>वेदवेदाङ्गविद्वांसस्तथैवाध्यात्मचिन्तकाः ।</s-l><s-l>चौक्षाश्च भगवद्भक्ताः सूताः पौराणिकाश्च ये ॥ २ ॥</s-l></s-lg><s-lg><s-l>कथकाश्चापरे राजञ्श्रमणाश्च वनौकसः ।</s-l><s-l>दिव्याख्यानानि ये चापि पठन्ति मधुरं द्विजाः ॥ ३ ॥</s-l></s-lg><s-lg><s-l>एतैश्चान्यैश्च बहुभिः सहायैः पाण्डुनन्दनः ।</s-l><s-l>वृतः श्लक्ष्णकथैः प्रायान्मरुद्भिरिव वासवः ॥ ४ ॥</s-l></s-lg><s-lg><s-l>रमणीयानि चित्राणि वनानि च सरांसि च ।</s-l><s-l>सरितः सागरांश्चैव देशानपि च भारत ॥ ५ ॥</s-l></s-lg><s-lg><s-l>पुण्यानि चैव तीर्थानि ददर्श भरतर्षभ ।</s-l><s-l>स गङ्गाद्वारमासाद्य निवेशमकरोत्प्रभुः ॥ ६ ॥</s-l></s-lg><s-lg><s-l>तत्र तस्याद्भुतं कर्म शृणु मे जनमेजय ।</s-l><s-l>कृतवान्यद्विशुद्धात्मा पाण्डूनां प्रवरो रथी ॥ ७ ॥</s-l></s-lg><s-lg><s-l>निविष्टे तत्र कौन्तेये ब्राह्मणेषु च भारत ।</s-l><s-l>अग्निहोत्राणि विप्रास्ते प्रादुश्चक्रुरनेकशः ॥ ८ ॥</s-l></s-lg><s-lg><s-l>तेषु प्रबोध्यमानेषु ज्वलितेषु हुतेषु च ।</s-l><s-l>कृतपुष्पोपहारेषु तीरान्तरगतेषु च ॥ ९ ॥</s-l></s-lg><s-lg><s-l>कृताभिषेकैर्विद्वद्भिर्नियतैः सत्पथि स्थितैः ।</s-l><s-l>शुशुभेऽतीव तद्राजन्गङ्गाद्वारं महात्मभिः ॥ १० ॥</s-l></s-lg><s-lg><s-l>तथा पर्याकुले तस्मिन्निवेशे पाण्डुनन्दनः ।</s-l><s-l>अभिषेकाय कौन्तेयो गङ्गामवततार ह ॥ ११ ॥</s-l></s-lg><s-lg><s-l>तत्राभिषेकं कृत्वा स तर्पयित्वा पितामहान् ।</s-l><s-l>उत्तितीर्षुर्जलाद्राजन्नग्निकार्यचिकीर्षया ॥ १२ ॥</s-l></s-lg><s-lg><s-l>अपकृष्टो महाबाहुर्नागराजस्य कन्यया ।</s-l><s-l>अन्तर्जले महाराज उलूप्या कामयानया ॥ १३ ॥</s-l></s-lg><s-lg><s-l>ददर्श पाण्डवस्तत्र पावकं सुसमाहितम् ।</s-l><s-l>कौरव्यस्याथ नागस्य भवने परमार्चिते ॥ १४ ॥</s-l></s-lg><s-lg><s-l>तत्राग्निकार्यं कृतवान्कुन्तीपुत्रो धनंजयः ।</s-l><s-l>अशङ्कमानेन हुतस्तेनातुष्यद्धुताशनः ॥ १५ ॥</s-l></s-lg><s-lg><s-l>अग्निकार्यं स कृत्वा तु नागराजसुतां तदा ।</s-l><s-l>प्रहसन्निव कौन्तेय इदं वचनमब्रवीत् ॥ १६ ॥</s-l></s-lg><s-lg><s-l>किमिदं साहसं भीरु कृतवत्यसि भामिनि ।</s-l><s-l>कश्चायं सुभगो देशः का च त्वं कस्य चात्मजा ॥ १७ ॥</s-l></s-lg><s-lg><s-l> उलूप्युवाच ।</s-l><s-l>ऐरावतकुले जातः कौरव्यो नाम पन्नगः ।</s-l><s-l>तस्यास्मि दुहिता पार्थ उलूपी नाम पन्नगी ॥ १८ ॥</s-l></s-lg><s-lg><s-l>साहं त्वामभिषेकार्थमवतीर्णं समुद्रगाम् ।</s-l><s-l>दृष्टवत्येव कौन्तेय कन्दर्पेणास्मि मूर्च्छिता ॥ १९ ॥</s-l></s-lg><s-lg><s-l>तां मामनङ्गमथितां त्वत्कृते कुरुनन्दन ।</s-l><s-l>अनन्यां नन्दयस्वाद्य प्रदानेनात्मनो रहः ॥ २० ॥</s-l></s-lg><s-lg><s-l> अर्जुन उवाच ।</s-l><s-l>ब्रह्मचर्यमिदं भद्रे मम द्वादशवार्षिकम् ।</s-l><s-l>धर्मराजेन चादिष्टं नाहमस्मि स्वयंवशः ॥ २१ ॥</s-l></s-lg><s-lg><s-l>तव चापि प्रियं कर्तुमिच्छामि जलचारिणि ।</s-l><s-l>अनृतं नोक्तपूर्वं च मया किंचन कर्हिचित् ॥ २२ ॥</s-l></s-lg><s-lg><s-l>कथं च नानृतं तत्स्यात्तव चापि प्रियं भवेत् ।</s-l><s-l>न च पीड्येत मे धर्मस्तथा कुर्यां भुजंगमे ॥ २३ ॥</s-l></s-lg><s-lg><s-l> उलूप्युवाच ।</s-l><s-l>जानाम्यहं पाण्डवेय यथा चरसि मेदिनीम् ।</s-l><s-l>यथा च ते ब्रह्मचर्यमिदमादिष्टवान्गुरुः ॥ २४ ॥</s-l></s-lg><s-lg><s-l>परस्परं वर्तमानान्द्रुपदस्यात्मजां प्रति ।</s-l><s-l>यो नोऽनुप्रविशेन्मोहात्स नो द्वादशवार्षिकम् ।</s-l><s-l>वने चरेद्ब्रह्मचर्यमिति वः समयः कृतः ॥ २५ ॥</s-l></s-lg><s-lg><s-l>तदिदं द्रौपदीहेतोरन्योन्यस्य प्रवासनम् ।</s-l><s-l>कृतं वस्तत्र धर्मार्थमत्र धर्मो न दुष्यति ॥ २६ ॥</s-l></s-lg><s-lg><s-l>परित्राणं च कर्तव्यमार्तानां पृथुलोचन ।</s-l><s-l>कृत्वा मम परित्राणं तव धर्मो न लुप्यते ॥ २७ ॥</s-l></s-lg><s-lg><s-l>यदि वाप्यस्य धर्मस्य सूक्ष्मोऽपि स्याद्व्यतिक्रमः ।</s-l><s-l>स च ते धर्म एव स्याद्दत्त्वा प्राणान्ममार्जुन ॥ २८ ॥</s-l></s-lg><s-lg><s-l>भक्तां भजस्व मां पार्थ सतामेतन्मतं प्रभो ।</s-l><s-l>न करिष्यसि चेदेवं मृतां मामुपधारय ॥ २९ ॥</s-l></s-lg><s-lg><s-l>प्राणदानान्महाबाहो चर धर्ममनुत्तमम् ।</s-l><s-l>शरणं च प्रपन्नास्मि त्वामद्य पुरुषोत्तम ॥ ३० ॥</s-l></s-lg><s-lg><s-l>दीनाननाथान्कौन्तेय परिरक्षसि नित्यशः ।</s-l><s-l>साहं शरणमभ्येमि रोरवीमि च दुःखिता ॥ ३१ ॥</s-l></s-lg><s-lg><s-l>याचे त्वामभिकामाहं तस्मात्कुरु मम प्रियम् ।</s-l><s-l>स त्वमात्मप्रदानेन सकामां कर्तुमर्हसि ॥ ३२ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु कौन्तेयः पन्नगेश्वरकन्यया ।</s-l><s-l>कृतवांस्तत्तथा सर्वं धर्ममुद्दिश्य कारणम् ॥ ३३ ॥</s-l></s-lg><s-lg><s-l>स नागभवने रात्रिं तामुषित्वा प्रतापवान् ।</s-l><s-l>उदितेऽभ्युत्थितः सूर्ये कौरव्यस्य निवेशनात् ॥ ३४ ॥</s-l></s-lg>