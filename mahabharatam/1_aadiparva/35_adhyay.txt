<s-lg><s-l> सूत उवाच ।</s-l><s-l>एलापत्रस्य तु वचः श्रुत्वा नागा द्विजोत्तम ।</s-l><s-l>सर्वे प्रहृष्टमनसः साधु साध्वित्यपूजयन् ॥ १ ॥</s-l></s-lg><s-lg><s-l>ततः प्रभृति तां कन्यां वासुकिः पर्यरक्षत ।</s-l><s-l>जरत्कारुं स्वसारं वै परं हर्षमवाप च ॥ २ ॥</s-l></s-lg><s-lg><s-l>ततो नातिमहान्कालः समतीत इवाभवत् ।</s-l><s-l>अथ देवासुराः सर्वे ममन्थुर्वरुणालयम् ॥ ३ ॥</s-l></s-lg><s-lg><s-l>तत्र नेत्रमभून्नागो वासुकिर्बलिनां वरः ।</s-l><s-l>समाप्यैव च तत्कर्म पितामहमुपागमन् ॥ ४ ॥</s-l></s-lg><s-lg><s-l>देवा वासुकिना सार्धं पितामहमथाब्रुवन् ।</s-l><s-l>भगवञ्शापभीतोऽयं वासुकिस्तप्यते भृशम् ॥ ५ ॥</s-l></s-lg><s-lg><s-l>तस्येदं मानसं शल्यं समुद्धर्तुं त्वमर्हसि ।</s-l><s-l>जनन्याः शापजं देव ज्ञातीनां हितकाङ्क्षिणः ॥ ६ ॥</s-l></s-lg><s-lg><s-l>हितो ह्ययं सदास्माकं प्रियकारी च नागराट् ।</s-l><s-l>कुरु प्रसादं देवेश शमयास्य मनोज्वरम् ॥ ७ ॥</s-l></s-lg><s-lg><s-l> ब्रह्मोवाच ।</s-l><s-l>मयैवैतद्वितीर्णं वै वचनं मनसामराः ।</s-l><s-l>एलापत्रेण नागेन यदस्याभिहितं पुरा ॥ ८ ॥</s-l></s-lg><s-lg><s-l>तत्करोत्वेष नागेन्द्रः प्राप्तकालं वचस्तथा ।</s-l><s-l>विनशिष्यन्ति ये पापा न तु ये धर्मचारिणः ॥ ९ ॥</s-l></s-lg><s-lg><s-l>उत्पन्नः स जरत्कारुस्तपस्युग्रे रतो द्विजः ।</s-l><s-l>तस्यैष भगिनीं काले जरत्कारुं प्रयच्छतु ॥ १० ॥</s-l></s-lg><s-lg><s-l>यदेलापत्रेण वचस्तदोक्तं भुजगेन ह ।</s-l><s-l>पन्नगानां हितं देवास्तत्तथा न तदन्यथा ॥ ११ ॥</s-l></s-lg><s-lg><s-l> सूत उवाच ।</s-l><s-l>एतच्छ्रुत्वा स नागेन्द्रः पितामहवचस्तदा ।</s-l><s-l>सर्पान्बहूञ्जरत्कारौ नित्ययुक्तान्समादधत् ॥ १२ ॥</s-l></s-lg><s-lg><s-l>जरत्कारुर्यदा भार्यामिच्छेद्वरयितुं प्रभुः ।</s-l><s-l>शीघ्रमेत्य ममाख्येयं तन्नः श्रेयो भविष्यति ॥ १३ ॥</s-l></s-lg>