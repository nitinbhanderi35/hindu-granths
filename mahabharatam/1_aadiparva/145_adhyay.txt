<s-lg><s-l> जनमेजय उवाच ।</s-l><s-l>एकचक्रां गतास्ते तु कुन्तीपुत्रा महारथाः ।</s-l><s-l>अतः परं द्विजश्रेष्ठ किमकुर्वत पाण्डवाः ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>एकचक्रां गतास्ते तु कुन्तीपुत्रा महारथाः ।</s-l><s-l>ऊषुर्नातिचिरं कालं ब्राह्मणस्य निवेशने ॥ २ ॥</s-l></s-lg><s-lg><s-l>रमणीयानि पश्यन्तो वनानि विविधानि च ।</s-l><s-l>पार्थिवानपि चोद्देशान्सरितश्च सरांसि च ॥ ३ ॥</s-l></s-lg><s-lg><s-l>चेरुर्भैक्षं तदा ते तु सर्व एव विशां पते ।</s-l><s-l>बभूवुर्नागराणां च स्वैर्गुणैः प्रियदर्शनाः ॥ ४ ॥</s-l></s-lg><s-lg><s-l>निवेदयन्ति स्म च ते भैक्षं कुन्त्याः सदा निशि ।</s-l><s-l>तया विभक्तान्भागांस्ते भुञ्जते स्म पृथक्पृथक् ॥ ५ ॥</s-l></s-lg><s-lg><s-l>अर्धं ते भुञ्जते वीराः सह मात्रा परंतपाः ।</s-l><s-l>अर्धं भैक्षस्य सर्वस्य भीमो भुङ्क्ते महाबलः ॥ ६ ॥</s-l></s-lg><s-lg><s-l>तथा तु तेषां वसतां तत्र राजन्महात्मनाम् ।</s-l><s-l>अतिचक्राम सुमहान्कालोऽथ भरतर्षभ ॥ ७ ॥</s-l></s-lg><s-lg><s-l>ततः कदाचिद्भैक्षाय गतास्ते भरतर्षभाः ।</s-l><s-l>संगत्या भीमसेनस्तु तत्रास्ते पृथया सह ॥ ८ ॥</s-l></s-lg><s-lg><s-l>अथार्तिजं महाशब्दं ब्राह्मणस्य निवेशने ।</s-l><s-l>भृशमुत्पतितं घोरं कुन्ती शुश्राव भारत ॥ ९ ॥</s-l></s-lg><s-lg><s-l>रोरूयमाणांस्तान्सर्वान्परिदेवयतश्च सा ।</s-l><s-l>कारुण्यात्साधुभावाच्च देवी राजन्न चक्षमे ॥ १० ॥</s-l></s-lg><s-lg><s-l>मथ्यमानेव दुःखेन हृदयेन पृथा ततः ।</s-l><s-l>उवाच भीमं कल्याणी कृपान्वितमिदं वचः ॥ ११ ॥</s-l></s-lg><s-lg><s-l>वसामः सुसुखं पुत्र ब्राह्मणस्य निवेशने ।</s-l><s-l>अज्ञाता धार्तराष्ट्राणां सत्कृता वीतमन्यवः ॥ १२ ॥</s-l></s-lg><s-lg><s-l>सा चिन्तये सदा पुत्र ब्राह्मणस्यास्य किं न्वहम् ।</s-l><s-l>प्रियं कुर्यामिति गृहे यत्कुर्युरुषिताः सुखम् ॥ १३ ॥</s-l></s-lg><s-lg><s-l>एतावान्पुरुषस्तात कृतं यस्मिन्न नश्यति ।</s-l><s-l>यावच्च कुर्यादन्योऽस्य कुर्यादभ्यधिकं ततः ॥ १४ ॥</s-l></s-lg><s-lg><s-l>तदिदं ब्राह्मणस्यास्य दुःखमापतितं ध्रुवम् ।</s-l><s-l>तत्रास्य यदि साहाय्यं कुर्याम सुकृतं भवेत् ॥ १५ ॥</s-l></s-lg><s-lg><s-l> भीम उवाच ।</s-l><s-l>ज्ञायतामस्य यद्दुःखं यतश्चैव समुत्थितम् ।</s-l><s-l>विदिते व्यवसिष्यामि यद्यपि स्यात्सुदुष्करम् ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>तथा हि कथयन्तौ तौ भूयः शुश्रुवतुः स्वनम् ।</s-l><s-l>आर्तिजं तस्य विप्रस्य सभार्यस्य विशां पते ॥ १७ ॥</s-l></s-lg><s-lg><s-l>अन्तःपुरं ततस्तस्य ब्राह्मणस्य महात्मनः ।</s-l><s-l>विवेश कुन्ती त्वरिता बद्धवत्सेव सौरभी ॥ १८ ॥</s-l></s-lg><s-lg><s-l>ततस्तं ब्राह्मणं तत्र भार्यया च सुतेन च ।</s-l><s-l>दुहित्रा चैव सहितं ददर्श विकृताननम् ॥ १९ ॥</s-l></s-lg><s-lg><s-l> ब्राह्मण उवाच ।</s-l><s-l>धिगिदं जीवितं लोकेऽनलसारमनर्थकम् ।</s-l><s-l>दुःखमूलं पराधीनं भृशमप्रियभागि च ॥ २० ॥</s-l></s-lg><s-lg><s-l>जीविते परमं दुःखं जीविते परमो ज्वरः ।</s-l><s-l>जीविते वर्तमानस्य द्वन्द्वानामागमो ध्रुवः ॥ २१ ॥</s-l></s-lg><s-lg><s-l>एकात्मापि हि धर्मार्थौ कामं च न निषेवते ।</s-l><s-l>एतैश्च विप्रयोगोऽपि दुःखं परमकं मतम् ॥ २२ ॥</s-l></s-lg><s-lg><s-l>आहुः केचित्परं मोक्षं स च नास्ति कथंचन ।</s-l><s-l>अर्थप्राप्तौ च नरकः कृत्स्न एवोपपद्यते ॥ २३ ॥</s-l></s-lg><s-lg><s-l>अर्थेप्सुता परं दुःखमर्थप्राप्तौ ततोऽधिकम् ।</s-l><s-l>जातस्नेहस्य चार्थेषु विप्रयोगे महत्तरम् ॥ २४ ॥</s-l></s-lg><s-lg><s-l>न हि योगं प्रपश्यामि येन मुच्येयमापदः ।</s-l><s-l>पुत्रदारेण वा सार्धं प्राद्रवेयामनामयम् ॥ २५ ॥</s-l></s-lg><s-lg><s-l>यतितं वै मया पूर्वं यथा त्वं वेत्थ ब्राह्मणि ।</s-l><s-l>यतः क्षेमं ततो गन्तुं त्वया तु मम न श्रुतम् ॥ २६ ॥</s-l></s-lg><s-lg><s-l>इह जाता विवृद्धास्मि पिता चेह ममेति च ।</s-l><s-l>उक्तवत्यसि दुर्मेधे याच्यमाना मयासकृत् ॥ २७ ॥</s-l></s-lg><s-lg><s-l>स्वर्गतो हि पिता वृद्धस्तथा माता चिरं तव ।</s-l><s-l>बान्धवा भूतपूर्वाश्च तत्र वासे तु का रतिः ॥ २८ ॥</s-l></s-lg><s-lg><s-l>सोऽयं ते बन्धुकामाया अशृण्वन्त्या वचो मम ।</s-l><s-l>बन्धुप्रणाशः संप्राप्तो भृशं दुःखकरो मम ॥ २९ ॥</s-l></s-lg><s-lg><s-l>अथ वा मद्विनाशोऽयं न हि शक्ष्यामि कंचन ।</s-l><s-l>परित्यक्तुमहं बन्धुं स्वयं जीवन्नृशंसवत् ॥ ३० ॥</s-l></s-lg><s-lg><s-l>सहधर्मचरीं दान्तां नित्यं मातृसमां मम ।</s-l><s-l>सखायं विहितां देवैर्नित्यं परमिकां गतिम् ॥ ३१ ॥</s-l></s-lg><s-lg><s-l>मात्रा पित्रा च विहितां सदा गार्हस्थ्यभागिनीम् ।</s-l><s-l>वरयित्वा यथान्यायं मन्त्रवत्परिणीय च ॥ ३२ ॥</s-l></s-lg><s-lg><s-l>कुलीनां शीलसंपन्नामपत्यजननीं मम ।</s-l><s-l>त्वामहं जीवितस्यार्थे साध्वीमनपकारिणीम् ।</s-l><s-l>परित्यक्तुं न शक्ष्यामि भार्यां नित्यमनुव्रताम् ॥ ३३ ॥</s-l></s-lg><s-lg><s-l>कुत एव परित्यक्तुं सुतां शक्ष्याम्यहं स्वयम् ।</s-l><s-l>बालामप्राप्तवयसमजातव्यञ्जनाकृतिम् ॥ ३४ ॥</s-l></s-lg><s-lg><s-l>भर्तुरर्थाय निक्षिप्तां न्यासं धात्रा महात्मना ।</s-l><s-l>यस्यां दौहित्रजाँल्लोकानाशंसे पितृभिः सह ।</s-l><s-l>स्वयमुत्पाद्य तां बालां कथमुत्स्रष्टुमुत्सहे ॥ ३५ ॥</s-l></s-lg><s-lg><s-l>मन्यन्ते केचिदधिकं स्नेहं पुत्रे पितुर्नराः ।</s-l><s-l>कन्यायां नैव तु पुनर्मम तुल्यावुभौ मतौ ॥ ३६ ॥</s-l></s-lg><s-lg><s-l>यस्मिँल्लोकाः प्रसूतिश्च स्थिता नित्यमथो सुखम् ।</s-l><s-l>अपापां तामहं बालां कथमुत्स्रष्टुमुत्सहे ॥ ३७ ॥</s-l></s-lg><s-lg><s-l>आत्मानमपि चोत्सृज्य तप्स्ये प्रेतवशं गतः ।</s-l><s-l>त्यक्ता ह्येते मया व्यक्तं नेह शक्ष्यन्ति जीवितुम् ॥ ३८ ॥</s-l></s-lg><s-lg><s-l>एषां चान्यतमत्यागो नृशंसो गर्हितो बुधैः ।</s-l><s-l>आत्मत्यागे कृते चेमे मरिष्यन्ति मया विना ॥ ३९ ॥</s-l></s-lg><s-lg><s-l>स कृच्छ्रामहमापन्नो न शक्तस्तर्तुमापदम् ।</s-l><s-l>अहो धिक्कां गतिं त्वद्य गमिष्यामि सबान्धवः ।</s-l><s-l>सर्वैः सह मृतं श्रेयो न तु मे जीवितं क्षमम् ॥ ४० ॥</s-l></s-lg>