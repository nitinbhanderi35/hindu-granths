<s-lg><s-l> वैशंपायन उवाच ।</s-l><s-l>प्रबुद्धास्ते हिडिम्बाया रूपं दृष्ट्वातिमानुषम् ।</s-l><s-l>विस्मिताः पुरुषव्याघ्रा बभूवुः पृथया सह ॥ १ ॥</s-l></s-lg><s-lg><s-l>ततः कुन्ती समीक्ष्यैनां विस्मिता रूपसंपदा ।</s-l><s-l>उवाच मधुरं वाक्यं सान्त्वपूर्वमिदं शनैः ॥ २ ॥</s-l></s-lg><s-lg><s-l>कस्य त्वं सुरगर्भाभे का चासि वरवर्णिनि ।</s-l><s-l>केन कार्येण सुश्रोणि कुतश्चागमनं तव ॥ ३ ॥</s-l></s-lg><s-lg><s-l>यदि वास्य वनस्यासि देवता यदि वाप्सराः ।</s-l><s-l>आचक्ष्व मम तत्सर्वं किमर्थं चेह तिष्ठसि ॥ ४ ॥</s-l></s-lg><s-lg><s-l> हिडिम्बोवाच ।</s-l><s-l>यदेतत्पश्यसि वनं नीलमेघनिभं महत् ।</s-l><s-l>निवासो राक्षसस्यैतद्धिडिम्बस्य ममैव च ॥ ५ ॥</s-l></s-lg><s-lg><s-l>तस्य मां राक्षसेन्द्रस्य भगिनीं विद्धि भामिनि ।</s-l><s-l>भ्रात्रा संप्रेषितामार्ये त्वां सपुत्रां जिघांसता ॥ ६ ॥</s-l></s-lg><s-lg><s-l>क्रूरबुद्धेरहं तस्य वचनादागता इह ।</s-l><s-l>अद्राक्षं हेमवर्णाभं तव पुत्रं महौजसम् ॥ ७ ॥</s-l></s-lg><s-lg><s-l>ततोऽहं सर्वभूतानां भावे विचरता शुभे ।</s-l><s-l>चोदिता तव पुत्रस्य मन्मथेन वशानुगा ॥ ८ ॥</s-l></s-lg><s-lg><s-l>ततो वृतो मया भर्ता तव पुत्रो महाबलः ।</s-l><s-l>अपनेतुं च यतितो न चैव शकितो मया ॥ ९ ॥</s-l></s-lg><s-lg><s-l>चिरायमाणां मां ज्ञात्वा ततः स पुरुषादकः ।</s-l><s-l>स्वयमेवागतो हन्तुमिमान्सर्वांस्तवात्मजान् ॥ १० ॥</s-l></s-lg><s-lg><s-l>स तेन मम कान्तेन तव पुत्रेण धीमता ।</s-l><s-l>बलादितो विनिष्पिष्य व्यपकृष्टो महात्मना ॥ ११ ॥</s-l></s-lg><s-lg><s-l>विकर्षन्तौ महावेगौ गर्जमानौ परस्परम् ।</s-l><s-l>पश्यध्वं युधि विक्रान्तावेतौ तौ नरराक्षसौ ॥ १२ ॥</s-l></s-lg><s-lg><s-l> वैशंपायन उवाच ।</s-l><s-l>तस्याः श्रुत्वैव वचनमुत्पपात युधिष्ठिरः ।</s-l><s-l>अर्जुनो नकुलश्चैव सहदेवश्च वीर्यवान् ॥ १३ ॥</s-l></s-lg><s-lg><s-l>तौ ते ददृशुरासक्तौ विकर्षन्तौ परस्परम् ।</s-l><s-l>काङ्क्षमाणौ जयं चैव सिंहाविव रणोत्कटौ ॥ १४ ॥</s-l></s-lg><s-lg><s-l>तावन्योन्यं समाश्लिष्य विकर्षन्तौ परस्परम् ।</s-l><s-l>दावाग्निधूमसदृशं चक्रतुः पार्थिवं रजः ॥ १५ ॥</s-l></s-lg><s-lg><s-l>वसुधारेणुसंवीतौ वसुधाधरसंनिभौ ।</s-l><s-l>विभ्राजेतां यथा शैलौ नीहारेणाभिसंवृतौ ॥ १६ ॥</s-l></s-lg><s-lg><s-l>राक्षसेन तथा भीमं क्लिश्यमानं निरीक्ष्य तु ।</s-l><s-l>उवाचेदं वचः पार्थः प्रहसञ्शनकैरिव ॥ १७ ॥</s-l></s-lg><s-lg><s-l>भीम मा भैर्महाबाहो न त्वां बुध्यामहे वयम् ।</s-l><s-l>समेतं भीमरूपेण प्रसुप्ताः श्रमकर्शिताः ॥ १८ ॥</s-l></s-lg><s-lg><s-l>साहाय्येऽस्मि स्थितः पार्थ योधयिष्यामि राक्षसम् ।</s-l><s-l>नकुलः सहदेवश्च मातरं गोपयिष्यतः ॥ १९ ॥</s-l></s-lg><s-lg><s-l> भीम उवाच ।</s-l><s-l>उदासीनो निरीक्षस्व न कार्यः संभ्रमस्त्वया ।</s-l><s-l>न जात्वयं पुनर्जीवेन्मद्बाह्वन्तरमागतः ॥ २० ॥</s-l></s-lg><s-lg><s-l> अर्जुन उवाच ।</s-l><s-l>किमनेन चिरं भीम जीवता पापरक्षसा ।</s-l><s-l>गन्तव्यं न चिरं स्थातुमिह शक्यमरिंदम ॥ २१ ॥</s-l></s-lg><s-lg><s-l>पुरा संरज्यते प्राची पुरा संध्या प्रवर्तते ।</s-l><s-l>रौद्रे मुहूर्ते रक्षांसि प्रबलानि भवन्ति च ॥ २२ ॥</s-l></s-lg><s-lg><s-l>त्वरस्व भीम मा क्रीड जहि रक्षो विभीषणम् ।</s-l><s-l>पुरा विकुरुते मायां भुजयोः सारमर्पय ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>अर्जुनेनैवमुक्तस्तु भीमो भीमस्य रक्षसः ।</s-l><s-l>उत्क्षिप्याभ्रामयद्देहं तूर्णं गुणशताधिकम् ॥ २४ ॥</s-l></s-lg><s-lg><s-l> भीम उवाच ।</s-l><s-l>वृथामांसैर्वृथा पुष्टो वृथा वृद्धो वृथामतिः ।</s-l><s-l>वृथामरणमर्हस्त्वं वृथाद्य न भविष्यसि ॥ २५ ॥</s-l></s-lg><s-lg><s-l> अर्जुन उवाच ।</s-l><s-l>अथ वा मन्यसे भारं त्वमिमं राक्षसं युधि ।</s-l><s-l>करोमि तव साहाय्यं शीघ्रमेव निहन्यताम् ॥ २६ ॥</s-l></s-lg><s-lg><s-l>अथ वाप्यहमेवैनं हनिष्यामि वृकोदर ।</s-l><s-l>कृतकर्मा परिश्रान्तः साधु तावदुपारम ॥ २७ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तद्वचनं श्रुत्वा भीमसेनोऽत्यमर्षणः ।</s-l><s-l>निष्पिष्यैनं बलाद्भूमौ पशुमारममारयत् ॥ २८ ॥</s-l></s-lg><s-lg><s-l>स मार्यमाणो भीमेन ननाद विपुलं स्वनम् ।</s-l><s-l>पूरयंस्तद्वनं सर्वं जलार्द्र इव दुन्दुभिः ॥ २९ ॥</s-l></s-lg><s-lg><s-l>भुजाभ्यां योक्त्रयित्वा तं बलवान्पाण्डुनन्दनः ।</s-l><s-l>मध्ये भङ्क्त्वा स बलवान्हर्षयामास पाण्डवान् ॥ ३० ॥</s-l></s-lg><s-lg><s-l>हिडिम्बं निहतं दृष्ट्वा संहृष्टास्ते तरस्विनः ।</s-l><s-l>अपूजयन्नरव्याघ्रं भीमसेनमरिंदमम् ॥ ३१ ॥</s-l></s-lg><s-lg><s-l>अभिपूज्य महात्मानं भीमं भीमपराक्रमम् ।</s-l><s-l>पुनरेवार्जुनो वाक्यमुवाचेदं वृकोदरम् ॥ ३२ ॥</s-l></s-lg><s-lg><s-l>नदूरे नगरं मन्ये वनादस्मादहं प्रभो ।</s-l><s-l>शीघ्रं गच्छाम भद्रं ते न नो विद्यात्सुयोधनः ॥ ३३ ॥</s-l></s-lg><s-lg><s-l>ततः सर्वे तथेत्युक्त्वा सह मात्रा परंतपाः ।</s-l><s-l>प्रययुः पुरुषव्याघ्रा हिडिम्बा चैव राक्षसी ॥ ३४ ॥</s-l></s-lg>