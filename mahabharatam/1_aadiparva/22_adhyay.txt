<s-lg><s-l> सूत उवाच ।</s-l><s-l>एवं स्तुतस्तदा कद्र्वा भगवान्हरिवाहनः ।</s-l><s-l>नीलजीमूतसंघातैर्व्योम सर्वं समावृणोत् ॥ १ ॥</s-l></s-lg><s-lg><s-l>ते मेघा मुमुचुस्तोयं प्रभूतं विद्युदुज्ज्वलाः ।</s-l><s-l>परस्परमिवात्यर्थं गर्जन्तः सततं दिवि ॥ २ ॥</s-l></s-lg><s-lg><s-l>संघातितमिवाकाशं जलदैः सुमहाद्भुतैः ।</s-l><s-l>सृजद्भिरतुलं तोयमजस्रं सुमहारवैः ॥ ३ ॥</s-l></s-lg><s-lg><s-l>संप्रनृत्तमिवाकाशं धारोर्मिभिरनेकशः ।</s-l><s-l>मेघस्तनितनिर्घोषमम्बरं समपद्यत ॥ ४ ॥</s-l></s-lg><s-lg><s-l>नागानामुत्तमो हर्षस्तदा वर्षति वासवे ।</s-l><s-l>आपूर्यत मही चापि सलिलेन समन्ततः ॥ ५ ॥</s-l></s-lg>