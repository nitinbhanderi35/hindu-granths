<s-lg><s-l> जनमेजय उवाच ।</s-l><s-l>किं कृतं कर्म धर्मेण येन शापमुपेयिवान् ।</s-l><s-l>कस्य शापाच्च ब्रह्मर्षे शूद्रयोनावजायत ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>बभूव ब्राह्मणः कश्चिन्माण्डव्य इति विश्रुतः ।</s-l><s-l>धृतिमान्सर्वधर्मज्ञः सत्ये तपसि च स्थितः ॥ २ ॥</s-l></s-lg><s-lg><s-l>स आश्रमपदद्वारि वृक्षमूले महातपाः ।</s-l><s-l>ऊर्ध्वबाहुर्महायोगी तस्थौ मौनव्रतान्वितः ॥ ३ ॥</s-l></s-lg><s-lg><s-l>तस्य कालेन महता तस्मिंस्तपसि तिष्ठतः ।</s-l><s-l>तमाश्रमपदं प्राप्ता दस्यवो लोप्त्रहारिणः ।</s-l><s-l>अनुसार्यमाणा बहुभी रक्षिभिर्भरतर्षभ ॥ ४ ॥</s-l></s-lg><s-lg><s-l>ते तस्यावसथे लोप्त्रं निदधुः कुरुसत्तम ।</s-l><s-l>निधाय च भयाल्लीनास्तत्रैवान्वागते बले ॥ ५ ॥</s-l></s-lg><s-lg><s-l>तेषु लीनेष्वथो शीघ्रं ततस्तद्रक्षिणां बलम् ।</s-l><s-l>आजगाम ततोऽपश्यंस्तमृषिं तस्करानुगाः ॥ ६ ॥</s-l></s-lg><s-lg><s-l>तमपृच्छंस्ततो राजंस्तथावृत्तं तपोधनम् ।</s-l><s-l>कतरेण पथा याता दस्यवो द्विजसत्तम ।</s-l><s-l>तेन गच्छामहे ब्रह्मन्पथा शीघ्रतरं वयम् ॥ ७ ॥</s-l></s-lg><s-lg><s-l>तथा तु रक्षिणां तेषां ब्रुवतां स तपोधनः ।</s-l><s-l>न किंचिद्वचनं राजन्नवदत्साध्वसाधु वा ॥ ८ ॥</s-l></s-lg><s-lg><s-l>ततस्ते राजपुरुषा विचिन्वानास्तदाश्रमम् ।</s-l><s-l>ददृशुस्तत्र संलीनांस्तांश्चोरान्द्रव्यमेव च ॥ ९ ॥</s-l></s-lg><s-lg><s-l>ततः शङ्का समभवद्रक्षिणां तं मुनिं प्रति ।</s-l><s-l>संयम्यैनं ततो राज्ञे दस्यूंश्चैव न्यवेदयन् ॥ १० ॥</s-l></s-lg><s-lg><s-l>तं राजा सह तैश्चोरैरन्वशाद्वध्यतामिति ।</s-l><s-l>स वध्यघातैरज्ञातः शूले प्रोतो महातपाः ॥ ११ ॥</s-l></s-lg><s-lg><s-l>ततस्ते शूलमारोप्य तं मुनिं रक्षिणस्तदा ।</s-l><s-l>प्रतिजग्मुर्महीपालं धनान्यादाय तान्यथ ॥ १२ ॥</s-l></s-lg><s-lg><s-l>शूलस्थः स तु धर्मात्मा कालेन महता ततः ।</s-l><s-l>निराहारोऽपि विप्रर्षिर्मरणं नाभ्युपागमत् ।</s-l><s-l>धारयामास च प्राणानृषींश्च समुपानयत् ॥ १३ ॥</s-l></s-lg><s-lg><s-l>शूलाग्रे तप्यमानेन तपस्तेन महात्मना ।</s-l><s-l>संतापं परमं जग्मुर्मुनयोऽथ परंतप ॥ १४ ॥</s-l></s-lg><s-lg><s-l>ते रात्रौ शकुना भूत्वा संन्यवर्तन्त सर्वतः ।</s-l><s-l>दर्शयन्तो यथाशक्ति तमपृच्छन्द्विजोत्तमम् ।</s-l><s-l>श्रोतुमिच्छामहे ब्रह्मन्किं पापं कृतवानसि ॥ १५ ॥</s-l></s-lg><s-lg><s-l>ततः स मुनिशार्दूलस्तानुवाच तपोधनान् ।</s-l><s-l>दोषतः कं गमिष्यामि न हि मेऽन्योऽपराध्यति ॥ १६ ॥</s-l></s-lg><s-lg><s-l>राजा च तमृषिं श्रुत्वा निष्क्रम्य सह मन्त्रिभिः ।</s-l><s-l>प्रसादयामास तदा शूलस्थमृषिसत्तमम् ॥ १७ ॥</s-l></s-lg><s-lg><s-l>यन्मयापकृतं मोहादज्ञानादृषिसत्तम ।</s-l><s-l>प्रसादये त्वां तत्राहं न मे त्वं क्रोद्धुमर्हसि ॥ १८ ॥</s-l></s-lg><s-lg><s-l>एवमुक्तस्ततो राज्ञा प्रसादमकरोन्मुनिः ।</s-l><s-l>कृतप्रसादो राजा तं ततः समवतारयत् ॥ १९ ॥</s-l></s-lg><s-lg><s-l>अवतार्य च शूलाग्रात्तच्छूलं निश्चकर्ष ह ।</s-l><s-l>अशक्नुवंश्च निष्क्रष्टुं शूलं मूले स चिच्छिदे ॥ २० ॥</s-l></s-lg><s-lg><s-l>स तथान्तर्गतेनैव शूलेन व्यचरन्मुनिः ।</s-l><s-l>स तेन तपसा लोकान्विजिग्ये दुर्लभान्परैः ।</s-l><s-l>अणीमाण्डव्य इति च ततो लोकेषु कथ्यते ॥ २१ ॥</s-l></s-lg><s-lg><s-l>स गत्वा सदनं विप्रो धर्मस्य परमार्थवित् ।</s-l><s-l>आसनस्थं ततो धर्मं दृष्ट्वोपालभत प्रभुः ॥ २२ ॥</s-l></s-lg><s-lg><s-l>किं नु तद्दुष्कृतं कर्म मया कृतमजानता ।</s-l><s-l>यस्येयं फलनिर्वृत्तिरीदृश्यासादिता मया ।</s-l><s-l>शीघ्रमाचक्ष्व मे तत्त्वं पश्य मे तपसो बलम् ॥ २३ ॥</s-l></s-lg><s-lg><s-l> धर्म उवाच ।</s-l><s-l>पतंगकानां पुच्छेषु त्वयेषीका प्रवेशिता ।</s-l><s-l>कर्मणस्तस्य ते प्राप्तं फलमेतत्तपोधन ॥ २४ ॥</s-l></s-lg><s-lg><s-l> अणीमाण्डव्य उवाच ।</s-l><s-l>अल्पेऽपराधे विपुलो मम दण्डस्त्वया कृतः ।</s-l><s-l>शूद्रयोनावतो धर्म मानुषः संभविष्यसि ॥ २५ ॥</s-l></s-lg><s-lg><s-l>मर्यादां स्थापयाम्यद्य लोके धर्मफलोदयाम् ।</s-l><s-l>आ चतुर्दशमाद्वर्षान्न भविष्यति पातकम् ।</s-l><s-l>परेण कुर्वतामेवं दोष एव भविष्यति ॥ २६ ॥</s-l></s-lg><s-lg><s-l> वैशंपायन उवाच ।</s-l><s-l>एतेन त्वपराधेन शापात्तस्य महात्मनः ।</s-l><s-l>धर्मो विदुररूपेण शूद्रयोनावजायत ॥ २७ ॥</s-l></s-lg><s-lg><s-l>धर्मे चार्थे च कुशलो लोभक्रोधविवर्जितः ।</s-l><s-l>दीर्घदर्शी शमपरः कुरूणां च हिते रतः ॥ २८ ॥</s-l></s-lg>