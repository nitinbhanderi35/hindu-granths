<s-lg><s-l> सूत उवाच ।</s-l><s-l>स चापि च्यवनो ब्रह्मन्भार्गवोऽजनयत्सुतम् ।</s-l><s-l>सुकन्यायां महात्मानं प्रमतिं दीप्ततेजसम् ॥ १ ॥</s-l></s-lg><s-lg><s-l>प्रमतिस्तु रुरुं नाम घृताच्यां समजीजनत् ।</s-l><s-l>रुरुः प्रमद्वरायां तु शुनकं समजीजनत् ॥ २ ॥</s-l></s-lg><s-lg><s-l>तस्य ब्रह्मन्रुरोः सर्वं चरितं भूरितेजसः ।</s-l><s-l>विस्तरेण प्रवक्ष्यामि तच्छृणु त्वमशेषतः ॥ ३ ॥</s-l></s-lg><s-lg><s-l>ऋषिरासीन्महान्पूर्वं तपोविद्यासमन्वितः ।</s-l><s-l>स्थूलकेश इति ख्यातः सर्वभूतहिते रतः ॥ ४ ॥</s-l></s-lg><s-lg><s-l>एतस्मिन्नेव काले तु मेनकायां प्रजज्ञिवान् ।</s-l><s-l>गन्धर्वराजो विप्रर्षे विश्वावसुरिति श्रुतः ॥ ५ ॥</s-l></s-lg><s-lg><s-l>अथाप्सरा मेनका सा तं गर्भं भृगुनन्दन ।</s-l><s-l>उत्ससर्ज यथाकालं स्थूलकेशाश्रमं प्रति ॥ ६ ॥</s-l></s-lg><s-lg><s-l>उत्सृज्य चैव तं गर्भं नद्यास्तीरे जगाम ह ।</s-l><s-l>कन्याममरगर्भाभां ज्वलन्तीमिव च श्रिया ॥ ७ ॥</s-l></s-lg><s-lg><s-l>तां ददर्श समुत्सृष्टां नदीतीरे महानृषिः ।</s-l><s-l>स्थूलकेशः स तेजस्वी विजने बन्धुवर्जिताम् ॥ ८ ॥</s-l></s-lg><s-lg><s-l>स तां दृष्ट्वा तदा कन्यां स्थूलकेशो द्विजोत्तमः ।</s-l><s-l>जग्राहाथ मुनिश्रेष्ठः कृपाविष्टः पुपोष च ।</s-l><s-l>ववृधे सा वरारोहा तस्याश्रमपदे शुभा ॥ ९ ॥</s-l></s-lg><s-lg><s-l>प्रमदाभ्यो वरा सा तु सर्वरूपगुणान्विता ।</s-l><s-l>ततः प्रमद्वरेत्यस्या नाम चक्रे महानृषिः ॥ १० ॥</s-l></s-lg><s-lg><s-l>तामाश्रमपदे तस्य रुरुर्दृष्ट्वा प्रमद्वराम् ।</s-l><s-l>बभूव किल धर्मात्मा मदनानुगतात्मवान् ॥ ११ ॥</s-l></s-lg><s-lg><s-l>पितरं सखिभिः सोऽथ वाचयामास भार्गवः ।</s-l><s-l>प्रमतिश्चाभ्ययाच्छ्रुत्वा स्थूलकेशं यशस्विनम् ॥ १२ ॥</s-l></s-lg><s-lg><s-l>ततः प्रादात्पिता कन्यां रुरवे तां प्रमद्वराम् ।</s-l><s-l>विवाहं स्थापयित्वाग्रे नक्षत्रे भगदैवते ॥ १३ ॥</s-l></s-lg><s-lg><s-l>ततः कतिपयाहस्य विवाहे समुपस्थिते ।</s-l><s-l>सखीभिः क्रीडती सार्धं सा कन्या वरवर्णिनी ॥ १४ ॥</s-l></s-lg><s-lg><s-l>नापश्यत प्रसुप्तं वै भुजगं तिर्यगायतम् ।</s-l><s-l>पदा चैनं समाक्रामन्मुमूर्षुः कालचोदिता ॥ १५ ॥</s-l></s-lg><s-lg><s-l>स तस्याः संप्रमत्तायाश्चोदितः कालधर्मणा ।</s-l><s-l>विषोपलिप्तान्दशनान्भृशमङ्गे न्यपातयत् ॥ १६ ॥</s-l></s-lg><s-lg><s-l>सा दष्टा सहसा भूमौ पतिता गतचेतना ।</s-l><s-l>व्यसुरप्रेक्षणीयापि प्रेक्षणीयतमाकृतिः ॥ १७ ॥</s-l></s-lg><s-lg><s-l>प्रसुप्तेवाभवच्चापि भुवि सर्पविषार्दिता ।</s-l><s-l>भूयो मनोहरतरा बभूव तनुमध्यमा ॥ १८ ॥</s-l></s-lg><s-lg><s-l>ददर्श तां पिता चैव ते चैवान्ये तपस्विनः ।</s-l><s-l>विचेष्टमानां पतितां भूतले पद्मवर्चसम् ॥ १९ ॥</s-l></s-lg><s-lg><s-l>ततः सर्वे द्विजवराः समाजग्मुः कृपान्विताः ।</s-l><s-l>स्वस्त्यात्रेयो महाजानुः कुशिकः शङ्खमेखलः ॥ २० ॥</s-l></s-lg><s-lg><s-l>भारद्वाजः कौणकुत्स आर्ष्टिषेणोऽथ गौतमः ।</s-l><s-l>प्रमतिः सह पुत्रेण तथान्ये वनवासिनः ॥ २१ ॥</s-l></s-lg><s-lg><s-l>तां ते कन्यां व्यसुं दृष्ट्वा भुजगस्य विषार्दिताम् ।</s-l><s-l>रुरुदुः कृपयाविष्टा रुरुस्त्वार्तो बहिर्ययौ ॥ २२ ॥</s-l></s-lg>