<s-lg><s-l> वैशंपायन उवाच ।</s-l><s-l>प्रजापतेस्तु दक्षस्य मनोर्वैवस्वतस्य च ।</s-l><s-l>भरतस्य कुरोः पूरोरजमीढस्य चान्वये ॥ १ ॥</s-l></s-lg><s-lg><s-l>यादवानामिमं वंशं पौरवाणां च सर्वशः ।</s-l><s-l>तथैव भारतानां च पुण्यं स्वस्त्ययनं महत् ।</s-l><s-l>धन्यं यशस्यमायुष्यं कीर्तयिष्यामि तेऽनघ ॥ २ ॥</s-l></s-lg><s-lg><s-l>तेजोभिरुदिताः सर्वे महर्षिसमतेजसः ।</s-l><s-l>दश प्रचेतसः पुत्राः सन्तः पूर्वजनाः स्मृताः ।</s-l><s-l>मेघजेनाग्निना ये ते पूर्वं दग्धा महौजसः ॥ ३ ॥</s-l></s-lg><s-lg><s-l>तेभ्यः प्राचेतसो जज्ञे दक्षो दक्षादिमाः प्रजाः ।</s-l><s-l>संभूताः पुरुषव्याघ्र स हि लोकपितामहः ॥ ४ ॥</s-l></s-lg><s-lg><s-l>वीरिण्या सह संगम्य दक्षः प्राचेतसो मुनिः ।</s-l><s-l>आत्मतुल्यानजनयत्सहस्रं संशितव्रतान् ॥ ५ ॥</s-l></s-lg><s-lg><s-l>सहस्रसंख्यान्समितान्सुतान्दक्षस्य नारदः ।</s-l><s-l>मोक्षमध्यापयामास सांख्यज्ञानमनुत्तमम् ॥ ६ ॥</s-l></s-lg><s-lg><s-l>ततः पञ्चाशतं कन्याः पुत्रिका अभिसंदधे ।</s-l><s-l>प्रजापतिः प्रजा दक्षः सिसृक्षुर्जनमेजय ॥ ७ ॥</s-l></s-lg><s-lg><s-l>ददौ स दश धर्माय कश्यपाय त्रयोदश ।</s-l><s-l>कालस्य नयने युक्ताः सप्तविंशतिमिन्दवे ॥ ८ ॥</s-l></s-lg><s-lg><s-l>त्रयोदशानां पत्नीनां या तु दाक्षायणी वरा ।</s-l><s-l>मारीचः कश्यपस्तस्यामादित्यान्समजीजनत् ।</s-l><s-l>इन्द्रादीन्वीर्यसंपन्नान्विवस्वन्तमथापि च ॥ ९ ॥</s-l></s-lg><s-lg><s-l>विवस्वतः सुतो जज्ञे यमो वैवस्वतः प्रभुः ।</s-l><s-l>मार्तण्डश्च यमस्यापि पुत्रो राजन्नजायत ॥ १० ॥</s-l></s-lg><s-lg><s-l>मार्तण्डस्य मनुर्धीमानजायत सुतः प्रभुः ।</s-l><s-l>मनोर्वंशो मानवानां ततोऽयं प्रथितोऽभवत् ।</s-l><s-l>ब्रह्मक्षत्रादयस्तस्मान्मनोर्जातास्तु मानवाः ॥ ११ ॥</s-l></s-lg><s-lg><s-l>तत्राभवत्तदा राजन्ब्रह्म क्षत्रेण संगतम् ।</s-l><s-l>ब्राह्मणा मानवास्तेषां साङ्गं वेदमदीधरन् ॥ १२ ॥</s-l></s-lg><s-lg><s-l>वेनं धृष्णुं नरिष्यन्तं नाभागेक्ष्वाकुमेव च ।</s-l><s-l>करूषमथ शर्यातिं तथैवात्राष्टमीमिलाम् ॥ १३ ॥</s-l></s-lg><s-lg><s-l>पृषध्रनवमानाहुः क्षत्रधर्मपरायणान् ।</s-l><s-l>नाभागारिष्टदशमान्मनोः पुत्रान्महाबलान् ॥ १४ ॥</s-l></s-lg><s-lg><s-l>पञ्चाशतं मनोः पुत्रास्तथैवान्येऽभवन्क्षितौ ।</s-l><s-l>अन्योन्यभेदात्ते सर्वे विनेशुरिति नः श्रुतम् ॥ १५ ॥</s-l></s-lg><s-lg><s-l>पुरूरवास्ततो विद्वानिलायां समपद्यत ।</s-l><s-l>सा वै तस्याभवन्माता पिता चेति हि नः श्रुतम् ॥ १६ ॥</s-l></s-lg><s-lg><s-l>त्रयोदश समुद्रस्य द्वीपानश्नन्पुरूरवाः ।</s-l><s-l>अमानुषैर्वृतः सत्त्वैर्मानुषः सन्महायशाः ॥ १७ ॥</s-l></s-lg><s-lg><s-l>विप्रैः स विग्रहं चक्रे वीर्योन्मत्तः पुरूरवाः ।</s-l><s-l>जहार च स विप्राणां रत्नान्युत्क्रोशतामपि ॥ १८ ॥</s-l></s-lg><s-lg><s-l>सनत्कुमारस्तं राजन्ब्रह्मलोकादुपेत्य ह ।</s-l><s-l>अनुदर्शयां ततश्चक्रे प्रत्यगृह्णान्न चाप्यसौ ॥ १९ ॥</s-l></s-lg><s-lg><s-l>ततो महर्षिभिः क्रुद्धैः शप्तः सद्यो व्यनश्यत ।</s-l><s-l>लोभान्वितो मदबलान्नष्टसंज्ञो नराधिपः ॥ २० ॥</s-l></s-lg><s-lg><s-l>स हि गन्धर्वलोकस्थ उर्वश्या सहितो विराट् ।</s-l><s-l>आनिनाय क्रियार्थेऽग्नीन्यथावद्विहितांस्त्रिधा ॥ २१ ॥</s-l></s-lg><s-lg><s-l>षट्पुत्रा जज्ञिरेऽथैलादायुर्धीमानमावसुः ।</s-l><s-l>दृढायुश्च वनायुश्च श्रुतायुश्चोर्वशीसुताः ॥ २२ ॥</s-l></s-lg><s-lg><s-l>नहुषं वृद्धशर्माणं रजिं रम्भमनेनसम् ।</s-l><s-l>स्वर्भानवीसुतानेतानायोः पुत्रान्प्रचक्षते ॥ २३ ॥</s-l></s-lg><s-lg><s-l>आयुषो नहुषः पुत्रो धीमान्सत्यपराक्रमः ।</s-l><s-l>राज्यं शशास सुमहद्धर्मेण पृथिवीपतिः ॥ २४ ॥</s-l></s-lg><s-lg><s-l>पितॄन्देवानृषीन्विप्रान्गन्धर्वोरगराक्षसान् ।</s-l><s-l>नहुषः पालयामास ब्रह्मक्षत्रमथो विशः ॥ २५ ॥</s-l></s-lg><s-lg><s-l>स हत्वा दस्युसंघातानृषीन्करमदापयत् ।</s-l><s-l>पशुवच्चैव तान्पृष्ठे वाहयामास वीर्यवान् ॥ २६ ॥</s-l></s-lg><s-lg><s-l>कारयामास चेन्द्रत्वमभिभूय दिवौकसः ।</s-l><s-l>तेजसा तपसा चैव विक्रमेणौजसा तथा ॥ २७ ॥</s-l></s-lg><s-lg><s-l>यतिं ययातिं संयातिमायातिं पाञ्चमुद्धवम् ।</s-l><s-l>नहुषो जनयामास षट्पुत्रान्प्रियवाससि ॥ २८ ॥</s-l></s-lg><s-lg><s-l>ययातिर्नाहुषः सम्राडासीत्सत्यपराक्रमः ।</s-l><s-l>स पालयामास महीमीजे च विविधैः सवैः ॥ २९ ॥</s-l></s-lg><s-lg><s-l>अतिशक्त्या पितॄनर्चन्देवांश्च प्रयतः सदा ।</s-l><s-l>अन्वगृह्णात्प्रजाः सर्वा ययातिरपराजितः ॥ ३० ॥</s-l></s-lg><s-lg><s-l>तस्य पुत्रा महेष्वासाः सर्वैः समुदिता गुणैः ।</s-l><s-l>देवयान्यां महाराज शर्मिष्ठायां च जज्ञिरे ॥ ३१ ॥</s-l></s-lg><s-lg><s-l>देवयान्यामजायेतां यदुस्तुर्वसुरेव च ।</s-l><s-l>द्रुह्युश्चानुश्च पूरुश्च शर्मिष्ठायां प्रजज्ञिरे ॥ ३२ ॥</s-l></s-lg><s-lg><s-l>स शाश्वतीः समा राजन्प्रजा धर्मेण पालयन् ।</s-l><s-l>जरामार्छन्महाघोरां नाहुषो रूपनाशिनीम् ॥ ३३ ॥</s-l></s-lg><s-lg><s-l>जराभिभूतः पुत्रान्स राजा वचनमब्रवीत् ।</s-l><s-l>यदुं पूरुं तुर्वसुं च द्रुह्युं चानुं च भारत ॥ ३४ ॥</s-l></s-lg><s-lg><s-l>यौवनेन चरन्कामान्युवा युवतिभिः सह ।</s-l><s-l>विहर्तुमहमिच्छामि साह्यं कुरुत पुत्रकाः ॥ ३५ ॥</s-l></s-lg><s-lg><s-l>तं पुत्रो देवयानेयः पूर्वजो यदुरब्रवीत् ।</s-l><s-l>किं कार्यं भवतः कार्यमस्माभिर्यौवनेन च ॥ ३६ ॥</s-l></s-lg><s-lg><s-l>ययातिरब्रवीत्तं वै जरा मे प्रतिगृह्यताम् ।</s-l><s-l>यौवनेन त्वदीयेन चरेयं विषयानहम् ॥ ३७ ॥</s-l></s-lg><s-lg><s-l>यजतो दीर्घसत्रैर्मे शापाच्चोशनसो मुनेः ।</s-l><s-l>कामार्थः परिहीणो मे तप्येऽहं तेन पुत्रकाः ॥ ३८ ॥</s-l></s-lg><s-lg><s-l>मामकेन शरीरेण राज्यमेकः प्रशास्तु वः ।</s-l><s-l>अहं तन्वाभिनवया युवा कामानवाप्नुयाम् ॥ ३९ ॥</s-l></s-lg><s-lg><s-l>न ते तस्य प्रत्यगृह्णन्यदुप्रभृतयो जराम् ।</s-l><s-l>तमब्रवीत्ततः पूरुः कनीयान्सत्यविक्रमः ॥ ४० ॥</s-l></s-lg><s-lg><s-l>राजंश्चराभिनवया तन्वा यौवनगोचरः ।</s-l><s-l>अहं जरां समास्थाय राज्ये स्थास्यामि तेऽऽज्ञया ॥ ४१ ॥</s-l></s-lg><s-lg><s-l>एवमुक्तः स राजर्षिस्तपोवीर्यसमाश्रयात् ।</s-l><s-l>संचारयामास जरां तदा पुत्रे महात्मनि ॥ ४२ ॥</s-l></s-lg><s-lg><s-l>पौरवेणाथ वयसा राजा यौवनमास्थितः ।</s-l><s-l>यायातेनापि वयसा राज्यं पूरुरकारयत् ॥ ४३ ॥</s-l></s-lg><s-lg><s-l>ततो वर्षसहस्रान्ते ययातिरपराजितः ।</s-l><s-l>अतृप्त एव कामानां पूरुं पुत्रमुवाच ह ॥ ४४ ॥</s-l></s-lg><s-lg><s-l>त्वया दायादवानस्मि त्वं मे वंशकरः सुतः ।</s-l><s-l>पौरवो वंश इति ते ख्यातिं लोके गमिष्यति ॥ ४५ ॥</s-l></s-lg><s-lg><s-l>ततः स नृपशार्दूलः पूरुं राज्येऽभिषिच्य च ।</s-l><s-l>कालेन महता पश्चात्कालधर्ममुपेयिवान् ॥ ४६ ॥</s-l></s-lg>