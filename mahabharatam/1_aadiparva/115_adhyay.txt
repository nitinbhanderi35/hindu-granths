<s-lg><s-l> वैशंपायन उवाच ।</s-l><s-l>कुन्तीपुत्रेषु जातेषु धृतराष्ट्रात्मजेषु च ।</s-l><s-l>मद्रराजसुता पाण्डुं रहो वचनमब्रवीत् ॥ १ ॥</s-l></s-lg><s-lg><s-l>न मेऽस्ति त्वयि संतापो विगुणेऽपि परंतप ।</s-l><s-l>नावरत्वे वरार्हायाः स्थित्वा चानघ नित्यदा ॥ २ ॥</s-l></s-lg><s-lg><s-l>गान्धार्याश्चैव नृपते जातं पुत्रशतं तथा ।</s-l><s-l>श्रुत्वा न मे तथा दुःखमभवत्कुरुनन्दन ॥ ३ ॥</s-l></s-lg><s-lg><s-l>इदं तु मे महद्दुःखं तुल्यतायामपुत्रता ।</s-l><s-l>दिष्ट्या त्विदानीं भर्तुर्मे कुन्त्यामप्यस्ति संततिः ॥ ४ ॥</s-l></s-lg><s-lg><s-l>यदि त्वपत्यसंतानं कुन्तिराजसुता मयि ।</s-l><s-l>कुर्यादनुग्रहो मे स्यात्तव चापि हितं भवेत् ॥ ५ ॥</s-l></s-lg><s-lg><s-l>स्तम्भो हि मे सपत्नीत्वाद्वक्तुं कुन्तिसुतां प्रति ।</s-l><s-l>यदि तु त्वं प्रसन्नो मे स्वयमेनां प्रचोदय ॥ ६ ॥</s-l></s-lg><s-lg><s-l> पाण्डुरुवाच ।</s-l><s-l>ममाप्येष सदा माद्रि हृद्यर्थः परिवर्तते ।</s-l><s-l>न तु त्वां प्रसहे वक्तुमिष्टानिष्टविवक्षया ॥ ७ ॥</s-l></s-lg><s-lg><s-l>तव त्विदं मतं ज्ञात्वा प्रयतिष्याम्यतः परम् ।</s-l><s-l>मन्ये ध्रुवं मयोक्ता सा वचो मे प्रतिपत्स्यते ॥ ८ ॥</s-l></s-lg><s-lg><s-l> वैशंपायन उवाच ।</s-l><s-l>ततः कुन्तीं पुनः पाण्डुर्विविक्त इदमब्रवीत् ।</s-l><s-l>कुलस्य मम संतानं लोकस्य च कुरु प्रियम् ॥ ९ ॥</s-l></s-lg><s-lg><s-l>मम चापिण्डनाशाय पूर्वेषामपि चात्मनः ।</s-l><s-l>मत्प्रियार्थं च कल्याणि कुरु कल्याणमुत्तमम् ॥ १० ॥</s-l></s-lg><s-lg><s-l>यशसोऽर्थाय चैव त्वं कुरु कर्म सुदुष्करम् ।</s-l><s-l>प्राप्याधिपत्यमिन्द्रेण यज्ञैरिष्टं यशोर्थिना ॥ ११ ॥</s-l></s-lg><s-lg><s-l>तथा मन्त्रविदो विप्रास्तपस्तप्त्वा सुदुष्करम् ।</s-l><s-l>गुरूनभ्युपगच्छन्ति यशसोऽर्थाय भामिनि ॥ १२ ॥</s-l></s-lg><s-lg><s-l>तथा राजर्षयः सर्वे ब्राह्मणाश्च तपोधनाः ।</s-l><s-l>चक्रुरुच्चावचं कर्म यशसोऽर्थाय दुष्करम् ॥ १३ ॥</s-l></s-lg><s-lg><s-l>सा त्वं माद्रीं प्लवेनेव तारयेमामनिन्दिते ।</s-l><s-l>अपत्यसंविभागेन परां कीर्तिमवाप्नुहि ॥ १४ ॥</s-l></s-lg><s-lg><s-l>एवमुक्ताब्रवीन्माद्रीं सकृच्चिन्तय दैवतम् ।</s-l><s-l>तस्मात्ते भवितापत्यमनुरूपमसंशयम् ॥ १५ ॥</s-l></s-lg><s-lg><s-l>ततो माद्री विचार्यैव जगाम मनसाश्विनौ ।</s-l><s-l>तावागम्य सुतौ तस्यां जनयामासतुर्यमौ ॥ १६ ॥</s-l></s-lg><s-lg><s-l>नकुलं सहदेवं च रूपेणाप्रतिमौ भुवि ।</s-l><s-l>तथैव तावपि यमौ वागुवाचाशरीरिणी ॥ १७ ॥</s-l></s-lg><s-lg><s-l>रूपसत्त्वगुणोपेतावेतावन्याञ्जनानति ।</s-l><s-l>भासतस्तेजसात्यर्थं रूपद्रविणसंपदा ॥ १८ ॥</s-l></s-lg><s-lg><s-l>नामानि चक्रिरे तेषां शतशृङ्गनिवासिनः ।</s-l><s-l>भक्त्या च कर्मणा चैव तथाशीर्भिर्विशां पते ॥ १९ ॥</s-l></s-lg><s-lg><s-l>ज्येष्ठं युधिष्ठिरेत्याहुर्भीमसेनेति मध्यमम् ।</s-l><s-l>अर्जुनेति तृतीयं च कुन्तीपुत्रानकल्पयन् ॥ २० ॥</s-l></s-lg><s-lg><s-l>पूर्वजं नकुलेत्येवं सहदेवेति चापरम् ।</s-l><s-l>माद्रीपुत्रावकथयंस्ते विप्राः प्रीतमानसाः ।</s-l><s-l>अनुसंवत्सरं जाता अपि ते कुरुसत्तमाः ॥ २१ ॥</s-l></s-lg><s-lg><s-l>कुन्तीमथ पुनः पाण्डुर्माद्र्यर्थे समचोदयत् ।</s-l><s-l>तमुवाच पृथा राजन्रहस्युक्ता सती सदा ॥ २२ ॥</s-l></s-lg><s-lg><s-l>उक्ता सकृद्द्वन्द्वमेषा लेभे तेनास्मि वञ्चिता ।</s-l><s-l>बिभेम्यस्याः परिभवान्नारीणां गतिरीदृशी ॥ २३ ॥</s-l></s-lg><s-lg><s-l>नाज्ञासिषमहं मूढा द्वन्द्वाह्वाने फलद्वयम् ।</s-l><s-l>तस्मान्नाहं नियोक्तव्या त्वयैषोऽस्तु वरो मम ॥ २४ ॥</s-l></s-lg><s-lg><s-l>एवं पाण्डोः सुताः पञ्च देवदत्ता महाबलाः ।</s-l><s-l>संभूताः कीर्तिमन्तस्ते कुरुवंशविवर्धनाः ॥ २५ ॥</s-l></s-lg><s-lg><s-l>शुभलक्षणसंपन्नाः सोमवत्प्रियदर्शनाः ।</s-l><s-l>सिंहदर्पा महेष्वासाः सिंहविक्रान्तगामिनः ।</s-l><s-l>सिंहग्रीवा मनुष्येन्द्रा ववृधुर्देवविक्रमाः ॥ २६ ॥</s-l></s-lg><s-lg><s-l>विवर्धमानास्ते तत्र पुण्ये हैमवते गिरौ ।</s-l><s-l>विस्मयं जनयामासुर्महर्षीणां समेयुषाम् ॥ २७ ॥</s-l></s-lg><s-lg><s-l>ते च पञ्च शतं चैव कुरुवंशविवर्धनाः ।</s-l><s-l>सर्वे ववृधुरल्पेन कालेनाप्स्विव नीरजाः ॥ २८ ॥</s-l></s-lg>