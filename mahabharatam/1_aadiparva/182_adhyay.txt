<s-lg><s-l> वैशंपायन उवाच ।</s-l><s-l>गत्वा तु तां भार्गवकर्मशालां पार्थौ पृथां प्राप्य महानुभावौ ।</s-l><s-l>तां याज्ञसेनीं परमप्रतीतौ भिक्षेत्यथावेदयतां नराग्र्यौ ॥ १ ॥</s-l></s-lg><s-lg><s-l>कुटीगता सा त्वनवेक्ष्य पुत्रानुवाच भुङ्क्तेति समेत्य सर्वे ।</s-l><s-l>पश्चात्तु कुन्ती प्रसमीक्ष्य कन्यां कष्टं मया भाषितमित्युवाच ॥ २ ॥</s-l></s-lg><s-lg><s-l>साधर्मभीता हि विलज्जमाना तां याज्ञसेनीं परमप्रतीताम् ।</s-l><s-l>पाणौ गृहीत्वोपजगाम कुन्ती युधिष्ठिरं वाक्यमुवाच चेदम् ॥ ३ ॥</s-l></s-lg><s-lg><s-l>इयं हि कन्या द्रुपदस्य राज्ञस्तवानुजाभ्यां मयि संनिसृष्टा ।</s-l><s-l>यथोचितं पुत्र मयापि चोक्तं समेत्य भुङ्क्तेति नृप प्रमादात् ॥ ४ ॥</s-l></s-lg><s-lg><s-l>कथं मया नानृतमुक्तमद्य भवेत्कुरूणामृषभ ब्रवीहि ।</s-l><s-l>पाञ्चालराजस्य सुतामधर्मो न चोपवर्तेत नभूतपूर्वः ॥ ५ ॥</s-l></s-lg><s-lg><s-l>मुहूर्तमात्रं त्वनुचिन्त्य राजा युधिष्ठिरो मातरमुत्तमौजाः ।</s-l><s-l>कुन्तीं समाश्वास्य कुरुप्रवीरो धनंजयं वाक्यमिदं बभाषे ॥ ६ ॥</s-l></s-lg><s-lg><s-l>त्वया जिता पाण्डव याज्ञसेनी त्वया च तोषिष्यति राजपुत्री ।</s-l><s-l>प्रज्वाल्यतां हूयतां चापि वह्निर्गृहाण पाणिं विधिवत्त्वमस्याः ॥ ७ ॥</s-l></s-lg><s-lg><s-l> अर्जुन उवाच ।</s-l><s-l>मा मां नरेन्द्र त्वमधर्मभाजं कृथा न धर्मो ह्ययमीप्सितोऽन्यैः ।</s-l><s-l>भवान्निवेश्यः प्रथमं ततोऽयं भीमो महाबाहुरचिन्त्यकर्मा ॥ ८ ॥</s-l></s-lg><s-lg><s-l>अहं ततो नकुलोऽनन्तरं मे माद्रीसुतः सहदेवो जघन्यः ।</s-l><s-l>वृकोदरोऽहं च यमौ च राजन्नियं च कन्या भवतः स्म सर्वे ॥ ९ ॥</s-l></s-lg><s-lg><s-l>एवंगते यत्करणीयमत्र धर्म्यं यशस्यं कुरु तत्प्रचिन्त्य ।</s-l><s-l>पाञ्चालराजस्य च यत्प्रियं स्यात्तद्ब्रूहि सर्वे स्म वशे स्थितास्ते ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>ते दृष्ट्वा तत्र तिष्ठन्तीं सर्वे कृष्णां यशस्विनीम् ।</s-l><s-l>संप्रेक्ष्यान्योन्यमासीना हृदयैस्तामधारयन् ॥ ११ ॥</s-l></s-lg><s-lg><s-l>तेषां हि द्रौपदीं दृष्ट्वा सर्वेषाममितौजसाम् ।</s-l><s-l>संप्रमथ्येन्द्रियग्रामं प्रादुरासीन्मनोभवः ॥ १२ ॥</s-l></s-lg><s-lg><s-l>काम्यं रूपं हि पाञ्चाल्या विधात्रा विहितं स्वयम् ।</s-l><s-l>बभूवाधिकमन्याभ्यः सर्वभूतमनोहरम् ॥ १३ ॥</s-l></s-lg><s-lg><s-l>तेषामाकारभावज्ञः कुन्तीपुत्रो युधिष्ठिरः ।</s-l><s-l>द्वैपायनवचः कृत्स्नं संस्मरन्वै नरर्षभ ॥ १४ ॥</s-l></s-lg><s-lg><s-l>अब्रवीत्स हि तान्भ्रातॄन्मिथोभेदभयान्नृपः ।</s-l><s-l>सर्वेषां द्रौपदी भार्या भविष्यति हि नः शुभा ॥ १५ ॥</s-l></s-lg>