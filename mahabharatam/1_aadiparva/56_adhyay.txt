<s-lg><s-l> जनमेजय उवाच ।</s-l><s-l>कथितं वै समासेन त्वया सर्वं द्विजोत्तम ।</s-l><s-l>महाभारतमाख्यानं कुरूणां चरितं महत् ॥ १ ॥</s-l></s-lg><s-lg><s-l>कथां त्वनघ चित्रार्थामिमां कथयति त्वयि ।</s-l><s-l>विस्तरश्रवणे जातं कौतूहलमतीव मे ॥ २ ॥</s-l></s-lg><s-lg><s-l>स भवान्विस्तरेणेमां पुनराख्यातुमर्हति ।</s-l><s-l>न हि तृप्यामि पूर्वेषां शृण्वानश्चरितं महत् ॥ ३ ॥</s-l></s-lg><s-lg><s-l>न तत्कारणमल्पं हि धर्मज्ञा यत्र पाण्डवाः ।</s-l><s-l>अवध्यान्सर्वशो जघ्नुः प्रशस्यन्ते च मानवैः ॥ ४ ॥</s-l></s-lg><s-lg><s-l>किमर्थं ते नरव्याघ्राः शक्ताः सन्तो ह्यनागसः ।</s-l><s-l>प्रयुज्यमानान्संक्लेशान्क्षान्तवन्तो दुरात्मनाम् ॥ ५ ॥</s-l></s-lg><s-lg><s-l>कथं नागायुतप्राणो बाहुशाली वृकोदरः ।</s-l><s-l>परिक्लिश्यन्नपि क्रोधं धृतवान्वै द्विजोत्तम ॥ ६ ॥</s-l></s-lg><s-lg><s-l>कथं सा द्रौपदी कृष्णा क्लिश्यमाना दुरात्मभिः ।</s-l><s-l>शक्ता सती धार्तराष्ट्रान्नादहद्घोरचक्षुषा ॥ ७ ॥</s-l></s-lg><s-lg><s-l>कथं व्यतिक्रमन्द्यूते पार्थौ माद्रीसुतौ तथा ।</s-l><s-l>अनुव्रजन्नरव्याघ्रं वञ्च्यमानं दुरात्मभिः ॥ ८ ॥</s-l></s-lg><s-lg><s-l>कथं धर्मभृतां श्रेष्ठः सुतो धर्मस्य धर्मवित् ।</s-l><s-l>अनर्हः परमं क्लेशं सोढवान्स युधिष्ठिरः ॥ ९ ॥</s-l></s-lg><s-lg><s-l>कथं च बहुलाः सेनाः पाण्डवः कृष्णसारथिः ।</s-l><s-l>अस्यन्नेकोऽनयत्सर्वाः पितृलोकं धनंजयः ॥ १० ॥</s-l></s-lg><s-lg><s-l>एतदाचक्ष्व मे सर्वं यथावृत्तं तपोधन ।</s-l><s-l>यद्यच्च कृतवन्तस्ते तत्र तत्र महारथाः ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>महर्षेः सर्वलोकेषु पूजितस्य महात्मनः ।</s-l><s-l>प्रवक्ष्यामि मतं कृत्स्नं व्यासस्यामिततेजसः ॥ १२ ॥</s-l></s-lg><s-lg><s-l>इदं शतसहस्रं हि श्लोकानां पुण्यकर्मणाम् ।</s-l><s-l>सत्यवत्यात्मजेनेह व्याख्यातममितौजसा ॥ १३ ॥</s-l></s-lg><s-lg><s-l>य इदं श्रावयेद्विद्वान्यश्चेदं शृणुयान्नरः ।</s-l><s-l>ते ब्रह्मणः स्थानमेत्य प्राप्नुयुर्देवतुल्यताम् ॥ १४ ॥</s-l></s-lg><s-lg><s-l>इदं हि वेदैः समितं पवित्रमपि चोत्तमम् ।</s-l><s-l>श्राव्याणामुत्तमं चेदं पुराणमृषिसंस्तुतम् ॥ १५ ॥</s-l></s-lg><s-lg><s-l>अस्मिन्नर्थश्च धर्मश्च निखिलेनोपदिश्यते ।</s-l><s-l>इतिहासे महापुण्ये बुद्धिश्च परिनैष्ठिकी ॥ १६ ॥</s-l></s-lg><s-lg><s-l>अक्षुद्रान्दानशीलांश्च सत्यशीलाननास्तिकान् ।</s-l><s-l>कार्ष्णं वेदमिमं विद्वाञ्श्रावयित्वार्थमश्नुते ॥ १७ ॥</s-l></s-lg><s-lg><s-l>भ्रूणहत्याकृतं चापि पापं जह्यादसंशयम् ।</s-l><s-l>इतिहासमिमं श्रुत्वा पुरुषोऽपि सुदारुणः ॥ १८ ॥</s-l></s-lg><s-lg><s-l>जयो नामेतिहासोऽयं श्रोतव्यो विजिगीषुणा ।</s-l><s-l>महीं विजयते सर्वां शत्रूंश्चापि पराजयेत् ॥ १९ ॥</s-l></s-lg><s-lg><s-l>इदं पुंसवनं श्रेष्ठमिदं स्वस्त्ययनं महत् ।</s-l><s-l>महिषीयुवराजाभ्यां श्रोतव्यं बहुशस्तथा ॥ २० ॥</s-l></s-lg><s-lg><s-l>अर्थशास्त्रमिदं पुण्यं धर्मशास्त्रमिदं परम् ।</s-l><s-l>मोक्षशास्त्रमिदं प्रोक्तं व्यासेनामितबुद्धिना ॥ २१ ॥</s-l></s-lg><s-lg><s-l>संप्रत्याचक्षते चैव आख्यास्यन्ति तथापरे ।</s-l><s-l>पुत्राः शुश्रूषवः सन्ति प्रेष्याश्च प्रियकारिणः ॥ २२ ॥</s-l></s-lg><s-lg><s-l>शरीरेण कृतं पापं वाचा च मनसैव च ।</s-l><s-l>सर्वं तत्त्यजति क्षिप्रमिदं शृण्वन्नरः सदा ॥ २३ ॥</s-l></s-lg><s-lg><s-l>भारतानां महज्जन्म शृण्वतामनसूयताम् ।</s-l><s-l>नास्ति व्याधिभयं तेषां परलोकभयं कुतः ॥ २४ ॥</s-l></s-lg><s-lg><s-l>धन्यं यशस्यमायुष्यं स्वर्ग्यं पुण्यं तथैव च ।</s-l><s-l>कृष्णद्वैपायनेनेदं कृतं पुण्यचिकीर्षुणा ॥ २५ ॥</s-l></s-lg><s-lg><s-l>कीर्तिं प्रथयता लोके पाण्डवानां महात्मनाम् ।</s-l><s-l>अन्येषां क्षत्रियाणां च भूरिद्रविणतेजसाम् ॥ २६ ॥</s-l></s-lg><s-lg><s-l>यथा समुद्रो भगवान्यथा च हिमवान्गिरिः ।</s-l><s-l>ख्यातावुभौ रत्ननिधी तथा भारतमुच्यते ॥ २७ ॥</s-l></s-lg><s-lg><s-l>य इदं श्रावयेद्विद्वान्ब्राह्मणानिह पर्वसु ।</s-l><s-l>धूतपाप्मा जितस्वर्गो ब्रह्मभूयं स गच्छति ॥ २८ ॥</s-l></s-lg><s-lg><s-l>यश्चेदं श्रावयेच्छ्राद्धे ब्राह्मणान्पादमन्ततः ।</s-l><s-l>अक्षय्यं तस्य तच्छ्राद्धमुपतिष्ठेत्पितॄनपि ॥ २९ ॥</s-l></s-lg><s-lg><s-l>अह्ना यदेनश्चाज्ञानात्प्रकरोति नरश्चरन् ।</s-l><s-l>तन्महाभारताख्यानं श्रुत्वैव प्रविलीयते ॥ ३० ॥</s-l></s-lg><s-lg><s-l>भारतानां महज्जन्म महाभारतमुच्यते ।</s-l><s-l>निरुक्तमस्य यो वेद सर्वपापैः प्रमुच्यते ॥ ३१ ॥</s-l></s-lg><s-lg><s-l>त्रिभिर्वर्षैः सदोत्थायी कृष्णद्वैपायनो मुनिः ।</s-l><s-l>महाभारतमाख्यानं कृतवानिदमुत्तमम् ॥ ३२ ॥</s-l></s-lg><s-lg><s-l>धर्मे चार्थे च कामे च मोक्षे च भरतर्षभ ।</s-l><s-l>यदिहास्ति तदन्यत्र यन्नेहास्ति न तत्क्वचित् ॥ ३३ ॥</s-l></s-lg>