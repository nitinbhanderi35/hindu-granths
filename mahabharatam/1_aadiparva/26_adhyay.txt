<s-lg><s-l> सूत उवाच ।</s-l><s-l>स्पृष्टमात्रा तु पद्भ्यां सा गरुडेन बलीयसा ।</s-l><s-l>अभज्यत तरोः शाखा भग्नां चैनामधारयत् ॥ १ ॥</s-l></s-lg><s-lg><s-l>तां भग्नां स महाशाखां स्मयन्समवलोकयन् ।</s-l><s-l>अथात्र लम्बतोऽपश्यद्वालखिल्यानधोमुखान् ॥ २ ॥</s-l></s-lg><s-lg><s-l>स तद्विनाशसंत्रासादनुपत्य खगाधिपः ।</s-l><s-l>शाखामास्येन जग्राह तेषामेवान्ववेक्षया ।</s-l><s-l>शनैः पर्यपतत्पक्षी पर्वतान्प्रविशातयन् ॥ ३ ॥</s-l></s-lg><s-lg><s-l>एवं सोऽभ्यपतद्देशान्बहून्सगजकच्छपः ।</s-l><s-l>दयार्थं वालखिल्यानां न च स्थानमविन्दत ॥ ४ ॥</s-l></s-lg><s-lg><s-l>स गत्वा पर्वतश्रेष्ठं गन्धमादनमव्ययम् ।</s-l><s-l>ददर्श कश्यपं तत्र पितरं तपसि स्थितम् ॥ ५ ॥</s-l></s-lg><s-lg><s-l>ददर्श तं पिता चापि दिव्यरूपं विहंगमम् ।</s-l><s-l>तेजोवीर्यबलोपेतं मनोमारुतरंहसम् ॥ ६ ॥</s-l></s-lg><s-lg><s-l>शैलशृङ्गप्रतीकाशं ब्रह्मदण्डमिवोद्यतम् ।</s-l><s-l>अचिन्त्यमनभिज्ञेयं सर्वभूतभयंकरम् ॥ ७ ॥</s-l></s-lg><s-lg><s-l>मायावीर्यधरं साक्षादग्निमिद्धमिवोद्यतम् ।</s-l><s-l>अप्रधृष्यमजेयं च देवदानवराक्षसैः ॥ ८ ॥</s-l></s-lg><s-lg><s-l>भेत्तारं गिरिशृङ्गाणां नदीजलविशोषणम् ।</s-l><s-l>लोकसंलोडनं घोरं कृतान्तसमदर्शनम् ॥ ९ ॥</s-l></s-lg><s-lg><s-l>तमागतमभिप्रेक्ष्य भगवान्कश्यपस्तदा ।</s-l><s-l>विदित्वा चास्य संकल्पमिदं वचनमब्रवीत् ॥ १० ॥</s-l></s-lg><s-lg><s-l>पुत्र मा साहसं कार्षीर्मा सद्यो लप्स्यसे व्यथाम् ।</s-l><s-l>मा त्वा दहेयुः संक्रुद्धा वालखिल्या मरीचिपाः ॥ ११ ॥</s-l></s-lg><s-lg><s-l>प्रसादयामास स तान्कश्यपः पुत्रकारणात् ।</s-l><s-l>वालखिल्यांस्तपःसिद्धानिदमुद्दिश्य कारणम् ॥ १२ ॥</s-l></s-lg><s-lg><s-l>प्रजाहितार्थमारम्भो गरुडस्य तपोधनाः ।</s-l><s-l>चिकीर्षति महत्कर्म तदनुज्ञातुमर्हथ ॥ १३ ॥</s-l></s-lg><s-lg><s-l>एवमुक्ता भगवता मुनयस्ते समभ्ययुः ।</s-l><s-l>मुक्त्वा शाखां गिरिं पुण्यं हिमवन्तं तपोर्थिनः ॥ १४ ॥</s-l></s-lg><s-lg><s-l>ततस्तेष्वपयातेषु पितरं विनतात्मजः ।</s-l><s-l>शाखाव्याक्षिप्तवदनः पर्यपृच्छत कश्यपम् ॥ १५ ॥</s-l></s-lg><s-lg><s-l>भगवन्क्व विमुञ्चामि तरुशाखामिमामहम् ।</s-l><s-l>वर्जितं ब्राह्मणैर्देशमाख्यातु भगवान्मम ॥ १६ ॥</s-l></s-lg><s-lg><s-l>ततो निष्पुरुषं शैलं हिमसंरुद्धकन्दरम् ।</s-l><s-l>अगम्यं मनसाप्यन्यैस्तस्याचख्यौ स कश्यपः ॥ १७ ॥</s-l></s-lg><s-lg><s-l>तं पर्वतमहाकुक्षिमाविश्य मनसा खगः ।</s-l><s-l>जवेनाभ्यपतत्तार्क्ष्यः सशाखागजकच्छपः ॥ १८ ॥</s-l></s-lg><s-lg><s-l>न तां वध्रः परिणहेच्छतचर्मा महानणुः ।</s-l><s-l>शाखिनो महतीं शाखां यां प्रगृह्य ययौ खगः ॥ १९ ॥</s-l></s-lg><s-lg><s-l>ततः स शतसाहस्रं योजनान्तरमागतः ।</s-l><s-l>कालेन नातिमहता गरुडः पततां वरः ॥ २० ॥</s-l></s-lg><s-lg><s-l>स तं गत्वा क्षणेनैव पर्वतं वचनात्पितुः ।</s-l><s-l>अमुञ्चन्महतीं शाखां सस्वनां तत्र खेचरः ॥ २१ ॥</s-l></s-lg><s-lg><s-l>पक्षानिलहतश्चास्य प्राकम्पत स शैलराट् ।</s-l><s-l>मुमोच पुष्पवर्षं च समागलितपादपः ॥ २२ ॥</s-l></s-lg><s-lg><s-l>शृङ्गाणि च व्यशीर्यन्त गिरेस्तस्य समन्ततः ।</s-l><s-l>मणिकाञ्चनचित्राणि शोभयन्ति महागिरिम् ॥ २३ ॥</s-l></s-lg><s-lg><s-l>शाखिनो बहवश्चापि शाखयाभिहतास्तया ।</s-l><s-l>काञ्चनैः कुसुमैर्भान्ति विद्युत्वन्त इवाम्बुदाः ॥ २४ ॥</s-l></s-lg><s-lg><s-l>ते हेमविकचा भूयो युक्ताः पर्वतधातुभिः ।</s-l><s-l>व्यराजञ्शाखिनस्तत्र सूर्यांशुप्रतिरञ्जिताः ॥ २५ ॥</s-l></s-lg><s-lg><s-l>ततस्तस्य गिरेः शृङ्गमास्थाय स खगोत्तमः ।</s-l><s-l>भक्षयामास गरुडस्तावुभौ गजकच्छपौ ॥ २६ ॥</s-l></s-lg><s-lg><s-l>ततः पर्वतकूटाग्रादुत्पपात मनोजवः ।</s-l><s-l>प्रावर्तन्ताथ देवानामुत्पाता भयवेदिनः ॥ २७ ॥</s-l></s-lg><s-lg><s-l>इन्द्रस्य वज्रं दयितं प्रजज्वाल व्यथान्वितम् ।</s-l><s-l>सधूमा चापतत्सार्चिर्दिवोल्का नभसश्च्युता ॥ २८ ॥</s-l></s-lg><s-lg><s-l>तथा वसूनां रुद्राणामादित्यानां च सर्वशः ।</s-l><s-l>साध्यानां मरुतां चैव ये चान्ये देवतागणाः ।</s-l><s-l>स्वं स्वं प्रहरणं तेषां परस्परमुपाद्रवत् ॥ २९ ॥</s-l></s-lg><s-lg><s-l>अभूतपूर्वं संग्रामे तदा देवासुरेऽपि च ।</s-l><s-l>ववुर्वाताः सनिर्घाताः पेतुरुल्काः समन्ततः ॥ ३० ॥</s-l></s-lg><s-lg><s-l>निरभ्रमपि चाकाशं प्रजगर्ज महास्वनम् ।</s-l><s-l>देवानामपि यो देवः सोऽप्यवर्षदसृक्तदा ॥ ३१ ॥</s-l></s-lg><s-lg><s-l>मम्लुर्माल्यानि देवानां शेमुस्तेजांसि चैव हि ।</s-l><s-l>उत्पातमेघा रौद्राश्च ववर्षुः शोणितं बहु ।</s-l><s-l>रजांसि मुकुटान्येषामुत्थितानि व्यधर्षयन् ॥ ३२ ॥</s-l></s-lg><s-lg><s-l>ततस्त्राससमुद्विग्नः सह देवैः शतक्रतुः ।</s-l><s-l>उत्पातान्दारुणान्पश्यन्नित्युवाच बृहस्पतिम् ॥ ३३ ॥</s-l></s-lg><s-lg><s-l>किमर्थं भगवन्घोरा महोत्पाताः समुत्थिताः ।</s-l><s-l>न च शत्रुं प्रपश्यामि युधि यो नः प्रधर्षयेत् ॥ ३४ ॥</s-l></s-lg><s-lg><s-l> बृहस्पतिरुवाच ।</s-l><s-l>तवापराधाद्देवेन्द्र प्रमादाच्च शतक्रतो ।</s-l><s-l>तपसा वालखिल्यानां भूतमुत्पन्नमद्भुतम् ॥ ३५ ॥</s-l></s-lg><s-lg><s-l>कश्यपस्य मुनेः पुत्रो विनतायाश्च खेचरः ।</s-l><s-l>हर्तुं सोममनुप्राप्तो बलवान्कामरूपवान् ॥ ३६ ॥</s-l></s-lg><s-lg><s-l>समर्थो बलिनां श्रेष्ठो हर्तुं सोमं विहंगमः ।</s-l><s-l>सर्वं संभावयाम्यस्मिन्नसाध्यमपि साधयेत् ॥ ३७ ॥</s-l></s-lg><s-lg><s-l> सूत उवाच ।</s-l><s-l>श्रुत्वैतद्वचनं शक्रः प्रोवाचामृतरक्षिणः ।</s-l><s-l>महावीर्यबलः पक्षी हर्तुं सोममिहोद्यतः ॥ ३८ ॥</s-l></s-lg><s-lg><s-l>युष्मान्संबोधयाम्येष यथा स न हरेद्बलात् ।</s-l><s-l>अतुलं हि बलं तस्य बृहस्पतिरुवाच मे ॥ ३९ ॥</s-l></s-lg><s-lg><s-l>तच्छ्रुत्वा विबुधा वाक्यं विस्मिता यत्नमास्थिताः ।</s-l><s-l>परिवार्यामृतं तस्थुर्वज्री चेन्द्रः शतक्रतुः ॥ ४० ॥</s-l></s-lg><s-lg><s-l>धारयन्तो महार्हाणि कवचानि मनस्विनः ।</s-l><s-l>काञ्चनानि विचित्राणि वैडूर्यविकृतानि च ॥ ४१ ॥</s-l></s-lg><s-lg><s-l>विविधानि च शस्त्राणि घोररूपाण्यनेकशः ।</s-l><s-l>शिततीक्ष्णाग्रधाराणि समुद्यम्य सहस्रशः ॥ ४२ ॥</s-l></s-lg><s-lg><s-l>सविस्फुलिङ्गज्वालानि सधूमानि च सर्वशः ।</s-l><s-l>चक्राणि परिघांश्चैव त्रिशूलानि परश्वधान् ॥ ४३ ॥</s-l></s-lg><s-lg><s-l>शक्तीश्च विविधास्तीक्ष्णाः करवालांश्च निर्मलान् ।</s-l><s-l>स्वदेहरूपाण्यादाय गदाश्चोग्रप्रदर्शनाः ॥ ४४ ॥</s-l></s-lg><s-lg><s-l>तैः शस्त्रैर्भानुमद्भिस्ते दिव्याभरणभूषिताः ।</s-l><s-l>भानुमन्तः सुरगणास्तस्थुर्विगतकल्मषाः ॥ ४५ ॥</s-l></s-lg><s-lg><s-l>अनुपमबलवीर्यतेजसो धृतमनसः परिरक्षणेऽमृतस्य ।</s-l><s-l>असुरपुरविदारणाः सुरा ज्वलनसमिद्धवपुःप्रकाशिनः ॥ ४६ ॥</s-l></s-lg><s-lg><s-l>इति समरवरं सुरास्थितं परिघसहस्रशतैः समाकुलम् ।</s-l><s-l>विगलितमिव चाम्बरान्तरे तपनमरीचिविभासितं बभौ ॥ ४७ ॥</s-l></s-lg>