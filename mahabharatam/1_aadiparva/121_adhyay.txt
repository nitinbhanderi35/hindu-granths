<s-lg><s-l> वैशंपायन उवाच ।</s-l><s-l>विशेषार्थी ततो भीष्मः पौत्राणां विनयेप्सया ।</s-l><s-l>इष्वस्त्रज्ञान्पर्यपृच्छदाचार्यान्वीर्यसंमतान् ॥ १ ॥</s-l></s-lg><s-lg><s-l>नाल्पधीर्नामहाभागस्तथानानास्त्रकोविदः ।</s-l><s-l>नादेवसत्त्वो विनयेत्कुरूनस्त्रे महाबलान् ॥ २ ॥</s-l></s-lg><s-lg><s-l>महर्षिस्तु भरद्वाजो हविर्धाने चरन्पुरा ।</s-l><s-l>ददर्शाप्सरसं साक्षाद्घृताचीमाप्लुतामृषिः ॥ ३ ॥</s-l></s-lg><s-lg><s-l>तस्या वायुः समुद्धूतो वसनं व्यपकर्षत ।</s-l><s-l>ततोऽस्य रेतश्चस्कन्द तदृषिर्द्रोण आदधे ॥ ४ ॥</s-l></s-lg><s-lg><s-l>तस्मिन्समभवद्द्रोणः कलशे तस्य धीमतः ।</s-l><s-l>अध्यगीष्ट स वेदांश्च वेदाङ्गानि च सर्वशः ॥ ५ ॥</s-l></s-lg><s-lg><s-l>अग्निवेश्यं महाभागं भरद्वाजः प्रतापवान् ।</s-l><s-l>प्रत्यपादयदाग्नेयमस्त्रं धर्मभृतां वरः ॥ ६ ॥</s-l></s-lg><s-lg><s-l>अग्निष्टुज्जातः स मुनिस्ततो भरतसत्तम ।</s-l><s-l>भारद्वाजं तदाग्नेयं महास्त्रं प्रत्यपादयत् ॥ ७ ॥</s-l></s-lg><s-lg><s-l>भरद्वाजसखा चासीत्पृषतो नाम पार्थिवः ।</s-l><s-l>तस्यापि द्रुपदो नाम तदा समभवत्सुतः ॥ ८ ॥</s-l></s-lg><s-lg><s-l>स नित्यमाश्रमं गत्वा द्रोणेन सह पार्षतः ।</s-l><s-l>चिक्रीडाध्ययनं चैव चकार क्षत्रियर्षभः ॥ ९ ॥</s-l></s-lg><s-lg><s-l>ततो व्यतीते पृषते स राजा द्रुपदोऽभवत् ।</s-l><s-l>पाञ्चालेषु महाबाहुरुत्तरेषु नरेश्वरः ॥ १० ॥</s-l></s-lg><s-lg><s-l>भरद्वाजोऽपि भगवानारुरोह दिवं तदा ।</s-l><s-l>ततः पितृनियुक्तात्मा पुत्रलोभान्महायशाः ।</s-l><s-l>शारद्वतीं ततो द्रोणः कृपीं भार्यामविन्दत ॥ ११ ॥</s-l></s-lg><s-lg><s-l>अग्निहोत्रे च धर्मे च दमे च सततं रता ।</s-l><s-l>अलभद्गौतमी पुत्रमश्वत्थामानमेव च ॥ १२ ॥</s-l></s-lg><s-lg><s-l>स जातमात्रो व्यनदद्यथैवोच्चैःश्रवा हयः ।</s-l><s-l>तच्छ्रुत्वान्तर्हितं भूतमन्तरिक्षस्थमब्रवीत् ॥ १३ ॥</s-l></s-lg><s-lg><s-l>अश्वस्येवास्य यत्स्थाम नदतः प्रदिशो गतम् ।</s-l><s-l>अश्वत्थामैव बालोऽयं तस्मान्नाम्ना भविष्यति ॥ १४ ॥</s-l></s-lg><s-lg><s-l>सुतेन तेन सुप्रीतो भारद्वाजस्ततोऽभवत् ।</s-l><s-l>तत्रैव च वसन्धीमान्धनुर्वेदपरोऽभवत् ॥ १५ ॥</s-l></s-lg><s-lg><s-l>स शुश्राव महात्मानं जामदग्न्यं परंतपम् ।</s-l><s-l>ब्राह्मणेभ्यस्तदा राजन्दित्सन्तं वसु सर्वशः ॥ १६ ॥</s-l></s-lg><s-lg><s-l>वनं तु प्रस्थितं रामं भारद्वाजस्तदाब्रवीत् ।</s-l><s-l>आगतं वित्तकामं मां विद्धि द्रोणं द्विजर्षभम् ॥ १७ ॥</s-l></s-lg><s-lg><s-l> राम उवाच ।</s-l><s-l>हिरण्यं मम यच्चान्यद्वसु किंचन विद्यते ।</s-l><s-l>ब्राह्मणेभ्यो मया दत्तं सर्वमेव तपोधन ॥ १८ ॥</s-l></s-lg><s-lg><s-l>तथैवेयं धरा देवी सागरान्ता सपत्तना ।</s-l><s-l>कश्यपाय मया दत्ता कृत्स्ना नगरमालिनी ॥ १९ ॥</s-l></s-lg><s-lg><s-l>शरीरमात्रमेवाद्य मयेदमवशेषितम् ।</s-l><s-l>अस्त्राणि च महार्हाणि शस्त्राणि विविधानि च ।</s-l><s-l>वृणीष्व किं प्रयच्छामि तुभ्यं द्रोण वदाशु तत् ॥ २० ॥</s-l></s-lg><s-lg><s-l> द्रोण उवाच ।</s-l><s-l>अस्त्राणि मे समग्राणि ससंहाराणि भार्गव ।</s-l><s-l>सप्रयोगरहस्यानि दातुमर्हस्यशेषतः ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>तथेत्युक्त्वा ततस्तस्मै प्रादादस्त्राणि भार्गवः ।</s-l><s-l>सरहस्यव्रतं चैव धनुर्वेदमशेषतः ॥ २२ ॥</s-l></s-lg><s-lg><s-l>प्रतिगृह्य तु तत्सर्वं कृतास्त्रो द्विजसत्तमः ।</s-l><s-l>प्रियं सखायं सुप्रीतो जगाम द्रुपदं प्रति ॥ २३ ॥</s-l></s-lg>