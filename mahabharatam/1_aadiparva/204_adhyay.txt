<s-lg><s-l> नारद उवाच ।</s-l><s-l>जित्वा तु पृथिवीं दैत्यौ निःसपत्नौ गतव्यथौ ।</s-l><s-l>कृत्वा त्रैलोक्यमव्यग्रं कृतकृत्यौ बभूवतुः ॥ १ ॥</s-l></s-lg><s-lg><s-l>देवगन्धर्वयक्षाणां नागपार्थिवरक्षसाम् ।</s-l><s-l>आदाय सर्वरत्नानि परां तुष्टिमुपागतौ ॥ २ ॥</s-l></s-lg><s-lg><s-l>यदा न प्रतिषेद्धारस्तयोः सन्तीह केचन ।</s-l><s-l>निरुद्योगौ तदा भूत्वा विजह्रातेऽमराविव ॥ ३ ॥</s-l></s-lg><s-lg><s-l>स्त्रीभिर्माल्यैश्च गन्धैश्च भक्षैर्भोज्यैश्च पुष्कलैः ।</s-l><s-l>पानैश्च विविधैर्हृद्यैः परां प्रीतिमवापतुः ॥ ४ ॥</s-l></s-lg><s-lg><s-l>अन्तःपुरे वनोद्याने पर्वतोपवनेषु च ।</s-l><s-l>यथेप्सितेषु देशेषु विजह्रातेऽमराविव ॥ ५ ॥</s-l></s-lg><s-lg><s-l>ततः कदाचिद्विन्ध्यस्य पृष्ठे समशिलातले ।</s-l><s-l>पुष्पिताग्रेषु शालेषु विहारमभिजग्मतुः ॥ ६ ॥</s-l></s-lg><s-lg><s-l>दिव्येषु सर्वकामेषु समानीतेषु तत्र तौ ।</s-l><s-l>वरासनेषु संहृष्टौ सह स्त्रीभिर्निषेदतुः ॥ ७ ॥</s-l></s-lg><s-lg><s-l>ततो वादित्रनृत्ताभ्यामुपातिष्ठन्त तौ स्त्रियः ।</s-l><s-l>गीतैश्च स्तुतिसंयुक्तैः प्रीत्यर्थमुपजग्मिरे ॥ ८ ॥</s-l></s-lg><s-lg><s-l>ततस्तिलोत्तमा तत्र वने पुष्पाणि चिन्वती ।</s-l><s-l>वेषमाक्षिप्तमाधाय रक्तेनैकेन वाससा ॥ ९ ॥</s-l></s-lg><s-lg><s-l>नदीतीरेषु जातान्सा कर्णिकारान्विचिन्वती ।</s-l><s-l>शनैर्जगाम तं देशं यत्रास्तां तौ महासुरौ ॥ १० ॥</s-l></s-lg><s-lg><s-l>तौ तु पीत्वा वरं पानं मदरक्तान्तलोचनौ ।</s-l><s-l>दृष्ट्वैव तां वरारोहां व्यथितौ संबभूवतुः ॥ ११ ॥</s-l></s-lg><s-lg><s-l>तावुत्पत्यासनं हित्वा जग्मतुर्यत्र सा स्थिता ।</s-l><s-l>उभौ च कामसंमत्तावुभौ प्रार्थयतश्च ताम् ॥ १२ ॥</s-l></s-lg><s-lg><s-l>दक्षिणे तां करे सुभ्रूं सुन्दो जग्राह पाणिना ।</s-l><s-l>उपसुन्दोऽपि जग्राह वामे पाणौ तिलोत्तमाम् ॥ १३ ॥</s-l></s-lg><s-lg><s-l>वरप्रदानमत्तौ तावौरसेन बलेन च ।</s-l><s-l>धनरत्नमदाभ्यां च सुरापानमदेन च ॥ १४ ॥</s-l></s-lg><s-lg><s-l>सर्वैरेतैर्मदैर्मत्तावन्योन्यं भ्रुकुटीकृतौ ।</s-l><s-l>मदकामसमाविष्टौ परस्परमथोचतुः ॥ १५ ॥</s-l></s-lg><s-lg><s-l>मम भार्या तव गुरुरिति सुन्दोऽभ्यभाषत ।</s-l><s-l>मम भार्या तव वधूरुपसुन्दोऽभ्यभाषत ॥ १६ ॥</s-l></s-lg><s-lg><s-l>नैषा तव ममैषेति तत्र तौ मन्युराविशत् ।</s-l><s-l>तस्या हेतोर्गदे भीमे तावुभावप्यगृह्णताम् ॥ १७ ॥</s-l></s-lg><s-lg><s-l>तौ प्रगृह्य गदे भीमे तस्याः कामेन मोहितौ ।</s-l><s-l>अहं पूर्वमहं पूर्वमित्यन्योन्यं निजघ्नतुः ॥ १८ ॥</s-l></s-lg><s-lg><s-l>तौ गदाभिहतौ भीमौ पेततुर्धरणीतले ।</s-l><s-l>रुधिरेणावलिप्ताङ्गौ द्वाविवार्कौ नभश्च्युतौ ॥ १९ ॥</s-l></s-lg><s-lg><s-l>ततस्ता विद्रुता नार्यः स च दैत्यगणस्तदा ।</s-l><s-l>पातालमगमत्सर्वो विषादभयकम्पितः ॥ २० ॥</s-l></s-lg><s-lg><s-l>ततः पितामहस्तत्र सह देवैर्महर्षिभिः ।</s-l><s-l>आजगाम विशुद्धात्मा पूजयिष्यंस्तिलोत्तमाम् ॥ २१ ॥</s-l></s-lg><s-lg><s-l>वरेण छन्दिता सा तु ब्रह्मणा प्रीतिमेव ह ।</s-l><s-l>वरयामास तत्रैनां प्रीतः प्राह पितामहः ॥ २२ ॥</s-l></s-lg><s-lg><s-l>आदित्यचरिताँल्लोकान्विचरिष्यसि भामिनि ।</s-l><s-l>तेजसा च सुदृष्टां त्वां न करिष्यति कश्चन ॥ २३ ॥</s-l></s-lg><s-lg><s-l>एवं तस्यै वरं दत्त्वा सर्वलोकपितामहः ।</s-l><s-l>इन्द्रे त्रैलोक्यमाधाय ब्रह्मलोकं गतः प्रभुः ॥ २४ ॥</s-l></s-lg><s-lg><s-l>एवं तौ सहितौ भूत्वा सर्वार्थेष्वेकनिश्चयौ ।</s-l><s-l>तिलोत्तमार्थे संक्रुद्धावन्योन्यमभिजघ्नतुः ॥ २५ ॥</s-l></s-lg><s-lg><s-l>तस्माद्ब्रवीमि वः स्नेहात्सर्वान्भरतसत्तमान् ।</s-l><s-l>यथा वो नात्र भेदः स्यात्सर्वेषां द्रौपदीकृते ।</s-l><s-l>तथा कुरुत भद्रं वो मम चेत्प्रियमिच्छथ ॥ २६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्ता महात्मानो नारदेन महर्षिणा ।</s-l><s-l>समयं चक्रिरे राजंस्तेऽन्योन्येन समागताः ।</s-l><s-l>समक्षं तस्य देवर्षेर्नारदस्यामितौजसः ॥ २७ ॥</s-l></s-lg><s-lg><s-l>द्रौपद्या नः सहासीनमन्योऽन्यं योऽभिदर्शयेत् ।</s-l><s-l>स नो द्वादश वर्षाणि ब्रह्मचारी वने वसेत् ॥ २८ ॥</s-l></s-lg><s-lg><s-l>कृते तु समये तस्मिन्पाण्डवैर्धर्मचारिभिः ।</s-l><s-l>नारदोऽप्यगमत्प्रीत इष्टं देशं महामुनिः ॥ २९ ॥</s-l></s-lg><s-lg><s-l>एवं तैः समयः पूर्वं कृतो नारदचोदितैः ।</s-l><s-l>न चाभिद्यन्त ते सार्वे तदान्योन्येन भारत ॥ ३० ॥</s-l></s-lg>