<s-lg><s-l> डुण्डुभ उवाच ।</s-l><s-l>सखा बभूव मे पूर्वं खगमो नाम वै द्विजः ।</s-l><s-l>भृशं संशितवाक्तात तपोबलसमन्वितः ॥ १ ॥</s-l></s-lg><s-lg><s-l>स मया क्रीडता बाल्ये कृत्वा तार्णमथोरगम् ।</s-l><s-l>अग्निहोत्रे प्रसक्तः सन्भीषितः प्रमुमोह वै ॥ २ ॥</s-l></s-lg><s-lg><s-l>लब्ध्वा च स पुनः संज्ञां मामुवाच तपोधनः ।</s-l><s-l>निर्दहन्निव कोपेन सत्यवाक्संशितव्रतः ॥ ३ ॥</s-l></s-lg><s-lg><s-l>यथावीर्यस्त्वया सर्पः कृतोऽयं मद्बिभीषया ।</s-l><s-l>तथावीर्यो भुजंगस्त्वं मम कोपाद्भविष्यसि ॥ ४ ॥</s-l></s-lg><s-lg><s-l>तस्याहं तपसो वीर्यं जानमानस्तपोधन ।</s-l><s-l>भृशमुद्विग्नहृदयस्तमवोचं वनौकसम् ॥ ५ ॥</s-l></s-lg><s-lg><s-l>प्रयतः संभ्रमाच्चैव प्राञ्जलिः प्रणतः स्थितः ।</s-l><s-l>सखेति हसतेदं ते नर्मार्थं वै कृतं मया ॥ ६ ॥</s-l></s-lg><s-lg><s-l>क्षन्तुमर्हसि मे ब्रह्मञ्शापोऽयं विनिवर्त्यताम् ।</s-l><s-l>सोऽथ मामब्रवीद्दृष्ट्वा भृशमुद्विग्नचेतसम् ॥ ७ ॥</s-l></s-lg><s-lg><s-l>मुहुरुष्णं विनिःश्वस्य सुसंभ्रान्तस्तपोधनः ।</s-l><s-l>नानृतं वै मया प्रोक्तं भवितेदं कथंचन ॥ ८ ॥</s-l></s-lg><s-lg><s-l>यत्तु वक्ष्यामि ते वाक्यं शृणु तन्मे धृतव्रत ।</s-l><s-l>श्रुत्वा च हृदि ते वाक्यमिदमस्तु तपोधन ॥ ९ ॥</s-l></s-lg><s-lg><s-l>उत्पत्स्यति रुरुर्नाम प्रमतेरात्मजः शुचिः ।</s-l><s-l>तं दृष्ट्वा शापमोक्षस्ते भविता नचिरादिव ॥ १० ॥</s-l></s-lg><s-lg><s-l>स त्वं रुरुरिति ख्यातः प्रमतेरात्मजः शुचिः ।</s-l><s-l>स्वरूपं प्रतिलभ्याहमद्य वक्ष्यामि ते हितम् ॥ ११ ॥</s-l></s-lg><s-lg><s-l>अहिंसा परमो धर्मः सर्वप्राणभृतां स्मृतः ।</s-l><s-l>तस्मात्प्राणभृतः सर्वान्न हिंस्याद्ब्राह्मणः क्वचित् ॥ १२ ॥</s-l></s-lg><s-lg><s-l>ब्राह्मणः सौम्य एवेह जायतेति परा श्रुतिः ।</s-l><s-l>वेदवेदाङ्गवित्तात सर्वभूताभयप्रदः ॥ १३ ॥</s-l></s-lg><s-lg><s-l>अहिंसा सत्यवचनं क्षमा चेति विनिश्चितम् ।</s-l><s-l>ब्राह्मणस्य परो धर्मो वेदानां धरणादपि ॥ १४ ॥</s-l></s-lg><s-lg><s-l>क्षत्रियस्य तु यो धर्मः स नेहेष्यति वै तव ।</s-l><s-l>दण्डधारणमुग्रत्वं प्रजानां परिपालनम् ॥ १५ ॥</s-l></s-lg><s-lg><s-l>तदिदं क्षत्रियस्यासीत्कर्म वै शृणु मे रुरो ।</s-l><s-l>जनमेजयस्य धर्मात्मन्सर्पाणां हिंसनं पुरा ॥ १६ ॥</s-l></s-lg><s-lg><s-l>परित्राणं च भीतानां सर्पाणां ब्राह्मणादपि ।</s-l><s-l>तपोवीर्यबलोपेताद्वेदवेदाङ्गपारगात् ।</s-l><s-l>आस्तीकाद्द्विजमुख्याद्वै सर्पसत्रे द्विजोत्तम ॥ १७ ॥</s-l></s-lg>