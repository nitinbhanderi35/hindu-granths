<s-lg><s-l> सूत उवाच ।</s-l><s-l>ततोऽभ्रशिखराकारैर्गिरिशृङ्गैरलंकृतम् ।</s-l><s-l>मन्दरं पर्वतवरं लताजालसमावृतम् ॥ १ ॥</s-l></s-lg><s-lg><s-l>नानाविहगसंघुष्टं नानादंष्ट्रिसमाकुलम् ।</s-l><s-l>किंनरैरप्सरोभिश्च देवैरपि च सेवितम् ॥ २ ॥</s-l></s-lg><s-lg><s-l>एकादश सहस्राणि योजनानां समुच्छ्रितम् ।</s-l><s-l>अधो भूमेः सहस्रेषु तावत्स्वेव प्रतिष्ठितम् ॥ ३ ॥</s-l></s-lg><s-lg><s-l>तमुद्धर्तुं न शक्ता वै सर्वे देवगणास्तदा ।</s-l><s-l>विष्णुमासीनमभ्येत्य ब्रह्माणं चेदमब्रुवन् ॥ ४ ॥</s-l></s-lg><s-lg><s-l>भवन्तावत्र कुरुतां बुद्धिं नैःश्रेयसीं पराम् ।</s-l><s-l>मन्दरोद्धरणे यत्नः क्रियतां च हिताय नः ॥ ५ ॥</s-l></s-lg><s-lg><s-l>तथेति चाब्रवीद्विष्णुर्ब्रह्मणा सह भार्गव ।</s-l><s-l>ततोऽनन्तः समुत्थाय ब्रह्मणा परिचोदितः ।</s-l><s-l>नारायणेन चाप्युक्तस्तस्मिन्कर्मणि वीर्यवान् ॥ ६ ॥</s-l></s-lg><s-lg><s-l>अथ पर्वतराजानं तमनन्तो महाबलः ।</s-l><s-l>उज्जहार बलाद्ब्रह्मन्सवनं सवनौकसम् ॥ ७ ॥</s-l></s-lg><s-lg><s-l>ततस्तेन सुराः सार्धं समुद्रमुपतस्थिरे ।</s-l><s-l>तमूचुरमृतार्थाय निर्मथिष्यामहे जलम् ॥ ८ ॥</s-l></s-lg><s-lg><s-l>अपांपतिरथोवाच ममाप्यंशो भवेत्ततः ।</s-l><s-l>सोढास्मि विपुलं मर्दं मन्दरभ्रमणादिति ॥ ९ ॥</s-l></s-lg><s-lg><s-l>ऊचुश्च कूर्मराजानमकूपारं सुरासुराः ।</s-l><s-l>गिरेरधिष्ठानमस्य भवान्भवितुमर्हति ॥ १० ॥</s-l></s-lg><s-lg><s-l>कूर्मेण तु तथेत्युक्त्वा पृष्ठमस्य समर्पितम् ।</s-l><s-l>तस्य शैलस्य चाग्रं वै यन्त्रेणेन्द्रोऽभ्यपीडयत् ॥ ११ ॥</s-l></s-lg><s-lg><s-l>मन्थानं मन्दरं कृत्वा तथा नेत्रं च वासुकिम् ।</s-l><s-l>देवा मथितुमारब्धाः समुद्रं निधिमम्भसाम् ।</s-l><s-l>अमृतार्थिनस्ततो ब्रह्मन्सहिता दैत्यदानवाः ॥ १२ ॥</s-l></s-lg><s-lg><s-l>एकमन्तमुपाश्लिष्टा नागराज्ञो महासुराः ।</s-l><s-l>विबुधाः सहिताः सर्वे यतः पुच्छं ततः स्थिताः ॥ १३ ॥</s-l></s-lg><s-lg><s-l>अनन्तो भगवान्देवो यतो नारायणस्ततः ।</s-l><s-l>शिर उद्यम्य नागस्य पुनः पुनरवाक्षिपत् ॥ १४ ॥</s-l></s-lg><s-lg><s-l>वासुकेरथ नागस्य सहसाक्षिप्यतः सुरैः ।</s-l><s-l>सधूमाः सार्चिषो वाता निष्पेतुरसकृन्मुखात् ॥ १५ ॥</s-l></s-lg><s-lg><s-l>ते धूमसंघाः संभूता मेघसंघाः सविद्युतः ।</s-l><s-l>अभ्यवर्षन्सुरगणाञ्श्रमसंतापकर्शितान् ॥ १६ ॥</s-l></s-lg><s-lg><s-l>तस्माच्च गिरिकूटाग्रात्प्रच्युताः पुष्पवृष्टयः ।</s-l><s-l>सुरासुरगणान्माल्यैः सर्वतः समवाकिरन् ॥ १७ ॥</s-l></s-lg><s-lg><s-l>बभूवात्र महाघोषो महामेघरवोपमः ।</s-l><s-l>उदधेर्मथ्यमानस्य मन्दरेण सुरासुरैः ॥ १८ ॥</s-l></s-lg><s-lg><s-l>तत्र नानाजलचरा विनिष्पिष्टा महाद्रिणा ।</s-l><s-l>विलयं समुपाजग्मुः शतशो लवणाम्भसि ॥ १९ ॥</s-l></s-lg><s-lg><s-l>वारुणानि च भूतानि विविधानि महीधरः ।</s-l><s-l>पातालतलवासीनि विलयं समुपानयत् ॥ २० ॥</s-l></s-lg><s-lg><s-l>तस्मिंश्च भ्राम्यमाणेऽद्रौ संघृष्यन्तः परस्परम् ।</s-l><s-l>न्यपतन्पतगोपेताः पर्वताग्रान्महाद्रुमाः ॥ २१ ॥</s-l></s-lg><s-lg><s-l>तेषां संघर्षजश्चाग्निरर्चिर्भिः प्रज्वलन्मुहुः ।</s-l><s-l>विद्युद्भिरिव नीलाभ्रमावृणोन्मन्दरं गिरिम् ॥ २२ ॥</s-l></s-lg><s-lg><s-l>ददाह कुञ्जरांश्चैव सिंहांश्चैव विनिःसृतान् ।</s-l><s-l>विगतासूनि सर्वाणि सत्त्वानि विविधानि च ॥ २३ ॥</s-l></s-lg><s-lg><s-l>तमग्निममरश्रेष्ठः प्रदहन्तं ततस्ततः ।</s-l><s-l>वारिणा मेघजेनेन्द्रः शमयामास सर्वतः ॥ २४ ॥</s-l></s-lg><s-lg><s-l>ततो नानाविधास्तत्र सुस्रुवुः सागराम्भसि ।</s-l><s-l>महाद्रुमाणां निर्यासा बहवश्चौषधीरसाः ॥ २५ ॥</s-l></s-lg><s-lg><s-l>तेषाममृतवीर्याणां रसानां पयसैव च ।</s-l><s-l>अमरत्वं सुरा जग्मुः काञ्चनस्य च निःस्रवात् ॥ २६ ॥</s-l></s-lg><s-lg><s-l>अथ तस्य समुद्रस्य तज्जातमुदकं पयः ।</s-l><s-l>रसोत्तमैर्विमिश्रं च ततः क्षीरादभूद्घृतम् ॥ २७ ॥</s-l></s-lg><s-lg><s-l>ततो ब्रह्माणमासीनं देवा वरदमब्रुवन् ।</s-l><s-l>श्रान्ताः स्म सुभृशं ब्रह्मन्नोद्भवत्यमृतं च तत् ॥ २८ ॥</s-l></s-lg><s-lg><s-l>ऋते नारायणं देवं दैत्या नागोत्तमास्तथा ।</s-l><s-l>चिरारब्धमिदं चापि सागरस्यापि मन्थनम् ॥ २९ ॥</s-l></s-lg><s-lg><s-l>ततो नारायणं देवं ब्रह्मा वचनमब्रवीत् ।</s-l><s-l>विधत्स्वैषां बलं विष्णो भवानत्र परायणम् ॥ ३० ॥</s-l></s-lg><s-lg><s-l> विष्णुरुवाच ।</s-l><s-l>बलं ददामि सर्वेषां कर्मैतद्ये समास्थिताः ।</s-l><s-l>क्षोभ्यतां कलशः सर्वैर्मन्दरः परिवर्त्यताम् ॥ ३१ ॥</s-l></s-lg><s-lg><s-l> सूत उवाच ।</s-l><s-l>नारायणवचः श्रुत्वा बलिनस्ते महोदधेः ।</s-l><s-l>तत्पयः सहिता भूयश्चक्रिरे भृशमाकुलम् ॥ ३२ ॥</s-l></s-lg><s-lg><s-l>ततः शतसहस्रांशुः समान इव सागरात् ।</s-l><s-l>प्रसन्नभाः समुत्पन्नः सोमः शीतांशुरुज्ज्वलः ॥ ३३ ॥</s-l></s-lg><s-lg><s-l>श्रीरनन्तरमुत्पन्ना घृतात्पाण्डुरवासिनी ।</s-l><s-l>सुरा देवी समुत्पन्ना तुरगः पाण्डुरस्तथा ॥ ३४ ॥</s-l></s-lg><s-lg><s-l>कौस्तुभश्च मणिर्दिव्य उत्पन्नोऽमृतसंभवः ।</s-l><s-l>मरीचिविकचः श्रीमान्नारायणउरोगतः ॥ ३५ ॥</s-l></s-lg><s-lg><s-l>श्रीः सुरा चैव सोमश्च तुरगश्च मनोजवः ।</s-l><s-l>यतो देवास्ततो जग्मुरादित्यपथमाश्रिताः ॥ ३६ ॥</s-l></s-lg><s-lg><s-l>धन्वन्तरिस्ततो देवो वपुष्मानुदतिष्ठत ।</s-l><s-l>श्वेतं कमण्डलुं बिभ्रदमृतं यत्र तिष्ठति ॥ ३७ ॥</s-l></s-lg><s-lg><s-l>एतदत्यद्भुतं दृष्ट्वा दानवानां समुत्थितः ।</s-l><s-l>अमृतार्थे महान्नादो ममेदमिति जल्पताम् ॥ ३८ ॥</s-l></s-lg><s-lg><s-l>ततो नारायणो मायामास्थितो मोहिनीं प्रभुः ।</s-l><s-l>स्त्रीरूपमद्भुतं कृत्वा दानवानभिसंश्रितः ॥ ३९ ॥</s-l></s-lg><s-lg><s-l>ततस्तदमृतं तस्यै ददुस्ते मूढचेतसः ।</s-l><s-l>स्त्रियै दानवदैतेयाः सर्वे तद्गतमानसाः ॥ ४० ॥</s-l></s-lg>