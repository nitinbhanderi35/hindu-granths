<s-lg><s-l> वैशंपायन उवाच ।</s-l><s-l>दत्तेऽवकाशे पुरुषैर्विस्मयोत्फुल्ललोचनैः ।</s-l><s-l>विवेश रङ्गं विस्तीर्णं कर्णः परपुरंजयः ॥ १ ॥</s-l></s-lg><s-lg><s-l>सहजं कवचं बिभ्रत्कुण्डलोद्द्योतिताननः ।</s-l><s-l>सधनुर्बद्धनिस्त्रिंशः पादचारीव पर्वतः ॥ २ ॥</s-l></s-lg><s-lg><s-l>कन्यागर्भः पृथुयशाः पृथायाः पृथुलोचनः ।</s-l><s-l>तीक्ष्णांशोर्भास्करस्यांशः कर्णोऽरिगणसूदनः ॥ ३ ॥</s-l></s-lg><s-lg><s-l>सिंहर्षभगजेन्द्राणां तुल्यवीर्यपराक्रमः ।</s-l><s-l>दीप्तिकान्तिद्युतिगुणैः सूर्येन्दुज्वलनोपमः ॥ ४ ॥</s-l></s-lg><s-lg><s-l>प्रांशुः कनकतालाभः सिंहसंहननो युवा ।</s-l><s-l>असंख्येयगुणः श्रीमान्भास्करस्यात्मसंभवः ॥ ५ ॥</s-l></s-lg><s-lg><s-l>स निरीक्ष्य महाबाहुः सर्वतो रङ्गमण्डलम् ।</s-l><s-l>प्रणामं द्रोणकृपयोर्नात्यादृतमिवाकरोत् ॥ ६ ॥</s-l></s-lg><s-lg><s-l>स सामाजजनः सर्वो निश्चलः स्थिरलोचनः ।</s-l><s-l>कोऽयमित्यागतक्षोभः कौतूहलपरोऽभवत् ॥ ७ ॥</s-l></s-lg><s-lg><s-l>सोऽब्रवीन्मेघधीरेण स्वरेण वदतां वरः ।</s-l><s-l>भ्राता भ्रातरमज्ञातं सावित्रः पाकशासनिम् ॥ ८ ॥</s-l></s-lg><s-lg><s-l>पार्थ यत्ते कृतं कर्म विशेषवदहं ततः ।</s-l><s-l>करिष्ये पश्यतां नॄणां मात्मना विस्मयं गमः ॥ ९ ॥</s-l></s-lg><s-lg><s-l>असमाप्ते ततस्तस्य वचने वदतां वर ।</s-l><s-l>यन्त्रोत्क्षिप्त इव क्षिप्रमुत्तस्थौ सर्वतो जनः ॥ १० ॥</s-l></s-lg><s-lg><s-l>प्रीतिश्च पुरुषव्याघ्र दुर्योधनमथास्पृशत् ।</s-l><s-l>ह्रीश्च क्रोधश्च बीभत्सुं क्षणेनान्वविशच्च ह ॥ ११ ॥</s-l></s-lg><s-lg><s-l>ततो द्रोणाभ्यनुज्ञातः कर्णः प्रियरणः सदा ।</s-l><s-l>यत्कृतं तत्र पार्थेन तच्चकार महाबलः ॥ १२ ॥</s-l></s-lg><s-lg><s-l>अथ दुर्योधनस्तत्र भ्रातृभिः सह भारत ।</s-l><s-l>कर्णं परिष्वज्य मुदा ततो वचनमब्रवीत् ॥ १३ ॥</s-l></s-lg><s-lg><s-l>स्वागतं ते महाबाहो दिष्ट्या प्राप्तोऽसि मानद ।</s-l><s-l>अहं च कुरुराज्यं च यथेष्टमुपभुज्यताम् ॥ १४ ॥</s-l></s-lg><s-lg><s-l> कर्ण उवाच ।</s-l><s-l>कृतं सर्वेण मेऽन्येन सखित्वं च त्वया वृणे ।</s-l><s-l>द्वन्द्वयुद्धं च पार्थेन कर्तुमिच्छामि भारत ॥ १५ ॥</s-l></s-lg><s-lg><s-l> दुर्योधन उवाच ।</s-l><s-l>भुङ्क्ष्व भोगान्मया सार्धं बन्धूनां प्रियकृद्भव ।</s-l><s-l>दुर्हृदां कुरु सर्वेषां मूर्ध्नि पादमरिंदम ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>ततः क्षिप्तमिवात्मानं मत्वा पार्थोऽभ्यभाषत ।</s-l><s-l>कर्णं भ्रातृसमूहस्य मध्येऽचलमिव स्थितम् ॥ १७ ॥</s-l></s-lg><s-lg><s-l>अनाहूतोपसृप्तानामनाहूतोपजल्पिनाम् ।</s-l><s-l>ये लोकास्तान्हतः कर्ण मया त्वं प्रतिपत्स्यसे ॥ १८ ॥</s-l></s-lg><s-lg><s-l> कर्ण उवाच ।</s-l><s-l>रङ्गोऽयं सर्वसामान्यः किमत्र तव फल्गुन ।</s-l><s-l>वीर्यश्रेष्ठाश्च राजन्या बलं धर्मोऽनुवर्तते ॥ १९ ॥</s-l></s-lg><s-lg><s-l>किं क्षेपैर्दुर्बलाश्वासैः शरैः कथय भारत ।</s-l><s-l>गुरोः समक्षं यावत्ते हराम्यद्य शिरः शरैः ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>ततो द्रोणाभ्यनुज्ञातः पार्थः परपुरंजयः ।</s-l><s-l>भ्रातृभिस्त्वरयाश्लिष्टो रणायोपजगाम तम् ॥ २१ ॥</s-l></s-lg><s-lg><s-l>ततो दुर्योधनेनापि सभ्रात्रा समरोद्यतः ।</s-l><s-l>परिष्वक्तः स्थितः कर्णः प्रगृह्य सशरं धनुः ॥ २२ ॥</s-l></s-lg><s-lg><s-l>ततः सविद्युत्स्तनितैः सेन्द्रायुधपुरोजवैः ।</s-l><s-l>आवृतं गगनं मेघैर्बलाकापङ्क्तिहासिभिः ॥ २३ ॥</s-l></s-lg><s-lg><s-l>ततः स्नेहाद्धरिहयं दृष्ट्वा रङ्गावलोकिनम् ।</s-l><s-l>भास्करोऽप्यनयन्नाशं समीपोपगतान्घनान् ॥ २४ ॥</s-l></s-lg><s-lg><s-l>मेघच्छायोपगूढस्तु ततोऽदृश्यत पाण्डवः ।</s-l><s-l>सूर्यातपपरिक्षिप्तः कर्णोऽपि समदृश्यत ॥ २५ ॥</s-l></s-lg><s-lg><s-l>धार्तराष्ट्रा यतः कर्णस्तस्मिन्देशे व्यवस्थिताः ।</s-l><s-l>भारद्वाजः कृपो भीष्मो यतः पार्थस्ततोऽभवन् ॥ २६ ॥</s-l></s-lg><s-lg><s-l>द्विधा रङ्गः समभवत्स्त्रीणां द्वैधमजायत ।</s-l><s-l>कुन्तिभोजसुता मोहं विज्ञातार्था जगाम ह ॥ २७ ॥</s-l></s-lg><s-lg><s-l>तां तथा मोहसंपन्नां विदुरः सर्वधर्मवित् ।</s-l><s-l>कुन्तीमाश्वासयामास प्रोक्ष्याद्भिश्चन्दनोक्षितैः ॥ २८ ॥</s-l></s-lg><s-lg><s-l>ततः प्रत्यागतप्राणा तावुभावपि दंशितौ ।</s-l><s-l>पुत्रौ दृष्ट्वा सुसंतप्ता नान्वपद्यत किंचन ॥ २९ ॥</s-l></s-lg><s-lg><s-l>तावुद्यतमहाचापौ कृपः शारद्वतोऽब्रवीत् ।</s-l><s-l>द्वन्द्वयुद्धसमाचारे कुशलः सर्वधर्मवित् ॥ ३० ॥</s-l></s-lg><s-lg><s-l>अयं पृथायास्तनयः कनीयान्पाण्डुनन्दनः ।</s-l><s-l>कौरवो भवता सार्धं द्वन्द्वयुद्धं करिष्यति ॥ ३१ ॥</s-l></s-lg><s-lg><s-l>त्वमप्येवं महाबाहो मातरं पितरं कुलम् ।</s-l><s-l>कथयस्व नरेन्द्राणां येषां त्वं कुलवर्धनः ।</s-l><s-l>ततो विदित्वा पार्थस्त्वां प्रतियोत्स्यति वा न वा ॥ ३२ ॥</s-l></s-lg><s-lg><s-l>एवमुक्तस्य कर्णस्य व्रीडावनतमाननम् ।</s-l><s-l>बभौ वर्षाम्बुभिः क्लिन्नं पद्ममागलितं यथा ॥ ३३ ॥</s-l></s-lg><s-lg><s-l> दुर्योधन उवाच ।</s-l><s-l>आचार्य त्रिविधा योनी राज्ञां शास्त्रविनिश्चये ।</s-l><s-l>तत्कुलीनश्च शूरश्च सेनां यश्च प्रकर्षति ॥ ३४ ॥</s-l></s-lg><s-lg><s-l>यद्ययं फल्गुनो युद्धे नाराज्ञा योद्धुमिच्छति ।</s-l><s-l>तस्मादेषोऽङ्गविषये मया राज्येऽभिषिच्यते ॥ ३५ ॥</s-l></s-lg><s-lg><s-l> वैशंपायन उवाच ।</s-l><s-l>ततस्तस्मिन्क्षणे कर्णः सलाजकुसुमैर्घटैः ।</s-l><s-l>काञ्चनैः काञ्चने पीठे मन्त्रविद्भिर्महारथः ।</s-l><s-l>अभिषिक्तोऽङ्गराज्ये स श्रिया युक्तो महाबलः ॥ ३६ ॥</s-l></s-lg><s-lg><s-l>सच्छत्रवालव्यजनो जयशब्दान्तरेण च ।</s-l><s-l>उवाच कौरवं राजा राजानं तं वृषस्तदा ॥ ३७ ॥</s-l></s-lg><s-lg><s-l>अस्य राज्यप्रदानस्य सदृशं किं ददानि ते ।</s-l><s-l>प्रब्रूहि राजशार्दूल कर्ता ह्यस्मि तथा नृप ।</s-l><s-l>अत्यन्तं सख्यमिच्छामीत्याह तं स सुयोधनः ॥ ३८ ॥</s-l></s-lg><s-lg><s-l>एवमुक्तस्ततः कर्णस्तथेति प्रत्यभाषत ।</s-l><s-l>हर्षाच्चोभौ समाश्लिष्य परां मुदमवापतुः ॥ ३९ ॥</s-l></s-lg>