<s-lg><s-l> वैशंपायन उवाच ।</s-l><s-l>ततो गच्छन्महाबाहुरेकोऽमात्यान्विसृज्य तान् ।</s-l><s-l>नापश्यदाश्रमे तस्मिंस्तमृषिं संशितव्रतम् ॥ १ ॥</s-l></s-lg><s-lg><s-l>सोऽपश्यमानस्तमृषिं शून्यं दृष्ट्वा तमाश्रमम् ।</s-l><s-l>उवाच क इहेत्युच्चैर्वनं संनादयन्निव ॥ २ ॥</s-l></s-lg><s-lg><s-l>श्रुत्वाथ तस्य तं शब्दं कन्या श्रीरिव रूपिणी ।</s-l><s-l>निश्चक्रामाश्रमात्तस्मात्तापसीवेषधारिणी ॥ ३ ॥</s-l></s-lg><s-lg><s-l>सा तं दृष्ट्वैव राजानं दुःषन्तमसितेक्षणा ।</s-l><s-l>स्वागतं त इति क्षिप्रमुवाच प्रतिपूज्य च ॥ ४ ॥</s-l></s-lg><s-lg><s-l>आसनेनार्चयित्वा च पाद्येनार्घ्येण चैव हि ।</s-l><s-l>पप्रच्छानामयं राजन्कुशलं च नराधिपम् ॥ ५ ॥</s-l></s-lg><s-lg><s-l>यथावदर्चयित्वा सा पृष्ट्वा चानामयं तदा ।</s-l><s-l>उवाच स्मयमानेव किं कार्यं क्रियतामिति ॥ ६ ॥</s-l></s-lg><s-lg><s-l>तामब्रवीत्ततो राजा कन्यां मधुरभाषिणीम् ।</s-l><s-l>दृष्ट्वा सर्वानवद्याङ्गीं यथावत्प्रतिपूजितः ॥ ७ ॥</s-l></s-lg><s-lg><s-l>आगतोऽहं महाभागमृषिं कण्वमुपासितुम् ।</s-l><s-l>क्व गतो भगवान्भद्रे तन्ममाचक्ष्व शोभने ॥ ८ ॥</s-l></s-lg><s-lg><s-l> शकुन्तलोवाच ।</s-l><s-l>गतः पिता मे भगवान्फलान्याहर्तुमाश्रमात् ।</s-l><s-l>मुहूर्तं संप्रतीक्षस्व द्रक्ष्यस्येनमिहागतम् ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>अपश्यमानस्तमृषिं तया चोक्तस्तथा नृपः ।</s-l><s-l>तां च दृष्ट्वा वरारोहां श्रीमतीं चारुहासिनीम् ॥ १० ॥</s-l></s-lg><s-lg><s-l>विभ्राजमानां वपुषा तपसा च दमेन च ।</s-l><s-l>रूपयौवनसंपन्नामित्युवाच महीपतिः ॥ ११ ॥</s-l></s-lg><s-lg><s-l>कासि कस्यासि सुश्रोणि किमर्थं चागता वनम् ।</s-l><s-l>एवंरूपगुणोपेता कुतस्त्वमसि शोभने ॥ १२ ॥</s-l></s-lg><s-lg><s-l>दर्शनादेव हि शुभे त्वया मेऽपहृतं मनः ।</s-l><s-l>इच्छामि त्वामहं ज्ञातुं तन्ममाचक्ष्व शोभने ॥ १३ ॥</s-l></s-lg><s-lg><s-l>एवमुक्ता तदा कन्या तेन राज्ञा तदाश्रमे ।</s-l><s-l>उवाच हसती वाक्यमिदं सुमधुराक्षरम् ॥ १४ ॥</s-l></s-lg><s-lg><s-l>कण्वष्याहं भगवतो दुःषन्त दुहिता मता ।</s-l><s-l>तपस्विनो धृतिमतो धर्मज्ञस्य यशस्विनः ॥ १५ ॥</s-l></s-lg><s-lg><s-l> दुःषन्त उवाच ।</s-l><s-l>ऊर्ध्वरेता महाभागो भगवाँल्लोकपूजितः ।</s-l><s-l>चलेद्धि वृत्ताद्धर्मोऽपि न चलेत्संशितव्रतः ॥ १६ ॥</s-l></s-lg><s-lg><s-l>कथं त्वं तस्य दुहिता संभूता वरवर्णिनी ।</s-l><s-l>संशयो मे महानत्र तं मे छेत्तुमिहार्हसि ॥ १७ ॥</s-l></s-lg><s-lg><s-l> शकुन्तलोवाच ।</s-l><s-l>यथायमागमो मह्यं यथा चेदमभूत्पुरा ।</s-l><s-l>शृणु राजन्यथातत्त्वं यथास्मि दुहिता मुनेः ॥ १८ ॥</s-l></s-lg><s-lg><s-l>ऋषिः कश्चिदिहागम्य मम जन्माभ्यचोदयत् ।</s-l><s-l>तस्मै प्रोवाच भगवान्यथा तच्छृणु पार्थिव ॥ १९ ॥</s-l></s-lg><s-lg><s-l>तप्यमानः किल पुरा विश्वामित्रो महत्तपः ।</s-l><s-l>सुभृशं तापयामास शक्रं सुरगणेश्वरम् ॥ २० ॥</s-l></s-lg><s-lg><s-l>तपसा दीप्तवीर्योऽयं स्थानान्मां च्यावयेदिति ।</s-l><s-l>भीतः पुरंदरस्तस्मान्मेनकामिदमब्रवीत् ॥ २१ ॥</s-l></s-lg><s-lg><s-l>गुणैर्दिव्यैरप्सरसां मेनके त्वं विशिष्यसे ।</s-l><s-l>श्रेयो मे कुरु कल्याणि यत्त्वां वक्ष्यामि तच्छृणु ॥ २२ ॥</s-l></s-lg><s-lg><s-l>असावादित्यसंकाशो विश्वामित्रो महातपाः ।</s-l><s-l>तप्यमानस्तपो घोरं मम कम्पयते मनः ॥ २३ ॥</s-l></s-lg><s-lg><s-l>मेनके तव भारोऽयं विश्वामित्रः सुमध्यमे ।</s-l><s-l>संशितात्मा सुदुर्धर्ष उग्रे तपसि वर्तते ॥ २४ ॥</s-l></s-lg><s-lg><s-l>स मां न च्यावयेत्स्थानात्तं वै गत्वा प्रलोभय ।</s-l><s-l>चर तस्य तपोविघ्नं कुरु मे प्रियमुत्तमम् ॥ २५ ॥</s-l></s-lg><s-lg><s-l>रूपयौवनमाधुर्यचेष्टितस्मितभाषितैः ।</s-l><s-l>लोभयित्वा वरारोहे तपसः संनिवर्तय ॥ २६ ॥</s-l></s-lg><s-lg><s-l> मेनकोवाच ।</s-l><s-l>महातेजाः स भगवान्सदैव च महातपाः ।</s-l><s-l>कोपनश्च तथा ह्येनं जानाति भगवानपि ॥ २७ ॥</s-l></s-lg><s-lg><s-l>तेजसस्तपसश्चैव कोपस्य च महात्मनः ।</s-l><s-l>त्वमप्युद्विजसे यस्य नोद्विजेयमहं कथम् ॥ २८ ॥</s-l></s-lg><s-lg><s-l>महाभागं वसिष्ठं यः पुत्रैरिष्टैर्व्ययोजयत् ।</s-l><s-l>क्षत्रे जातश्च यः पूर्वमभवद्ब्राह्मणो बलात् ॥ २९ ॥</s-l></s-lg><s-lg><s-l>शौचार्थं यो नदीं चक्रे दुर्गमां बहुभिर्जलैः ।</s-l><s-l>यां तां पुण्यतमां लोके कौशिकीति विदुर्जनाः ॥ ३० ॥</s-l></s-lg><s-lg><s-l>बभार यत्रास्य पुरा काले दुर्गे महात्मनः ।</s-l><s-l>दारान्मतङ्गो धर्मात्मा राजर्षिर्व्याधतां गतः ॥ ३१ ॥</s-l></s-lg><s-lg><s-l>अतीतकाले दुर्भिक्षे यत्रैत्य पुनराश्रमम् ।</s-l><s-l>मुनिः पारेति नद्या वै नाम चक्रे तदा प्रभुः ॥ ३२ ॥</s-l></s-lg><s-lg><s-l>मतङ्गं याजयां चक्रे यत्र प्रीतमनाः स्वयम् ।</s-l><s-l>त्वं च सोमं भयाद्यस्य गतः पातुं शुरेश्वर ॥ ३३ ॥</s-l></s-lg><s-lg><s-l>अति नक्षत्रवंशांश्च क्रुद्धो नक्षत्रसंपदा ।</s-l><s-l>प्रति श्रवणपूर्वाणि नक्षत्राणि ससर्ज यः ॥ ३४ ॥</s-l></s-lg><s-lg><s-l>एतानि यस्य कर्माणि तस्याहं भृशमुद्विजे ।</s-l><s-l>यथा मां न दहेत्क्रुद्धस्तथाज्ञापय मां विभो ॥ ३५ ॥</s-l></s-lg><s-lg><s-l>तेजसा निर्दहेल्लोकान्कम्पयेद्धरणीं पदा ।</s-l><s-l>संक्षिपेच्च महामेरुं तूर्णमावर्तयेत्तथा ॥ ३६ ॥</s-l></s-lg><s-lg><s-l>तादृशं तपसा युक्तं प्रदीप्तमिव पावकम् ।</s-l><s-l>कथमस्मद्विधा बाला जितेन्द्रियमभिस्पृशेत् ॥ ३७ ॥</s-l></s-lg><s-lg><s-l>हुताशनमुखं दीप्तं सूर्यचन्द्राक्षितारकम् ।</s-l><s-l>कालजिह्वं सुरश्रेष्ठ कथमस्मद्विधा स्पृशेत् ॥ ३८ ॥</s-l></s-lg><s-lg><s-l>यमश्च सोमश्च महर्षयश्च साध्या विश्वे वालखिल्याश्च सर्वे ।</s-l><s-l>एतेऽपि यस्योद्विजन्ते प्रभावात्कस्मात्तस्मान्मादृशी नोद्विजेत ॥ ३९ ॥</s-l></s-lg><s-lg><s-l>त्वयैवमुक्ता च कथं समीपमृषेर्न गच्छेयमहं सुरेन्द्र ।</s-l><s-l>रक्षां तु मे चिन्तय देवराज यथा त्वदर्थं रक्षिताहं चरेयम् ॥ ४० ॥</s-l></s-lg><s-lg><s-l>कामं तु मे मारुतस्तत्र वासः प्रक्रीडिताया विवृणोतु देव ।</s-l><s-l>भवेच्च मे मन्मथस्तत्र कार्ये सहायभूतस्तव देवप्रसादात् ॥ ४१ ॥</s-l></s-lg><s-lg><s-l>वनाच्च वायुः सुरभिः प्रवायेत्तस्मिन्काले तमृषिं लोभयन्त्याः ।</s-l><s-l>तथेत्युक्त्वा विहिते चैव तस्मिंस्ततो ययौ साश्रमं कौशिकस्य ॥ ४२ ॥</s-l></s-lg>