<s-lg><s-l> सूत उवाच ।</s-l><s-l>ततस्तस्मिन्द्विजश्रेष्ठ समुदीर्णे तथाविधे ।</s-l><s-l>गरुत्मान्पक्षिराट्तूर्णं संप्राप्तो विबुधान्प्रति ॥ १ ॥</s-l></s-lg><s-lg><s-l>तं दृष्ट्वातिबलं चैव प्राकम्पन्त समन्ततः ।</s-l><s-l>परस्परं च प्रत्यघ्नन्सर्वप्रहरणान्यपि ॥ २ ॥</s-l></s-lg><s-lg><s-l>तत्र चासीदमेयात्मा विद्युदग्निसमप्रभः ।</s-l><s-l>भौवनः सुमहावीर्यः सोमस्य परिरक्षिता ॥ ३ ॥</s-l></s-lg><s-lg><s-l>स तेन पतगेन्द्रेण पक्षतुण्डनखैः क्षतः ।</s-l><s-l>मुहूर्तमतुलं युद्धं कृत्वा विनिहतो युधि ॥ ४ ॥</s-l></s-lg><s-lg><s-l>रजश्चोद्धूय सुमहत्पक्षवातेन खेचरः ।</s-l><s-l>कृत्वा लोकान्निरालोकांस्तेन देवानवाकिरत् ॥ ५ ॥</s-l></s-lg><s-lg><s-l>तेनावकीर्णा रजसा देवा मोहमुपागमन् ।</s-l><s-l>न चैनं ददृशुश्छन्ना रजसामृतरक्षिणः ॥ ६ ॥</s-l></s-lg><s-lg><s-l>एवं संलोडयामास गरुडस्त्रिदिवालयम् ।</s-l><s-l>पक्षतुण्डप्रहारैश्च देवान्स विददार ह ॥ ७ ॥</s-l></s-lg><s-lg><s-l>ततो देवः सहस्राक्षस्तूर्णं वायुमचोदयत् ।</s-l><s-l>विक्षिपेमां रजोवृष्टिं तवैतत्कर्म मारुत ॥ ८ ॥</s-l></s-lg><s-lg><s-l>अथ वायुरपोवाह तद्रजस्तरसा बली ।</s-l><s-l>ततो वितिमिरे जाते देवाः शकुनिमार्दयन् ॥ ९ ॥</s-l></s-lg><s-lg><s-l>ननाद चोच्चैर्बलवान्महामेघरवः खगः ।</s-l><s-l>वध्यमानः सुरगणैः सर्वभूतानि भीषयन् ।</s-l><s-l>उत्पपात महावीर्यः पक्षिराट्परवीरहा ॥ १० ॥</s-l></s-lg><s-lg><s-l>तमुत्पत्यान्तरिक्षस्थं देवानामुपरि स्थितम् ।</s-l><s-l>वर्मिणो विबुधाः सर्वे नानाशस्त्रैरवाकिरन् ॥ ११ ॥</s-l></s-lg><s-lg><s-l>पट्टिशैः परिघैः शूलैर्गदाभिश्च सवासवाः ।</s-l><s-l>क्षुरान्तैर्ज्वलितैश्चापि चक्रैरादित्यरूपिभिः ॥ १२ ॥</s-l></s-lg><s-lg><s-l>नानाशस्त्रविसर्गैश्च वध्यमानः समन्ततः ।</s-l><s-l>कुर्वन्सुतुमुलं युद्धं पक्षिराण्न व्यकम्पत ॥ १३ ॥</s-l></s-lg><s-lg><s-l>विनर्दन्निव चाकाशे वैनतेयः प्रतापवान् ।</s-l><s-l>पक्षाभ्यामुरसा चैव समन्ताद्व्याक्षिपत्सुरान् ॥ १४ ॥</s-l></s-lg><s-lg><s-l>ते विक्षिप्तास्ततो देवाः प्रजग्मुर्गरुडार्दिताः ।</s-l><s-l>नखतुण्डक्षताश्चैव सुस्रुवुः शोणितं बहु ॥ १५ ॥</s-l></s-lg><s-lg><s-l>साध्याः प्राचीं सगन्धर्वा वसवो दक्षिणां दिशम् ।</s-l><s-l>प्रजग्मुः सहिता रुद्रैः पतगेन्द्रप्रधर्षिताः ॥ १६ ॥</s-l></s-lg><s-lg><s-l>दिशं प्रतीचीमादित्या नासत्या उत्तरां दिशम् ।</s-l><s-l>मुहुर्मुहुः प्रेक्षमाणा युध्यमाना महौजसम् ॥ १७ ॥</s-l></s-lg><s-lg><s-l>अश्वक्रन्देन वीरेण रेणुकेन च पक्षिणा ।</s-l><s-l>क्रथनेन च शूरेण तपनेन च खेचरः ॥ १८ ॥</s-l></s-lg><s-lg><s-l>उलूकश्वसनाभ्यां च निमेषेण च पक्षिणा ।</s-l><s-l>प्ररुजेन च संयुद्धं चकार प्रलिहेन च ॥ १९ ॥</s-l></s-lg><s-lg><s-l>तान्पक्षनखतुण्डाग्रैरभिनद्विनतासुतः ।</s-l><s-l>युगान्तकाले संक्रुद्धः पिनाकीव महाबलः ॥ २० ॥</s-l></s-lg><s-lg><s-l>महावीर्या महोत्साहास्तेन ते बहुधा क्षताः ।</s-l><s-l>रेजुरभ्रघनप्रख्या रुधिरौघप्रवर्षिणः ॥ २१ ॥</s-l></s-lg><s-lg><s-l>तान्कृत्वा पतगश्रेष्ठः सर्वानुत्क्रान्तजीवितान् ।</s-l><s-l>अतिक्रान्तोऽमृतस्यार्थे सर्वतोऽग्निमपश्यत ॥ २२ ॥</s-l></s-lg><s-lg><s-l>आवृण्वानं महाज्वालमर्चिर्भिः सर्वतोऽम्बरम् ।</s-l><s-l>दहन्तमिव तीक्ष्णांशुं घोरं वायुसमीरितम् ॥ २३ ॥</s-l></s-lg><s-lg><s-l>ततो नवत्या नवतीर्मुखानां कृत्वा तरस्वी गरुडो महात्मा ।</s-l><s-l>नदीः समापीय मुखैस्ततस्तैः सुशीघ्रमागम्य पुनर्जवेन ॥ २४ ॥</s-l></s-lg><s-lg><s-l>ज्वलन्तमग्निं तममित्रतापनः समास्तरत्पत्ररथो नदीभिः ।</s-l><s-l>ततः प्रचक्रे वपुरन्यदल्पं प्रवेष्टुकामोऽग्निमभिप्रशाम्य ॥ २५ ॥</s-l></s-lg>