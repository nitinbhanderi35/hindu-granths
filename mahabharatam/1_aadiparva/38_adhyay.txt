<s-lg><s-l> शृङ्ग्युवाच ।</s-l><s-l>यद्येतत्साहसं तात यदि वा दुष्कृतं कृतम् ।</s-l><s-l>प्रियं वाप्यप्रियं वा ते वागुक्ता न मृषा मया ॥ १ ॥</s-l></s-lg><s-lg><s-l>नैवान्यथेदं भविता पितरेष ब्रवीमि ते ।</s-l><s-l>नाहं मृषा प्रब्रवीमि स्वैरेष्वपि कुतः शपन् ॥ २ ॥</s-l></s-lg><s-lg><s-l> शमीक उवाच ।</s-l><s-l>जानाम्युग्रप्रभावं त्वां पुत्र सत्यगिरं तथा ।</s-l><s-l>नानृतं ह्युक्तपूर्वं ते नैतन्मिथ्या भविष्यति ॥ ३ ॥</s-l></s-lg><s-lg><s-l>पित्रा पुत्रो वयःस्थोऽपि सततं वाच्य एव तु ।</s-l><s-l>यथा स्याद्गुणसंयुक्तः प्राप्नुयाच्च महद्यशः ॥ ४ ॥</s-l></s-lg><s-lg><s-l>किं पुनर्बाल एव त्वं तपसा भावितः प्रभो ।</s-l><s-l>वर्धते च प्रभवतां कोपोऽतीव महात्मनाम् ॥ ५ ॥</s-l></s-lg><s-lg><s-l>सोऽहं पश्यामि वक्तव्यं त्वयि धर्मभृतां वर ।</s-l><s-l>पुत्रत्वं बालतां चैव तवावेक्ष्य च साहसम् ॥ ६ ॥</s-l></s-lg><s-lg><s-l>स त्वं शमयुतो भूत्वा वन्यमाहारमाहरन् ।</s-l><s-l>चर क्रोधमिमं त्यक्त्वा नैवं धर्मं प्रहास्यसि ॥ ७ ॥</s-l></s-lg><s-lg><s-l>क्रोधो हि धर्मं हरति यतीनां दुःखसंचितम् ।</s-l><s-l>ततो धर्मविहीनानां गतिरिष्टा न विद्यते ॥ ८ ॥</s-l></s-lg><s-lg><s-l>शम एव यतीनां हि क्षमिणां सिद्धिकारकः ।</s-l><s-l>क्षमावतामयं लोकः परश्चैव क्षमावताम् ॥ ९ ॥</s-l></s-lg><s-lg><s-l>तस्माच्चरेथाः सततं क्षमाशीलो जितेन्द्रियः ।</s-l><s-l>क्षमया प्राप्स्यसे लोकान्ब्रह्मणः समनन्तरान् ॥ १० ॥</s-l></s-lg><s-lg><s-l>मया तु शममास्थाय यच्छक्यं कर्तुमद्य वै ।</s-l><s-l>तत्करिष्येऽद्य ताताहं प्रेषयिष्ये नृपाय वै ॥ ११ ॥</s-l></s-lg><s-lg><s-l>मम पुत्रेण शप्तोऽसि बालेनाकृतबुद्धिना ।</s-l><s-l>ममेमां धर्षणां त्वत्तः प्रेक्ष्य राजन्नमर्षिणा ॥ १२ ॥</s-l></s-lg><s-lg><s-l> सूत उवाच ।</s-l><s-l>एवमादिश्य शिष्यं स प्रेषयामास सुव्रतः ।</s-l><s-l>परिक्षिते नृपतये दयापन्नो महातपाः ॥ १३ ॥</s-l></s-lg><s-lg><s-l>संदिश्य कुशलप्रश्नं कार्यवृत्तान्तमेव च ।</s-l><s-l>शिष्यं गौरमुखं नाम शीलवन्तं समाहितम् ॥ १४ ॥</s-l></s-lg><s-lg><s-l>सोऽभिगम्य ततः शीघ्रं नरेन्द्रं कुरुवर्धनम् ।</s-l><s-l>विवेश भवनं राज्ञः पूर्वं द्वाःस्थैर्निवेदितः ॥ १५ ॥</s-l></s-lg><s-lg><s-l>पूजितश्च नरेन्द्रेण द्विजो गौरमुखस्ततः ।</s-l><s-l>आचख्यौ परिविश्रान्तो राज्ञे सर्वमशेषतः ।</s-l><s-l>शमीकवचनं घोरं यथोक्तं मन्त्रिसंनिधौ ॥ १६ ॥</s-l></s-lg><s-lg><s-l>शमीको नाम राजेन्द्र विषये वर्तते तव ।</s-l><s-l>ऋषिः परमधर्मात्मा दान्तः शान्तो महातपाः ॥ १७ ॥</s-l></s-lg><s-lg><s-l>तस्य त्वया नरव्याघ्र सर्पः प्राणैर्वियोजितः ।</s-l><s-l>अवसक्तो धनुष्कोट्या स्कन्धे भरतसत्तम ।</s-l><s-l>क्षान्तवांस्तव तत्कर्म पुत्रस्तस्य न चक्षमे ॥ १८ ॥</s-l></s-lg><s-lg><s-l>तेन शप्तोऽसि राजेन्द्र पितुरज्ञातमद्य वै ।</s-l><s-l>तक्षकः सप्तरात्रेण मृत्युस्ते वै भविष्यति ॥ १९ ॥</s-l></s-lg><s-lg><s-l>तत्र रक्षां कुरुष्वेति पुनः पुनरथाब्रवीत् ।</s-l><s-l>तदन्यथा न शक्यं च कर्तुं केनचिदप्युत ॥ २० ॥</s-l></s-lg><s-lg><s-l>न हि शक्नोति संयन्तुं पुत्रं कोपसमन्वितम् ।</s-l><s-l>ततोऽहं प्रेषितस्तेन तव राजन्हितार्थिना ॥ २१ ॥</s-l></s-lg><s-lg><s-l>इति श्रुत्वा वचो घोरं स राजा कुरुनन्दनः ।</s-l><s-l>पर्यतप्यत तत्पापं कृत्वा राजा महातपाः ॥ २२ ॥</s-l></s-lg><s-lg><s-l>तं च मौनव्रतधरं श्रुत्वा मुनिवरं तदा ।</s-l><s-l>भूय एवाभवद्राजा शोकसंतप्तमानसः ॥ २३ ॥</s-l></s-lg><s-lg><s-l>अनुक्रोशात्मतां तस्य शमीकस्यावधार्य तु ।</s-l><s-l>पर्यतप्यत भूयोऽपि कृत्वा तत्किल्बिषं मुनेः ॥ २४ ॥</s-l></s-lg><s-lg><s-l>न हि मृत्युं तथा राजा श्रुत्वा वै सोऽन्वतप्यत ।</s-l><s-l>अशोचदमरप्रख्यो यथा कृत्वेह कर्म तत् ॥ २५ ॥</s-l></s-lg><s-lg><s-l>ततस्तं प्रेषयामास राजा गौरमुखं तदा ।</s-l><s-l>भूयः प्रसादं भगवान्करोत्विति ममेति वै ॥ २६ ॥</s-l></s-lg><s-lg><s-l>तस्मिंश्च गतमात्रे वै राजा गौरमुखे तदा ।</s-l><s-l>मन्त्रिभिर्मन्त्रयामास सह संविग्नमानसः ॥ २७ ॥</s-l></s-lg><s-lg><s-l>निश्चित्य मन्त्रिभिश्चैव सहितो मन्त्रतत्त्ववित् ।</s-l><s-l>प्रासादं कारयामास एकस्तम्भं सुरक्षितम् ॥ २८ ॥</s-l></s-lg><s-lg><s-l>रक्षां च विदधे तत्र भिषजश्चौषधानि च ।</s-l><s-l>ब्राह्मणान्सिद्धमन्त्रांश्च सर्वतो वै न्यवेशयत् ॥ २९ ॥</s-l></s-lg><s-lg><s-l>राजकार्याणि तत्रस्थः सर्वाण्येवाकरोच्च सः ।</s-l><s-l>मन्त्रिभिः सह धर्मज्ञः समन्तात्परिरक्षितः ॥ ३० ॥</s-l></s-lg><s-lg><s-l>प्राप्ते तु दिवसे तस्मिन्सप्तमे द्विजसत्तम ।</s-l><s-l>काश्यपोऽभ्यागमद्विद्वांस्तं राजानं चिकित्सितुम् ॥ ३१ ॥</s-l></s-lg><s-lg><s-l>श्रुतं हि तेन तदभूदद्य तं राजसत्तमम् ।</s-l><s-l>तक्षकः पन्नगश्रेष्ठो नेष्यते यमसादनम् ॥ ३२ ॥</s-l></s-lg><s-lg><s-l>तं दष्टं पन्नगेन्द्रेण करिष्येऽहमपज्वरम् ।</s-l><s-l>तत्र मेऽर्थश्च धर्मश्च भवितेति विचिन्तयन् ॥ ३३ ॥</s-l></s-lg><s-lg><s-l>तं ददर्श स नागेन्द्रस्तक्षकः काश्यपं पथि ।</s-l><s-l>गच्छन्तमेकमनसं द्विजो भूत्वा वयोतिगः ॥ ३४ ॥</s-l></s-lg><s-lg><s-l>तमब्रवीत्पन्नगेन्द्रः काश्यपं मुनिपुंगवम् ।</s-l><s-l>क्व भवांस्त्वरितो याति किं च कार्यं चिकीर्षति ॥ ३५ ॥</s-l></s-lg><s-lg><s-l> काश्यप उवाच ।</s-l><s-l>नृपं कुरुकुलोत्पन्नं परिक्षितमरिंदमम् ।</s-l><s-l>तक्षकः पन्नगश्रेष्ठस्तेजसाद्य प्रधक्ष्यति ॥ ३६ ॥</s-l></s-lg><s-lg><s-l>तं दष्टं पन्नगेन्द्रेण तेनाग्निसमतेजसा ।</s-l><s-l>पाण्डवानां कुलकरं राजानममितौजसम् ।</s-l><s-l>गच्छामि सौम्य त्वरितं सद्यः कर्तुमपज्वरम् ॥ ३७ ॥</s-l></s-lg><s-lg><s-l> तक्षक उवाच ।</s-l><s-l>अहं स तक्षको ब्रह्मंस्तं धक्ष्यामि महीपतिम् ।</s-l><s-l>निवर्तस्व न शक्तस्त्वं मया दष्टं चिकित्सितुम् ॥ ३८ ॥</s-l></s-lg><s-lg><s-l> काश्यप उवाच ।</s-l><s-l>अहं तं नृपतिं नाग त्वया दष्टमपज्वरम् ।</s-l><s-l>करिष्य इति मे बुद्धिर्विद्याबलमुपाश्रितः ॥ ३९ ॥</s-l></s-lg>