<s-lg><s-l> सूत उवाच ।</s-l><s-l>एतत्ते सर्वमाख्यातममृतं मथितं यथा ।</s-l><s-l>यत्र सोऽश्वः समुत्पन्नः श्रीमानतुलविक्रमः ॥ १ ॥</s-l></s-lg><s-lg><s-l>यं निशाम्य तदा कद्रूर्विनतामिदमब्रवीत् ।</s-l><s-l>उच्चैःश्रवा नु किंवर्णो भद्रे जानीहि माचिरम् ॥ २ ॥</s-l></s-lg><s-lg><s-l> विनतोवाच ।</s-l><s-l>श्वेत एवाश्वराजोऽयं किं वा त्वं मन्यसे शुभे ।</s-l><s-l>ब्रूहि वर्णं त्वमप्यस्य ततोऽत्र विपणावहे ॥ ३ ॥</s-l></s-lg><s-lg><s-l> कद्रूरुवाच ।</s-l><s-l>कृष्णवालमहं मन्ये हयमेनं शुचिस्मिते ।</s-l><s-l>एहि सार्धं मया दीव्य दासीभावाय भामिनि ॥ ४ ॥</s-l></s-lg><s-lg><s-l> सूत उवाच ।</s-l><s-l>एवं ते समयं कृत्वा दासीभावाय वै मिथः ।</s-l><s-l>जग्मतुः स्वगृहानेव श्वो द्रक्ष्याव इति स्म ह ॥ ५ ॥</s-l></s-lg><s-lg><s-l>ततः पुत्रसहस्रं तु कद्रूर्जिह्मं चिकीर्षती ।</s-l><s-l>आज्ञापयामास तदा वाला भूत्वाञ्जनप्रभाः ॥ ६ ॥</s-l></s-lg><s-lg><s-l>आविशध्वं हयं क्षिप्रं दासी न स्यामहं यथा ।</s-l><s-l>तद्वाक्यं नान्वपद्यन्त ताञ्शशाप भुजंगमान् ॥ ७ ॥</s-l></s-lg><s-lg><s-l>सर्पसत्रे वर्तमाने पावको वः प्रधक्ष्यति ।</s-l><s-l>जनमेजयस्य राजर्षेः पाण्डवेयस्य धीमतः ॥ ८ ॥</s-l></s-lg><s-lg><s-l>शापमेनं तु शुश्राव स्वयमेव पितामहः ।</s-l><s-l>अतिक्रूरं समुद्दिष्टं कद्र्वा दैवादतीव हि ॥ ९ ॥</s-l></s-lg><s-lg><s-l>सार्धं देवगणैः सर्वैर्वाचं तामन्वमोदत ।</s-l><s-l>बहुत्वं प्रेक्ष्य सर्पाणां प्रजानां हितकाम्यया ॥ १० ॥</s-l></s-lg><s-lg><s-l>तिग्मवीर्यविषा ह्येते दन्दशूका महाबलाः ।</s-l><s-l>तेषां तीक्ष्णविषत्वाद्धि प्रजानां च हिताय वै ।</s-l><s-l>प्रादाद्विषहणीं विद्यां काश्यपाय महात्मने ॥ ११ ॥</s-l></s-lg>