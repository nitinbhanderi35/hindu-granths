<s-lg><s-l> सूत उवाच ।</s-l><s-l>इत्युक्तो गरुडः सर्पैस्ततो मातरमब्रवीत् ।</s-l><s-l>गच्छाम्यमृतमाहर्तुं भक्ष्यमिच्छामि वेदितुम् ॥ १ ॥</s-l></s-lg><s-lg><s-l> विनतोवाच ।</s-l><s-l>समुद्रकुक्षावेकान्ते निषादालयमुत्तमम् ।</s-l><s-l>सहस्राणामनेकानां तान्भुक्त्वामृतमानय ॥ २ ॥</s-l></s-lg><s-lg><s-l>न तु ते ब्राह्मणं हन्तुं कार्या बुद्धिः कथंचन ।</s-l><s-l>अवध्यः सर्वभूतानां ब्राह्मणो ह्यनलोपमः ॥ ३ ॥</s-l></s-lg><s-lg><s-l>अग्निरर्को विषं शस्त्रं विप्रो भवति कोपितः ।</s-l><s-l>भूतानामग्रभुग्विप्रो वर्णश्रेष्ठः पिता गुरुः ॥ ४ ॥</s-l></s-lg><s-lg><s-l> गरुड उवाच ।</s-l><s-l>यथाहमभिजानीयां ब्राह्मणं लक्षणैः शुभैः ।</s-l><s-l>तन्मे कारणतो मातः पृच्छतो वक्तुमर्हसि ॥ ५ ॥</s-l></s-lg><s-lg><s-l> विनतोवाच ।</s-l><s-l>यस्ते कण्ठमनुप्राप्तो निगीर्णं बडिशं यथा ।</s-l><s-l>दहेदङ्गारवत्पुत्र तं विद्याद्ब्राह्मणर्षभम् ॥ ६ ॥</s-l></s-lg><s-lg><s-l> सूत उवाच ।</s-l><s-l>प्रोवाच चैनं विनता पुत्रहार्दादिदं वचः ।</s-l><s-l>जानन्त्यप्यतुलं वीर्यमाशीर्वादसमन्वितम् ॥ ७ ॥</s-l></s-lg><s-lg><s-l>पक्षौ ते मारुतः पातु चन्द्रः पृष्ठं तु पुत्रक ।</s-l><s-l>शिरस्तु पातु ते वह्निर्भास्करः सर्वमेव तु ॥ ८ ॥</s-l></s-lg><s-lg><s-l>अहं च ते सदा पुत्र शान्तिस्वस्तिपरायणा ।</s-l><s-l>अरिष्टं व्रज पन्थानं वत्स कार्यार्थसिद्धये ॥ ९ ॥</s-l></s-lg><s-lg><s-l>ततः स मातुर्वचनं निशम्य वितत्य पक्षौ नभ उत्पपात ।</s-l><s-l>ततो निषादान्बलवानुपागमद्बुभुक्षितः काल इवान्तको महान् ॥ १० ॥</s-l></s-lg><s-lg><s-l>स तान्निषादानुपसंहरंस्तदा रजः समुद्धूय नभःस्पृशं महत् ।</s-l><s-l>समुद्रकुक्षौ च विशोषयन्पयः समीपगान्भूमिधरान्विचालयन् ॥ ११ ॥</s-l></s-lg><s-lg><s-l>ततः स चक्रे महदाननं तदा निषादमार्गं प्रतिरुध्य पक्षिराट् ।</s-l><s-l>ततो निषादास्त्वरिताः प्रवव्रजुर्यतो मुखं तस्य भुजंगभोजिनः ॥ १२ ॥</s-l></s-lg><s-lg><s-l>तदाननं विवृतमतिप्रमाणवत्समभ्ययुर्गगनमिवार्दिताः खगाः ।</s-l><s-l>सहस्रशः पवनरजोभ्रमोहिता महानिलप्रचलितपादपे वने ॥ १३ ॥</s-l></s-lg><s-lg><s-l>ततः खगो वदनममित्रतापनः समाहरत्परिचपलो महाबलः ।</s-l><s-l>निषूदयन्बहुविधमत्स्यभक्षिणो बुभुक्षितो गगनचरेश्वरस्तदा ॥ १४ ॥</s-l></s-lg>