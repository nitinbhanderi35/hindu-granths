<s-lg><s-l> जनमेजय उवाच ।</s-l><s-l>श्रुतस्त्वत्तो मया विप्र पूर्वेषां संभवो महान् ।</s-l><s-l>उदाराश्चापि वंशेऽस्मिन्राजानो मे परिश्रुताः ॥ १ ॥</s-l></s-lg><s-lg><s-l>किं तु लघ्वर्थसंयुक्तं प्रियाख्यानं न मामति ।</s-l><s-l>प्रीणात्यतो भवान्भूयो विस्तरेण ब्रवीतु मे ॥ २ ॥</s-l></s-lg><s-lg><s-l>एतामेव कथां दिव्यामा प्रजापतितो मनोः ।</s-l><s-l>तेषामाजननं पुण्यं कस्य न प्रीतिमावहेत् ॥ ३ ॥</s-l></s-lg><s-lg><s-l>सद्धर्मगुणमाहात्म्यैरभिवर्धितमुत्तमम् ।</s-l><s-l>विष्टभ्य लोकांस्त्रीनेषां यशः स्फीतमवस्थितम् ॥ ४ ॥</s-l></s-lg><s-lg><s-l>गुणप्रभाववीर्यौजःसत्त्वोत्साहवतामहम् ।</s-l><s-l>न तृप्यामि कथां शृण्वन्नमृतास्वादसंमिताम् ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>शृणु राजन्पुरा सम्यङ्मया द्वैपायनाच्छ्रुतम् ।</s-l><s-l>प्रोच्यमानमिदं कृत्स्नं स्ववंशजननं शुभम् ॥ ६ ॥</s-l></s-lg><s-lg><s-l>दक्षस्यादितिः ।</s-l><s-l>अदितेर्विवस्वान् ।</s-l><s-l>विवस्वतो मनुः ।</s-l><s-l>मनोरिला ।</s-l><s-l>इलायाः पुरूरवाः ।</s-l><s-l>पुरूरवस आयुः ।</s-l><s-l>आयुषो नहुषः ।</s-l><s-l>नहुषस्य ययातिः ॥ ७ ॥</s-l></s-lg><s-lg><s-l>ययातेर्द्वे भार्ये बभूवतुः ।</s-l><s-l>उशनसो दुहिता देवयानी वृषपर्वणश्च दुहिता शर्मिष्ठा नाम ।</s-l><s-l>अत्रानुवंशो भवति ॥ ८ ॥</s-l></s-lg><s-lg><s-l>यदुं च तुर्वसुं चैव देवयानी व्यजायत ।</s-l><s-l>द्रुह्युं चानुं च पूरुं च शर्मिष्ठा वार्षपर्वणी ॥ ९ ॥</s-l></s-lg><s-lg><s-l>तत्र यदोर्यादवाः ।</s-l><s-l>पूरोः पौरवाः ॥ १० ॥</s-l></s-lg><s-lg><s-l>पूरोर्भार्या कौसल्या नाम ।</s-l><s-l>तस्यामस्य जज्ञे जनमेजयो नाम ।</s-l><s-l>यस्त्रीनश्वमेधानाजहार ।</s-l><s-l>विश्वजिता चेष्ट्वा वनं प्रविवेश ॥ ११ ॥</s-l></s-lg><s-lg><s-l>जनमेजयः खल्वनन्तां नामोपयेमे माधवीम् ।</s-l><s-l>तस्यामस्य जज्ञे प्राचिन्वान् ।</s-l><s-l>यः प्राचीं दिशं जिगाय यावत्सूर्योदयात् ।</s-l><s-l>ततस्तस्य प्राचिन्वत्वम् ॥ १२ ॥</s-l></s-lg><s-lg><s-l>प्राचिन्वान्खल्वश्मकीमुपयेमे ।</s-l><s-l>तस्यामस्य जज्ञे संयातिः ॥ १३ ॥</s-l></s-lg><s-lg><s-l>संयातिः खलु दृषद्वतो दुहितरं वराङ्गीं नामोपयेमे ।</s-l><s-l>तस्यामस्य जज्ञे अहंपातिः ॥ १४ ॥</s-l></s-lg><s-lg><s-l>अहंपातिस्तु खलु कृतवीर्यदुहितरमुपयेमे भानुमतीं नाम ।</s-l><s-l>तस्यामस्य जज्ञे सार्वभौमः ॥ १५ ॥</s-l></s-lg><s-lg><s-l>सार्वभौमः खलु जित्वाजहार कैकेयीं सुनन्दां नाम ।</s-l><s-l>तस्यामस्य जज्ञे जयत्सेनः ॥ १६ ॥</s-l></s-lg><s-lg><s-l>जयत्सेनः खलु वैदर्भीमुपयेमे सुषुवां नाम ।</s-l><s-l>तस्यामस्य जज्ञे अराचीनः ॥ १७ ॥</s-l></s-lg><s-lg><s-l>अराचीनोऽपि वैदर्भीमेवापरामुपयेमे मर्यादां नाम ।</s-l><s-l>तस्यामस्य जज्ञे महाभौमः ॥ १८ ॥</s-l></s-lg><s-lg><s-l>महाभौमः खलु प्रासेनजितीमुपयेमे सुयज्ञां नाम ।</s-l><s-l>तस्यामस्य जज्ञे अयुतनायी ।</s-l><s-l>यः पुरुषमेधानामयुतमानयत् ।</s-l><s-l>तदस्यायुतनायित्वम् ॥ १९ ॥</s-l></s-lg><s-lg><s-l>अयुतनायी खलु पृथुश्रवसो दुहितरमुपयेमे भासां नाम ।</s-l><s-l>तस्यामस्य जज्ञे अक्रोधनः ॥ २० ॥</s-l></s-lg><s-lg><s-l>अक्रोधनः खलु कालिङ्गीं करण्डुं नामोपयेमे ।</s-l><s-l>तस्यामस्य जज्ञे देवातिथिः ॥ २१ ॥</s-l></s-lg><s-lg><s-l>देवातिथिः खलु वैदेहीमुपयेमे मर्यादां नाम ।</s-l><s-l>तस्यामस्य जज्ञे ऋचः ॥ २२ ॥</s-l></s-lg><s-lg><s-l>ऋचः खल्वाङ्गेयीमुपयेमे सुदेवां नाम ।</s-l><s-l>तस्यां पुत्रमजनयदृक्षम् ॥ २३ ॥</s-l></s-lg><s-lg><s-l>ऋक्षः खलु तक्षकदुहितरमुपयेमे ज्वालां नाम ।</s-l><s-l>तस्यां पुत्रं मतिनारं नामोत्पादयामास ॥ २४ ॥</s-l></s-lg><s-lg><s-l>मतिनारः खलु सरस्वत्यां द्वादशवार्षिकं सत्रमाजहार ॥ २५ ॥</s-l></s-lg><s-lg><s-l>निवृत्ते च सत्रे सरस्वत्यभिगम्य तं भर्तारं वरयामास ।</s-l><s-l>तस्यां पुत्रमजनयत्तंसुं नाम ॥ २६ ॥</s-l></s-lg><s-lg><s-l>अत्रानुवंशो भवति ॥ २७ ॥</s-l></s-lg><s-lg><s-l>तंसुं सरस्वती पुत्रं मतिनारादजीजनत् ।</s-l><s-l>इलिनं जनयामास कालिन्द्यां तंसुरात्मजम् ॥ २८ ॥</s-l></s-lg><s-lg><s-l>इलिनस्तु रथंतर्यां दुःषन्ताद्यान्पञ्च पुत्रानजनयत् ॥ २९ ॥</s-l></s-lg><s-lg><s-l>दुःषन्तः खलु विश्वामित्रदुहितरं शकुन्तलां नामोपयेमे ।</s-l><s-l>तस्यामस्य जज्ञे भरतः ।</s-l><s-l>तत्र श्लोकौ भवतः ॥ ३० ॥</s-l></s-lg><s-lg><s-l>माता भस्त्रा पितुः पुत्रो येन जातः स एव सः ।</s-l><s-l>भरस्व पुत्रं दुःषन्त मावमंस्थाः शकुन्तलाम् ॥ ३१ ॥</s-l></s-lg><s-lg><s-l>रेतोधाः पुत्र उन्नयति नरदेव यमक्षयात् ।</s-l><s-l>त्वं चास्य धाता गर्भस्य सत्यमाह शकुन्तला ॥ ३२ ॥</s-l></s-lg><s-lg><s-l>ततोऽस्य भरतत्वम् ॥ ३३ ॥</s-l></s-lg><s-lg><s-l>भरतः खलु काशेयीमुपयेमे सार्वसेनीं सुनन्दां नाम ।</s-l><s-l>तस्यामस्य जज्ञे भुमन्युः ॥ ३४ ॥</s-l></s-lg><s-lg><s-l>भुमन्युः खलु दाशार्हीमुपयेमे जयां नाम ।</s-l><s-l>तस्यामस्य जज्ञे सुहोत्रः ॥ ३५ ॥</s-l></s-lg><s-lg><s-l>सुहोत्रः खल्विक्ष्वाकुकन्यामुपयेमे सुवर्णां नाम ।</s-l><s-l>तस्यामस्य जज्ञे हस्ती ।</s-l><s-l>य इदं हास्तिनपुरं मापयामास ।</s-l><s-l>एतदस्य हास्तिनपुरत्वम् ॥ ३६ ॥</s-l></s-lg><s-lg><s-l>हस्ती खलु त्रैगर्तीमुपयेमे यशोधरां नाम ।</s-l><s-l>तस्यामस्य जज्ञे विकुण्ठनः ॥ ३७ ॥</s-l></s-lg><s-lg><s-l>विकुण्ठनः खलु दाशार्हीमुपयेमे सुदेवां नाम ।</s-l><s-l>तस्यामस्य जज्ञेऽजमीढः ॥ ३८ ॥</s-l></s-lg><s-lg><s-l>अजमीढस्य चतुर्विंशं पुत्रशतं बभूव कैकेय्यां नागायां गान्धार्यां विमलायामृक्षायां चेति ।</s-l><s-l>पृथक्पृथग्वंशकरा नृपतयः ।</s-l><s-l>तत्र वंशकरः संवरणः ॥ ३९ ॥</s-l></s-lg><s-lg><s-l>संवरणः खलु वैवस्वतीं तपतीं नामोपयेमे ।</s-l><s-l>तस्यामस्य जज्ञे कुरुः ॥ ४० ॥</s-l></s-lg><s-lg><s-l>कुरुः खलु दाशार्हीमुपयेमे शुभाङ्गीं नाम ।</s-l><s-l>तस्यामस्य जज्ञे विडूरथः ॥ ४१ ॥</s-l></s-lg><s-lg><s-l>विडूरथस्तु मागधीमुपयेमे संप्रियां नाम ।</s-l><s-l>तस्यामस्य जज्ञेऽरुग्वान्नाम ॥ ४२ ॥</s-l></s-lg><s-lg><s-l>अरुग्वान्खलु मागधीमुपयेमेऽमृतां नाम ।</s-l><s-l>तस्यामस्य जज्ञे परिक्षित् ॥ ४३ ॥</s-l></s-lg><s-lg><s-l>परिक्षित्खलु बाहुदामुपयेमे सुयशां नाम ।</s-l><s-l>तस्यामस्य जज्ञे भीमसेनः ॥ ४४ ॥</s-l></s-lg><s-lg><s-l>भीमसेनः खलु कैकेयीमुपयेमे सुकुमारीं नाम ।</s-l><s-l>तस्यामस्य जज्ञे पर्यश्रवाः ।</s-l><s-l>यमाहुः प्रतीपं नाम ॥ ४५ ॥</s-l></s-lg><s-lg><s-l>प्रतीपः खलु शैब्यामुपयेमे सुनन्दां नाम ।</s-l><s-l>तस्यां पुत्रानुत्पादयामास देवापिं शंतनुं बाह्लीकं चेति ॥ ४६ ॥</s-l></s-lg><s-lg><s-l>देवापिः खलु बाल एवारण्यं प्रविवेश ।</s-l><s-l>शंतनुस्तु महीपालोऽभवत् ।</s-l><s-l>अत्रानुवंशो भवति ॥ ४७ ॥</s-l></s-lg><s-lg><s-l>यं यं कराभ्यां स्पृशति जीर्णं स सुखमश्नुते ।</s-l><s-l>पुनर्युवा च भवति तस्मात्तं शंतनुं विदुः ॥ ४८ ॥</s-l></s-lg><s-lg><s-l>तदस्य शंतनुत्वम् ॥ ४९ ॥</s-l></s-lg><s-lg><s-l>शंतनुः खलु गङ्गां भागीरथीमुपयेमे ।</s-l><s-l>तस्यामस्य जज्ञे देवव्रतः ।</s-l><s-l>यमाहुर्भीष्म इति ॥ ५० ॥</s-l></s-lg><s-lg><s-l>भीष्मः खलु पितुः प्रियचिकीर्षया सत्यवतीमुदवहन्मातरम् ।</s-l><s-l>यामाहुर्गन्धकालीति ॥ ५१ ॥</s-l></s-lg><s-lg><s-l>तस्यां कानीनो गर्भः पराशराद्द्वैपायनः ।</s-l><s-l>तस्यामेव शंतनोर्द्वौ पुत्रौ बभूवतुः ।</s-l><s-l>चित्राङ्गदो विचित्रवीर्यश्च ॥ ५२ ॥</s-l></s-lg><s-lg><s-l>तयोरप्राप्तयौवन एव चित्राङ्गदो गन्धर्वेण हतः ।</s-l><s-l>विचित्रवीर्यस्तु राजा समभवत् ॥ ५३ ॥</s-l></s-lg><s-lg><s-l>विचित्रवीर्यः खलु कौसल्यात्मजेऽम्बिकाम्बालिके काशिराजदुहितरावुपयेमे ॥ ५४ ॥</s-l></s-lg><s-lg><s-l>विचित्रवीर्यस्त्वनपत्य एव विदेहत्वं प्राप्तः ॥ ५५ ॥</s-l></s-lg><s-lg><s-l>ततः सत्यवती चिन्तयामास ।</s-l><s-l>दौःषन्तो वंश उच्छिद्यते इति ॥ ५६ ॥</s-l></s-lg><s-lg><s-l>सा द्वैपायनमृषिं चिन्तयामास ॥ ५७ ॥</s-l></s-lg><s-lg><s-l>स तस्याः पुरतः स्थितः किं करवाणीति ॥ ५८ ॥</s-l></s-lg><s-lg><s-l>सा तमुवाच ।</s-l><s-l>भ्राता तवानपत्य एव स्वर्यातो विचित्रवीर्यः ।</s-l><s-l>साध्वपत्यं तस्योत्पादयेति ॥ ५९ ॥</s-l></s-lg><s-lg><s-l>स परमित्युक्त्वा त्रीन्पुत्रानुत्पादयामास धृतराष्ट्रं पाण्डुं विदुरं चेति ॥ ६० ॥</s-l></s-lg><s-lg><s-l>तत्र धृतराष्ट्रस्य राज्ञः पुत्रशतं बभूव गान्धार्यां वरदानाद्द्वैपायनस्य ॥ ६१ ॥</s-l></s-lg><s-lg><s-l>तेषां धृतराष्ट्रस्य पुत्राणां चत्वारः प्रधाना बभूवुर्दुर्योधनो दुःशासनो विकर्णश्चित्रसेन इति ॥ ६२ ॥</s-l></s-lg><s-lg><s-l>पाण्डोस्तु द्वे भार्ये बभूवतुः कुन्ती माद्री चेत्युभे स्त्रीरत्ने ॥ ६३ ॥</s-l></s-lg><s-lg><s-l>अथ पाण्डुर्मृगयां चरन्मैथुनगतमृषिमपश्यन्मृग्यां वर्तमानम् ।</s-l><s-l>तथैवाप्लुतमनासादितकामरसमतृप्तं बाणेनाभिजघान ॥ ६४ ॥</s-l></s-lg><s-lg><s-l>स बाणविद्ध उवाच पाण्डुम् ।</s-l><s-l>चरता धर्ममिमं येन त्वयाभिज्ञेन कामरसस्याहमनवाप्तकामरसोऽभिहतस्तस्मात्त्वमप्येतामवस्थामासाद्यानवाप्तकामरसः पञ्चत्वमाप्स्यसि क्षिप्रमेवेति ॥ ६५ ॥</s-l></s-lg><s-lg><s-l>स विवर्णरूपः पाण्डुः शापं परिहरमाणो नोपासर्पत भार्ये ॥ ६६ ॥</s-l></s-lg><s-lg><s-l>वाक्यं चोवाच ।</s-l><s-l>स्वचापल्यादिदं प्राप्तवानहम् ।</s-l><s-l>शृणोमि च नानपत्यस्य लोका सन्तीति ॥ ६७ ॥</s-l></s-lg><s-lg><s-l>सा त्वं मदर्थे पुत्रानुत्पादयेति कुन्तीमुवाच ॥ ६८ ॥</s-l></s-lg><s-lg><s-l>सा तत्र पुत्रानुत्पादयामास धर्माद्युधिष्ठिरं मारुताद्भीमसेनं शक्रादर्जुनमिति ॥ ६९ ॥</s-l></s-lg><s-lg><s-l>स तां हृष्टरूपः पाण्डुरुवाच ।</s-l><s-l>इयं ते सपत्न्यनपत्या ।</s-l><s-l>साध्वस्यामपत्यमुत्पाद्यतामिति ॥ ७० ॥</s-l></s-lg><s-lg><s-l>स एवमस्त्वित्युक्तः कुन्त्या ॥ ७१ ॥</s-l></s-lg><s-lg><s-l>ततो माद्र्यामश्विभ्यां नकुलसहदेवावुत्पादितौ ॥ ७२ ॥</s-l></s-lg><s-lg><s-l>माद्रीं खल्वलंकृतां दृष्ट्वा पाण्डुर्भावं चक्रे ॥ ७३ ॥</s-l></s-lg><s-lg><s-l>स तां स्पृष्ट्वैव विदेहत्वं प्राप्तः ॥ ७४ ॥</s-l></s-lg><s-lg><s-l>तत्रैनं चितास्थं माद्री समन्वारुरोह ॥ ७५ ॥</s-l></s-lg><s-lg><s-l>उवाच कुन्तीम् ।</s-l><s-l>यमयोरार्ययाप्रमत्तया भवितव्यमिति ॥ ७६ ॥</s-l></s-lg><s-lg><s-l>ततस्ते पञ्च पाण्डवाः कुन्त्या सहिता हास्तिनपुरमानीय तापसैर्भीष्मस्य विदुरस्य च निवेदिताः ॥ ७७ ॥</s-l></s-lg><s-lg><s-l>तत्रापि जतुगृहे दग्धुं समारब्धा न शकिता विदुरमन्त्रितेन ॥ ७८ ॥</s-l></s-lg><s-lg><s-l>ततश्च हिडिम्बमन्तरा हत्वा एकचक्रां गताः ॥ ७९ ॥</s-l></s-lg><s-lg><s-l>तस्यामप्येकचक्रायां बकं नाम राक्षसं हत्वा पाञ्चालनगरमभिगताः ॥ ८० ॥</s-l></s-lg><s-lg><s-l>तस्माद्द्रौपदीं भार्यामविन्दन्स्वविषयं चाजग्मुः कुशलिनः ॥ ८१ ॥</s-l></s-lg><s-lg><s-l>पुत्रांश्चोत्पादयामासुः ।</s-l><s-l>प्रतिविन्ध्यं युधिष्ठिरः ।</s-l><s-l>सुतसोमं वृकोदरः ।</s-l><s-l>श्रुतकीर्तिमर्जुनः ।</s-l><s-l>शतानीकं नकुलः ।</s-l><s-l>श्रुतकर्माणं सहदेव इति ॥ ८२ ॥</s-l></s-lg><s-lg><s-l>युधिष्ठिरस्तु गोवासनस्य शैब्यस्य देविकां नाम कन्यां स्वयंवरे लेभे ।</s-l><s-l>तस्यां पुत्रं जनयामास यौधेयं नाम ॥ ८३ ॥</s-l></s-lg><s-lg><s-l>भीमसेनोऽपि काश्यां बलधरां नामोपयेमे वीर्यशुल्काम् ।</s-l><s-l>तस्यां पुत्रं सर्वगं नामोत्पादयामास ॥ ८४ ॥</s-l></s-lg><s-lg><s-l>अर्जुनः खलु द्वारवतीं गत्वा भगिनीं वासुदेवस्य सुभद्रां नाम भार्यामुदवहत् ।</s-l><s-l>तस्यां पुत्रमभिमन्युं नाम जनयामास ॥ ८५ ॥</s-l></s-lg><s-lg><s-l>नकुलस्तु चैद्यां करेणुवतीं नाम भार्यामुदवहत् ।</s-l><s-l>तस्यां पुत्रं निरमित्रं नामाजनयत् ॥ ८६ ॥</s-l></s-lg><s-lg><s-l>सहदेवोऽपि माद्रीमेव स्वयंवरे विजयां नामोपयेमे ।</s-l><s-l>तस्यां पुत्रमजनयत्सुहोत्रं नाम ॥ ८७ ॥</s-l></s-lg><s-lg><s-l>भीमसेनस्तु पूर्वमेव हिडिम्बायां राक्षस्यां घटोत्कचं नाम पुत्रं जनयामास ॥ ८८ ॥</s-l></s-lg><s-lg><s-l>इत्येते एकादश पाण्डवानां पुत्राः ॥ ८९ ॥</s-l></s-lg><s-lg><s-l>विराटस्य दुहितरमुत्तरां नामाभिमन्युरुपयेमे ।</s-l><s-l>तस्यामस्य परासुर्गर्भोऽजायत ॥ ९० ॥</s-l></s-lg><s-lg><s-l>तमुत्सङ्गेन प्रतिजग्राह पृथा नियोगात्पुरुषोत्तमस्य वासुदेवस्य ।</s-l><s-l>षाण्मासिकं गर्भमहमेनं जीवयिष्यामीति ॥ ९१ ॥</s-l></s-lg><s-lg><s-l>संजीवयित्वा चैनमुवाच ।</s-l><s-l>परिक्षीणे कुले जातो भवत्वयं परिक्षिन्नामेति ॥ ९२ ॥</s-l></s-lg><s-lg><s-l>परिक्षित्तु खलु माद्रवतीं नामोपयेमे ।</s-l><s-l>तस्यामस्य जनमेजयः ॥ ९३ ॥</s-l></s-lg><s-lg><s-l>जनमेजयात्तु वपुष्टमायां द्वौ पुत्रौ शतानीकः शङ्कुश्च ॥ ९४ ॥</s-l></s-lg><s-lg><s-l>शतानीकस्तु खलु वैदेहीमुपयेमे ।</s-l><s-l>तस्यामस्य जज्ञे पुत्रोऽश्वमेधदत्तः ॥ ९५ ॥</s-l></s-lg><s-lg><s-l>इत्येष पूरोर्वंशस्तु पाण्डवानां च कीर्तितः ।</s-l><s-l>पूरोर्वंशमिमं श्रुत्वा सर्वपापैः प्रमुच्यते ॥ ९६ ॥</s-l></s-lg>