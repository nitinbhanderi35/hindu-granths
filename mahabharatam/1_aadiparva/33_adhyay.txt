<s-lg><s-l> सूत उवाच ।</s-l><s-l>मातुः सकाशात्तं शापं श्रुत्वा पन्नगसत्तमः ।</s-l><s-l>वासुकिश्चिन्तयामास शापोऽयं न भवेत्कथम् ॥ १ ॥</s-l></s-lg><s-lg><s-l>ततः स मन्त्रयामास भ्रातृभिः सह सर्वशः ।</s-l><s-l>ऐरावतप्रभृतिभिर्ये स्म धर्मपरायणाः ॥ २ ॥</s-l></s-lg><s-lg><s-l> वासुकिरुवाच ।</s-l><s-l>अयं शापो यथोद्दिष्टो विदितं वस्तथानघाः ।</s-l><s-l>तस्य शापस्य मोक्षार्थं मन्त्रयित्वा यतामहे ॥ ३ ॥</s-l></s-lg><s-lg><s-l>सर्वेषामेव शापानां प्रतिघातो हि विद्यते ।</s-l><s-l>न तु मात्राभिशप्तानां मोक्षो विद्येत पन्नगाः ॥ ४ ॥</s-l></s-lg><s-lg><s-l>अव्ययस्याप्रमेयस्य सत्यस्य च तथाग्रतः ।</s-l><s-l>शप्ता इत्येव मे श्रुत्वा जायते हृदि वेपथुः ॥ ५ ॥</s-l></s-lg><s-lg><s-l>नूनं सर्वविनाशोऽयमस्माकं समुदाहृतः ।</s-l><s-l>न ह्येनां सोऽव्ययो देवः शपन्तीं प्रत्यषेधयत् ॥ ६ ॥</s-l></s-lg><s-lg><s-l>तस्मात्संमन्त्रयामोऽत्र भुजगानामनामयम् ।</s-l><s-l>यथा भवेत सर्वेषां मा नः कालोऽत्यगादयम् ॥ ७ ॥</s-l></s-lg><s-lg><s-l>अपि मन्त्रयमाणा हि हेतुं पश्याम मोक्षणे ।</s-l><s-l>यथा नष्टं पुरा देवा गूढमग्निं गुहागतम् ॥ ८ ॥</s-l></s-lg><s-lg><s-l>यथा स यज्ञो न भवेद्यथा वापि पराभवेत् ।</s-l><s-l>जनमेजयस्य सर्पाणां विनाशकरणाय हि ॥ ९ ॥</s-l></s-lg><s-lg><s-l> सूत उवाच ।</s-l><s-l>तथेत्युक्त्वा तु ते सर्वे काद्रवेयाः समागताः ।</s-l><s-l>समयं चक्रिरे तत्र मन्त्रबुद्धिविशारदाः ॥ १० ॥</s-l></s-lg><s-lg><s-l>एके तत्राब्रुवन्नागा वयं भूत्वा द्विजर्षभाः ।</s-l><s-l>जनमेजयं तं भिक्षामो यज्ञस्ते न भवेदिति ॥ ११ ॥</s-l></s-lg><s-lg><s-l>अपरे त्वब्रुवन्नागास्तत्र पण्डितमानिनः ।</s-l><s-l>मन्त्रिणोऽस्य वयं सर्वे भविष्यामः सुसंमताः ॥ १२ ॥</s-l></s-lg><s-lg><s-l>स नः प्रक्ष्यति सर्वेषु कार्येष्वर्थविनिश्चयम् ।</s-l><s-l>तत्र बुद्धिं प्रवक्ष्यामो यथा यज्ञो निवर्तते ॥ १३ ॥</s-l></s-lg><s-lg><s-l>स नो बहुमतान्राजा बुद्ध्वा बुद्धिमतां वरः ।</s-l><s-l>यज्ञार्थं प्रक्ष्यति व्यक्तं नेति वक्ष्यामहे वयम् ॥ १४ ॥</s-l></s-lg><s-lg><s-l>दर्शयन्तो बहून्दोषान्प्रेत्य चेह च दारुणान् ।</s-l><s-l>हेतुभिः कारणैश्चैव यथा यज्ञो भवेन्न सः ॥ १५ ॥</s-l></s-lg><s-lg><s-l>अथ वा य उपाध्यायः क्रतौ तस्मिन्भविष्यति ।</s-l><s-l>सर्पसत्रविधानज्ञो राजकार्यहिते रतः ॥ १६ ॥</s-l></s-lg><s-lg><s-l>तं गत्वा दशतां कश्चिद्भुजगः स मरिष्यति ।</s-l><s-l>तस्मिन्हते यज्ञकरे क्रतुः स न भविष्यति ॥ १७ ॥</s-l></s-lg><s-lg><s-l>ये चान्ये सर्पसत्रज्ञा भविष्यन्त्यस्य ऋत्विजः ।</s-l><s-l>तांश्च सर्वान्दशिष्यामः कृतमेवं भविष्यति ॥ १८ ॥</s-l></s-lg><s-lg><s-l>तत्रापरेऽमन्त्रयन्त धर्मात्मानो भुजंगमाः ।</s-l><s-l>अबुद्धिरेषा युष्माकं ब्रह्महत्या न शोभना ॥ १९ ॥</s-l></s-lg><s-lg><s-l>सम्यक्सद्धर्ममूला हि व्यसने शान्तिरुत्तमा ।</s-l><s-l>अधर्मोत्तरता नाम कृत्स्नं व्यापादयेज्जगत् ॥ २० ॥</s-l></s-lg><s-lg><s-l>अपरे त्वब्रुवन्नागाः समिद्धं जातवेदसम् ।</s-l><s-l>वर्षैर्निर्वापयिष्यामो मेघा भूत्वा सविद्युतः ॥ २१ ॥</s-l></s-lg><s-lg><s-l>स्रुग्भाण्डं निशि गत्वा वा अपरे भुजगोत्तमाः ।</s-l><s-l>प्रमत्तानां हरन्त्वाशु विघ्न एवं भविष्यति ॥ २२ ॥</s-l></s-lg><s-lg><s-l>यज्ञे वा भुजगास्तस्मिञ्शतशोऽथ सहस्रशः ।</s-l><s-l>जनं दशन्तु वै सर्वमेवं त्रासो भविष्यति ॥ २३ ॥</s-l></s-lg><s-lg><s-l>अथ वा संस्कृतं भोज्यं दूषयन्तु भुजंगमाः ।</s-l><s-l>स्वेन मूत्रपुरीषेण सर्वभोज्यविनाशिना ॥ २४ ॥</s-l></s-lg><s-lg><s-l>अपरे त्वब्रुवंस्तत्र ऋत्विजोऽस्य भवामहे ।</s-l><s-l>यज्ञविघ्नं करिष्यामो दीयतां दक्षिणा इति ।</s-l><s-l>वश्यतां च गतोऽसौ नः करिष्यति यथेप्षितम् ॥ २५ ॥</s-l></s-lg><s-lg><s-l>अपरे त्वब्रुवंस्तत्र जले प्रक्रीडितं नृपम् ।</s-l><s-l>गृहमानीय बध्नीमः क्रतुरेवं भवेन्न सः ॥ २६ ॥</s-l></s-lg><s-lg><s-l>अपरे त्वब्रुवंस्तत्र नागाः सुकृतकारिणः ।</s-l><s-l>दशामैनं प्रगृह्याशु कृतमेवं भविष्यति ।</s-l><s-l>छिन्नं मूलमनर्थानां मृते तस्मिन्भविष्यति ॥ २७ ॥</s-l></s-lg><s-lg><s-l>एषा वै नैष्ठिकी बुद्धिः सर्वेषामेव संमता ।</s-l><s-l>यथा वा मन्यसे राजंस्तत्क्षिप्रं संविधीयताम् ॥ २८ ॥</s-l></s-lg><s-lg><s-l>इत्युक्त्वा समुदैक्षन्त वासुकिं पन्नगेश्वरम् ।</s-l><s-l>वासुकिश्चापि संचिन्त्य तानुवाच भुजंगमान् ॥ २९ ॥</s-l></s-lg><s-lg><s-l>नैषा वो नैष्ठिकी बुद्धिर्मता कर्तुं भुजंगमाः ।</s-l><s-l>सर्वेषामेव मे बुद्धिः पन्नगानां न रोचते ॥ ३० ॥</s-l></s-lg><s-lg><s-l>किं त्वत्र संविधातव्यं भवतां यद्भवेद्धितम् ।</s-l><s-l>अनेनाहं भृशं तप्ये गुणदोषौ मदाश्रयौ ॥ ३१ ॥</s-l></s-lg>