<s-lg><s-l> सूत उवाच ।</s-l><s-l>इदमत्यद्भुतं चान्यदास्तीकस्यानुशुश्रुमः ।</s-l><s-l>तथा वरैश्छन्द्यमाने राज्ञा पारिक्षितेन ह ॥ १ ॥</s-l></s-lg><s-lg><s-l>इन्द्रहस्ताच्च्युतो नागः ख एव यदतिष्ठत ।</s-l><s-l>ततश्चिन्तापरो राजा बभूव जनमेजयः ॥ २ ॥</s-l></s-lg><s-lg><s-l>हूयमाने भृशं दीप्ते विधिवत्पावके तदा ।</s-l><s-l>न स्म स प्रापतद्वह्नौ तक्षको भयपीडितः ॥ ३ ॥</s-l></s-lg><s-lg><s-l> शौनक उवाच ।</s-l><s-l>किं सूत तेषां विप्राणां मन्त्रग्रामो मनीषिणाम् ।</s-l><s-l>न प्रत्यभात्तदाग्नौ यन्न पपात स तक्षकः ॥ ४ ॥</s-l></s-lg><s-lg><s-l> सूत उवाच ।</s-l><s-l>तमिन्द्रहस्ताद्विस्रस्तं विसंज्ञं पन्नगोत्तमम् ।</s-l><s-l>आस्तीकस्तिष्ठ तिष्ठेति वाचस्तिस्रोऽभ्युदैरयत् ॥ ५ ॥</s-l></s-lg><s-lg><s-l>वितस्थे सोऽन्तरिक्षेऽथ हृदयेन विदूयता ।</s-l><s-l>यथा तिष्ठेत वै कश्चिद्गोचक्रस्यान्तरा नरः ॥ ६ ॥</s-l></s-lg><s-lg><s-l>ततो राजाब्रवीद्वाक्यं सदस्यैश्चोदितो भृशम् ।</s-l><s-l>काममेतद्भवत्वेवं यथास्तीकस्य भाषितम् ॥ ७ ॥</s-l></s-lg><s-lg><s-l>समाप्यतामिदं कर्म पन्नगाः सन्त्वनामयाः ।</s-l><s-l>प्रीयतामयमास्तीकः सत्यं सूतवचोऽस्तु तत् ॥ ८ ॥</s-l></s-lg><s-lg><s-l>ततो हलहलाशब्दः प्रीतिजः समवर्तत ।</s-l><s-l>आस्तीकस्य वरे दत्ते तथैवोपरराम च ॥ ९ ॥</s-l></s-lg><s-lg><s-l>स यज्ञः पाण्डवेयस्य राज्ञः पारिक्षितस्य ह ।</s-l><s-l>प्रीतिमांश्चाभवद्राजा भारतो जनमेजयः ॥ १० ॥</s-l></s-lg><s-lg><s-l>ऋत्विग्भ्यः ससदस्येभ्यो ये तत्रासन्समागताः ।</s-l><s-l>तेभ्यश्च प्रददौ वित्तं शतशोऽथ सहस्रशः ॥ ११ ॥</s-l></s-lg><s-lg><s-l>लोहिताक्षाय सूताय तथा स्थपतये विभुः ।</s-l><s-l>येनोक्तं तत्र सत्राग्रे यज्ञस्य विनिवर्तनम् ॥ १२ ॥</s-l></s-lg><s-lg><s-l>निमित्तं ब्राह्मण इति तस्मै वित्तं ददौ बहु ।</s-l><s-l>ततश्चकारावभृथं विधिदृष्टेन कर्मणा ॥ १३ ॥</s-l></s-lg><s-lg><s-l>आस्तीकं प्रेषयामास गृहानेव सुसत्कृतम् ।</s-l><s-l>राजा प्रीतमनाः प्रीतं कृतकृत्यं मनीषिणम् ॥ १४ ॥</s-l></s-lg><s-lg><s-l>पुनरागमनं कार्यमिति चैनं वचोऽब्रवीत् ।</s-l><s-l>भविष्यसि सदस्यो मे वाजिमेधे महाक्रतौ ॥ १५ ॥</s-l></s-lg><s-lg><s-l>तथेत्युक्त्वा प्रदुद्राव स चास्तीको मुदा युतः ।</s-l><s-l>कृत्वा स्वकार्यमतुलं तोषयित्वा च पार्थिवम् ॥ १६ ॥</s-l></s-lg><s-lg><s-l>स गत्वा परमप्रीतो मातरं मातुलं च तम् ।</s-l><s-l>अभिगम्योपसंगृह्य यथावृत्तं न्यवेदयत् ॥ १७ ॥</s-l></s-lg><s-lg><s-l>एतच्छ्रुत्वा प्रीयमाणाः समेता ये तत्रासन्पन्नगा वीतमोहाः ।</s-l><s-l>तेऽऽस्तीके वै प्रीतिमन्तो बभूवुरूचुश्चैनं वरमिष्टं वृणीष्व ॥ १८ ॥</s-l></s-lg><s-lg><s-l>भूयो भूयः सर्वशस्तेऽब्रुवंस्तं किं ते प्रियं करवामोऽद्य विद्वन् ।</s-l><s-l>प्रीता वयं मोक्षिताश्चैव सर्वे कामं किं ते करवामोऽद्य वत्स ॥ १९ ॥</s-l></s-lg><s-lg><s-l> आस्तीक उवाच ।</s-l><s-l>सायं प्रातः सुप्रसन्नात्मरूपा लोके विप्रा मानवाश्चेतरेऽपि ।</s-l><s-l>धर्माख्यानं ये वदेयुर्ममेदं तेषां युष्मद्भ्यो नैव किंचिद्भयं स्यात् ॥ २० ॥</s-l></s-lg><s-lg><s-l> सूत उवाच ।</s-l><s-l>तैश्चाप्युक्तो भागिनेयः प्रसन्नैरेतत्सत्यं काममेवं चरन्तः ।</s-l><s-l>प्रीत्या युक्ता ईप्सितं सर्वशस्ते कर्तारः स्म प्रवणा भागिनेय ॥ २१ ॥</s-l></s-lg><s-lg><s-l>जरत्कारोर्जरत्कार्वां समुत्पन्नो महायशाः ।</s-l><s-l>आस्तीकः सत्यसंधो मां पन्नगेभ्योऽभिरक्षतु ॥ २२ ॥</s-l></s-lg><s-lg><s-l>असितं चार्तिमन्तं च सुनीथं चापि यः स्मरेत् ।</s-l><s-l>दिवा वा यदि वा रात्रौ नास्य सर्पभयं भवेत् ॥ २३ ॥</s-l></s-lg><s-lg><s-l> सूत उवाच ।</s-l><s-l>मोक्षयित्वा स भुजगान्सर्पसत्राद्द्विजोत्तमः ।</s-l><s-l>जगाम काले धर्मात्मा दिष्टान्तं पुत्रपौत्रवान् ॥ २४ ॥</s-l></s-lg><s-lg><s-l>इत्याख्यानं मयास्तीकं यथावत्कीर्तितं तव ।</s-l><s-l>यत्कीर्तयित्वा सर्पेभ्यो न भयं विद्यते क्वचित् ॥ २५ ॥</s-l></s-lg><s-lg><s-l>श्रुत्वा धर्मिष्ठमाख्यानमास्तीकं पुण्यवर्धनम् ।</s-l><s-l>आस्तीकस्य कवेर्विप्र श्रीमच्चरितमादितः ॥ २६ ॥</s-l></s-lg><s-lg><s-l> शौनक उवाच ।</s-l><s-l>भृगुवंशात्प्रभृत्येव त्वया मे कथितं महत् ।</s-l><s-l>आख्यानमखिलं तात सौते प्रीतोऽस्मि तेन ते ॥ २७ ॥</s-l></s-lg><s-lg><s-l>प्रक्ष्यामि चैव भूयस्त्वां यथावत्सूतनन्दन ।</s-l><s-l>यां कथां व्याससंपन्नां तां च भूयः प्रचक्ष्व मे ॥ २८ ॥</s-l></s-lg><s-lg><s-l>तस्मिन्परमदुष्प्रापे सर्पसत्रे महात्मनाम् ।</s-l><s-l>कर्मान्तरेषु विधिवत्सदस्यानां महाकवे ॥ २९ ॥</s-l></s-lg><s-lg><s-l>या बभूवुः कथाश्चित्रा येष्वर्थेषु यथातथम् ।</s-l><s-l>त्वत्त इच्छामहे श्रोतुं सौते त्वं वै विचक्षणः ॥ ३० ॥</s-l></s-lg><s-lg><s-l> सूत उवाच ।</s-l><s-l>कर्मान्तरेष्वकथयन्द्विजा वेदाश्रयाः कथाः ।</s-l><s-l>व्यासस्त्वकथयन्नित्यमाख्यानं भारतं महत् ॥ ३१ ॥</s-l></s-lg><s-lg><s-l> शौनक उवाच ।</s-l><s-l>महाभारतमाख्यानं पाण्डवानां यशस्करम् ।</s-l><s-l>जनमेजयेन यत्पृष्टः कृष्णद्वैपायनस्तदा ॥ ३२ ॥</s-l></s-lg><s-lg><s-l>श्रावयामास विधिवत्तदा कर्मान्तरेषु सः ।</s-l><s-l>तामहं विधिवत्पुण्यां श्रोतुमिच्छामि वै कथाम् ॥ ३३ ॥</s-l></s-lg><s-lg><s-l>मनःसागरसंभूतां महर्षेः पुण्यकर्मणः ।</s-l><s-l>कथयस्व सतां श्रेष्ठ न हि तृप्यामि सूतज ॥ ३४ ॥</s-l></s-lg><s-lg><s-l> सूत उवाच ।</s-l><s-l>हन्त ते कथयिष्यामि महदाख्यानमुत्तमम् ।</s-l><s-l>कृष्णद्वैपायनमतं महाभारतमादितः ॥ ३५ ॥</s-l></s-lg><s-lg><s-l>तज्जुषस्वोत्तममते कथ्यमानं मया द्विज ।</s-l><s-l>शंसितुं तन्मनोहर्षो ममापीह प्रवर्तते ॥ ३६ ॥</s-l></s-lg>