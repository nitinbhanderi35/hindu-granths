<s-lg><s-l> जनमेजय उवाच ।</s-l><s-l>किमर्थं शार्ङ्गकानग्निर्न ददाह तथागते ।</s-l><s-l>तस्मिन्वने दह्यमाने ब्रह्मन्नेतद्वदाशु मे ॥ १ ॥</s-l></s-lg><s-lg><s-l>अदाहे ह्यश्वसेनस्य दानवस्य मयस्य च ।</s-l><s-l>कारणं कीर्तितं ब्रह्मञ्शार्ङ्गकानां न कीर्तितम् ॥ २ ॥</s-l></s-lg><s-lg><s-l>तदेतदद्भुतं ब्रह्मञ्शार्ङ्गानामविनाशनम् ।</s-l><s-l>कीर्तयस्वाग्निसंमर्दे कथं ते न विनाशिताः ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>यदर्थं शार्ङ्गकानग्निर्न ददाह तथागते ।</s-l><s-l>तत्ते सर्वं यथावृत्तं कथयिष्यामि भारत ॥ ४ ॥</s-l></s-lg><s-lg><s-l>धर्मज्ञानां मुख्यतमस्तपस्वी संशितव्रतः ।</s-l><s-l>आसीन्महर्षिः श्रुतवान्मन्दपाल इति श्रुतः ॥ ५ ॥</s-l></s-lg><s-lg><s-l>स मार्गमास्थितो राजन्नृषीणामूर्ध्वरेतसाम् ।</s-l><s-l>स्वाध्यायवान्धर्मरतस्तपस्वी विजितेन्द्रियः ॥ ६ ॥</s-l></s-lg><s-lg><s-l>स गत्वा तपसः पारं देहमुत्सृज्य भारत ।</s-l><s-l>जगाम पितृलोकाय न लेभे तत्र तत्फलम् ॥ ७ ॥</s-l></s-lg><s-lg><s-l>स लोकानफलान्दृष्ट्वा तपसा निर्जितानपि ।</s-l><s-l>पप्रच्छ धर्मराजस्य समीपस्थान्दिवौकसः ॥ ८ ॥</s-l></s-lg><s-lg><s-l>किमर्थमावृता लोका ममैते तपसार्जिताः ।</s-l><s-l>किं मया न कृतं तत्र यस्येदं कर्मणः फलम् ॥ ९ ॥</s-l></s-lg><s-lg><s-l>तत्राहं तत्करिष्यामि यदर्थमिदमावृतम् ।</s-l><s-l>फलमेतस्य तपसः कथयध्वं दिवौकसः ॥ १० ॥</s-l></s-lg><s-lg><s-l> देवा ऊचुः ।</s-l><s-l>ऋणिनो मानवा ब्रह्मञ्जायन्ते येन तच्छृणु ।</s-l><s-l>क्रियाभिर्ब्रह्मचर्येण प्रजया च न संशयः ॥ ११ ॥</s-l></s-lg><s-lg><s-l>तदपाक्रियते सर्वं यज्ञेन तपसा सुतैः ।</s-l><s-l>तपस्वी यज्ञकृच्चासि न तु ते विद्यते प्रजा ॥ १२ ॥</s-l></s-lg><s-lg><s-l>त इमे प्रसवस्यार्थे तव लोकाः समावृताः ।</s-l><s-l>प्रजायस्व ततो लोकानुपभोक्तासि शाश्वतान् ॥ १३ ॥</s-l></s-lg><s-lg><s-l>पुन्नाम्नो नरकात्पुत्रस्त्रातीति पितरं मुने ।</s-l><s-l>तस्मादपत्यसंताने यतस्व द्विजसत्तम ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>तच्छ्रुत्वा मन्दपालस्तु तेषां वाक्यं दिवौकसाम् ।</s-l><s-l>क्व नु शीघ्रमपत्यं स्याद्बहुलं चेत्यचिन्तयत् ॥ १५ ॥</s-l></s-lg><s-lg><s-l>स चिन्तयन्नभ्यगच्छद्बहुलप्रसवान्खगान् ।</s-l><s-l>शार्ङ्गिकां शार्ङ्गको भूत्वा जरितां समुपेयिवान् ॥ १६ ॥</s-l></s-lg><s-lg><s-l>तस्यां पुत्रानजनयच्चतुरो ब्रह्मवादिनः ।</s-l><s-l>तानपास्य स तत्रैव जगाम लपितां प्रति ।</s-l><s-l>बालान्सुतानण्डगतान्मात्रा सह मुनिर्वने ॥ १७ ॥</s-l></s-lg><s-lg><s-l>तस्मिन्गते महाभागे लपितां प्रति भारत ।</s-l><s-l>अपत्यस्नेहसंविग्ना जरिता बह्वचिन्तयत् ॥ १८ ॥</s-l></s-lg><s-lg><s-l>तेन त्यक्तानसंत्याज्यानृषीनण्डगतान्वने ।</s-l><s-l>नाजहत्पुत्रकानार्ता जरिता खाण्डवे नृप ।</s-l><s-l>बभार चैतान्संजातान्स्ववृत्त्या स्नेहविक्लवा ॥ १९ ॥</s-l></s-lg><s-lg><s-l>ततोऽग्निं खाण्डवं दग्धुमायान्तं दृष्टवानृषिः ।</s-l><s-l>मन्दपालश्चरंस्तस्मिन्वने लपितया सह ॥ २० ॥</s-l></s-lg><s-lg><s-l>तं संकल्पं विदित्वास्य ज्ञात्वा पुत्रांश्च बालकान् ।</s-l><s-l>सोऽभितुष्टाव विप्रर्षिर्ब्राह्मणो जातवेदसम् ।</s-l><s-l>पुत्रान्परिददद्भीतो लोकपालं महौजसम् ॥ २१ ॥</s-l></s-lg><s-lg><s-l> मन्दपाल उवाच ।</s-l><s-l>त्वमग्ने सर्वदेवानां मुखं त्वमसि हव्यवाट् ।</s-l><s-l>त्वमन्तः सर्वभूतानां गूढश्चरसि पावक ॥ २२ ॥</s-l></s-lg><s-lg><s-l>त्वामेकमाहुः कवयस्त्वामाहुस्त्रिविधं पुनः ।</s-l><s-l>त्वामष्टधा कल्पयित्वा यज्ञवाहमकल्पयन् ॥ २३ ॥</s-l></s-lg><s-lg><s-l>त्वया सृष्टमिदं विश्वं वदन्ति परमर्षयः ।</s-l><s-l>त्वदृते हि जगत्कृत्स्नं सद्यो न स्याद्धुताशन ॥ २४ ॥</s-l></s-lg><s-lg><s-l>तुभ्यं कृत्वा नमो विप्राः स्वकर्मविजितां गतिम् ।</s-l><s-l>गच्छन्ति सह पत्नीभिः सुतैरपि च शाश्वतीम् ॥ २५ ॥</s-l></s-lg><s-lg><s-l>त्वामग्ने जलदानाहुः खे विषक्तान्सविद्युतः ।</s-l><s-l>दहन्ति सर्वभूतानि त्वत्तो निष्क्रम्य हायनाः ॥ २६ ॥</s-l></s-lg><s-lg><s-l>जातवेदस्तवैवेयं विश्वसृष्टिर्महाद्युते ।</s-l><s-l>तवैव कर्म विहितं भूतं सर्वं चराचरम् ॥ २७ ॥</s-l></s-lg><s-lg><s-l>त्वयापो विहिताः पूर्वं त्वयि सर्वमिदं जगत् ।</s-l><s-l>त्वयि हव्यं च कव्यं च यथावत्संप्रतिष्ठितम् ॥ २८ ॥</s-l></s-lg><s-lg><s-l>अग्ने त्वमेव ज्वलनस्त्वं धाता त्वं बृहस्पतिः ।</s-l><s-l>त्वमश्विनौ यमौ मित्रः सोमस्त्वमसि चानिलः ॥ २९ ॥</s-l></s-lg><s-lg><s-l> वैशंपायन उवाच ।</s-l><s-l>एवं स्तुतस्ततस्तेन मन्दपालेन पावकः ।</s-l><s-l>तुतोष तस्य नृपते मुनेरमिततेजसः ।</s-l><s-l>उवाच चैनं प्रीतात्मा किमिष्टं करवाणि ते ॥ ३० ॥</s-l></s-lg><s-lg><s-l>तमब्रवीन्मन्दपालः प्राञ्जलिर्हव्यवाहनम् ।</s-l><s-l>प्रदहन्खाण्डवं दावं मम पुत्रान्विसर्जय ॥ ३१ ॥</s-l></s-lg><s-lg><s-l>तथेति तत्प्रतिश्रुत्य भगवान्हव्यवाहनः ।</s-l><s-l>खाण्डवे तेन कालेन प्रजज्वाल दिधक्षया ॥ ३२ ॥</s-l></s-lg>