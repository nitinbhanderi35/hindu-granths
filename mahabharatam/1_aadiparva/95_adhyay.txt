<s-lg><s-l> वैशंपायन उवाच ।</s-l><s-l>ततो विवाहे निर्वृत्ते स राजा शंतनुर्नृपः ।</s-l><s-l>तां कन्यां रूपसंपन्नां स्वगृहे संन्यवेशयत् ॥ १ ॥</s-l></s-lg><s-lg><s-l>ततः शांतनवो धीमान्सत्यवत्यामजायत ।</s-l><s-l>वीरश्चित्राङ्गदो नाम वीर्येण मनुजानति ॥ २ ॥</s-l></s-lg><s-lg><s-l>अथापरं महेष्वासं सत्यवत्यां पुनः प्रभुः ।</s-l><s-l>विचित्रवीर्यं राजानं जनयामास वीर्यवान् ॥ ३ ॥</s-l></s-lg><s-lg><s-l>अप्राप्तवति तस्मिंश्च यौवनं भरतर्षभ ।</s-l><s-l>स राजा शंतनुर्धीमान्कालधर्ममुपेयिवान् ॥ ४ ॥</s-l></s-lg><s-lg><s-l>स्वर्गते शंतनौ भीष्मश्चित्राङ्गदमरिंदमम् ।</s-l><s-l>स्थापयामास वै राज्ये सत्यवत्या मते स्थितः ॥ ५ ॥</s-l></s-lg><s-lg><s-l>स तु चित्राङ्गदः शौर्यात्सर्वांश्चिक्षेप पार्थिवान् ।</s-l><s-l>मनुष्यं न हि मेने स कंचित्सदृशमात्मनः ॥ ६ ॥</s-l></s-lg><s-lg><s-l>तं क्षिपन्तं सुरांश्चैव मनुष्यानसुरांस्तथा ।</s-l><s-l>गन्धर्वराजो बलवांस्तुल्यनामाभ्ययात्तदा ।</s-l><s-l>तेनास्य सुमहद्युद्धं कुरुक्षेत्रे बभूव ह ॥ ७ ॥</s-l></s-lg><s-lg><s-l>तयोर्बलवतोस्तत्र गन्धर्वकुरुमुख्ययोः ।</s-l><s-l>नद्यास्तीरे हिरण्वत्याः समास्तिस्रोऽभवद्रणः ॥ ८ ॥</s-l></s-lg><s-lg><s-l>तस्मिन्विमर्दे तुमुले शस्त्रवृष्टिसमाकुले ।</s-l><s-l>मायाधिकोऽवधीद्वीरं गन्धर्वः कुरुसत्तमम् ॥ ९ ॥</s-l></s-lg><s-lg><s-l>चित्राङ्गदं कुरुश्रेष्ठं विचित्रशरकार्मुकम् ।</s-l><s-l>अन्ताय कृत्वा गन्धर्वो दिवमाचक्रमे ततः ॥ १० ॥</s-l></s-lg><s-lg><s-l>तस्मिन्नृपतिशार्दूले निहते भूरिवर्चसि ।</s-l><s-l>भीष्मः शांतनवो राजन्प्रेतकार्याण्यकारयत् ॥ ११ ॥</s-l></s-lg><s-lg><s-l>विचित्रवीर्यं च तदा बालमप्राप्तयौवनम् ।</s-l><s-l>कुरुराज्ये महाबाहुरभ्यषिञ्चदनन्तरम् ॥ १२ ॥</s-l></s-lg><s-lg><s-l>विचित्रवीर्यस्तु तदा भीष्मस्य वचने स्थितः ।</s-l><s-l>अन्वशासन्महाराज पितृपैतामहं पदम् ॥ १३ ॥</s-l></s-lg><s-lg><s-l>स धर्मशास्त्रकुशलो भीष्मं शांतनवं नृपः ।</s-l><s-l>पूजयामास धर्मेण स चैनं प्रत्यपालयत् ॥ १४ ॥</s-l></s-lg>