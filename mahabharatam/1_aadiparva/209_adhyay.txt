<s-lg><s-l> वर्गोवाच ।</s-l><s-l>ततो वयं प्रव्यथिताः सर्वा भरतसत्तम ।</s-l><s-l>आयाम शरणं विप्रं तं तपोधनमच्युतम् ॥ १ ॥</s-l></s-lg><s-lg><s-l>रूपेण वयसा चैव कन्दर्पेण च दर्पिताः ।</s-l><s-l>अयुक्तं कृतवत्यः स्म क्षन्तुमर्हसि नो द्विज ॥ २ ॥</s-l></s-lg><s-lg><s-l>एष एव वधोऽस्माकं सुपर्याप्तस्तपोधन ।</s-l><s-l>यद्वयं संशितात्मानं प्रलोब्धुं त्वामिहागताः ॥ ३ ॥</s-l></s-lg><s-lg><s-l>अवध्यास्तु स्त्रियः सृष्टा मन्यन्ते धर्मचिन्तकाः ।</s-l><s-l>तस्माद्धर्मेण धर्मज्ञ नास्मान्हिंसितुमर्हसि ॥ ४ ॥</s-l></s-lg><s-lg><s-l>सर्वभूतेषु धर्मज्ञ मैत्रो ब्राह्मण उच्यते ।</s-l><s-l>सत्यो भवतु कल्याण एष वादो मनीषिणाम् ॥ ५ ॥</s-l></s-lg><s-lg><s-l>शरणं च प्रपन्नानां शिष्टाः कुर्वन्ति पालनम् ।</s-l><s-l>शरणं त्वां प्रपन्नाः स्म तस्मात्त्वं क्षन्तुमर्हसि ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु धर्मात्मा ब्राह्मणः शुभकर्मकृत् ।</s-l><s-l>प्रसादं कृतवान्वीर रविसोमसमप्रभः ॥ ७ ॥</s-l></s-lg><s-lg><s-l> ब्राह्मण उवाच ।</s-l><s-l>शतं सहस्रं विश्वं च सर्वमक्षयवाचकम् ।</s-l><s-l>परिमाणं शतं त्वेतन्नैतदक्षयवाचकम् ॥ ८ ॥</s-l></s-lg><s-lg><s-l>यदा च वो ग्राहभूता गृह्णन्तीः पुरुषाञ्जले ।</s-l><s-l>उत्कर्षति जलात्कश्चित्स्थलं पुरुषसत्तमः ॥ ९ ॥</s-l></s-lg><s-lg><s-l>तदा यूयं पुनः सर्वाः स्वरूपं प्रतिपत्स्यथ ।</s-l><s-l>अनृतं नोक्तपूर्वं मे हसतापि कदाचन ॥ १० ॥</s-l></s-lg><s-lg><s-l>तानि सर्वाणि तीर्थानि इतः प्रभृति चैव ह ।</s-l><s-l>नारीतीर्थानि नाम्नेह ख्यातिं यास्यन्ति सर्वशः ।</s-l><s-l>पुण्यानि च भविष्यन्ति पावनानि मनीषिणाम् ॥ ११ ॥</s-l></s-lg><s-lg><s-l> वर्गोवाच ।</s-l><s-l>ततोऽभिवाद्य तं विप्रं कृत्वा चैव प्रदक्षिणम् ।</s-l><s-l>अचिन्तयामोपसृत्य तस्माद्देशात्सुदुःखिताः ॥ १२ ॥</s-l></s-lg><s-lg><s-l>क्व नु नाम वयं सर्वाः कालेनाल्पेन तं नरम् ।</s-l><s-l>समागच्छेम यो नस्तद्रूपमापादयेत्पुनः ॥ १३ ॥</s-l></s-lg><s-lg><s-l>ता वयं चिन्तयित्वैवं मुहूर्तादिव भारत ।</s-l><s-l>दृष्टवत्यो महाभागं देवर्षिमुत नारदम् ॥ १४ ॥</s-l></s-lg><s-lg><s-l>सर्वा हृष्टाः स्म तं दृष्ट्वा देवर्षिममितद्युतिम् ।</s-l><s-l>अभिवाद्य च तं पार्थ स्थिताः स्म व्यथिताननाः ॥ १५ ॥</s-l></s-lg><s-lg><s-l>स नोऽपृच्छद्दुःखमूलमुक्तवत्यो वयं च तत् ।</s-l><s-l>श्रुत्वा तच्च यथावृत्तमिदं वचनमब्रवीत् ॥ १६ ॥</s-l></s-lg><s-lg><s-l>दक्षिणे सागरानूपे पञ्च तीर्थानि सन्ति वै ।</s-l><s-l>पुण्यानि रमणीयानि तानि गच्छत माचिरम् ॥ १७ ॥</s-l></s-lg><s-lg><s-l>तत्राशु पुरुषव्याघ्रः पाण्डवो वो धनंजयः ।</s-l><s-l>मोक्षयिष्यति शुद्धात्मा दुःखादस्मान्न संशयः ॥ १८ ॥</s-l></s-lg><s-lg><s-l>तस्य सर्वा वयं वीर श्रुत्वा वाक्यमिहागताः ।</s-l><s-l>तदिदं सत्यमेवाद्य मोक्षिताहं त्वयानघ ॥ १९ ॥</s-l></s-lg><s-lg><s-l>एतास्तु मम वै सख्यश्चतस्रोऽन्या जले स्थिताः ।</s-l><s-l>कुरु कर्म शुभं वीर एताः सर्वा विमोक्षय ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>ततस्ताः पाण्डवश्रेष्ठः सर्वा एव विशां पते ।</s-l><s-l>तस्माच्छापाददीनात्मा मोक्षयामास वीर्यवान् ॥ २१ ॥</s-l></s-lg><s-lg><s-l>उत्थाय च जलात्तस्मात्प्रतिलभ्य वपुः स्वकम् ।</s-l><s-l>तास्तदाप्सरसो राजन्नदृश्यन्त यथा पुरा ॥ २२ ॥</s-l></s-lg><s-lg><s-l>तीर्थानि शोधयित्वा तु तथानुज्ञाय ताः प्रभुः ।</s-l><s-l>चित्राङ्गदां पुनर्द्रष्टुं मणलूरपुरं ययौ ॥ २३ ॥</s-l></s-lg><s-lg><s-l>तस्यामजनयत्पुत्रं राजानं बभ्रुवाहनम् ।</s-l><s-l>तं दृष्ट्वा पाण्डवो राजन्गोकर्णमभितोऽगमत् ॥ २४ ॥</s-l></s-lg>