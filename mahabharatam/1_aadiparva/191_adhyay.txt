<s-lg><s-l> वैशंपायन उवाच ।</s-l><s-l>पाण्डवैः सह संयोगं गतस्य द्रुपदस्य तु ।</s-l><s-l>न बभूव भयं किंचिद्देवेभ्योऽपि कथंचन ॥ १ ॥</s-l></s-lg><s-lg><s-l>कुन्तीमासाद्य ता नार्यो द्रुपदस्य महात्मनः ।</s-l><s-l>नाम संकीर्तयन्त्यस्ताः पादौ जग्मुः स्वमूर्धभिः ॥ २ ॥</s-l></s-lg><s-lg><s-l>कृष्णा च क्षौमसंवीता कृतकौतुकमङ्गला ।</s-l><s-l>कृताभिवादना श्वश्र्वास्तस्थौ प्रह्वा कृताञ्जलिः ॥ ३ ॥</s-l></s-lg><s-lg><s-l>रूपलक्षणसंपन्नां शीलाचारसमन्विताम् ।</s-l><s-l>द्रौपदीमवदत्प्रेम्णा पृथाशीर्वचनं स्नुषाम् ॥ ४ ॥</s-l></s-lg><s-lg><s-l>यथेन्द्राणी हरिहये स्वाहा चैव विभावसौ ।</s-l><s-l>रोहिणी च यथा सोमे दमयन्ती यथा नले ॥ ५ ॥</s-l></s-lg><s-lg><s-l>यथा वैश्रवणे भद्रा वसिष्ठे चाप्यरुन्धती ।</s-l><s-l>यथा नारायणे लक्ष्मीस्तथा त्वं भव भर्तृषु ॥ ६ ॥</s-l></s-lg><s-lg><s-l>जीवसूर्वीरसूर्भद्रे बहुसौख्यसमन्विता ।</s-l><s-l>सुभगा भोगसंपन्ना यज्ञपत्नी स्वनुव्रता ॥ ७ ॥</s-l></s-lg><s-lg><s-l>अतिथीनागतान्साधून्बालान्वृद्धान्गुरूंस्तथा ।</s-l><s-l>पूजयन्त्या यथान्यायं शश्वद्गच्छन्तु ते समाः ॥ ८ ॥</s-l></s-lg><s-lg><s-l>कुरुजाङ्गलमुख्येषु राष्ट्रेषु नगरेषु च ।</s-l><s-l>अनु त्वमभिषिच्यस्व नृपतिं धर्मवत्सलम् ॥ ९ ॥</s-l></s-lg><s-lg><s-l>पतिभिर्निर्जितामुर्वीं विक्रमेण महाबलैः ।</s-l><s-l>कुरु ब्राह्मणसात्सर्वामश्वमेधे महाक्रतौ ॥ १० ॥</s-l></s-lg><s-lg><s-l>पृथिव्यां यानि रत्नानि गुणवन्ति गुनान्विते ।</s-l><s-l>तान्याप्नुहि त्वं कल्याणि सुखिनी शरदां शतम् ॥ ११ ॥</s-l></s-lg><s-lg><s-l>यथा च त्वाभिनन्दामि वध्वद्य क्षौमसंवृताम् ।</s-l><s-l>तथा भूयोऽभिनन्दिष्ये सूतपुत्रां गुणान्विताम् ॥ १२ ॥</s-l></s-lg><s-lg><s-l>ततस्तु कृतदारेभ्यः पाण्डुभ्यः प्राहिणोद्धरिः ।</s-l><s-l>मुक्तावैडूर्यचित्राणि हैमान्याभरणानि च ॥ १३ ॥</s-l></s-lg><s-lg><s-l>वासांसि च महार्हाणि नानादेश्यानि माधवः ।</s-l><s-l>कम्बलाजिनरत्नानि स्पर्शवन्ति शुभानि च ॥ १४ ॥</s-l></s-lg><s-lg><s-l>शयनासनयानानि विविधानि महान्ति च ।</s-l><s-l>वैडूर्यवज्रचित्राणि शतशो भाजनानि च ॥ १५ ॥</s-l></s-lg><s-lg><s-l>रूपयौवनदाक्षिण्यैरुपेताश्च स्वलंकृताः ।</s-l><s-l>प्रेष्याः संप्रददौ कृष्णो नानादेश्याः सहस्रशः ॥ १६ ॥</s-l></s-lg><s-lg><s-l>गजान्विनीतान्भद्रांश्च सदश्वांश्च स्वलंकृतान् ।</s-l><s-l>रथांश्च दान्तान्सौवर्णैः शुभैः पट्टैरलंकृतान् ॥ १७ ॥</s-l></s-lg><s-lg><s-l>कोटिशश्च सुवर्णं स तेषामकृतकं तथा ।</s-l><s-l>वीतीकृतममेयात्मा प्राहिणोन्मधुसूदनः ॥ १८ ॥</s-l></s-lg><s-lg><s-l>तत्सर्वं प्रतिजग्राह धर्मराजो युधिष्ठिरः ।</s-l><s-l>मुदा परमया युक्तो गोविन्दप्रियकाम्यया ॥ १९ ॥</s-l></s-lg>