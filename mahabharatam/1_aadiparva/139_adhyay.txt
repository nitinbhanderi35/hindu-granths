<s-lg><s-l> वैशंपायन उवाच ।</s-l><s-l>तत्र तेषु शयानेषु हिडिम्बो नाम राक्षसः ।</s-l><s-l>अविदूरे वनात्तस्माच्छालवृक्षमुपाश्रितः ॥ १ ॥</s-l></s-lg><s-lg><s-l>क्रूरो मानुषमांसादो महावीर्यो महाबलः ।</s-l><s-l>विरूपरूपः पिङ्गाक्षः करालो घोरदर्शनः ।</s-l><s-l>पिशितेप्सुः क्षुधार्तस्तानपश्यत यदृच्छया ॥ २ ॥</s-l></s-lg><s-lg><s-l>ऊर्ध्वाङ्गुलिः स कण्डूयन्धुन्वन्रूक्षाञ्शिरोरुहान् ।</s-l><s-l>जृम्भमाणो महावक्त्रः पुनः पुनरवेक्ष्य च ॥ ३ ॥</s-l></s-lg><s-lg><s-l>दुष्टो मानुषमांसादो महाकायो महाबलः ।</s-l><s-l>आघ्राय मानुषं गन्धं भगिनीमिदमब्रवीत् ॥ ४ ॥</s-l></s-lg><s-lg><s-l>उपपन्नश्चिरस्याद्य भक्षो मम मनःप्रियः ।</s-l><s-l>स्नेहस्रवान्प्रस्रवति जिह्वा पर्येति मे मुखम् ॥ ५ ॥</s-l></s-lg><s-lg><s-l>अष्टौ दंष्ट्राः सुतीक्ष्णाग्राश्चिरस्यापातदुःसहाः ।</s-l><s-l>देहेषु मज्जयिष्यामि स्निग्धेषु पिशितेषु च ॥ ६ ॥</s-l></s-lg><s-lg><s-l>आक्रम्य मानुषं कण्ठमाच्छिद्य धमनीमपि ।</s-l><s-l>उष्णं नवं प्रपास्यामि फेनिलं रुधिरं बहु ॥ ७ ॥</s-l></s-lg><s-lg><s-l>गच्छ जानीहि के त्वेते शेरते वनमाश्रिताः ।</s-l><s-l>मानुषो बलवान्गन्धो घ्राणं तर्पयतीव मे ॥ ८ ॥</s-l></s-lg><s-lg><s-l>हत्वैतान्मानुषान्सर्वानानयस्व ममान्तिकम् ।</s-l><s-l>अस्मद्विषयसुप्तेभ्यो नैतेभ्यो भयमस्ति ते ॥ ९ ॥</s-l></s-lg><s-lg><s-l>एषां मांसानि संस्कृत्य मानुषाणां यथेष्टतः ।</s-l><s-l>भक्षयिष्याव सहितौ कुरु तूर्णं वचो मम ॥ १० ॥</s-l></s-lg><s-lg><s-l>भ्रातुर्वचनमाज्ञाय त्वरमाणेव राक्षसी ।</s-l><s-l>जगाम तत्र यत्र स्म पाण्डवा भरतर्षभ ॥ ११ ॥</s-l></s-lg><s-lg><s-l>ददर्श तत्र गत्वा सा पाण्डवान्पृथया सह ।</s-l><s-l>शयानान्भीमसेनं च जाग्रतं त्वपराजितम् ॥ १२ ॥</s-l></s-lg><s-lg><s-l>दृष्ट्वैव भीमसेनं सा शालस्कन्धमिवोद्गतम् ।</s-l><s-l>राक्षसी कामयामास रूपेणाप्रतिमं भुवि ॥ १३ ॥</s-l></s-lg><s-lg><s-l>अयं श्यामो महाबाहुः सिंहस्कन्धो महाद्युतिः ।</s-l><s-l>कम्बुग्रीवः पुष्कराक्षो भर्ता युक्तो भवेन्मम ॥ १४ ॥</s-l></s-lg><s-lg><s-l>नाहं भ्रातृवचो जातु कुर्यां क्रूरोपसंहितम् ।</s-l><s-l>पतिस्नेहोऽतिबलवान्न तथा भ्रातृसौहृदम् ॥ १५ ॥</s-l></s-lg><s-lg><s-l>मुहूर्तमिव तृप्तिश्च भवेद्भ्रातुर्ममैव च ।</s-l><s-l>हतैरेतैरहत्वा तु मोदिष्ये शाश्वतीः समाः ॥ १६ ॥</s-l></s-lg><s-lg><s-l>सा कामरूपिणी रूपं कृत्वा मानुषमुत्तमम् ।</s-l><s-l>उपतस्थे महाबाहुं भीमसेनं शनैः शनैः ॥ १७ ॥</s-l></s-lg><s-lg><s-l>विलज्जमानेव लता दिव्याभरणभूषिता ।</s-l><s-l>स्मितपूर्वमिदं वाक्यं भीमसेनमथाब्रवीत् ॥ १८ ॥</s-l></s-lg><s-lg><s-l>कुतस्त्वमसि संप्राप्तः कश्चासि पुरुषर्षभ ।</s-l><s-l>क इमे शेरते चेह पुरुषा देवरूपिणः ॥ १९ ॥</s-l></s-lg><s-lg><s-l>केयं च बृहती श्यामा सुकुमारी तवानघ ।</s-l><s-l>शेते वनमिदं प्राप्य विश्वस्ता स्वगृहे यथा ॥ २० ॥</s-l></s-lg><s-lg><s-l>नेदं जानाति गहनं वनं राक्षससेवितम् ।</s-l><s-l>वसति ह्यत्र पापात्मा हिडिम्बो नाम राक्षसः ॥ २१ ॥</s-l></s-lg><s-lg><s-l>तेनाहं प्रेषिता भ्रात्रा दुष्टभावेन रक्षसा ।</s-l><s-l>बिभक्षयिषता मांसं युष्माकममरोपम ॥ २२ ॥</s-l></s-lg><s-lg><s-l>साहं त्वामभिसंप्रेक्ष्य देवगर्भसमप्रभम् ।</s-l><s-l>नान्यं भर्तारमिच्छामि सत्यमेतद्ब्रवीमि ते ॥ २३ ॥</s-l></s-lg><s-lg><s-l>एतद्विज्ञाय धर्मज्ञ युक्तं मयि समाचर ।</s-l><s-l>कामोपहतचित्ताङ्गीं भजमानां भजस्व माम् ॥ २४ ॥</s-l></s-lg><s-lg><s-l>त्रास्येऽहं त्वां महाबाहो राक्षसात्पुरुषादकात् ।</s-l><s-l>वत्स्यावो गिरिदुर्गेषु भर्ता भव ममानघ ॥ २५ ॥</s-l></s-lg><s-lg><s-l>अन्तरिक्षचरा ह्यस्मि कामतो विचरामि च ।</s-l><s-l>अतुलामाप्नुहि प्रीतिं तत्र तत्र मया सह ॥ २६ ॥</s-l></s-lg><s-lg><s-l> भीम उवाच ।</s-l><s-l>मातरं भ्रातरं ज्येष्ठं कनिष्ठानपरानिमान् ।</s-l><s-l>परित्यजेत को न्वद्य प्रभवन्निव राक्षसि ॥ २७ ॥</s-l></s-lg><s-lg><s-l>को हि सुप्तानिमान्भ्रातॄन्दत्त्वा राक्षसभोजनम् ।</s-l><s-l>मातरं च नरो गच्छेत्कामार्त इव मद्विधः ॥ २८ ॥</s-l></s-lg><s-lg><s-l> राक्षस्युवाच ।</s-l><s-l>यत्ते प्रियं तत्करिष्ये सर्वानेतान्प्रबोधय ।</s-l><s-l>मोक्षयिष्यामि वः कामं राक्षसात्पुरुषादकात् ॥ २९ ॥</s-l></s-lg><s-lg><s-l> भीम उवाच ।</s-l><s-l>सुखसुप्तान्वने भ्रातॄन्मातरं चैव राक्षसि ।</s-l><s-l>न भयाद्बोधयिष्यामि भ्रातुस्तव दुरात्मनः ॥ ३० ॥</s-l></s-lg><s-lg><s-l>न हि मे राक्षसा भीरु सोढुं शक्ताः पराक्रमम् ।</s-l><s-l>न मनुष्या न गन्धर्वा न यक्षाश्चारुलोचने ॥ ३१ ॥</s-l></s-lg><s-lg><s-l>गच्छ वा तिष्ठ वा भद्रे यद्वापीच्छसि तत्कुरु ।</s-l><s-l>तं वा प्रेषय तन्वङ्गि भ्रातरं पुरुषादकम् ॥ ३२ ॥</s-l></s-lg>