<s-lg><s-l> सूत उवाच ।</s-l><s-l>वासुकिस्त्वब्रवीद्वाक्यं जरत्कारुमृषिं तदा ।</s-l><s-l>सनामा तव कन्येयं स्वसा मे तपसान्विता ॥ १ ॥</s-l></s-lg><s-lg><s-l>भरिष्यामि च ते भार्यां प्रतीच्छेमां द्विजोत्तम ।</s-l><s-l>रक्षणं च करिष्येऽस्याः सर्वशक्त्या तपोधन ॥ २ ॥</s-l></s-lg><s-lg><s-l>प्रतिश्रुते तु नागेन भरिष्ये भगिनीमिति ।</s-l><s-l>जरत्कारुस्तदा वेश्म भुजगस्य जगाम ह ॥ ३ ॥</s-l></s-lg><s-lg><s-l>तत्र मन्त्रविदां श्रेष्ठस्तपोवृद्धो महाव्रतः ।</s-l><s-l>जग्राह पाणिं धर्मात्मा विधिमन्त्रपुरस्कृतम् ॥ ४ ॥</s-l></s-lg><s-lg><s-l>ततो वासगृहं शुभ्रं पन्नगेन्द्रस्य संमतम् ।</s-l><s-l>जगाम भार्यामादाय स्तूयमानो महर्षिभिः ॥ ५ ॥</s-l></s-lg><s-lg><s-l>शयनं तत्र वै कॢप्तं स्पर्ध्यास्तरणसंवृतम् ।</s-l><s-l>तत्र भार्यासहायः स जरत्कारुरुवास ह ॥ ६ ॥</s-l></s-lg><s-lg><s-l>स तत्र समयं चक्रे भार्यया सह सत्तमः ।</s-l><s-l>विप्रियं मे न कर्तव्यं न च वाच्यं कदाचन ॥ ७ ॥</s-l></s-lg><s-lg><s-l>त्यजेयमप्रिये हि त्वां कृते वासं च ते गृहे ।</s-l><s-l>एतद्गृहाण वचनं मया यत्समुदीरितम् ॥ ८ ॥</s-l></s-lg><s-lg><s-l>ततः परमसंविग्ना स्वसा नागपतेस्तु सा ।</s-l><s-l>अतिदुःखान्विता वाचं तमुवाचैवमस्त्विति ॥ ९ ॥</s-l></s-lg><s-lg><s-l>तथैव सा च भर्तारं दुःखशीलमुपाचरत् ।</s-l><s-l>उपायैः श्वेतकाकीयैः प्रियकामा यशस्विनी ॥ १० ॥</s-l></s-lg><s-lg><s-l>ऋतुकाले ततः स्नाता कदाचिद्वासुकेः स्वसा ।</s-l><s-l>भर्तारं तं यथान्यायमुपतस्थे महामुनिम् ॥ ११ ॥</s-l></s-lg><s-lg><s-l>तत्र तस्याः समभवद्गर्भो ज्वलनसंनिभः ।</s-l><s-l>अतीव तपसा युक्तो वैश्वानरसमद्युतिः ।</s-l><s-l>शुक्लपक्षे यथा सोमो व्यवर्धत तथैव सः ॥ १२ ॥</s-l></s-lg><s-lg><s-l>ततः कतिपयाहस्य जरत्कारुर्महातपाः ।</s-l><s-l>उत्सङ्गेऽस्याः शिरः कृत्वा सुष्वाप परिखिन्नवत् ॥ १३ ॥</s-l></s-lg><s-lg><s-l>तस्मिंश्च सुप्ते विप्रेन्द्रे सवितास्तमियाद्गिरिम् ।</s-l><s-l>अह्नः परिक्षये ब्रह्मंस्ततः साचिन्तयत्तदा ।</s-l><s-l>वासुकेर्भगिनी भीता धर्मलोपान्मनस्विनी ॥ १४ ॥</s-l></s-lg><s-lg><s-l>किं नु मे सुकृतं भूयाद्भर्तुरुत्थापनं न वा ।</s-l><s-l>दुःखशीलो हि धर्मात्मा कथं नास्यापराध्नुयाम् ॥ १५ ॥</s-l></s-lg><s-lg><s-l>कोपो वा धर्मशीलस्य धर्मलोपोऽथ वा पुनः ।</s-l><s-l>धर्मलोपो गरीयान्वै स्यादत्रेत्यकरोन्मनः ॥ १६ ॥</s-l></s-lg><s-lg><s-l>उत्थापयिष्ये यद्येनं ध्रुवं कोपं करिष्यति ।</s-l><s-l>धर्मलोपो भवेदस्य संध्यातिक्रमणे ध्रुवम् ॥ १७ ॥</s-l></s-lg><s-lg><s-l>इति निश्चित्य मनसा जरत्कारुर्भुजंगमा ।</s-l><s-l>तमृषिं दीप्ततपसं शयानमनलोपमम् ।</s-l><s-l>उवाचेदं वचः श्लक्ष्णं ततो मधुरभाषिणी ॥ १८ ॥</s-l></s-lg><s-lg><s-l>उत्तिष्ठ त्वं महाभाग सूर्योऽस्तमुपगच्छति ।</s-l><s-l>संध्यामुपास्स्व भगवन्नपः स्पृष्ट्वा यतव्रतः ॥ १९ ॥</s-l></s-lg><s-lg><s-l>प्रादुष्कृताग्निहोत्रोऽयं मुहूर्तो रम्यदारुणः ।</s-l><s-l>संध्या प्रवर्तते चेयं पश्चिमायां दिशि प्रभो ॥ २० ॥</s-l></s-lg><s-lg><s-l>एवमुक्तः स भगवाञ्जरत्कारुर्महातपाः ।</s-l><s-l>भार्यां प्रस्फुरमाणोष्ठ इदं वचनमब्रवीत् ॥ २१ ॥</s-l></s-lg><s-lg><s-l>अवमानः प्रयुक्तोऽयं त्वया मम भुजंगमे ।</s-l><s-l>समीपे ते न वत्स्यामि गमिष्यामि यथागतम् ॥ २२ ॥</s-l></s-lg><s-lg><s-l>न हि तेजोऽस्ति वामोरु मयि सुप्ते विभावसोः ।</s-l><s-l>अस्तं गन्तुं यथाकालमिति मे हृदि वर्तते ॥ २३ ॥</s-l></s-lg><s-lg><s-l>न चाप्यवमतस्येह वस्तुं रोचेत कस्यचित् ।</s-l><s-l>किं पुनर्धर्मशीलस्य मम वा मद्विधस्य वा ॥ २४ ॥</s-l></s-lg><s-lg><s-l>एवमुक्ता जरत्कारुर्भर्त्रा हृदयकम्पनम् ।</s-l><s-l>अब्रवीद्भगिनी तत्र वासुकेः संनिवेशने ॥ २५ ॥</s-l></s-lg><s-lg><s-l>नावमानात्कृतवती तवाहं प्रतिबोधनम् ।</s-l><s-l>धर्मलोपो न ते विप्र स्यादित्येतत्कृतं मया ॥ २६ ॥</s-l></s-lg><s-lg><s-l>उवाच भार्यामित्युक्तो जरत्कारुर्महातपाः ।</s-l><s-l>ऋषिः कोपसमाविष्टस्त्यक्तुकामो भुजंगमाम् ॥ २७ ॥</s-l></s-lg><s-lg><s-l>न मे वागनृतं प्राह गमिष्येऽहं भुजंगमे ।</s-l><s-l>समयो ह्येष मे पूर्वं त्वया सह मिथः कृतः ॥ २८ ॥</s-l></s-lg><s-lg><s-l>सुखमस्म्युषितो भद्रे ब्रूयास्त्वं भ्रातरं शुभे ।</s-l><s-l>इतो मयि गते भीरु गतः स भगवानिति ।</s-l><s-l>त्वं चापि मयि निष्क्रान्ते न शोकं कर्तुमर्हसि ॥ २९ ॥</s-l></s-lg><s-lg><s-l>इत्युक्ता सानवद्याङ्गी प्रत्युवाच पतिं तदा ।</s-l><s-l>जरत्कारुं जरत्कारुश्चिन्ताशोकपरायणा ॥ ३० ॥</s-l></s-lg><s-lg><s-l>बाष्पगद्गदया वाचा मुखेन परिशुष्यता ।</s-l><s-l>कृताञ्जलिर्वरारोहा पर्यश्रुनयना ततः ।</s-l><s-l>धैर्यमालम्ब्य वामोरूर्हृदयेन प्रवेपता ॥ ३१ ॥</s-l></s-lg><s-lg><s-l>न मामर्हसि धर्मज्ञ परित्यक्तुमनागसम् ।</s-l><s-l>धर्मे स्थितां स्थितो धर्मे सदा प्रियहिते रताम् ॥ ३२ ॥</s-l></s-lg><s-lg><s-l>प्रदाने कारणं यच्च मम तुभ्यं द्विजोत्तम ।</s-l><s-l>तदलब्धवतीं मन्दां किं मां वक्ष्यति वासुकिः ॥ ३३ ॥</s-l></s-lg><s-lg><s-l>मातृशापाभिभूतानां ज्ञातीनां मम सत्तम ।</s-l><s-l>अपत्यमीप्षितं त्वत्तस्तच्च तावन्न दृश्यते ॥ ३४ ॥</s-l></s-lg><s-lg><s-l>त्वत्तो ह्यपत्यलाभेन ज्ञातीनां मे शिवं भवेत् ।</s-l><s-l>संप्रयोगो भवेन्नायं मम मोघस्त्वया द्विज ॥ ३५ ॥</s-l></s-lg><s-lg><s-l>ज्ञातीनां हितमिच्छन्ती भगवंस्त्वां प्रसादये ।</s-l><s-l>इममव्यक्तरूपं मे गर्भमाधाय सत्तम ।</s-l><s-l>कथं त्यक्त्वा महात्मा सन्गन्तुमिच्छस्यनागसम् ॥ ३६ ॥</s-l></s-lg><s-lg><s-l>एवमुक्तस्तु स मुनिर्भार्यां वचनमब्रवीत् ।</s-l><s-l>यद्युक्तमनुरूपं च जरत्कारुस्तपोधनः ॥ ३७ ॥</s-l></s-lg><s-lg><s-l>अस्त्येष गर्भः सुभगे तव वैश्वानरोपमः ।</s-l><s-l>ऋषिः परमधर्मात्मा वेदवेदाङ्गपारगः ॥ ३८ ॥</s-l></s-lg><s-lg><s-l>एवमुक्त्वा स धर्मात्मा जरत्कारुर्महानृषिः ।</s-l><s-l>उग्राय तपसे भूयो जगाम कृतनिश्चयः ॥ ३९ ॥</s-l></s-lg>