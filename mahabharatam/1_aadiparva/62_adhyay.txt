<s-lg><s-l> जनमेजय उवाच ।</s-l><s-l>त्वत्तः श्रुतमिदं ब्रह्मन्देवदानवरक्षसाम् ।</s-l><s-l>अंशावतरणं सम्यग्गन्धर्वाप्सरसां तथा ॥ १ ॥</s-l></s-lg><s-lg><s-l>इमं तु भूय इच्छामि कुरूणां वंशमादितः ।</s-l><s-l>कथ्यमानं त्वया विप्र विप्रर्षिगणसंनिधौ ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>पौरवाणां वंशकरो दुःषन्तो नाम वीर्यवान् ।</s-l><s-l>पृथिव्याश्चतुरन्ताया गोप्ता भरतसत्तम ॥ ३ ॥</s-l></s-lg><s-lg><s-l>चतुर्भागं भुवः कृत्स्नं स भुङ्क्ते मनुजेश्वरः ।</s-l><s-l>समुद्रावरणांश्चापि देशान्स समितिंजयः ॥ ४ ॥</s-l></s-lg><s-lg><s-l>आम्लेच्छाटविकान्सर्वान्स भुङ्क्ते रिपुमर्दनः ।</s-l><s-l>रत्नाकरसमुद्रान्तांश्चातुर्वर्ण्यजनावृतान् ॥ ५ ॥</s-l></s-lg><s-lg><s-l>न वर्णसंकरकरो नाकृष्यकरकृज्जनः ।</s-l><s-l>न पापकृत्कश्चिदासीत्तस्मिन्राजनि शासति ॥ ६ ॥</s-l></s-lg><s-lg><s-l>धर्म्यां रतिं सेवमाना धर्मार्थावभिपेदिरे ।</s-l><s-l>तदा नरा नरव्याघ्र तस्मिञ्जनपदेश्वरे ॥ ७ ॥</s-l></s-lg><s-lg><s-l>नासीच्चोरभयं तात न क्षुधाभयमण्वपि ।</s-l><s-l>नासीद्व्याधिभयं चापि तस्मिञ्जनपदेश्वरे ॥ ८ ॥</s-l></s-lg><s-lg><s-l>स्वैर्धर्मै रेमिरे वर्णा दैवे कर्मणि निःस्पृहाः ।</s-l><s-l>तमाश्रित्य महीपालमासंश्चैवाकुतोभयाः ॥ ९ ॥</s-l></s-lg><s-lg><s-l>कालवर्षी च पर्जन्यः सस्यानि फलवन्ति च ।</s-l><s-l>सर्वरत्नसमृद्धा च मही वसुमती तदा ॥ १० ॥</s-l></s-lg><s-lg><s-l>स चाद्भुतमहावीर्यो वज्रसंहननो युवा ।</s-l><s-l>उद्यम्य मन्दरं दोर्भ्यां हरेत्सवनकाननम् ॥ ११ ॥</s-l></s-lg><s-lg><s-l>धनुष्यथ गदायुद्धे त्सरुप्रहरणेषु च ।</s-l><s-l>नागपृष्ठेऽश्वपृष्ठे च बभूव परिनिष्ठितः ॥ १२ ॥</s-l></s-lg><s-lg><s-l>बले विष्णुसमश्चासीत्तेजसा भास्करोपमः ।</s-l><s-l>अक्षुब्धत्वेऽर्णवसमः सहिष्णुत्वे धरासमः ॥ १३ ॥</s-l></s-lg><s-lg><s-l>संमतः स महीपालः प्रसन्नपुरराष्ट्रवान् ।</s-l><s-l>भूयो धर्मपरैर्भावैर्विदितं जनमावसत् ॥ १४ ॥</s-l></s-lg>