<s-lg><s-l> वैशंपायन उवाच ।</s-l><s-l>कथयित्वा तु तत्सर्वं ब्राह्मणेभ्यः स भारत ।</s-l><s-l>प्रययौ हिमवत्पार्श्वं ततो वज्रधरात्मजः ॥ १ ॥</s-l></s-lg><s-lg><s-l>अगस्त्यवटमासाद्य वसिष्ठस्य च पर्वतम् ।</s-l><s-l>भृगुतुङ्गे च कौन्तेयः कृतवाञ्शौचमात्मनः ॥ २ ॥</s-l></s-lg><s-lg><s-l>प्रददौ गोसहस्राणि तीर्थेष्वायतनेषु च ।</s-l><s-l>निवेशांश्च द्विजातिभ्यः सोऽददत्कुरुसत्तमः ॥ ३ ॥</s-l></s-lg><s-lg><s-l>हिरण्यबिन्दोस्तीर्थे च स्नात्वा पुरुषसत्तमः ।</s-l><s-l>दृष्टवान्पर्वतश्रेष्ठं पुण्यान्यायतनानि च ॥ ४ ॥</s-l></s-lg><s-lg><s-l>अवतीर्य नरश्रेष्ठो ब्राह्मणैः सह भारत ।</s-l><s-l>प्राचीं दिशमभिप्रेप्सुर्जगाम भरतर्षभः ॥ ५ ॥</s-l></s-lg><s-lg><s-l>आनुपूर्व्येण तीर्थानि दृष्टवान्कुरुसत्तमः ।</s-l><s-l>नदीं चोत्पलिनीं रम्यामरण्यं नैमिषं प्रति ॥ ६ ॥</s-l></s-lg><s-lg><s-l>नन्दामपरनन्दां च कौशिकीं च यशस्विनीम् ।</s-l><s-l>महानदीं गयां चैव गङ्गामपि च भारत ॥ ७ ॥</s-l></s-lg><s-lg><s-l>एवं सर्वाणि तीर्थानि पश्यमानस्तथाश्रमान् ।</s-l><s-l>आत्मनः पावनं कुर्वन्ब्राह्मणेभ्यो ददौ वसु ॥ ८ ॥</s-l></s-lg><s-lg><s-l>अङ्गवङ्गकलिङ्गेषु यानि पुण्यानि कानिचित् ।</s-l><s-l>जगाम तानि सर्वाणि तीर्थान्यायतनानि च ।</s-l><s-l>दृष्ट्वा च विधिवत्तानि धनं चापि ददौ ततः ॥ ९ ॥</s-l></s-lg><s-lg><s-l>कलिङ्गराष्ट्रद्वारेषु ब्राह्मणाः पाण्डवानुगाः ।</s-l><s-l>अभ्यनुज्ञाय कौन्तेयमुपावर्तन्त भारत ॥ १० ॥</s-l></s-lg><s-lg><s-l>स तु तैरभ्यनुज्ञातः कुन्तीपुत्रो धनंजयः ।</s-l><s-l>सहायैरल्पकैः शूरः प्रययौ येन सागरम् ॥ ११ ॥</s-l></s-lg><s-lg><s-l>स कलिङ्गानतिक्रम्य देशानायतनानि च ।</s-l><s-l>धर्म्याणि रमणीयानि प्रेक्षमाणो ययौ प्रभुः ॥ १२ ॥</s-l></s-lg><s-lg><s-l>महेन्द्रपर्वतं दृष्ट्वा तापसैरुपशोभितम् ।</s-l><s-l>समुद्रतीरेण शनैर्मणलूरं जगाम ह ॥ १३ ॥</s-l></s-lg><s-lg><s-l>तत्र सर्वाणि तीर्थानि पुण्यान्यायतनानि च ।</s-l><s-l>अभिगम्य महाबाहुरभ्यगच्छन्महीपतिम् ।</s-l><s-l>मणलूरेश्वरं राजन्धर्मज्ञं चित्रवाहनम् ॥ १४ ॥</s-l></s-lg><s-lg><s-l>तस्य चित्राङ्गदा नाम दुहिता चारुदर्शना ।</s-l><s-l>तां ददर्श पुरे तस्मिन्विचरन्तीं यदृच्छया ॥ १५ ॥</s-l></s-lg><s-lg><s-l>दृष्ट्वा च तां वरारोहां चकमे चैत्रवाहिनीम् ।</s-l><s-l>अभिगम्य च राजानं ज्ञापयत्स्वं प्रयोजनम् ।</s-l><s-l>तमुवाचाथ राजा स सान्त्वपूर्वमिदं वचः ॥ १६ ॥</s-l></s-lg><s-lg><s-l>राजा प्रभंकरो नाम कुले अस्मिन्बभूव ह ।</s-l><s-l>अपुत्रः प्रसवेनार्थी तपस्तेपे स उत्तमम् ॥ १७ ॥</s-l></s-lg><s-lg><s-l>उग्रेण तपसा तेन प्रणिपातेन शंकरः ।</s-l><s-l>ईश्वरस्तोषितस्तेन महादेव उमापतिः ॥ १८ ॥</s-l></s-lg><s-lg><s-l>स तस्मै भगवान्प्रादादेकैकं प्रसवं कुले ।</s-l><s-l>एकैकः प्रसवस्तस्माद्भवत्यस्मिन्कुले सदा ॥ १९ ॥</s-l></s-lg><s-lg><s-l>तेषां कुमाराः सर्वेषां पूर्वेषां मम जज्ञिरे ।</s-l><s-l>कन्या तु मम जातेयं कुलस्योत्पादनी ध्रुवम् ॥ २० ॥</s-l></s-lg><s-lg><s-l>पुत्रो ममेयमिति मे भावना पुरुषोत्तम ।</s-l><s-l>पुत्रिका हेतुविधिना संज्ञिता भरतर्षभ ॥ २१ ॥</s-l></s-lg><s-lg><s-l>एतच्छुल्कं भवत्वस्याः कुलकृज्जायतामिह ।</s-l><s-l>एतेन समयेनेमां प्रतिगृह्णीष्व पाण्डव ॥ २२ ॥</s-l></s-lg><s-lg><s-l>स तथेति प्रतिज्ञाय कन्यां तां प्रतिगृह्य च ।</s-l><s-l>उवास नगरे तस्मिन्कौन्तेयस्त्रिहिमाः समाः ॥ २३ ॥</s-l></s-lg>