<s-lg><s-l> वैशंपायन उवाच ।</s-l><s-l>ततो द्रुपदमासाद्य भारद्वाजः प्रतापवान् ।</s-l><s-l>अब्रवीत्पार्षतं राजन्सखायं विद्धि मामिति ॥ १ ॥</s-l></s-lg><s-lg><s-l> द्रुपद उवाच ।</s-l><s-l>अकृतेयं तव प्रज्ञा ब्रह्मन्नातिसमञ्जसी ।</s-l><s-l>यन्मां ब्रवीषि प्रसभं सखा तेऽहमिति द्विज ॥ २ ॥</s-l></s-lg><s-lg><s-l>न हि राज्ञामुदीर्णानामेवंभूतैर्नरैः क्वचित् ।</s-l><s-l>सख्यं भवति मन्दात्मञ्श्रिया हीनैर्धनच्युतैः ॥ ३ ॥</s-l></s-lg><s-lg><s-l>सौहृदान्यपि जीर्यन्ते कालेन परिजीर्यताम् ।</s-l><s-l>सौहृदं मे त्वया ह्यासीत्पूर्वं सामर्थ्यबन्धनम् ॥ ४ ॥</s-l></s-lg><s-lg><s-l>न सख्यमजरं लोके जातु दृश्येत कर्हिचित् ।</s-l><s-l>कामो वैनं विहरति क्रोधश्चैनं प्रवृश्चति ॥ ५ ॥</s-l></s-lg><s-lg><s-l>मैवं जीर्णमुपासिष्ठाः सख्यं नवमुपाकुरु ।</s-l><s-l>आसीत्सख्यं द्विजश्रेष्ठ त्वया मेऽर्थनिबन्धनम् ॥ ६ ॥</s-l></s-lg><s-lg><s-l>न दरिद्रो वसुमतो नाविद्वान्विदुषः सखा ।</s-l><s-l>शूरस्य न सखा क्लीबः सखिपूर्वं किमिष्यते ॥ ७ ॥</s-l></s-lg><s-lg><s-l>ययोरेव समं वित्तं ययोरेव समं कुलम् ।</s-l><s-l>तयोः सख्यं विवाहश्च न तु पुष्टविपुष्टयोः ॥ ८ ॥</s-l></s-lg><s-lg><s-l>नाश्रोत्रियः श्रोत्रियस्य नारथी रथिनः सखा ।</s-l><s-l>नाराज्ञा संगतं राज्ञः सखिपूर्वं किमिष्यते ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>द्रुपदेनैवमुक्तस्तु भारद्वाजः प्रतापवान् ।</s-l><s-l>मुहूर्तं चिन्तयामास मन्युनाभिपरिप्लुतः ॥ १० ॥</s-l></s-lg><s-lg><s-l>स विनिश्चित्य मनसा पाञ्चालं प्रति बुद्धिमान् ।</s-l><s-l>जगाम कुरुमुख्यानां नगरं नागसाह्वयम् ॥ ११ ॥</s-l></s-lg><s-lg><s-l>कुमारास्त्वथ निष्क्रम्य समेता गजसाह्वयात् ।</s-l><s-l>क्रीडन्तो वीटया तत्र वीराः पर्यचरन्मुदा ॥ १२ ॥</s-l></s-lg><s-lg><s-l>पपात कूपे सा वीटा तेषां वै क्रीडतां तदा ।</s-l><s-l>न च ते प्रत्यपद्यन्त कर्म वीटोपलब्धये ॥ १३ ॥</s-l></s-lg><s-lg><s-l>अथ द्रोणः कुमारांस्तान्दृष्ट्वा कृत्यवतस्तदा ।</s-l><s-l>प्रहस्य मन्दं पैशल्यादभ्यभाषत वीर्यवान् ॥ १४ ॥</s-l></s-lg><s-lg><s-l>अहो नु धिग्बलं क्षात्रं धिगेतां वः कृतास्त्रताम् ।</s-l><s-l>भरतस्यान्वये जाता ये वीटां नाधिगच्छत ॥ १५ ॥</s-l></s-lg><s-lg><s-l>एष मुष्टिरिषीकाणां मयास्त्रेणाभिमन्त्रितः ।</s-l><s-l>अस्य वीर्यं निरीक्षध्वं यदन्यस्य न विद्यते ॥ १६ ॥</s-l></s-lg><s-lg><s-l>वेत्स्यामीषीकया वीटां तामिषीकामथान्यया ।</s-l><s-l>तामन्यया समायोगो वीटाया ग्रहणे मम ॥ १७ ॥</s-l></s-lg><s-lg><s-l>तदपश्यन्कुमारास्ते विस्मयोत्फुल्ललोचनाः ।</s-l><s-l>अवेष्क्य चोद्धृतां वीटां वीटावेद्धारमब्रुवन् ॥ १८ ॥</s-l></s-lg><s-lg><s-l>अभिवादयामहे ब्रह्मन्नैतदन्येषु विद्यते ।</s-l><s-l>कोऽसि कं त्वाभिजानीमो वयं किं करवामहे ॥ १९ ॥</s-l></s-lg><s-lg><s-l> द्रोण उवाच ।</s-l><s-l>आचक्षध्वं च भीष्माय रूपेण च गुणैश्च माम् ।</s-l><s-l>स एव सुमहाबुद्धिः सांप्रतं प्रतिपत्स्यते ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>तथेत्युक्त्वा तु ते सर्वे भीष्ममूचुः पितामहम् ।</s-l><s-l>ब्राह्मणस्य वचस्तथ्यं तच्च कर्मविशेषवत् ॥ २१ ॥</s-l></s-lg><s-lg><s-l>भीष्मः श्रुत्वा कुमाराणां द्रोणं तं प्रत्यजानत ।</s-l><s-l>युक्तरूपः स हि गुरुरित्येवमनुचिन्त्य च ॥ २२ ॥</s-l></s-lg><s-lg><s-l>अथैनमानीय तदा स्वयमेव सुसत्कृतम् ।</s-l><s-l>परिपप्रच्छ निपुणं भीष्मः शस्त्रभृतां वरः ।</s-l><s-l>हेतुमागमने तस्य द्रोणः सर्वं न्यवेदयत् ॥ २३ ॥</s-l></s-lg><s-lg><s-l>महर्षेरग्निवेश्यस्य सकाशमहमच्युत ।</s-l><s-l>अस्त्रार्थमगमं पूर्वं धनुर्वेदजिघृक्षया ॥ २४ ॥</s-l></s-lg><s-lg><s-l>ब्रह्मचारी विनीतात्मा जटिलो बहुलाः समाः ।</s-l><s-l>अवसं तत्र सुचिरं धनुर्वेदचिकीर्षया ॥ २५ ॥</s-l></s-lg><s-lg><s-l>पाञ्चालराजपुत्रस्तु यज्ञसेनो महाबलः ।</s-l><s-l>मया सहाकरोद्विद्यां गुरोः श्राम्यन्समाहितः ॥ २६ ॥</s-l></s-lg><s-lg><s-l>स मे तत्र सखा चासीदुपकारी प्रियश्च मे ।</s-l><s-l>तेनाहं सह संगम्य रतवान्सुचिरं बत ।</s-l><s-l>बाल्यात्प्रभृति कौरव्य सहाध्ययनमेव च ॥ २७ ॥</s-l></s-lg><s-lg><s-l>स समासाद्य मां तत्र प्रियकारी प्रियंवदः ।</s-l><s-l>अब्रवीदिति मां भीष्म वचनं प्रीतिवर्धनम् ॥ २८ ॥</s-l></s-lg><s-lg><s-l>अहं प्रियतमः पुत्रः पितुर्द्रोण महात्मनः ।</s-l><s-l>अभिषेक्ष्यति मां राज्ये स पाञ्चाल्यो यदा तदा ॥ २९ ॥</s-l></s-lg><s-lg><s-l>त्वद्भोज्यं भविता राज्यं सखे सत्येन ते शपे ।</s-l><s-l>मम भोगाश्च वित्तं च त्वदधीनं सुखानि च ॥ ३० ॥</s-l></s-lg><s-lg><s-l>एवमुक्तः प्रवव्राज कृतास्त्रोऽहं धनेप्सया ।</s-l><s-l>अभिषिक्तं च श्रुत्वैनं कृतार्थोऽस्मीति चिन्तयन् ॥ ३१ ॥</s-l></s-lg><s-lg><s-l>प्रियं सखायं सुप्रीतो राज्यस्थं पुनराव्रजम् ।</s-l><s-l>संस्मरन्संगमं चैव वचनं चैव तस्य तत् ॥ ३२ ॥</s-l></s-lg><s-lg><s-l>ततो द्रुपदमागम्य सखिपूर्वमहं प्रभो ।</s-l><s-l>अब्रुवं पुरुषव्याघ्र सखायं विद्धि मामिति ॥ ३३ ॥</s-l></s-lg><s-lg><s-l>उपस्थितं तु द्रुपदः सखिवच्चाभिसंगतम् ।</s-l><s-l>स मां निराकारमिव प्रहसन्निदमब्रवीत् ॥ ३४ ॥</s-l></s-lg><s-lg><s-l>अकृतेयं तव प्रज्ञा ब्रह्मन्नातिसमञ्जसी ।</s-l><s-l>यदात्थ मां त्वं प्रसभं सखा तेऽहमिति द्विज ॥ ३५ ॥</s-l></s-lg><s-lg><s-l>न हि राज्ञामुदीर्णानामेवंभूतैर्नरैः क्वचित् ।</s-l><s-l>सख्यं भवति मन्दात्मञ्श्रिया हीनैर्धनच्युतैः ॥ ३६ ॥</s-l></s-lg><s-lg><s-l>नाश्रोत्रियः श्रोत्रियस्य नारथी रथिनः सखा ।</s-l><s-l>नाराजा पार्थिवस्यापि सखिपूर्वं किमिष्यते ॥ ३७ ॥</s-l></s-lg><s-lg><s-l>द्रुपदेनैवमुक्तोऽहं मन्युनाभिपरिप्लुतः ।</s-l><s-l>अभ्यागच्छं कुरून्भीष्म शिष्यैरर्थी गुणान्वितैः ॥ ३८ ॥</s-l></s-lg><s-lg><s-l>प्रतिजग्राह तं भीष्मो गुरुं पाण्डुसुतैः सह ।</s-l><s-l>पौत्रानादाय तान्सर्वान्वसूनि विविधानि च ॥ ३९ ॥</s-l></s-lg><s-lg><s-l>शिष्या इति ददौ राजन्द्रोणाय विधिपूर्वकम् ।</s-l><s-l>स च शिष्यान्महेष्वासः प्रतिजग्राह कौरवान् ॥ ४० ॥</s-l></s-lg><s-lg><s-l>प्रतिगृह्य च तान्सर्वान्द्रोणो वचनमब्रवीत् ।</s-l><s-l>रहस्येकः प्रतीतात्मा कृतोपसदनांस्तदा ॥ ४१ ॥</s-l></s-lg><s-lg><s-l>कार्यं मे काङ्क्षितं किंचिद्धृदि संपरिवर्तते ।</s-l><s-l>कृतास्त्रैस्तत्प्रदेयं मे तदृतं वदतानघाः ॥ ४२ ॥</s-l></s-lg><s-lg><s-l>तच्छ्रुत्वा कौरवेयास्ते तूष्णीमासन्विशां पते ।</s-l><s-l>अर्जुनस्तु ततः सर्वं प्रतिजज्ञे परंतपः ॥ ४३ ॥</s-l></s-lg><s-lg><s-l>ततोऽर्जुनं मूर्ध्नि तदा समाघ्राय पुनः पुनः ।</s-l><s-l>प्रीतिपूर्वं परिष्वज्य प्ररुरोद मुदा तदा ॥ ४४ ॥</s-l></s-lg><s-lg><s-l>ततो द्रोणः पाण्डुपुत्रानस्त्राणि विविधानि च ।</s-l><s-l>ग्राहयामास दिव्यानि मानुषाणि च वीर्यवान् ॥ ४५ ॥</s-l></s-lg><s-lg><s-l>राजपुत्रास्तथैवान्ये समेत्य भरतर्षभ ।</s-l><s-l>अभिजग्मुस्ततो द्रोणमस्त्रार्थे द्विजसत्तमम् ।</s-l><s-l>वृष्णयश्चान्धकाश्चैव नानादेश्याश्च पार्थिवाः ॥ ४६ ॥</s-l></s-lg><s-lg><s-l>सूतपुत्रश्च राधेयो गुरुं द्रोणमियात्तदा ।</s-l><s-l>स्पर्धमानस्तु पार्थेन सूतपुत्रोऽत्यमर्षणः ।</s-l><s-l>दुर्योधनमुपाश्रित्य पाण्डवानत्यमन्यत ॥ ४७ ॥</s-l></s-lg>