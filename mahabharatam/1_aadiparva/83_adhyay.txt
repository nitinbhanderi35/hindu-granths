<s-lg><s-l> इन्द्र उवाच ।</s-l><s-l>सर्वाणि कर्माणि समाप्य राजन्गृहान्परित्यज्य वनं गतोऽसि ।</s-l><s-l>तत्त्वां पृच्छामि नहुषस्य पुत्र केनासि तुल्यस्तपसा ययाते ॥ १ ॥</s-l></s-lg><s-lg><s-l> ययातिरुवाच ।</s-l><s-l>नाहं देवमनुष्येषु न गन्धर्वमहर्षिषु ।</s-l><s-l>आत्मनस्तपसा तुल्यं कंचित्पश्यामि वासव ॥ २ ॥</s-l></s-lg><s-lg><s-l> इन्द्र उवाच ।</s-l><s-l>यदावमंस्थाः सदृशः श्रेयसश्च पापीयसश्चाविदितप्रभावः ।</s-l><s-l>तस्माल्लोका अन्तवन्तस्तवेमे क्षीणे पुण्ये पतितास्यद्य राजन् ॥ ३ ॥</s-l></s-lg><s-lg><s-l> ययातिरुवाच ।</s-l><s-l>सुरर्षिगन्धर्वनरावमानात्क्षयं गता मे यदि शक्र लोकाः ।</s-l><s-l>इच्छेयं वै सुरलोकाद्विहीनः सतां मध्ये पतितुं देवराज ॥ ४ ॥</s-l></s-lg><s-lg><s-l> इन्द्र उवाच ।</s-l><s-l>सतां सकाशे पतितासि राजंश्च्युतः प्रतिष्ठां यत्र लब्धासि भूयः ।</s-l><s-l>एवं विदित्वा तु पुनर्ययाते न तेऽवमान्याः सदृशः श्रेयसश्च ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>ततः प्रहायामरराजजुष्टान्पुण्याँल्लोकान्पतमानं ययातिम् ।</s-l><s-l>संप्रेक्ष्य राजर्षिवरोऽष्टकस्तमुवाच सद्धर्मविधानगोप्ता ॥ ६ ॥</s-l></s-lg><s-lg><s-l>कस्त्वं युवा वासवतुल्यरूपः स्वतेजसा दीप्यमानो यथाग्निः ।</s-l><s-l>पतस्युदीर्णाम्बुधरान्धकारात्खात्खेचराणां प्रवरो यथार्कः ॥ ७ ॥</s-l></s-lg><s-lg><s-l>दृष्ट्वा च त्वां सूर्यपथात्पतन्तं वैश्वानरार्कद्युतिमप्रमेयम् ।</s-l><s-l>किं नु स्विदेतत्पततीति सर्वे वितर्कयन्तः परिमोहिताः स्मः ॥ ८ ॥</s-l></s-lg><s-lg><s-l>दृष्ट्वा च त्वां विष्ठितं देवमार्गे शक्रार्कविष्णुप्रतिमप्रभावम् ।</s-l><s-l>अभ्युद्गतास्त्वां वयमद्य सर्वे तत्त्वं पाते तव जिज्ञासमानाः ॥ ९ ॥</s-l></s-lg><s-lg><s-l>न चापि त्वां धृष्णुमः प्रष्टुमग्रे न च त्वमस्मान्पृच्छसि ये वयं स्मः ।</s-l><s-l>तत्त्वां पृच्छामः स्पृहणीयरूपं कस्य त्वं वा किंनिमित्तं त्वमागाः ॥ १० ॥</s-l></s-lg><s-lg><s-l>भयं तु ते व्येतु विषादमोहौ त्यजाशु देवेन्द्रसमानरूप ।</s-l><s-l>त्वां वर्तमानं हि सतां सकाशे नालं प्रसोढुं बलहापि शक्रः ॥ ११ ॥</s-l></s-lg><s-lg><s-l>सन्तः प्रतिष्ठा हि सुखच्युतानां सतां सदैवामरराजकल्प ।</s-l><s-l>ते संगताः स्थावरजङ्गमेशाः प्रतिष्ठितस्त्वं सदृशेषु सत्सु ॥ १२ ॥</s-l></s-lg><s-lg><s-l>प्रभुरग्निः प्रतपने भूमिरावपने प्रभुः ।</s-l><s-l>प्रभुः सूर्यः प्रकाशित्वे सतां चाभ्यागतः प्रभुः ॥ १३ ॥</s-l></s-lg>