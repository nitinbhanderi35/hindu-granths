<s-lg><s-l> वैशंपायन उवाच ।</s-l><s-l>धृष्टद्युम्नस्तु पाञ्चाल्यः पृष्ठतः कुरुनन्दनौ ।</s-l><s-l>अन्वगच्छत्तदा यान्तौ भार्गवस्य निवेशनम् ॥ १ ॥</s-l></s-lg><s-lg><s-l>सोऽज्ञायमानः पुरुषानवधाय समन्ततः ।</s-l><s-l>स्वयमारान्निविष्टोऽभूद्भार्गवस्य निवेशने ॥ २ ॥</s-l></s-lg><s-lg><s-l>सायेऽथ भीमस्तु रिपुप्रमाथी जिष्णुर्यमौ चापि महानुभावौ ।</s-l><s-l>भैक्षं चरित्वा तु युधिष्ठिराय निवेदयां चक्रुरदीनसत्त्वाः ॥ ३ ॥</s-l></s-lg><s-lg><s-l>ततस्तु कुन्ती द्रुपदात्मजां तामुवाच काले वचनं वदान्या ।</s-l><s-l>अतोऽग्रमादाय कुरुष्व भद्रे बलिं च विप्राय च देहि भिक्षाम् ॥ ४ ॥</s-l></s-lg><s-lg><s-l>ये चान्नमिच्छन्ति ददस्व तेभ्यः परिश्रिता ये परितो मनुष्याः ।</s-l><s-l>ततश्च शेषं प्रविभज्य शीघ्रमर्धं चतुर्णां मम चात्मनश्च ॥ ५ ॥</s-l></s-lg><s-lg><s-l>अर्धं च भीमाय ददाहि भद्रे य एष मत्तर्षभतुल्यरूपः ।</s-l><s-l>श्यामो युवा संहननोपपन्न एषो हि वीरो बहुभुक्सदैव ॥ ६ ॥</s-l></s-lg><s-lg><s-l>सा हृष्टरूपैव तु राजपुत्री तस्या वचः साध्वविशङ्कमाना ।</s-l><s-l>यथावदुक्तं प्रचकार साध्वी ते चापि सर्वेऽभ्यवजह्रुरन्नम् ॥ ७ ॥</s-l></s-lg><s-lg><s-l>कुशैस्तु भूमौ शयनं चकार माद्रीसुतः सहदेवस्तरस्वी ।</s-l><s-l>यथात्मीयान्यजिनानि सर्वे संस्तीर्य वीराः सुषुपुर्धरण्याम् ॥ ८ ॥</s-l></s-lg><s-lg><s-l>अगस्त्यशास्तामभितो दिशं तु शिरांसि तेषां कुरुसत्तमानाम् ।</s-l><s-l>कुन्ती पुरस्तात्तु बभूव तेषां कृष्णा तिरश्चैव बभूव पत्तः ॥ ९ ॥</s-l></s-lg><s-lg><s-l>अशेत भूमौ सह पाण्डुपुत्रैः पादोपधानेव कृता कुशेषु ।</s-l><s-l>न तत्र दुःखं च बभूव तस्या न चावमेने कुरुपुंगवांस्तान् ॥ १० ॥</s-l></s-lg><s-lg><s-l>ते तत्र शूराः कथयां बभूवुः कथा विचित्राः पृतनाधिकाराः ।</s-l><s-l>अस्त्राणि दिव्यानि रथांश्च नागान्खड्गान्गदाश्चापि परश्वधांश्च ॥ ११ ॥</s-l></s-lg><s-lg><s-l>तेषां कथास्ताः परिकीर्त्यमानाः पाञ्चालराजस्य सुतस्तदानीम् ।</s-l><s-l>शुश्राव कृष्णां च तथा निषण्णां ते चापि सर्वे ददृशुर्मनुष्याः ॥ १२ ॥</s-l></s-lg><s-lg><s-l>धृष्टद्युम्नो राजपुत्रस्तु सर्वं वृत्तं तेषां कथितं चैव रात्रौ ।</s-l><s-l>सर्वं राज्ञे द्रुपदायाखिलेन निवेदयिष्यंस्त्वरितो जगाम ॥ १३ ॥</s-l></s-lg><s-lg><s-l>पाञ्चालराजस्तु विषण्णरूपस्तान्पाण्डवानप्रतिविन्दमानः ।</s-l><s-l>धृष्टद्युम्नं पर्यपृच्छन्महात्मा क्व सा गता केन नीता च कृष्णा ॥ १४ ॥</s-l></s-lg><s-lg><s-l>कच्चिन्न शूद्रेण न हीनजेन वैश्येन वा करदेनोपपन्ना ।</s-l><s-l>कच्चित्पदं मूर्ध्नि न मे निदिग्धं कच्चिन्माला पतिता न श्मशाने ॥ १५ ॥</s-l></s-lg><s-lg><s-l>कच्चित्सवर्णप्रवरो मनुष्य उद्रिक्तवर्णोऽप्युत वेह कच्चित् ।</s-l><s-l>कच्चिन्न वामो मम मूर्ध्नि पादः कृष्णाभिमर्शेन कृतोऽद्य पुत्र ॥ १६ ॥</s-l></s-lg><s-lg><s-l>कच्चिच्च यक्ष्ये परमप्रतीतः संयुज्य पार्थेन नरर्षभेण ।</s-l><s-l>ब्रवीहि तत्त्वेन महानुभावः कोऽसौ विजेता दुहितुर्ममाद्य ॥ १७ ॥</s-l></s-lg><s-lg><s-l>विचित्रवीर्यस्य तु कच्चिदद्य कुरुप्रवीरस्य धरन्ति पुत्राः ।</s-l><s-l>कच्चित्तु पार्थेन यवीयसाद्य धनुर्गृहीतं निहतं च लक्ष्यम् ॥ १८ ॥</s-l></s-lg>