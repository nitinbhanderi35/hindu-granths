<s-lg><s-l> वैशंपायन उवाच ।</s-l><s-l>अर्जुनस्तु परं यत्नमातस्थे गुरुपूजने ।</s-l><s-l>अस्त्रे च परमं योगं प्रियो द्रोणस्य चाभवत् ॥ १ ॥</s-l></s-lg><s-lg><s-l>द्रोणेन तु तदाहूय रहस्युक्तोऽन्नसाधकः ।</s-l><s-l>अन्धकारेऽर्जुनायान्नं न देयं ते कथंचन ॥ २ ॥</s-l></s-lg><s-lg><s-l>ततः कदाचिद्भुञ्जाने प्रववौ वायुरर्जुने ।</s-l><s-l>तेन तत्र प्रदीपः स दीप्यमानो निवापितः ॥ ३ ॥</s-l></s-lg><s-lg><s-l>भुङ्क्त एवार्जुनो भक्तं न चास्यास्याद्व्यमुह्यत ।</s-l><s-l>हस्तस्तेजस्विनो नित्यमन्नग्रहणकारणात् ।</s-l><s-l>तदभ्यासकृतं मत्वा रात्रावभ्यस्त पाण्डवः ॥ ४ ॥</s-l></s-lg><s-lg><s-l>तस्य ज्यातलनिर्घोषं द्रोणः शुश्राव भारत ।</s-l><s-l>उपेत्य चैनमुत्थाय परिष्वज्येदमब्रवीत् ॥ ५ ॥</s-l></s-lg><s-lg><s-l>प्रयतिष्ये तथा कर्तुं यथा नान्यो धनुर्धरः ।</s-l><s-l>त्वत्समो भविता लोके सत्यमेतद्ब्रवीमि ते ॥ ६ ॥</s-l></s-lg><s-lg><s-l>ततो द्रोणोऽर्जुनं भूयो रथेषु च गजेषु च ।</s-l><s-l>अश्वेषु भूमावपि च रणशिक्षामशिक्षयत् ॥ ७ ॥</s-l></s-lg><s-lg><s-l>गदायुद्धेऽसिचर्यायां तोमरप्रासशक्तिषु ।</s-l><s-l>द्रोणः संकीर्णयुद्धेषु शिक्षयामास पाण्डवम् ॥ ८ ॥</s-l></s-lg><s-lg><s-l>तस्य तत्कौशलं दृष्ट्वा धनुर्वेदजिघृक्षवः ।</s-l><s-l>राजानो राजपुत्राश्च समाजग्मुः सहस्रशः ॥ ९ ॥</s-l></s-lg><s-lg><s-l>ततो निषादराजस्य हिरण्यधनुषः सुतः ।</s-l><s-l>एकलव्यो महाराज द्रोणमभ्याजगाम ह ॥ १० ॥</s-l></s-lg><s-lg><s-l>न स तं प्रतिजग्राह नैषादिरिति चिन्तयन् ।</s-l><s-l>शिष्यं धनुषि धर्मज्ञस्तेषामेवान्ववेक्षया ॥ ११ ॥</s-l></s-lg><s-lg><s-l>स तु द्रोणस्य शिरसा पादौ गृह्य परंतपः ।</s-l><s-l>अरण्यमनुसंप्राप्तः कृत्वा द्रोणं महीमयम् ॥ १२ ॥</s-l></s-lg><s-lg><s-l>तस्मिन्नाचार्यवृत्तिं च परमामास्थितस्तदा ।</s-l><s-l>इष्वस्त्रे योगमातस्थे परं नियममास्थितः ॥ १३ ॥</s-l></s-lg><s-lg><s-l>परया श्रद्धया युक्तो योगेन परमेण च ।</s-l><s-l>विमोक्षादानसंधाने लघुत्वं परमाप सः ॥ १४ ॥</s-l></s-lg><s-lg><s-l>अथ द्रोणाभ्यनुज्ञाताः कदाचित्कुरुपाण्डवाः ।</s-l><s-l>रथैर्विनिर्ययुः सर्वे मृगयामरिमर्दनाः ॥ १५ ॥</s-l></s-lg><s-lg><s-l>तत्रोपकरणं गृह्य नरः कश्चिद्यदृच्छया ।</s-l><s-l>राजन्ननुजगामैकः श्वानमादाय पाण्डवान् ॥ १६ ॥</s-l></s-lg><s-lg><s-l>तेषां विचरतां तत्र तत्तत्कर्म चिकीर्षताम् ।</s-l><s-l>श्वा चरन्स वने मूढो नैषादिं प्रति जग्मिवान् ॥ १७ ॥</s-l></s-lg><s-lg><s-l>स कृष्णं मलदिग्धाङ्गं कृष्णाजिनधरं वने ।</s-l><s-l>नैषादिं श्वा समालक्ष्य भषंस्तस्थौ तदन्तिके ॥ १८ ॥</s-l></s-lg><s-lg><s-l>तदा तस्याथ भषतः शुनः सप्त शरान्मुखे ।</s-l><s-l>लाघवं दर्शयन्नस्त्रे मुमोच युगपद्यथा ॥ १९ ॥</s-l></s-lg><s-lg><s-l>स तु श्वा शरपूर्णास्यः पाण्डवानाजगाम ह ।</s-l><s-l>तं दृष्ट्वा पाण्डवा वीरा विस्मयं परमं ययुः ॥ २० ॥</s-l></s-lg><s-lg><s-l>लाघवं शब्दवेधित्वं दृष्ट्वा तत्परमं तदा ।</s-l><s-l>प्रेक्ष्य तं व्रीडिताश्चासन्प्रशशंसुश्च सर्वशः ॥ २१ ॥</s-l></s-lg><s-lg><s-l>तं ततोऽन्वेषमाणास्ते वने वननिवासिनम् ।</s-l><s-l>ददृशुः पाण्डवा राजन्नस्यन्तमनिशं शरान् ॥ २२ ॥</s-l></s-lg><s-lg><s-l>न चैनमभ्यजानंस्ते तदा विकृतदर्शनम् ।</s-l><s-l>अथैनं परिपप्रच्छुः को भवान्कस्य वेत्युत ॥ २३ ॥</s-l></s-lg><s-lg><s-l> एकलव्य उवाच ।</s-l><s-l>निषादाधिपतेर्वीरा हिरण्यधनुषः सुतम् ।</s-l><s-l>द्रोणशिष्यं च मां वित्त धनुर्वेदकृतश्रमम् ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>ते तमाज्ञाय तत्त्वेन पुनरागम्य पाण्डवाः ।</s-l><s-l>यथावृत्तं च ते सर्वं द्रोणायाचख्युरद्भुतम् ॥ २५ ॥</s-l></s-lg><s-lg><s-l>कौन्तेयस्त्वर्जुनो राजन्नेकलव्यमनुस्मरन् ।</s-l><s-l>रहो द्रोणं समागम्य प्रणयादिदमब्रवीत् ॥ २६ ॥</s-l></s-lg><s-lg><s-l>नन्वहं परिरभ्यैकः प्रीतिपूर्वमिदं वचः ।</s-l><s-l>भवतोक्तो न मे शिष्यस्त्वद्विशिष्टो भविष्यति ॥ २७ ॥</s-l></s-lg><s-lg><s-l>अथ कस्मान्मद्विशिष्टो लोकादपि च वीर्यवान् ।</s-l><s-l>अस्त्यन्यो भवतः शिष्यो निषादाधिपतेः सुतः ॥ २८ ॥</s-l></s-lg><s-lg><s-l>मुहूर्तमिव तं द्रोणश्चिन्तयित्वा विनिश्चयम् ।</s-l><s-l>सव्यसाचिनमादाय नैषादिं प्रति जग्मिवान् ॥ २९ ॥</s-l></s-lg><s-lg><s-l>ददर्श मलदिग्धाङ्गं जटिलं चीरवाससम् ।</s-l><s-l>एकलव्यं धनुष्पाणिमस्यन्तमनिशं शरान् ॥ ३० ॥</s-l></s-lg><s-lg><s-l>एकलव्यस्तु तं दृष्ट्वा द्रोणमायान्तमन्तिकात् ।</s-l><s-l>अभिगम्योपसंगृह्य जगाम शिरसा महीम् ॥ ३१ ॥</s-l></s-lg><s-lg><s-l>पूजयित्वा ततो द्रोणं विधिवत्स निषादजः ।</s-l><s-l>निवेद्य शिष्यमात्मानं तस्थौ प्राञ्जलिरग्रतः ॥ ३२ ॥</s-l></s-lg><s-lg><s-l>ततो द्रोणोऽब्रवीद्राजन्नेकलव्यमिदं वचः ।</s-l><s-l>यदि शिष्योऽसि मे तूर्णं वेतनं संप्रदीयताम् ॥ ३३ ॥</s-l></s-lg><s-lg><s-l>एकलव्यस्तु तच्छ्रुत्वा प्रीयमाणोऽब्रवीदिदम् ।</s-l><s-l>किं प्रयच्छामि भगवन्नाज्ञापयतु मां गुरुः ॥ ३४ ॥</s-l></s-lg><s-lg><s-l>न हि किंचिददेयं मे गुरवे ब्रह्मवित्तम ।</s-l><s-l>तमब्रवीत्त्वयाङ्गुष्ठो दक्षिणो दीयतां मम ॥ ३५ ॥</s-l></s-lg><s-lg><s-l>एकलव्यस्तु तच्छ्रुत्वा वचो द्रोणस्य दारुणम् ।</s-l><s-l>प्रतिज्ञामात्मनो रक्षन्सत्ये च निरतः सदा ॥ ३६ ॥</s-l></s-lg><s-lg><s-l>तथैव हृष्टवदनस्तथैवादीनमानसः ।</s-l><s-l>छित्त्वाविचार्य तं प्रादाद्द्रोणायाङ्गुष्ठमात्मनः ॥ ३७ ॥</s-l></s-lg><s-lg><s-l>ततः परं तु नैषादिरङ्गुलीभिर्व्यकर्षत ।</s-l><s-l>न तथा स तु शीघ्रोऽभूद्यथा पूर्वं नराधिप ॥ ३८ ॥</s-l></s-lg><s-lg><s-l>ततोऽर्जुनः प्रीतमना बभूव विगतज्वरः ।</s-l><s-l>द्रोणश्च सत्यवागासीन्नान्योऽभ्यभवदर्जुनम् ॥ ३९ ॥</s-l></s-lg><s-lg><s-l>द्रोणस्य तु तदा शिष्यौ गदायोग्यां विशेषतः ।</s-l><s-l>दुर्योधनश्च भीमश्च कुरूणामभ्यगच्छताम् ॥ ४० ॥</s-l></s-lg><s-lg><s-l>अश्वत्थामा रहस्येषु सर्वेष्वभ्यधिकोऽभवत् ।</s-l><s-l>तथाति पुरुषानन्यान्त्सारुकौ यमजावुभौ ।</s-l><s-l>युधिष्ठिरो रथश्रेष्ठः सर्वत्र तु धनंजयः ॥ ४१ ॥</s-l></s-lg><s-lg><s-l>प्रथितः सागरान्तायां रथयूथपयूथपः ।</s-l><s-l>बुद्धियोगबलोत्साहैः सर्वास्त्रेषु च पाण्डवः ॥ ४२ ॥</s-l></s-lg><s-lg><s-l>अस्त्रे गुर्वनुरागे च विशिष्टोऽभवदर्जुनः ।</s-l><s-l>तुल्येष्वस्त्रोपदेशेषु सौष्ठवेन च वीर्यवान् ।</s-l><s-l>एकः सर्वकुमाराणां बभूवातिरथोऽर्जुनः ॥ ४३ ॥</s-l></s-lg><s-lg><s-l>प्राणाधिकं भीमसेनं कृतविद्यं धनंजयम् ।</s-l><s-l>धार्तराष्ट्रा दुरात्मानो नामृष्यन्त नराधिप ॥ ४४ ॥</s-l></s-lg><s-lg><s-l>तांस्तु सर्वान्समानीय सर्वविद्यासु निष्ठितान् ।</s-l><s-l>द्रोणः प्रहरणज्ञाने जिज्ञासुः पुरुषर्षभ ॥ ४५ ॥</s-l></s-lg><s-lg><s-l>कृत्रिमं भासमारोप्य वृक्षाग्रे शिल्पिभिः कृतम् ।</s-l><s-l>अविज्ञातं कुमाराणां लक्ष्यभूतमुपादिशत् ॥ ४६ ॥</s-l></s-lg><s-lg><s-l> द्रोण उवाच ।</s-l><s-l>शीघ्रं भवन्तः सर्वे वै धनूंष्यादाय सत्वराः ।</s-l><s-l>भासमेतं समुद्दिश्य तिष्ठन्तां संहितेषवः ॥ ४७ ॥</s-l></s-lg><s-lg><s-l>मद्वाक्यसमकालं च शिरोऽस्य विनिपात्यताम् ।</s-l><s-l>एकैकशो नियोक्ष्यामि तथा कुरुत पुत्रकाः ॥ ४८ ॥</s-l></s-lg><s-lg><s-l> वैशंपायन उवाच ।</s-l><s-l>ततो युधिष्ठिरं पूर्वमुवाचाङ्गिरसां वरः ।</s-l><s-l>संधत्स्व बाणं दुर्धर्ष मद्वाक्यान्ते विमुञ्च च ॥ ४९ ॥</s-l></s-lg><s-lg><s-l>ततो युधिष्ठिरः पूर्वं धनुर्गृह्य महारवम् ।</s-l><s-l>तस्थौ भासं समुद्दिश्य गुरुवाक्यप्रचोदितः ॥ ५० ॥</s-l></s-lg><s-lg><s-l>ततो विततधन्वानं द्रोणस्तं कुरुनन्दनम् ।</s-l><s-l>स मुहूर्तादुवाचेदं वचनं भरतर्षभ ॥ ५१ ॥</s-l></s-lg><s-lg><s-l>पश्यस्येनं द्रुमाग्रस्थं भासं नरवरात्मज ।</s-l><s-l>पश्यामीत्येवमाचार्यं प्रत्युवाच युधिष्ठिरः ॥ ५२ ॥</s-l></s-lg><s-lg><s-l>स मुहूर्तादिव पुनर्द्रोणस्तं प्रत्यभाषत ।</s-l><s-l>अथ वृक्षमिमं मां वा भ्रातॄन्वापि प्रपश्यसि ॥ ५३ ॥</s-l></s-lg><s-lg><s-l>तमुवाच स कौन्तेयः पश्याम्येनं वनस्पतिम् ।</s-l><s-l>भवन्तं च तथा भ्रातॄन्भासं चेति पुनः पुनः ॥ ५४ ॥</s-l></s-lg><s-lg><s-l>तमुवाचापसर्पेति द्रोणोऽप्रीतमना इव ।</s-l><s-l>नैतच्छक्यं त्वया वेद्धुं लक्ष्यमित्येव कुत्सयन् ॥ ५५ ॥</s-l></s-lg><s-lg><s-l>ततो दुर्योधनादींस्तान्धार्तराष्ट्रान्महायशाः ।</s-l><s-l>तेनैव क्रमयोगेन जिज्ञासुः पर्यपृच्छत ॥ ५६ ॥</s-l></s-lg><s-lg><s-l>अन्यांश्च शिष्यान्भीमादीन्राज्ञश्चैवान्यदेशजान् ।</s-l><s-l>तथा च सर्वे सर्वं तत्पश्याम इति कुत्सिताः ॥ ५७ ॥</s-l></s-lg><s-lg><s-l>ततो धनंजयं द्रोणः स्मयमानोऽभ्यभाषत ।</s-l><s-l>त्वयेदानीं प्रहर्तव्यमेतल्लक्ष्यं निशम्यताम् ॥ ५८ ॥</s-l></s-lg><s-lg><s-l>मद्वाक्यसमकालं ते मोक्तव्योऽत्र भवेच्छरः ।</s-l><s-l>वितत्य कार्मुकं पुत्र तिष्ठ तावन्मुहूर्तकम् ॥ ५९ ॥</s-l></s-lg><s-lg><s-l>एवमुक्तः सव्यसाची मण्डलीकृतकार्मुकः ।</s-l><s-l>तस्थौ लक्ष्यं समुद्दिश्य गुरुवाक्यप्रचोदितः ॥ ६० ॥</s-l></s-lg><s-lg><s-l>मुहूर्तादिव तं द्रोणस्तथैव समभाषत ।</s-l><s-l>पश्यस्येनं स्थितं भासं द्रुमं मामपि वेत्युत ॥ ६१ ॥</s-l></s-lg><s-lg><s-l>पश्याम्येनं भासमिति द्रोणं पार्थोऽभ्यभाषत ।</s-l><s-l>न तु वृक्षं भवन्तं वा पश्यामीति च भारत ॥ ६२ ॥</s-l></s-lg><s-lg><s-l>ततः प्रीतमना द्रोणो मुहूर्तादिव तं पुनः ।</s-l><s-l>प्रत्यभाषत दुर्धर्षः पाण्डवानां रथर्षभम् ॥ ६३ ॥</s-l></s-lg><s-lg><s-l>भासं पश्यसि यद्येनं तथा ब्रूहि पुनर्वचः ।</s-l><s-l>शिरः पश्यामि भासस्य न गात्रमिति सोऽब्रवीत् ॥ ६४ ॥</s-l></s-lg><s-lg><s-l>अर्जुनेनैवमुक्तस्तु द्रोणो हृष्टतनूरुहः ।</s-l><s-l>मुञ्चस्वेत्यब्रवीत्पार्थं स मुमोचाविचारयन् ॥ ६५ ॥</s-l></s-lg><s-lg><s-l>ततस्तस्य नगस्थस्य क्षुरेण निशितेन ह ।</s-l><s-l>शिर उत्कृत्य तरसा पातयामास पाण्डवः ॥ ६६ ॥</s-l></s-lg><s-lg><s-l>तस्मिन्कर्मणि संसिद्धे पर्यश्वजत फल्गुनम् ।</s-l><s-l>मेने च द्रुपदं संख्ये सानुबन्धं पराजितम् ॥ ६७ ॥</s-l></s-lg><s-lg><s-l>कस्यचित्त्वथ कालस्य सशिष्योऽङ्गिरसां वरः ।</s-l><s-l>जगाम गङ्गामभितो मज्जितुं भरतर्षभ ॥ ६८ ॥</s-l></s-lg><s-lg><s-l>अवगाढमथो द्रोणं सलिले सलिलेचरः ।</s-l><s-l>ग्राहो जग्राह बलवाञ्जङ्घान्ते कालचोदितः ॥ ६९ ॥</s-l></s-lg><s-lg><s-l>स समर्थोऽपि मोक्षाय शिष्यान्सर्वानचोदयत् ।</s-l><s-l>ग्राहं हत्वा मोक्षयध्वं मामिति त्वरयन्निव ॥ ७० ॥</s-l></s-lg><s-lg><s-l>तद्वाक्यसमकालं तु बीभत्सुर्निशितैः शरैः ।</s-l><s-l>आवापैः पञ्चभिर्ग्राहं मग्नमम्भस्यताडयत् ।</s-l><s-l>इतरे तु विसंमूढास्तत्र तत्र प्रपेदिरे ॥ ७१ ॥</s-l></s-lg><s-lg><s-l>तं च दृष्ट्वा क्रियोपेतं द्रोणोऽमन्यत पाण्डवम् ।</s-l><s-l>विशिष्टं सर्वशिष्येभ्यः प्रीतिमांश्चाभवत्तदा ॥ ७२ ॥</s-l></s-lg><s-lg><s-l>स पार्थबाणैर्बहुधा खण्डशः परिकल्पितः ।</s-l><s-l>ग्राहः पञ्चत्वमापेदे जङ्घां त्यक्त्वा महात्मनः ॥ ७३ ॥</s-l></s-lg><s-lg><s-l>अथाब्रवीन्महात्मानं भारद्वाजो महारथम् ।</s-l><s-l>गृहाणेदं महाबाहो विशिष्टमतिदुर्धरम् ।</s-l><s-l>अस्त्रं ब्रह्मशिरो नाम सप्रयोगनिवर्तनम् ॥ ७४ ॥</s-l></s-lg><s-lg><s-l>न च ते मानुषेष्वेतत्प्रयोक्तव्यं कथंचन ।</s-l><s-l>जगद्विनिर्दहेदेतदल्पतेजसि पातितम् ॥ ७५ ॥</s-l></s-lg><s-lg><s-l>असामान्यमिदं तात लोकेष्वस्त्रं निगद्यते ।</s-l><s-l>तद्धारयेथाः प्रयतः शृणु चेदं वचो मम ॥ ७६ ॥</s-l></s-lg><s-lg><s-l>बाधेतामानुषः शत्रुर्यदा त्वां वीर कश्चन ।</s-l><s-l>तद्वधाय प्रयुञ्जीथास्तदास्त्रमिदमाहवे ॥ ७७ ॥</s-l></s-lg><s-lg><s-l>तथेति तत्प्रतिश्रुत्य बीभत्सुः स कृताञ्जलिः ।</s-l><s-l>जग्राह परमास्त्रं तदाह चैनं पुनर्गुरुः ।</s-l><s-l>भविता त्वत्समो नान्यः पुमाँल्लोके धनुर्धरः ॥ ७८ ॥</s-l></s-lg>