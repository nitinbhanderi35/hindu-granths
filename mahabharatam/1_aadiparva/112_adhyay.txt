<s-lg><s-l> वैशंपायन उवाच ।</s-l><s-l>एवमुक्ता महाराज कुन्ती पाण्डुमभाषत ।</s-l><s-l>कुरूणामृषभं वीरं तदा भूमिपतिं पतिम् ॥ १ ॥</s-l></s-lg><s-lg><s-l>न मामर्हसि धर्मज्ञ वक्तुमेवं कथंचन ।</s-l><s-l>धर्मपत्नीमभिरतां त्वयि राजीवलोचन ॥ २ ॥</s-l></s-lg><s-lg><s-l>त्वमेव तु महाबाहो मय्यपत्यानि भारत ।</s-l><s-l>वीर वीर्योपपन्नानि धर्मतो जनयिष्यसि ॥ ३ ॥</s-l></s-lg><s-lg><s-l>स्वर्गं मनुजशार्दूल गच्छेयं सहिता त्वया ।</s-l><s-l>अपत्याय च मां गच्छ त्वमेव कुरुनन्दन ॥ ४ ॥</s-l></s-lg><s-lg><s-l>न ह्यहं मनसाप्यन्यं गच्छेयं त्वदृते नरम् ।</s-l><s-l>त्वत्तः प्रतिविशिष्टश्च कोऽन्योऽस्ति भुवि मानवः ॥ ५ ॥</s-l></s-lg><s-lg><s-l>इमां च तावद्धर्म्यां त्वं पौराणीं शृणु मे कथाम् ।</s-l><s-l>परिश्रुतां विशालाक्ष कीर्तयिष्यामि यामहम् ॥ ६ ॥</s-l></s-lg><s-lg><s-l>व्युषिताश्व इति ख्यातो बभूव किल पार्थिवः ।</s-l><s-l>पुरा परमधर्मिष्ठः पूरोर्वंशविवर्धनः ॥ ७ ॥</s-l></s-lg><s-lg><s-l>तस्मिंश्च यजमाने वै धर्मात्मनि महात्मनि ।</s-l><s-l>उपागमंस्ततो देवाः सेन्द्राः सह महर्षिभिः ॥ ८ ॥</s-l></s-lg><s-lg><s-l>अमाद्यदिन्द्रः सोमेन दक्षिणाभिर्द्विजातयः ।</s-l><s-l>व्युषिताश्वस्य राजर्षेस्ततो यज्ञे महात्मनः ॥ ९ ॥</s-l></s-lg><s-lg><s-l>व्युषिताश्वस्ततो राजन्नति मर्त्यान्व्यरोचत ।</s-l><s-l>सर्वभूतान्यति यथा तपनः शिशिरात्यये ॥ १० ॥</s-l></s-lg><s-lg><s-l>स विजित्य गृहीत्वा च नृपतीन्राजसत्तमः ।</s-l><s-l>प्राच्यानुदीच्यान्मध्यांश्च दक्षिणात्यानकालयत् ॥ ११ ॥</s-l></s-lg><s-lg><s-l>अश्वमेधे महायज्ञे व्युषिताश्वः प्रतापवान् ।</s-l><s-l>बभूव स हि राजेन्द्रो दशनागबलान्वितः ॥ १२ ॥</s-l></s-lg><s-lg><s-l>अप्यत्र गाथां गायन्ति ये पुराणविदो जनाः ।</s-l><s-l>व्युषिताश्वः समुद्रान्तां विजित्येमां वसुंधराम् ।</s-l><s-l>अपालयत्सर्ववर्णान्पिता पुत्रानिवौरसान् ॥ १३ ॥</s-l></s-lg><s-lg><s-l>यजमानो महायज्ञैर्ब्राह्मणेभ्यो ददौ धनम् ।</s-l><s-l>अनन्तरत्नान्यादाय आजहार महाक्रतून् ।</s-l><s-l>सुषाव च बहून्सोमान्सोमसंस्थास्ततान च ॥ १४ ॥</s-l></s-lg><s-lg><s-l>आसीत्काक्षीवती चास्य भार्या परमसंमता ।</s-l><s-l>भद्रा नाम मनुष्येन्द्र रूपेणासदृशी भुवि ॥ १५ ॥</s-l></s-lg><s-lg><s-l>कामयामासतुस्तौ तु परस्परमिति श्रुतिः ।</s-l><s-l>स तस्यां कामसंमत्तो यक्ष्माणं समपद्यत ॥ १६ ॥</s-l></s-lg><s-lg><s-l>तेनाचिरेण कालेन जगामास्तमिवांशुमान् ।</s-l><s-l>तस्मिन्प्रेते मनुष्येन्द्रे भार्यास्य भृशदुःखिता ॥ १७ ॥</s-l></s-lg><s-lg><s-l>अपुत्रा पुरुषव्याघ्र विललापेति नः श्रुतम् ।</s-l><s-l>भद्रा परमदुःखार्ता तन्निबोध नराधिप ॥ १८ ॥</s-l></s-lg><s-lg><s-l>नारी परमधर्मज्ञ सर्वा पुत्रविनाकृता ।</s-l><s-l>पतिं विना जीवति या न सा जीवति दुःखिता ॥ १९ ॥</s-l></s-lg><s-lg><s-l>पतिं विना मृतं श्रेयो नार्याः क्षत्रियपुंगव ।</s-l><s-l>त्वद्गतिं गन्तुमिच्छामि प्रसीदस्व नयस्व माम् ॥ २० ॥</s-l></s-lg><s-lg><s-l>त्वया हीना क्षणमपि नाहं जीवितुमुत्सहे ।</s-l><s-l>प्रसादं कुरु मे राजन्नितस्तूर्णं नयस्व माम् ॥ २१ ॥</s-l></s-lg><s-lg><s-l>पृष्ठतोऽनुगमिष्यामि समेषु विषमेषु च ।</s-l><s-l>त्वामहं नरशार्दूल गच्छन्तमनिवर्तिनम् ॥ २२ ॥</s-l></s-lg><s-lg><s-l>छायेवानपगा राजन्सततं वशवर्तिनी ।</s-l><s-l>भविष्यामि नरव्याघ्र नित्यं प्रियहिते रता ॥ २३ ॥</s-l></s-lg><s-lg><s-l>अद्य प्रभृति मां राजन्कष्टा हृदयशोषणाः ।</s-l><s-l>आधयोऽभिभविष्यन्ति त्वदृते पुष्करेक्षण ॥ २४ ॥</s-l></s-lg><s-lg><s-l>अभाग्यया मया नूनं वियुक्ताः सहचारिणः ।</s-l><s-l>संयोगा विप्रयुक्ता वा पूर्वदेहेषु पार्थिव ॥ २५ ॥</s-l></s-lg><s-lg><s-l>तदिदं कर्मभिः पापैः पूर्वदेहेषु संचितम् ।</s-l><s-l>दुःखं मामनुसंप्राप्तं राजंस्त्वद्विप्रयोगजम् ॥ २६ ॥</s-l></s-lg><s-lg><s-l>अद्य प्रभृत्यहं राजन्कुशप्रस्तरशायिनी ।</s-l><s-l>भविष्याम्यसुखाविष्टा त्वद्दर्शनपरायणा ॥ २७ ॥</s-l></s-lg><s-lg><s-l>दर्शयस्व नरव्याघ्र साधु मामसुखान्विताम् ।</s-l><s-l>दीनामनाथां कृपणां विलपन्तीं नरेश्वर ॥ २८ ॥</s-l></s-lg><s-lg><s-l>एवं बहुविधं तस्यां विलपन्त्यां पुनः पुनः ।</s-l><s-l>तं शवं संपरिष्वज्य वाक्किलान्तर्हिताब्रवीत् ॥ २९ ॥</s-l></s-lg><s-lg><s-l>उत्तिष्ठ भद्रे गच्छ त्वं ददानीह वरं तव ।</s-l><s-l>जनयिष्याम्यपत्यानि त्वय्यहं चारुहासिनि ॥ ३० ॥</s-l></s-lg><s-lg><s-l>आत्मीये च वरारोहे शयनीये चतुर्दशीम् ।</s-l><s-l>अष्टमीं वा ऋतुस्नाता संविशेथा मया सह ॥ ३१ ॥</s-l></s-lg><s-lg><s-l>एवमुक्ता तु सा देवी तथा चक्रे पतिव्रता ।</s-l><s-l>यथोक्तमेव तद्वाक्यं भद्रा पुत्रार्थिनी तदा ॥ ३२ ॥</s-l></s-lg><s-lg><s-l>सा तेन सुषुवे देवी शवेन मनुजाधिप ।</s-l><s-l>त्रीञ्शाल्वांश्चतुरो मद्रान्सुतान्भरतसत्तम ॥ ३३ ॥</s-l></s-lg><s-lg><s-l>तथा त्वमपि मय्येव मनसा भरतर्षभ ।</s-l><s-l>शक्तो जनयितुं पुत्रांस्तपोयोगबलान्वयात् ॥ ३४ ॥</s-l></s-lg>