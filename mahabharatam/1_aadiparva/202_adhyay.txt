<s-lg><s-l> नारद उवाच ।</s-l><s-l>उत्सवे वृत्तमात्रे तु त्रैलोक्याकाङ्क्षिणावुभौ ।</s-l><s-l>मन्त्रयित्वा ततः सेनां तावाज्ञापयतां तदा ॥ १ ॥</s-l></s-lg><s-lg><s-l>सुहृद्भिरभ्यनुज्ञातौ दैत्यवृद्धैश्च मन्त्रिभिः ।</s-l><s-l>कृत्वा प्रास्थानिकं रात्रौ मघासु ययतुस्तदा ॥ २ ॥</s-l></s-lg><s-lg><s-l>गदापट्टिशधारिण्या शूलमुद्गरहस्तया ।</s-l><s-l>प्रस्थितौ सहधर्मिण्या महत्या दैत्यसेनया ॥ ३ ॥</s-l></s-lg><s-lg><s-l>मङ्गलैः स्तुतिभिश्चापि विजयप्रतिसंहितैः ।</s-l><s-l>चारणैः स्तूयमानौ तु जग्मतुः परया मुदा ॥ ४ ॥</s-l></s-lg><s-lg><s-l>तावन्तरिक्षमुत्पत्य दैत्यौ कामगमावुभौ ।</s-l><s-l>देवानामेव भवनं जग्मतुर्युद्धदुर्मदौ ॥ ५ ॥</s-l></s-lg><s-lg><s-l>तयोरागमनं ज्ञात्वा वरदानं च तत्प्रभोः ।</s-l><s-l>हित्वा त्रिविष्टपं जग्मुर्ब्रह्मलोकं ततः सुराः ॥ ६ ॥</s-l></s-lg><s-lg><s-l>ताविन्द्रलोकं निर्जित्य यक्षरक्षोगणांस्तथा ।</s-l><s-l>खेचराण्यपि भूतानि जिग्यतुस्तीव्रविक्रमौ ॥ ७ ॥</s-l></s-lg><s-lg><s-l>अन्तर्भूमिगतान्नागाञ्जित्वा तौ च महासुरौ ।</s-l><s-l>समुद्रवासिनः सर्वान्म्लेच्छजातीन्विजिग्यतुः ॥ ८ ॥</s-l></s-lg><s-lg><s-l>ततः सर्वां महीं जेतुमारब्धावुग्रशासनौ ।</s-l><s-l>सैनिकांश्च समाहूय सुतीक्ष्णां वाचमूचतुः ॥ ९ ॥</s-l></s-lg><s-lg><s-l>राजर्षयो महायज्ञैर्हव्यकव्यैर्द्विजातयः ।</s-l><s-l>तेजो बलं च देवानां वर्धयन्ति श्रियं तथा ॥ १० ॥</s-l></s-lg><s-lg><s-l>तेषामेवं प्रवृद्धानां सर्वेषामसुरद्विषाम् ।</s-l><s-l>संभूय सर्वैरस्माभिः कार्यः सर्वात्मना वधः ॥ ११ ॥</s-l></s-lg><s-lg><s-l>एवं सर्वान्समादिश्य पूर्वतीरे महोदधेः ।</s-l><s-l>क्रूरां मतिं समास्थाय जग्मतुः सर्वतोमुखम् ॥ १२ ॥</s-l></s-lg><s-lg><s-l>यज्ञैर्यजन्ते ये केचिद्याजयन्ति च ये द्विजाः ।</s-l><s-l>तान्सर्वान्प्रसभं दृष्ट्वा बलिनौ जघ्नतुस्तदा ॥ १३ ॥</s-l></s-lg><s-lg><s-l>आश्रमेष्वग्निहोत्राणि ऋषीणां भावितात्मनाम् ।</s-l><s-l>गृहीत्वा प्रक्षिपन्त्यप्सु विश्रब्धाः सैनिकास्तयोः ॥ १४ ॥</s-l></s-lg><s-lg><s-l>तपोधनैश्च ये शापाः क्रुद्धैरुक्ता महात्मभिः ।</s-l><s-l>नाक्रामन्ति तयोस्तेऽपि वरदानेन जृम्भतोः ॥ १५ ॥</s-l></s-lg><s-lg><s-l>नाक्रामन्ति यदा शापा बाणा मुक्ताः शिलास्विव ।</s-l><s-l>नियमांस्तदा परित्यज्य व्यद्रवन्त द्विजातयः ॥ १६ ॥</s-l></s-lg><s-lg><s-l>पृथिव्यां ये तपःसिद्धा दान्ताः शमपरायणाः ।</s-l><s-l>तयोर्भयाद्दुद्रुवुस्ते वैनतेयादिवोरगाः ॥ १७ ॥</s-l></s-lg><s-lg><s-l>मथितैराश्रमैर्भग्नैर्विकीर्णकलशस्रुवैः ।</s-l><s-l>शून्यमासीज्जगत्सर्वं कालेनेव हतं यथा ॥ १८ ॥</s-l></s-lg><s-lg><s-l>राजर्षिभिरदृश्यद्भिरृषिभिश्च महासुरौ ।</s-l><s-l>उभौ विनिश्चयं कृत्वा विकुर्वाते वधैषिणौ ॥ १९ ॥</s-l></s-lg><s-lg><s-l>प्रभिन्नकरटौ मत्तौ भूत्वा कुञ्जररूपिणौ ।</s-l><s-l>संलीनानपि दुर्गेषु निन्यतुर्यमसादनम् ॥ २० ॥</s-l></s-lg><s-lg><s-l>सिंहौ भूत्वा पुनर्व्याघ्रौ पुनश्चान्तर्हितावुभौ ।</s-l><s-l>तैस्तैरुपायैस्तौ क्रूरावृषीन्दृष्ट्वा निजघ्नतुः ॥ २१ ॥</s-l></s-lg><s-lg><s-l>निवृत्तयज्ञस्वाध्याया प्रणष्टनृपतिद्विजा ।</s-l><s-l>उत्सन्नोत्सवयज्ञा च बभूव वसुधा तदा ॥ २२ ॥</s-l></s-lg><s-lg><s-l>हाहाभूता भयार्ता च निवृत्तविपणापणा ।</s-l><s-l>निवृत्तदेवकार्या च पुण्योद्वाहविवर्जिता ॥ २३ ॥</s-l></s-lg><s-lg><s-l>निवृत्तकृषिगोरक्षा विध्वस्तनगराश्रमा ।</s-l><s-l>अस्थिकङ्कालसंकीर्णा भूर्बभूवोग्रदर्शना ॥ २४ ॥</s-l></s-lg><s-lg><s-l>निवृत्तपितृकार्यं च निर्वषट्कारमङ्गलम् ।</s-l><s-l>जगत्प्रतिभयाकारं दुष्प्रेक्ष्यमभवत्तदा ॥ २५ ॥</s-l></s-lg><s-lg><s-l>चन्द्रादित्यौ ग्रहास्तारा नक्षत्राणि दिवौकसः ।</s-l><s-l>जग्मुर्विषादं तत्कर्म दृष्ट्वा सुन्दोपसुन्दयोः ॥ २६ ॥</s-l></s-lg><s-lg><s-l>एवं सर्वा दिशो दैत्यौ जित्वा क्रूरेण कर्मणा ।</s-l><s-l>निःसपत्नौ कुरुक्षेत्रे निवेशमभिचक्रतुः ॥ २७ ॥</s-l></s-lg>