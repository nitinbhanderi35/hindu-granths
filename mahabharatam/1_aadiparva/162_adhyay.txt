<s-lg><s-l> गन्धर्व उवाच ।</s-l><s-l>एवमुक्त्वा ततस्तूर्णं जगामोर्ध्वमनिन्दिता ।</s-l><s-l>स तु राजा पुनर्भूमौ तत्रैव निपपात ह ॥ १ ॥</s-l></s-lg><s-lg><s-l>अमात्यः सानुयात्रस्तु तं ददर्श महावने ।</s-l><s-l>क्षितौ निपतितं काले शक्रध्वजमिवोच्छ्रितम् ॥ २ ॥</s-l></s-lg><s-lg><s-l>तं हि दृष्ट्वा महेष्वासं निरश्वं पतितं क्षितौ ।</s-l><s-l>बभूव सोऽस्य सचिवः संप्रदीप्त इवाग्निना ॥ ३ ॥</s-l></s-lg><s-lg><s-l>त्वरया चोपसंगम्य स्नेहादागतसंभ्रमः ।</s-l><s-l>तं समुत्थापयामास नृपतिं काममोहितम् ॥ ४ ॥</s-l></s-lg><s-lg><s-l>भूतलाद्भूमिपालेशं पितेव पतितं सुतम् ।</s-l><s-l>प्रज्ञया वयसा चैव वृद्धः कीर्त्या दमेन च ॥ ५ ॥</s-l></s-lg><s-lg><s-l>अमात्यस्तं समुत्थाप्य बभूव विगतज्वरः ।</s-l><s-l>उवाच चैनं कल्याण्या वाचा मधुरयोत्थितम् ।</s-l><s-l>मा भैर्मनुजशार्दूल भद्रं चास्तु तवानघ ॥ ६ ॥</s-l></s-lg><s-lg><s-l>क्षुत्पिपासापरिश्रान्तं तर्कयामास तं नृपम् ।</s-l><s-l>पतितं पातनं संख्ये शात्रवाणां महीतले ॥ ७ ॥</s-l></s-lg><s-lg><s-l>वारिणाथ सुशीतेन शिरस्तस्याभ्यषेचयत् ।</s-l><s-l>अस्पृशन्मुकुटं राज्ञः पुण्डरीकसुगन्धिना ॥ ८ ॥</s-l></s-lg><s-lg><s-l>ततः प्रत्यागतप्राणस्तद्बलं बलवान्नृपः ।</s-l><s-l>सर्वं विसर्जयामास तमेकं सचिवं विना ॥ ९ ॥</s-l></s-lg><s-lg><s-l>ततस्तस्याज्ञया राज्ञो विप्रतस्थे महद्बलम् ।</s-l><s-l>स तु राजा गिरिप्रस्थे तस्मिन्पुनरुपाविशत् ॥ १० ॥</s-l></s-lg><s-lg><s-l>ततस्तस्मिन्गिरिवरे शुचिर्भूत्वा कृताञ्जलिः ।</s-l><s-l>आरिराधयिषुः सूर्यं तस्थावूर्ध्वभुजः क्षितौ ॥ ११ ॥</s-l></s-lg><s-lg><s-l>जगाम मनसा चैव वसिष्ठमृषिसत्तमम् ।</s-l><s-l>पुरोहितममित्रघ्नस्तदा संवरणो नृपः ॥ १२ ॥</s-l></s-lg><s-lg><s-l>नक्तंदिनमथैकस्थे स्थिते तस्मिञ्जनाधिपे ।</s-l><s-l>अथाजगाम विप्रर्षिस्तदा द्वादशमेऽहनि ॥ १३ ॥</s-l></s-lg><s-lg><s-l>स विदित्वैव नृपतिं तपत्या हृतमानसम् ।</s-l><s-l>दिव्येन विधिना ज्ञात्वा भावितात्मा महानृषिः ॥ १४ ॥</s-l></s-lg><s-lg><s-l>तथा तु नियतात्मानं स तं नृपतिसत्तमम् ।</s-l><s-l>आबभाषे स धर्मात्मा तस्यैवार्थचिकीर्षया ॥ १५ ॥</s-l></s-lg><s-lg><s-l>स तस्य मनुजेन्द्रस्य पश्यतो भगवानृषिः ।</s-l><s-l>ऊर्ध्वमाचक्रमे द्रष्टुं भास्करं भास्करद्युतिः ॥ १६ ॥</s-l></s-lg><s-lg><s-l>सहस्रांशुं ततो विप्रः कृताञ्जलिरुपस्थितः ।</s-l><s-l>वसिष्ठोऽहमिति प्रीत्या स चात्मानं न्यवेदयत् ॥ १७ ॥</s-l></s-lg><s-lg><s-l>तमुवाच महातेजा विवस्वान्मुनिसत्तमम् ।</s-l><s-l>महर्षे स्वागतं तेऽस्तु कथयस्व यथेच्छसि ॥ १८ ॥</s-l></s-lg>