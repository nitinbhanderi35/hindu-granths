<s-lg><s-l> नारद उवाच ।</s-l><s-l>ततो देवर्षयः सर्वे सिद्धाश्च परमर्षयः ।</s-l><s-l>जग्मुस्तदा परामार्तिं दृष्ट्वा तत्कदनं महत् ॥ १ ॥</s-l></s-lg><s-lg><s-l>तेऽभिजग्मुर्जितक्रोधा जितात्मानो जितेन्द्रियाः ।</s-l><s-l>पितामहस्य भवनं जगतः कृपया तदा ॥ २ ॥</s-l></s-lg><s-lg><s-l>ततो ददृशुरासीनं सह देवैः पितामहम् ।</s-l><s-l>सिद्धैर्ब्रह्मर्षिभिश्चैव समन्तात्परिवारितम् ॥ ३ ॥</s-l></s-lg><s-lg><s-l>तत्र देवो महादेवस्तत्राग्निर्वायुना सह ।</s-l><s-l>चन्द्रादित्यौ च धर्मश्च परमेष्ठी तथा बुधः ॥ ४ ॥</s-l></s-lg><s-lg><s-l>वैखानसा वालखिल्या वानप्रस्था मरीचिपाः ।</s-l><s-l>अजाश्चैवाविमूढाश्च तेजोगर्भास्तपस्विनः ।</s-l><s-l>ऋषयः सर्व एवैते पितामहमुपासते ॥ ५ ॥</s-l></s-lg><s-lg><s-l>ततोऽभिगम्य सहिताः सर्व एव महर्षयः ।</s-l><s-l>सुन्दोपसुन्दयोः कर्म सर्वमेव शशंसिरे ॥ ६ ॥</s-l></s-lg><s-lg><s-l>यथाकृतं यथा चैव कृतं येन क्रमेण च ।</s-l><s-l>न्यवेदयंस्ततः सर्वमखिलेन पितामहे ॥ ७ ॥</s-l></s-lg><s-lg><s-l>ततो देवगणाः सर्वे ते चैव परमर्षयः ।</s-l><s-l>तमेवार्थं पुरस्कृत्य पितामहमचोदयन् ॥ ८ ॥</s-l></s-lg><s-lg><s-l>ततः पितामहः श्रुत्वा सर्वेषां तद्वचस्तदा ।</s-l><s-l>मुहूर्तमिव संचिन्त्य कर्तव्यस्य विनिश्चयम् ॥ ९ ॥</s-l></s-lg><s-lg><s-l>तयोर्वधं समुद्दिश्य विश्वकर्माणमाह्वयत् ।</s-l><s-l>दृष्ट्वा च विश्वकर्माणं व्यादिदेश पितामहः ।</s-l><s-l>सृज्यतां प्रार्थनीयेह प्रमदेति महातपाः ॥ १० ॥</s-l></s-lg><s-lg><s-l>पितामहं नमस्कृत्य तद्वाक्यमभिनन्द्य च ।</s-l><s-l>निर्ममे योषितं दिव्यां चिन्तयित्वा प्रयत्नतः ॥ ११ ॥</s-l></s-lg><s-lg><s-l>त्रिषु लोकेषु यत्किंचिद्भूतं स्थावरजङ्गमम् ।</s-l><s-l>समानयद्दर्शनीयं तत्तद्यत्नात्ततस्ततः ॥ १२ ॥</s-l></s-lg><s-lg><s-l>कोटिशश्चापि रत्नानि तस्या गात्रे न्यवेशयत् ।</s-l><s-l>तां रत्नसंघातमयीमसृजद्देवरूपिणीम् ॥ १३ ॥</s-l></s-lg><s-lg><s-l>सा प्रयत्नेन महता निर्मिता विश्वकर्मणा ।</s-l><s-l>त्रिषु लोकेषु नारीणां रूपेणाप्रतिमाभवत् ॥ १४ ॥</s-l></s-lg><s-lg><s-l>न तस्याः सूक्ष्ममप्यस्ति यद्गात्रे रूपसंपदा ।</s-l><s-l>न युक्तं यत्र वा दृष्टिर्न सज्जति निरीक्षताम् ॥ १५ ॥</s-l></s-lg><s-lg><s-l>सा विग्रहवतीव श्रीः कान्तरूपा वपुष्मती ।</s-l><s-l>जहार सर्वभूतानां चक्षूंषि च मनांसि च ॥ १६ ॥</s-l></s-lg><s-lg><s-l>तिलं तिलं समानीय रत्नानां यद्विनिर्मिता ।</s-l><s-l>तिलोत्तमेत्यतस्तस्या नाम चक्रे पितामहः ॥ १७ ॥</s-l></s-lg><s-lg><s-l> पितामह उवाच ।</s-l><s-l>गच्छ सुन्दोपसुन्दाभ्यामसुराभ्यां तिलोत्तमे ।</s-l><s-l>प्रार्थनीयेन रूपेण कुरु भद्रे प्रलोभनम् ॥ १८ ॥</s-l></s-lg><s-lg><s-l>त्वत्कृते दर्शनादेव रूपसंपत्कृतेन वै ।</s-l><s-l>विरोधः स्याद्यथा ताभ्यामन्योन्येन तथा कुरु ॥ १९ ॥</s-l></s-lg><s-lg><s-l> नारद उवाच ।</s-l><s-l>सा तथेति प्रतिज्ञाय नमस्कृत्य पितामहम् ।</s-l><s-l>चकार मण्डलं तत्र विबुधानां प्रदक्षिणम् ॥ २० ॥</s-l></s-lg><s-lg><s-l>प्राङ्मुखो भगवानास्ते दक्षिणेन महेश्वरः ।</s-l><s-l>देवाश्चैवोत्तरेणासन्सर्वतस्त्वृषयोऽभवन् ॥ २१ ॥</s-l></s-lg><s-lg><s-l>कुर्वन्त्या तु तया तत्र मण्डलं तत्प्रदक्षिणम् ।</s-l><s-l>इन्द्रः स्थाणुश्च भगवान्धैर्येण प्रत्यवस्थितौ ॥ २२ ॥</s-l></s-lg><s-lg><s-l>द्रष्टुकामस्य चात्यर्थं गतायाः पार्श्वतस्तदा ।</s-l><s-l>अन्यदञ्चितपक्ष्मान्तं दक्षिणं निःसृतं मुखम् ॥ २३ ॥</s-l></s-lg><s-lg><s-l>पृष्ठतः परिवर्तन्त्याः पश्चिमं निःसृतं मुखम् ।</s-l><s-l>गतायाश्चोत्तरं पार्श्वमुत्तरं निःसृतं मुखम् ॥ २४ ॥</s-l></s-lg><s-lg><s-l>महेन्द्रस्यापि नेत्राणां पार्श्वतः पृष्ठतोऽग्रतः ।</s-l><s-l>रक्तान्तानां विशालानां सहस्रं सर्वतोऽभवत् ॥ २५ ॥</s-l></s-lg><s-lg><s-l>एवं चतुर्मुखः स्थाणुर्महादेवोऽभवत्पुरा ।</s-l><s-l>तथा सहस्रनेत्रश्च बभूव बलसूदनः ॥ २६ ॥</s-l></s-lg><s-lg><s-l>तथा देवनिकायानामृषीणां चैव सर्वशः ।</s-l><s-l>मुखान्यभिप्रवर्तन्ते येन याति तिलोत्तमा ॥ २७ ॥</s-l></s-lg><s-lg><s-l>तस्या गात्रे निपतिता तेषां दृष्टिर्महात्मनाम् ।</s-l><s-l>सर्वेषामेव भूयिष्ठमृते देवं पितामहम् ॥ २८ ॥</s-l></s-lg><s-lg><s-l>गच्छन्त्यास्तु तदा देवाः सर्वे च परमर्षयः ।</s-l><s-l>कृतमित्येव तत्कार्यं मेनिरे रूपसंपदा ॥ २९ ॥</s-l></s-lg><s-lg><s-l>तिलोत्तमायां तु तदा गतायां लोकभावनः ।</s-l><s-l>सर्वान्विसर्जयामास देवानृषिगणांश्च तान् ॥ ३० ॥</s-l></s-lg>