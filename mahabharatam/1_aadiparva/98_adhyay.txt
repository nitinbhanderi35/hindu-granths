<s-lg><s-l> भीष्म उवाच ।</s-l><s-l>जामदग्न्येन रामेण पितुर्वधममृष्यता ।</s-l><s-l>क्रुद्धेन च महाभागे हैहयाधिपतिर्हतः ।</s-l><s-l>शतानि दश बाहूनां निकृत्तान्यर्जुनस्य वै ॥ १ ॥</s-l></s-lg><s-lg><s-l>पुनश्च धनुरादाय महास्त्राणि प्रमुञ्चता ।</s-l><s-l>निर्दग्धं क्षत्रमसकृद्रथेन जयता महीम् ॥ २ ॥</s-l></s-lg><s-lg><s-l>एवमुच्चावचैरस्त्रैर्भार्गवेण महात्मना ।</s-l><s-l>त्रिःसप्तकृत्वः पृथिवी कृता निःक्षत्रिया पुरा ॥ ३ ॥</s-l></s-lg><s-lg><s-l>ततः संभूय सर्वाभिः क्षत्रियाभिः समन्ततः ।</s-l><s-l>उत्पादितान्यपत्यानि ब्राह्मणैर्नियतात्मभिः ॥ ४ ॥</s-l></s-lg><s-lg><s-l>पाणिग्राहस्य तनय इति वेदेषु निश्चितम् ।</s-l><s-l>धर्मं मनसि संस्थाप्य ब्राह्मणांस्ताः समभ्ययुः ।</s-l><s-l>लोकेऽप्याचरितो दृष्टः क्षत्रियाणां पुनर्भवः ॥ ५ ॥</s-l></s-lg><s-lg><s-l>अथोतथ्य इति ख्यात आसीद्धीमानृषिः पुरा ।</s-l><s-l>ममता नाम तस्यासीद्भार्या परमसंमता ॥ ६ ॥</s-l></s-lg><s-lg><s-l>उतथ्यस्य यवीयांस्तु पुरोधास्त्रिदिवौकसाम् ।</s-l><s-l>बृहस्पतिर्बृहत्तेजा ममतां सोऽन्वपद्यत ॥ ७ ॥</s-l></s-lg><s-lg><s-l>उवाच ममता तं तु देवरं वदतां वरम् ।</s-l><s-l>अन्तर्वत्नी अहं भ्रात्रा ज्येष्ठेनारम्यतामिति ॥ ८ ॥</s-l></s-lg><s-lg><s-l>अयं च मे महाभाग कुक्षावेव बृहस्पते ।</s-l><s-l>औतथ्यो वेदमत्रैव षडङ्गं प्रत्यधीयत ॥ ९ ॥</s-l></s-lg><s-lg><s-l>अमोघरेतास्त्वं चापि नूनं भवितुमर्हसि ।</s-l><s-l>तस्मादेवंगतेऽद्य त्वमुपारमितुमर्हसि ॥ १० ॥</s-l></s-lg><s-lg><s-l>एवमुक्तस्तया सम्यग्बृहत्तेजा बृहस्पतिः ।</s-l><s-l>कामात्मानं तदात्मानं न शशाक नियच्छितुम् ॥ ११ ॥</s-l></s-lg><s-lg><s-l>संबभूव ततः कामी तया सार्धमकामया ।</s-l><s-l>उत्सृजन्तं तु तं रेतः स गर्भस्थोऽभ्यभाषत ॥ १२ ॥</s-l></s-lg><s-lg><s-l>भोस्तात कन्यस वदे द्वयोर्नास्त्यत्र संभवः ।</s-l><s-l>अमोघशुक्रश्च भवान्पूर्वं चाहमिहागतः ॥ १३ ॥</s-l></s-lg><s-lg><s-l>शशाप तं ततः क्रुद्ध एवमुक्तो बृहस्पतिः ।</s-l><s-l>उतथ्यपुत्रं गर्भस्थं निर्भर्त्स्य भगवानृषिः ॥ १४ ॥</s-l></s-lg><s-lg><s-l>यस्मात्त्वमीदृशे काले सर्वभूतेप्सिते सति ।</s-l><s-l>एवमात्थ वचस्तस्मात्तमो दीर्घं प्रवेक्ष्यसि ॥ १५ ॥</s-l></s-lg><s-lg><s-l>स वै दीर्घतमा नाम शापादृषिरजायत ।</s-l><s-l>बृहस्पतेर्बृहत्कीर्तेर्बृहस्पतिरिवौजसा ॥ १६ ॥</s-l></s-lg><s-lg><s-l>स पुत्राञ्जनयामास गौतमादीन्महायशाः ।</s-l><s-l>ऋषेरुतथ्यस्य तदा संतानकुलवृद्धये ॥ १७ ॥</s-l></s-lg><s-lg><s-l>लोभमोहाभिभूतास्ते पुत्रास्तं गौतमादयः ।</s-l><s-l>काष्ठे समुद्गे प्रक्षिप्य गङ्गायां समवासृजन् ॥ १८ ॥</s-l></s-lg><s-lg><s-l>न स्यादन्धश्च वृद्धश्च भर्तव्योऽयमिति स्म ते ।</s-l><s-l>चिन्तयित्वा ततः क्रूराः प्रतिजग्मुरथो गृहान् ॥ १९ ॥</s-l></s-lg><s-lg><s-l>सोऽनुस्रोतस्तदा राजन्प्लवमान ऋषिस्ततः ।</s-l><s-l>जगाम सुबहून्देशानन्धस्तेनोडुपेन ह ॥ २० ॥</s-l></s-lg><s-lg><s-l>तं तु राजा बलिर्नाम सर्वधर्मविशारदः ।</s-l><s-l>अपश्यन्मज्जनगतः स्रोतसाभ्याशमागतम् ॥ २१ ॥</s-l></s-lg><s-lg><s-l>जग्राह चैनं धर्मात्मा बलिः सत्यपराक्रमः ।</s-l><s-l>ज्ञात्वा चैनं स वव्रेऽथ पुत्रार्थं मनुजर्षभ ॥ २२ ॥</s-l></s-lg><s-lg><s-l>संतानार्थं महाभाग भार्यासु मम मानद ।</s-l><s-l>पुत्रान्धर्मार्थकुशलानुत्पादयितुमर्हसि ॥ २३ ॥</s-l></s-lg><s-lg><s-l>एवमुक्तः स तेजस्वी तं तथेत्युक्तवानृषिः ।</s-l><s-l>तस्मै स राजा स्वां भार्यां सुदेष्णां प्राहिणोत्तदा ॥ २४ ॥</s-l></s-lg><s-lg><s-l>अन्धं वृद्धं च तं मत्वा न सा देवी जगाम ह ।</s-l><s-l>स्वां तु धात्रेयिकां तस्मै वृद्धाय प्राहिणोत्तदा ॥ २५ ॥</s-l></s-lg><s-lg><s-l>तस्यां काक्षीवदादीन्स शूद्रयोनावृषिर्वशी ।</s-l><s-l>जनयामास धर्मात्मा पुत्रानेकादशैव तु ॥ २६ ॥</s-l></s-lg><s-lg><s-l>काक्षीवदादीन्पुत्रांस्तान्दृष्ट्वा सर्वानधीयतः ।</s-l><s-l>उवाच तमृषिं राजा ममैत इति वीर्यवान् ॥ २७ ॥</s-l></s-lg><s-lg><s-l>नेत्युवाच महर्षिस्तं ममैवैत इति ब्रुवन् ।</s-l><s-l>शूद्रयोनौ मया हीमे जाताः काक्षीवदादयः ॥ २८ ॥</s-l></s-lg><s-lg><s-l>अन्धं वृद्धं च मां मत्वा सुदेष्णा महिषी तव ।</s-l><s-l>अवमन्य ददौ मूढा शूद्रां धात्रेयिकां हि मे ॥ २९ ॥</s-l></s-lg><s-lg><s-l>ततः प्रसादयामास पुनस्तमृषिसत्तमम् ।</s-l><s-l>बलिः सुदेष्णां भार्यां च तस्मै तां प्राहिणोत्पुनः ॥ ३० ॥</s-l></s-lg><s-lg><s-l>तां स दीर्घतमाङ्गेषु स्पृष्ट्वा देवीमथाब्रवीत् ।</s-l><s-l>भविष्यति कुमारस्ते तेजस्वी सत्यवागिति ॥ ३१ ॥</s-l></s-lg><s-lg><s-l>तत्राङ्गो नाम राजर्षिः सुदेष्णायामजायत ।</s-l><s-l>एवमन्ये महेष्वासा ब्राह्मणैः क्षत्रिया भुवि ॥ ३२ ॥</s-l></s-lg><s-lg><s-l>जाताः परमधर्मज्ञा वीर्यवन्तो महाबलाः ।</s-l><s-l>एतच्छ्रुत्वा त्वमप्यत्र मातः कुरु यथेप्सितम् ॥ ३३ ॥</s-l></s-lg>