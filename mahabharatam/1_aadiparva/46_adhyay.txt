<s-lg><s-l> मन्त्रिण ऊचुः ।</s-l><s-l>ततः स राजा राजेन्द्र स्कन्धे तस्य भुजंगमम् ।</s-l><s-l>मुनेः क्षुत्क्षाम आसज्य स्वपुरं पुनराययौ ॥ १ ॥</s-l></s-lg><s-lg><s-l>ऋषेस्तस्य तु पुत्रोऽभूद्गवि जातो महायशाः ।</s-l><s-l>शृङ्गी नाम महातेजास्तिग्मवीर्योऽतिकोपनः ॥ २ ॥</s-l></s-lg><s-lg><s-l>ब्रह्माणं सोऽभ्युपागम्य मुनिः पूजां चकार ह ।</s-l><s-l>अनुज्ञातो गतस्तत्र शृङ्गी शुश्राव तं तदा ।</s-l><s-l>सख्युः सकाशात्पितरं पित्रा ते धर्षितं तथा ॥ ३ ॥</s-l></s-lg><s-lg><s-l>मृतं सर्पं समासक्तं पित्रा ते जनमेजय ।</s-l><s-l>वहन्तं कुरुशार्दूल स्कन्धेनानपकारिणम् ॥ ४ ॥</s-l></s-lg><s-lg><s-l>तपस्विनमतीवाथ तं मुनिप्रवरं नृप ।</s-l><s-l>जितेन्द्रियं विशुद्धं च स्थितं कर्मण्यथाद्भुते ॥ ५ ॥</s-l></s-lg><s-lg><s-l>तपसा द्योतितात्मानं स्वेष्वङ्गेषु यतं तथा ।</s-l><s-l>शुभाचारं शुभकथं सुस्थिरं तमलोलुपम् ॥ ६ ॥</s-l></s-lg><s-lg><s-l>अक्षुद्रमनसूयं च वृद्धं मौनव्रते स्थितम् ।</s-l><s-l>शरण्यं सर्वभूतानां पित्रा विप्रकृतं तव ॥ ७ ॥</s-l></s-lg><s-lg><s-l>शशापाथ स तच्छ्रुत्वा पितरं ते रुषान्वितः ।</s-l><s-l>ऋषेः पुत्रो महातेजा बालोऽपि स्थविरैर्वरः ॥ ८ ॥</s-l></s-lg><s-lg><s-l>स क्षिप्रमुदकं स्पृष्ट्वा रोषादिदमुवाच ह ।</s-l><s-l>पितरं तेऽभिसंधाय तेजसा प्रज्वलन्निव ॥ ९ ॥</s-l></s-lg><s-lg><s-l>अनागसि गुरौ यो मे मृतं सर्पमवासृजत् ।</s-l><s-l>तं नागस्तक्षकः क्रुद्धस्तेजसा सादयिष्यति ।</s-l><s-l>सप्तरात्रादितः पापं पश्य मे तपसो बलम् ॥ १० ॥</s-l></s-lg><s-lg><s-l>इत्युक्त्वा प्रययौ तत्र पिता यत्रास्य सोऽभवत् ।</s-l><s-l>दृष्ट्वा च पितरं तस्मै शापं तं प्रत्यवेदयत् ॥ ११ ॥</s-l></s-lg><s-lg><s-l>स चापि मुनिशार्दूलः प्रेषयामास ते पितुः ।</s-l><s-l>शप्तोऽसि मम पुत्रेण यत्तो भव महीपते ।</s-l><s-l>तक्षकस्त्वां महाराज तेजसा सादयिष्यति ॥ १२ ॥</s-l></s-lg><s-lg><s-l>श्रुत्वा तु तद्वचो घोरं पिता ते जनमेजय ।</s-l><s-l>यत्तोऽभवत्परित्रस्तस्तक्षकात्पन्नगोत्तमात् ॥ १३ ॥</s-l></s-lg><s-lg><s-l>ततस्तस्मिंस्तु दिवसे सप्तमे समुपस्थिते ।</s-l><s-l>राज्ञः समीपं ब्रह्मर्षिः काश्यपो गन्तुमैच्छत ॥ १४ ॥</s-l></s-lg><s-lg><s-l>तं ददर्शाथ नागेन्द्रः काश्यपं तक्षकस्तदा ।</s-l><s-l>तमब्रवीत्पन्नगेन्द्रः काश्यपं त्वरितं व्रजन् ।</s-l><s-l>क्व भवांस्त्वरितो याति किं च कार्यं चिकीर्षति ॥ १५ ॥</s-l></s-lg><s-lg><s-l> काश्यप उवाच ।</s-l><s-l>यत्र राजा कुरुश्रेष्ठः परिक्षिन्नाम वै द्विज ।</s-l><s-l>तक्षकेण भुजंगेन धक्ष्यते किल तत्र वै ॥ १६ ॥</s-l></s-lg><s-lg><s-l>गच्छाम्यहं तं त्वरितः सद्यः कर्तुमपज्वरम् ।</s-l><s-l>मयाभिपन्नं तं चापि न सर्पो धर्षयिष्यति ॥ १७ ॥</s-l></s-lg><s-lg><s-l> तक्षक उवाच ।</s-l><s-l>किमर्थं तं मया दष्टं संजीवयितुमिच्छसि ।</s-l><s-l>ब्रूहि काममहं तेऽद्य दद्मि स्वं वेश्म गम्यताम् ॥ १८ ॥</s-l></s-lg><s-lg><s-l> मन्त्रिण ऊचुः ।</s-l><s-l>धनलिप्सुरहं तत्र यामीत्युक्तश्च तेन सः ।</s-l><s-l>तमुवाच महात्मानं मानयञ्श्लक्ष्णया गिरा ॥ १९ ॥</s-l></s-lg><s-lg><s-l>यावद्धनं प्रार्थयसे तस्माद्राज्ञस्ततोऽधिकम् ।</s-l><s-l>गृहाण मत्त एव त्वं संनिवर्तस्व चानघ ॥ २० ॥</s-l></s-lg><s-lg><s-l>स एवमुक्तो नागेन काश्यपो द्विपदां वरः ।</s-l><s-l>लब्ध्वा वित्तं निववृते तक्षकाद्यावदीप्सितम् ॥ २१ ॥</s-l></s-lg><s-lg><s-l>तस्मिन्प्रतिगते विप्रे छद्मनोपेत्य तक्षकः ।</s-l><s-l>तं नृपं नृपतिश्रेष्ठ पितरं धार्मिकं तव ॥ २२ ॥</s-l></s-lg><s-lg><s-l>प्रासादस्थं यत्तमपि दग्धवान्विषवह्निना ।</s-l><s-l>ततस्त्वं पुरुषव्याघ्र विजयायाभिषेचितः ॥ २३ ॥</s-l></s-lg><s-lg><s-l>एतद्दृष्टं श्रुतं चापि यथावन्नृपसत्तम ।</s-l><s-l>अस्माभिर्निखिलं सर्वं कथितं ते सुदारुणम् ॥ २४ ॥</s-l></s-lg><s-lg><s-l>श्रुत्वा चैतं नृपश्रेष्ठ पार्थिवस्य पराभवम् ।</s-l><s-l>अस्य चर्षेरुत्तङ्कस्य विधत्स्व यदनन्तरम् ॥ २५ ॥</s-l></s-lg><s-lg><s-l> जनमेजय उवाच ।</s-l><s-l>एतत्तु श्रोतुमिच्छामि अटव्यां निर्जने वने ।</s-l><s-l>संवादं पन्नगेन्द्रस्य काश्यपस्य च यत्तदा ॥ २६ ॥</s-l></s-lg><s-lg><s-l>केन दृष्टं श्रुतं चापि भवतां श्रोत्रमागतम् ।</s-l><s-l>श्रुत्वा चाथ विधास्यामि पन्नगान्तकरीं मतिम् ॥ २७ ॥</s-l></s-lg><s-lg><s-l> मन्त्रिण ऊचुः ।</s-l><s-l>शृणु राजन्यथास्माकं येनैतत्कथितं पुरा ।</s-l><s-l>समागमं द्विजेन्द्रस्य पन्नगेन्द्रस्य चाध्वनि ॥ २८ ॥</s-l></s-lg><s-lg><s-l>तस्मिन्वृक्षे नरः कश्चिदिन्धनार्थाय पार्थिव ।</s-l><s-l>विचिन्वन्पूर्वमारूढः शुष्कशाखं वनस्पतिम् ।</s-l><s-l>अबुध्यमानौ तं तत्र वृक्षस्थं पन्नगद्विजौ ॥ २९ ॥</s-l></s-lg><s-lg><s-l>स तु तेनैव वृक्षेण भस्मीभूतोऽभवत्तदा ।</s-l><s-l>द्विजप्रभावाद्राजेन्द्र जीवितः सवनस्पतिः ॥ ३० ॥</s-l></s-lg><s-lg><s-l>तेन गत्वा नृपश्रेष्ठ नगरेऽस्मिन्निवेदितम् ।</s-l><s-l>यथावृत्तं तु तत्सर्वं तक्षकस्य द्विजस्य च ॥ ३१ ॥</s-l></s-lg><s-lg><s-l>एतत्ते कथितं राजन्यथावृत्तं यथाश्रुतम् ।</s-l><s-l>श्रुत्वा तु नृपशार्दूल प्रकुरुष्व यथेप्सितम् ॥ ३२ ॥</s-l></s-lg><s-lg><s-l> सूत उवाच ।</s-l><s-l>मन्त्रिणां तु वचः श्रुत्वा स राजा जनमेजयः ।</s-l><s-l>पर्यतप्यत दुःखार्तः प्रत्यपिंषत्करे करम् ॥ ३३ ॥</s-l></s-lg><s-lg><s-l>निःश्वासमुष्णमसकृद्दीर्घं राजीवलोचनः ।</s-l><s-l>मुमोचाश्रूणि च तदा नेत्राभ्यां प्रततं नृपः ।</s-l><s-l>उवाच च महीपालो दुःखशोकसमन्वितः ॥ ३४ ॥</s-l></s-lg><s-lg><s-l>श्रुत्वैतद्भवतां वाक्यं पितुर्मे स्वर्गतिं प्रति ।</s-l><s-l>निश्चितेयं मम मतिर्या वै तां मे निबोधत ॥ ३५ ॥</s-l></s-lg><s-lg><s-l>अनन्तरमहं मन्ये तक्षकाय दुरात्मने ।</s-l><s-l>प्रतिकर्तव्यमित्येव येन मे हिंसितः पिता ॥ ३६ ॥</s-l></s-lg><s-lg><s-l>ऋषेर्हि शृङ्गेर्वचनं कृत्वा दग्ध्वा च पार्थिवम् ।</s-l><s-l>यदि गच्छेदसौ पापो ननु जीवेत्पिता मम ॥ ३७ ॥</s-l></s-lg><s-lg><s-l>परिहीयेत किं तस्य यदि जीवेत्स पार्थिवः ।</s-l><s-l>काश्यपस्य प्रसादेन मन्त्रिणां सुनयेन च ॥ ३८ ॥</s-l></s-lg><s-lg><s-l>स तु वारितवान्मोहात्काश्यपं द्विजसत्तमम् ।</s-l><s-l>संजिजीवयिषुं प्राप्तं राजानमपराजितम् ॥ ३९ ॥</s-l></s-lg><s-lg><s-l>महानतिक्रमो ह्येष तक्षकस्य दुरात्मनः ।</s-l><s-l>द्विजस्य योऽददद्द्रव्यं मा नृपं जीवयेदिति ॥ ४० ॥</s-l></s-lg><s-lg><s-l>उत्तङ्कस्य प्रियं कुर्वन्नात्मनश्च महत्प्रियम् ।</s-l><s-l>भवतां चैव सर्वेषां यास्याम्यपचितिं पितुः ॥ ४१ ॥</s-l></s-lg>