<s-lg><s-l> शौनक उवाच ।</s-l><s-l>पुराणमखिलं तात पिता तेऽधीतवान्पुरा ।</s-l><s-l>कच्चित्त्वमपि तत्सर्वमधीषे लोमहर्षणे ॥ १ ॥</s-l></s-lg><s-lg><s-l>पुराणे हि कथा दिव्या आदिवंशाश्च धीमताम् ।</s-l><s-l>कथ्यन्ते ताः पुरास्माभिः श्रुताः पूर्वं पितुस्तव ॥ २ ॥</s-l></s-lg><s-lg><s-l>तत्र वंशमहं पूर्वं श्रोतुमिच्छामि भार्गवम् ।</s-l><s-l>कथयस्व कथामेतां कल्याः स्म श्रवणे तव ॥ ३ ॥</s-l></s-lg><s-lg><s-l> सूत उवाच ।</s-l><s-l>यदधीतं पुरा सम्यग्द्विजश्रेष्ठ महात्मभिः ।</s-l><s-l>वैशंपायनविप्राद्यैस्तैश्चापि कथितं पुरा ॥ ४ ॥</s-l></s-lg><s-lg><s-l>यदधीतं च पित्रा मे सम्यक्चैव ततो मया ।</s-l><s-l>तत्तावच्छृणु यो देवैः सेन्द्रैः साग्निमरुद्गणैः ।</s-l><s-l>पूजितः प्रवरो वंशो भृगूणां भृगुनन्दन ॥ ५ ॥</s-l></s-lg><s-lg><s-l>इमं वंशमहं ब्रह्मन्भार्गवं ते महामुने ।</s-l><s-l>निगदामि कथायुक्तं पुराणाश्रयसंयुतम् ॥ ६ ॥</s-l></s-lg><s-lg><s-l>भृगोः सुदयितः पुत्रश्च्यवनो नाम भार्गवः ।</s-l><s-l>च्यवनस्यापि दायादः प्रमतिर्नाम धार्मिकः ।</s-l><s-l>प्रमतेरप्यभूत्पुत्रो घृताच्यां रुरुरित्युत ॥ ७ ॥</s-l></s-lg><s-lg><s-l>रुरोरपि सुतो जज्ञे शुनको वेदपारगः ।</s-l><s-l>प्रमद्वरायां धर्मात्मा तव पूर्वपितामहात् ॥ ८ ॥</s-l></s-lg><s-lg><s-l>तपस्वी च यशस्वी च श्रुतवान्ब्रह्मवित्तमः ।</s-l><s-l>धर्मिष्ठः सत्यवादी च नियतो नियतेन्द्रियः ॥ ९ ॥</s-l></s-lg><s-lg><s-l> शौनक उवाच ।</s-l><s-l>सूतपुत्र यथा तस्य भार्गवस्य महात्मनः ।</s-l><s-l>च्यवनत्वं परिख्यातं तन्ममाचक्ष्व पृच्छतः ॥ १० ॥</s-l></s-lg><s-lg><s-l> सूत उवाच ।</s-l><s-l>भृगोः सुदयिता भार्या पुलोमेत्यभिविश्रुता ।</s-l><s-l>तस्यां गर्भः समभवद्भृगोर्वीर्यसमुद्भवः ॥ ११ ॥</s-l></s-lg><s-lg><s-l>तस्मिन्गर्भे संभृतेऽथ पुलोमायां भृगूद्वह ।</s-l><s-l>समये समशीलिन्यां धर्मपत्न्यां यशस्विनः ॥ १२ ॥</s-l></s-lg><s-lg><s-l>अभिषेकाय निष्क्रान्ते भृगौ धर्मभृतां वरे ।</s-l><s-l>आश्रमं तस्य रक्षोऽथ पुलोमाभ्याजगाम ह ॥ १३ ॥</s-l></s-lg><s-lg><s-l>तं प्रविश्याश्रमं दृष्ट्वा भृगोर्भार्यामनिन्दिताम् ।</s-l><s-l>हृच्छयेन समाविष्टो विचेताः समपद्यत ॥ १४ ॥</s-l></s-lg><s-lg><s-l>अभ्यागतं तु तद्रक्षः पुलोमा चारुदर्शना ।</s-l><s-l>न्यमन्त्रयत वन्येन फलमूलादिना तदा ॥ १५ ॥</s-l></s-lg><s-lg><s-l>तां तु रक्षस्ततो ब्रह्मन्हृच्छयेनाभिपीडितम् ।</s-l><s-l>दृष्ट्वा हृष्टमभूत्तत्र जिहीर्षुस्तामनिन्दिताम् ॥ १६ ॥</s-l></s-lg><s-lg><s-l>अथाग्निशरणेऽपश्यज्ज्वलितं जातवेदसम् ।</s-l><s-l>तमपृच्छत्ततो रक्षः पावकं ज्वलितं तदा ॥ १७ ॥</s-l></s-lg><s-lg><s-l>शंस मे कस्य भार्येयमग्ने पृष्ट ऋतेन वै ।</s-l><s-l>सत्यस्त्वमसि सत्यं मे वद पावक पृच्छते ॥ १८ ॥</s-l></s-lg><s-lg><s-l>मया हीयं पूर्ववृता भार्यार्थे वरवर्णिनी ।</s-l><s-l>पश्चात्त्विमां पिता प्रादाद्भृगवेऽनृतकारिणे ॥ १९ ॥</s-l></s-lg><s-lg><s-l>सेयं यदि वरारोहा भृगोर्भार्या रहोगता ।</s-l><s-l>तथा सत्यं समाख्याहि जिहीर्षाम्याश्रमादिमाम् ॥ २० ॥</s-l></s-lg><s-lg><s-l>मन्युर्हि हृदयं मेऽद्य प्रदहन्निव तिष्ठति ।</s-l><s-l>मत्पूर्वभार्यां यदिमां भृगुः प्राप सुमध्यमाम् ॥ २१ ॥</s-l></s-lg><s-lg><s-l>तद्रक्ष एवमामन्त्र्य ज्वलितं जातवेदसम् ।</s-l><s-l>शङ्कमानो भृगोर्भार्यां पुनः पुनरपृच्छत ॥ २२ ॥</s-l></s-lg><s-lg><s-l>त्वमग्ने सर्वभूतानामन्तश्चरसि नित्यदा ।</s-l><s-l>साक्षिवत्पुण्यपापेषु सत्यं ब्रूहि कवे वचः ॥ २३ ॥</s-l></s-lg><s-lg><s-l>मत्पूर्वभार्यापहृता भृगुणानृतकारिणा ।</s-l><s-l>सेयं यदि तथा मे त्वं सत्यमाख्यातुमर्हसि ॥ २४ ॥</s-l></s-lg><s-lg><s-l>श्रुत्वा त्वत्तो भृगोर्भार्यां हरिष्याम्यहमाश्रमात् ।</s-l><s-l>जातवेदः पश्यतस्ते वद सत्यां गिरं मम ॥ २५ ॥</s-l></s-lg><s-lg><s-l>तस्य तद्वचनं श्रुत्वा सप्तार्चिर्दुःखितो भृशम् ।</s-l><s-l>भीतोऽनृताच्च शापाच्च भृगोरित्यब्रवीच्छनैः ॥ २६ ॥</s-l></s-lg>