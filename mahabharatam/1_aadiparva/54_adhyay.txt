<s-lg><s-l> सूत उवाच ।</s-l><s-l>श्रुत्वा तु सर्पसत्राय दीक्षितं जनमेजयम् ।</s-l><s-l>अभ्यागच्छदृषिर्विद्वान्कृष्णद्वैपायनस्तदा ॥ १ ॥</s-l></s-lg><s-lg><s-l>जनयामास यं काली शक्तेः पुत्रात्पराशरात् ।</s-l><s-l>कन्यैव यमुनाद्वीपे पाण्डवानां पितामहम् ॥ २ ॥</s-l></s-lg><s-lg><s-l>जातमात्रश्च यः सद्य इष्ट्या देहमवीवृधत् ।</s-l><s-l>वेदांश्चाधिजगे साङ्गान्सेतिहासान्महायशाः ॥ ३ ॥</s-l></s-lg><s-lg><s-l>यं नातितपसा कश्चिन्न वेदाध्ययनेन च ।</s-l><s-l>न व्रतैर्नोपवासैश्च न प्रसूत्या न मन्युना ॥ ४ ॥</s-l></s-lg><s-lg><s-l>विव्यासैकं चतुर्धा यो वेदं वेदविदां वरः ।</s-l><s-l>परावरज्ञो ब्रह्मर्षिः कविः सत्यव्रतः शुचिः ॥ ५ ॥</s-l></s-lg><s-lg><s-l>यः पाण्डुं धृतराष्ट्रं च विदुरं चाप्यजीजनत् ।</s-l><s-l>शंतनोः संततिं तन्वन्पुण्यकीर्तिर्महायशाः ॥ ६ ॥</s-l></s-lg><s-lg><s-l>जनमेजयस्य राजर्षेः स तद्यज्ञसदस्तदा ।</s-l><s-l>विवेश शिष्यैः सहितो वेदवेदाङ्गपारगैः ॥ ७ ॥</s-l></s-lg><s-lg><s-l>तत्र राजानमासीनं ददर्श जनमेजयम् ।</s-l><s-l>वृतं सदस्यैर्बहुभिर्देवैरिव पुरंदरम् ॥ ८ ॥</s-l></s-lg><s-lg><s-l>तथा मूर्धावसिक्तैश्च नानाजनपदेश्वरैः ।</s-l><s-l>ऋत्विग्भिर्देवकल्पैश्च कुशलैर्यज्ञसंस्तरे ॥ ९ ॥</s-l></s-lg><s-lg><s-l>जनमेजयस्तु राजर्षिर्दृष्ट्वा तमृषिमागतम् ।</s-l><s-l>सगणोऽभ्युद्ययौ तूर्णं प्रीत्या भरतसत्तमः ॥ १० ॥</s-l></s-lg><s-lg><s-l>काञ्चनं विष्टरं तस्मै सदस्यानुमते प्रभुः ।</s-l><s-l>आसनं कल्पयामास यथा शक्रो बृहस्पतेः ॥ ११ ॥</s-l></s-lg><s-lg><s-l>तत्रोपविष्टं वरदं देवर्षिगणपूजितम् ।</s-l><s-l>पूजयामास राजेन्द्रः शास्त्रदृष्टेन कर्मणा ॥ १२ ॥</s-l></s-lg><s-lg><s-l>पाद्यमाचमनीयं च अर्घ्यं गां च विधानतः ।</s-l><s-l>पितामहाय कृष्णाय तदर्हाय न्यवेदयत् ॥ १३ ॥</s-l></s-lg><s-lg><s-l>प्रतिगृह्य च तां पूजां पाण्डवाज्जनमेजयात् ।</s-l><s-l>गां चैव समनुज्ञाय व्यासः प्रीतोऽभवत्तदा ॥ १४ ॥</s-l></s-lg><s-lg><s-l>तथा संपूजयित्वा तं यत्नेन प्रपितामहम् ।</s-l><s-l>उपोपविश्य प्रीतात्मा पर्यपृच्छदनामयम् ॥ १५ ॥</s-l></s-lg><s-lg><s-l>भगवानपि तं दृष्ट्वा कुशलं प्रतिवेद्य च ।</s-l><s-l>सदस्यैः पूजितः सर्वैः सदस्यानभ्यपूजयत् ॥ १६ ॥</s-l></s-lg><s-lg><s-l>ततस्तं सत्कृतं सर्वैः सदस्यैर्जनमेजयः ।</s-l><s-l>इदं पश्चाद्द्विजश्रेष्ठं पर्यपृच्छत्कृताञ्जलिः ॥ १७ ॥</s-l></s-lg><s-lg><s-l>कुरूणां पाण्डवानां च भवान्प्रत्यक्षदर्शिवान् ।</s-l><s-l>तेषां चरितमिच्छामि कथ्यमानं त्वया द्विज ॥ १८ ॥</s-l></s-lg><s-lg><s-l>कथं समभवद्भेदस्तेषामक्लिष्टकर्मणाम् ।</s-l><s-l>तच्च युद्धं कथं वृत्तं भूतान्तकरणं महत् ॥ १९ ॥</s-l></s-lg><s-lg><s-l>पितामहानां सर्वेषां दैवेनाविष्टचेतसाम् ।</s-l><s-l>कार्त्स्न्येनैतत्समाचक्ष्व भगवन्कुशलो ह्यसि ॥ २० ॥</s-l></s-lg><s-lg><s-l>तस्य तद्वचनं श्रुत्वा कृष्णद्वैपायनस्तदा ।</s-l><s-l>शशास शिष्यमासीनं वैशंपायनमन्तिके ॥ २१ ॥</s-l></s-lg><s-lg><s-l>कुरूणां पाण्डवानां च यथा भेदोऽभवत्पुरा ।</s-l><s-l>तदस्मै सर्वमाचक्ष्व यन्मत्तः श्रुतवानसि ॥ २२ ॥</s-l></s-lg><s-lg><s-l>गुरोर्वचनमाज्ञाय स तु विप्रर्षभस्तदा ।</s-l><s-l>आचचक्षे ततः सर्वमितिहासं पुरातनम् ॥ २३ ॥</s-l></s-lg><s-lg><s-l>तस्मै राज्ञे सदस्येभ्यः क्षत्रियेभ्यश्च सर्वशः ।</s-l><s-l>भेदं राज्यविनाशं च कुरुपाण्डवयोस्तदा ॥ २४ ॥</s-l></s-lg>