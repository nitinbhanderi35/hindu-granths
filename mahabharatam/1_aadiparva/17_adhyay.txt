<s-lg><s-l> सूत उवाच ।</s-l><s-l>अथावरणमुख्यानि नानाप्रहरणानि च ।</s-l><s-l>प्रगृह्याभ्यद्रवन्देवान्सहिता दैत्यदानवाः ॥ १ ॥</s-l></s-lg><s-lg><s-l>ततस्तदमृतं देवो विष्णुरादाय वीर्यवान् ।</s-l><s-l>जहार दानवेन्द्रेभ्यो नरेण सहितः प्रभुः ॥ २ ॥</s-l></s-lg><s-lg><s-l>ततो देवगणाः सर्वे पपुस्तदमृतं तदा ।</s-l><s-l>विष्णोः सकाशात्संप्राप्य संभ्रमे तुमुले सति ॥ ३ ॥</s-l></s-lg><s-lg><s-l>ततः पिबत्सु तत्कालं देवेष्वमृतमीप्सितम् ।</s-l><s-l>राहुर्विबुधरूपेण दानवः प्रापिबत्तदा ॥ ४ ॥</s-l></s-lg><s-lg><s-l>तस्य कण्ठमनुप्राप्ते दानवस्यामृते तदा ।</s-l><s-l>आख्यातं चन्द्रसूर्याभ्यां सुराणां हितकाम्यया ॥ ५ ॥</s-l></s-lg><s-lg><s-l>ततो भगवता तस्य शिरश्छिन्नमलंकृतम् ।</s-l><s-l>चक्रायुधेन चक्रेण पिबतोऽमृतमोजसा ॥ ६ ॥</s-l></s-lg><s-lg><s-l>तच्छैलशृङ्गप्रतिमं दानवस्य शिरो महत् ।</s-l><s-l>चक्रेणोत्कृत्तमपतच्चालयद्वसुधातलम् ॥ ७ ॥</s-l></s-lg><s-lg><s-l>ततो वैरविनिर्बन्धः कृतो राहुमुखेन वै ।</s-l><s-l>शाश्वतश्चन्द्रसूर्याभ्यां ग्रसत्यद्यापि चैव तौ ॥ ८ ॥</s-l></s-lg><s-lg><s-l>विहाय भगवांश्चापि स्त्रीरूपमतुलं हरिः ।</s-l><s-l>नानाप्रहरणैर्भीमैर्दानवान्समकम्पयत् ॥ ९ ॥</s-l></s-lg><s-lg><s-l>ततः प्रवृत्तः संग्रामः समीपे लवणाम्भसः ।</s-l><s-l>सुराणामसुराणां च सर्वघोरतरो महान् ॥ १० ॥</s-l></s-lg><s-lg><s-l>प्रासाः सुविपुलास्तीक्ष्णा न्यपतन्त सहस्रशः ।</s-l><s-l>तोमराश्च सुतीक्ष्णाग्राः शस्त्राणि विविधानि च ॥ ११ ॥</s-l></s-lg><s-lg><s-l>ततोऽसुराश्चक्रभिन्ना वमन्तो रुधिरं बहु ।</s-l><s-l>असिशक्तिगदारुग्णा निपेतुर्धरणीतले ॥ १२ ॥</s-l></s-lg><s-lg><s-l>छिन्नानि पट्टिशैश्चापि शिरांसि युधि दारुणे ।</s-l><s-l>तप्तकाञ्चनजालानि निपेतुरनिशं तदा ॥ १३ ॥</s-l></s-lg><s-lg><s-l>रुधिरेणावलिप्ताङ्गा निहताश्च महासुराः ।</s-l><s-l>अद्रीणामिव कूटानि धातुरक्तानि शेरते ॥ १४ ॥</s-l></s-lg><s-lg><s-l>हाहाकारः समभवत्तत्र तत्र सहस्रशः ।</s-l><s-l>अन्योन्यं छिन्दतां शस्त्रैरादित्ये लोहितायति ॥ १५ ॥</s-l></s-lg><s-lg><s-l>परिघैश्चायसैः पीतैः संनिकर्षे च मुष्टिभिः ।</s-l><s-l>निघ्नतां समरेऽन्योन्यं शब्दो दिवमिवास्पृशत् ॥ १६ ॥</s-l></s-lg><s-lg><s-l>छिन्धि भिन्धि प्रधावध्वं पातयाभिसरेति च ।</s-l><s-l>व्यश्रूयन्त महाघोराः शब्दास्तत्र समन्ततः ॥ १७ ॥</s-l></s-lg><s-lg><s-l>एवं सुतुमुले युद्धे वर्तमाने भयावहे ।</s-l><s-l>नरनारायणौ देवौ समाजग्मतुराहवम् ॥ १८ ॥</s-l></s-lg><s-lg><s-l>तत्र दिव्यं धनुर्दृष्ट्वा नरस्य भगवानपि ।</s-l><s-l>चिन्तयामास वै चक्रं विष्णुर्दानवसूदनम् ॥ १९ ॥</s-l></s-lg><s-lg><s-l>ततोऽम्बराच्चिन्तितमात्रमागतं महाप्रभं चक्रममित्रतापनम् ।</s-l><s-l>विभावसोस्तुल्यमकुण्ठमण्डलं सुदर्शनं भीममजय्यमुत्तमम् ॥ २० ॥</s-l></s-lg><s-lg><s-l>तदागतं ज्वलितहुताशनप्रभं भयंकरं करिकरबाहुरच्युतः ।</s-l><s-l>मुमोच वै चपलमुदग्रवेगवन्महाप्रभं परनगरावदारणम् ॥ २१ ॥</s-l></s-lg><s-lg><s-l>तदन्तकज्वलनसमानवर्चसं पुनः पुनर्न्यपतत वेगवत्तदा ।</s-l><s-l>विदारयद्दितिदनुजान्सहस्रशः करेरितं पुरुषवरेण संयुगे ॥ २२ ॥</s-l></s-lg><s-lg><s-l>दहत्क्वचिज्ज्वलन इवावलेलिहत्प्रसह्य तानसुरगणान्न्यकृन्तत ।</s-l><s-l>प्रवेरितं वियति मुहुः क्षितौ तदा पपौ रणे रुधिरमथो पिशाचवत् ॥ २३ ॥</s-l></s-lg><s-lg><s-l>अथासुरा गिरिभिरदीनचेतसो मुहुर्मुहुः सुरगणमर्दयंस्तदा ।</s-l><s-l>महाबला विगलितमेघवर्चसः सहस्रशो गगनमभिप्रपद्य ह ॥ २४ ॥</s-l></s-lg><s-lg><s-l>अथाम्बराद्भयजननाः प्रपेदिरे सपादपा बहुविधमेघरूपिणः ।</s-l><s-l>महाद्रयः प्रविगलिताग्रसानवः परस्परं द्रुतमभिहत्य सस्वनाः ॥ २५ ॥</s-l></s-lg><s-lg><s-l>ततो मही प्रविचलिता सकानना महाद्रिपाताभिहता समन्ततः ।</s-l><s-l>परस्परं भृशमभिगर्जतां मुहू रणाजिरे भृशमभिसंप्रवर्तिते ॥ २६ ॥</s-l></s-lg><s-lg><s-l>नरस्ततो वरकनकाग्रभूषणैर्महेषुभिर्गगनपथं समावृणोत् ।</s-l><s-l>विदारयन्गिरिशिखराणि पत्रिभिर्महाभयेऽसुरगणविग्रहे तदा ॥ २७ ॥</s-l></s-lg><s-lg><s-l>ततो महीं लवणजलं च सागरं महासुराः प्रविविशुरर्दिताः सुरैः ।</s-l><s-l>वियद्गतं ज्वलितहुताशनप्रभं सुदर्शनं परिकुपितं निशाम्य च ॥ २८ ॥</s-l></s-lg><s-lg><s-l>ततः सुरैर्विजयमवाप्य मन्दरः स्वमेव देशं गमितः सुपूजितः ।</s-l><s-l>विनाद्य खं दिवमपि चैव सर्वशस्ततो गताः सलिलधरा यथागतम् ॥ २९ ॥</s-l></s-lg><s-lg><s-l>ततोऽमृतं सुनिहितमेव चक्रिरे सुराः परां मुदमभिगम्य पुष्कलाम् ।</s-l><s-l>ददौ च तं निधिममृतस्य रक्षितुं किरीटिने बलभिदथामरैः सह ॥ ३० ॥</s-l></s-lg>