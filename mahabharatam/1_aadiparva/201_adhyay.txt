<s-lg><s-l> नारद उवाच ।</s-l><s-l>शृणु मे विस्तरेणेममितिहासं पुरातनम् ।</s-l><s-l>भ्रातृभीः सहितः पार्थ यथावृत्तं युधिष्ठिर ॥ १ ॥</s-l></s-lg><s-lg><s-l>महासुरस्यान्ववाये हिरण्यकशिपोः पुरा ।</s-l><s-l>निकुम्भो नाम दैत्येन्द्रस्तेजस्वी बलवानभूत् ॥ २ ॥</s-l></s-lg><s-lg><s-l>तस्य पुत्रौ महावीर्यौ जातौ भीमपराक्रमौ ।</s-l><s-l>सहान्योन्येन भुञ्जाते विनान्योन्यं न गच्छतः ॥ ३ ॥</s-l></s-lg><s-lg><s-l>अन्योन्यस्य प्रियकरावन्योन्यस्य प्रियंवदौ ।</s-l><s-l>एकशीलसमाचारौ द्विधैवैकं यथा कृतौ ॥ ४ ॥</s-l></s-lg><s-lg><s-l>तौ विवृद्धौ महावीर्यौ कार्येष्वप्येकनिश्चयौ ।</s-l><s-l>त्रैलोक्यविजयार्थाय समास्थायैकनिश्चयम् ॥ ५ ॥</s-l></s-lg><s-lg><s-l>कृत्वा दीक्षां गतौ विन्ध्यं तत्रोग्रं तेपतुस्तपः ।</s-l><s-l>तौ तु दीर्घेण कालेन तपोयुक्तौ बभूवतुः ॥ ६ ॥</s-l></s-lg><s-lg><s-l>क्षुत्पिपासापरिश्रान्तौ जटावल्कलधारिणौ ।</s-l><s-l>मलोपचितसर्वाङ्गौ वायुभक्षौ बभूवतुः ॥ ७ ॥</s-l></s-lg><s-lg><s-l>आत्ममांसानि जुह्वन्तौ पादाङ्गुष्ठाग्रधिष्ठितौ ।</s-l><s-l>ऊर्ध्वबाहू चानिमिषौ दीर्घकालं धृतव्रतौ ॥ ८ ॥</s-l></s-lg><s-lg><s-l>तयोस्तपःप्रभावेण दीर्घकालं प्रतापितः ।</s-l><s-l>धूमं प्रमुमुचे विन्ध्यस्तदद्भुतमिवाभवत् ॥ ९ ॥</s-l></s-lg><s-lg><s-l>ततो देवाभवन्भीता उग्रं दृष्ट्वा तयोस्तपः ।</s-l><s-l>तपोविघातार्थमथो देवा विघ्नानि चक्रिरे ॥ १० ॥</s-l></s-lg><s-lg><s-l>रत्नैः प्रलोभयामासुः स्त्रीभिश्चोभौ पुनः पुनः ।</s-l><s-l>न च तौ चक्रतुर्भङ्गं व्रतस्य सुमहाव्रतौ ॥ ११ ॥</s-l></s-lg><s-lg><s-l>अथ मायां पुनर्देवास्तयोश्चक्रुर्महात्मनोः ।</s-l><s-l>भगिन्यो मातरो भार्यास्तयोः परिजनस्तथा ॥ १२ ॥</s-l></s-lg><s-lg><s-l>परिपात्यमाना वित्रस्ताः शूलहस्तेन रक्षसा ।</s-l><s-l>स्रस्ताभरणकेशान्ता एकान्तभ्रष्टवाससः ॥ १३ ॥</s-l></s-lg><s-lg><s-l>अभिधाव्य ततः सर्वास्तौ त्राहीति विचुक्रुशुः ।</s-l><s-l>न च तौ चक्रतुर्भङ्गं व्रतस्य सुमहाव्रतौ ॥ १४ ॥</s-l></s-lg><s-lg><s-l>यदा क्षोभं नोपयाति नार्तिमन्यतरस्तयोः ।</s-l><s-l>ततः स्त्रियस्ता भूतं च सर्वमन्तरधीयत ॥ १५ ॥</s-l></s-lg><s-lg><s-l>ततः पितामहः साक्षादभिगम्य महासुरौ ।</s-l><s-l>वरेण छन्दयामास सर्वलोकपितामहः ॥ १६ ॥</s-l></s-lg><s-lg><s-l>ततः सुन्दोपसुन्दौ तौ भ्रातरौ दृढविक्रमौ ।</s-l><s-l>दृष्ट्वा पितामहं देवं तस्थतुः प्राञ्जली तदा ॥ १७ ॥</s-l></s-lg><s-lg><s-l>ऊचतुश्च प्रभुं देवं ततस्तौ सहितौ तदा ।</s-l><s-l>आवयोस्तपसानेन यदि प्रीतः पितामहः ॥ १८ ॥</s-l></s-lg><s-lg><s-l>मायाविदावस्त्रविदौ बलिनौ कामरूपिणौ ।</s-l><s-l>उभावप्यमरौ स्यावः प्रसन्नो यदि नौ प्रभुः ॥ १९ ॥</s-l></s-lg><s-lg><s-l> पितामह उवाच ।</s-l><s-l>ऋतेऽमरत्वमन्यद्वां सर्वमुक्तं भविष्यति ।</s-l><s-l>अन्यद्वृणीतां मृत्योश्च विधानममरैः समम् ॥ २० ॥</s-l></s-lg><s-lg><s-l>करिष्यावेदमिति यन्महदभ्युत्थितं तपः ।</s-l><s-l>युवयोर्हेतुनानेन नामरत्वं विधीयते ॥ २१ ॥</s-l></s-lg><s-lg><s-l>त्रैलोक्यविजयार्थाय भवद्भ्यामास्थितं तपः ।</s-l><s-l>हेतुनानेन दैत्येन्द्रौ न वां कामं करोम्यहम् ॥ २२ ॥</s-l></s-lg><s-lg><s-l> सुन्दोपसुन्दावूचतुः ।</s-l><s-l>त्रिषु लोकेषु यद्भूतं किंचित्स्थावरजङ्गमम् ।</s-l><s-l>सर्वस्मान्नौ भयं न स्यादृतेऽन्योन्यं पितामह ॥ २३ ॥</s-l></s-lg><s-lg><s-l> पितामह उवाच ।</s-l><s-l>यत्प्रार्थितं यथोक्तं च काममेतद्ददानि वाम् ।</s-l><s-l>मृत्योर्विधानमेतच्च यथावद्वां भविष्यति ॥ २४ ॥</s-l></s-lg><s-lg><s-l> नारद उवाच ।</s-l><s-l>ततः पितामहो दत्त्वा वरमेतत्तदा तयोः ।</s-l><s-l>निवर्त्य तपसस्तौ च ब्रह्मलोकं जगाम ह ॥ २५ ॥</s-l></s-lg><s-lg><s-l>लब्ध्वा वराणि सर्वाणि दैत्येन्द्रावपि तावुभौ ।</s-l><s-l>अवध्यौ सर्वलोकस्य स्वमेव भवनं गतौ ॥ २६ ॥</s-l></s-lg><s-lg><s-l>तौ तु लब्धवरौ दृष्ट्वा कृतकामौ महासुरौ ।</s-l><s-l>सर्वः सुहृज्जनस्ताभ्यां प्रमोदमुपजग्मिवान् ॥ २७ ॥</s-l></s-lg><s-lg><s-l>ततस्तौ तु जटा हित्वा मौलिनौ संबभूवतुः ।</s-l><s-l>महार्हाभरणोपेतौ विरजोम्बरधारिणौ ॥ २८ ॥</s-l></s-lg><s-lg><s-l>अकालकौमुदीं चैव चक्रतुः सार्वकामिकीम् ।</s-l><s-l>दैत्येन्द्रौ परमप्रीतौ तयोश्चैव सुहृज्जनः ॥ २९ ॥</s-l></s-lg><s-lg><s-l>भक्ष्यतां भुज्यतां नित्यं रम्यतां गीयतामिति ।</s-l><s-l>पीयतां दीयतां चेति वाच आसन्गृहे गृहे ॥ ३० ॥</s-l></s-lg><s-lg><s-l>तत्र तत्र महापानैरुत्कृष्टतलनादितैः ।</s-l><s-l>हृष्टं प्रमुदितं सर्वं दैत्यानामभवत्पुरम् ॥ ३१ ॥</s-l></s-lg><s-lg><s-l>तैस्तैर्विहारैर्बहुभिर्दैत्यानां कामरूपिणाम् ।</s-l><s-l>समाः संक्रीडतां तेषामहरेकमिवाभवत् ॥ ३२ ॥</s-l></s-lg>