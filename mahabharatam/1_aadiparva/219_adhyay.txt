<s-lg><s-l> वैशंपायन उवाच ।</s-l><s-l>तथा शैलनिपातेन भीषिताः खाण्डवालयाः ।</s-l><s-l>दानवा राक्षसा नागास्तरक्ष्वृक्षवनौकसः ।</s-l><s-l>द्विपाः प्रभिन्नाः शार्दूलाः सिंहाः केसरिणस्तथा ॥ १ ॥</s-l></s-lg><s-lg><s-l>मृगाश्च महिषाश्चैव शतशः पक्षिणस्तथा ।</s-l><s-l>समुद्विग्ना विससृपुस्तथान्या भूतजातयः ॥ २ ॥</s-l></s-lg><s-lg><s-l>तं दावं समुदीक्षन्तः कृष्णौ चाभ्युद्यतायुधौ ।</s-l><s-l>उत्पातनादशब्देन संत्रासित इवाभवन् ॥ ३ ॥</s-l></s-lg><s-lg><s-l>स्वतेजोभास्वरं चक्रमुत्ससर्ज जनार्दनः ।</s-l><s-l>तेन ता जातयः क्षुद्राः सदानवनिशाचराः ।</s-l><s-l>निकृत्ताः शतशः सर्वा निपेतुरनलं क्षणात् ॥ ४ ॥</s-l></s-lg><s-lg><s-l>अदृश्यन्राक्षसास्तत्र कृष्णचक्रविदारिताः ।</s-l><s-l>वसारुधिरसंपृक्ताः संध्यायामिव तोयदाः ॥ ५ ॥</s-l></s-lg><s-lg><s-l>पिशाचान्पक्षिणो नागान्पशूंश्चापि सहस्रशः ।</s-l><s-l>निघ्नंश्चरति वार्ष्णेयः कालवत्तत्र भारत ॥ ६ ॥</s-l></s-lg><s-lg><s-l>क्षिप्तं क्षिप्तं हि तच्चक्रं कृष्णस्यामित्रघातिनः ।</s-l><s-l>हत्वानेकानि सत्त्वानि पाणिमेति पुनः पुनः ॥ ७ ॥</s-l></s-lg><s-lg><s-l>तथा तु निघ्नतस्तस्य सर्वसत्त्वानि भारत ।</s-l><s-l>बभूव रूपमत्युग्रं सर्वभूतात्मनस्तदा ॥ ८ ॥</s-l></s-lg><s-lg><s-l>समेतानां च देवानां दानवानां च सर्वशः ।</s-l><s-l>विजेता नाभवत्कश्चित्कृष्णपाण्डवयोर्मृधे ॥ ९ ॥</s-l></s-lg><s-lg><s-l>तयोर्बलात्परित्रातुं तं दावं तु यदा सुराः ।</s-l><s-l>नाशक्नुवञ्शमयितुं तदाभूवन्पराङ्मुखाः ॥ १० ॥</s-l></s-lg><s-lg><s-l>शतक्रतुश्च संप्रेक्ष्य विमुखान्देवतागणान् ।</s-l><s-l>बभूवावस्थितः प्रीतः प्रशंसन्कृष्णपाण्डवौ ॥ ११ ॥</s-l></s-lg><s-lg><s-l>निवृत्तेषु तु देवेषु वागुवाचाशरीरिणी ।</s-l><s-l>शतक्रतुमभिप्रेक्ष्य महागम्भीरनिःस्वना ॥ १२ ॥</s-l></s-lg><s-lg><s-l>न ते सखा संनिहितस्तक्षकः पन्नगोत्तमः ।</s-l><s-l>दाहकाले खाण्डवस्य कुरुक्षेत्रं गतो ह्यसौ ॥ १३ ॥</s-l></s-lg><s-lg><s-l>न च शक्यौ त्वया जेतुं युद्धेऽस्मिन्समवस्थितौ ।</s-l><s-l>वासुदेवार्जुनौ शक्र निबोधेदं वचो मम ॥ १४ ॥</s-l></s-lg><s-lg><s-l>नरनारायणौ देवौ तावेतौ विश्रुतौ दिवि ।</s-l><s-l>भवानप्यभिजानाति यद्वीर्यौ यत्पराक्रमौ ॥ १५ ॥</s-l></s-lg><s-lg><s-l>नैतौ शक्यौ दुराधर्षौ विजेतुमजितौ युधि ।</s-l><s-l>अपि सर्वेषु लोकेषु पुराणावृषिसत्तमौ ॥ १६ ॥</s-l></s-lg><s-lg><s-l>पूजनीयतमावेतावपि सर्वैः सुरासुरैः ।</s-l><s-l>सयक्षरक्षोगन्धर्वनरकिंनरपन्नगैः ॥ १७ ॥</s-l></s-lg><s-lg><s-l>तस्मादितः सुरैः सार्धं गन्तुमर्हसि वासव ।</s-l><s-l>दिष्टं चाप्यनुपश्यैतत्खाण्डवस्य विनाशनम् ॥ १८ ॥</s-l></s-lg><s-lg><s-l>इति वाचमभिश्रुत्य तथ्यमित्यमरेश्वरः ।</s-l><s-l>कोपामर्षौ समुत्सृज्य संप्रतस्थे दिवं तदा ॥ १९ ॥</s-l></s-lg><s-lg><s-l>तं प्रस्थितं महात्मानं समवेक्ष्य दिवौकसः ।</s-l><s-l>त्वरिताः सहिता राजन्ननुजग्मुः शतक्रतुम् ॥ २० ॥</s-l></s-lg><s-lg><s-l>देवराजं तदा यान्तं सह देवैरुदीक्ष्य तु ।</s-l><s-l>वासुदेवार्जुनौ वीरौ सिंहनादं विनेदतुः ॥ २१ ॥</s-l></s-lg><s-lg><s-l>देवराजे गते राजन्प्रहृष्टौ कृष्णपाण्डवौ ।</s-l><s-l>निर्विशङ्कं पुनर्दावं दाहयामासतुस्तदा ॥ २२ ॥</s-l></s-lg><s-lg><s-l>स मारुत इवाभ्राणि नाशयित्वार्जुनः सुरान् ।</s-l><s-l>व्यधमच्छरसंपातैः प्राणिनः खाण्डवालयान् ॥ २३ ॥</s-l></s-lg><s-lg><s-l>न च स्म किंचिच्छक्नोति भूतं निश्चरितुं ततः ।</s-l><s-l>संछिद्यमानमिषुभिरस्यता सव्यसाचिना ॥ २४ ॥</s-l></s-lg><s-lg><s-l>नाशकंस्तत्र भूतानि महान्त्यपि रणेऽर्जुनम् ।</s-l><s-l>निरीक्षितुममोघेषुं करिष्यन्ति कुतो रणम् ॥ २५ ॥</s-l></s-lg><s-lg><s-l>शतेनैकं च विव्याध शतं चैकेन पत्रिणा ।</s-l><s-l>व्यसवस्तेऽपतन्नग्नौ साक्षात्कालहता इव ॥ २६ ॥</s-l></s-lg><s-lg><s-l>न चालभन्त ते शर्म रोधःसु विषमेषु च ।</s-l><s-l>पितृदेवनिवासेषु संतापश्चाप्यजायत ॥ २७ ॥</s-l></s-lg><s-lg><s-l>भूतसंघसहस्राश्च दीनाश्चक्रुर्महास्वनम् ।</s-l><s-l>रुरुवुर्वारणाश्चैव तथैव मृगपक्षिणः ।</s-l><s-l>तेन शब्देन वित्रेसुर्गङ्गोदधिचरा झषाः ॥ २८ ॥</s-l></s-lg><s-lg><s-l>न ह्यर्जुनं महाबाहुं नापि कृष्णं महाबलम् ।</s-l><s-l>निरीक्षितुं वै शक्नोति कश्चिद्योद्धुं कुतः पुनः ॥ २९ ॥</s-l></s-lg><s-lg><s-l>एकायनगता येऽपि निष्पतन्त्यत्र केचन ।</s-l><s-l>राक्षसान्दानवान्नागाञ्जघ्ने चक्रेण तान्हरिः ॥ ३० ॥</s-l></s-lg><s-lg><s-l>ते विभिन्नशिरोदेहाश्चक्रवेगाद्गतासवः ।</s-l><s-l>पेतुरास्ये महाकाया दीप्तस्य वसुरेतसः ॥ ३१ ॥</s-l></s-lg><s-lg><s-l>स मांसरुधिरौघैश्च मेदौघैश्च समीरितः ।</s-l><s-l>उपर्याकाशगो वह्निर्विधूमः समदृश्यत ॥ ३२ ॥</s-l></s-lg><s-lg><s-l>दीप्ताक्षो दीप्तजिह्वश्च दीप्तव्यात्तमहाननः ।</s-l><s-l>दीप्तोर्ध्वकेशः पिङ्गाक्षः पिबन्प्राणभृतां वसाम् ॥ ३३ ॥</s-l></s-lg><s-lg><s-l>तां स कृष्णार्जुनकृतां सुधां प्राप्य हुताशनः ।</s-l><s-l>बभूव मुदितस्तृप्तः परां निर्वृतिमागतः ॥ ३४ ॥</s-l></s-lg><s-lg><s-l>अथासुरं मयं नाम तक्षकस्य निवेशनात् ।</s-l><s-l>विप्रद्रवन्तं सहसा ददर्श मधुसूदनः ॥ ३५ ॥</s-l></s-lg><s-lg><s-l>तमग्निः प्रार्थयामास दिधक्षुर्वातसारथिः ।</s-l><s-l>देहवान्वै जटी भूत्वा नदंश्च जलदो यथा ।</s-l><s-l>जिघांसुर्वासुदेवश्च चक्रमुद्यम्य विष्ठितः ॥ ३६ ॥</s-l></s-lg><s-lg><s-l>स चक्रमुद्यतं दृष्ट्वा दिधक्षुं च हुताशनम् ।</s-l><s-l>अभिधावार्जुनेत्येवं मयश्चुक्रोश भारत ॥ ३७ ॥</s-l></s-lg><s-lg><s-l>तस्य भीतस्वनं श्रुत्वा मा भैरिति धनंजयः ।</s-l><s-l>प्रत्युवाच मयं पार्थो जीवयन्निव भारत ॥ ३८ ॥</s-l></s-lg><s-lg><s-l>तं पार्थेनाभये दत्ते नमुचेर्भ्रातरं मयम् ।</s-l><s-l>न हन्तुमैच्छद्दाशार्हः पावको न ददाह च ॥ ३९ ॥</s-l></s-lg><s-lg><s-l>तस्मिन्वने दह्यमाने षडग्निर्न ददाह च ।</s-l><s-l>अश्वसेनं मयं चापि चतुरः शार्ङ्गकानिति ॥ ४० ॥</s-l></s-lg>