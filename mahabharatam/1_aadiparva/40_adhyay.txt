<s-lg><s-l> सूत उवाच ।</s-l><s-l>तं तथा मन्त्रिणो दृष्ट्वा भोगेन परिवेष्टितम् ।</s-l><s-l>विवर्णवदनाः सर्वे रुरुदुर्भृशदुःखिताः ॥ १ ॥</s-l></s-lg><s-lg><s-l>तं तु नादं ततः श्रुत्वा मन्त्रिणस्ते प्रदुद्रुवुः ।</s-l><s-l>अपश्यंश्चैव ते यान्तमाकाशे नागमद्भुतम् ॥ २ ॥</s-l></s-lg><s-lg><s-l>सीमन्तमिव कुर्वाणं नभसः पद्मवर्चसम् ।</s-l><s-l>तक्षकं पन्नगश्रेष्ठं भृशं शोकपरायणाः ॥ ३ ॥</s-l></s-lg><s-lg><s-l>ततस्तु ते तद्गृहमग्निना वृतं प्रदीप्यमानं विषजेन भोगिनः ।</s-l><s-l>भयात्परित्यज्य दिशः प्रपेदिरे पपात तच्चाशनिताडितं यथा ॥ ४ ॥</s-l></s-lg><s-lg><s-l>ततो नृपे तक्षकतेजसा हते प्रयुज्य सर्वाः परलोकसत्क्रियाः ।</s-l><s-l>शुचिर्द्विजो राजपुरोहितस्तदा तथैव ते तस्य नृपस्य मन्त्रिणः ॥ ५ ॥</s-l></s-lg><s-lg><s-l>नृपं शिशुं तस्य सुतं प्रचक्रिरे समेत्य सर्वे पुरवासिनो जनाः ।</s-l><s-l>नृपं यमाहुस्तममित्रघातिनं कुरुप्रवीरं जनमेजयं जनाः ॥ ६ ॥</s-l></s-lg><s-lg><s-l>स बाल एवार्यमतिर्नृपोत्तमः सहैव तैर्मन्त्रिपुरोहितैस्तदा ।</s-l><s-l>शशास राज्यं कुरुपुंगवाग्रजो यथास्य वीरः प्रपितामहस्तथा ॥ ७ ॥</s-l></s-lg><s-lg><s-l>ततस्तु राजानममित्रतापनं समीक्ष्य ते तस्य नृपस्य मन्त्रिणः ।</s-l><s-l>सुवर्णवर्माणमुपेत्य काशिपं वपुष्टमार्थं वरयां प्रचक्रमुः ॥ ८ ॥</s-l></s-lg><s-lg><s-l>ततः स राजा प्रददौ वपुष्टमां कुरुप्रवीराय परीक्ष्य धर्मतः ।</s-l><s-l>स चापि तां प्राप्य मुदा युतोऽभवन्न चान्यनारीषु मनो दधे क्वचित् ॥ ९ ॥</s-l></s-lg><s-lg><s-l>सरःसु फुल्लेषु वनेषु चैव ह प्रसन्नचेता विजहार वीर्यवान् ।</s-l><s-l>तथा स राजन्यवरो विजह्रिवान्यथोर्वशीं प्राप्य पुरा पुरूरवाः ॥ १० ॥</s-l></s-lg><s-lg><s-l>वपुष्टमा चापि वरं पतिं तदा प्रतीतरूपं समवाप्य भूमिपम् ।</s-l><s-l>भावेन रामा रमयां बभूव वै विहारकालेष्ववरोधसुन्दरी ॥ ११ ॥</s-l></s-lg>