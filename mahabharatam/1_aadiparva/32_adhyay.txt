<s-lg><s-l> शौनक उवाच ।</s-l><s-l>जाता वै भुजगास्तात वीर्यवन्तो दुरासदाः ।</s-l><s-l>शापं तं त्वथ विज्ञाय कृतवन्तो नु किं परम् ॥ १ ॥</s-l></s-lg><s-lg><s-l> सूत उवाच ।</s-l><s-l>तेषां तु भगवाञ्शेषस्त्यक्त्वा कद्रूं महायशाः ।</s-l><s-l>तपो विपुलमातस्थे वायुभक्षो यतव्रतः ॥ २ ॥</s-l></s-lg><s-lg><s-l>गन्धमादनमासाद्य बदर्यां च तपोरतः ।</s-l><s-l>गोकर्णे पुष्करारण्ये तथा हिमवतस्तटे ॥ ३ ॥</s-l></s-lg><s-lg><s-l>तेषु तेषु च पुण्येषु तीर्थेष्वायतनेषु च ।</s-l><s-l>एकान्तशीली नियतः सततं विजितेन्द्रियः ॥ ४ ॥</s-l></s-lg><s-lg><s-l>तप्यमानं तपो घोरं तं ददर्श पितामहः ।</s-l><s-l>परिशुष्कमांसत्वक्स्नायुं जटाचीरधरं प्रभुम् ॥ ५ ॥</s-l></s-lg><s-lg><s-l>तमब्रवीत्सत्यधृतिं तप्यमानं पितामहः ।</s-l><s-l>किमिदं कुरुषे शेष प्रजानां स्वस्ति वै कुरु ॥ ६ ॥</s-l></s-lg><s-lg><s-l>त्वं हि तीव्रेण तपसा प्रजास्तापयसेऽनघ ।</s-l><s-l>ब्रूहि कामं च मे शेष यत्ते हृदि चिरं स्थितम् ॥ ७ ॥</s-l></s-lg><s-lg><s-l> शेष उवाच ।</s-l><s-l>सोदर्या मम सर्वे हि भ्रातरो मन्दचेतसः ।</s-l><s-l>सह तैर्नोत्सहे वस्तुं तद्भवाननुमन्यताम् ॥ ८ ॥</s-l></s-lg><s-lg><s-l>अभ्यसूयन्ति सततं परस्परममित्रवत् ।</s-l><s-l>ततोऽहं तप आतिष्ठे नैतान्पश्येयमित्युत ॥ ९ ॥</s-l></s-lg><s-lg><s-l>न मर्षयन्ति सततं विनतां ससुतां च ते ।</s-l><s-l>अस्माकं चापरो भ्राता वैनतेयः पितामह ॥ १० ॥</s-l></s-lg><s-lg><s-l>तं च द्विषन्ति तेऽत्यर्थं स चापि सुमहाबलः ।</s-l><s-l>वरप्रदानात्स पितुः कश्यपस्य महात्मनः ॥ ११ ॥</s-l></s-lg><s-lg><s-l>सोऽहं तपः समास्थाय मोक्ष्यामीदं कलेवरम् ।</s-l><s-l>कथं मे प्रेत्यभावेऽपि न तैः स्यात्सह संगमः ॥ १२ ॥</s-l></s-lg><s-lg><s-l> ब्रह्मोवाच ।</s-l><s-l>जानामि शेष सर्वेषां भ्रातॄणां ते विचेष्टितम् ।</s-l><s-l>मातुश्चाप्यपराधाद्वै भ्रातॄणां ते महद्भयम् ॥ १३ ॥</s-l></s-lg><s-lg><s-l>कृतोऽत्र परिहारश्च पूर्वमेव भुजंगम ।</s-l><s-l>भ्रातॄणां तव सर्वेषां न शोकं कर्तुमर्हसि ॥ १४ ॥</s-l></s-lg><s-lg><s-l>वृणीष्व च वरं मत्तः शेष यत्तेऽभिकाङ्क्षितम् ।</s-l><s-l>दित्सामि हि वरं तेऽद्य प्रीतिर्मे परमा त्वयि ॥ १५ ॥</s-l></s-lg><s-lg><s-l>दिष्ट्या च बुद्धिर्धर्मे ते निविष्टा पन्नगोत्तम ।</s-l><s-l>अतो भूयश्च ते बुद्धिर्धर्मे भवतु सुस्थिरा ॥ १६ ॥</s-l></s-lg><s-lg><s-l> शेष उवाच ।</s-l><s-l>एष एव वरो मेऽद्य काङ्क्षितः प्रपितामह ।</s-l><s-l>धर्मे मे रमतां बुद्धिः शमे तपसि चेश्वर ॥ १७ ॥</s-l></s-lg><s-lg><s-l> ब्रह्मोवाच ।</s-l><s-l>प्रीतोऽस्म्यनेन ते शेष दमेन प्रशमेन च ।</s-l><s-l>त्वया त्विदं वचः कार्यं मन्नियोगात्प्रजाहितम् ॥ १८ ॥</s-l></s-lg><s-lg><s-l>इमां महीं शैलवनोपपन्नां ससागरां साकरपत्तनां च ।</s-l><s-l>त्वं शेष सम्यक्चलितां यथावत्संगृह्य तिष्ठस्व यथाचला स्यात् ॥ १९ ॥</s-l></s-lg><s-lg><s-l> शेष उवाच ।</s-l><s-l>यथाह देवो वरदः प्रजापतिर्महीपतिर्भूतपतिर्जगत्पतिः ।</s-l><s-l>तथा महीं धारयितास्मि निश्चलां प्रयच्छ तां मे शिरसि प्रजापते ॥ २० ॥</s-l></s-lg><s-lg><s-l> ब्रह्मोवाच ।</s-l><s-l>अधो महीं गच्छ भुजंगमोत्तम स्वयं तवैषा विवरं प्रदास्यति ।</s-l><s-l>इमां धरां धारयता त्वया हि मे महत्प्रियं शेष कृतं भविष्यति ॥ २१ ॥</s-l></s-lg><s-lg><s-l> सूत उवाच ।</s-l><s-l>तथेति कृत्वा विवरं प्रविश्य स प्रभुर्भुवो भुजगवराग्रजः स्थितः ।</s-l><s-l>बिभर्ति देवीं शिरसा महीमिमां समुद्रनेमिं परिगृह्य सर्वतः ॥ २२ ॥</s-l></s-lg><s-lg><s-l> ब्रह्मोवाच ।</s-l><s-l>शेषोऽसि नागोत्तम धर्मदेवो महीमिमां धारयसे यदेकः ।</s-l><s-l>अनन्तभोगः परिगृह्य सर्वां यथाहमेवं बलभिद्यथा वा ॥ २३ ॥</s-l></s-lg><s-lg><s-l> सूत उवाच ।</s-l><s-l>अधो भूमेर्वसत्येवं नागोऽनन्तः प्रतापवान् ।</s-l><s-l>धारयन्वसुधामेकः शासनाद्ब्रह्मणो विभुः ॥ २४ ॥</s-l></s-lg><s-lg><s-l>सुपर्णं च सखायं वै भगवानमरोत्तमः ।</s-l><s-l>प्रादादनन्ताय तदा वैनतेयं पितामहः ॥ २५ ॥</s-l></s-lg>