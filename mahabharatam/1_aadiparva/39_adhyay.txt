<s-lg><s-l> तक्षक उवाच ।</s-l><s-l>दष्टं यदि मयेह त्वं शक्तः किंचिच्चिकित्सितुम् ।</s-l><s-l>ततो वृक्षं मया दष्टमिमं जीवय काश्यप ॥ १ ॥</s-l></s-lg><s-lg><s-l>परं मन्त्रबलं यत्ते तद्दर्शय यतस्व च ।</s-l><s-l>न्यग्रोधमेनं धक्ष्यामि पश्यतस्ते द्विजोत्तम ॥ २ ॥</s-l></s-lg><s-lg><s-l> काश्यप उवाच ।</s-l><s-l>दश नागेन्द्र वृक्षं त्वं यमेनमभिमन्यसे ।</s-l><s-l>अहमेनं त्वया दष्टं जीवयिष्ये भुजंगम ॥ ३ ॥</s-l></s-lg><s-lg><s-l> सूत उवाच ।</s-l><s-l>एवमुक्तः स नागेन्द्रः काश्यपेन महात्मना ।</s-l><s-l>अदशद्वृक्षमभ्येत्य न्यग्रोधं पन्नगोत्तमः ॥ ४ ॥</s-l></s-lg><s-lg><s-l>स वृक्षस्तेन दष्टः सन्सद्य एव महाद्युते ।</s-l><s-l>आशीविषविषोपेतः प्रजज्वाल समन्ततः ॥ ५ ॥</s-l></s-lg><s-lg><s-l>तं दग्ध्वा स नगं नागः काश्यपं पुनरब्रवीत् ।</s-l><s-l>कुरु यत्नं द्विजश्रेष्ठ जीवयैनं वनस्पतिम् ॥ ६ ॥</s-l></s-lg><s-lg><s-l>भस्मीभूतं ततो वृक्षं पन्नगेन्द्रस्य तेजसा ।</s-l><s-l>भस्म सर्वं समाहृत्य काश्यपो वाक्यमब्रवीत् ॥ ७ ॥</s-l></s-lg><s-lg><s-l>विद्याबलं पन्नगेन्द्र पश्य मेऽस्मिन्वनस्पतौ ।</s-l><s-l>अहं संजीवयाम्येनं पश्यतस्ते भुजंगम ॥ ८ ॥</s-l></s-lg><s-lg><s-l>ततः स भगवान्विद्वान्काश्यपो द्विजसत्तमः ।</s-l><s-l>भस्मराशीकृतं वृक्षं विद्यया समजीवयत् ॥ ९ ॥</s-l></s-lg><s-lg><s-l>अङ्कुरं तं स कृतवांस्ततः पर्णद्वयान्वितम् ।</s-l><s-l>पलाशिनं शाखिनं च तथा विटपिनं पुनः ॥ १० ॥</s-l></s-lg><s-lg><s-l>तं दृष्ट्वा जीवितं वृक्षं काश्यपेन महात्मना ।</s-l><s-l>उवाच तक्षको ब्रह्मन्नेतदत्यद्भुतं त्वयि ॥ ११ ॥</s-l></s-lg><s-lg><s-l>विप्रेन्द्र यद्विषं हन्या मम वा मद्विधस्य वा ।</s-l><s-l>कं त्वमर्थमभिप्रेप्सुर्यासि तत्र तपोधन ॥ १२ ॥</s-l></s-lg><s-lg><s-l>यत्तेऽभिलषितं प्राप्तुं फलं तस्मान्नृपोत्तमात् ।</s-l><s-l>अहमेव प्रदास्यामि तत्ते यद्यपि दुर्लभम् ॥ १३ ॥</s-l></s-lg><s-lg><s-l>विप्रशापाभिभूते च क्षीणायुषि नराधिपे ।</s-l><s-l>घटमानस्य ते विप्र सिद्धिः संशयिता भवेत् ॥ १४ ॥</s-l></s-lg><s-lg><s-l>ततो यशः प्रदीप्तं ते त्रिषु लोकेषु विश्रुतम् ।</s-l><s-l>विरश्मिरिव घर्मांशुरन्तर्धानमितो व्रजेत् ॥ १५ ॥</s-l></s-lg><s-lg><s-l> काश्यप उवाच ।</s-l><s-l>धनार्थी याम्यहं तत्र तन्मे दित्स भुजंगम ।</s-l><s-l>ततोऽहं विनिवर्तिष्ये गृहायोरगसत्तम ॥ १६ ॥</s-l></s-lg><s-lg><s-l> तक्षक उवाच ।</s-l><s-l>यावद्धनं प्रार्थयसे तस्माद्राज्ञस्ततोऽधिकम् ।</s-l><s-l>अहं तेऽद्य प्रदास्यामि निवर्तस्व द्विजोत्तम ॥ १७ ॥</s-l></s-lg><s-lg><s-l> सूत उवाच ।</s-l><s-l>तक्षकस्य वचः श्रुत्वा काश्यपो द्विजसत्तमः ।</s-l><s-l>प्रदध्यौ सुमहातेजा राजानं प्रति बुद्धिमान् ॥ १८ ॥</s-l></s-lg><s-lg><s-l>दिव्यज्ञानः स तेजस्वी ज्ञात्वा तं नृपतिं तदा ।</s-l><s-l>क्षीणायुषं पाण्डवेयमपावर्तत काश्यपः ।</s-l><s-l>लब्ध्वा वित्तं मुनिवरस्तक्षकाद्यावदीप्सितम् ॥ १९ ॥</s-l></s-lg><s-lg><s-l>निवृत्ते काश्यपे तस्मिन्समयेन महात्मनि ।</s-l><s-l>जगाम तक्षकस्तूर्णं नगरं नागसाह्वयम् ॥ २० ॥</s-l></s-lg><s-lg><s-l>अथ शुश्राव गच्छन्स तक्षको जगतीपतिम् ।</s-l><s-l>मन्त्रागदैर्विषहरै रक्ष्यमाणं प्रयत्नतः ॥ २१ ॥</s-l></s-lg><s-lg><s-l>स चिन्तयामास तदा मायायोगेन पार्थिवः ।</s-l><s-l>मया वञ्चयितव्योऽसौ क उपायो भवेदिति ॥ २२ ॥</s-l></s-lg><s-lg><s-l>ततस्तापसरूपेण प्राहिणोत्स भुजंगमान् ।</s-l><s-l>फलपत्रोदकं गृह्य राज्ञे नागोऽथ तक्षकः ॥ २३ ॥</s-l></s-lg><s-lg><s-l> तक्षक उवाच ।</s-l><s-l>गच्छध्वं यूयमव्यग्रा राजानं कार्यवत्तया ।</s-l><s-l>फलपत्रोदकं नाम प्रतिग्राहयितुं नृपम् ॥ २४ ॥</s-l></s-lg><s-lg><s-l> सूत उवाच ।</s-l><s-l>ते तक्षकसमादिष्टास्तथा चक्रुर्भुजंगमाः ।</s-l><s-l>उपनिन्युस्तथा राज्ञे दर्भानापः फलानि च ॥ २५ ॥</s-l></s-lg><s-lg><s-l>तच्च सर्वं स राजेन्द्रः प्रतिजग्राह वीर्यवान् ।</s-l><s-l>कृत्वा च तेषां कार्याणि गम्यतामित्युवाच तान् ॥ २६ ॥</s-l></s-lg><s-lg><s-l>गतेषु तेषु नागेषु तापसच्छद्मरूपिषु ।</s-l><s-l>अमात्यान्सुहृदश्चैव प्रोवाच स नराधिपः ॥ २७ ॥</s-l></s-lg><s-lg><s-l>भक्षयन्तु भवन्तो वै स्वादूनीमानि सर्वशः ।</s-l><s-l>तापसैरुपनीतानि फलानि सहिता मया ॥ २८ ॥</s-l></s-lg><s-lg><s-l>ततो राजा ससचिवः फलान्यादातुमैच्छत ।</s-l><s-l>यद्गृहीतं फलं राज्ञा तत्र कृमिरभूदणुः ।</s-l><s-l>ह्रस्वकः कृष्णनयनस्ताम्रो वर्णेन शौनक ॥ २९ ॥</s-l></s-lg><s-lg><s-l>स तं गृह्य नृपश्रेष्ठः सचिवानिदमब्रवीत् ।</s-l><s-l>अस्तमभ्येति सविता विषादद्य न मे भयम् ॥ ३० ॥</s-l></s-lg><s-lg><s-l>सत्यवागस्तु स मुनिः कृमिको मां दशत्वयम् ।</s-l><s-l>तक्षको नाम भूत्वा वै तथा परिहृतं भवेत् ॥ ३१ ॥</s-l></s-lg><s-lg><s-l>ते चैनमन्ववर्तन्त मन्त्रिणः कालचोदिताः ।</s-l><s-l>एवमुक्त्वा स राजेन्द्रो ग्रीवायां संनिवेश्य ह ।</s-l><s-l>कृमिकं प्राहसत्तूर्णं मुमूर्षुर्नष्टचेतनः ॥ ३२ ॥</s-l></s-lg><s-lg><s-l>हसन्नेव च भोगेन तक्षकेणाभिवेष्टितः ।</s-l><s-l>तस्मात्फलाद्विनिष्क्रम्य यत्तद्राज्ञे निवेदितम् ॥ ३३ ॥</s-l></s-lg>