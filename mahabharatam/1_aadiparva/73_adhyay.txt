<s-lg><s-l> वैशंपायन उवाच ।</s-l><s-l>कृतविद्ये कचे प्राप्ते हृष्टरूपा दिवौकसः ।</s-l><s-l>कचादधीत्य तां विद्यां कृतार्था भरतर्षभ ॥ १ ॥</s-l></s-lg><s-lg><s-l>सर्व एव समागम्य शतक्रतुमथाब्रुवन् ।</s-l><s-l>कालस्ते विक्रमस्याद्य जहि शत्रून्पुरंदर ॥ २ ॥</s-l></s-lg><s-lg><s-l>एवमुक्तस्तु सहितैस्त्रिदशैर्मघवांस्तदा ।</s-l><s-l>तथेत्युक्त्वोपचक्राम सोऽपश्यत वने स्त्रियः ॥ ३ ॥</s-l></s-lg><s-lg><s-l>क्रीडन्तीनां तु कन्यानां वने चैत्ररथोपमे ।</s-l><s-l>वायुभूतः स वस्त्राणि सर्वाण्येव व्यमिश्रयत् ॥ ४ ॥</s-l></s-lg><s-lg><s-l>ततो जलात्समुत्तीर्य कन्यास्ताः सहितास्तदा ।</s-l><s-l>वस्त्राणि जगृहुस्तानि यथासन्नान्यनेकशः ॥ ५ ॥</s-l></s-lg><s-lg><s-l>तत्र वासो देवयान्याः शर्मिष्ठा जगृहे तदा ।</s-l><s-l>व्यतिमिश्रमजानन्ती दुहिता वृषपर्वणः ॥ ६ ॥</s-l></s-lg><s-lg><s-l>ततस्तयोर्मिथस्तत्र विरोधः समजायत ।</s-l><s-l>देवयान्याश्च राजेन्द्र शर्मिष्ठायाश्च तत्कृते ॥ ७ ॥</s-l></s-lg><s-lg><s-l> देवयान्युवाच ।</s-l><s-l>कस्माद्गृह्णासि मे वस्त्रं शिष्या भूत्वा ममासुरि ।</s-l><s-l>समुदाचारहीनाया न ते श्रेयो भविष्यति ॥ ८ ॥</s-l></s-lg><s-lg><s-l> शर्मिष्ठोवाच ।</s-l><s-l>आसीनं च शयानं च पिता ते पितरं मम ।</s-l><s-l>स्तौति वन्दति चाभीक्ष्णं नीचैः स्थित्वा विनीतवत् ॥ ९ ॥</s-l></s-lg><s-lg><s-l>याचतस्त्वं हि दुहिता स्तुवतः प्रतिगृह्णतः ।</s-l><s-l>सुताहं स्तूयमानस्य ददतोऽप्रतिगृह्णतः ॥ १० ॥</s-l></s-lg><s-lg><s-l>अनायुधा सायुधाया रिक्ता क्षुभ्यसि भिक्षुकि ।</s-l><s-l>लप्स्यसे प्रतियोद्धारं न हि त्वां गणयाम्यहम् ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>समुच्छ्रयं देवयानीं गतां सक्तां च वाससि ।</s-l><s-l>शर्मिष्ठा प्राक्षिपत्कूपे ततः स्वपुरमाव्रजत् ॥ १२ ॥</s-l></s-lg><s-lg><s-l>हतेयमिति विज्ञाय शर्मिष्ठा पापनिश्चया ।</s-l><s-l>अनवेक्ष्य ययौ वेश्म क्रोधवेगपरायणा ॥ १३ ॥</s-l></s-lg><s-lg><s-l>अथ तं देशमभ्यागाद्ययातिर्नहुषात्मजः ।</s-l><s-l>श्रान्तयुग्यः श्रान्तहयो मृगलिप्सुः पिपासितः ॥ १४ ॥</s-l></s-lg><s-lg><s-l>स नाहुषः प्रेक्षमाण उदपानं गतोदकम् ।</s-l><s-l>ददर्श कन्यां तां तत्र दीप्तामग्निशिखामिव ॥ १५ ॥</s-l></s-lg><s-lg><s-l>तामपृच्छत्स दृष्ट्वैव कन्याममरवर्णिनीम् ।</s-l><s-l>सान्त्वयित्वा नृपश्रेष्ठः साम्ना परमवल्गुना ॥ १६ ॥</s-l></s-lg><s-lg><s-l>का त्वं ताम्रनखी श्यामा सुमृष्टमणिकुण्डला ।</s-l><s-l>दीर्घं ध्यायसि चात्यर्थं कस्माच्छ्वसिषि चातुरा ॥ १७ ॥</s-l></s-lg><s-lg><s-l>कथं च पतितास्यस्मिन्कूपे वीरुत्तृणावृते ।</s-l><s-l>दुहिता चैव कस्य त्वं वद सर्वं सुमध्यमे ॥ १८ ॥</s-l></s-lg><s-lg><s-l> देवयान्युवाच ।</s-l><s-l>योऽसौ देवैर्हतान्दैत्यानुत्थापयति विद्यया ।</s-l><s-l>तस्य शुक्रस्य कन्याहं स मां नूनं न बुध्यते ॥ १९ ॥</s-l></s-lg><s-lg><s-l>एष मे दक्षिणो राजन्पाणिस्ताम्रनखाङ्गुलिः ।</s-l><s-l>समुद्धर गृहीत्वा मां कुलीनस्त्वं हि मे मतः ॥ २० ॥</s-l></s-lg><s-lg><s-l>जानामि हि त्वां संशान्तं वीर्यवन्तं यशस्विनम् ।</s-l><s-l>तस्मान्मां पतितामस्मात्कूपादुद्धर्तुमर्हसि ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>तामथ ब्राह्मणीं स्त्रीं च विज्ञाय नहुषात्मजः ।</s-l><s-l>गृहीत्वा दक्षिणे पाणावुज्जहार ततोऽवटात् ॥ २२ ॥</s-l></s-lg><s-lg><s-l>उद्धृत्य चैनां तरसा तस्मात्कूपान्नराधिपः ।</s-l><s-l>आमन्त्रयित्वा सुश्रोणीं ययातिः स्वपुरं ययौ ॥ २३ ॥</s-l></s-lg><s-lg><s-l> देवयान्युवाच ।</s-l><s-l>त्वरितं घूर्णिके गच्छ सर्वमाचक्ष्व मे पितुः ।</s-l><s-l>नेदानीं हि प्रवक्ष्यामि नगरं वृषपर्वणः ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>सा तु वै त्वरितं गत्वा घूर्णिकासुरमन्दिरम् ।</s-l><s-l>दृष्ट्वा काव्यमुवाचेदं संभ्रमाविष्टचेतना ॥ २५ ॥</s-l></s-lg><s-lg><s-l>आचक्षे ते महाप्राज्ञ देवयानी वने हता ।</s-l><s-l>शर्मिष्ठया महाभाग दुहित्रा वृषपर्वणः ॥ २६ ॥</s-l></s-lg><s-lg><s-l>श्रुत्वा दुहितरं काव्यस्तत्र शर्मिष्ठया हताम् ।</s-l><s-l>त्वरया निर्ययौ दुःखान्मार्गमाणः सुतां वने ॥ २७ ॥</s-l></s-lg><s-lg><s-l>दृष्ट्वा दुहितरं काव्यो देवयानीं ततो वने ।</s-l><s-l>बाहुभ्यां संपरिष्वज्य दुःखितो वाक्यमब्रवीत् ॥ २८ ॥</s-l></s-lg><s-lg><s-l>आत्मदोषैर्नियच्छन्ति सर्वे दुःखसुखे जनाः ।</s-l><s-l>मन्ये दुश्चरितं तेऽस्ति यस्येयं निष्कृतिः कृता ॥ २९ ॥</s-l></s-lg><s-lg><s-l> देवयान्युवाच ।</s-l><s-l>निष्कृतिर्मेऽस्तु वा मास्तु शृणुष्वावहितो मम ।</s-l><s-l>शर्मिष्ठया यदुक्तास्मि दुहित्रा वृषपर्वणः ।</s-l><s-l>सत्यं किलैतत्सा प्राह दैत्यानामसि गायनः ॥ ३० ॥</s-l></s-lg><s-lg><s-l>एवं हि मे कथयति शर्मिष्ठा वार्षपर्वणी ।</s-l><s-l>वचनं तीक्ष्णपरुषं क्रोधरक्तेक्षणा भृशम् ॥ ३१ ॥</s-l></s-lg><s-lg><s-l>स्तुवतो दुहिता हि त्वं याचतः प्रतिगृह्णतः ।</s-l><s-l>सुताहं स्तूयमानस्य ददतोऽप्रतिगृह्णतः ॥ ३२ ॥</s-l></s-lg><s-lg><s-l>इति मामाह शर्मिष्ठा दुहिता वृषपर्वणः ।</s-l><s-l>क्रोधसंरक्तनयना दर्पपूर्णा पुनः पुनः ॥ ३३ ॥</s-l></s-lg><s-lg><s-l>यद्यहं स्तुवतस्तात दुहिता प्रतिगृह्णतः ।</s-l><s-l>प्रसादयिष्ये शर्मिष्ठामित्युक्ता हि सखी मया ॥ ३४ ॥</s-l></s-lg><s-lg><s-l> शुक्र उवाच ।</s-l><s-l>स्तुवतो दुहिता न त्वं भद्रे न प्रतिगृह्णतः ।</s-l><s-l>अस्तोतुः स्तूयमानस्य दुहिता देवयान्यसि ॥ ३५ ॥</s-l></s-lg><s-lg><s-l>वृषपर्वैव तद्वेद शक्रो राजा च नाहुषः ।</s-l><s-l>अचिन्त्यं ब्रह्म निर्द्वन्द्वमैश्वरं हि बलं मम ॥ ३६ ॥</s-l></s-lg>