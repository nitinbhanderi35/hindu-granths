<s-lg><s-l> जनमेजय उवाच ।</s-l><s-l>कथितो धार्तराष्ट्राणामार्षः संभव उत्तमः ।</s-l><s-l>अमानुषो मानुषाणां भवता ब्रह्मवित्तम ॥ १ ॥</s-l></s-lg><s-lg><s-l>नामधेयानि चाप्येषां कथ्यमानानि भागशः ।</s-l><s-l>त्वत्तः श्रुतानि मे ब्रह्मन्पाण्डवानां तु कीर्तय ॥ २ ॥</s-l></s-lg><s-lg><s-l>ते हि सर्वे महात्मानो देवराजपराक्रमाः ।</s-l><s-l>त्वयैवांशावतरणे देवभागाः प्रकीर्तिताः ॥ ३ ॥</s-l></s-lg><s-lg><s-l>तस्मादिच्छाम्यहं श्रोतुमतिमानुषकर्मणाम् ।</s-l><s-l>तेषामाजननं सर्वं वैशंपायन कीर्तय ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>राजा पाण्डुर्महारण्ये मृगव्यालनिषेविते ।</s-l><s-l>वने मैथुनकालस्थं ददर्श मृगयूथपम् ॥ ५ ॥</s-l></s-lg><s-lg><s-l>ततस्तां च मृगीं तं च रुक्मपुङ्खैः सुपत्रिभिः ।</s-l><s-l>निर्बिभेद शरैस्तीक्ष्णैः पाण्डुः पञ्चभिराशुगैः ॥ ६ ॥</s-l></s-lg><s-lg><s-l>स च राजन्महातेजा ऋषिपुत्रस्तपोधनः ।</s-l><s-l>भार्यया सह तेजस्वी मृगरूपेण संगतः ॥ ७ ॥</s-l></s-lg><s-lg><s-l>संसक्तस्तु तया मृग्या मानुषीमीरयन्गिरम् ।</s-l><s-l>क्षणेन पतितो भूमौ विललापाकुलेन्द्रियः ॥ ८ ॥</s-l></s-lg><s-lg><s-l> मृग उवाच ।</s-l><s-l>काममन्युपरीतापि बुद्ध्यङ्गरहितापि च ।</s-l><s-l>वर्जयन्ति नृशंसानि पापेष्वभिरता नराः ॥ ९ ॥</s-l></s-lg><s-lg><s-l>न विधिं ग्रसते प्रज्ञा प्रज्ञां तु ग्रसते विधिः ।</s-l><s-l>विधिपर्यागतानर्थान्प्रज्ञा न प्रतिपद्यते ॥ १० ॥</s-l></s-lg><s-lg><s-l>शश्वद्धर्मात्मनां मुख्ये कुले जातस्य भारत ।</s-l><s-l>कामलोभाभिभूतस्य कथं ते चलिता मतिः ॥ ११ ॥</s-l></s-lg><s-lg><s-l> पाण्डुरुवाच ।</s-l><s-l>शत्रूणां या वधे वृत्तिः सा मृगाणां वधे स्मृता ।</s-l><s-l>राज्ञां मृग न मां मोहात्त्वं गर्हयितुमर्हसि ॥ १२ ॥</s-l></s-lg><s-lg><s-l>अच्छद्मनामायया च मृगाणां वध इष्यते ।</s-l><s-l>स एव धर्मो राज्ञां तु तद्विद्वान्किं नु गर्हसे ॥ १३ ॥</s-l></s-lg><s-lg><s-l>अगस्त्यः सत्रमासीनश्चचार मृगयामृषिः ।</s-l><s-l>आरण्यान्सर्वदैवत्यान्मृगान्प्रोक्ष्य महावने ॥ १४ ॥</s-l></s-lg><s-lg><s-l>प्रमाणदृष्टधर्मेण कथमस्मान्विगर्हसे ।</s-l><s-l>अगस्त्यस्याभिचारेण युष्माकं वै वपा हुता ॥ १५ ॥</s-l></s-lg><s-lg><s-l> मृग उवाच ।</s-l><s-l>न रिपून्वै समुद्दिश्य विमुञ्चन्ति पुरा शरान् ।</s-l><s-l>रन्ध्र एषां विशेषेण वधकालः प्रशस्यते ॥ १६ ॥</s-l></s-lg><s-lg><s-l> पाण्डुरुवाच ।</s-l><s-l>प्रमत्तमप्रमत्तं वा विवृतं घ्नन्ति चौजसा ।</s-l><s-l>उपायैरिषुभिस्तीक्ष्णैः कस्मान्मृग विगर्हसे ॥ १७ ॥</s-l></s-lg><s-lg><s-l> मृग उवाच ।</s-l><s-l>नाहं घ्नन्तं मृगान्राजन्विगर्हे आत्मकारणात् ।</s-l><s-l>मैथुनं तु प्रतीक्ष्यं मे स्यात्त्वयेहानृशंसतः ॥ १८ ॥</s-l></s-lg><s-lg><s-l>सर्वभूतहिते काले सर्वभूतेप्सिते तथा ।</s-l><s-l>को हि विद्वान्मृगं हन्याच्चरन्तं मैथुनं वने ।</s-l><s-l>पुरुषार्थफलं कान्तं यत्त्वया वितथं कृतम् ॥ १९ ॥</s-l></s-lg><s-lg><s-l>पौरवाणामृषीणां च तेषामक्लिष्टकर्मणाम् ।</s-l><s-l>वंशे जातस्य कौरव्य नानुरूपमिदं तव ॥ २० ॥</s-l></s-lg><s-lg><s-l>नृशंसं कर्म सुमहत्सर्वलोकविगर्हितम् ।</s-l><s-l>अस्वर्ग्यमयशस्यं च अधर्मिष्ठं च भारत ॥ २१ ॥</s-l></s-lg><s-lg><s-l>स्त्रीभोगानां विशेषज्ञः शास्त्रधर्मार्थतत्त्ववित् ।</s-l><s-l>नार्हस्त्वं सुरसंकाश कर्तुमस्वर्ग्यमीदृशम् ॥ २२ ॥</s-l></s-lg><s-lg><s-l>त्वया नृशंसकर्तारः पापाचाराश्च मानवाः ।</s-l><s-l>निग्राह्याः पार्थिवश्रेष्ठ त्रिवर्गपरिवर्जिताः ॥ २३ ॥</s-l></s-lg><s-lg><s-l>किं कृतं ते नरश्रेष्ठ निघ्नतो मामनागसम् ।</s-l><s-l>मुनिं मूलफलाहारं मृगवेषधरं नृप ।</s-l><s-l>वसमानमरण्येषु नित्यं शमपरायणम् ॥ २४ ॥</s-l></s-lg><s-lg><s-l>त्वयाहं हिंसितो यस्मात्तस्मात्त्वामप्यसंशयम् ।</s-l><s-l>द्वयोर्नृशंसकर्तारमवशं काममोहितम् ।</s-l><s-l>जीवितान्तकरो भाव एवमेवागमिष्यति ॥ २५ ॥</s-l></s-lg><s-lg><s-l>अहं हि किंदमो नाम तपसाप्रतिमो मुनिः ।</s-l><s-l>व्यपत्रपन्मनुष्याणां मृग्यां मैथुनमाचरम् ॥ २६ ॥</s-l></s-lg><s-lg><s-l>मृगो भूत्वा मृगैः सार्धं चरामि गहने वने ।</s-l><s-l>न तु ते ब्रह्महत्येयं भविष्यत्यविजानतः ।</s-l><s-l>मृगरूपधरं हत्वा मामेवं काममोहितम् ॥ २७ ॥</s-l></s-lg><s-lg><s-l>अस्य तु त्वं फलं मूढ प्राप्स्यसीदृशमेव हि ।</s-l><s-l>प्रियया सह संवासं प्राप्य कामविमोहितः ।</s-l><s-l>त्वमप्यस्यामवस्थायां प्रेतलोकं गमिष्यसि ॥ २८ ॥</s-l></s-lg><s-lg><s-l>अन्तकाले च संवासं यया गन्तासि कान्तया ।</s-l><s-l>प्रेतराजवशं प्राप्तं सर्वभूतदुरत्ययम् ।</s-l><s-l>भक्त्या मतिमतां श्रेष्ठ सैव त्वामनुयास्यति ॥ २९ ॥</s-l></s-lg><s-lg><s-l>वर्तमानः सुखे दुःखं यथाहं प्रापितस्त्वया ।</s-l><s-l>तथा सुखं त्वां संप्राप्तं दुःखमभ्यागमिष्यति ॥ ३० ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा सुदुःखार्तो जीवितात्स व्ययुज्यत ।</s-l><s-l>मृगः पाण्डुश्च शोकार्तः क्षणेन समपद्यत ॥ ३१ ॥</s-l></s-lg>