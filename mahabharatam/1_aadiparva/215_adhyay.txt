<s-lg><s-l> वैशंपायन उवाच ।</s-l><s-l>सोऽब्रवीदर्जुनं चैव वासुदेवं च सात्वतम् ।</s-l><s-l>लोकप्रवीरौ तिष्ठन्तौ खाण्डवस्य समीपतः ॥ १ ॥</s-l></s-lg><s-lg><s-l>ब्राह्मणो बहुभोक्तास्मि भुञ्जेऽपरिमितं सदा ।</s-l><s-l>भिक्षे वार्ष्णेयपार्थौ वामेकां तृप्तिं प्रयच्छताम् ॥ २ ॥</s-l></s-lg><s-lg><s-l>एवमुक्तौ तमब्रूतां ततस्तौ कृष्णपाण्डवौ ।</s-l><s-l>केनान्नेन भवांस्तृप्येत्तस्यान्नस्य यतावहे ॥ ३ ॥</s-l></s-lg><s-lg><s-l>एवमुक्तः स भगवानब्रवीत्तावुभौ ततः ।</s-l><s-l>भाषमाणौ तदा वीरौ किमन्नं क्रियतामिति ॥ ४ ॥</s-l></s-lg><s-lg><s-l>नाहमन्नं बुभुक्षे वै पावकं मां निबोधतम् ।</s-l><s-l>यदन्नमनुरूपं मे तद्युवां संप्रयच्छतम् ॥ ५ ॥</s-l></s-lg><s-lg><s-l>इदमिन्द्रः सदा दावं खाण्डवं परिरक्षति ।</s-l><s-l>तं न शक्नोम्यहं दग्धुं रक्ष्यमाणं महात्मना ॥ ६ ॥</s-l></s-lg><s-lg><s-l>वसत्यत्र सखा तस्य तक्षकः पन्नगः सदा ।</s-l><s-l>सगणस्तत्कृते दावं परिरक्षति वज्रभृत् ॥ ७ ॥</s-l></s-lg><s-lg><s-l>तत्र भूतान्यनेकानि रक्ष्यन्ते स्म प्रसङ्गतः ।</s-l><s-l>तं दिधक्षुर्न शक्नोमि दग्धुं शक्रस्य तेजसा ॥ ८ ॥</s-l></s-lg><s-lg><s-l>स मां प्रज्वलितं दृष्ट्वा मेघाम्भोभिः प्रवर्षति ।</s-l><s-l>ततो दग्धुं न शक्नोमि दिधक्षुर्दावमीप्सितम् ॥ ९ ॥</s-l></s-lg><s-lg><s-l>स युवाभ्यां सहायाभ्यामस्त्रविद्भ्यां समागतः ।</s-l><s-l>दहेयं खाण्डवं दावमेतदन्नं वृतं मया ॥ १० ॥</s-l></s-lg><s-lg><s-l>युवां ह्युदकधारास्ता भूतानि च समन्ततः ।</s-l><s-l>उत्तमास्त्रविदौ सम्यक्सर्वतो वारयिष्यथः ॥ ११ ॥</s-l></s-lg><s-lg><s-l>एवमुक्ते प्रत्युवाच बीभत्सुर्जातवेदसम् ।</s-l><s-l>दिधक्षुं खाण्डवं दावमकामस्य शतक्रतोः ॥ १२ ॥</s-l></s-lg><s-lg><s-l>उत्तमास्त्राणि मे सन्ति दिव्यानि च बहूनि च ।</s-l><s-l>यैरहं शक्नुयां योद्धुमपि वज्रधरान्बहून् ॥ १३ ॥</s-l></s-lg><s-lg><s-l>धनुर्मे नास्ति भगवन्बाहुवीर्येण संमितम् ।</s-l><s-l>कुर्वतः समरे यत्नं वेगं यद्विषहेत मे ॥ १४ ॥</s-l></s-lg><s-lg><s-l>शरैश्च मेऽर्थो बहुभिरक्षयैः क्षिप्रमस्यतः ।</s-l><s-l>न हि वोढुं रथः शक्तः शरान्मम यथेप्सितान् ॥ १५ ॥</s-l></s-lg><s-lg><s-l>अश्वांश्च दिव्यानिच्छेयं पाण्डुरान्वातरंहसः ।</s-l><s-l>रथं च मेघनिर्घोषं सूर्यप्रतिमतेजसम् ॥ १६ ॥</s-l></s-lg><s-lg><s-l>तथा कृष्णस्य वीर्येण नायुधं विद्यते समम् ।</s-l><s-l>येन नागान्पिशाचांश्च निहन्यान्माधवो रणे ॥ १७ ॥</s-l></s-lg><s-lg><s-l>उपायं कर्मणः सिद्धौ भगवन्वक्तुमर्हसि ।</s-l><s-l>निवारयेयं येनेन्द्रं वर्षमाणं महावने ॥ १८ ॥</s-l></s-lg><s-lg><s-l>पौरुषेण तु यत्कार्यं तत्कर्तारौ स्व पावक ।</s-l><s-l>करणानि समर्थानि भगवन्दातुमर्हसि ॥ १९ ॥</s-l></s-lg>