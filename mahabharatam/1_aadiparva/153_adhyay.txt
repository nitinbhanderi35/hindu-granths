<s-lg><s-l> जनमेजय उवाच ।</s-l><s-l>ते तथा पुरुषव्याघ्रा निहत्य बकराक्षसम् ।</s-l><s-l>अत ऊर्ध्वं ततो ब्रह्मन्किमकुर्वत पाण्डवाः ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>तत्रैव न्यवसन्राजन्निहत्य बकराक्षसम् ।</s-l><s-l>अधीयानाः परं ब्रह्म ब्राह्मणस्य निवेशने ॥ २ ॥</s-l></s-lg><s-lg><s-l>ततः कतिपयाहस्य ब्राह्मणः संशितव्रतः ।</s-l><s-l>प्रतिश्रयार्थं तद्वेश्म ब्राह्मणस्याजगाम ह ॥ ३ ॥</s-l></s-lg><s-lg><s-l>स सम्यक्पूजयित्वा तं विद्वान्विप्रर्षभस्तदा ।</s-l><s-l>ददौ प्रतिश्रयं तस्मै सदा सर्वातिथिव्रती ॥ ४ ॥</s-l></s-lg><s-lg><s-l>ततस्ते पाण्डवाः सर्वे सह कुन्त्या नरर्षभाः ।</s-l><s-l>उपासां चक्रिरे विप्रं कथयानं कथास्तदा ॥ ५ ॥</s-l></s-lg><s-lg><s-l>कथयामास देशान्स तीर्थानि विविधानि च ।</s-l><s-l>राज्ञां च विविधाश्चर्याः पुराणि विविधानि च ॥ ६ ॥</s-l></s-lg><s-lg><s-l>स तत्राकथयद्विप्रः कथान्ते जनमेजय ।</s-l><s-l>पाञ्चालेष्वद्भुताकारं याज्ञसेन्याः स्वयंवरम् ॥ ७ ॥</s-l></s-lg><s-lg><s-l>धृष्टद्युम्नस्य चोत्पत्तिमुत्पत्तिं च शिखण्डिनः ।</s-l><s-l>अयोनिजत्वं कृष्णाया द्रुपदस्य महामखे ॥ ८ ॥</s-l></s-lg><s-lg><s-l>तदद्भुततमं श्रुत्वा लोके तस्य महात्मनः ।</s-l><s-l>विस्तरेणैव पप्रच्छुः कथां तां पुरुषर्षभाः ॥ ९ ॥</s-l></s-lg><s-lg><s-l>कथं द्रुपदपुत्रस्य धृष्टद्युम्नस्य पावकात् ।</s-l><s-l>वेदिमध्याच्च कृष्णायाः संभवः कथमद्भुतः ॥ १० ॥</s-l></s-lg><s-lg><s-l>कथं द्रोणान्महेष्वासात्सर्वाण्यस्त्राण्यशिक्षत ।</s-l><s-l>कथं प्रियसखायौ तौ भिन्नौ कस्य कृतेन च ॥ ११ ॥</s-l></s-lg><s-lg><s-l>एवं तैश्चोदितो राजन्स विप्रः पुरुषर्षभैः ।</s-l><s-l>कथयामास तत्सर्वं द्रौपदीसंभवं तदा ॥ १२ ॥</s-l></s-lg>