<s-lg><s-l> वैशंपायन उवाच ।</s-l><s-l>स्वर्गतः स तु राजेन्द्रो निवसन्देवसद्मनि ।</s-l><s-l>पूजितस्त्रिदशैः साध्यैर्मरुद्भिर्वसुभिस्तथा ॥ १ ॥</s-l></s-lg><s-lg><s-l>देवलोकाद्ब्रह्मलोकं संचरन्पुण्यकृद्वशी ।</s-l><s-l>अवसत्पृथिवीपालो दीर्घकालमिति श्रुतिः ॥ २ ॥</s-l></s-lg><s-lg><s-l>स कदाचिन्नृपश्रेष्ठो ययातिः शक्रमागमत् ।</s-l><s-l>कथान्ते तत्र शक्रेण पृष्टः स पृथिवीपतिः ॥ ३ ॥</s-l></s-lg><s-lg><s-l> शक्र उवाच ।</s-l><s-l>यदा स पूरुस्तव रूपेण राजञ्जरां गृहीत्वा प्रचचार भूमौ ।</s-l><s-l>तदा राज्यं संप्रदायैव तस्मै त्वया किमुक्तः कथयेह सत्यम् ॥ ४ ॥</s-l></s-lg><s-lg><s-l> ययातिरुवाच ।</s-l><s-l>गङ्गायमुनयोर्मध्ये कृत्स्नोऽयं विषयस्तव ।</s-l><s-l>मध्ये पृथिव्यास्त्वं राजा भ्रातरोऽन्त्याधिपास्तव ॥ ५ ॥</s-l></s-lg><s-lg><s-l>अक्रोधनः क्रोधनेभ्यो विशिष्टस्तथा तितिक्षुरतितिक्षोर्विशिष्टः ।</s-l><s-l>अमानुषेभ्यो मानुषाश्च प्रधाना विद्वांस्तथैवाविदुषः प्रधानः ॥ ६ ॥</s-l></s-lg><s-lg><s-l>आक्रुश्यमानो नाक्रोशेन्मन्युरेव तितिक्षतः ।</s-l><s-l>आक्रोष्टारं निर्दहति सुकृतं चास्य विन्दति ॥ ७ ॥</s-l></s-lg><s-lg><s-l>नारुंतुदः स्यान्न नृशंसवादी न हीनतः परमभ्याददीत ।</s-l><s-l>ययास्य वाचा पर उद्विजेत न तां वदेद्रुशतीं पापलोक्याम् ॥ ८ ॥</s-l></s-lg><s-lg><s-l>अरुंतुदं पुरुषं रूक्षवाचं वाक्कण्टकैर्वितुदन्तं मनुष्यान् ।</s-l><s-l>विद्यादलक्ष्मीकतमं जनानां मुखे निबद्धां निरृतिं वहन्तम् ॥ ९ ॥</s-l></s-lg><s-lg><s-l>सद्भिः पुरस्तादभिपूजितः स्यात्सद्भिस्तथा पृष्ठतो रक्षितः स्यात् ।</s-l><s-l>सदासतामतिवादांस्तितिक्षेत्सतां वृत्तं चाददीतार्यवृत्तः ॥ १० ॥</s-l></s-lg><s-lg><s-l>वाक्सायका वदनान्निष्पतन्ति यैराहतः शोचति रात्र्यहानि ।</s-l><s-l>परस्य वा मर्मसु ये पतन्ति तान्पण्डितो नावसृजेत्परेषु ॥ ११ ॥</s-l></s-lg><s-lg><s-l>न हीदृशं संवननं त्रिषु लोकेषु विद्यते ।</s-l><s-l>यथा मैत्री च भूतेषु दानं च मधुरा च वाक् ॥ १२ ॥</s-l></s-lg><s-lg><s-l>तस्मात्सान्त्वं सदा वाच्यं न वाच्यं परुषं क्वचित् ।</s-l><s-l>पूज्यान्संपूजयेद्दद्यान्न च याचेत्कदाचन ॥ १३ ॥</s-l></s-lg>