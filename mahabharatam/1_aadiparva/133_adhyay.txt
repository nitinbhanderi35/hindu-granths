<s-lg><s-l> वैशंपायन उवाच ।</s-l><s-l>पाण्डवास्तु रथान्युक्त्वा सदश्वैरनिलोपमैः ।</s-l><s-l>आरोहमाणा भीष्मस्य पादौ जगृहुरार्तवत् ॥ १ ॥</s-l></s-lg><s-lg><s-l>राज्ञश्च धृतराष्ट्रस्य द्रोणस्य च महात्मनः ।</s-l><s-l>अन्येषां चैव वृद्धानां विदुरस्य कृपस्य च ॥ २ ॥</s-l></s-lg><s-lg><s-l>एवं सर्वान्कुरून्वृद्धानभिवाद्य यतव्रताः ।</s-l><s-l>समालिङ्ग्य समानांश्च बालैश्चाप्यभिवादिताः ॥ ३ ॥</s-l></s-lg><s-lg><s-l>सर्वा मातॄस्तथापृष्ट्वा कृत्वा चैव प्रदक्षिणम् ।</s-l><s-l>सर्वाः प्रकृतयश्चैव प्रययुर्वारणावतम् ॥ ४ ॥</s-l></s-lg><s-lg><s-l>विदुरश्च महाप्राज्ञस्तथान्ये कुरुपुंगवाः ।</s-l><s-l>पौराश्च पुरुषव्याघ्रानन्वयुः शोककर्शिताः ॥ ५ ॥</s-l></s-lg><s-lg><s-l>तत्र केचिद्ब्रुवन्ति स्म ब्राह्मणा निर्भयास्तदा ।</s-l><s-l>शोचमानाः पाण्डुपुत्रानतीव भरतर्षभ ॥ ६ ॥</s-l></s-lg><s-lg><s-l>विषमं पश्यते राजा सर्वथा तमसावृतः ।</s-l><s-l>धृतराष्ट्रः सुदुर्बुद्धिर्न च धर्मं प्रपश्यति ॥ ७ ॥</s-l></s-lg><s-lg><s-l>न हि पापमपापात्मा रोचयिष्यति पाण्डवः ।</s-l><s-l>भीमो वा बलिनां श्रेष्ठः कौन्तेयो वा धनंजयः ।</s-l><s-l>कुत एव महाप्राज्ञौ माद्रीपुत्रौ करिष्यतः ॥ ८ ॥</s-l></s-lg><s-lg><s-l>तद्राज्यं पितृतः प्राप्तं धृतराष्ट्रो न मृष्यते ।</s-l><s-l>अधर्ममखिलं किं नु भीष्मोऽयमनुमन्यते ।</s-l><s-l>विवास्यमानानस्थाने कौन्तेयान्भरतर्षभान् ॥ ९ ॥</s-l></s-lg><s-lg><s-l>पितेव हि नृपोऽस्माकमभूच्छांतनवः पुरा ।</s-l><s-l>विचित्रवीर्यो राजर्षिः पाण्डुश्च कुरुनन्दनः ॥ १० ॥</s-l></s-lg><s-lg><s-l>स तस्मिन्पुरुषव्याघ्रे दिष्टभावं गते सति ।</s-l><s-l>राजपुत्रानिमान्बालान्धृतराष्ट्रो न मृष्यते ॥ ११ ॥</s-l></s-lg><s-lg><s-l>वयमेतदमृष्यन्तः सर्व एव पुरोत्तमात् ।</s-l><s-l>गृहान्विहाय गच्छामो यत्र याति युधिष्ठिरः ॥ १२ ॥</s-l></s-lg><s-lg><s-l>तांस्तथावादिनः पौरान्दुःखितान्दुःखकर्शितः ।</s-l><s-l>उवाच परमप्रीतो धर्मराजो युधिष्ठिरः ॥ १३ ॥</s-l></s-lg><s-lg><s-l>पिता मान्यो गुरुः श्रेष्ठो यदाह पृथिवीपतिः ।</s-l><s-l>अशङ्कमानैस्तत्कार्यमस्माभिरिति नो व्रतम् ॥ १४ ॥</s-l></s-lg><s-lg><s-l>भवन्तः सुहृदोऽस्माकमस्मान्कृत्वा प्रदक्षिणम् ।</s-l><s-l>आशीर्भिरभिनन्द्यास्मान्निवर्तध्वं यथागृहम् ॥ १५ ॥</s-l></s-lg><s-lg><s-l>यदा तु कार्यमस्माकं भवद्भिरुपपत्स्यते ।</s-l><s-l>तदा करिष्यथ मम प्रियाणि च हितानि च ॥ १६ ॥</s-l></s-lg><s-lg><s-l>ते तथेति प्रतिज्ञाय कृत्वा चैतान्प्रदक्षिणम् ।</s-l><s-l>आशीर्भिरभिनन्द्यैनाञ्जग्मुर्नगरमेव हि ॥ १७ ॥</s-l></s-lg><s-lg><s-l>पौरेषु तु निवृत्तेषु विदुरः सर्वधर्मवित् ।</s-l><s-l>बोधयन्पाण्डवश्रेष्ठमिदं वचनमब्रवीत् ।</s-l><s-l>प्राज्ञः प्राज्ञं प्रलापज्ञः सम्यग्धर्मार्थदर्शिवान् ॥ १८ ॥</s-l></s-lg><s-lg><s-l>विज्ञायेदं तथा कुर्यादापदं निस्तरेद्यथा ।</s-l><s-l>अलोहं निशितं शस्त्रं शरीरपरिकर्तनम् ।</s-l><s-l>यो वेत्ति न तमाघ्नन्ति प्रतिघातविदं द्विषः ॥ १९ ॥</s-l></s-lg><s-lg><s-l>कक्षघ्नः शिशिरघ्नश्च महाकक्षे बिलौकसः ।</s-l><s-l>न दहेदिति चात्मानं यो रक्षति स जीवति ॥ २० ॥</s-l></s-lg><s-lg><s-l>नाचक्षुर्वेत्ति पन्थानं नाचक्षुर्विन्दते दिशः ।</s-l><s-l>नाधृतिर्भूतिमाप्नोति बुध्यस्वैवं प्रबोधितः ॥ २१ ॥</s-l></s-lg><s-lg><s-l>अनाप्तैर्दत्तमादत्ते नरः शस्त्रमलोहजम् ।</s-l><s-l>श्वाविच्छरणमासाद्य प्रमुच्येत हुताशनात् ॥ २२ ॥</s-l></s-lg><s-lg><s-l>चरन्मार्गान्विजानाति नक्षत्रैर्विन्दते दिशः ।</s-l><s-l>आत्मना चात्मनः पञ्च पीडयन्नानुपीड्यते ॥ २३ ॥</s-l></s-lg><s-lg><s-l>अनुशिष्ट्वानुगत्वा च कृत्वा चैनान्प्रदक्षिणम् ।</s-l><s-l>पाण्डवानभ्यनुज्ञाय विदुरः प्रययौ गृहान् ॥ २४ ॥</s-l></s-lg><s-lg><s-l>निवृत्ते विदुरे चैव भीष्मे पौरजने तथा ।</s-l><s-l>अजातशत्रुमामन्त्र्य कुन्ती वचनमब्रवीत् ॥ २५ ॥</s-l></s-lg><s-lg><s-l>क्षत्ता यदब्रवीद्वाक्यं जनमध्येऽब्रुवन्निव ।</s-l><s-l>त्वया च तत्तथेत्युक्तो जानीमो न च तद्वयम् ॥ २६ ॥</s-l></s-lg><s-lg><s-l>यदि तच्छक्यमस्माभिः श्रोतुं न च सदोषवत् ।</s-l><s-l>श्रोतुमिच्छामि तत्सर्वं संवादं तव तस्य च ॥ २७ ॥</s-l></s-lg><s-lg><s-l> युधिष्ठिर उवाच ।</s-l><s-l>विषादग्नेश्च बोद्धव्यमिति मां विदुरोऽब्रवीत् ।</s-l><s-l>पन्थाश्च वो नाविदितः कश्चित्स्यादिति चाब्रवीत् ॥ २८ ॥</s-l></s-lg><s-lg><s-l>जितेन्द्रियश्च वसुधां प्राप्स्यसीति च माब्रवीत् ।</s-l><s-l>विज्ञातमिति तत्सर्वमित्युक्तो विदुरो मया ॥ २९ ॥</s-l></s-lg><s-lg><s-l> वैशंपायन उवाच ।</s-l><s-l>अष्टमेऽहनि रोहिण्यां प्रयाताः फल्गुनस्य ते ।</s-l><s-l>वारणावतमासाद्य ददृशुर्नागरं जनम् ॥ ३० ॥</s-l></s-lg>