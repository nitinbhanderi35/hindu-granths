<s-lg><s-l>लोमहर्षणपुत्र उग्रश्रवाः सूतः पौराणिको नैमिषारण्ये शौनकस्य कुलपतेर्द्वादशवार्षिके सत्रे ऋषीनभ्यागतानुपतस्थे ॥ १ ॥</s-l></s-lg><s-lg><s-l>पौराणिकः पुराणे कृतश्रमः स तान्कृताञ्जलिरुवाच ।</s-l><s-l>किं भवन्तः श्रोतुमिच्छन्ति ।</s-l><s-l>किमहं ब्रुवाणीति ॥ २ ॥</s-l></s-lg><s-lg><s-l>तमृषय ऊचुः ।</s-l><s-l>परमं लोमहर्षणे प्रक्ष्यामस्त्वां वक्ष्यसि च नः शुश्रूषतां कथायोगम् ।</s-l><s-l>तद्भगवांस्तु तावच्छौनकोऽग्निशरणमध्यास्ते ॥ ३ ॥</s-l></s-lg><s-lg><s-l>योऽसौ दिव्याः कथा वेद देवतासुरसंकथाः ।</s-l><s-l>मनुष्योरगगन्धर्वकथा वेद च सर्वशः ॥ ४ ॥</s-l></s-lg><s-lg><s-l>स चाप्यस्मिन्मखे सौते विद्वान्कुलपतिर्द्विजः ।</s-l><s-l>दक्षो धृतव्रतो धीमाञ्शास्त्रे चारण्यके गुरुः ॥ ५ ॥</s-l></s-lg><s-lg><s-l>सत्यवादी शमपरस्तपस्वी नियतव्रतः ।</s-l><s-l>सर्वेषामेव नो मान्यः स तावत्प्रतिपाल्यताम् ॥ ६ ॥</s-l></s-lg><s-lg><s-l>तस्मिन्नध्यासति गुरावासनं परमार्चितम् ।</s-l><s-l>ततो वक्ष्यसि यत्त्वां स प्रक्ष्यति द्विजसत्तमः ॥ ७ ॥</s-l></s-lg><s-lg><s-l> सूत उवाच ।</s-l><s-l>एवमस्तु गुरौ तस्मिन्नुपविष्टे महात्मनि ।</s-l><s-l>तेन पृष्टः कथाः पुण्या वक्ष्यामि विविधाश्रयाः ॥ ८ ॥</s-l></s-lg><s-lg><s-l>सोऽथ विप्रर्षभः कार्यं कृत्वा सर्वं यथाक्रमम् ।</s-l><s-l>देवान्वाग्भिः पितॄनद्भिस्तर्पयित्वाजगाम ह ॥ ९ ॥</s-l></s-lg><s-lg><s-l>यत्र ब्रह्मर्षयः सिद्धास्त आसीना यतव्रताः ।</s-l><s-l>यज्ञायतनमाश्रित्य सूतपुत्रपुरःसराः ॥ १० ॥</s-l></s-lg><s-lg><s-l>ऋत्विक्ष्वथ सदस्येषु स वै गृहपतिस्ततः ।</s-l><s-l>उपविष्टेषूपविष्टः शौनकोऽथाब्रवीदिदम् ॥ ११ ॥</s-l></s-lg>