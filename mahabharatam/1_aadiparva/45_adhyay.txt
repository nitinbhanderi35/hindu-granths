<s-lg><s-l> शौनक उवाच ।</s-l><s-l>यदपृच्छत्तदा राजा मन्त्रिणो जनमेजयः ।</s-l><s-l>पितुः स्वर्गगतिं तन्मे विस्तरेण पुनर्वद ॥ १ ॥</s-l></s-lg><s-lg><s-l> सूत उवाच ।</s-l><s-l>शृणु ब्रह्मन्यथा पृष्टा मन्त्रिणो नृपतेस्तदा ।</s-l><s-l>आख्यातवन्तस्ते सर्वे निधनं तत्परिक्षितः ॥ २ ॥</s-l></s-lg><s-lg><s-l> जनमेजय उवाच ।</s-l><s-l>जानन्ति तु भवन्तस्तद्यथावृत्तः पिता मम ।</s-l><s-l>आसीद्यथा च निधनं गतः काले महायशाः ॥ ३ ॥</s-l></s-lg><s-lg><s-l>श्रुत्वा भवत्सकाशाद्धि पितुर्वृत्तमशेषतः ।</s-l><s-l>कल्याणं प्रतिपत्स्यामि विपरीतं न जातु चित् ॥ ४ ॥</s-l></s-lg><s-lg><s-l> सूत उवाच ।</s-l><s-l>मन्त्रिणोऽथाब्रुवन्वाक्यं पृष्टास्तेन महात्मना ।</s-l><s-l>सर्वधर्मविदः प्राज्ञा राजानं जनमेजयम् ॥ ५ ॥</s-l></s-lg><s-lg><s-l>धर्मात्मा च महात्मा च प्रजापालः पिता तव ।</s-l><s-l>आसीदिह यथावृत्तः स महात्मा शृणुष्व तत् ॥ ६ ॥</s-l></s-lg><s-lg><s-l>चातुर्वर्ण्यं स्वधर्मस्थं स कृत्वा पर्यरक्षत ।</s-l><s-l>धर्मतो धर्मविद्राजा धर्मो विग्रहवानिव ॥ ७ ॥</s-l></s-lg><s-lg><s-l>ररक्ष पृथिवीं देवीं श्रीमानतुलविक्रमः ।</s-l><s-l>द्वेष्टारस्तस्य नैवासन्स च न द्वेष्टि कंचन ।</s-l><s-l>समः सर्वेषु भूतेषु प्रजापतिरिवाभवत् ॥ ८ ॥</s-l></s-lg><s-lg><s-l>ब्राह्मणाः क्षत्रिया वैश्याः शूद्राश्चैव स्वकर्मसु ।</s-l><s-l>स्थिताः सुमनसो राजंस्तेन राज्ञा स्वनुष्ठिताः ॥ ९ ॥</s-l></s-lg><s-lg><s-l>विधवानाथकृपणान्विकलांश्च बभार सः ।</s-l><s-l>सुदर्शः सर्वभूतानामासीत्सोम इवापरः ॥ १० ॥</s-l></s-lg><s-lg><s-l>तुष्टपुष्टजनः श्रीमान्सत्यवाग्दृढविक्रमः ।</s-l><s-l>धनुर्वेदे च शिष्योऽभून्नृपः शारद्वतस्य सः ॥ ११ ॥</s-l></s-lg><s-lg><s-l>गोविन्दस्य प्रियश्चासीत्पिता ते जनमेजय ।</s-l><s-l>लोकस्य चैव सर्वस्य प्रिय आसीन्महायशाः ॥ १२ ॥</s-l></s-lg><s-lg><s-l>परिक्षीणेषु कुरुषु उत्तरायामजायत ।</s-l><s-l>परिक्षिदभवत्तेन सौभद्रस्यात्मजो बली ॥ १३ ॥</s-l></s-lg><s-lg><s-l>राजधर्मार्थकुशलो युक्तः सर्वगुणैर्नृपः ।</s-l><s-l>जितेन्द्रियश्चात्मवांश्च मेधावी वृद्धसेवितः ॥ १४ ॥</s-l></s-lg><s-lg><s-l>षड्वर्गविन्महाबुद्धिर्नीतिधर्मविदुत्तमः ।</s-l><s-l>प्रजा इमास्तव पिता षष्टिं वर्षाण्यपालयत् ।</s-l><s-l>ततो दिष्टान्तमापन्नः सर्पेणानतिवर्तितम् ॥ १५ ॥</s-l></s-lg><s-lg><s-l>ततस्त्वं पुरुषश्रेष्ठ धर्मेण प्रतिपेदिवान् ।</s-l><s-l>इदं वर्षसहस्राय राज्यं कुरुकुलागतम् ।</s-l><s-l>बाल एवाभिजातोऽसि सर्वभूतानुपालकः ॥ १६ ॥</s-l></s-lg><s-lg><s-l> जनमेजय उवाच ।</s-l><s-l>नास्मिन्कुले जातु बभूव राजा यो न प्रजानां हितकृत्प्रियश्च ।</s-l><s-l>विशेषतः प्रेक्ष्य पितामहानां वृत्तं महद्वृत्तपरायणानाम् ॥ १७ ॥</s-l></s-lg><s-lg><s-l>कथं निधनमापन्नः पिता मम तथाविधः ।</s-l><s-l>आचक्षध्वं यथावन्मे श्रोतुमिच्छामि तत्त्वतः ॥ १८ ॥</s-l></s-lg><s-lg><s-l> सूत उवाच ।</s-l><s-l>एवं संचोदिता राज्ञा मन्त्रिणस्ते नराधिपम् ।</s-l><s-l>ऊचुः सर्वे यथावृत्तं राज्ञः प्रियहिते रताः ॥ १९ ॥</s-l></s-lg><s-lg><s-l>बभूव मृगयाशीलस्तव राजन्पिता सदा ।</s-l><s-l>यथा पाण्डुर्महाभागो धनुर्धरवरो युधि ।</s-l><s-l>अस्मास्वासज्य सर्वाणि राजकार्याण्यशेषतः ॥ २० ॥</s-l></s-lg><s-lg><s-l>स कदाचिद्वनचरो मृगं विव्याध पत्रिणा ।</s-l><s-l>विद्ध्वा चान्वसरत्तूर्णं तं मृगं गहने वने ॥ २१ ॥</s-l></s-lg><s-lg><s-l>पदातिर्बद्धनिस्त्रिंशस्ततायुधकलापवान् ।</s-l><s-l>न चाससाद गहने मृगं नष्टं पिता तव ॥ २२ ॥</s-l></s-lg><s-lg><s-l>परिश्रान्तो वयःस्थश्च षष्टिवर्षो जरान्वितः ।</s-l><s-l>क्षुधितः स महारण्ये ददर्श मुनिमन्तिके ॥ २३ ॥</s-l></s-lg><s-lg><s-l>स तं पप्रच्छ राजेन्द्रो मुनिं मौनव्रतान्वितम् ।</s-l><s-l>न च किंचिदुवाचैनं स मुनिः पृच्छतोऽपि सन् ॥ २४ ॥</s-l></s-lg><s-lg><s-l>ततो राजा क्षुच्छ्रमार्तस्तं मुनिं स्थाणुवत्स्थितम् ।</s-l><s-l>मौनव्रतधरं शान्तं सद्यो मन्युवशं ययौ ॥ २५ ॥</s-l></s-lg><s-lg><s-l>न बुबोध हि तं राजा मौनव्रतधरं मुनिम् ।</s-l><s-l>स तं मन्युसमाविष्टो धर्षयामास ते पिता ॥ २६ ॥</s-l></s-lg><s-lg><s-l>मृतं सर्पं धनुष्कोट्या समुत्क्षिप्य धरातलात् ।</s-l><s-l>तस्य शुद्धात्मनः प्रादात्स्कन्धे भरतसत्तम ॥ २७ ॥</s-l></s-lg><s-lg><s-l>न चोवाच स मेधावी तमथो साध्वसाधु वा ।</s-l><s-l>तस्थौ तथैव चाक्रुध्यन्सर्पं स्कन्धेन धारयन् ॥ २८ ॥</s-l></s-lg>