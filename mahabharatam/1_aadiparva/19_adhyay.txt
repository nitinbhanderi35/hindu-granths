<s-lg><s-l> सूत उवाच ।</s-l><s-l>ततो रजन्यां व्युष्टायां प्रभात उदिते रवौ ।</s-l><s-l>कद्रूश्च विनता चैव भगिन्यौ ते तपोधन ॥ १ ॥</s-l></s-lg><s-lg><s-l>अमर्षिते सुसंरब्धे दास्ये कृतपणे तदा ।</s-l><s-l>जग्मतुस्तुरगं द्रष्टुमुच्चैःश्रवसमन्तिकात् ॥ २ ॥</s-l></s-lg><s-lg><s-l>ददृशाते तदा तत्र समुद्रं निधिमम्भसाम् ।</s-l><s-l>तिमिंगिलझषाकीर्णं मकरैरावृतं तथा ॥ ३ ॥</s-l></s-lg><s-lg><s-l>सत्त्वैश्च बहुसाहस्रैर्नानारूपैः समावृतम् ।</s-l><s-l>उग्रैर्नित्यमनाधृष्यं कूर्मग्राहसमाकुलम् ॥ ४ ॥</s-l></s-lg><s-lg><s-l>आकरं सर्वरत्नानामालयं वरुणस्य च ।</s-l><s-l>नागानामालयं रम्यमुत्तमं सरितां पतिम् ॥ ५ ॥</s-l></s-lg><s-lg><s-l>पातालज्वलनावासमसुराणां च बन्धनम् ।</s-l><s-l>भयंकरं च सत्त्वानां पयसां निधिमर्णवम् ॥ ६ ॥</s-l></s-lg><s-lg><s-l>शुभं दिव्यममर्त्यानाममृतस्याकरं परम् ।</s-l><s-l>अप्रमेयमचिन्त्यं च सुपुण्यजलमद्भुतम् ॥ ७ ॥</s-l></s-lg><s-lg><s-l>घोरं जलचरारावरौद्रं भैरवनिस्वनम् ।</s-l><s-l>गम्भीरावर्तकलिलं सर्वभूतभयंकरम् ॥ ८ ॥</s-l></s-lg><s-lg><s-l>वेलादोलानिलचलं क्षोभोद्वेगसमुत्थितम् ।</s-l><s-l>वीचीहस्तैः प्रचलितैर्नृत्यन्तमिव सर्वशः ॥ ९ ॥</s-l></s-lg><s-lg><s-l>चन्द्रवृद्धिक्षयवशादुद्वृत्तोर्मिदुरासदम् ।</s-l><s-l>पाञ्चजन्यस्य जननं रत्नाकरमनुत्तमम् ॥ १० ॥</s-l></s-lg><s-lg><s-l>गां विन्दता भगवता गोविन्देनामितौजसा ।</s-l><s-l>वराहरूपिणा चान्तर्विक्षोभितजलाविलम् ॥ ११ ॥</s-l></s-lg><s-lg><s-l>ब्रह्मर्षिणा च तपता वर्षाणां शतमत्रिणा ।</s-l><s-l>अनासादितगाधं च पातालतलमव्ययम् ॥ १२ ॥</s-l></s-lg><s-lg><s-l>अध्यात्मयोगनिद्रां च पद्मनाभस्य सेवतः ।</s-l><s-l>युगादिकालशयनं विष्णोरमिततेजसः ॥ १३ ॥</s-l></s-lg><s-lg><s-l>वडवामुखदीप्ताग्नेस्तोयहव्यप्रदं शुभम् ।</s-l><s-l>अगाधपारं विस्तीर्णमप्रमेयं सरित्पतिम् ॥ १४ ॥</s-l></s-lg><s-lg><s-l>महानदीभिर्बह्वीभिः स्पर्धयेव सहस्रशः ।</s-l><s-l>अभिसार्यमाणमनिशं ददृशाते महार्णवम् ॥ १५ ॥</s-l></s-lg><s-lg><s-l>गम्भीरं तिमिमकरोग्रसंकुलं तं गर्जन्तं जलचररावरौद्रनादैः ।</s-l><s-l>विस्तीर्णं ददृशतुरम्बरप्रकाशं तेऽगाधं निधिमुरुमम्भसामनन्तम् ॥ १६ ॥</s-l></s-lg><s-lg><s-l>इत्येवं झषमकरोर्मिसंकुलं तं गम्भीरं विकसितमम्बरप्रकाशम् ।</s-l><s-l>पातालज्वलनशिखाविदीपितं तं पश्यन्त्यौ द्रुतमभिपेततुस्तदानीम् ॥ १७ ॥</s-l></s-lg>