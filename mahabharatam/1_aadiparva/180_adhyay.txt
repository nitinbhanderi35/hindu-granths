<s-lg><s-l> वैशंपायन उवाच ।</s-l><s-l>तस्मै दित्सति कन्यां तु ब्राह्मणाय महात्मने ।</s-l><s-l>कोप आसीन्महीपानामालोक्यान्योन्यमन्तिकात् ॥ १ ॥</s-l></s-lg><s-lg><s-l>अस्मानयमतिक्रम्य तृणीकृत्य च संगतान् ।</s-l><s-l>दातुमिच्छति विप्राय द्रौपदीं योषितां वराम् ॥ २ ॥</s-l></s-lg><s-lg><s-l>निहन्मैनं दुरात्मानं योऽयमस्मान्न मन्यते ।</s-l><s-l>न ह्यर्हत्येष सत्कारं नापि वृद्धक्रमं गुणैः ॥ ३ ॥</s-l></s-lg><s-lg><s-l>हन्मैनं सह पुत्रेण दुराचारं नृपद्विषम् ।</s-l><s-l>अयं हि सर्वानाहूय सत्कृत्य च नराधिपान् ।</s-l><s-l>गुणवद्भोजयित्वा च ततः पश्चाद्विनिन्दति ॥ ४ ॥</s-l></s-lg><s-lg><s-l>अस्मिन्राजसमावाये देवानामिव संनये ।</s-l><s-l>किमयं सदृशं कंचिन्नृपतिं नैव दृष्टवान् ॥ ५ ॥</s-l></s-lg><s-lg><s-l>न च विप्रेष्वधीकारो विद्यते वरणं प्रति ।</s-l><s-l>स्वयंवरः क्षत्रियाणामितीयं प्रथिता श्रुतिः ॥ ६ ॥</s-l></s-lg><s-lg><s-l>अथ वा यदि कन्येयं नेह कंचिद्बुभूषति ।</s-l><s-l>अग्नावेनां परिक्षिप्य याम राष्ट्राणि पार्थिवाः ॥ ७ ॥</s-l></s-lg><s-lg><s-l>ब्राह्मणो यदि वा बाल्याल्लोभाद्वा कृतवानिदम् ।</s-l><s-l>विप्रियं पार्थिवेन्द्राणां नैष वध्यः कथंचन ॥ ८ ॥</s-l></s-lg><s-lg><s-l>ब्राह्मणार्थं हि नो राज्यं जीवितं च वसूनि च ।</s-l><s-l>पुत्रपौत्रं च यच्चान्यदस्माकं विद्यते धनम् ॥ ९ ॥</s-l></s-lg><s-lg><s-l>अवमानभयादेतत्स्वधर्मस्य च रक्षणात् ।</s-l><s-l>स्वयंवराणां चान्येषां मा भूदेवंविधा गतिः ॥ १० ॥</s-l></s-lg><s-lg><s-l>इत्युक्त्वा राजशार्दूला हृष्टाः परिघबाहवः ।</s-l><s-l>द्रुपदं संजिघृक्षन्तः सायुधाः समुपाद्रवन् ॥ ११ ॥</s-l></s-lg><s-lg><s-l>तान्गृहीतशरावापान्क्रुद्धानापततो नृपान् ।</s-l><s-l>द्रुपदो वीक्ष्य संत्रासाद्ब्राह्मणाञ्शरणं गतः ॥ १२ ॥</s-l></s-lg><s-lg><s-l>वेगेनापततस्तांस्तु प्रभिन्नानिव वारणान् ।</s-l><s-l>पाण्डुपुत्रौ महावीर्यौ प्रतीयतुररिंदमौ ॥ १३ ॥</s-l></s-lg><s-lg><s-l>ततः समुत्पेतुरुदायुधास्ते महीक्षितो बद्धतलाङ्गुलित्राः ।</s-l><s-l>जिघांसमानाः कुरुराजपुत्रावमर्षयन्तोऽर्जुनभीमसेनौ ॥ १४ ॥</s-l></s-lg><s-lg><s-l>ततस्तु भीमोऽद्भुतवीर्यकर्मा महाबलो वज्रसमानवीर्यः ।</s-l><s-l>उत्पाट्य दोर्भ्यां द्रुममेकवीरो निष्पत्रयामास यथा गजेन्द्रः ॥ १५ ॥</s-l></s-lg><s-lg><s-l>तं वृक्षमादाय रिपुप्रमाथी दण्डीव दण्डं पितृराज उग्रम् ।</s-l><s-l>तस्थौ समीपे पुरुषर्षभस्य पार्थस्य पार्थः पृथुदीर्घबाहुः ॥ १६ ॥</s-l></s-lg><s-lg><s-l>तत्प्रेक्ष्य कर्मातिमनुष्यबुद्धेर्जिष्णोः सहभ्रातुरचिन्त्यकर्मा ।</s-l><s-l>दामोदरो भ्रातरमुग्रवीर्यं हलायुधं वाक्यमिदं बभाषे ॥ १७ ॥</s-l></s-lg><s-lg><s-l>य एष मत्तर्षभतुल्यगामी महद्धनुः कर्षति तालमात्रम् ।</s-l><s-l>एषोऽर्जुनो नात्र विचार्यमस्ति यद्यस्मि संकर्षण वासुदेवः ॥ १८ ॥</s-l></s-lg><s-lg><s-l>य एष वृक्षं तरसावरुज्य राज्ञां विकारे सहसा निवृत्तः ।</s-l><s-l>वृकोदरो नान्य इहैतदद्य कर्तुं समर्थो भुवि मर्त्यधर्मा ॥ १९ ॥</s-l></s-lg><s-lg><s-l>योऽसौ पुरस्तात्कमलायताक्षस्तनुर्महासिंहगतिर्विनीतः ।</s-l><s-l>गौरः प्रलम्बोज्ज्वलचारुघोणो विनिःसृतः सोऽच्युत धर्मराजः ॥ २० ॥</s-l></s-lg><s-lg><s-l>यौ तौ कुमाराविव कार्त्तिकेयौ द्वावश्विनेयाविति मे प्रतर्कः ।</s-l><s-l>मुक्ता हि तस्माज्जतुवेश्मदाहान्मया श्रुताः पाण्डुसुताः पृथा च ॥ २१ ॥</s-l></s-lg><s-lg><s-l>तमब्रवीन्निर्मलतोयदाभो हलायुधोऽनन्तरजं प्रतीतः ।</s-l><s-l>प्रीतोऽस्मि दिष्ट्या हि पितृष्वसा नः पृथा विमुक्ता सह कौरवाग्र्यैः ॥ २२ ॥</s-l></s-lg>