<s-lg><s-l> शौनक उवाच ।</s-l><s-l>सौते कथय तामेतां विस्तरेण कथां पुनः ।</s-l><s-l>आस्तीकस्य कवेः साधोः शुश्रूषा परमा हि नः ॥ १ ॥</s-l></s-lg><s-lg><s-l>मधुरं कथ्यते सौम्य श्लक्ष्णाक्षरपदं त्वया ।</s-l><s-l>प्रीयामहे भृशं तात पितेवेदं प्रभाषसे ॥ २ ॥</s-l></s-lg><s-lg><s-l>अस्मच्छुश्रूषणे नित्यं पिता हि निरतस्तव ।</s-l><s-l>आचष्टैतद्यथाख्यानं पिता ते त्वं तथा वद ॥ ३ ॥</s-l></s-lg><s-lg><s-l> सूत उवाच ।</s-l><s-l>आयुष्यमिदमाख्यानमास्तीकं कथयामि ते ।</s-l><s-l>यथा श्रुतं कथयतः सकाशाद्वै पितुर्मया ॥ ४ ॥</s-l></s-lg><s-lg><s-l>पुरा देवयुगे ब्रह्मन्प्रजापतिसुते शुभे ।</s-l><s-l>आस्तां भगिन्यौ रूपेण समुपेतेऽद्भुतेऽनघे ॥ ५ ॥</s-l></s-lg><s-lg><s-l>ते भार्ये कश्यपस्यास्तां कद्रूश्च विनता च ह ।</s-l><s-l>प्रादात्ताभ्यां वरं प्रीतः प्रजापतिसमः पतिः ।</s-l><s-l>कश्यपो धर्मपत्नीभ्यां मुदा परमया युतः ॥ ६ ॥</s-l></s-lg><s-lg><s-l>वरातिसर्गं श्रुत्वैव कश्यपादुत्तमं च ते ।</s-l><s-l>हर्षादप्रतिमां प्रीतिं प्रापतुः स्म वरस्त्रियौ ॥ ७ ॥</s-l></s-lg><s-lg><s-l>वव्रे कद्रूः सुतान्नागान्सहस्रं तुल्यतेजसः ।</s-l><s-l>द्वौ पुत्रौ विनता वव्रे कद्रूपुत्राधिकौ बले ।</s-l><s-l>ओजसा तेजसा चैव विक्रमेणाधिकौ सुतौ ॥ ८ ॥</s-l></s-lg><s-lg><s-l>तस्यै भर्ता वरं प्रादादध्यर्धं पुत्रमीप्सितम् ।</s-l><s-l>एवमस्त्विति तं चाह कश्यपं विनता तदा ॥ ९ ॥</s-l></s-lg><s-lg><s-l>कृतकृत्या तु विनता लब्ध्वा वीर्याधिकौ सुतौ ।</s-l><s-l>कद्रूश्च लब्ध्वा पुत्राणां सहस्रं तुल्यतेजसाम् ॥ १० ॥</s-l></s-lg><s-lg><s-l>धार्यौ प्रयत्नतो गर्भावित्युक्त्वा स महातपाः ।</s-l><s-l>ते भार्ये वरसंहृष्टे कश्यपो वनमाविशत् ॥ ११ ॥</s-l></s-lg><s-lg><s-l>कालेन महता कद्रूरण्डानां दशतीर्दश ।</s-l><s-l>जनयामास विप्रेन्द्र द्वे अण्डे विनता तदा ॥ १२ ॥</s-l></s-lg><s-lg><s-l>तयोरण्डानि निदधुः प्रहृष्टाः परिचारिकाः ।</s-l><s-l>सोपस्वेदेषु भाण्डेषु पञ्च वर्षशतानि च ॥ १३ ॥</s-l></s-lg><s-lg><s-l>ततः पञ्चशते काले कद्रूपुत्रा विनिःसृताः ।</s-l><s-l>अण्डाभ्यां विनतायास्तु मिथुनं न व्यदृश्यत ॥ १४ ॥</s-l></s-lg><s-lg><s-l>ततः पुत्रार्थिणी देवी व्रीडिता सा तपस्विनी ।</s-l><s-l>अण्डं बिभेद विनता तत्र पुत्रमदृक्षत ॥ १५ ॥</s-l></s-lg><s-lg><s-l>पूर्वार्धकायसंपन्नमितरेणाप्रकाशता ।</s-l><s-l>स पुत्रो रोषसंपन्नः शशापैनामिति श्रुतिः ॥ १६ ॥</s-l></s-lg><s-lg><s-l>योऽहमेवं कृतो मातस्त्वया लोभपरीतया ।</s-l><s-l>शरीरेणासमग्रोऽद्य तस्माद्दासी भविष्यसि ॥ १७ ॥</s-l></s-lg><s-lg><s-l>पञ्च वर्षशतान्यस्या यया विस्पर्धसे सह ।</s-l><s-l>एष च त्वां सुतो मातर्दास्यत्वान्मोक्षयिष्यति ॥ १८ ॥</s-l></s-lg><s-lg><s-l>यद्येनमपि मातस्त्वं मामिवाण्डविभेदनात् ।</s-l><s-l>न करिष्यस्यदेहं वा व्यङ्गं वापि तपस्विनम् ॥ १९ ॥</s-l></s-lg><s-lg><s-l>प्रतिपालयितव्यस्ते जन्मकालोऽस्य धीरया ।</s-l><s-l>विशिष्टबलमीप्सन्त्या पञ्चवर्षशतात्परः ॥ २० ॥</s-l></s-lg><s-lg><s-l>एवं शप्त्वा ततः पुत्रो विनतामन्तरिक्षगः ।</s-l><s-l>अरुणो दृश्यते ब्रह्मन्प्रभातसमये सदा ॥ २१ ॥</s-l></s-lg><s-lg><s-l>गरुडोऽपि यथाकालं जज्ञे पन्नगसूदनः ।</s-l><s-l>स जातमात्रो विनतां परित्यज्य खमाविशत् ॥ २२ ॥</s-l></s-lg><s-lg><s-l>आदास्यन्नात्मनो भोज्यमन्नं विहितमस्य यत् ।</s-l><s-l>विधात्रा भृगुशार्दूल क्षुधितस्य बुभुक्षतः ॥ २३ ॥</s-l></s-lg>