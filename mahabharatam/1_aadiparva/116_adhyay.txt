<s-lg><s-l> वैशंपायन उवाच ।</s-l><s-l>दर्शनीयांस्ततः पुत्रान्पाण्डुः पञ्च महावने ।</s-l><s-l>तान्पश्यन्पर्वते रेमे स्वबाहुबलपालितान् ॥ १ ॥</s-l></s-lg><s-lg><s-l>सुपुष्पितवने काले कदाचिन्मधुमाधवे ।</s-l><s-l>भूतसंमोहने राजा सभार्यो व्यचरद्वनम् ॥ २ ॥</s-l></s-lg><s-lg><s-l>पलाशैस्तिलकैश्चूतैश्चम्पकैः पारिभद्रकैः ।</s-l><s-l>अन्यैश्च बहुभिर्वृक्षैः फलपुष्पसमृद्धिभिः ॥ ३ ॥</s-l></s-lg><s-lg><s-l>जलस्थानैश्च विविधैः पद्मिनीभिश्च शोभितम् ।</s-l><s-l>पाण्डोर्वनं तु संप्रेक्ष्य प्रजज्ञे हृदि मन्मथः ॥ ४ ॥</s-l></s-lg><s-lg><s-l>प्रहृष्टमनसं तत्र विहरन्तं यथामरम् ।</s-l><s-l>तं माद्र्यनुजगामैका वसनं बिभ्रती शुभम् ॥ ५ ॥</s-l></s-lg><s-lg><s-l>समीक्षमाणः स तु तां वयःस्थां तनुवाससम् ।</s-l><s-l>तस्य कामः प्रववृधे गहनेऽग्निरिवोत्थितः ॥ ६ ॥</s-l></s-lg><s-lg><s-l>रहस्यात्मसमां दृष्ट्वा राजा राजीवलोचनाम् ।</s-l><s-l>न शशाक नियन्तुं तं कामं कामबलात्कृतः ॥ ७ ॥</s-l></s-lg><s-lg><s-l>तत एनां बलाद्राजा निजग्राह रहोगताम् ।</s-l><s-l>वार्यमाणस्तया देव्या विस्फुरन्त्या यथाबलम् ॥ ८ ॥</s-l></s-lg><s-lg><s-l>स तु कामपरीतात्मा तं शापं नान्वबुध्यत ।</s-l><s-l>माद्रीं मैथुनधर्मेण गच्छमानो बलादिव ॥ ९ ॥</s-l></s-lg><s-lg><s-l>जीवितान्ताय कौरव्यो मन्मथस्य वशं गतः ।</s-l><s-l>शापजं भयमुत्सृज्य जगामैव बलात्प्रियाम् ॥ १० ॥</s-l></s-lg><s-lg><s-l>तस्य कामात्मनो बुद्धिः साक्षात्कालेन मोहिता ।</s-l><s-l>संप्रमथ्येन्द्रियग्रामं प्रनष्टा सह चेतसा ॥ ११ ॥</s-l></s-lg><s-lg><s-l>स तया सह संगम्य भार्यया कुरुनन्दन ।</s-l><s-l>पाण्डुः परमधर्मात्मा युयुजे कालधर्मणा ॥ १२ ॥</s-l></s-lg><s-lg><s-l>ततो माद्री समालिङ्ग्य राजानं गतचेतसम् ।</s-l><s-l>मुमोच दुःखजं शब्दं पुनः पुनरतीव ह ॥ १३ ॥</s-l></s-lg><s-lg><s-l>सह पुत्रैस्ततः कुन्ती माद्रीपुत्रौ च पाण्डवौ ।</s-l><s-l>आजग्मुः सहितास्तत्र यत्र राजा तथागतः ॥ १४ ॥</s-l></s-lg><s-lg><s-l>ततो माद्र्यब्रवीद्राजन्नार्ता कुन्तीमिदं वचः ।</s-l><s-l>एकैव त्वमिहागच्छ तिष्ठन्त्वत्रैव दारकाः ॥ १५ ॥</s-l></s-lg><s-lg><s-l>तच्छ्रुत्वा वचनं तस्यास्तत्रैवावार्य दारकान् ।</s-l><s-l>हताहमिति विक्रुश्य सहसोपजगाम ह ॥ १६ ॥</s-l></s-lg><s-lg><s-l>दृष्ट्वा पाण्डुं च माद्रीं च शयानौ धरणीतले ।</s-l><s-l>कुन्ती शोकपरीताङ्गी विललाप सुदुःखिता ॥ १७ ॥</s-l></s-lg><s-lg><s-l>रक्ष्यमाणो मया नित्यं वीरः सततमात्मवान् ।</s-l><s-l>कथं त्वमभ्यतिक्रान्तः शापं जानन्वनौकसः ॥ १८ ॥</s-l></s-lg><s-lg><s-l>ननु नाम त्वया माद्रि रक्षितव्यो जनाधिपः ।</s-l><s-l>सा कथं लोभितवती विजने त्वं नराधिपम् ॥ १९ ॥</s-l></s-lg><s-lg><s-l>कथं दीनस्य सततं त्वामासाद्य रहोगताम् ।</s-l><s-l>तं विचिन्तयतः शापं प्रहर्षः समजायत ॥ २० ॥</s-l></s-lg><s-lg><s-l>धन्या त्वमसि बाह्लीकि मत्तो भाग्यतरा तथा ।</s-l><s-l>दृष्टवत्यसि यद्वक्त्रं प्रहृष्टस्य महीपतेः ॥ २१ ॥</s-l></s-lg><s-lg><s-l> माद्र्युवाच ।</s-l><s-l>विलोभ्यमानेन मया वार्यमाणेन चासकृत् ।</s-l><s-l>आत्मा न वारितोऽनेन सत्यं दिष्टं चिकीर्षुणा ॥ २२ ॥</s-l></s-lg><s-lg><s-l> कुन्त्युवाच ।</s-l><s-l>अहं ज्येष्ठा धर्मपत्नी ज्येष्ठं धर्मफलं मम ।</s-l><s-l>अवश्यं भाविनो भावान्मा मां माद्रि निवर्तय ॥ २३ ॥</s-l></s-lg><s-lg><s-l>अन्वेष्यामीह भर्तारमहं प्रेतवशं गतम् ।</s-l><s-l>उत्तिष्ठ त्वं विसृज्यैनमिमान्रक्षस्व दारकान् ॥ २४ ॥</s-l></s-lg><s-lg><s-l> माद्र्युवाच ।</s-l><s-l>अहमेवानुयास्यामि भर्तारमपलायिनम् ।</s-l><s-l>न हि तृप्तास्मि कामानां तज्ज्येष्ठा अनुमन्यताम् ॥ २५ ॥</s-l></s-lg><s-lg><s-l>मां चाभिगम्य क्षीणोऽयं कामाद्भरतसत्तमः ।</s-l><s-l>तमुच्छिन्द्यामस्य कामं कथं नु यमसादने ॥ २६ ॥</s-l></s-lg><s-lg><s-l>न चाप्यहं वर्तयन्ती निर्विशेषं सुतेषु ते ।</s-l><s-l>वृत्तिमार्ये चरिष्यामि स्पृशेदेनस्तथा हि माम् ॥ २७ ॥</s-l></s-lg><s-lg><s-l>तस्मान्मे सुतयोः कुन्ति वर्तितव्यं स्वपुत्रवत् ।</s-l><s-l>मां हि कामयमानोऽयं राजा प्रेतवशं गतः ॥ २८ ॥</s-l></s-lg><s-lg><s-l>राज्ञः शरीरेण सह ममापीदं कलेवरम् ।</s-l><s-l>दग्धव्यं सुप्रतिच्छन्नमेतदार्ये प्रियं कुरु ॥ २९ ॥</s-l></s-lg><s-lg><s-l>दारकेष्वप्रमत्ता च भवेथाश्च हिता मम ।</s-l><s-l>अतोऽन्यन्न प्रपश्यामि संदेष्टव्यं हि किंचन ॥ ३० ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा तं चिताग्निस्थं धर्मपत्नी नरर्षभम् ।</s-l><s-l>मद्रराजात्मजा तूर्णमन्वारोहद्यशस्विनी ॥ ३१ ॥</s-l></s-lg>