<s-lg><s-l> विदुर उवाच ।</s-l><s-l>राजन्निःसंशयं श्रेयो वाच्यस्त्वमसि बान्धवैः ।</s-l><s-l>न त्वशुश्रूषमाणेषु वाक्यं संप्रतितिष्ठति ॥ १ ॥</s-l></s-lg><s-lg><s-l>हितं हि तव तद्वाक्यमुक्तवान्कुरुसत्तमः ।</s-l><s-l>भीष्मः शांतनवो राजन्प्रतिगृह्णासि तन्न च ॥ २ ॥</s-l></s-lg><s-lg><s-l>तथा द्रोणेन बहुधा भाषितं हितमुत्तमम् ।</s-l><s-l>तच्च राधासुतः कर्णो मन्यते न हितं तव ॥ ३ ॥</s-l></s-lg><s-lg><s-l>चिन्तयंश्च न पश्यामि राजंस्तव सुहृत्तमम् ।</s-l><s-l>आभ्यां पुरुषसिंहाभ्यां यो वा स्यात्प्रज्ञयाधिकः ॥ ४ ॥</s-l></s-lg><s-lg><s-l>इमौ हि वृद्धौ वयसा प्रज्ञया च श्रुतेन च ।</s-l><s-l>समौ च त्वयि राजेन्द्र तेषु पाण्डुसुतेषु च ॥ ५ ॥</s-l></s-lg><s-lg><s-l>धर्मे चानवमौ राजन्सत्यतायां च भारत ।</s-l><s-l>रामाद्दाशरथेश्चैव गयाच्चैव न संशयः ॥ ६ ॥</s-l></s-lg><s-lg><s-l>न चोक्तवन्तावश्रेयः पुरस्तादपि किंचन ।</s-l><s-l>न चाप्यपकृतं किंचिदनयोर्लक्ष्यते त्वयि ॥ ७ ॥</s-l></s-lg><s-lg><s-l>ताविमौ पुरुषव्याघ्रावनागसि नृप त्वयि ।</s-l><s-l>न मन्त्रयेतां त्वच्छ्रेयः कथं सत्यपराक्रमौ ॥ ८ ॥</s-l></s-lg><s-lg><s-l>प्रज्ञावन्तौ नरश्रेष्ठावस्मिँल्लोके नराधिप ।</s-l><s-l>त्वन्निमित्तमतो नेमौ किंचिज्जिह्मं वदिष्यतः ।</s-l><s-l>इति मे नैष्ठिकी बुद्धिर्वर्तते कुरुनन्दन ॥ ९ ॥</s-l></s-lg><s-lg><s-l>न चार्थहेतोर्धर्मज्ञौ वक्ष्यतः पक्षसंश्रितम् ।</s-l><s-l>एतद्धि परमं श्रेयो मेनाते तव भारत ॥ १० ॥</s-l></s-lg><s-lg><s-l>दुर्योधनप्रभृतयः पुत्रा राजन्यथा तव ।</s-l><s-l>तथैव पाण्डवेयास्ते पुत्रा राजन्न संशयः ॥ ११ ॥</s-l></s-lg><s-lg><s-l>तेषु चेदहितं किंचिन्मन्त्रयेयुरबुद्धितः ।</s-l><s-l>मन्त्रिणस्ते न ते श्रेयः प्रपश्यन्ति विशेषतः ॥ १२ ॥</s-l></s-lg><s-lg><s-l>अथ ते हृदये राजन्विशेषस्तेषु वर्तते ।</s-l><s-l>अन्तरस्थं विवृण्वानाः श्रेयः कुर्युर्न ते ध्रुवम् ॥ १३ ॥</s-l></s-lg><s-lg><s-l>एतदर्थमिमौ राजन्महात्मानौ महाद्युती ।</s-l><s-l>नोचतुर्विवृतं किंचिन्न ह्येष तव निश्चयः ॥ १४ ॥</s-l></s-lg><s-lg><s-l>यच्चाप्यशक्यतां तेषामाहतुः पुरुषर्षभौ ।</s-l><s-l>तत्तथा पुरुषव्याघ्र तव तद्भद्रमस्तु ते ॥ १५ ॥</s-l></s-lg><s-lg><s-l>कथं हि पाण्डवः श्रीमान्सव्यसाची परंतपः ।</s-l><s-l>शक्यो विजेतुं संग्रामे राजन्मघवता अपि ॥ १६ ॥</s-l></s-lg><s-lg><s-l>भीमसेनो महाबाहुर्नागायुतबलो महान् ।</s-l><s-l>कथं हि युधि शक्येत विजेतुममरैरपि ॥ १७ ॥</s-l></s-lg><s-lg><s-l>तथैव कृतिनौ युद्धे यमौ यमसुताविव ।</s-l><s-l>कथं विषहितुं शक्यौ रणे जीवितुमिच्छता ॥ १८ ॥</s-l></s-lg><s-lg><s-l>यस्मिन्धृतिरनुक्रोशः क्षमा सत्यं पराक्रमः ।</s-l><s-l>नित्यानि पाण्डवश्रेष्ठे स जीयेत कथं रणे ॥ १९ ॥</s-l></s-lg><s-lg><s-l>येषां पक्षधरो रामो येषां मन्त्री जनार्दनः ।</s-l><s-l>किं नु तैरजितं संख्ये येषां पक्षे च सात्यकिः ॥ २० ॥</s-l></s-lg><s-lg><s-l>द्रुपदः श्वशुरो येषां येषां श्यालाश्च पार्षताः ।</s-l><s-l>धृष्टद्युम्नमुखा वीरा भ्रातरो द्रुपदात्मजाः ॥ २१ ॥</s-l></s-lg><s-lg><s-l>सोऽशक्यतां च विज्ञाय तेषामग्रेण भारत ।</s-l><s-l>दायाद्यतां च धर्मेण सम्यक्तेषु समाचर ॥ २२ ॥</s-l></s-lg><s-lg><s-l>इदं निर्दिग्धमयशः पुरोचनकृतं महत् ।</s-l><s-l>तेषामनुग्रहेणाद्य राजन्प्रक्षालयात्मनः ॥ २३ ॥</s-l></s-lg><s-lg><s-l>द्रुपदोऽपि महान्राजा कृतवैरश्च नः पुरा ।</s-l><s-l>तस्य संग्रहणं राजन्स्वपक्षस्य विवर्धनम् ॥ २४ ॥</s-l></s-lg><s-lg><s-l>बलवन्तश्च दाशार्हा बहवश्च विशां पते ।</s-l><s-l>यतः कृष्णस्ततस्ते स्युर्यतः कृष्णस्ततो जयः ॥ २५ ॥</s-l></s-lg><s-lg><s-l>यच्च साम्नैव शक्येत कार्यं साधयितुं नृप ।</s-l><s-l>को दैवशप्तस्तत्कार्तुं विग्रहेण समाचरेत् ॥ २६ ॥</s-l></s-lg><s-lg><s-l>श्रुत्वा च जीवतः पार्थान्पौरजानपदो जनः ।</s-l><s-l>बलवद्दर्शने गृध्नुस्तेषां राजन्कुरु प्रियम् ॥ २७ ॥</s-l></s-lg><s-lg><s-l>दुर्योधनश्च कर्णश्च शकुनिश्चापि सौबलः ।</s-l><s-l>अधर्मयुक्ता दुष्प्रज्ञा बाला मैषां वचः कृथाः ॥ २८ ॥</s-l></s-lg><s-lg><s-l>उक्तमेतन्मया राजन्पुरा गुणवतस्तव ।</s-l><s-l>दुर्योधनापराधेन प्रजेयं विनशिष्यति ॥ २९ ॥</s-l></s-lg>