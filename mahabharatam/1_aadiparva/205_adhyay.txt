<s-lg><s-l> वैशंपायन उवाच ।</s-l><s-l>एवं ते समयं कृत्वा न्यवसंस्तत्र पाण्डवाः ।</s-l><s-l>वशे शस्त्रप्रतापेन कुर्वन्तोऽन्यान्महीक्षितः ॥ १ ॥</s-l></s-lg><s-lg><s-l>तेषां मनुजसिंहानां पञ्चानाममितौजसाम् ।</s-l><s-l>बभूव कृष्णा सर्वेषां पार्थानां वशवर्तिनी ॥ २ ॥</s-l></s-lg><s-lg><s-l>ते तया तैश्च सा वीरैः पतिभिः सह पञ्चभिः ।</s-l><s-l>बभूव परमप्रीता नागैरिव सरस्वती ॥ ३ ॥</s-l></s-lg><s-lg><s-l>वर्तमानेषु धर्मेण पाण्डवेषु महात्मसु ।</s-l><s-l>व्यवर्धन्कुरवः सर्वे हीनदोषाः सुखान्विताः ॥ ४ ॥</s-l></s-lg><s-lg><s-l>अथ दीर्घेण कालेन ब्राह्मणस्य विशां पते ।</s-l><s-l>कस्यचित्तस्कराः केचिज्जह्रुर्गा नृपसत्तम ॥ ५ ॥</s-l></s-lg><s-lg><s-l>ह्रियमाणे धने तस्मिन्ब्राह्मणः क्रोधमूर्च्छितः ।</s-l><s-l>आगम्य खाण्डवप्रस्थमुदक्रोशत पाण्डवान् ॥ ६ ॥</s-l></s-lg><s-lg><s-l>ह्रियते गोधनं क्षुद्रैर्नृशंसैरकृतात्मभिः ।</s-l><s-l>प्रसह्य वोऽस्माद्विषयादभिधावत पाण्डवाः ॥ ७ ॥</s-l></s-lg><s-lg><s-l>ब्राह्मणस्य प्रमत्तस्य हविर्ध्वाङ्क्षैर्विलुप्यते ।</s-l><s-l>शार्दूलस्य गुहां शून्यां नीचः क्रोष्टाभिमर्शति ॥ ८ ॥</s-l></s-lg><s-lg><s-l>ब्राह्मणस्वे हृते चोरैर्धर्मार्थे च विलोपिते ।</s-l><s-l>रोरूयमाणे च मयि क्रियतामस्त्रधारणम् ॥ ९ ॥</s-l></s-lg><s-lg><s-l>रोरूयमाणस्याभ्याशे तस्य विप्रस्य पाण्डवः ।</s-l><s-l>तानि वाक्यानि शुश्राव कुन्तीपुत्रो धनंजयः ॥ १० ॥</s-l></s-lg><s-lg><s-l>श्रुत्वा चैव महाबाहुर्मा भैरित्याह तं द्विजम् ।</s-l><s-l>आयुधानि च यत्रासन्पाण्डवानां महात्मनाम् ।</s-l><s-l>कृष्णया सह तत्रासीद्धर्मराजो युधिष्ठिरः ॥ ११ ॥</s-l></s-lg><s-lg><s-l>स प्रवेशाय चाशक्तो गमनाय च पाण्डवः ।</s-l><s-l>तस्य चार्तस्य तैर्वाक्यैश्चोद्यमानः पुनः पुनः ।</s-l><s-l>आक्रन्दे तत्र कौन्तेयश्चिन्तयामास दुःखितः ॥ १२ ॥</s-l></s-lg><s-lg><s-l>ह्रियमाणे धने तस्मिन्ब्राह्मणस्य तपस्विनः ।</s-l><s-l>अश्रुप्रमार्जनं तस्य कर्तव्यमिति निश्चितः ॥ १३ ॥</s-l></s-lg><s-lg><s-l>उपप्रेक्षणजोऽधर्मः सुमहान्स्यान्महीपतेः ।</s-l><s-l>यद्यस्य रुदतो द्वारि न करोम्यद्य रक्षणम् ॥ १४ ॥</s-l></s-lg><s-lg><s-l>अनास्तिक्यं च सर्वेषामस्माकमपि रक्षणे ।</s-l><s-l>प्रतितिष्ठेत लोकेऽस्मिन्नधर्मश्चैव नो भवेत् ॥ १५ ॥</s-l></s-lg><s-lg><s-l>अनापृच्छ्य च राजानं गते मयि न संशयः ।</s-l><s-l>अजातशत्रोर्नृपतेर्मम चैवाप्रियं भवेत् ॥ १६ ॥</s-l></s-lg><s-lg><s-l>अनुप्रवेशे राज्ञस्तु वनवासो भवेन्मम ।</s-l><s-l>अधर्मो वा महानस्तु वने वा मरणं मम ।</s-l><s-l>शरीरस्यापि नाशेन धर्म एव विशिष्यते ॥ १७ ॥</s-l></s-lg><s-lg><s-l>एवं विनिश्चित्य ततः कुन्तीपुत्रो धनंजयः ।</s-l><s-l>अनुप्रविश्य राजानमापृच्छ्य च विशां पते ॥ १८ ॥</s-l></s-lg><s-lg><s-l>धनुरादाय संहृष्टो ब्राह्मणं प्रत्यभाषत ।</s-l><s-l>ब्राह्मणागम्यतां शीघ्रं यावत्परधनैषिणः ॥ १९ ॥</s-l></s-lg><s-lg><s-l>न दूरे ते गताः क्षुद्रास्तावद्गच्छामहे सह ।</s-l><s-l>यावदावर्तयाम्यद्य चोरहस्ताद्धनं तव ॥ २० ॥</s-l></s-lg><s-lg><s-l>सोऽनुसृत्य महाबाहुर्धन्वी वर्मी रथी ध्वजी ।</s-l><s-l>शरैर्विध्वंसितांश्चोरानवजित्य च तद्धनम् ॥ २१ ॥</s-l></s-lg><s-lg><s-l>ब्राह्मणस्य उपाहृत्य यशः पीत्वा च पाण्डवः ।</s-l><s-l>आजगाम पुरं वीरः सव्यसाची परंतपः ॥ २२ ॥</s-l></s-lg><s-lg><s-l>सोऽभिवाद्य गुरून्सर्वांस्तैश्चापि प्रतिनन्दितः ।</s-l><s-l>धर्मराजमुवाचेदं व्रतमादिश्यतां मम ॥ २३ ॥</s-l></s-lg><s-lg><s-l>समयः समतिक्रान्तो भवत्संदर्शनान्मया ।</s-l><s-l>वनवासं गमिष्यामि समयो ह्येष नः कृतः ॥ २४ ॥</s-l></s-lg><s-lg><s-l>इत्युक्तो धर्मराजस्तु सहसा वाक्यमप्रियम् ।</s-l><s-l>कथमित्यब्रवीद्वाचा शोकार्तः सज्जमानया ।</s-l><s-l>युधिष्ठिरो गुडाकेशं भ्राता भ्रातरमच्युतम् ॥ २५ ॥</s-l></s-lg><s-lg><s-l>प्रमाणमस्मि यदि ते मत्तः शृणु वचोऽनघ ।</s-l><s-l>अनुप्रवेशे यद्वीर कृतवांस्त्वं ममाप्रियम् ।</s-l><s-l>सर्वं तदनुजानामि व्यलीकं न च मे हृदि ॥ २६ ॥</s-l></s-lg><s-lg><s-l>गुरोरनुप्रवेशो हि नोपघातो यवीयसः ।</s-l><s-l>यवीयसोऽनुप्रवेशो ज्येष्ठस्य विधिलोपकः ॥ २७ ॥</s-l></s-lg><s-lg><s-l>निवर्तस्व महाबाहो कुरुष्व वचनं मम ।</s-l><s-l>न हि ते धर्मलोपोऽस्ति न च मे धर्षणा कृता ॥ २८ ॥</s-l></s-lg><s-lg><s-l> अर्जुन उवाच ।</s-l><s-l>न व्याजेन चरेद्धर्ममिति मे भवतः श्रुतम् ।</s-l><s-l>न सत्याद्विचलिष्यामि सत्येनायुधमालभे ॥ २९ ॥</s-l></s-lg><s-lg><s-l> वैशंपायन उवाच ।</s-l><s-l>सोऽभ्यनुज्ञाप्य राजानं ब्रह्मचर्याय दीक्षितः ।</s-l><s-l>वने द्वादश वर्षाणि वासायोपजगाम ह ॥ ३० ॥</s-l></s-lg>