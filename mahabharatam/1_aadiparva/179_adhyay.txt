<s-lg><s-l> वैशंपायन उवाच ।</s-l><s-l>यदा निवृत्ता राजानो धनुषः सज्यकर्मणि ।</s-l><s-l>अथोदतिष्ठद्विप्राणां मध्याज्जिष्णुरुदारधीः ॥ १ ॥</s-l></s-lg><s-lg><s-l>उदक्रोशन्विप्रमुख्या विधुन्वन्तोऽजिनानि च ।</s-l><s-l>दृष्ट्वा संप्रस्थितं पार्थमिन्द्रकेतुसमप्रभम् ॥ २ ॥</s-l></s-lg><s-lg><s-l>केचिदासन्विमनसः केचिदासन्मुदा युताः ।</s-l><s-l>आहुः परस्परं केचिन्निपुणा बुद्धिजीविनः ॥ ३ ॥</s-l></s-lg><s-lg><s-l>यत्कर्णशल्यप्रमुखैः पार्थिवैर्लोकविश्रुतैः ।</s-l><s-l>नानतं बलवद्भिर्हि धनुर्वेदपरायणैः ॥ ४ ॥</s-l></s-lg><s-lg><s-l>तत्कथं त्वकृतास्त्रेण प्राणतो दुर्बलीयसा ।</s-l><s-l>बटुमात्रेण शक्यं हि सज्यं कर्तुं धनुर्द्विजाः ॥ ५ ॥</s-l></s-lg><s-lg><s-l>अवहास्या भविष्यन्ति ब्राह्मणाः सर्वराजसु ।</s-l><s-l>कर्मण्यस्मिन्नसंसिद्धे चापलादपरीक्षिते ॥ ६ ॥</s-l></s-lg><s-lg><s-l>यद्येष दर्पाद्धर्षाद्वा यदि वा ब्रह्मचापलात् ।</s-l><s-l>प्रस्थितो धनुरायन्तुं वार्यतां साधु मा गमत् ॥ ७ ॥</s-l></s-lg><s-lg><s-l>नावहास्या भविष्यामो न च लाघवमास्थिताः ।</s-l><s-l>न च विद्विष्टतां लोके गमिष्यामो महीक्षिताम् ॥ ८ ॥</s-l></s-lg><s-lg><s-l>केचिदाहुर्युवा श्रीमान्नागराजकरोपमः ।</s-l><s-l>पीनस्कन्धोरुबाहुश्च धैर्येण हिमवानिव ॥ ९ ॥</s-l></s-lg><s-lg><s-l>संभाव्यमस्मिन्कर्मेदमुत्साहाच्चानुमीयते ।</s-l><s-l>शक्तिरस्य महोत्साहा न ह्यशक्तः स्वयं व्रजेत् ॥ १० ॥</s-l></s-lg><s-lg><s-l>न च तद्विद्यते किंचित्कर्म लोकेषु यद्भवेत् ।</s-l><s-l>ब्राह्मणानामसाध्यं च त्रिषु संस्थानचारिषु ॥ ११ ॥</s-l></s-lg><s-lg><s-l>अब्भक्षा वायुभक्षाश्च फलाहारा दृढव्रताः ।</s-l><s-l>दुर्बला हि बलीयांसो विप्रा हि ब्रह्मतेजसा ॥ १२ ॥</s-l></s-lg><s-lg><s-l>ब्राह्मणो नावमन्तव्यः सद्वासद्वा समाचरन् ।</s-l><s-l>सुखं दुःखं महद्ध्रस्वं कर्म यत्समुपागतम् ॥ १३ ॥</s-l></s-lg><s-lg><s-l>एवं तेषां विलपतां विप्राणां विविधा गिरः ।</s-l><s-l>अर्जुनो धनुषोऽभ्याशे तस्थौ गिरिरिवाचलः ॥ १४ ॥</s-l></s-lg><s-lg><s-l>स तद्धनुः परिक्रम्य प्रदक्षिणमथाकरोत् ।</s-l><s-l>प्रणम्य शिरसा हृष्टो जगृहे च परंतपः ॥ १५ ॥</s-l></s-lg><s-lg><s-l>सज्यं च चक्रे निमिषान्तरेण शरांश्च जग्राह दशार्धसंख्यान् ।</s-l><s-l>विव्याध लक्ष्यं निपपात तच्च छिद्रेण भूमौ सहसातिविद्धम् ॥ १६ ॥</s-l></s-lg><s-lg><s-l>ततोऽन्तरिक्षे च बभूव नादः समाजमध्ये च महान्निनादः ।</s-l><s-l>पुष्पाणि दिव्यानि ववर्ष देवः पार्थस्य मूर्ध्नि द्विषतां निहन्तुः ॥ १७ ॥</s-l></s-lg><s-lg><s-l>चेलावेधांस्ततश्चक्रुर्हाहाकारांश्च सर्वशः ।</s-l><s-l>न्यपतंश्चात्र नभसः समन्तात्पुष्पवृष्टयः ॥ १८ ॥</s-l></s-lg><s-lg><s-l>शताङ्गानि च तूर्याणि वादकाश्चाप्यवादयन् ।</s-l><s-l>सूतमागधसंघाश्च अस्तुवंस्तत्र सुस्वनाः ॥ १९ ॥</s-l></s-lg><s-lg><s-l>तं दृष्ट्वा द्रुपदः प्रीतो बभूवारिनिषूदनः ।</s-l><s-l>सहसैन्यश्च पार्थस्य साहाय्यार्थमियेष सः ॥ २० ॥</s-l></s-lg><s-lg><s-l>तस्मिंस्तु शब्दे महति प्रवृत्ते युधिष्ठिरो धर्मभृतां वरिष्ठः ।</s-l><s-l>आवासमेवोपजगाम शीघ्रं सार्धं यमाभ्यां पुरुषोत्तमाभ्याम् ॥ २१ ॥</s-l></s-lg><s-lg><s-l>विद्धं तु लक्ष्यं प्रसमीक्ष्य कृष्णा पार्थं च शक्रप्रतिमं निरीक्ष्य ।</s-l><s-l>आदाय शुक्लं वरमाल्यदाम जगाम कुन्तीसुतमुत्स्मयन्ती ॥ २२ ॥</s-l></s-lg><s-lg><s-l>स तामुपादाय विजित्य रङ्गे द्विजातिभिस्तैरभिपूज्यमानः ।</s-l><s-l>रङ्गान्निरक्रामदचिन्त्यकर्मा पत्न्या तया चाप्यनुगम्यमानः ॥ २३ ॥</s-l></s-lg>