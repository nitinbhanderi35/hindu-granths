<s-lg><s-l> वैशंपायन उवाच ।</s-l><s-l>तेन शब्देन वित्रस्तो जनस्तस्याथ रक्षसः ।</s-l><s-l>निष्पपात गृहाद्राजन्सहैव परिचारिभिः ॥ १ ॥</s-l></s-lg><s-lg><s-l>तान्भीतान्विगतज्ञानान्भीमः प्रहरतां वरः ।</s-l><s-l>सान्त्वयामास बलवान्समये च न्यवेशयत् ॥ २ ॥</s-l></s-lg><s-lg><s-l>न हिंस्या मानुषा भूयो युष्माभिरिह कर्हिचित् ।</s-l><s-l>हिंसतां हि वधः शीघ्रमेवमेव भवेदिति ॥ ३ ॥</s-l></s-lg><s-lg><s-l>तस्य तद्वचनं श्रुत्वा तानि रक्षांसि भारत ।</s-l><s-l>एवमस्त्विति तं प्राहुर्जगृहुः समयं च तम् ॥ ४ ॥</s-l></s-lg><s-lg><s-l>ततः प्रभृति रक्षांसि तत्र सौम्यानि भारत ।</s-l><s-l>नगरे प्रत्यदृश्यन्त नरैर्नगरवासिभिः ॥ ५ ॥</s-l></s-lg><s-lg><s-l>ततो भीमस्तमादाय गतासुं पुरुषादकम् ।</s-l><s-l>द्वारदेशे विनिक्षिप्य जगामानुपलक्षितः ॥ ६ ॥</s-l></s-lg><s-lg><s-l>ततः स भीमस्तं हत्वा गत्वा ब्राह्मणवेश्म तत् ।</s-l><s-l>आचचक्षे यथावृत्तं राज्ञः सर्वमशेषतः ॥ ७ ॥</s-l></s-lg><s-lg><s-l>ततो नरा विनिष्क्रान्ता नगरात्काल्यमेव तु ।</s-l><s-l>ददृशुर्निहतं भूमौ राक्षसं रुधिरोक्षितम् ॥ ८ ॥</s-l></s-lg><s-lg><s-l>तमद्रिकूटसदृशं विनिकीर्णं भयावहम् ।</s-l><s-l>एकचक्रां ततो गत्वा प्रवृत्तिं प्रददुः परे ॥ ९ ॥</s-l></s-lg><s-lg><s-l>ततः सहस्रशो राजन्नरा नगरवासिनः ।</s-l><s-l>तत्राजग्मुर्बकं द्रष्टुं सस्त्रीवृद्धकुमारकाः ॥ १० ॥</s-l></s-lg><s-lg><s-l>ततस्ते विस्मिताः सर्वे कर्म दृष्ट्वातिमानुषम् ।</s-l><s-l>दैवतान्यर्चयां चक्रुः सर्व एव विशां पते ॥ ११ ॥</s-l></s-lg><s-lg><s-l>ततः प्रगणयामासुः कस्य वारोऽद्य भोजने ।</s-l><s-l>ज्ञात्वा चागम्य तं विप्रं पप्रच्छुः सर्व एव तत् ॥ १२ ॥</s-l></s-lg><s-lg><s-l>एवं पृष्टस्तु बहुशो रक्षमाणश्च पाण्डवान् ।</s-l><s-l>उवाच नागरान्सर्वानिदं विप्रर्षभस्तदा ॥ १३ ॥</s-l></s-lg><s-lg><s-l>आज्ञापितं मामशने रुदन्तं सह बन्धुभिः ।</s-l><s-l>ददर्श ब्राह्मणः कश्चिन्मन्त्रसिद्धो महाबलः ॥ १४ ॥</s-l></s-lg><s-lg><s-l>परिपृच्छ्य स मां पूर्वं परिक्लेशं पुरस्य च ।</s-l><s-l>अब्रवीद्ब्राह्मणश्रेष्ठ आश्वास्य प्रहसन्निव ॥ १५ ॥</s-l></s-lg><s-lg><s-l>प्रापयिष्याम्यहं तस्मै इदमन्नं दुरात्मने ।</s-l><s-l>मन्निमित्तं भयं चापि न कार्यमिति वीर्यवान् ॥ १६ ॥</s-l></s-lg><s-lg><s-l>स तदन्नमुपादाय गतो बकवनं प्रति ।</s-l><s-l>तेन नूनं भवेदेतत्कर्म लोकहितं कृतम् ॥ १७ ॥</s-l></s-lg><s-lg><s-l>ततस्ते ब्राह्मणाः सर्वे क्षत्रियाश्च सुविस्मिताः ।</s-l><s-l>वैश्याः शूद्राश्च मुदिताश्चक्रुर्ब्रह्ममहं तदा ॥ १८ ॥</s-l></s-lg><s-lg><s-l>ततो जानपदाः सर्वे आजग्मुर्नगरं प्रति ।</s-l><s-l>तदद्भुततमं द्रष्टुं पार्थास्तत्रैव चावसन् ॥ १९ ॥</s-l></s-lg>