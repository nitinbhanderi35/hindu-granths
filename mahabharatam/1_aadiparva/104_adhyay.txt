<s-lg><s-l> वैशंपायन उवाच ।</s-l><s-l>शूरो नाम यदुश्रेष्ठो वसुदेवपिताभवत् ।</s-l><s-l>तस्य कन्या पृथा नाम रूपेणासदृशी भुवि ॥ १ ॥</s-l></s-lg><s-lg><s-l>पैतृष्वसेयाय स तामनपत्याय वीर्यवान् ।</s-l><s-l>अग्र्यमग्रे प्रतिज्ञाय स्वस्यापत्यस्य वीर्यवान् ॥ २ ॥</s-l></s-lg><s-lg><s-l>अग्रजातेति तां कन्यामग्र्यानुग्रहकाङ्क्षिणे ।</s-l><s-l>प्रददौ कुन्तिभोजाय सखा सख्ये महात्मने ॥ ३ ॥</s-l></s-lg><s-lg><s-l>सा नियुक्ता पितुर्गेहे देवतातिथिपूजने ।</s-l><s-l>उग्रं पर्यचरद्घोरं ब्राह्मणं संशितव्रतम् ॥ ४ ॥</s-l></s-lg><s-lg><s-l>निगूढनिश्चयं धर्मे यं तं दुर्वाससं विदुः ।</s-l><s-l>तमुग्रं संशितात्मानं सर्वयत्नैरतोषयत् ॥ ५ ॥</s-l></s-lg><s-lg><s-l>तस्यै स प्रददौ मन्त्रमापद्धर्मान्ववेक्षया ।</s-l><s-l>अभिचाराभिसंयुक्तमब्रवीच्चैव तां मुनिः ॥ ६ ॥</s-l></s-lg><s-lg><s-l>यं यं देवं त्वमेतेन मन्त्रेणावाहयिष्यसि ।</s-l><s-l>तस्य तस्य प्रसादेन पुत्रस्तव भविष्यति ॥ ७ ॥</s-l></s-lg><s-lg><s-l>तथोक्ता सा तु विप्रेण तेन कौतूहलात्तदा ।</s-l><s-l>कन्या सती देवमर्कमाजुहाव यशस्विनी ॥ ८ ॥</s-l></s-lg><s-lg><s-l>सा ददर्श तमायान्तं भास्करं लोकभावनम् ।</s-l><s-l>विस्मिता चानवद्याङ्गी दृष्ट्वा तन्महदद्भुतम् ॥ ९ ॥</s-l></s-lg><s-lg><s-l>प्रकाशकर्मा तपनस्तस्यां गर्भं दधौ ततः ।</s-l><s-l>अजीजनत्ततो वीरं सर्वशस्त्रभृतां वरम् ।</s-l><s-l>आमुक्तकवचः श्रीमान्देवगर्भः श्रियावृतः ॥ १० ॥</s-l></s-lg><s-lg><s-l>सहजं कवचं बिभ्रत्कुण्डलोद्द्योतिताननः ।</s-l><s-l>अजायत सुतः कर्णः सर्वलोकेषु विश्रुतः ॥ ११ ॥</s-l></s-lg><s-lg><s-l>प्रादाच्च तस्याः कन्यात्वं पुनः स परमद्युतिः ।</s-l><s-l>दत्त्वा च ददतां श्रेष्ठो दिवमाचक्रमे ततः ॥ १२ ॥</s-l></s-lg><s-lg><s-l>गूहमानापचारं तं बन्धुपक्षभयात्तदा ।</s-l><s-l>उत्ससर्ज जले कुन्ती तं कुमारं सलक्षणम् ॥ १३ ॥</s-l></s-lg><s-lg><s-l>तमुत्सृष्टं तदा गर्भं राधाभर्ता महायशाः ।</s-l><s-l>पुत्रत्वे कल्पयामास सभार्यः सूतनन्दनः ॥ १४ ॥</s-l></s-lg><s-lg><s-l>नामधेयं च चक्राते तस्य बालस्य तावुभौ ।</s-l><s-l>वसुना सह जातोऽयं वसुषेणो भवत्विति ॥ १५ ॥</s-l></s-lg><s-lg><s-l>स वर्धमानो बलवान्सर्वास्त्रेषूद्यतोऽभवत् ।</s-l><s-l>आ पृष्ठतापादादित्यमुपतस्थे स वीर्यवान् ॥ १६ ॥</s-l></s-lg><s-lg><s-l>यस्मिन्काले जपन्नास्ते स वीरः सत्यसंगरः ।</s-l><s-l>नादेयं ब्राह्मणेष्वासीत्तस्मिन्काले महात्मनः ॥ १७ ॥</s-l></s-lg><s-lg><s-l>तमिन्द्रो ब्राह्मणो भूत्वा भिक्षार्थं भूतभावनः ।</s-l><s-l>कुण्डले प्रार्थयामास कवचं च महाद्युतिः ॥ १८ ॥</s-l></s-lg><s-lg><s-l>उत्कृत्य विमनाः स्वाङ्गात्कवचं रुधिरस्रवम् ।</s-l><s-l>कर्णस्तु कुण्डले छित्त्वा प्रायच्छत्स कृताञ्जलिः ॥ १९ ॥</s-l></s-lg><s-lg><s-l>शक्तिं तस्मै ददौ शक्रः विस्मितो वाक्यमब्रवीत् ।</s-l><s-l>देवासुरमनुष्याणां गन्धर्वोरगरक्षसाम् ।</s-l><s-l>यस्मै क्षेप्स्यसि रुष्टः सन्सोऽनया न भविष्यति ॥ २० ॥</s-l></s-lg><s-lg><s-l>पुरा नाम तु तस्यासीद्वसुषेण इति श्रुतम् ।</s-l><s-l>ततो वैकर्तनः कर्णः कर्मणा तेन सोऽभवत् ॥ २१ ॥</s-l></s-lg>