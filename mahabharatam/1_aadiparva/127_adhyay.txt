<s-lg><s-l> वैशंपायन उवाच ।</s-l><s-l>ततः स्रस्तोत्तरपटः सप्रस्वेदः सवेपथुः ।</s-l><s-l>विवेशाधिरथो रङ्गं यष्टिप्राणो ह्वयन्निव ॥ १ ॥</s-l></s-lg><s-lg><s-l>तमालोक्य धनुस्त्यक्त्वा पितृगौरवयन्त्रितः ।</s-l><s-l>कर्णोऽभिषेकार्द्रशिराः शिरसा समवन्दत ॥ २ ॥</s-l></s-lg><s-lg><s-l>ततः पादाववच्छाद्य पटान्तेन ससंभ्रमः ।</s-l><s-l>पुत्रेति परिपूर्णार्थमब्रवीद्रथसारथिः ॥ ३ ॥</s-l></s-lg><s-lg><s-l>परिष्वज्य च तस्याथ मूर्धानं स्नेहविक्लवः ।</s-l><s-l>अङ्गराज्याभिषेकार्द्रमश्रुभिः सिषिचे पुनः ॥ ४ ॥</s-l></s-lg><s-lg><s-l>तं दृष्ट्वा सूतपुत्रोऽयमिति निश्चित्य पाण्डवः ।</s-l><s-l>भीमसेनस्तदा वाक्यमब्रवीत्प्रहसन्निव ॥ ५ ॥</s-l></s-lg><s-lg><s-l>न त्वमर्हसि पार्थेन सूतपुत्र रणे वधम् ।</s-l><s-l>कुलस्य सदृशस्तूर्णं प्रतोदो गृह्यतां त्वया ॥ ६ ॥</s-l></s-lg><s-lg><s-l>अङ्गराज्यं च नार्हस्त्वमुपभोक्तुं नराधम ।</s-l><s-l>श्वा हुताशसमीपस्थं पुरोडाशमिवाध्वरे ॥ ७ ॥</s-l></s-lg><s-lg><s-l>एवमुक्तस्ततः कर्णः किंचित्प्रस्फुरिताधरः ।</s-l><s-l>गगनस्थं विनिःश्वस्य दिवाकरमुदैक्षत ॥ ८ ॥</s-l></s-lg><s-lg><s-l>ततो दुर्योधनः कोपादुत्पपात महाबलः ।</s-l><s-l>भ्रातृपद्मवनात्तस्मान्मदोत्कट इव द्विपः ॥ ९ ॥</s-l></s-lg><s-lg><s-l>सोऽब्रवीद्भीमकर्माणं भीमसेनमवस्थितम् ।</s-l><s-l>वृकोदर न युक्तं ते वचनं वक्तुमीदृशम् ॥ १० ॥</s-l></s-lg><s-lg><s-l>क्षत्रियाणां बलं ज्येष्ठं योद्धव्यं क्षत्रबन्धुना ।</s-l><s-l>शूराणां च नदीनां च प्रभवा दुर्विदाः किल ॥ ११ ॥</s-l></s-lg><s-lg><s-l>सलिलादुत्थितो वह्निर्येन व्याप्तं चराचरम् ।</s-l><s-l>दधीचस्यास्थितो वज्रं कृतं दानवसूदनम् ॥ १२ ॥</s-l></s-lg><s-lg><s-l>आग्नेयः कृत्तिकापुत्रो रौद्रो गाङ्गेय इत्यपि ।</s-l><s-l>श्रूयते भगवान्देवः सर्वगुह्यमयो गुहः ॥ १३ ॥</s-l></s-lg><s-lg><s-l>क्षत्रियाभ्यश्च ये जाता ब्राह्मणास्ते च विश्रुताः ।</s-l><s-l>आचार्यः कलशाज्जातः शरस्तम्बाद्गुरुः कृपः ।</s-l><s-l>भवतां च यथा जन्म तदप्यागमितं नृपैः ॥ १४ ॥</s-l></s-lg><s-lg><s-l>सकुण्डलं सकवचं दिव्यलक्षणलक्षितम् ।</s-l><s-l>कथमादित्यसंकाशं मृगी व्याघ्रं जनिष्यति ॥ १५ ॥</s-l></s-lg><s-lg><s-l>पृथिवीराज्यमर्होऽयं नाङ्गराज्यं नरेश्वरः ।</s-l><s-l>अनेन बाहुवीर्येण मया चाज्ञानुवर्तिना ॥ १६ ॥</s-l></s-lg><s-lg><s-l>यस्य वा मनुजस्येदं न क्षान्तं मद्विचेष्टितम् ।</s-l><s-l>रथमारुह्य पद्भ्यां वा विनामयतु कार्मुकम् ॥ १७ ॥</s-l></s-lg><s-lg><s-l>ततः सर्वस्य रङ्गस्य हाहाकारो महानभूत् ।</s-l><s-l>साधुवादानुसंबद्धः सूर्यश्चास्तमुपागमत् ॥ १८ ॥</s-l></s-lg><s-lg><s-l>ततो दुर्योधनः कर्णमालम्ब्याथ करे नृप ।</s-l><s-l>दीपिकाग्निकृतालोकस्तस्माद्रङ्गाद्विनिर्ययौ ॥ १९ ॥</s-l></s-lg><s-lg><s-l>पाण्डवाश्च सहद्रोणाः सकृपाश्च विशां पते ।</s-l><s-l>भीष्मेण सहिताः सर्वे ययुः स्वं स्वं निवेशनम् ॥ २० ॥</s-l></s-lg><s-lg><s-l>अर्जुनेति जनः कश्चित्कश्चित्कर्णेति भारत ।</s-l><s-l>कश्चिद्दुर्योधनेत्येवं ब्रुवन्तः प्रस्थितास्तदा ॥ २१ ॥</s-l></s-lg><s-lg><s-l>कुन्त्याश्च प्रत्यभिज्ञाय दिव्यलक्षणसूचितम् ।</s-l><s-l>पुत्रमङ्गेश्वरं स्नेहाच्छन्ना प्रीतिरवर्धत ॥ २२ ॥</s-l></s-lg><s-lg><s-l>दुर्योधनस्यापि तदा कर्णमासाद्य पार्थिव ।</s-l><s-l>भयमर्जुनसांजातं क्षिप्रमन्तरधीयत ॥ २३ ॥</s-l></s-lg><s-lg><s-l>स चापि वीरः कृतशस्त्रनिश्रमः परेण साम्नाभ्यवदत्सुयोधनम् ।</s-l><s-l>युधिष्ठिरस्याप्यभवत्तदा मतिर्न कर्णतुल्योऽस्ति धनुर्धरः क्षितौ ॥ २४ ॥</s-l></s-lg>