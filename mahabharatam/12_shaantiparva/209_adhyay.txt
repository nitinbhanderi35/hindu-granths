<s-lg><s-l> गुरुरुवाच ।</s-l><s-l>निष्कल्मषं ब्रह्मचर्यमिच्छता चरितुं सदा ।</s-l><s-l>निद्रा सर्वात्मना त्याज्या स्वप्नदोषानवेक्षता ॥ १ ॥</s-l></s-lg><s-lg><s-l>स्वप्ने हि रजसा देही तमसा चाभिभूयते ।</s-l><s-l>देहान्तरमिवापन्नश्चरत्यपगतस्मृतिः ॥ २ ॥</s-l></s-lg><s-lg><s-l>ज्ञानाभ्यासाज्जागरतो जिज्ञासार्थमनन्तरम् ।</s-l><s-l>विज्ञानाभिनिवेशात्तु जागरत्यनिशं सदा ॥ ३ ॥</s-l></s-lg><s-lg><s-l>अत्राह को न्वयं भावः स्वप्ने विषयवानिव ।</s-l><s-l>प्रलीनैरिन्द्रियैर्देही वर्तते देहवानिव ॥ ४ ॥</s-l></s-lg><s-lg><s-l>अत्रोच्यते यथा ह्येतद्वेद योगेश्वरो हरिः ।</s-l><s-l>तथैतदुपपन्नार्थं वर्णयन्ति महर्षयः ॥ ५ ॥</s-l></s-lg><s-lg><s-l>इन्द्रियाणां श्रमात्स्वप्नमाहुः सर्वगतं बुधाः ।</s-l><s-l>मनसस्तु प्रलीनत्वात्तत्तदाहुर्निदर्शनम् ॥ ६ ॥</s-l></s-lg><s-lg><s-l>कार्यव्यासक्तमनसः संकल्पो जाग्रतो ह्यपि ।</s-l><s-l>यद्वन्मनोरथैश्वर्यं स्वप्ने तद्वन्मनोगतम् ॥ ७ ॥</s-l></s-lg><s-lg><s-l>संसाराणामसंख्यानां कामात्मा तदवाप्नुयात् ।</s-l><s-l>मनस्यन्तर्हितं सर्वं वेद सोत्तमपूरुषः ॥ ८ ॥</s-l></s-lg><s-lg><s-l>गुणानामपि यद्यत्तत्कर्म जानात्युपस्थितम् ।</s-l><s-l>तत्तच्छंसन्ति भूतानि मनो यद्भावितं यथा ॥ ९ ॥</s-l></s-lg><s-lg><s-l>ततस्तमुपवर्तन्ते गुणा राजसतामसाः ।</s-l><s-l>सात्त्विको वा यथायोगमानन्तर्यफलोदयः ॥ १० ॥</s-l></s-lg><s-lg><s-l>ततः पश्यत्यसंबद्धान्वातपित्तकफोत्तरान् ।</s-l><s-l>रजस्तमोभवैर्भावैस्तदप्याहुर्दुरन्वयम् ॥ ११ ॥</s-l></s-lg><s-lg><s-l>प्रसन्नैरिन्द्रियैर्यद्यत्संकल्पयति मानसम् ।</s-l><s-l>तत्तत्स्वप्नेऽप्युपरते मनोदृष्टिर्निरीक्षते ॥ १२ ॥</s-l></s-lg><s-lg><s-l>व्यापकं सर्वभूतेषु वर्ततेऽप्रतिघं मनः ।</s-l><s-l>मनस्यन्तर्हितं द्वारं देहमास्थाय मानसम् ॥ १३ ॥</s-l></s-lg><s-lg><s-l>यत्तत्सदसदव्यक्तं स्वपित्यस्मिन्निदर्शनम् ।</s-l><s-l>सर्वभूतात्मभूतस्थं तदध्यात्मगुणं विदुः ॥ १४ ॥</s-l></s-lg><s-lg><s-l>लिप्सेत मनसा यश्च संकल्पादैश्वरं गुणम् ।</s-l><s-l>आत्मप्रभावात्तं विद्यात्सर्वा ह्यात्मनि देवताः ॥ १५ ॥</s-l></s-lg><s-lg><s-l>एवं हि तपसा युक्तमर्कवत्तमसः परम् ।</s-l><s-l>त्रैलोक्यप्रकृतिर्देही तपसा तं महेश्वरम् ॥ १६ ॥</s-l></s-lg><s-lg><s-l>तपो ह्यधिष्ठितं देवैस्तपोघ्नमसुरैस्तमः ।</s-l><s-l>एतद्देवासुरैर्गुप्तं तदाहुर्ज्ञानलक्षणम् ॥ १७ ॥</s-l></s-lg><s-lg><s-l>सत्त्वं रजस्तमश्चेति देवासुरगुणान्विदुः ।</s-l><s-l>सत्त्वं देवगुणं विद्यादितरावासुरौ गुणौ ॥ १८ ॥</s-l></s-lg><s-lg><s-l>ब्रह्म तत्परमं वेद्यममृतं ज्योतिरक्षरम् ।</s-l><s-l>ये विदुर्भावितात्मानस्ते यान्ति परमां गतिम् ॥ १९ ॥</s-l></s-lg><s-lg><s-l>हेतुमच्छक्यमाख्यातुमेतावज्ज्ञानचक्षुषा ।</s-l><s-l>प्रत्याहारेण वा शक्यमव्यक्तं ब्रह्म वेदितुम् ॥ २० ॥</s-l></s-lg>