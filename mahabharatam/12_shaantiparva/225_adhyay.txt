<s-lg><s-l> व्यास उवाच ।</s-l><s-l>पृथिव्यां यानि भूतानि जङ्गमानि ध्रुवाणि च ।</s-l><s-l>तान्येवाग्रे प्रलीयन्ते भूमित्वमुपयान्ति च ॥ १ ॥</s-l></s-lg><s-lg><s-l>ततः प्रलीने सर्वस्मिन्स्थावरे जङ्गमे तथा ।</s-l><s-l>अकाष्ठा निस्तृणा भूमिर्दृश्यते कूर्मपृष्ठवत् ॥ २ ॥</s-l></s-lg><s-lg><s-l>भूमेरपि गुणं गन्धमाप आददते यदा ।</s-l><s-l>आत्तगन्धा तदा भूमिः प्रलयत्वाय कल्पते ॥ ३ ॥</s-l></s-lg><s-lg><s-l>आपस्ततः प्रतिष्ठन्ति ऊर्मिमत्यो महास्वनाः ।</s-l><s-l>सर्वमेवेदमापूर्य तिष्ठन्ति च चरन्ति च ॥ ४ ॥</s-l></s-lg><s-lg><s-l>अपामपि गुणांस्तात ज्योतिराददते यदा ।</s-l><s-l>आपस्तदा आत्तगुणा ज्योतिष्युपरमन्ति च ॥ ५ ॥</s-l></s-lg><s-lg><s-l>यदादित्यं स्थितं मध्ये गूहन्ति शिखिनोऽर्चिषः ।</s-l><s-l>सर्वमेवेदमर्चिर्भिः पूर्णं जाज्वल्यते नभः ॥ ६ ॥</s-l></s-lg><s-lg><s-l>ज्योतिषोऽपि गुणं रूपं वायुराददते यदा ।</s-l><s-l>प्रशाम्यति तदा ज्योतिर्वायुर्दोधूयते महान् ॥ ७ ॥</s-l></s-lg><s-lg><s-l>ततस्तु मूलमासाद्य वायुः संभवमात्मनः ।</s-l><s-l>अधश्चोर्ध्वं च तिर्यक्च दोधवीति दिशो दश ॥ ८ ॥</s-l></s-lg><s-lg><s-l>वायोरपि गुणं स्पर्शमाकाशं ग्रसते यदा ।</s-l><s-l>प्रशाम्यति तदा वायुः खं तु तिष्ठति नानदत् ॥ ९ ॥</s-l></s-lg><s-lg><s-l>आकाशस्य गुणं शब्दमभिव्यक्तात्मकं मनः ।</s-l><s-l>मनसो व्यक्तमव्यक्तं ब्राह्मः स प्रतिसंचरः ॥ १० ॥</s-l></s-lg><s-lg><s-l>तदात्मगुणमाविश्य मनो ग्रसति चन्द्रमाः ।</s-l><s-l>मनस्युपरतेऽध्यात्मा चन्द्रमस्यवतिष्ठते ॥ ११ ॥</s-l></s-lg><s-lg><s-l>तं तु कालेन महता संकल्पः कुरुते वशे ।</s-l><s-l>चित्तं ग्रसति संकल्पस्तच्च ज्ञानमनुत्तमम् ॥ १२ ॥</s-l></s-lg><s-lg><s-l>कालो गिरति विज्ञानं कालो बलमिति श्रुतिः ।</s-l><s-l>बलं कालो ग्रसति तु तं विद्वान्कुरुते वशे ॥ १३ ॥</s-l></s-lg><s-lg><s-l>आकाशस्य तदा घोषं तं विद्वान्कुरुतेऽऽत्मनि ।</s-l><s-l>तदव्यक्तं परं ब्रह्म तच्छाश्वतमनुत्तमम् ।</s-l><s-l>एवं सर्वाणि भूतानि ब्रह्मैव प्रतिसंचरः ॥ १४ ॥</s-l></s-lg><s-lg><s-l>यथावत्कीर्तितं सम्यगेवमेतदसंशयम् ।</s-l><s-l>बोध्यं विद्यामयं दृष्ट्वा योगिभिः परमात्मभिः ॥ १५ ॥</s-l></s-lg><s-lg><s-l>एवं विस्तारसंक्षेपौ ब्रह्माव्यक्ते पुनः पुनः ।</s-l><s-l>युगसाहस्रयोरादावह्नो रात्र्यास्तथैव च ॥ १६ ॥</s-l></s-lg>