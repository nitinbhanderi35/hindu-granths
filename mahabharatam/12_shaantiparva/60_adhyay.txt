<s-lg><s-l> वैशंपायन उवाच ।</s-l><s-l>ततः पुनः स गाङ्गेयमभिवाद्य पितामहम् ।</s-l><s-l>प्राञ्जलिर्नियतो भूत्वा पर्यपृच्छद्युधिष्ठिरः ॥ १ ॥</s-l></s-lg><s-lg><s-l>के धर्माः सर्ववर्णानां चातुर्वर्ण्यस्य के पृथक् ।</s-l><s-l>चतुर्णामाश्रमाणां च राजधर्माश्च के मताः ॥ २ ॥</s-l></s-lg><s-lg><s-l>केन स्विद्वर्धते राष्ट्रं राजा केन विवर्धते ।</s-l><s-l>केन पौराश्च भृत्याश्च वर्धन्ते भरतर्षभ ॥ ३ ॥</s-l></s-lg><s-lg><s-l>कोशं दण्डं च दुर्गं च सहायान्मन्त्रिणस्तथा ।</s-l><s-l>ऋत्विक्पुरोहिताचार्यान्कीदृशान्वर्जयेन्नृपः ॥ ४ ॥</s-l></s-lg><s-lg><s-l>केषु विश्वसितव्यं स्याद्राज्ञां कस्यांचिदापदि ।</s-l><s-l>कुतो वात्मा दृढो रक्ष्यस्तन्मे ब्रूहि पितामह ॥ ५ ॥</s-l></s-lg><s-lg><s-l> भीष्म उवाच ।</s-l><s-l>नमो धर्माय महते नमः कृष्णाय वेधसे ।</s-l><s-l>ब्राह्मणेभ्यो नमस्कृत्वा धर्मान्वक्ष्यामि शाश्वतान् ॥ ६ ॥</s-l></s-lg><s-lg><s-l>अक्रोधः सत्यवचनं संविभागः क्षमा तथा ।</s-l><s-l>प्रजनः स्वेषु दारेषु शौचमद्रोह एव च ॥ ७ ॥</s-l></s-lg><s-lg><s-l>आर्जवं भृत्यभरणं नवैते सार्ववर्णिकाः ।</s-l><s-l>ब्राह्मणस्य तु यो धर्मस्तं ते वक्ष्यामि केवलम् ॥ ८ ॥</s-l></s-lg><s-lg><s-l>दममेव महाराज धर्ममाहुः पुरातनम् ।</s-l><s-l>स्वाध्यायोऽध्यापनं चैव तत्र कर्म समाप्यते ॥ ९ ॥</s-l></s-lg><s-lg><s-l>तं चेद्वित्तमुपागच्छेद्वर्तमानं स्वकर्मणि ।</s-l><s-l>अकुर्वाणं विकर्माणि शान्तं प्रज्ञानतर्पितम् ॥ १० ॥</s-l></s-lg><s-lg><s-l>कुर्वीतापत्यसंतानमथो दद्याद्यजेत च ।</s-l><s-l>संविभज्य हि भोक्तव्यं धनं सद्भिरितीष्यते ॥ ११ ॥</s-l></s-lg><s-lg><s-l>परिनिष्ठितकार्यस्तु स्वाध्यायेनैव ब्राह्मणः ।</s-l><s-l>कुर्यादन्यन्न वा कुर्यान्मैत्रो ब्राह्मण उच्यते ॥ १२ ॥</s-l></s-lg><s-lg><s-l>क्षत्रियस्यापि यो धर्मस्तं ते वक्ष्यामि भारत ।</s-l><s-l>दद्याद्राजा न याचेत यजेत न तु याजयेत् ॥ १३ ॥</s-l></s-lg><s-lg><s-l>नाध्यापयेदधीयीत प्रजाश्च परिपालयेत् ।</s-l><s-l>नित्योद्युक्तो दस्युवधे रणे कुर्यात्पराक्रमम् ॥ १४ ॥</s-l></s-lg><s-lg><s-l>ये च क्रतुभिरीजानाः श्रुतवन्तश्च भूमिपाः ।</s-l><s-l>य एवाहवजेतारस्त एषां लोकजित्तमाः ॥ १५ ॥</s-l></s-lg><s-lg><s-l>अविक्षतेन देहेन समराद्यो निवर्तते ।</s-l><s-l>क्षत्रियो नास्य तत्कर्म प्रशंसन्ति पुराविदः ॥ १६ ॥</s-l></s-lg><s-lg><s-l>वधं हि क्षत्रबन्धूनां धर्ममाहुः प्रधानतः ।</s-l><s-l>नास्य कृत्यतमं किंचिदन्यद्दस्युनिबर्हणात् ॥ १७ ॥</s-l></s-lg><s-lg><s-l>दानमध्ययनं यज्ञो योगः क्षेमो विधीयते ।</s-l><s-l>तस्माद्राज्ञा विशेषेण योद्धव्यं धर्ममीप्सता ॥ १८ ॥</s-l></s-lg><s-lg><s-l>स्वेषु धर्मेष्ववस्थाप्य प्रजाः सर्वा महीपतिः ।</s-l><s-l>धर्मेण सर्वकृत्यानि समनिष्ठानि कारयेत् ॥ १९ ॥</s-l></s-lg><s-lg><s-l>परिनिष्ठितकार्यः स्यान्नृपतिः परिपालनात् ।</s-l><s-l>कुर्यादन्यन्न वा कुर्यादैन्द्रो राजन्य उच्यते ॥ २० ॥</s-l></s-lg><s-lg><s-l>वैश्यस्यापीह यो धर्मस्तं ते वक्ष्यामि भारत ।</s-l><s-l>दानमध्ययनं यज्ञः शौचेन धनसंचयः ॥ २१ ॥</s-l></s-lg><s-lg><s-l>पितृवत्पालयेद्वैश्यो युक्तः सर्वपशूनिह ।</s-l><s-l>विकर्म तद्भवेदन्यत्कर्म यद्यत्समाचरेत् ।</s-l><s-l>रक्षया स हि तेषां वै महत्सुखमवाप्नुयात् ॥ २२ ॥</s-l></s-lg><s-lg><s-l>प्रजापतिर्हि वैश्याय सृष्ट्वा परिददे पशून् ।</s-l><s-l>ब्राह्मणाय च राज्ञे च सर्वाः परिददे प्रजाः ॥ २३ ॥</s-l></s-lg><s-lg><s-l>तस्य वृत्तिं प्रवक्ष्यामि यच्च तस्योपजीवनम् ।</s-l><s-l>षण्णामेकां पिबेद्धेनुं शताच्च मिथुनं हरेत् ॥ २४ ॥</s-l></s-lg><s-lg><s-l>लये च सप्तमो भागस्तथा शृङ्गे कला खुरे ।</s-l><s-l>सस्यस्य सर्वबीजानामेषा सांवत्सरी भृतिः ॥ २५ ॥</s-l></s-lg><s-lg><s-l>न च वैश्यस्य कामः स्यान्न रक्षेयं पशूनिति ।</s-l><s-l>वैश्ये चेच्छति नान्येन रक्षितव्याः कथंचन ॥ २६ ॥</s-l></s-lg><s-lg><s-l>शूद्रस्यापि हि यो धर्मस्तं ते वक्ष्यामि भारत ।</s-l><s-l>प्रजापतिर्हि वर्णानां दासं शूद्रमकल्पयत् ॥ २७ ॥</s-l></s-lg><s-lg><s-l>तस्माच्छूद्रस्य वर्णानां परिचर्या विधीयते ।</s-l><s-l>तेषां शुश्रूषणाच्चैव महत्सुखमवाप्नुयात् ॥ २८ ॥</s-l></s-lg><s-lg><s-l>शूद्र एतान्परिचरेत्त्रीन्वर्णाननसूयकः ।</s-l><s-l>संचयांश्च न कुर्वीत जातु शूद्रः कथंचन ॥ २९ ॥</s-l></s-lg><s-lg><s-l>पापीयान्हि धनं लब्ध्वा वशे कुर्याद्गरीयसः ।</s-l><s-l>राज्ञा वा समनुज्ञातः कामं कुर्वीत धार्मिकः ॥ ३० ॥</s-l></s-lg><s-lg><s-l>तस्य वृत्तिं प्रवक्ष्यामि यच्च तस्योपजीवनम् ।</s-l><s-l>अवश्यभरणीयो हि वर्णानां शूद्र उच्यते ॥ ३१ ॥</s-l></s-lg><s-lg><s-l>छत्रं वेष्टनमौशीरमुपानद्व्यजनानि च ।</s-l><s-l>यातयामानि देयानि शूद्राय परिचारिणे ॥ ३२ ॥</s-l></s-lg><s-lg><s-l>अधार्याणि विशीर्णानि वसनानि द्विजातिभिः ।</s-l><s-l>शूद्रायैव विधेयानि तस्य धर्मधनं हि तत् ॥ ३३ ॥</s-l></s-lg><s-lg><s-l>यश्च कश्चिद्द्विजातीनां शूद्रः शुश्रूषुराव्रजेत् ।</s-l><s-l>कल्प्यां तस्य तु तेनाहुर्वृत्तिं धर्मविदो जनाः ।</s-l><s-l>देयः पिण्डोऽनपेताय भर्तव्यौ वृद्धदुर्बलौ ॥ ३४ ॥</s-l></s-lg><s-lg><s-l>शूद्रेण च न हातव्यो भर्ता कस्यांचिदापदि ।</s-l><s-l>अतिरेकेण भर्तव्यो भर्ता द्रव्यपरिक्षये ।</s-l><s-l>न हि स्वमस्ति शूद्रस्य भर्तृहार्यधनो ह्यसौ ॥ ३५ ॥</s-l></s-lg><s-lg><s-l>उक्तस्त्रयाणां वर्णानां यज्ञस्त्रय्यैव भारत ।</s-l><s-l>स्वाहाकारनमस्कारौ मन्त्रः शूद्रे विधीयते ॥ ३६ ॥</s-l></s-lg><s-lg><s-l>ताभ्यां शूद्रः पाकयज्ञैर्यजेत व्रतवान्स्वयम् ।</s-l><s-l>पूर्णपात्रमयीमाहुः पाकयज्ञस्य दक्षिणाम् ॥ ३७ ॥</s-l></s-lg><s-lg><s-l>शूद्रः पैजवनो नाम सहस्राणां शतं ददौ ।</s-l><s-l>ऐन्द्राग्नेन विधानेन दक्षिणामिति नः श्रुतम् ॥ ३८ ॥</s-l></s-lg><s-lg><s-l>अतो हि सर्ववर्णानां श्रद्धायज्ञो विधीयते ।</s-l><s-l>दैवतं हि महच्छ्रद्धा पवित्रं यजतां च यत् ॥ ३९ ॥</s-l></s-lg><s-lg><s-l>दैवतं परमं विप्राः स्वेन स्वेन परस्परम् ।</s-l><s-l>अयजन्निह सत्रैस्ते तैस्तैः कामैः सनातनैः ॥ ४० ॥</s-l></s-lg><s-lg><s-l>संसृष्टा ब्राह्मणैरेव त्रिषु वर्णेषु सृष्टयः ।</s-l><s-l>देवानामपि ये देवा यद्ब्रूयुस्ते परं हि तत् ।</s-l><s-l>तस्माद्वर्णैः सर्वयज्ञाः संसृज्यन्ते न काम्यया ॥ ४१ ॥</s-l></s-lg><s-lg><s-l>ऋग्यजुःसामवित्पूज्यो नित्यं स्याद्देववद्द्विजः ।</s-l><s-l>अनृग्यजुरसामा तु प्राजापत्य उपद्रवः ॥ ४२ ॥</s-l></s-lg><s-lg><s-l>यज्ञो मनीषया तात सर्ववर्णेषु भारत ।</s-l><s-l>नास्य यज्ञहनो देवा ईहन्ते नेतरे जनाः ।</s-l><s-l>तस्मात्सर्वेषु वर्णेषु श्रद्धायज्ञो विधीयते ॥ ४३ ॥</s-l></s-lg><s-lg><s-l>स्वं दैवतं ब्राह्मणाः स्वेन नित्यं परान्वर्णानयजन्नेवमासीत् ।</s-l><s-l>आरोचिता नः सुमहान्स धर्मः सृष्टो ब्रह्मणा त्रिषु वर्णेषु दृष्टः ॥ ४४ ॥</s-l></s-lg><s-lg><s-l>तस्माद्वर्णा ऋजवो जातिधर्माः संसृज्यन्ते तस्य विपाक एषः ।</s-l><s-l>एकं साम यजुरेकमृगेका विप्रश्चैकोऽनिश्चयस्तेषु दृष्टः ॥ ४५ ॥</s-l></s-lg><s-lg><s-l>अत्र गाथा यज्ञगीताः कीर्तयन्ति पुराविदः ।</s-l><s-l>वैखानसानां राजेन्द्र मुनीनां यष्टुमिच्छताम् ॥ ४६ ॥</s-l></s-lg><s-lg><s-l>उदितेऽनुदिते वापि श्रद्दधानो जितेन्द्रियः ।</s-l><s-l>वह्निं जुहोति धर्मेण श्रद्धा वै कारणं महत् ॥ ४७ ॥</s-l></s-lg><s-lg><s-l>यत्स्कन्नमस्य तत्पूर्वं यदस्कन्नं तदुत्तरम् ।</s-l><s-l>बहूनि यज्ञरूपाणि नानाकर्मफलानि च ॥ ४८ ॥</s-l></s-lg><s-lg><s-l>तानि यः संविजानाति ज्ञाननिश्चयनिश्चितः ।</s-l><s-l>द्विजातिः श्रद्धयोपेतः स यष्टुं पुरुषोऽर्हति ॥ ४९ ॥</s-l></s-lg><s-lg><s-l>स्तेनो वा यदि वा पापो यदि वा पापकृत्तमः ।</s-l><s-l>यष्टुमिच्छति यज्ञं यः साधुमेव वदन्ति तम् ॥ ५० ॥</s-l></s-lg><s-lg><s-l>ऋषयस्तं प्रशंसन्ति साधु चैतदसंशयम् ।</s-l><s-l>सर्वथा सर्ववर्णैर्हि यष्टव्यमिति निश्चयः ।</s-l><s-l>न हि यज्ञसमं किंचित्त्रिषु लोकेषु विद्यते ॥ ५१ ॥</s-l></s-lg><s-lg><s-l>तस्माद्यष्टव्यमित्याहुः पुरुषेणानसूयता ।</s-l><s-l>श्रद्धापवित्रमाश्रित्य यथाशक्ति प्रयच्छता ॥ ५२ ॥</s-l></s-lg>