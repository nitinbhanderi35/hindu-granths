<s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>बृहस्पतेश्च संवादं शक्रस्य च युधिष्ठिर ॥ १ ॥</s-l></s-lg><s-lg><s-l> शक्र उवाच ।</s-l><s-l>किं स्विदेकपदं ब्रह्मन्पुरुषः सम्यगाचरन् ।</s-l><s-l>प्रमाणं सर्वभूतानां यशश्चैवाप्नुयान्महत् ॥ २ ॥</s-l></s-lg><s-lg><s-l> बृहस्पतिरुवाच ।</s-l><s-l>सान्त्वमेकपदं शक्र पुरुषः सम्यगाचरन् ।</s-l><s-l>प्रमाणं सर्वभूतानां यशश्चैवाप्नुयान्महत् ॥ ३ ॥</s-l></s-lg><s-lg><s-l>एतदेकपदं शक्र सर्वलोकसुखावहम् ।</s-l><s-l>आचरन्सर्वभूतेषु प्रियो भवति सर्वदा ॥ ४ ॥</s-l></s-lg><s-lg><s-l>यो हि नाभाषते किंचित्सततं भ्रुकुटीमुखः ।</s-l><s-l>द्वेष्यो भवति भूतानां स सान्त्वमिह नाचरन् ॥ ५ ॥</s-l></s-lg><s-lg><s-l>यस्तु पूर्वमभिप्रेक्ष्य पूर्वमेवाभिभाषते ।</s-l><s-l>स्मितपूर्वाभिभाषी च तस्य लोकः प्रसीदति ॥ ६ ॥</s-l></s-lg><s-lg><s-l>दानमेव हि सर्वत्र सान्त्वेनानभिजल्पितम् ।</s-l><s-l>न प्रीणयति भूतानि निर्व्यञ्जनमिवाशनम् ॥ ७ ॥</s-l></s-lg><s-lg><s-l>अदाता ह्यपि भूतानां मधुरामीरयन्गिरम् ।</s-l><s-l>सर्वलोकमिमं शक्र सान्त्वेन कुरुते वशे ॥ ८ ॥</s-l></s-lg><s-lg><s-l>तस्मात्सान्त्वं प्रकर्तव्यं दण्डमाधित्सतामिह ।</s-l><s-l>फलं च जनयत्येवं न चास्योद्विजते जनः ॥ ९ ॥</s-l></s-lg><s-lg><s-l>सुकृतस्य हि सान्त्वस्य श्लक्ष्णस्य मधुरस्य च ।</s-l><s-l>सम्यगासेव्यमानस्य तुल्यं जातु न विद्यते ॥ १० ॥</s-l></s-lg><s-lg><s-l> भीष्म उवाच ।</s-l><s-l>इत्युक्तः कृतवान्सर्वं तथा शक्रः पुरोधसा ।</s-l><s-l>तथा त्वमपि कौन्तेय सम्यगेतत्समाचर ॥ ११ ॥</s-l></s-lg>