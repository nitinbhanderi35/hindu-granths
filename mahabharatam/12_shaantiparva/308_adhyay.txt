<s-lg><s-l> युधिष्ठिर उवाच ।</s-l><s-l>अपरित्यज्य गार्हस्थ्यं कुरुराजर्षिसत्तम ।</s-l><s-l>कः प्राप्तो विनयं बुद्ध्या मोक्षतत्त्वं वदस्व मे ॥ १ ॥</s-l></s-lg><s-lg><s-l>संन्यस्यते यथात्मायं संन्यस्तात्मा यथा च यः ।</s-l><s-l>परं मोक्षस्य यच्चापि तन्मे ब्रूहि पितामह ॥ २ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>जनकस्य च संवादं सुलभायाश्च भारत ॥ ३ ॥</s-l></s-lg><s-lg><s-l>संन्यासफलिकः कश्चिद्बभूव नृपतिः पुरा ।</s-l><s-l>मैथिलो जनको नाम धर्मध्वज इति श्रुतः ॥ ४ ॥</s-l></s-lg><s-lg><s-l>स वेदे मोक्षशास्त्रे च स्वे च शास्त्रे कृतागमः ।</s-l><s-l>इन्द्रियाणि समाधाय शशास वसुधामिमाम् ॥ ५ ॥</s-l></s-lg><s-lg><s-l>तस्य वेदविदः प्राज्ञाः श्रुत्वा तां साधुवृत्तताम् ।</s-l><s-l>लोकेषु स्पृहयन्त्यन्ये पुरुषाः पुरुषेश्वर ॥ ६ ॥</s-l></s-lg><s-lg><s-l>अथ धर्मयुगे तस्मिन्योगधर्ममनुष्ठिता ।</s-l><s-l>महीमनुचचारैका सुलभा नाम भिक्षुकी ॥ ७ ॥</s-l></s-lg><s-lg><s-l>तया जगदिदं सर्वमटन्त्या मिथिलेश्वरः ।</s-l><s-l>तत्र तत्र श्रुतो मोक्षे कथ्यमानस्त्रिदण्डिभिः ॥ ८ ॥</s-l></s-lg><s-lg><s-l>सा सुसूक्ष्मां कथां श्रुत्वा तथ्यं नेति ससंशया ।</s-l><s-l>दर्शने जातसंकल्पा जनकस्य बभूव ह ॥ ९ ॥</s-l></s-lg><s-lg><s-l>ततः सा विप्रहायाथ पूर्वरूपं हि योगतः ।</s-l><s-l>अबिभ्रदनवद्याङ्गी रूपमन्यदनुत्तमम् ॥ १० ॥</s-l></s-lg><s-lg><s-l>चक्षुर्निमेषमात्रेण लघ्वस्त्रगतिगामिनी ।</s-l><s-l>विदेहानां पुरीं सुभ्रूर्जगाम कमलेक्षणा ॥ ११ ॥</s-l></s-lg><s-lg><s-l>सा प्राप्य मिथिलां रम्यां समृद्धजनसंकुलाम् ।</s-l><s-l>भैक्षचर्यापदेशेन ददर्श मिथिलेश्वरम् ॥ १२ ॥</s-l></s-lg><s-lg><s-l>राजा तस्याः परं दृष्ट्वा सौकुमार्यं वपुस्तथा ।</s-l><s-l>केयं कस्य कुतो वेति बभूवागतविस्मयः ॥ १३ ॥</s-l></s-lg><s-lg><s-l>ततोऽस्याः स्वागतं कृत्वा व्यादिश्य च वरासनम् ।</s-l><s-l>पूजितां पादशौचेन वरान्नेनाप्यतर्पयत् ॥ १४ ॥</s-l></s-lg><s-lg><s-l>अथ भुक्तवती प्रीता राजानं मन्त्रिभिर्वृतम् ।</s-l><s-l>सर्वभाष्यविदां मध्ये चोदयामास भिक्षुकी ॥ १५ ॥</s-l></s-lg><s-lg><s-l>सुलभा त्वस्य धर्मेषु मुक्तो नेति ससंशया ।</s-l><s-l>सत्त्वं सत्त्वेन योगज्ञा प्रविवेश महीपते ॥ १६ ॥</s-l></s-lg><s-lg><s-l>नेत्राभ्यां नेत्रयोरस्य रश्मीन्संयोज्य रश्मिभिः ।</s-l><s-l>सा स्म संचोदयिष्यन्तं योगबन्धैर्बबन्ध ह ॥ १७ ॥</s-l></s-lg><s-lg><s-l>जनकोऽप्युत्स्मयन्राजा भावमस्या विशेषयन् ।</s-l><s-l>प्रतिजग्राह भावेन भावमस्या नृपोत्तमः ॥ १८ ॥</s-l></s-lg><s-lg><s-l>तदेकस्मिन्नधिष्ठाने संवादः श्रूयतामयम् ।</s-l><s-l>छत्रादिषु विमुक्तस्य मुक्तायाश्च त्रिदण्डके ॥ १९ ॥</s-l></s-lg><s-lg><s-l>भगवत्याः क्व चर्येयं कृता क्व च गमिष्यसि ।</s-l><s-l>कस्य च त्वं कुतो वेति पप्रच्छैनां महीपतिः ॥ २० ॥</s-l></s-lg><s-lg><s-l>श्रुते वयसि जातौ च सद्भावो नाधिगम्यते ।</s-l><s-l>एष्वर्थेषूत्तरं तस्मात्प्रवेद्यं सत्समागमे ॥ २१ ॥</s-l></s-lg><s-lg><s-l>छत्रादिषु विशेषेषु मुक्तं मां विद्धि सर्वशः ।</s-l><s-l>स त्वां संमन्तुमिच्छामि मानार्हासि मता हि मे ॥ २२ ॥</s-l></s-lg><s-lg><s-l>यस्माच्चैतन्मया प्राप्तं ज्ञानं वैशेषिकं पुरा ।</s-l><s-l>यस्य नान्यः प्रवक्तास्ति मोक्षे तमपि मे शृणु ॥ २३ ॥</s-l></s-lg><s-lg><s-l>पाराशर्यसगोत्रस्य वृद्धस्य सुमहात्मनः ।</s-l><s-l>भिक्षोः पञ्चशिखस्याहं शिष्यः परमसंमतः ॥ २४ ॥</s-l></s-lg><s-lg><s-l>सांख्यज्ञाने तथा योगे महीपालविधौ तथा ।</s-l><s-l>त्रिविधे मोक्षधर्मेऽस्मिन्गताध्वा छिन्नसंशयः ॥ २५ ॥</s-l></s-lg><s-lg><s-l>स यथाशास्त्रदृष्टेन मार्गेणेह परिव्रजन् ।</s-l><s-l>वार्षिकांश्चतुरो मासान्पुरा मयि सुखोषितः ॥ २६ ॥</s-l></s-lg><s-lg><s-l>तेनाहं सांख्यमुख्येन सुदृष्टार्थेन तत्त्वतः ।</s-l><s-l>श्रावितस्त्रिविधं मोक्षं न च राज्याद्विचालितः ॥ २७ ॥</s-l></s-lg><s-lg><s-l>सोऽहं तामखिलां वृत्तिं त्रिविधां मोक्षसंहिताम् ।</s-l><s-l>मुक्तरागश्चराम्येकः पदे परमके स्थितः ॥ २८ ॥</s-l></s-lg><s-lg><s-l>वैराग्यं पुनरेतस्य मोक्षस्य परमो विधिः ।</s-l><s-l>ज्ञानादेव च वैराग्यं जायते येन मुच्यते ॥ २९ ॥</s-l></s-lg><s-lg><s-l>ज्ञानेन कुरुते यत्नं यत्नेन प्राप्यते महत् ।</s-l><s-l>महद्द्वंद्वप्रमोक्षाय सा सिद्धिर्या वयोतिगा ॥ ३० ॥</s-l></s-lg><s-lg><s-l>सेयं परमिका बुद्धिः प्राप्ता निर्द्वंद्वता मया ।</s-l><s-l>इहैव गतमोहेन चरता मुक्तसङ्गिना ॥ ३१ ॥</s-l></s-lg><s-lg><s-l>यथा क्षेत्रं मृदूभूतमद्भिराप्लावितं तथा ।</s-l><s-l>जनयत्यङ्कुरं कर्म नृणां तद्वत्पुनर्भवम् ॥ ३२ ॥</s-l></s-lg><s-lg><s-l>यथा चोत्तापितं बीजं कपाले यत्र तत्र वा ।</s-l><s-l>प्राप्याप्यङ्कुरहेतुत्वमबीजत्वान्न जायते ॥ ३३ ॥</s-l></s-lg><s-lg><s-l>तद्वद्भगवता तेन शिखाप्रोक्तेन भिक्षुणा ।</s-l><s-l>ज्ञानं कृतमबीजं मे विषयेषु न जायते ॥ ३४ ॥</s-l></s-lg><s-lg><s-l>नाभिषज्जति कस्मिंश्चिन्नानर्थे न परिग्रहे ।</s-l><s-l>नाभिरज्यति चैतेषु व्यर्थत्वाद्रागदोषयोः ॥ ३५ ॥</s-l></s-lg><s-lg><s-l>यश्च मे दक्षिणं बाहुं चन्दनेन समुक्षयेत् ।</s-l><s-l>सव्यं वास्या च यस्तक्षेत्समावेतावुभौ मम ॥ ३६ ॥</s-l></s-lg><s-lg><s-l>सुखी सोऽहमवाप्तार्थः समलोष्टाश्मकाञ्चनः ।</s-l><s-l>मुक्तसङ्गः स्थितो राज्ये विशिष्टोऽन्यैस्त्रिदण्डिभिः ॥ ३७ ॥</s-l></s-lg><s-lg><s-l>मोक्षे हि त्रिविधा निष्ठा दृष्टा पूर्वैर्महर्षिभिः ।</s-l><s-l>ज्ञानं लोकोत्तरं यच्च सर्वत्यागश्च कर्मणाम् ॥ ३८ ॥</s-l></s-lg><s-lg><s-l>ज्ञाननिष्ठां वदन्त्येके मोक्षशास्त्रविदो जनाः ।</s-l><s-l>कर्मनिष्ठां तथैवान्ये यतयः सूक्ष्मदर्शिनः ॥ ३९ ॥</s-l></s-lg><s-lg><s-l>प्रहायोभयमप्येतज्ज्ञानं कर्म च केवलम् ।</s-l><s-l>तृतीयेयं समाख्याता निष्ठा तेन महात्मना ॥ ४० ॥</s-l></s-lg><s-lg><s-l>यमे च नियमे चैव द्वेषे कामे परिग्रहे ।</s-l><s-l>माने दम्भे तथा स्नेहे सदृशास्ते कुटुम्बिभिः ॥ ४१ ॥</s-l></s-lg><s-lg><s-l>त्रिदण्डादिषु यद्यस्ति मोक्षो ज्ञानेन केनचित् ।</s-l><s-l>छत्रादिषु कथं न स्यात्तुल्यहेतौ परिग्रहे ॥ ४२ ॥</s-l></s-lg><s-lg><s-l>येन येन हि यस्यार्थः कारणेनेह कस्यचित् ।</s-l><s-l>तत्तदालम्बते द्रव्यं सर्वः स्वे स्वे परिग्रहे ॥ ४३ ॥</s-l></s-lg><s-lg><s-l>दोषदर्शी तु गार्हस्थ्ये यो व्रजत्याश्रमान्तरम् ।</s-l><s-l>उत्सृजन्परिगृह्णंश्च सोऽपि सङ्गान्न मुच्यते ॥ ४४ ॥</s-l></s-lg><s-lg><s-l>आधिपत्ये तथा तुल्ये निग्रहानुग्रहात्मनि ।</s-l><s-l>राजर्षिभिक्षुकाचार्या मुच्यन्ते केन हेतुना ॥ ४५ ॥</s-l></s-lg><s-lg><s-l>अथ सत्याधिपत्येऽपि ज्ञानेनैवेह केवलम् ।</s-l><s-l>मुच्यन्ते किं न मुच्यन्ते पदे परमके स्थिताः ॥ ४६ ॥</s-l></s-lg><s-lg><s-l>काषायधारणं मौण्ड्यं त्रिविष्टब्धः कमण्डलुः ।</s-l><s-l>लिङ्गान्यत्यर्थमेतानि न मोक्षायेति मे मतिः ॥ ४७ ॥</s-l></s-lg><s-lg><s-l>यदि सत्यपि लिङ्गेऽस्मिञ्ज्ञानमेवात्र कारणम् ।</s-l><s-l>निर्मोक्षायेह दुःखस्य लिङ्गमात्रं निरर्थकम् ॥ ४८ ॥</s-l></s-lg><s-lg><s-l>अथ वा दुःखशैथिल्यं वीक्ष्य लिङ्गे कृता मतिः ।</s-l><s-l>किं तदेवार्थसामान्यं छत्रादिषु न लक्ष्यते ॥ ४९ ॥</s-l></s-lg><s-lg><s-l>आकिंचन्ये न मोक्षोऽस्ति कैंचन्ये नास्ति बन्धनम् ।</s-l><s-l>कैंचन्ये चेतरे चैव जन्तुर्ज्ञानेन मुच्यते ॥ ५० ॥</s-l></s-lg><s-lg><s-l>तस्माद्धर्मार्थकामेषु तथा राज्यपरिग्रहे ।</s-l><s-l>बन्धनायतनेष्वेषु विद्ध्यबन्धे पदे स्थितम् ॥ ५१ ॥</s-l></s-lg><s-lg><s-l>राज्यैश्वर्यमयः पाशः स्नेहायतनबन्धनः ।</s-l><s-l>मोक्षाश्मनिशितेनेह छिन्नस्त्यागासिना मया ॥ ५२ ॥</s-l></s-lg><s-lg><s-l>सोऽहमेवंगतो मुक्तो जातास्थस्त्वयि भिक्षुकि ।</s-l><s-l>अयथार्थो हि ते वर्णो वक्ष्यामि शृणु तन्मम ॥ ५३ ॥</s-l></s-lg><s-lg><s-l>सौकुमार्यं तथा रूपं वपुरग्र्यं तथा वयः ।</s-l><s-l>तवैतानि समस्तानि नियमश्चेति संशयः ॥ ५४ ॥</s-l></s-lg><s-lg><s-l>यच्चाप्यननुरूपं ते लिङ्गस्यास्य विचेष्टितम् ।</s-l><s-l>मुक्तोऽयं स्यान्न वेत्यस्माद्धर्षितो मत्परिग्रहः ॥ ५५ ॥</s-l></s-lg><s-lg><s-l>न च कामसमायुक्ते मुक्तेऽप्यस्ति त्रिदण्डकम् ।</s-l><s-l>न रक्ष्यते त्वया चेदं न मुक्तस्यास्ति गोपना ॥ ५६ ॥</s-l></s-lg><s-lg><s-l>मत्पक्षसंश्रयाच्चायं शृणु यस्ते व्यतिक्रमः ।</s-l><s-l>आश्रयन्त्याः स्वभावेन मम पूर्वपरिग्रहम् ॥ ५७ ॥</s-l></s-lg><s-lg><s-l>प्रवेशस्ते कृतः केन मम राष्ट्रे पुरे तथा ।</s-l><s-l>कस्य वा संनिसर्गात्त्वं प्रविष्टा हृदयं मम ॥ ५८ ॥</s-l></s-lg><s-lg><s-l>वर्णप्रवरमुख्यासि ब्राह्मणी क्षत्रियो ह्यहम् ।</s-l><s-l>नावयोरेकयोगोऽस्ति मा कृथा वर्णसंकरम् ॥ ५९ ॥</s-l></s-lg><s-lg><s-l>वर्तसे मोक्षधर्मेषु गार्हस्थ्ये त्वहमाश्रमे ।</s-l><s-l>अयं चापि सुकष्टस्ते द्वितीयोऽऽश्रमसंकरः ॥ ६० ॥</s-l></s-lg><s-lg><s-l>सगोत्रां वासगोत्रां वा न वेद त्वां न वेत्थ माम् ।</s-l><s-l>सगोत्रमाविशन्त्यास्ते तृतीयो गोत्रसंकरः ॥ ६१ ॥</s-l></s-lg><s-lg><s-l>अथ जीवति ते भर्ता प्रोषितोऽप्यथ वा क्वचित् ।</s-l><s-l>अगम्या परभार्येति चतुर्थो धर्मसंकरः ॥ ६२ ॥</s-l></s-lg><s-lg><s-l>सा त्वमेतान्यकार्याणि कार्यापेक्षा व्यवस्यसि ।</s-l><s-l>अविज्ञानेन वा युक्ता मिथ्याज्ञानेन वा पुनः ॥ ६३ ॥</s-l></s-lg><s-lg><s-l>अथ वापि स्वतन्त्रासि स्वदोषेणेह केनचित् ।</s-l><s-l>यदि किंचिच्छ्रुतं तेऽस्ति सर्वं कृतमनर्थकम् ॥ ६४ ॥</s-l></s-lg><s-lg><s-l>इदमन्यत्तृतीयं ते भावस्पर्शविघातकम् ।</s-l><s-l>दुष्टाया लक्ष्यते लिङ्गं प्रवक्तव्यं प्रकाशितम् ॥ ६५ ॥</s-l></s-lg><s-lg><s-l>न मय्येवाभिसंधिस्ते जयैषिण्या जये कृतः ।</s-l><s-l>येयं मत्परिषत्कृत्स्ना जेतुमिच्छसि तामपि ॥ ६६ ॥</s-l></s-lg><s-lg><s-l>तथा ह्येवं पुनश्च त्वं दृष्टिं स्वां प्रतिमुञ्चसि ।</s-l><s-l>मत्पक्षप्रतिघाताय स्वपक्षोद्भावनाय च ॥ ६७ ॥</s-l></s-lg><s-lg><s-l>सा स्वेनामर्षजेन त्वमृद्धिमोहेन मोहिता ।</s-l><s-l>भूयः सृजसि योगास्त्रं विषामृतमिवैकधा ॥ ६८ ॥</s-l></s-lg><s-lg><s-l>इच्छतोर्हि द्वयोर्लाभः स्त्रीपुंसोरमृतोपमः ।</s-l><s-l>अलाभश्चाप्यरक्तस्य सोऽत्र दोषो विषोपमः ॥ ६९ ॥</s-l></s-lg><s-lg><s-l>मा स्प्राक्षीः साधु जानीष्व स्वशास्त्रमनुपालय ।</s-l><s-l>कृतेयं हि विजिज्ञासा मुक्तो नेति त्वया मम ।</s-l><s-l>एतत्सर्वं प्रतिच्छन्नं मयि नार्हसि गूहितुम् ॥ ७० ॥</s-l></s-lg><s-lg><s-l>सा यदि त्वं स्वकार्येण यद्यन्यस्य महीपतेः ।</s-l><s-l>तत्त्वं सत्रप्रतिच्छन्ना मयि नार्हसि गूहितुम् ॥ ७१ ॥</s-l></s-lg><s-lg><s-l>न राजानं मृषा गच्छेन्न द्विजातिं कथंचन ।</s-l><s-l>न स्त्रियं स्त्रीगुणोपेतां हन्युर्ह्येते मृषागताः ॥ ७२ ॥</s-l></s-lg><s-lg><s-l>राज्ञां हि बलमैश्वर्यं ब्रह्म ब्रह्मविदां बलम् ।</s-l><s-l>रूपयौवनसौभाग्यं स्त्रीणां बलमनुत्तमम् ॥ ७३ ॥</s-l></s-lg><s-lg><s-l>अत एतैर्बलैरेते बलिनः स्वार्थमिच्छता ।</s-l><s-l>आर्जवेनाभिगन्तव्या विनाशाय ह्यनार्जवम् ॥ ७४ ॥</s-l></s-lg><s-lg><s-l>सा त्वं जातिं श्रुतं वृत्तं भावं प्रकृतिमात्मनः ।</s-l><s-l>कृत्यमागमने चैव वक्तुमर्हसि तत्त्वतः ॥ ७५ ॥</s-l></s-lg><s-lg><s-l>इत्येतैरसुखैर्वाक्यैरयुक्तैरसमञ्जसैः ।</s-l><s-l>प्रत्यादिष्टा नरेन्द्रेण सुलभा न व्यकम्पत ॥ ७६ ॥</s-l></s-lg><s-lg><s-l>उक्तवाक्ये तु नृपतौ सुलभा चारुदर्शना ।</s-l><s-l>ततश्चारुतरं वाक्यं प्रचक्रामाथ भाषितुम् ॥ ७७ ॥</s-l></s-lg><s-lg><s-l>नवभिर्नवभिश्चैव दोषैर्वाग्बुद्धिदूषणैः ।</s-l><s-l>अपेतमुपपन्नार्थमष्टादशगुणान्वितम् ॥ ७८ ॥</s-l></s-lg><s-lg><s-l>सौक्ष्म्यं संख्याक्रमौ चोभौ निर्णयः सप्रयोजनः ।</s-l><s-l>पञ्चैतान्यर्थजातानि वाक्यमित्युच्यते नृप ॥ ७९ ॥</s-l></s-lg><s-lg><s-l>एषामेकैकशोऽर्थानां सौक्ष्म्यादीनां सुलक्षणम् ।</s-l><s-l>शृणु संसार्यमाणानां पदार्थैः पदवाक्यतः ॥ ८० ॥</s-l></s-lg><s-lg><s-l>ज्ञानं ज्ञेयेषु भिन्नेषु यथाभेदेन वर्तते ।</s-l><s-l>तत्रातिशयिनी बुद्धिस्तत्सौक्ष्म्यमिति वर्तते ॥ ८१ ॥</s-l></s-lg><s-lg><s-l>दोषाणां च गुणानां च प्रमाणं प्रविभागशः ।</s-l><s-l>कंचिदर्थमभिप्रेत्य सा संख्येत्युपधार्यताम् ॥ ८२ ॥</s-l></s-lg><s-lg><s-l>इदं पूर्वमिदं पश्चाद्वक्तव्यं यद्विवक्षितम् ।</s-l><s-l>क्रमयोगं तमप्याहुर्वाक्यं वाक्यविदो जनाः ॥ ८३ ॥</s-l></s-lg><s-lg><s-l>धर्मार्थकाममोक्षेषु प्रतिज्ञाय विशेषतः ।</s-l><s-l>इदं तदिति वाक्यान्ते प्रोच्यते स विनिर्णयः ॥ ८४ ॥</s-l></s-lg><s-lg><s-l>इच्छाद्वेषभवैर्दुःखैः प्रकर्षो यत्र जायते ।</s-l><s-l>तत्र या नृपते वृत्तिस्तत्प्रयोजनमिष्यते ॥ ८५ ॥</s-l></s-lg><s-lg><s-l>तान्येतानि यथोक्तानि सौक्ष्म्यादीनि जनाधिप ।</s-l><s-l>एकार्थसमवेतानि वाक्यं मम निशामय ॥ ८६ ॥</s-l></s-lg><s-lg><s-l>उपेतार्थमभिन्नार्थं नापवृत्तं न चाधिकम् ।</s-l><s-l>नाश्लक्ष्णं न च संदिग्धं वक्ष्यामि परमं तव ॥ ८७ ॥</s-l></s-lg><s-lg><s-l>न गुर्वक्षरसंबद्धं पराङ्मुखमुखं न च ।</s-l><s-l>नानृतं न त्रिवर्गेण विरुद्धं नाप्यसंस्कृतम् ॥ ८८ ॥</s-l></s-lg><s-lg><s-l>न न्यूनं कष्टशब्दं वा व्युत्क्रमाभिहितं न च ।</s-l><s-l>न शेषं नानुकल्पेन निष्कारणमहेतुकम् ॥ ८९ ॥</s-l></s-lg><s-lg><s-l>कामात्क्रोधाद्भयाल्लोभाद्दैन्यादानार्यकात्तथा ।</s-l><s-l>ह्रीतोऽनुक्रोशतो मानान्न वक्ष्यामि कथंचन ॥ ९० ॥</s-l></s-lg><s-lg><s-l>वक्ता श्रोता च वाक्यं च यदा त्वविकलं नृप ।</s-l><s-l>सममेति विवक्षायां तदा सोऽर्थः प्रकाशते ॥ ९१ ॥</s-l></s-lg><s-lg><s-l>वक्तव्ये तु यदा वक्ता श्रोतारमवमन्यते ।</s-l><s-l>स्वार्थमाह परार्थं वा तदा वाक्यं न रोहति ॥ ९२ ॥</s-l></s-lg><s-lg><s-l>अथ यः स्वार्थमुत्सृज्य परार्थं प्राह मानवः ।</s-l><s-l>विशङ्का जायते तस्मिन्वाक्यं तदपि दोषवत् ॥ ९३ ॥</s-l></s-lg><s-lg><s-l>यस्तु वक्ता द्वयोरर्थमविरुद्धं प्रभाषते ।</s-l><s-l>श्रोतुश्चैवात्मनश्चैव स वक्ता नेतरो नृप ॥ ९४ ॥</s-l></s-lg><s-lg><s-l>तदर्थवदिदं वाक्यमुपेतं वाक्यसंपदा ।</s-l><s-l>अविक्षिप्तमना राजन्नेकाग्रः श्रोतुमर्हसि ॥ ९५ ॥</s-l></s-lg><s-lg><s-l>कासि कस्य कुतो वेति त्वयाहमभिचोदिता ।</s-l><s-l>तत्रोत्तरमिदं वाक्यं राजन्नेकमनाः शृणु ॥ ९६ ॥</s-l></s-lg><s-lg><s-l>यथा जतु च काष्ठं च पांसवश्चोदबिन्दुभिः ।</s-l><s-l>सुश्लिष्टानि तथा राजन्प्राणिनामिह संभवः ॥ ९७ ॥</s-l></s-lg><s-lg><s-l>शब्दः स्पर्शो रसो रूपं गन्धः पञ्चेन्द्रियाणि च ।</s-l><s-l>पृथगात्मा दशात्मानः संश्लिष्टा जतुकाष्ठवत् ॥ ९८ ॥</s-l></s-lg><s-lg><s-l>न चैषां चोदना काचिदस्तीत्येष विनिश्चयः ।</s-l><s-l>एकैकस्येह विज्ञानं नास्त्यात्मनि तथा परे ॥ ९९ ॥</s-l></s-lg><s-lg><s-l>न वेद चक्षुश्चक्षुष्ट्वं श्रोत्रं नात्मनि वर्तते ।</s-l><s-l>तथैव व्यभिचारेण न वर्तन्ते परस्परम् ।</s-l><s-l>संश्लिष्टा नाभिजायन्ते यथाप इह पांसवः ॥ १०० ॥</s-l></s-lg><s-lg><s-l>बाह्यानन्यानपेक्षन्ते गुणांस्तानपि मे शृणु ।</s-l><s-l>रूपं चक्षुः प्रकाशश्च दर्शने हेतवस्त्रयः ।</s-l><s-l>यथैवात्र तथान्येषु ज्ञानज्ञेयेषु हेतवः ॥ १०१ ॥</s-l></s-lg><s-lg><s-l>ज्ञानज्ञेयान्तरे तस्मिन्मनो नामापरो गुणः ।</s-l><s-l>विचारयति येनायं निश्चये साध्वसाधुनी ॥ १०२ ॥</s-l></s-lg><s-lg><s-l>द्वादशस्त्वपरस्तत्र बुद्धिर्नाम गुणः स्मृतः ।</s-l><s-l>येन संशयपूर्वेषु बोद्धव्येषु व्यवस्यति ॥ १०३ ॥</s-l></s-lg><s-lg><s-l>अथ द्वादशके तस्मिन्सत्त्वं नामापरो गुणः ।</s-l><s-l>महासत्त्वोऽल्पसत्त्वो वा जन्तुर्येनानुमीयते ॥ १०४ ॥</s-l></s-lg><s-lg><s-l>क्षेत्रज्ञ इति चाप्यन्यो गुणस्तत्र चतुर्दशः ।</s-l><s-l>ममायमिति येनायं मन्यते न च मन्यते ॥ १०५ ॥</s-l></s-lg><s-lg><s-l>अथ पञ्चदशो राजन्गुणस्तत्रापरः स्मृतः ।</s-l><s-l>पृथक्कलासमूहस्य सामग्र्यं तदिहोच्यते ॥ १०६ ॥</s-l></s-lg><s-lg><s-l>गुणस्त्वेवापरस्तत्र संघात इति षोडशः ।</s-l><s-l>आकृतिर्व्यक्तिरित्येतौ गुणौ यस्मिन्समाश्रितौ ॥ १०७ ॥</s-l></s-lg><s-lg><s-l>सुखदुःखे जरामृत्यू लाभालाभौ प्रियाप्रिये ।</s-l><s-l>इति चैकोनविंशोऽयं द्वंद्वयोग इति स्मृतः ॥ १०८ ॥</s-l></s-lg><s-lg><s-l>ऊर्ध्वमेकोनविंशत्याः कालो नामापरो गुणः ।</s-l><s-l>इतीमं विद्धि विंशत्या भूतानां प्रभवाप्ययम् ॥ १०९ ॥</s-l></s-lg><s-lg><s-l>विंशकश्चैष संघातो महाभूतानि पञ्च च ।</s-l><s-l>सदसद्भावयोगौ च गुणावन्यौ प्रकाशकौ ॥ ११० ॥</s-l></s-lg><s-lg><s-l>इत्येवं विंशतिश्चैव गुणाः सप्त च ये स्मृताः ।</s-l><s-l>विधिः शुक्रं बलं चेति त्रय एते गुणाः परे ॥ १११ ॥</s-l></s-lg><s-lg><s-l>एकविंशश्च दश च कलाः संख्यानतः स्मृताः ।</s-l><s-l>समग्रा यत्र वर्तन्ते तच्छरीरमिति स्मृतम् ॥ ११२ ॥</s-l></s-lg><s-lg><s-l>अव्यक्तं प्रकृतिं त्वासां कलानां कश्चिदिच्छति ।</s-l><s-l>व्यक्तं चासां तथैवान्यः स्थूलदर्शी प्रपश्यति ॥ ११३ ॥</s-l></s-lg><s-lg><s-l>अव्यक्तं यदि वा व्यक्तं द्वयीमथ चतुष्टयीम् ।</s-l><s-l>प्रकृतिं सर्वभूतानां पश्यन्त्यध्यात्मचिन्तकाः ॥ ११४ ॥</s-l></s-lg><s-lg><s-l>सेयं प्रकृतिरव्यक्ता कलाभिर्व्यक्ततां गता ।</s-l><s-l>अहं च त्वं च राजेन्द्र ये चाप्यन्ये शरीरिणः ॥ ११५ ॥</s-l></s-lg><s-lg><s-l>बिन्दुन्यासादयोऽवस्थाः शुक्रशोणितसंभवाः ।</s-l><s-l>यासामेव निपातेन कललं नाम जायते ॥ ११६ ॥</s-l></s-lg><s-lg><s-l>कललादर्बुदोत्पत्तिः पेशी चाप्यर्बुदोद्भवा ।</s-l><s-l>पेश्यास्त्वङ्गाभिनिर्वृत्तिर्नखरोमाणि चाङ्गतः ॥ ११७ ॥</s-l></s-lg><s-lg><s-l>संपूर्णे नवमे मासे जन्तोर्जातस्य मैथिल ।</s-l><s-l>जायते नामरूपत्वं स्त्री पुमान्वेति लिङ्गतः ॥ ११८ ॥</s-l></s-lg><s-lg><s-l>जातमात्रं तु तद्रूपं दृष्ट्वा ताम्रनखाङ्गुलि ।</s-l><s-l>कौमाररूपमापन्नं रूपतो नोपलभ्यते ॥ ११९ ॥</s-l></s-lg><s-lg><s-l>कौमाराद्यौवनं चापि स्थाविर्यं चापि यौवनात् ।</s-l><s-l>अनेन क्रमयोगेन पूर्वं पूर्वं न लभ्यते ॥ १२० ॥</s-l></s-lg><s-lg><s-l>कलानां पृथगर्थानां प्रतिभेदः क्षणे क्षणे ।</s-l><s-l>वर्तते सर्वभूतेषु सौक्ष्म्यात्तु न विभाव्यते ॥ १२१ ॥</s-l></s-lg><s-lg><s-l>न चैषामप्ययो राजँल्लक्ष्यते प्रभवो न च ।</s-l><s-l>अवस्थायामवस्थायां दीपस्येवार्चिषो गतिः ॥ १२२ ॥</s-l></s-lg><s-lg><s-l>तस्याप्येवंप्रभावस्य सदश्वस्येव धावतः ।</s-l><s-l>अजस्रं सर्वलोकस्य कः कुतो वा न वा कुतः ॥ १२३ ॥</s-l></s-lg><s-lg><s-l>कस्येदं कस्य वा नेदं कुतो वेदं न वा कुतः ।</s-l><s-l>संबन्धः कोऽस्ति भूतानां स्वैरप्यवयवैरिह ॥ १२४ ॥</s-l></s-lg><s-lg><s-l>यथादित्यान्मणेश्चैव वीरुद्भ्यश्चैव पावकः ।</s-l><s-l>भवत्येवं समुदयात्कलानामपि जन्तवः ॥ १२५ ॥</s-l></s-lg><s-lg><s-l>आत्मन्येवात्मनात्मानं यथा त्वमनुपश्यसि ।</s-l><s-l>एवमेवात्मनात्मानमन्यस्मिन्किं न पश्यसि ।</s-l><s-l>यद्यात्मनि परस्मिंश्च समतामध्यवस्यसि ॥ १२६ ॥</s-l></s-lg><s-lg><s-l>अथ मां कासि कस्येति किमर्थमनुपृच्छसि ।</s-l><s-l>इदं मे स्यादिदं नेति द्वंद्वैर्मुक्तस्य मैथिल ।</s-l><s-l>कासि कस्य कुतो वेति वचने किं प्रयोजनम् ॥ १२७ ॥</s-l></s-lg><s-lg><s-l>रिपौ मित्रेऽथ मध्यस्थे विजये संधिविग्रहे ।</s-l><s-l>कृतवान्यो महीपाल किं तस्मिन्मुक्तलक्षणम् ॥ १२८ ॥</s-l></s-lg><s-lg><s-l>त्रिवर्गे सप्तधा व्यक्तं यो न वेदेह कर्मसु ।</s-l><s-l>सङ्गवान्यस्त्रिवर्गे च किं तस्मिन्मुक्तलक्षणम् ॥ १२९ ॥</s-l></s-lg><s-lg><s-l>प्रिये चैवाप्रिये चैव दुर्बले बलवत्यपि ।</s-l><s-l>यस्य नास्ति समं चक्षुः किं तस्मिन्मुक्तलक्षणम् ॥ १३० ॥</s-l></s-lg><s-lg><s-l>तदमुक्तस्य ते मोक्षे योऽभिमानो भवेन्नृप ।</s-l><s-l>सुहृद्भिः स निवार्यस्ते विचित्तस्येव भेषजैः ॥ १३१ ॥</s-l></s-lg><s-lg><s-l>तानि तान्यनुसंदृश्य सङ्गस्थानान्यरिंदम ।</s-l><s-l>आत्मनात्मनि संपश्येत्किं तस्मिन्मुक्तलक्षणम् ॥ १३२ ॥</s-l></s-lg><s-lg><s-l>इमान्यन्यानि सूक्ष्माणि मोक्षमाश्रित्य कानिचित् ।</s-l><s-l>चतुरङ्गप्रवृत्तानि सङ्गस्थानानि मे शृणु ॥ १३३ ॥</s-l></s-lg><s-lg><s-l>य इमां पृथिवीं कृत्स्नामेकच्छत्रां प्रशास्ति ह ।</s-l><s-l>एकमेव स वै राजा पुरमध्यावसत्युत ॥ १३४ ॥</s-l></s-lg><s-lg><s-l>तत्पुरे चैकमेवास्य गृहं यदधितिष्ठति ।</s-l><s-l>गृहे शयनमप्येकं निशायां यत्र लीयते ॥ १३५ ॥</s-l></s-lg><s-lg><s-l>शय्यार्धं तस्य चाप्यत्र स्त्रीपूर्वमधितिष्ठति ।</s-l><s-l>तदनेन प्रसङ्गेन फलेनैवेह युज्यते ॥ १३६ ॥</s-l></s-lg><s-lg><s-l>एवमेवोपभोगेषु भोजनाच्छादनेषु च ।</s-l><s-l>गुणेषु परिमेयेषु निग्रहानुग्रहौ प्रति ॥ १३७ ॥</s-l></s-lg><s-lg><s-l>परतन्त्रः सदा राजा स्वल्पे सोऽपि प्रसज्जते ।</s-l><s-l>संधिविग्रहयोगे च कुतो राज्ञः स्वतन्त्रता ॥ १३८ ॥</s-l></s-lg><s-lg><s-l>स्त्रीषु क्रीडाविहारेषु नित्यमस्यास्वतन्त्रता ।</s-l><s-l>मन्त्रे चामात्यसमितौ कुत एव स्वतन्त्रता ॥ १३९ ॥</s-l></s-lg><s-lg><s-l>यदा त्वाज्ञापयत्यन्यांस्तदास्योक्ता स्वतन्त्रता ।</s-l><s-l>अवशः कार्यते तत्र तस्मिंस्तस्मिन्गुणे स्थितः ॥ १४० ॥</s-l></s-lg><s-lg><s-l>स्वप्तुकामो न लभते स्वप्तुं कार्यार्थिभिर्जनैः ।</s-l><s-l>शयने चाप्यनुज्ञातः सुप्त उत्थाप्यतेऽवशः ॥ १४१ ॥</s-l></s-lg><s-lg><s-l>स्नाह्यालभ पिब प्राश जुहुध्यग्नीन्यजेति च ।</s-l><s-l>वदस्व शृणु चापीति विवशः कार्यते परैः ॥ १४२ ॥</s-l></s-lg><s-lg><s-l>अभिगम्याभिगम्यैनं याचन्ते सततं नराः ।</s-l><s-l>न चाप्युत्सहते दातुं वित्तरक्षी महाजनात् ॥ १४३ ॥</s-l></s-lg><s-lg><s-l>दाने कोशक्षयो ह्यस्य वैरं चाप्यप्रयच्छतः ।</s-l><s-l>क्षणेनास्योपवर्तन्ते दोषा वैराग्यकारकाः ॥ १४४ ॥</s-l></s-lg><s-lg><s-l>प्राज्ञाञ्शूरांस्तथैवाढ्यानेकस्थानेऽपि शङ्कते ।</s-l><s-l>भयमप्यभये राज्ञो यैश्च नित्यमुपास्यते ॥ १४५ ॥</s-l></s-lg><s-lg><s-l>यदा चैते प्रदुष्यन्ति राजन्ये कीर्तिता मया ।</s-l><s-l>तदैवास्य भयं तेभ्यो जायते पश्य यादृशम् ॥ १४६ ॥</s-l></s-lg><s-lg><s-l>सर्वः स्वे स्वे गृहे राजा सर्वः स्वे स्वे गृहे गृही ।</s-l><s-l>निग्रहानुग्रहौ कुर्वंस्तुल्यो जनक राजभिः ॥ १४७ ॥</s-l></s-lg><s-lg><s-l>पुत्रा दारास्तथैवात्मा कोशो मित्राणि संचयः ।</s-l><s-l>परैः साधारणा ह्येते तैस्तैरेवास्य हेतुभिः ॥ १४८ ॥</s-l></s-lg><s-lg><s-l>हतो देशः पुरं दग्धं प्रधानः कुञ्जरो मृतः ।</s-l><s-l>लोकसाधारणेष्वेषु मिथ्याज्ञानेन तप्यते ॥ १४९ ॥</s-l></s-lg><s-lg><s-l>अमुक्तो मानसैर्दुःखैरिच्छाद्वेषप्रियोद्भवैः ।</s-l><s-l>शिरोरोगादिभी रोगैस्तथैव विनिपातिभिः ॥ १५० ॥</s-l></s-lg><s-lg><s-l>द्वंद्वैस्तैस्तैरुपहतः सर्वतः परिशङ्कितः ।</s-l><s-l>बहुप्रत्यर्थिकं राज्यमुपास्ते गणयन्निशाः ॥ १५१ ॥</s-l></s-lg><s-lg><s-l>तदल्पसुखमत्यर्थं बहुदुःखमसारवत् ।</s-l><s-l>को राज्यमभिपद्येत प्राप्य चोपशमं लभेत् ॥ १५२ ॥</s-l></s-lg><s-lg><s-l>ममेदमिति यच्चेदं पुरं राष्ट्रं च मन्यसे ।</s-l><s-l>बलं कोशममात्यांश्च कस्यैतानि न वा नृप ॥ १५३ ॥</s-l></s-lg><s-lg><s-l>मित्रामात्यं पुरं राष्ट्रं दण्डः कोशो महीपतिः ।</s-l><s-l>सप्ताङ्गश्चक्रसंघातो राज्यमित्युच्यते नृप ॥ १५४ ॥</s-l></s-lg><s-lg><s-l>सप्ताङ्गस्यास्य राज्यस्य त्रिदण्डस्येव तिष्ठतः ।</s-l><s-l>अन्योन्यगुणयुक्तस्य कः केन गुणतोऽधिकः ॥ १५५ ॥</s-l></s-lg><s-lg><s-l>तेषु तेषु हि कालेषु तत्तदङ्गं विशिष्यते ।</s-l><s-l>येन यत्सिध्यते कार्यं तत्प्राधान्याय कल्पते ॥ १५६ ॥</s-l></s-lg><s-lg><s-l>सप्ताङ्गश्चापि संघातस्त्रयश्चान्ये नृपोत्तम ।</s-l><s-l>संभूय दशवर्गोऽयं भुङ्क्ते राज्यं हि राजवत् ॥ १५७ ॥</s-l></s-lg><s-lg><s-l>यश्च राजा महोत्साहः क्षत्रधर्मरतो भवेत् ।</s-l><s-l>स तुष्येद्दशभागेन ततस्त्वन्यो दशावरैः ॥ १५८ ॥</s-l></s-lg><s-lg><s-l>नास्त्यसाधारणो राजा नास्ति राज्यमराजकम् ।</s-l><s-l>राज्येऽसति कुतो धर्मो धर्मेऽसति कुतः परम् ॥ १५९ ॥</s-l></s-lg><s-lg><s-l>योऽप्यत्र परमो धर्मः पवित्रं राजराज्ययोः ।</s-l><s-l>पृथिवी दक्षिणा यस्य सोऽश्वमेधो न विद्यते ॥ १६० ॥</s-l></s-lg><s-lg><s-l>साहमेतानि कर्माणि राज्यदुःखानि मैथिल ।</s-l><s-l>समर्था शतशो वक्तुमथ वापि सहस्रशः ॥ १६१ ॥</s-l></s-lg><s-lg><s-l>स्वदेहे नाभिषङ्गो मे कुतः परपरिग्रहे ।</s-l><s-l>न मामेवंविधां मुक्तामीदृशं वक्तुमर्हसि ॥ १६२ ॥</s-l></s-lg><s-lg><s-l>ननु नाम त्वया मोक्षः कृत्स्नः पञ्चशिखाच्छ्रुतः ।</s-l><s-l>सोपायः सोपनिषदः सोपासङ्गः सनिश्चयः ॥ १६३ ॥</s-l></s-lg><s-lg><s-l>तस्य ते मुक्तसङ्गस्य पाशानाक्रम्य तिष्ठतः ।</s-l><s-l>छत्रादिषु विशेषेषु कथं सङ्गः पुनर्नृप ॥ १६४ ॥</s-l></s-lg><s-lg><s-l>श्रुतं ते न श्रुतं मन्ये मिथ्या वापि श्रुतं श्रुतम् ।</s-l><s-l>अथ वा श्रुतसंकाशं श्रुतमन्यच्छ्रुतं त्वया ॥ १६५ ॥</s-l></s-lg><s-lg><s-l>अथापीमासु संज्ञासु लौकिकीषु प्रतिष्ठसि ।</s-l><s-l>अभिषङ्गावरोधाभ्यां बद्धस्त्वं प्राकृतो यथा ॥ १६६ ॥</s-l></s-lg><s-lg><s-l>सत्त्वेनानुप्रवेशो हि योऽयं त्वयि कृतो मया ।</s-l><s-l>किं तवापकृतं तत्र यदि मुक्तोऽसि सर्वतः ॥ १६७ ॥</s-l></s-lg><s-lg><s-l>नियमो ह्येष धर्मेषु यतीनां शून्यवासिता ।</s-l><s-l>शून्यमावासयन्त्या च मया किं कस्य दूषितम् ॥ १६८ ॥</s-l></s-lg><s-lg><s-l>न पाणिभ्यां न बाहुभ्यां पादोरुभ्यां न चानघ ।</s-l><s-l>न गात्रावयवैरन्यैः स्पृशामि त्वा नराधिप ॥ १६९ ॥</s-l></s-lg><s-lg><s-l>कुले महति जातेन ह्रीमता दीर्घदर्शिना ।</s-l><s-l>नैतत्सदसि वक्तव्यं सद्वासद्वा मिथः कृतम् ॥ १७० ॥</s-l></s-lg><s-lg><s-l>ब्राह्मणा गुरवश्चेमे तथामात्या गुरूत्तमाः ।</s-l><s-l>त्वं चाथ गुरुरप्येषामेवमन्योन्यगौरवम् ॥ १७१ ॥</s-l></s-lg><s-lg><s-l>तदेवमनुसंदृश्य वाच्यावाच्यं परीक्षता ।</s-l><s-l>स्त्रीपुंसोः समवायोऽयं त्वया वाच्यो न संसदि ॥ १७२ ॥</s-l></s-lg><s-lg><s-l>यथा पुष्करपर्णस्थं जलं तत्पर्णसंस्थितम् ।</s-l><s-l>तिष्ठत्यस्पृशती तद्वत्त्वयि वत्स्यामि मैथिल ॥ १७३ ॥</s-l></s-lg><s-lg><s-l>यदि वाप्यस्पृशन्त्या मे स्पर्शं जानासि कंचन ।</s-l><s-l>ज्ञानं कृतमबीजं ते कथं तेनेह भिक्षुणा ॥ १७४ ॥</s-l></s-lg><s-lg><s-l>स गार्हस्थ्याच्च्युतश्च त्वं मोक्षं नावाप्य दुर्विदम् ।</s-l><s-l>उभयोरन्तराले च वर्तसे मोक्षवातिकः ॥ १७५ ॥</s-l></s-lg><s-lg><s-l>न हि मुक्तस्य मुक्तेन ज्ञस्यैकत्वपृथक्त्वयोः ।</s-l><s-l>भावाभावसमायोगे जायते वर्णसंकरः ॥ १७६ ॥</s-l></s-lg><s-lg><s-l>वर्णाश्रमपृथक्त्वे च दृष्टार्थस्यापृथक्त्विनः ।</s-l><s-l>नान्यदन्यदिति ज्ञात्वा नान्यदन्यत्प्रवर्तते ॥ १७७ ॥</s-l></s-lg><s-lg><s-l>पाणौ कुण्डं तथा कुण्डे पयः पयसि मक्षिकाः ।</s-l><s-l>आश्रिताश्रययोगेन पृथक्त्वेनाश्रया वयम् ॥ १७८ ॥</s-l></s-lg><s-lg><s-l>न तु कुण्डे पयोभावः पयश्चापि न मक्षिकाः ।</s-l><s-l>स्वयमेवाश्रयन्त्येते भावा न तु पराश्रयम् ॥ १७९ ॥</s-l></s-lg><s-lg><s-l>पृथक्त्वादाश्रमाणां च वर्णान्यत्वे तथैव च ।</s-l><s-l>परस्परपृथक्त्वाच्च कथं ते वर्णसंकरः ॥ १८० ॥</s-l></s-lg><s-lg><s-l>नास्मि वर्णोत्तमा जात्या न वैश्या नावरा तथा ।</s-l><s-l>तव राजन्सवर्णास्मि शुद्धयोनिरविप्लुता ॥ १८१ ॥</s-l></s-lg><s-lg><s-l>प्रधानो नाम राजर्षिर्व्यक्तं ते श्रोत्रमागतः ।</s-l><s-l>कुले तस्य समुत्पन्नां सुलभां नाम विद्धि माम् ॥ १८२ ॥</s-l></s-lg><s-lg><s-l>द्रोणश्च शतशृङ्गश्च वक्रद्वारश्च पर्वतः ।</s-l><s-l>मम सत्रेषु पूर्वेषां चिता मघवता सह ॥ १८३ ॥</s-l></s-lg><s-lg><s-l>साहं तस्मिन्कुले जाता भर्तर्यसति मद्विधे ।</s-l><s-l>विनीता मोक्षधर्मेषु चराम्येका मुनिव्रतम् ॥ १८४ ॥</s-l></s-lg><s-lg><s-l>नास्मि सत्रप्रतिच्छन्ना न परस्वाभिमानिनी ।</s-l><s-l>न धर्मसंकरकरी स्वधर्मेऽस्मि धृतव्रता ॥ १८५ ॥</s-l></s-lg><s-lg><s-l>नास्थिरा स्वप्रतिज्ञायां नासमीक्ष्यप्रवादिनी ।</s-l><s-l>नासमीक्ष्यागता चाहं त्वत्सकाशं जनाधिप ॥ १८६ ॥</s-l></s-lg><s-lg><s-l>मोक्षे ते भावितां बुद्धिं श्रुत्वाहं कुशलैषिणी ।</s-l><s-l>तव मोक्षस्य चाप्यस्य जिज्ञासार्थमिहागता ॥ १८७ ॥</s-l></s-lg><s-lg><s-l>न वर्गस्था ब्रवीम्येतत्स्वपक्षपरपक्षयोः ।</s-l><s-l>मुक्तो न मुच्यते यश्च शान्तो यश्च न शाम्यति ॥ १८८ ॥</s-l></s-lg><s-lg><s-l>यथा शून्ये पुरागारे भिक्षुरेकां निशां वसेत् ।</s-l><s-l>तथा हि त्वच्छरीरेऽस्मिन्निमां वत्स्यामि शर्वरीम् ॥ १८९ ॥</s-l></s-lg><s-lg><s-l>साहमासनदानेन वागातिथ्येन चार्चिता ।</s-l><s-l>सुप्ता सुशरणा प्रीता श्वो गमिष्यामि मैथिल ॥ १९० ॥</s-l></s-lg><s-lg><s-l>इत्येतानि स वाक्यानि हेतुमन्त्यर्थवन्ति च ।</s-l><s-l>श्रुत्वा नाधिजगौ राजा किंचिदन्यदतः परम् ॥ १९१ ॥</s-l></s-lg>