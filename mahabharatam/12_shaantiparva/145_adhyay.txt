<s-lg><s-l> भीष्म उवाच ।</s-l><s-l>विमानस्थौ तु तौ राजँल्लुब्धको वै ददर्श ह ।</s-l><s-l>दृष्ट्वा तौ दंपती दुःखादचिन्तयत सद्गतिम् ॥ १ ॥</s-l></s-lg><s-lg><s-l>कीदृशेनेह तपसा गच्छेयं परमां गतिम् ।</s-l><s-l>इति बुद्ध्या विनिश्चित्य गमनायोपचक्रमे ॥ २ ॥</s-l></s-lg><s-lg><s-l>महाप्रस्थानमाश्रित्य लुब्धकः पक्षिजीवनः ।</s-l><s-l>निश्चेष्टो मारुताहारो निर्ममः स्वर्गकाङ्क्षया ॥ ३ ॥</s-l></s-lg><s-lg><s-l>ततोऽपश्यत्सुविस्तीर्णं हृद्यं पद्मविभूषितम् ।</s-l><s-l>नानाद्विजगणाकीर्णं सरः शीतजलं शुभम् ।</s-l><s-l>पिपासार्तोऽपि तद्दृष्ट्वा तृप्तः स्यान्नात्र संशयः ॥ ४ ॥</s-l></s-lg><s-lg><s-l>उपवासकृशोऽत्यर्थं स तु पार्थिव लुब्धकः ।</s-l><s-l>उपसर्पत संहृष्टः श्वापदाध्युषितं वनम् ॥ ५ ॥</s-l></s-lg><s-lg><s-l>महान्तं निश्चयं कृत्वा लुब्धकः प्रविवेश ह ।</s-l><s-l>प्रविशन्नेव च वनं निगृहीतः स कण्टकैः ॥ ६ ॥</s-l></s-lg><s-lg><s-l>स कण्टकविभुग्नाङ्गो लोहितार्द्रीकृतच्छविः ।</s-l><s-l>बभ्राम तस्मिन्विजने नानामृगसमाकुले ॥ ७ ॥</s-l></s-lg><s-lg><s-l>ततो द्रुमाणां महतां पवनेन वने तदा ।</s-l><s-l>उदतिष्ठत संघर्षात्सुमहान्हव्यवाहनः ॥ ८ ॥</s-l></s-lg><s-lg><s-l>तद्वनं वृक्षसंकीर्णं लताविटपसंकुलम् ।</s-l><s-l>ददाह पावकः क्रुद्धो युगान्ताग्निसमप्रभः ॥ ९ ॥</s-l></s-lg><s-lg><s-l>सज्वालैः पवनोद्धूतैर्विस्फुलिङ्गैः समन्वितः ।</s-l><s-l>ददाह तद्वनं घोरं मृगपक्षिसमाकुलम् ॥ १० ॥</s-l></s-lg><s-lg><s-l>ततः स देहमोक्षार्थं संप्रहृष्टेन चेतसा ।</s-l><s-l>अभ्यधावत संवृद्धं पावकं लुब्धकस्तदा ॥ ११ ॥</s-l></s-lg><s-lg><s-l>ततस्तेनाग्निना दग्धो लुब्धको नष्टकिल्बिषः ।</s-l><s-l>जगाम परमां सिद्धिं तदा भरतसत्तम ॥ १२ ॥</s-l></s-lg><s-lg><s-l>ततः स्वर्गस्थमात्मानं सोऽपश्यद्विगतज्वरः ।</s-l><s-l>यक्षगन्धर्वसिद्धानां मध्ये भ्राजन्तमिन्द्रवत् ॥ १३ ॥</s-l></s-lg><s-lg><s-l>एवं खलु कपोतश्च कपोती च पतिव्रता ।</s-l><s-l>लुब्धकेन सह स्वर्गं गताः पुण्येन कर्मणा ॥ १४ ॥</s-l></s-lg><s-lg><s-l>यापि चैवंविधा नारी भर्तारमनुवर्तते ।</s-l><s-l>विराजते हि सा क्षिप्रं कपोतीव दिवि स्थिता ॥ १५ ॥</s-l></s-lg><s-lg><s-l>एवमेतत्पुरा वृत्तं लुब्धकस्य महात्मनः ।</s-l><s-l>कपोतस्य च धर्मिष्ठा गतिः पुण्येन कर्मणा ॥ १६ ॥</s-l></s-lg><s-lg><s-l>यश्चेदं शृणुयान्नित्यं यश्चेदं परिकीर्तयेत् ।</s-l><s-l>नाशुभं विद्यते तस्य मनसापि प्रमाद्यतः ॥ १७ ॥</s-l></s-lg><s-lg><s-l>युधिष्ठिर महानेष धर्मो धर्मभृतां वर ।</s-l><s-l>गोघ्नेष्वपि भवेदस्मिन्निष्कृतिः पापकर्मणः ।</s-l><s-l>निष्कृतिर्न भवेत्तस्मिन्यो हन्याच्छरणागतम् ॥ १८ ॥</s-l></s-lg>