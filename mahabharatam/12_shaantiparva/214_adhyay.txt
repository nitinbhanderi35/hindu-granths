<s-lg><s-l> युधिष्ठिर उवाच ।</s-l><s-l>द्विजातयो व्रतोपेता यदिदं भुञ्जते हविः ।</s-l><s-l>अन्नं ब्राह्मणकामाय कथमेतत्पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अवेदोक्तव्रतोपेता भुञ्जानाः कार्यकारिणः ।</s-l><s-l>वेदोक्तेषु च भुञ्जाना व्रतलुप्ता युधिष्ठिर ॥ २ ॥</s-l></s-lg><s-lg><s-l> युधिष्ठिर उवाच ।</s-l><s-l>यदिदं तप इत्याहुरुपवासं पृथग्जनाः ।</s-l><s-l>एतत्तपो महाराज उताहो किं तपो भवेत् ॥ ३ ॥</s-l></s-lg><s-lg><s-l> भीष्म उवाच ।</s-l><s-l>मासपक्षोपवासेन मन्यन्ते यत्तपो जनाः ।</s-l><s-l>आत्मतन्त्रोपघातः स न तपस्तत्सतां मतम् ।</s-l><s-l>त्यागश्च सन्नतिश्चैव शिष्यते तप उत्तमम् ॥ ४ ॥</s-l></s-lg><s-lg><s-l>सदोपवासी च भवेद्ब्रह्मचारी सदैव च ।</s-l><s-l>मुनिश्च स्यात्सदा विप्रो दैवतं च सदा भजेत् ॥ ५ ॥</s-l></s-lg><s-lg><s-l>कुटुम्बिको धर्मकामः सदास्वप्नश्च भारत ।</s-l><s-l>अमांसाशी सदा च स्यात्पवित्रं च सदा जपेत् ॥ ६ ॥</s-l></s-lg><s-lg><s-l>अमृताशी सदा च स्यान्न च स्याद्विषभोजनः ।</s-l><s-l>विघसाशी सदा च स्यात्सदा चैवातिथिप्रियः ॥ ७ ॥</s-l></s-lg><s-lg><s-l> युधिष्ठिर उवाच ।</s-l><s-l>कथं सदोपवासी स्याद्ब्रह्मचारी कथं भवेत् ।</s-l><s-l>विघसाशी कथं च स्यात्सदा चैवातिथिप्रियः ॥ ८ ॥</s-l></s-lg><s-lg><s-l> भीष्म उवाच ।</s-l><s-l>अन्तरा प्रातराशं च सायमाशं तथैव च ।</s-l><s-l>सदोपवासी च भवेद्यो न भुङ्क्ते कथंचन ॥ ९ ॥</s-l></s-lg><s-lg><s-l>भार्यां गच्छन्ब्रह्मचारी ऋतौ भवति ब्राह्मणः ।</s-l><s-l>ऋतवादी सदा च स्याज्ज्ञाननित्यश्च यो नरः ॥ १० ॥</s-l></s-lg><s-lg><s-l>अभक्षयन्वृथामांसममांसाशी भवत्युत ।</s-l><s-l>दाननित्यः पवित्रश्च अस्वप्नश्च दिवास्वपन् ॥ ११ ॥</s-l></s-lg><s-lg><s-l>भृत्यातिथिषु यो भुङ्क्ते भुक्तवत्सु सदा स ह ।</s-l><s-l>अमृतं सकलं भुङ्क्त इति विद्धि युधिष्ठिर ॥ १२ ॥</s-l></s-lg><s-lg><s-l>अभुक्तवत्सु नाश्नानः सततं यस्तु वै द्विजः ।</s-l><s-l>अभोजनेन तेनास्य जितः स्वर्गो भवत्युत ॥ १३ ॥</s-l></s-lg><s-lg><s-l>देवताभ्यः पितृभ्यश्च भृत्येभ्योऽतिथिभिः सह ।</s-l><s-l>अवशिष्टं तु योऽश्नाति तमाहुर्विघसाशिनम् ॥ १४ ॥</s-l></s-lg><s-lg><s-l>तेषां लोका ह्यपर्यन्ताः सदने ब्रह्मणा सह ।</s-l><s-l>उपस्थिताश्चाप्सरोभिः परियान्ति दिवौकसः ॥ १५ ॥</s-l></s-lg><s-lg><s-l>देवताभिश्च ये सार्धं पितृभिश्चोपभुञ्जते ।</s-l><s-l>रमन्ते पुत्रपौत्रैश्च तेषां गतिरनुत्तमा ॥ १६ ॥</s-l></s-lg>