<s-lg><s-l> भीष्म उवाच ।</s-l><s-l>एतत्ते राजधर्माणां नवनीतं युधिष्ठिर ।</s-l><s-l>बृहस्पतिर्हि भगवान्नान्यं धर्मं प्रशंसति ॥ १ ॥</s-l></s-lg><s-lg><s-l>विशालाक्षश्च भगवान्काव्यश्चैव महातपाः ।</s-l><s-l>सहस्राक्षो महेन्द्रश्च तथा प्राचेतसो मनुः ॥ २ ॥</s-l></s-lg><s-lg><s-l>भरद्वाजश्च भगवांस्तथा गौरशिरा मुनिः ।</s-l><s-l>राजशास्त्रप्रणेतारो ब्रह्मण्या ब्रह्मवादिनः ॥ ३ ॥</s-l></s-lg><s-lg><s-l>रक्षामेव प्रशंसन्ति धर्मं धर्मभृतां वर ।</s-l><s-l>राज्ञां राजीवताम्राक्ष साधनं चात्र वै शृणु ॥ ४ ॥</s-l></s-lg><s-lg><s-l>चारश्च प्रणिधिश्चैव काले दानममत्सरः ।</s-l><s-l>युक्त्यादानं न चादानमयोगेन युधिष्ठिर ॥ ५ ॥</s-l></s-lg><s-lg><s-l>सतां संग्रहणं शौर्यं दाक्ष्यं सत्यं प्रजाहितम् ।</s-l><s-l>अनार्जवैरार्जवैश्च शत्रुपक्षस्य भेदनम् ॥ ६ ॥</s-l></s-lg><s-lg><s-l>साधूनामपरित्यागः कुलीनानां च धारणम् ।</s-l><s-l>निचयश्च निचेयानां सेवा बुद्धिमतामपि ॥ ७ ॥</s-l></s-lg><s-lg><s-l>बलानां हर्षणं नित्यं प्रजानामन्ववेक्षणम् ।</s-l><s-l>कार्येष्वखेदः कोशस्य तथैव च विवर्धनम् ॥ ८ ॥</s-l></s-lg><s-lg><s-l>पुरगुप्तिरविश्वासः पौरसंघातभेदनम् ।</s-l><s-l>केतनानां च जीर्णानामवेक्षा चैव सीदताम् ॥ ९ ॥</s-l></s-lg><s-lg><s-l>द्विविधस्य च दण्डस्य प्रयोगः कालचोदितः ।</s-l><s-l>अरिमध्यस्थमित्राणां यथावच्चान्ववेक्षणम् ॥ १० ॥</s-l></s-lg><s-lg><s-l>उपजापश्च भृत्यानामात्मनः परदर्शनात् ।</s-l><s-l>अविश्वासः स्वयं चैव परस्याश्वासनं तथा ॥ ११ ॥</s-l></s-lg><s-lg><s-l>नीतिधर्मानुसरणं नित्यमुत्थानमेव च ।</s-l><s-l>रिपूणामनवज्ञानं नित्यं चानार्यवर्जनम् ॥ १२ ॥</s-l></s-lg><s-lg><s-l>उत्थानं हि नरेन्द्राणां बृहस्पतिरभाषत ।</s-l><s-l>राजधर्मस्य यन्मूलं श्लोकांश्चात्र निबोध मे ॥ १३ ॥</s-l></s-lg><s-lg><s-l>उत्थानेनामृतं लब्धमुत्थानेनासुरा हताः ।</s-l><s-l>उत्थानेन महेन्द्रेण श्रैष्ठ्यं प्राप्तं दिवीह च ॥ १४ ॥</s-l></s-lg><s-lg><s-l>उत्थानधीरः पुरुषो वाग्धीरानधितिष्ठति ।</s-l><s-l>उत्थानधीरं वाग्धीरा रमयन्त उपासते ॥ १५ ॥</s-l></s-lg><s-lg><s-l>उत्थानहीनो राजा हि बुद्धिमानपि नित्यशः ।</s-l><s-l>धर्षणीयो रिपूणां स्याद्भुजंग इव निर्विषः ॥ १६ ॥</s-l></s-lg><s-lg><s-l>न च शत्रुरवज्ञेयो दुर्बलोऽपि बलीयसा ।</s-l><s-l>अल्पोऽपि हि दहत्यग्निर्विषमल्पं हिनस्ति च ॥ १७ ॥</s-l></s-lg><s-lg><s-l>एकाश्वेनापि संभूतः शत्रुर्दुर्गसमाश्रितः ।</s-l><s-l>तं तं तापयते देशमपि राज्ञः समृद्धिनः ॥ १८ ॥</s-l></s-lg><s-lg><s-l>राज्ञो रहस्यं यद्वाक्यं जयार्थं लोकसंग्रहः ।</s-l><s-l>हृदि यच्चास्य जिह्मं स्यात्कारणार्थं च यद्भवेत् ॥ १९ ॥</s-l></s-lg><s-lg><s-l>यच्चास्य कार्यं वृजिनमार्जवेनैव धार्यते ।</s-l><s-l>दम्भनार्थाय लोकस्य धर्मिष्ठामाचरेत्क्रियाम् ॥ २० ॥</s-l></s-lg><s-lg><s-l>राज्यं हि सुमहत्तन्त्रं दुर्धार्यमकृतात्मभिः ।</s-l><s-l>न शक्यं मृदुना वोढुमाघातस्थानमुत्तमम् ॥ २१ ॥</s-l></s-lg><s-lg><s-l>राज्यं सर्वामिषं नित्यमार्जवेनेह धार्यते ।</s-l><s-l>तस्मान्मिश्रेण सततं वर्तितव्यं युधिष्ठिर ॥ २२ ॥</s-l></s-lg><s-lg><s-l>यद्यप्यस्य विपत्तिः स्याद्रक्षमाणस्य वै प्रजाः ।</s-l><s-l>सोऽप्यस्य विपुलो धर्म एवंवृत्ता हि भूमिपाः ॥ २३ ॥</s-l></s-lg><s-lg><s-l>एष ते राजधर्माणां लेशः समनुवर्णितः ।</s-l><s-l>भूयस्ते यत्र संदेहस्तद्ब्रूहि वदतां वर ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>ततो व्यासश्च भगवान्देवस्थानोऽश्मना सह ।</s-l><s-l>वासुदेवः कृपश्चैव सात्यकिः संजयस्तथा ॥ २५ ॥</s-l></s-lg><s-lg><s-l>साधु साध्विति संहृष्टाः पुष्यमाणैरिवाननैः ।</s-l><s-l>अस्तुवंस्ते नरव्याघ्रं भीष्मं धर्मभृतां वरम् ॥ २६ ॥</s-l></s-lg><s-lg><s-l>ततो दीनमना भीष्ममुवाच कुरुसत्तमः ।</s-l><s-l>नेत्राभ्यामश्रुपूर्णाभ्यां पादौ तस्य शनैः स्पृशन् ॥ २७ ॥</s-l></s-lg><s-lg><s-l>श्व इदानीं स्वसंदेहं प्रक्ष्यामि त्वा पितामह ।</s-l><s-l>उपैति सविताप्यस्तं रसमापीय पार्थिवम् ॥ २८ ॥</s-l></s-lg><s-lg><s-l>ततो द्विजातीनभिवाद्य केशवः कृपश्च ते चैव युधिष्ठिरादयः ।</s-l><s-l>प्रदक्षिणीकृत्य महानदीसुतं ततो रथानारुरुहुर्मुदा युताः ॥ २९ ॥</s-l></s-lg><s-lg><s-l>दृषद्वतीं चाप्यवगाह्य सुव्रताः कृतोदकार्याः कृतजप्यमङ्गलाः ।</s-l><s-l>उपास्य संध्यां विधिवत्परंतपास्ततः पुरं ते विविशुर्गजाह्वयम् ॥ ३० ॥</s-l></s-lg>