<s-lg><s-l> युधिष्ठिर उवाच ।</s-l><s-l>किमिदं परमाश्चर्यं ध्यायस्यमितविक्रम ।</s-l><s-l>कच्चिल्लोकत्रयस्यास्य स्वस्ति लोकपरायण ॥ १ ॥</s-l></s-lg><s-lg><s-l>चतुर्थं ध्यानमार्गं त्वमालम्ब्य पुरुषोत्तम ।</s-l><s-l>अपक्रान्तो यतो देव तेन मे विस्मितं मनः ॥ २ ॥</s-l></s-lg><s-lg><s-l>निगृहीतो हि वायुस्ते पञ्चकर्मा शरीरगः ।</s-l><s-l>इन्द्रियाणि च सर्वाणि मनसि स्थापितानि ते ॥ ३ ॥</s-l></s-lg><s-lg><s-l>इन्द्रियाणि मनश्चैव बुद्धौ संवेशितानि ते ।</s-l><s-l>सर्वश्चैव गणो देव क्षेत्रज्ञे ते निवेशितः ॥ ४ ॥</s-l></s-lg><s-lg><s-l>नेङ्गन्ति तव रोमाणि स्थिरा बुद्धिस्तथा मनः ।</s-l><s-l>स्थाणुकुड्यशिलाभूतो निरीहश्चासि माधव ॥ ५ ॥</s-l></s-lg><s-lg><s-l>यथा दीपो निवातस्थो निरिङ्गो ज्वलतेऽच्युत ।</s-l><s-l>तथासि भगवन्देव निश्चलो दृढनिश्चयः ॥ ६ ॥</s-l></s-lg><s-lg><s-l>यदि श्रोतुमिहार्हामि न रहस्यं च ते यदि ।</s-l><s-l>छिन्धि मे संशयं देव प्रपन्नायाभियाचते ॥ ७ ॥</s-l></s-lg><s-lg><s-l>त्वं हि कर्ता विकर्ता च त्वं क्षरं चाक्षरं च हि ।</s-l><s-l>अनादिनिधनश्चाद्यस्त्वमेव पुरुषोत्तम ॥ ८ ॥</s-l></s-lg><s-lg><s-l>त्वत्प्रपन्नाय भक्ताय शिरसा प्रणताय च ।</s-l><s-l>ध्यानस्यास्य यथातत्त्वं ब्रूहि धर्मभृतां वर ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>ततः स्वगोचरे न्यस्य मनो बुद्धीन्द्रियाणि च ।</s-l><s-l>स्मितपूर्वमुवाचेदं भगवान्वासवानुजः ॥ १० ॥</s-l></s-lg><s-lg><s-l>शरतल्पगतो भीष्मः शाम्यन्निव हुताशनः ।</s-l><s-l>मां ध्याति पुरुषव्याघ्रस्ततो मे तद्गतं मनः ॥ ११ ॥</s-l></s-lg><s-lg><s-l>यस्य ज्यातलनिर्घोषं विस्फूर्जितमिवाशनेः ।</s-l><s-l>न सहेद्देवराजोऽपि तमस्मि मनसा गतः ॥ १२ ॥</s-l></s-lg><s-lg><s-l>येनाभिद्रुत्य तरसा समस्तं राजमण्डलम् ।</s-l><s-l>ऊढास्तिस्रः पुरा कन्यास्तमस्मि मनसा गतः ॥ १३ ॥</s-l></s-lg><s-lg><s-l>त्रयोविंशतिरात्रं यो योधयामास भार्गवम् ।</s-l><s-l>न च रामेण निस्तीर्णस्तमस्मि मनसा गतः ॥ १४ ॥</s-l></s-lg><s-lg><s-l>यं गङ्गा गर्भविधिना धारयामास पार्थिवम् ।</s-l><s-l>वसिष्ठशिष्यं तं तात मनसास्मि गतो नृप ॥ १५ ॥</s-l></s-lg><s-lg><s-l>दिव्यास्त्राणि महातेजा यो धारयति बुद्धिमान् ।</s-l><s-l>साङ्गांश्च चतुरो वेदांस्तमस्मि मनसा गतः ॥ १६ ॥</s-l></s-lg><s-lg><s-l>रामस्य दयितं शिष्यं जामदग्न्यस्य पाण्डव ।</s-l><s-l>आधारं सर्वविद्यानां तमस्मि मनसा गतः ॥ १७ ॥</s-l></s-lg><s-lg><s-l>एकीकृत्येन्द्रियग्रामं मनः संयम्य मेधया ।</s-l><s-l>शरणं मामुपागच्छत्ततो मे तद्गतं मनः ॥ १८ ॥</s-l></s-lg><s-lg><s-l>स हि भूतं च भव्यं च भवच्च पुरुषर्षभ ।</s-l><s-l>वेत्ति धर्मभृतां श्रेष्ठस्ततो मे तद्गतं मनः ॥ १९ ॥</s-l></s-lg><s-lg><s-l>तस्मिन्हि पुरुषव्याघ्रे कर्मभिः स्वैर्दिवं गते ।</s-l><s-l>भविष्यति मही पार्थ नष्टचन्द्रेव शर्वरी ॥ २० ॥</s-l></s-lg><s-lg><s-l>तद्युधिष्ठिर गाङ्गेयं भीष्मं भीमपराक्रमम् ।</s-l><s-l>अभिगम्योपसंगृह्य पृच्छ यत्ते मनोगतम् ॥ २१ ॥</s-l></s-lg><s-lg><s-l>चातुर्वेद्यं चातुर्होत्रं चातुराश्रम्यमेव च ।</s-l><s-l>चातुर्वर्ण्यस्य धर्मं च पृच्छैनं पृथिवीपते ॥ २२ ॥</s-l></s-lg><s-lg><s-l>तस्मिन्नस्तमिते भीष्मे कौरवाणां धुरंधरे ।</s-l><s-l>ज्ञानान्यल्पीभविष्यन्ति तस्मात्त्वां चोदयाम्यहम् ॥ २३ ॥</s-l></s-lg><s-lg><s-l>तच्छ्रुत्वा वासुदेवस्य तथ्यं वचनमुत्तमम् ।</s-l><s-l>साश्रुकण्ठः स धर्मज्ञो जनार्दनमुवाच ह ॥ २४ ॥</s-l></s-lg><s-lg><s-l>यद्भवानाह भीष्मस्य प्रभावं प्रति माधव ।</s-l><s-l>तथा तन्नात्र संदेहो विद्यते मम मानद ॥ २५ ॥</s-l></s-lg><s-lg><s-l>महाभाग्यं हि भीष्मस्य प्रभावश्च महात्मनः ।</s-l><s-l>श्रुतं मया कथयतां ब्राह्मणानां महात्मनाम् ॥ २६ ॥</s-l></s-lg><s-lg><s-l>भवांश्च कर्ता लोकानां यद्ब्रवीत्यरिसूदन ।</s-l><s-l>तथा तदनभिध्येयं वाक्यं यादवनन्दन ॥ २७ ॥</s-l></s-lg><s-lg><s-l>यतस्त्वनुग्रहकृता बुद्धिस्ते मयि माधव ।</s-l><s-l>त्वामग्रतः पुरस्कृत्य भीष्मं पश्यामहे वयम् ॥ २८ ॥</s-l></s-lg><s-lg><s-l>आवृत्ते भगवत्यर्के स हि लोकान्गमिष्यति ।</s-l><s-l>त्वद्दर्शनं महाबाहो तस्मादर्हति कौरवः ॥ २९ ॥</s-l></s-lg><s-lg><s-l>तव ह्याद्यस्य देवस्य क्षरस्यैवाक्षरस्य च ।</s-l><s-l>दर्शनं तस्य लाभः स्यात्त्वं हि ब्रह्ममयो निधिः ॥ ३० ॥</s-l></s-lg><s-lg><s-l>श्रुत्वैतद्धर्मराजस्य वचनं मधुसूदनः ।</s-l><s-l>पार्श्वस्थं सात्यकिं प्राह रथो मे युज्यतामिति ॥ ३१ ॥</s-l></s-lg><s-lg><s-l>सात्यकिस्तूपनिष्क्रम्य केशवस्य समीपतः ।</s-l><s-l>दारुकं प्राह कृष्णस्य युज्यतां रथ इत्युत ॥ ३२ ॥</s-l></s-lg><s-lg><s-l>स सात्यकेराशु वचो निशम्य रथोत्तमं काञ्चनभूषिताङ्गम् ।</s-l><s-l>मसारगल्वर्कमयैर्विभङ्गैर्विभूषितं हेमपिनद्धचक्रम् ॥ ३३ ॥</s-l></s-lg><s-lg><s-l>दिवाकरांशुप्रभमाशुगामिनं विचित्रनानामणिरत्नभूषितम् ।</s-l><s-l>नवोदितं सूर्यमिव प्रतापिनं विचित्रतार्क्ष्यध्वजिनं पताकिनम् ॥ ३४ ॥</s-l></s-lg><s-lg><s-l>सुग्रीवसैन्यप्रमुखैर्वराश्वैर्मनोजवैः काञ्चनभूषिताङ्गैः ।</s-l><s-l>सुयुक्तमावेदयदच्युताय कृताञ्जलिर्दारुको राजसिंह ॥ ३५ ॥</s-l></s-lg>