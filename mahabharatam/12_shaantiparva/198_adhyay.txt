<s-lg><s-l> मनुरुवाच ।</s-l><s-l>ज्ञानं ज्ञेयाभिनिर्वृत्तं विद्धि ज्ञानगुणं मनः ।</s-l><s-l>प्रज्ञाकरणसंयुक्तं ततो बुद्धिः प्रवर्तते ॥ १ ॥</s-l></s-lg><s-lg><s-l>यदा कर्मगुणोपेता बुद्धिर्मनसि वर्तते ।</s-l><s-l>तदा प्रज्ञायते ब्रह्म ध्यानयोगसमाधिना ॥ २ ॥</s-l></s-lg><s-lg><s-l>सेयं गुणवती बुद्धिर्गुणेष्वेवाभिवर्तते ।</s-l><s-l>अवताराभिनिःस्रोतं गिरेः शृङ्गादिवोदकम् ॥ ३ ॥</s-l></s-lg><s-lg><s-l>यदा निर्गुणमाप्नोति ध्यानं मनसि पूर्वजम् ।</s-l><s-l>तदा प्रज्ञायते ब्रह्म निकष्यं निकषे यथा ॥ ४ ॥</s-l></s-lg><s-lg><s-l>मनस्त्वपहृतं बुद्धिमिन्द्रियार्थनिदर्शनम् ।</s-l><s-l>न समक्षं गुणावेक्षि निर्गुणस्य निदर्शनम् ॥ ५ ॥</s-l></s-lg><s-lg><s-l>सर्वाण्येतानि संवार्य द्वाराणि मनसि स्थितः ।</s-l><s-l>मनस्येकाग्रतां कृत्वा तत्परं प्रतिपद्यते ॥ ६ ॥</s-l></s-lg><s-lg><s-l>यथा महान्ति भूतानि निवर्तन्ते गुणक्षये ।</s-l><s-l>तथेन्द्रियाण्युपादाय बुद्धिर्मनसि वर्तते ॥ ७ ॥</s-l></s-lg><s-lg><s-l>यदा मनसि सा बुद्धिर्वर्ततेऽन्तरचारिणी ।</s-l><s-l>व्यवसायगुणोपेता तदा संपद्यते मनः ॥ ८ ॥</s-l></s-lg><s-lg><s-l>गुणवद्भिर्गुणोपेतं यदा ध्यानगुणं मनः ।</s-l><s-l>तदा सर्वगुणान्हित्वा निर्गुणं प्रतिपद्यते ॥ ९ ॥</s-l></s-lg><s-lg><s-l>अव्यक्तस्येह विज्ञाने नास्ति तुल्यं निदर्शनम् ।</s-l><s-l>यत्र नास्ति पदन्यासः कस्तं विषयमाप्नुयात् ॥ १० ॥</s-l></s-lg><s-lg><s-l>तपसा चानुमानेन गुणैर्जात्या श्रुतेन च ।</s-l><s-l>निनीषेत्तत्परं ब्रह्म विशुद्धेनान्तरात्मना ॥ ११ ॥</s-l></s-lg><s-lg><s-l>गुणहीनो हि तं मार्गं बहिः समनुवर्तते ।</s-l><s-l>गुणाभावात्प्रकृत्या च निस्तर्क्यं ज्ञेयसंमितम् ॥ १२ ॥</s-l></s-lg><s-lg><s-l>नैर्गुण्याद्ब्रह्म चाप्नोति सगुणत्वान्निवर्तते ।</s-l><s-l>गुणप्रसारिणी बुद्धिर्हुताशन इवेन्धने ॥ १३ ॥</s-l></s-lg><s-lg><s-l>यथा पञ्च विमुक्तानि इन्द्रियाणि स्वकर्मभिः ।</s-l><s-l>तथा तत्परमं ब्रह्म विमुक्तं प्रकृतेः परम् ॥ १४ ॥</s-l></s-lg><s-lg><s-l>एवं प्रकृतितः सर्वे प्रभवन्ति शरीरिणः ।</s-l><s-l>निवर्तन्ते निवृत्तौ च सर्गं नैवोपयान्ति च ॥ १५ ॥</s-l></s-lg><s-lg><s-l>पुरुषः प्रकृतिर्बुद्धिर्विशेषाश्चेन्द्रियाणि च ।</s-l><s-l>अहंकारोऽभिमानश्च संभूतो भूतसंज्ञकः ॥ १६ ॥</s-l></s-lg><s-lg><s-l>एकस्याद्या प्रवृत्तिस्तु प्रधानात्संप्रवर्तते ।</s-l><s-l>द्वितीया मिथुनव्यक्तिमविशेषान्नियच्छति ॥ १७ ॥</s-l></s-lg><s-lg><s-l>धर्मादुत्कृष्यते श्रेयस्तथाश्रेयोऽप्यधर्मतः ।</s-l><s-l>रागवान्प्रकृतिं ह्येति विरक्तो ज्ञानवान्भवेत् ॥ १८ ॥</s-l></s-lg>