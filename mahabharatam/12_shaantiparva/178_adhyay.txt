<s-lg><s-l> भरद्वाज उवाच ।</s-l><s-l>पार्थिवं धातुमाश्रित्य शारीरोऽग्निः कथं भवेत् ।</s-l><s-l>अवकाशविशेषेण कथं वर्तयतेऽनिलः ॥ १ ॥</s-l></s-lg><s-lg><s-l> भृगुरुवाच ।</s-l><s-l>वायोर्गतिमहं ब्रह्मन्कीर्तयिष्यामि तेऽनघ ।</s-l><s-l>प्राणिनामनिलो देहान्यथा चेष्टयते बली ॥ २ ॥</s-l></s-lg><s-lg><s-l>श्रितो मूर्धानमग्निस्तु शरीरं परिपालयन् ।</s-l><s-l>प्राणो मूर्धनि चाग्नौ च वर्तमानो विचेष्टते ॥ ३ ॥</s-l></s-lg><s-lg><s-l>स जन्तुः सर्वभूतात्मा पुरुषः स सनातनः ।</s-l><s-l>मनो बुद्धिरहंकारो भूतानि विषयाश्च सः ॥ ४ ॥</s-l></s-lg><s-lg><s-l>एवं त्विह स सर्वत्र प्राणेन परिपाल्यते ।</s-l><s-l>पृष्ठतश्च समानेन स्वां स्वां गतिमुपाश्रितः ॥ ५ ॥</s-l></s-lg><s-lg><s-l>वस्तिमूलं गुदं चैव पावकं च समाश्रितः ।</s-l><s-l>वहन्मूत्रं पुरीषं चाप्यपानः परिवर्तते ॥ ६ ॥</s-l></s-lg><s-lg><s-l>प्रयत्ने कर्मणि बले य एकस्त्रिषु वर्तते ।</s-l><s-l>उदान इति तं प्राहुरध्यात्मविदुषो जनाः ॥ ७ ॥</s-l></s-lg><s-lg><s-l>संधिष्वपि च सर्वेषु संनिविष्टस्तथानिलः ।</s-l><s-l>शरीरेषु मनुष्याणां व्यान इत्युपदिश्यते ॥ ८ ॥</s-l></s-lg><s-lg><s-l>धातुष्वग्निस्तु विततः समानेन समीरितः ।</s-l><s-l>रसान्धातूंश्च दोषांश्च वर्तयन्नवतिष्ठति ॥ ९ ॥</s-l></s-lg><s-lg><s-l>अपानप्राणयोर्मध्ये प्राणापानसमाहितः ।</s-l><s-l>समन्वितः स्वधिष्ठानः सम्यक्पचति पावकः ॥ १० ॥</s-l></s-lg><s-lg><s-l>आस्यं हि पायुसंयुक्तमन्ते स्याद्गुदसंज्ञितम् ।</s-l><s-l>स्रोतस्तस्मात्प्रजायन्ते सर्वस्रोतांसि देहिनाम् ॥ ११ ॥</s-l></s-lg><s-lg><s-l>प्राणानां संनिपाताच्च संनिपातः प्रजायते ।</s-l><s-l>ऊष्मा चाग्निरिति ज्ञेयो योऽन्नं पचति देहिनाम् ॥ १२ ॥</s-l></s-lg><s-lg><s-l>अग्निवेगवहः प्राणो गुदान्ते प्रतिहन्यते ।</s-l><s-l>स ऊर्ध्वमागम्य पुनः समुत्क्षिपति पावकम् ॥ १३ ॥</s-l></s-lg><s-lg><s-l>पक्वाशयस्त्वधो नाभेरूर्ध्वमामाशयः स्थितः ।</s-l><s-l>नाभिमध्ये शरीरस्य सर्वे प्राणाः समाहिताः ॥ १४ ॥</s-l></s-lg><s-lg><s-l>प्रसृता हृदयात्सर्वे तिर्यगूर्ध्वमधस्तथा ।</s-l><s-l>वहन्त्यन्नरसान्नाड्यो दश प्राणप्रचोदिताः ॥ १५ ॥</s-l></s-lg><s-lg><s-l>एष मार्गोऽथ योगानां येन गच्छन्ति तत्पदम् ।</s-l><s-l>जितक्लमासना धीरा मूर्धन्यात्मानमादधुः ॥ १६ ॥</s-l></s-lg><s-lg><s-l>एवं सर्वेषु विहितः प्राणापानेषु देहिनाम् ।</s-l><s-l>तस्मिन्स्थितो नित्यमग्निः स्थाल्यामिव समाहितः ॥ १७ ॥</s-l></s-lg>