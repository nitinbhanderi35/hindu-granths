<s-lg><s-l> व्यास उवाच ।</s-l><s-l>सृजते तु गुणान्सत्त्वं क्षेत्रज्ञस्त्वनुतिष्ठति ।</s-l><s-l>गुणान्विक्रियतः सर्वानुदासीनवदीश्वरः ॥ १ ॥</s-l></s-lg><s-lg><s-l>स्वभावयुक्तं तत्सर्वं यदिमान्सृजते गुणान् ।</s-l><s-l>ऊर्णनाभिर्यथा सूत्रं सृजते तन्तुवद्गुणान् ॥ २ ॥</s-l></s-lg><s-lg><s-l>प्रध्वस्ता न निवर्तन्ते प्रवृत्तिर्नोपलभ्यते ।</s-l><s-l>एवमेके व्यवस्यन्ति निवृत्तिरिति चापरे ॥ ३ ॥</s-l></s-lg><s-lg><s-l>उभयं संप्रधार्यैतदध्यवस्येद्यथामति ।</s-l><s-l>अनेनैव विधानेन भवेद्गर्भशयो महान् ॥ ४ ॥</s-l></s-lg><s-lg><s-l>अनादिनिधनं नित्यमासाद्य विचरेन्नरः ।</s-l><s-l>अक्रुध्यन्नप्रहृष्यंश्च नित्यं विगतमत्सरः ॥ ५ ॥</s-l></s-lg><s-lg><s-l>इत्येवं हृदयग्रन्थिं बुद्धिचिन्तामयं दृढम् ।</s-l><s-l>अतीत्य सुखमासीत अशोचंश्छिन्नसंशयः ॥ ६ ॥</s-l></s-lg><s-lg><s-l>तप्येयुः प्रच्युताः पृथ्व्या यथा पूर्णां नदीं नराः ।</s-l><s-l>अवगाढा ह्यविद्वांसो विद्धि लोकमिमं तथा ॥ ७ ॥</s-l></s-lg><s-lg><s-l>न तु ताम्यति वै विद्वान्स्थले चरति तत्त्ववित् ।</s-l><s-l>एवं यो विन्दतेऽऽत्मानं केवलं ज्ञानमात्मनः ॥ ८ ॥</s-l></s-lg><s-lg><s-l>एवं बुद्ध्वा नरः सर्वां भूतानामागतिं गतिम् ।</s-l><s-l>समवेक्ष्य शनैः सम्यग्लभते शममुत्तमम् ॥ ९ ॥</s-l></s-lg><s-lg><s-l>एतद्वै जन्मसामर्थ्यं ब्राह्मणस्य विशेषतः ।</s-l><s-l>आत्मज्ञानं शमश्चैव पर्याप्तं तत्परायणम् ॥ १० ॥</s-l></s-lg><s-lg><s-l>एतद्बुद्ध्वा भवेद्बुद्धः किमन्यद्बुद्धलक्षणम् ।</s-l><s-l>विज्ञायैतद्विमुच्यन्ते कृतकृत्या मनीषिणः ॥ ११ ॥</s-l></s-lg><s-lg><s-l>न भवति विदुषां महद्भयं यदविदुषां सुमहद्भयं भवेत् ।</s-l><s-l>न हि गतिरधिकास्ति कस्यचिद्भवति हि या विदुषः सनातनी ॥ १२ ॥</s-l></s-lg><s-lg><s-l>लोकमातुरमसूयते जनस्तत्तदेव च निरीक्ष्य शोचते ।</s-l><s-l>तत्र पश्य कुशलानशोचतो ये विदुस्तदुभयं कृताकृतम् ॥ १३ ॥</s-l></s-lg><s-lg><s-l>यत्करोत्यनभिसंधिपूर्वकं तच्च निर्णुदति यत्पुरा कृतम् ।</s-l><s-l>न प्रियं तदुभयं न चाप्रियं तस्य तज्जनयतीह कुर्वतः ॥ १४ ॥</s-l></s-lg>