<s-lg><s-l> युधिष्ठिर उवाच ।</s-l><s-l>धन्या धन्या इति जनाः सर्वेऽस्मान्प्रवदन्त्युत ।</s-l><s-l>न दुःखिततरः कश्चित्पुमानस्माभिरस्ति ह ॥ १ ॥</s-l></s-lg><s-lg><s-l>लोकसंभावितैर्दुःखं यत्प्राप्तं कुरुसत्तम ।</s-l><s-l>प्राप्य जातिं मनुष्येषु देवैरपि पितामह ॥ २ ॥</s-l></s-lg><s-lg><s-l>कदा वयं करिष्यामः संन्यासं दुःखसंज्ञकम् ।</s-l><s-l>दुःखमेतच्छरीराणां धारणं कुरुसत्तम ॥ ३ ॥</s-l></s-lg><s-lg><s-l>विमुक्ताः सप्तदशभिर्हेतुभूतैश्च पञ्चभिः ।</s-l><s-l>इन्द्रियार्थैर्गुणैश्चैव अष्टाभिः प्रपितामह ॥ ४ ॥</s-l></s-lg><s-lg><s-l>न गच्छन्ति पुनर्भावं मुनयः संशितव्रताः ।</s-l><s-l>कदा वयं भविष्यामो राज्यं हित्वा परंतप ॥ ५ ॥</s-l></s-lg><s-lg><s-l> भीष्म उवाच ।</s-l><s-l>नास्त्यनन्तं महाराज सर्वं संख्यानगोचरम् ।</s-l><s-l>पुनर्भावोऽपि संख्यातो नास्ति किंचिदिहाचलम् ॥ ६ ॥</s-l></s-lg><s-lg><s-l>न चापि गम्यते राजन्नैष दोषः प्रसङ्गतः ।</s-l><s-l>उद्योगादेव धर्मज्ञ कालेनैव गमिष्यथ ॥ ७ ॥</s-l></s-lg><s-lg><s-l>ईशोऽयं सततं देही नृपते पुण्यपापयोः ।</s-l><s-l>तत एव समुत्थेन तमसा रुध्यतेऽपि च ॥ ८ ॥</s-l></s-lg><s-lg><s-l>यथाञ्जनमयो वायुः पुनर्मानःशिलं रजः ।</s-l><s-l>अनुप्रविश्य तद्वर्णो दृश्यते रञ्जयन्दिशः ॥ ९ ॥</s-l></s-lg><s-lg><s-l>तथा कर्मफलैर्देही रञ्जितस्तमसावृतः ।</s-l><s-l>विवर्णो वर्णमाश्रित्य देहेषु परिवर्तते ॥ १० ॥</s-l></s-lg><s-lg><s-l>ज्ञानेन हि यदा जन्तुरज्ञानप्रभवं तमः ।</s-l><s-l>व्यपोहति तदा ब्रह्म प्रकाशेत सनातनम् ॥ ११ ॥</s-l></s-lg><s-lg><s-l>अयत्नसाध्यं मुनयो वदन्ति ये चापि मुक्तास्त उपासितव्याः ।</s-l><s-l>त्वया च लोकेन च सामरेण तस्मान्न शाम्यन्ति महर्षिसंघाः ॥ १२ ॥</s-l></s-lg><s-lg><s-l>अस्मिन्नर्थे पुरा गीतं शृणुष्वैकमना नृप ।</s-l><s-l>यथा दैत्येन वृत्रेण भ्रष्टैश्वर्येण चेष्टितम् ॥ १३ ॥</s-l></s-lg><s-lg><s-l>निर्जितेनासहायेन हृतराज्येन भारत ।</s-l><s-l>अशोचता शत्रुमध्ये बुद्धिमास्थाय केवलाम् ॥ १४ ॥</s-l></s-lg><s-lg><s-l>भ्रष्टैश्वर्यं पुरा वृत्रमुशना वाक्यमब्रवीत् ।</s-l><s-l>कच्चित्पराजितस्याद्य न व्यथा तेऽस्ति दानव ॥ १५ ॥</s-l></s-lg><s-lg><s-l> वृत्र उवाच ।</s-l><s-l>सत्येन तपसा चैव विदित्वा संक्षयं ह्यहम् ।</s-l><s-l>न शोचामि न हृष्यामि भूतानामागतिं गतिम् ॥ १६ ॥</s-l></s-lg><s-lg><s-l>कालसंचोदिता जीवा मज्जन्ति नरकेऽवशाः ।</s-l><s-l>परिदृष्टानि सर्वाणि दिव्यान्याहुर्मनीषिणः ॥ १७ ॥</s-l></s-lg><s-lg><s-l>क्षपयित्वा तु तं कालं गणितं कालचोदिताः ।</s-l><s-l>सावशेषेण कालेन संभवन्ति पुनः पुनः ॥ १८ ॥</s-l></s-lg><s-lg><s-l>तिर्यग्योनिसहस्राणि गत्वा नरकमेव च ।</s-l><s-l>निर्गच्छन्त्यवशा जीवाः कालबन्धनबन्धनाः ॥ १९ ॥</s-l></s-lg><s-lg><s-l>एवं संसरमाणानि जीवान्यहमदृष्टवान् ।</s-l><s-l>यथा कर्म तथा लाभ इति शास्त्रनिदर्शनम् ॥ २० ॥</s-l></s-lg><s-lg><s-l>तिर्यग्गच्छन्ति नरकं मानुष्यं दैवमेव च ।</s-l><s-l>सुखदुःखे प्रियद्वेष्ये चरित्वा पूर्वमेव च ॥ २१ ॥</s-l></s-lg><s-lg><s-l>कृतान्तविधिसंयुक्तं सर्वलोकः प्रपद्यते ।</s-l><s-l>गतं गच्छन्ति चाध्वानं सर्वभूतानि सर्वदा ॥ २२ ॥</s-l></s-lg><s-lg><s-l> भीष्म उवाच ।</s-l><s-l>कालसंख्यानसंख्यातं सृष्टिस्थितिपरायणम् ।</s-l><s-l>तं भाषमाणं भगवानुशना प्रत्यभाषत ।</s-l><s-l>भीमान्दुष्टप्रलापांस्त्वं तात कस्मात्प्रभाषसे ॥ २३ ॥</s-l></s-lg><s-lg><s-l> वृत्र उवाच ।</s-l><s-l>प्रत्यक्षमेतद्भवतस्तथान्येषां मनीषिणाम् ।</s-l><s-l>मया यज्जयलुब्धेन पुरा तप्तं महत्तपः ॥ २४ ॥</s-l></s-lg><s-lg><s-l>गन्धानादाय भूतानां रसांश्च विविधानपि ।</s-l><s-l>अवर्धं त्रीन्समाक्रम्य लोकान्वै स्वेन तेजसा ॥ २५ ॥</s-l></s-lg><s-lg><s-l>ज्वालामालापरिक्षिप्तो वैहायसचरस्तथा ।</s-l><s-l>अजेयः सर्वभूतानामासं नित्यमपेतभीः ॥ २६ ॥</s-l></s-lg><s-lg><s-l>ऐश्वर्यं तपसा प्राप्तं भ्रष्टं तच्च स्वकर्मभिः ।</s-l><s-l>धृतिमास्थाय भगवन्न शोचामि ततस्त्वहम् ॥ २७ ॥</s-l></s-lg><s-lg><s-l>युयुत्सता महेन्द्रेण पुरा सार्धं महात्मना ।</s-l><s-l>ततो मे भगवान्दृष्टो हरिर्नारायणः प्रभुः ॥ २८ ॥</s-l></s-lg><s-lg><s-l>वैकुण्ठः पुरुषो विष्णुः शुक्लोऽनन्तः सनातनः ।</s-l><s-l>मुञ्जकेशो हरिश्मश्रुः सर्वभूतपितामहः ॥ २९ ॥</s-l></s-lg><s-lg><s-l>नूनं तु तस्य तपसः सावशेषं ममास्ति वै ।</s-l><s-l>यदहं प्रष्टुमिच्छामि भवन्तं कर्मणः फलम् ॥ ३० ॥</s-l></s-lg><s-lg><s-l>ऐश्वर्यं वै महद्ब्रह्मन्कस्मिन्वर्णे प्रतिष्ठितम् ।</s-l><s-l>निवर्तते चापि पुनः कथमैश्वर्यमुत्तमम् ॥ ३१ ॥</s-l></s-lg><s-lg><s-l>कस्माद्भूतानि जीवन्ति प्रवर्तन्तेऽथ वा पुनः ।</s-l><s-l>किं वा फलं परं प्राप्य जीवस्तिष्ठति शाश्वतः ॥ ३२ ॥</s-l></s-lg><s-lg><s-l>केन वा कर्मणा शक्यमथ ज्ञानेन केन वा ।</s-l><s-l>ब्रह्मर्षे तत्फलं प्राप्तुं तन्मे व्याख्यातुमर्हसि ॥ ३३ ॥</s-l></s-lg><s-lg><s-l>इतीदमुक्तः स मुनिस्तदानीं प्रत्याह यत्तच्छृणु राजसिंह ।</s-l><s-l>मयोच्यमानं पुरुषर्षभ त्वमनन्यचित्तः सह सोदरीयैः ॥ ३४ ॥</s-l></s-lg>