<s-lg><s-l> भीष्म उवाच ।</s-l><s-l>ततश्चितां बकपतेः कारयामास राक्षसः ।</s-l><s-l>रत्नैर्गन्धैश्च बहुभिर्वस्त्रैश्च समलंकृताम् ॥ १ ॥</s-l></s-lg><s-lg><s-l>तत्र प्रज्वाल्य नृपते बकराजं प्रतापवान् ।</s-l><s-l>प्रेतकार्याणि विधिवद्राक्षसेन्द्रश्चकार ह ॥ २ ॥</s-l></s-lg><s-lg><s-l>तस्मिन्कालेऽथ सुरभिर्देवी दाक्षायणी शुभा ।</s-l><s-l>उपरिष्टात्ततस्तस्य सा बभूव पयस्विनी ॥ ३ ॥</s-l></s-lg><s-lg><s-l>तस्या वक्त्राच्च्युतः फेनः क्षीरमिश्रस्तदानघ ।</s-l><s-l>सोऽपतद्वै ततस्तस्यां चितायां राजधर्मणः ॥ ४ ॥</s-l></s-lg><s-lg><s-l>ततः संजीवितस्तेन बकराजस्तदानघ ।</s-l><s-l>उत्पत्य च समेयाय विरूपाक्षं बकाधिपः ॥ ५ ॥</s-l></s-lg><s-lg><s-l>ततोऽभ्ययाद्देवराजो विरूपाक्षपुरं तदा ।</s-l><s-l>प्राह चेदं विरूपाक्षं दिष्ट्यायं जीवतीत्युत ॥ ६ ॥</s-l></s-lg><s-lg><s-l>श्रावयामास चेन्द्रस्तं विरूपाक्षं पुरातनम् ।</s-l><s-l>यथा शापः पुरा दत्तो ब्रह्मणा राजधर्मणः ॥ ७ ॥</s-l></s-lg><s-lg><s-l>यदा बकपती राजन्ब्रह्माणं नोपसर्पति ।</s-l><s-l>ततो रोषादिदं प्राह बकेन्द्राय पितामहः ॥ ८ ॥</s-l></s-lg><s-lg><s-l>यस्मान्मूढो मम सदो नागतोऽसौ बकाधमः ।</s-l><s-l>तस्माद्वधं स दुष्टात्मा नचिरात्समवाप्स्यति ॥ ९ ॥</s-l></s-lg><s-lg><s-l>तदायं तस्य वचनान्निहतो गौतमेन वै ।</s-l><s-l>तेनैवामृतसिक्तश्च पुनः संजीवितो बकः ॥ १० ॥</s-l></s-lg><s-lg><s-l>राजधर्मा ततः प्राह प्रणिपत्य पुरंदरम् ।</s-l><s-l>यदि तेऽनुग्रहकृता मयि बुद्धिः पुरंदर ।</s-l><s-l>सखायं मे सुदयितं गौतमं जीवयेत्युत ॥ ११ ॥</s-l></s-lg><s-lg><s-l>तस्य वाक्यं समाज्ञाय वासवः पुरुषर्षभ ।</s-l><s-l>संजीवयित्वा सख्ये वै प्रादात्तं गौतमं तदा ॥ १२ ॥</s-l></s-lg><s-lg><s-l>सभाण्डोपस्करं राजंस्तमासाद्य बकाधिपः ।</s-l><s-l>संपरिष्वज्य सुहृदं प्रीत्या परमया युतः ॥ १३ ॥</s-l></s-lg><s-lg><s-l>अथ तं पापकर्माणं राजधर्मा बकाधिपः ।</s-l><s-l>विसर्जयित्वा सधनं प्रविवेश स्वमालयम् ॥ १४ ॥</s-l></s-lg><s-lg><s-l>यथोचितं च स बको ययौ ब्रह्मसदस्तदा ।</s-l><s-l>ब्रह्मा च तं महात्मानमातिथ्येनाभ्यपूजयत् ॥ १५ ॥</s-l></s-lg><s-lg><s-l>गौतमश्चापि संप्राप्य पुनस्तं शबरालयम् ।</s-l><s-l>शूद्रायां जनयामास पुत्रान्दुष्कृतकारिणः ॥ १६ ॥</s-l></s-lg><s-lg><s-l>शापश्च सुमहांस्तस्य दत्तः सुरगणैस्तदा ।</s-l><s-l>कुक्षौ पुनर्भ्वां भार्यायां जनयित्वा चिरात्सुतान् ।</s-l><s-l>निरयं प्राप्स्यति महत्कृतघ्नोऽयमिति प्रभो ॥ १७ ॥</s-l></s-lg><s-lg><s-l>एतत्प्राह पुरा सर्वं नारदो मम भारत ।</s-l><s-l>संस्मृत्य चापि सुमहदाख्यानं पुरुषर्षभ ।</s-l><s-l>मयापि भवते सर्वं यथावदुपवर्णितम् ॥ १८ ॥</s-l></s-lg><s-lg><s-l>कुतः कृतघ्नस्य यशः कुतः स्थानं कुतः सुखम् ।</s-l><s-l>अश्रद्धेयः कृतघ्नो हि कृतघ्ने नास्ति निष्कृतिः ॥ १९ ॥</s-l></s-lg><s-lg><s-l>मित्रद्रोहो न कर्तव्यः पुरुषेण विशेषतः ।</s-l><s-l>मित्रध्रुङ्निरयं घोरमनन्तं प्रतिपद्यते ॥ २० ॥</s-l></s-lg><s-lg><s-l>कृतज्ञेन सदा भाव्यं मित्रकामेन चानघ ।</s-l><s-l>मित्रात्प्रभवते सत्यं मित्रात्प्रभवते बलम् ।</s-l><s-l>सत्कारैरुत्तमैर्मित्रं पूजयेत विचक्षणः ॥ २१ ॥</s-l></s-lg><s-lg><s-l>परित्याज्यो बुधैः पापः कृतघ्नो निरपत्रपः ।</s-l><s-l>मित्रद्रोही कुलाङ्गारः पापकर्मा नराधमः ॥ २२ ॥</s-l></s-lg><s-lg><s-l>एष धर्मभृतां श्रेष्ठ प्रोक्तः पापो मया तव ।</s-l><s-l>मित्रद्रोही कृतघ्नो वै किं भूयः श्रोतुमिच्छसि ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा तदा वाक्यं भीष्मेणोक्तं महात्मना ।</s-l><s-l>युधिष्ठिरः प्रीतमना बभूव जनमेजय ॥ २४ ॥</s-l></s-lg>