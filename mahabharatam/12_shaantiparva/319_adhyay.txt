<s-lg><s-l> भीष्म उवाच ।</s-l><s-l>गिरिपृष्ठं समारुह्य सुतो व्यासस्य भारत ।</s-l><s-l>समे देशे विविक्ते च निःशलाक उपाविशत् ॥ १ ॥</s-l></s-lg><s-lg><s-l>धारयामास चात्मानं यथाशास्त्रं महामुनिः ।</s-l><s-l>पादात्प्रभृति गात्रेषु क्रमेण क्रमयोगवित् ॥ २ ॥</s-l></s-lg><s-lg><s-l>ततः स प्राङ्मुखो विद्वानादित्ये नचिरोदिते ।</s-l><s-l>पाणिपादं समाधाय विनीतवदुपाविशत् ॥ ३ ॥</s-l></s-lg><s-lg><s-l>न तत्र पक्षिसंघातो न शब्दो नापि दर्शनम् ।</s-l><s-l>यत्र वैयासकिर्धीमान्योक्तुं समुपचक्रमे ॥ ४ ॥</s-l></s-lg><s-lg><s-l>स ददर्श तदात्मानं सर्वसङ्गविनिःसृतम् ।</s-l><s-l>प्रजहास ततो हासं शुकः संप्रेक्ष्य भास्करम् ॥ ५ ॥</s-l></s-lg><s-lg><s-l>स पुनर्योगमास्थाय मोक्षमार्गोपलब्धये ।</s-l><s-l>महायोगीश्वरो भूत्वा सोऽत्यक्रामद्विहायसम् ॥ ६ ॥</s-l></s-lg><s-lg><s-l>ततः प्रदक्षिणं कृत्वा देवर्षिं नारदं तदा ।</s-l><s-l>निवेदयामास तदा स्वं योगं परमर्षये ॥ ७ ॥</s-l></s-lg><s-lg><s-l>दृष्टो मार्गः प्रवृत्तोऽस्मि स्वस्ति तेऽस्तु तपोधन ।</s-l><s-l>त्वत्प्रसादाद्गमिष्यामि गतिमिष्टां महाद्युते ॥ ८ ॥</s-l></s-lg><s-lg><s-l>नारदेनाभ्यनुज्ञातस्ततो द्वैपायनात्मजः ।</s-l><s-l>अभिवाद्य पुनर्योगमास्थायाकाशमाविशत् ॥ ९ ॥</s-l></s-lg><s-lg><s-l>कैलासपृष्ठादुत्पत्य स पपात दिवं तदा ।</s-l><s-l>अन्तरिक्षचरः श्रीमान्व्यासपुत्रः सुनिश्चितः ॥ १० ॥</s-l></s-lg><s-lg><s-l>तमुद्यन्तं द्विजश्रेष्ठं वैनतेयसमद्युतिम् ।</s-l><s-l>ददृशुः सर्वभूतानि मनोमारुतरंहसम् ॥ ११ ॥</s-l></s-lg><s-lg><s-l>व्यवसायेन लोकांस्त्रीन्सर्वान्सोऽथ विचिन्तयन् ।</s-l><s-l>आस्थितो दिव्यमध्वानं पावकार्कसमप्रभः ॥ १२ ॥</s-l></s-lg><s-lg><s-l>तमेकमनसं यान्तमव्यग्रमकुतोभयम् ।</s-l><s-l>ददृशुः सर्वभूतानि जङ्गमानीतराणि च ॥ १३ ॥</s-l></s-lg><s-lg><s-l>यथाशक्ति यथान्यायं पूजयां चक्रिरे तदा ।</s-l><s-l>पुष्पवर्षैश्च दिव्यैस्तमवचक्रुर्दिवौकसः ॥ १४ ॥</s-l></s-lg><s-lg><s-l>तं दृष्ट्वा विस्मिताः सर्वे गन्धर्वाप्सरसां गणाः ।</s-l><s-l>ऋषयश्चैव संसिद्धाः परं विस्मयमागताः ॥ १५ ॥</s-l></s-lg><s-lg><s-l>अन्तरिक्षचरः कोऽयं तपसा सिद्धिमागतः ।</s-l><s-l>अधःकायोर्ध्ववक्त्रश्च नेत्रैः समभिवाह्यते ॥ १६ ॥</s-l></s-lg><s-lg><s-l>ततः परमधीरात्मा त्रिषु लोकेषु विश्रुतः ।</s-l><s-l>भास्करं समुदीक्षन्स प्राङ्मुखो वाग्यतोऽगमत् ।</s-l><s-l>शब्देनाकाशमखिलं पूरयन्निव सर्वतः ॥ १७ ॥</s-l></s-lg><s-lg><s-l>तमापतन्तं सहसा दृष्ट्वा सर्वाप्सरोगणाः ।</s-l><s-l>संभ्रान्तमनसो राजन्नासन्परमविस्मिताः ।</s-l><s-l>पञ्चचूडाप्रभृतयो भृशमुत्फुल्ललोचनाः ॥ १८ ॥</s-l></s-lg><s-lg><s-l>दैवतं कतमं ह्येतदुत्तमां गतिमास्थितम् ।</s-l><s-l>सुनिश्चितमिहायाति विमुक्तमिव निःस्पृहम् ॥ १९ ॥</s-l></s-lg><s-lg><s-l>ततः समतिचक्राम मलयं नाम पर्वतम् ।</s-l><s-l>उर्वशी पूर्वचित्तिश्च यं नित्यमुपसेवते ।</s-l><s-l>ते स्म ब्रह्मर्षिपुत्रस्य विस्मयं ययतुः परम् ॥ २० ॥</s-l></s-lg><s-lg><s-l>अहो बुद्धिसमाधानं वेदाभ्यासरते द्विजे ।</s-l><s-l>अचिरेणैव कालेन नभश्चरति चन्द्रवत् ।</s-l><s-l>पितृशुश्रूषया सिद्धिं संप्राप्तोऽयमनुत्तमाम् ॥ २१ ॥</s-l></s-lg><s-lg><s-l>पितृभक्तो दृढतपाः पितुः सुदयितः सुतः ।</s-l><s-l>अनन्यमनसा तेन कथं पित्रा विवर्जितः ॥ २२ ॥</s-l></s-lg><s-lg><s-l>उर्वश्या वचनं श्रुत्वा शुकः परमधर्मवित् ।</s-l><s-l>उदैक्षत दिशः सर्वा वचने गतमानसः ॥ २३ ॥</s-l></s-lg><s-lg><s-l>सोऽन्तरिक्षं महीं चैव सशैलवनकाननाम् ।</s-l><s-l>आलोकयामास तदा सरांसि सरितस्तथा ॥ २४ ॥</s-l></s-lg><s-lg><s-l>ततो द्वैपायनसुतं बहुमानपुरःसरम् ।</s-l><s-l>कृताञ्जलिपुटाः सर्वा निरीक्षन्ते स्म देवताः ॥ २५ ॥</s-l></s-lg><s-lg><s-l>अब्रवीत्तास्तदा वाक्यं शुकः परमधर्मवित् ।</s-l><s-l>पिता यद्यनुगच्छेन्मां क्रोशमानः शुकेति वै ॥ २६ ॥</s-l></s-lg><s-lg><s-l>ततः प्रतिवचो देयं सर्वैरेव समाहितैः ।</s-l><s-l>एतन्मे स्नेहतः सर्वे वचनं कर्तुमर्हथ ॥ २७ ॥</s-l></s-lg><s-lg><s-l>शुकस्य वचनं श्रुत्वा दिशः सवनकाननाः ।</s-l><s-l>समुद्राः सरितः शैलाः प्रत्यूचुस्तं समन्ततः ॥ २८ ॥</s-l></s-lg><s-lg><s-l>यथाज्ञापयसे विप्र बाढमेवं भविष्यति ।</s-l><s-l>ऋषेर्व्याहरतो वाक्यं प्रतिवक्ष्यामहे वयम् ॥ २९ ॥</s-l></s-lg>