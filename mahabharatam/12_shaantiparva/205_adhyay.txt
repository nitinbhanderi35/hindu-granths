<s-lg><s-l> गुरुरुवाच ।</s-l><s-l>प्रवृत्तिलक्षणो धर्मो यथायमुपपद्यते ।</s-l><s-l>तेषां विज्ञाननिष्ठानामन्यत्तत्त्वं न रोचते ॥ १ ॥</s-l></s-lg><s-lg><s-l>दुर्लभा वेदविद्वांसो वेदोक्तेषु व्यवस्थिताः ।</s-l><s-l>प्रयोजनमतस्त्वत्र मार्गमिच्छन्ति संस्तुतम् ॥ २ ॥</s-l></s-lg><s-lg><s-l>सद्भिराचरितत्वात्तु वृत्तमेतदगर्हितम् ।</s-l><s-l>इयं सा बुद्धिरन्येयं यया याति परां गतिम् ॥ ३ ॥</s-l></s-lg><s-lg><s-l>शरीरवानुपादत्ते मोहात्सर्वपरिग्रहान् ।</s-l><s-l>कामक्रोधादिभिर्भावैर्युक्तो राजसतामसैः ॥ ४ ॥</s-l></s-lg><s-lg><s-l>नाशुद्धमाचरेत्तस्मादभीप्सन्देहयापनम् ।</s-l><s-l>कर्मणो विवरं कुर्वन्न लोकानाप्नुयाच्छुभान् ॥ ५ ॥</s-l></s-lg><s-lg><s-l>लोहयुक्तं यथा हेम विपक्वं न विराजते ।</s-l><s-l>तथापक्वकषायाख्यं विज्ञानं न प्रकाशते ॥ ६ ॥</s-l></s-lg><s-lg><s-l>यश्चाधर्मं चरेन्मोहात्कामलोभावनु प्लवन् ।</s-l><s-l>धर्म्यं पन्थानमाक्रम्य सानुबन्धो विनश्यति ॥ ७ ॥</s-l></s-lg><s-lg><s-l>शब्दादीन्विषयांस्तस्मादसंरागादनुप्लवेत् ।</s-l><s-l>क्रोधहर्षौ विषादश्च जायन्ते हि परस्परम् ॥ ८ ॥</s-l></s-lg><s-lg><s-l>पञ्चभूतात्मके देहे सत्त्वराजसतामसे ।</s-l><s-l>कमभिष्टुवते चायं कं वा क्रोशति किं वदेत् ॥ ९ ॥</s-l></s-lg><s-lg><s-l>स्पर्शरूपरसाद्येषु सङ्गं गच्छन्ति बालिशाः ।</s-l><s-l>नावगच्छन्त्यविज्ञानादात्मजं पार्थिवं गुणम् ॥ १० ॥</s-l></s-lg><s-lg><s-l>मृन्मयं शरणं यद्वन्मृदैव परिलिप्यते ।</s-l><s-l>पार्थिवोऽयं तथा देहो मृद्विकारैर्विलिप्यते ॥ ११ ॥</s-l></s-lg><s-lg><s-l>मधु तैलं पयः सर्पिर्मांसानि लवणं गुडः ।</s-l><s-l>धान्यानि फलमूलानि मृद्विकाराः सहाम्भसा ॥ १२ ॥</s-l></s-lg><s-lg><s-l>यद्वत्कान्तारमातिष्ठन्नौत्सुक्यं समनुव्रजेत् ।</s-l><s-l>श्रमादाहारमादद्यादस्वाद्वपि हि यापनम् ॥ १३ ॥</s-l></s-lg><s-lg><s-l>तद्वत्संसारकान्तारमातिष्ठञ्श्रमतत्परः ।</s-l><s-l>यात्रार्थमद्यादाहारं व्याधितो भेषजं यथा ॥ १४ ॥</s-l></s-lg><s-lg><s-l>सत्यशौचार्जवत्यागैर्यशसा विक्रमेण च ।</s-l><s-l>क्षान्त्या धृत्या च बुद्ध्या च मनसा तपसैव च ॥ १५ ॥</s-l></s-lg><s-lg><s-l>भावान्सर्वान्यथावृत्तान्संवसेत यथाक्रमम् ।</s-l><s-l>शान्तिमिच्छन्नदीनात्मा संयच्छेदिन्द्रियाणि च ॥ १६ ॥</s-l></s-lg><s-lg><s-l>सत्त्वेन रजसा चैव तमसा चैव मोहिताः ।</s-l><s-l>चक्रवत्परिवर्तन्ते ह्यज्ञानाज्जन्तवो भृशम् ॥ १७ ॥</s-l></s-lg><s-lg><s-l>तस्मात्सम्यक्परीक्षेत दोषानज्ञानसंभवान् ।</s-l><s-l>अज्ञानप्रभवं नित्यमहंकारं परित्यजेत् ॥ १८ ॥</s-l></s-lg><s-lg><s-l>महाभूतानीन्द्रियाणि गुणाः सत्त्वं रजस्तमः ।</s-l><s-l>त्रैलोक्यं सेश्वरं सर्वमहंकारे प्रतिष्ठितम् ॥ १९ ॥</s-l></s-lg><s-lg><s-l>यथेह नियतं कालो दर्शयत्यार्तवान्गुणान् ।</s-l><s-l>तद्वद्भूतेष्वहंकारं विद्याद्भूतप्रवर्तकम् ॥ २० ॥</s-l></s-lg><s-lg><s-l>संमोहकं तमो विद्यात्कृष्णमज्ञानसंभवम् ।</s-l><s-l>प्रीतिदुःखनिबद्धांश्च समस्तांस्त्रीनथो गुणान् ।</s-l><s-l>सत्त्वस्य रजसश्चैव तमसश्च निबोध तान् ॥ २१ ॥</s-l></s-lg><s-lg><s-l>प्रमोहो हर्षजः प्रीतिरसंदेहो धृतिः स्मृतिः ।</s-l><s-l>एतान्सत्त्वगुणान्विद्यादिमान्राजसतामसान् ॥ २२ ॥</s-l></s-lg><s-lg><s-l>कामक्रोधौ प्रमादश्च लोभमोहौ भयं क्लमः ।</s-l><s-l>विषादशोकावरतिर्मानदर्पावनार्यता ॥ २३ ॥</s-l></s-lg><s-lg><s-l>दोषाणामेवमादीनां परीक्ष्य गुरुलाघवम् ।</s-l><s-l>विमृशेदात्मसंस्थानामेकैकमनुसंततम् ॥ २४ ॥</s-l></s-lg><s-lg><s-l> शिष्य उवाच ।</s-l><s-l>के दोषा मनसा त्यक्ताः के बुद्ध्या शिथिलीकृताः ।</s-l><s-l>के पुनः पुनरायान्ति के मोहादफला इव ॥ २५ ॥</s-l></s-lg><s-lg><s-l>केषां बलाबलं बुद्ध्या हेतुभिर्विमृशेद्बुधः ।</s-l><s-l>एतत्सर्वं समाचक्ष्व यथा विद्यामहं प्रभो ॥ २६ ॥</s-l></s-lg><s-lg><s-l> गुरुरुवाच ।</s-l><s-l>दोषैर्मूलादवच्छिन्नैर्विशुद्धात्मा विमुच्यते ।</s-l><s-l>विनाशयति संभूतमयस्मयमयो यथा ।</s-l><s-l>तथाकृतात्मा सहजैर्दोषैर्नश्यति राजसैः ॥ २७ ॥</s-l></s-lg><s-lg><s-l>राजसं तामसं चैव शुद्धात्माकर्मसंभवम् ।</s-l><s-l>तत्सर्वं देहिनां बीजं सर्वमात्मवतः समम् ॥ २८ ॥</s-l></s-lg><s-lg><s-l>तस्मादात्मवता वर्ज्यं रजश्च तम एव च ।</s-l><s-l>रजस्तमोभ्यां निर्मुक्तं सत्त्वं निर्मलतामियात् ॥ २९ ॥</s-l></s-lg><s-lg><s-l>अथ वा मन्त्रवद्ब्रूयुर्मांसादानां यजुष्कृतम् ।</s-l><s-l>हेतुः स एवानादाने शुद्धधर्मानुपालने ॥ ३० ॥</s-l></s-lg><s-lg><s-l>रजसा धर्मयुक्तानि कार्याण्यपि समाप्नुयात् ।</s-l><s-l>अर्थयुक्तानि चात्यर्थं कामान्सर्वांश्च सेवते ॥ ३१ ॥</s-l></s-lg><s-lg><s-l>तमसा लोभयुक्तानि क्रोधजानि च सेवते ।</s-l><s-l>हिंसाविहाराभिरतस्तन्द्रीनिद्रासमन्वितः ॥ ३२ ॥</s-l></s-lg><s-lg><s-l>सत्त्वस्थः सात्त्विकान्भावाञ्शुद्धान्पश्यति संश्रितः ।</s-l><s-l>स देही विमलः श्रीमाञ्शुद्धो विद्यासमन्वितः ॥ ३३ ॥</s-l></s-lg>