<s-lg><s-l> युधिष्ठिर उवाच ।</s-l><s-l>यथा जयार्थिनः सेनां नयन्ति भरतर्षभ ।</s-l><s-l>ईषद्धर्मं प्रपीड्यापि तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>सत्येन हि स्थिता धर्मा उपपत्त्या तथापरे ।</s-l><s-l>साध्वाचारतया केचित्तथैवौपयिका अपि ।</s-l><s-l>उपायधर्मान्वक्ष्यामि सिद्धार्थानर्थधर्मयोः ॥ २ ॥</s-l></s-lg><s-lg><s-l>निर्मर्यादा दस्यवस्तु भवन्ति परिपन्थिनः ।</s-l><s-l>तेषां प्रतिविघातार्थं प्रवक्ष्याम्यथ नैगमम् ।</s-l><s-l>कार्याणां संप्रसिद्ध्यर्थं तानुपायान्निबोध मे ॥ ३ ॥</s-l></s-lg><s-lg><s-l>उभे प्रज्ञे वेदितव्ये ऋज्वी वक्रा च भारत ।</s-l><s-l>जानन्वक्रां न सेवेत प्रतिबाधेत चागताम् ॥ ४ ॥</s-l></s-lg><s-lg><s-l>अमित्रा एव राजानं भेदेनोपचरन्त्युत ।</s-l><s-l>तां राजा निकृतिं जानन्यथामित्रान्प्रबाधते ॥ ५ ॥</s-l></s-lg><s-lg><s-l>गजानां पार्श्वचर्माणि गोवृषाजगराणि च ।</s-l><s-l>शल्यकङ्कटलोहानि तनुत्राणि मतानि च ॥ ६ ॥</s-l></s-lg><s-lg><s-l>शितपीतानि शस्त्राणि संनाहाः पीतलोहिताः ।</s-l><s-l>नानारञ्जनरक्ताः स्युः पताकाः केतवश्च ते ॥ ७ ॥</s-l></s-lg><s-lg><s-l>ऋष्टयस्तोमराः खड्गा निशिताश्च परश्वधाः ।</s-l><s-l>फलकान्यथ चर्माणि प्रतिकल्प्यान्यनेकशः ।</s-l><s-l>अभिनीतानि शस्त्राणि योधाश्च कृतनिश्रमाः ॥ ८ ॥</s-l></s-lg><s-lg><s-l>चैत्र्यां वा मार्गशीर्ष्यां वा सेनायोगः प्रशस्यते ।</s-l><s-l>पक्वसस्या हि पृथिवी भवत्यम्बुमती तथा ॥ ९ ॥</s-l></s-lg><s-lg><s-l>नैवातिशीतो नात्युष्णः कालो भवति भारत ।</s-l><s-l>तस्मात्तदा योजयेत परेषां व्यसनेषु वा ।</s-l><s-l>एतेषु योगाः सेनायाः प्रशस्ताः परबाधने ॥ १० ॥</s-l></s-lg><s-lg><s-l>जलवांस्तृणवान्मार्गः समो गम्यः प्रशस्यते ।</s-l><s-l>चारैर्हि विहिताभ्यासः कुशलैर्वनगोचरैः ॥ ११ ॥</s-l></s-lg><s-lg><s-l>नव्यारण्यैर्न शक्येत गन्तुं मृगगणैरिव ।</s-l><s-l>तस्मात्सर्वासु सेनासु योजयन्ति जयार्थिनः ॥ १२ ॥</s-l></s-lg><s-lg><s-l>आवासस्तोयवान्दुर्गः पर्याकाशः प्रशस्यते ।</s-l><s-l>परेषामुपसर्पाणां प्रतिषेधस्तथा भवेत् ॥ १३ ॥</s-l></s-lg><s-lg><s-l>आकाशं तु वनाभ्याशे मन्यन्ते गुणवत्तरम् ।</s-l><s-l>बहुभिर्गुणजातैस्तु ये युद्धकुशला जनाः ॥ १४ ॥</s-l></s-lg><s-lg><s-l>उपन्यासोऽपसर्पाणां पदातीनां च गूहनम् ।</s-l><s-l>अथ शत्रुप्रतीघातमापदर्थं परायणम् ॥ १५ ॥</s-l></s-lg><s-lg><s-l>सप्तर्षीन्पृष्ठतः कृत्वा युध्येरन्नचला इव ।</s-l><s-l>अनेन विधिना राजञ्जिगीषेतापि दुर्जयान् ॥ १६ ॥</s-l></s-lg><s-lg><s-l>यतो वायुर्यतः सूर्यो यतः शुक्रस्ततो जयः ।</s-l><s-l>पूर्वं पूर्वं ज्याय एषां संनिपाते युधिष्ठिर ॥ १७ ॥</s-l></s-lg><s-lg><s-l>अकर्दमामनुदकाममर्यादामलोष्टकाम् ।</s-l><s-l>अश्वभूमिं प्रशंसन्ति ये युद्धकुशला जनाः ॥ १८ ॥</s-l></s-lg><s-lg><s-l>समा निरुदकाकाशा रथभूमिः प्रशस्यते ।</s-l><s-l>नीचद्रुमा महाकक्षा सोदका हस्तियोधिनाम् ॥ १९ ॥</s-l></s-lg><s-lg><s-l>बहुदुर्गा महावृक्षा वेत्रवेणुभिरास्तृता ।</s-l><s-l>पदातीनां क्षमा भूमिः पर्वतोपवनानि च ॥ २० ॥</s-l></s-lg><s-lg><s-l>पदातिबहुला सेना दृढा भवति भारत ।</s-l><s-l>रथाश्वबहुला सेना सुदिनेषु प्रशस्यते ॥ २१ ॥</s-l></s-lg><s-lg><s-l>पदातिनागबहुला प्रावृट्काले प्रशस्यते ।</s-l><s-l>गुणानेतान्प्रसंख्याय देशकालौ प्रयोजयेत् ॥ २२ ॥</s-l></s-lg><s-lg><s-l>एवं संचिन्त्य यो याति तिथिनक्षत्रपूजितः ।</s-l><s-l>विजयं लभते नित्यं सेनां सम्यक्प्रयोजयन् ॥ २३ ॥</s-l></s-lg><s-lg><s-l>प्रसुप्तांस्तृषिताञ्श्रान्तान्प्रकीर्णान्नाभिघातयेत् ।</s-l><s-l>मोक्षे प्रयाणे चलने पानभोजनकालयोः ॥ २४ ॥</s-l></s-lg><s-lg><s-l>अतिक्षिप्तान्व्यतिक्षिप्तान्विहतान्प्रतनूकृतान् ।</s-l><s-l>सुविस्रम्भान्कृतारम्भानुपन्यासप्रतापितान् ।</s-l><s-l>बहिश्चरानुपन्यासान्कृत्वा वेश्मानुसारिणः ॥ २५ ॥</s-l></s-lg><s-lg><s-l>पारंपर्यागते द्वारे ये केचिदनुवर्तिनः ।</s-l><s-l>परिचर्यावरोद्धारो ये च केचन वल्गिनः ॥ २६ ॥</s-l></s-lg><s-lg><s-l>अनीकं ये प्रभिन्दन्ति भिन्नं ये स्थगयन्ति च ।</s-l><s-l>समानाशनपानास्ते कार्या द्विगुणवेतनाः ॥ २७ ॥</s-l></s-lg><s-lg><s-l>दशाधिपतयः कार्याः शताधिपतयस्तथा ।</s-l><s-l>तेषां सहस्राधिपतिं कुर्याच्छूरमतन्द्रितम् ॥ २८ ॥</s-l></s-lg><s-lg><s-l>यथामुख्यं संनिपात्य वक्तव्याः स्म शपामहे ।</s-l><s-l>यथा जयार्थं संग्रामे न जह्याम परस्परम् ॥ २९ ॥</s-l></s-lg><s-lg><s-l>इहैव ते निवर्तन्तां ये नः केचन भीरवः ।</s-l><s-l>न घातयेयुः प्रदरं कुर्वाणास्तुमुले सति ॥ ३० ॥</s-l></s-lg><s-lg><s-l>आत्मानं च स्वपक्षं च पलायन्हन्ति संयुगे ।</s-l><s-l>द्रव्यनाशो वधोऽकीर्तिरयशश्च पलायने ॥ ३१ ॥</s-l></s-lg><s-lg><s-l>अमनोज्ञासुखा वाचः पुरुषस्य पलायतः ।</s-l><s-l>प्रतिस्पन्दौष्ठदन्तस्य न्यस्तसर्वायुधस्य च ॥ ३२ ॥</s-l></s-lg><s-lg><s-l>हित्वा पलायमानस्य सहायान्प्राणसंशये ।</s-l><s-l>अमित्रैरनुबद्धस्य द्विषतामस्तु नस्तथा ॥ ३३ ॥</s-l></s-lg><s-lg><s-l>मनुष्यापसदा ह्येते ये भवन्ति पराङ्मुखाः ।</s-l><s-l>राशिवर्धनमात्रास्ते नैव ते प्रेत्य नो इह ॥ ३४ ॥</s-l></s-lg><s-lg><s-l>अमित्रा हृष्टमनसः प्रत्युद्यान्ति पलायिनम् ।</s-l><s-l>जयिनं सुहृदस्तात वन्दनैर्मङ्गलेन च ॥ ३५ ॥</s-l></s-lg><s-lg><s-l>यस्य स्म व्यसने राजन्ननुमोदन्ति शत्रवः ।</s-l><s-l>तदसह्यतरं दुःखमहं मन्ये वधादपि ॥ ३६ ॥</s-l></s-lg><s-lg><s-l>श्रियं जानीत धर्मस्य मूलं सर्वसुखस्य च ।</s-l><s-l>सा भीरूणां परान्याति शूरस्तामधिगच्छति ॥ ३७ ॥</s-l></s-lg><s-lg><s-l>ते वयं स्वर्गमिच्छन्तः संग्रामे त्यक्तजीविताः ।</s-l><s-l>जयन्तो वध्यमाना वा प्राप्तुमर्हाम सद्गतिम् ॥ ३८ ॥</s-l></s-lg><s-lg><s-l>एवं संशप्तशपथाः समभित्यक्तजीविताः ।</s-l><s-l>अमित्रवाहिनीं वीराः संप्रगाहन्त्यभीरवः ॥ ३९ ॥</s-l></s-lg><s-lg><s-l>अग्रतः पुरुषानीकमसिचर्मवतां भवेत् ।</s-l><s-l>पृष्ठतः शकटानीकं कलत्रं मध्यतस्तथा ॥ ४० ॥</s-l></s-lg><s-lg><s-l>परेषां प्रतिघातार्थं पदातीनां च गूहनम् ।</s-l><s-l>अपि ह्यस्मिन्परे गृद्धा भवेयुर्ये पुरोगमाः ॥ ४१ ॥</s-l></s-lg><s-lg><s-l>ये पुरस्तादभिमताः सत्त्ववन्तो मनस्विनः ।</s-l><s-l>ते पूर्वमभिवर्तेरंस्तानन्वगितरे जनाः ॥ ४२ ॥</s-l></s-lg><s-lg><s-l>अपि चोद्धर्षणं कार्यं भीरूणामपि यत्नतः ।</s-l><s-l>स्कन्धदर्शनमात्रं तु तिष्ठेयुर्वा समीपतः ॥ ४३ ॥</s-l></s-lg><s-lg><s-l>संहतान्योधयेदल्पान्कामं विस्तारयेद्बहून् ।</s-l><s-l>सूचीमुखमनीकं स्यादल्पानां बहुभिः सह ॥ ४४ ॥</s-l></s-lg><s-lg><s-l>संप्रयुद्धे प्रहृष्टे वा सत्यं वा यदि वानृतम् ।</s-l><s-l>प्रगृह्य बाहून्क्रोशेत भग्ना भग्नाः परा इति ॥ ४५ ॥</s-l></s-lg><s-lg><s-l>आगतं नो मित्रबलं प्रहरध्वमभीतवत् ।</s-l><s-l>शब्दवन्तोऽनुधावेयुः कुर्वन्तो भैरवं रवम् ॥ ४६ ॥</s-l></s-lg><s-lg><s-l>क्ष्वेडाः किलकिलाः शङ्खाः क्रकचा गोविषाणिकान् ।</s-l><s-l>भेरीमृदङ्गपणवान्नादयेयुश्च कुञ्जरान् ॥ ४७ ॥</s-l></s-lg>