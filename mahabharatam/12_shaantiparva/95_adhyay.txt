<s-lg><s-l> वामदेव उवाच ।</s-l><s-l>अयुद्धेनैव विजयं वर्धयेद्वसुधाधिपः ।</s-l><s-l>जघन्यमाहुर्विजयं यो युद्धेन नराधिप ॥ १ ॥</s-l></s-lg><s-lg><s-l>न चाप्यलब्धं लिप्सेत मूले नातिदृढे सति ।</s-l><s-l>न हि दुर्बलमूलस्य राज्ञो लाभो विधीयते ॥ २ ॥</s-l></s-lg><s-lg><s-l>यस्य स्फीतो जनपदः संपन्नः प्रियराजकः ।</s-l><s-l>संतुष्टपुष्टसचिवो दृढमूलः स पार्थिवः ॥ ३ ॥</s-l></s-lg><s-lg><s-l>यस्य योधाः सुसंतुष्टाः सान्त्विताः सूपधास्थिताः ।</s-l><s-l>अल्पेनापि स दण्डेन महीं जयति भूमिपः ॥ ४ ॥</s-l></s-lg><s-lg><s-l>पौरजानपदा यस्य स्वनुरक्ताः सुपूजिताः ।</s-l><s-l>सधना धान्यवन्तश्च दृढमूलः स पार्थिवः ॥ ५ ॥</s-l></s-lg><s-lg><s-l>प्रभावकालावधिकौ यदा मन्येत चात्मनः ।</s-l><s-l>तदा लिप्सेत मेधावी परभूमिं धनान्युत ॥ ६ ॥</s-l></s-lg><s-lg><s-l>भोगेष्वदयमानस्य भूतेषु च दयावतः ।</s-l><s-l>वर्धते त्वरमाणस्य विषयो रक्षितात्मनः ॥ ७ ॥</s-l></s-lg><s-lg><s-l>तक्षत्यात्मानमेवैष वनं परशुना यथा ।</s-l><s-l>यः सम्यग्वर्तमानेषु स्वेषु मिथ्या प्रवर्तते ॥ ८ ॥</s-l></s-lg><s-lg><s-l>न वै द्विषन्तः क्षीयन्ते राज्ञो नित्यमपि घ्नतः ।</s-l><s-l>क्रोधं नियन्तुं यो वेद तस्य द्वेष्टा न विद्यते ॥ ९ ॥</s-l></s-lg><s-lg><s-l>यदार्यजनविद्विष्टं कर्म तन्नाचरेद्बुधः ।</s-l><s-l>यत्कल्याणमभिध्यायेत्तत्रात्मानं नियोजयेत् ॥ १० ॥</s-l></s-lg><s-lg><s-l>नैनमन्येऽवजानन्ति नात्मना परितप्यते ।</s-l><s-l>कृत्यशेषेण यो राजा सुखान्यनुबुभूषति ॥ ११ ॥</s-l></s-lg><s-lg><s-l>इदंवृत्तं मनुष्येषु वर्तते यो महीपतिः ।</s-l><s-l>उभौ लोकौ विनिर्जित्य विजये संप्रतिष्ठते ॥ १२ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तो वामदेवेन सर्वं तत्कृतवान्नृपः ।</s-l><s-l>तथा कुर्वंस्त्वमप्येतौ लोकौ जेता न संशयः ॥ १३ ॥</s-l></s-lg>