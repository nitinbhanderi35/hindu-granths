<s-lg><s-l> याज्ञवल्क्य उवाच ।</s-l><s-l>सांख्यज्ञानं मया प्रोक्तं योगज्ञानं निबोध मे ।</s-l><s-l>यथाश्रुतं यथादृष्टं तत्त्वेन नृपसत्तम ॥ १ ॥</s-l></s-lg><s-lg><s-l>नास्ति सांख्यसमं ज्ञानं नास्ति योगसमं बलम् ।</s-l><s-l>तावुभावेकचर्यौ तु उभावनिधनौ स्मृतौ ॥ २ ॥</s-l></s-lg><s-lg><s-l>पृथक्पृथक्तु पश्यन्ति येऽल्पबुद्धिरता नराः ।</s-l><s-l>वयं तु राजन्पश्याम एकमेव तु निश्चयात् ॥ ३ ॥</s-l></s-lg><s-lg><s-l>यदेव योगाः पश्यन्ति तत्सांख्यैरपि दृश्यते ।</s-l><s-l>एकं सांख्यं च योगं च यः पश्यति स तत्त्ववित् ॥ ४ ॥</s-l></s-lg><s-lg><s-l>रुद्रप्रधानानपरान्विद्धि योगान्परंतप ।</s-l><s-l>तेनैव चाथ देहेन विचरन्ति दिशो दश ॥ ५ ॥</s-l></s-lg><s-lg><s-l>यावद्धि प्रलयस्तात सूक्ष्मेणाष्टगुणेन वै ।</s-l><s-l>योगेन लोकान्विचरन्सुखं संन्यस्य चानघ ॥ ६ ॥</s-l></s-lg><s-lg><s-l>वेदेषु चाष्टगुणितं योगमाहुर्मनीषिणः ।</s-l><s-l>सूक्ष्ममष्टगुणं प्राहुर्नेतरं नृपसत्तम ॥ ७ ॥</s-l></s-lg><s-lg><s-l>द्विगुणं योगकृत्यं तु योगानां प्राहुरुत्तमम् ।</s-l><s-l>सगुणं निर्गुणं चैव यथाशास्त्रनिदर्शनम् ॥ ८ ॥</s-l></s-lg><s-lg><s-l>धारणा चैव मनसः प्राणायामश्च पार्थिव ।</s-l><s-l>प्राणायामो हि सगुणो निर्गुणं धारणं मनः ॥ ९ ॥</s-l></s-lg><s-lg><s-l>यत्र दृश्येत मुञ्चन्वै प्राणान्मैथिलसत्तम ।</s-l><s-l>वाताधिक्यं भवत्येव तस्माद्धि न समाचरेत् ॥ १० ॥</s-l></s-lg><s-lg><s-l>निशायाः प्रथमे यामे चोदना द्वादश स्मृताः ।</s-l><s-l>मध्ये सुप्त्वा परे यामे द्वादशैव तु चोदनाः ॥ ११ ॥</s-l></s-lg><s-lg><s-l>तदेवमुपशान्तेन दान्तेनैकान्तशीलिना ।</s-l><s-l>आत्मारामेण बुद्धेन योक्तव्योऽऽत्मा न संशयः ॥ १२ ॥</s-l></s-lg><s-lg><s-l>पञ्चानामिन्द्रियाणां तु दोषानाक्षिप्य पञ्चधा ।</s-l><s-l>शब्दं स्पर्शं तथा रूपं रसं गन्धं तथैव च ॥ १३ ॥</s-l></s-lg><s-lg><s-l>प्रतिभामपवर्गं च प्रतिसंहृत्य मैथिल ।</s-l><s-l>इन्द्रियग्राममखिलं मनस्यभिनिवेश्य ह ॥ १४ ॥</s-l></s-lg><s-lg><s-l>मनस्तथैवाहंकारे प्रतिष्ठाप्य नराधिप ।</s-l><s-l>अहंकारं तथा बुद्धौ बुद्धिं च प्रकृतावपि ॥ १५ ॥</s-l></s-lg><s-lg><s-l>एवं हि परिसंख्याय ततो ध्यायेत केवलम् ।</s-l><s-l>विरजस्कमलं नित्यमनन्तं शुद्धमव्रणम् ॥ १६ ॥</s-l></s-lg><s-lg><s-l>तस्थुषं पुरुषं सत्त्वमभेद्यमजरामरम् ।</s-l><s-l>शाश्वतं चाव्ययं चैव ईशानं ब्रह्म चाव्ययम् ॥ १७ ॥</s-l></s-lg><s-lg><s-l>युक्तस्य तु महाराज लक्षणान्युपधारयेत् ।</s-l><s-l>लक्षणं तु प्रसादस्य यथा तृप्तः सुखं स्वपेत् ॥ १८ ॥</s-l></s-lg><s-lg><s-l>निवाते तु यथा दीपो ज्वलेत्स्नेहसमन्वितः ।</s-l><s-l>निश्चलोर्ध्वशिखस्तद्वद्युक्तमाहुर्मनीषिणः ॥ १९ ॥</s-l></s-lg><s-lg><s-l>पाषाण इव मेघोत्थैर्यथा बिन्दुभिराहतः ।</s-l><s-l>नालं चालयितुं शक्यस्तथा युक्तस्य लक्षणम् ॥ २० ॥</s-l></s-lg><s-lg><s-l>शङ्खदुन्दुभिनिर्घोषैर्विविधैर्गीतवादितैः ।</s-l><s-l>क्रियमाणैर्न कम्पेत युक्तस्यैतन्निदर्शनम् ॥ २१ ॥</s-l></s-lg><s-lg><s-l>तैलपात्रं यथा पूर्णं कराभ्यां गृह्य पूरुषः ।</s-l><s-l>सोपानमारुहेद्भीतस्तर्ज्यमानोऽसिपाणिभिः ॥ २२ ॥</s-l></s-lg><s-lg><s-l>संयतात्मा भयात्तेषां न पात्राद्बिन्दुमुत्सृजेत् ।</s-l><s-l>तथैवोत्तरमाणस्य एकाग्रमनसस्तथा ॥ २३ ॥</s-l></s-lg><s-lg><s-l>स्थिरत्वादिन्द्रियाणां तु निश्चलत्वात्तथैव च ।</s-l><s-l>एवं युक्तस्य तु मुनेर्लक्षणान्युपधारयेत् ॥ २४ ॥</s-l></s-lg><s-lg><s-l>स युक्तः पश्यति ब्रह्म यत्तत्परममव्ययम् ।</s-l><s-l>महतस्तमसो मध्ये स्थितं ज्वलनसंनिभम् ॥ २५ ॥</s-l></s-lg><s-lg><s-l>एतेन केवलं याति त्यक्त्वा देहमसाक्षिकम् ।</s-l><s-l>कालेन महता राजञ्श्रुतिरेषा सनातनी ॥ २६ ॥</s-l></s-lg><s-lg><s-l>एतद्धि योगं योगानां किमन्यद्योगलक्षणम् ।</s-l><s-l>विज्ञाय तद्धि मन्यन्ते कृतकृत्या मनीषिणः ॥ २७ ॥</s-l></s-lg>