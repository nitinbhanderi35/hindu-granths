<s-lg><s-l> युधिष्ठिर उवाच ।</s-l><s-l>विद्वान्मूर्खप्रगल्भेन मृदुस्तीक्ष्णेन भारत ।</s-l><s-l>आक्रुश्यमानः सदसि कथं कुर्यादरिंदम ॥ १ ॥</s-l></s-lg><s-lg><s-l> भीष्म उवाच ।</s-l><s-l>श्रूयतां पृथिवीपाल यथैषोऽर्थोऽनुगीयते ।</s-l><s-l>सदा सुचेताः सहते नरस्येहाल्पचेतसः ॥ २ ॥</s-l></s-lg><s-lg><s-l>अरुष्यन्क्रुश्यमानस्य सुकृतं नाम विन्दति ।</s-l><s-l>दुष्कृतं चात्मनो मर्षी रुष्यत्येवापमार्ष्टि वै ॥ ३ ॥</s-l></s-lg><s-lg><s-l>टिट्टिभं तमुपेक्षेत वाशमानमिवातुरम् ।</s-l><s-l>लोकविद्वेषमापन्नो निष्फलं प्रतिपद्यते ॥ ४ ॥</s-l></s-lg><s-lg><s-l>इति स श्लाघते नित्यं तेन पापेन कर्मणा ।</s-l><s-l>इदमुक्तो मया कश्चित्संमतो जनसंसदि ।</s-l><s-l>स तत्र व्रीडितः शुष्को मृतकल्पोऽवतिष्ठति ॥ ५ ॥</s-l></s-lg><s-lg><s-l>श्लाघन्नश्लाघनीयेन कर्मणा निरपत्रपः ।</s-l><s-l>उपेक्षितव्यो दान्तेन तादृशः पुरुषाधमः ॥ ६ ॥</s-l></s-lg><s-lg><s-l>यद्यद्ब्रूयादल्पमतिस्तत्तदस्य सहेत्सदा ।</s-l><s-l>प्राकृतो हि प्रशंसन्वा निन्दन्वा किं करिष्यति ।</s-l><s-l>वने काक इवाबुद्धिर्वाशमानो निरर्थकम् ॥ ७ ॥</s-l></s-lg><s-lg><s-l>यदि वाग्भिः प्रयोगः स्यात्प्रयोगे पापकर्मणः ।</s-l><s-l>वागेवार्थो भवेत्तस्य न ह्येवार्थो जिघांसतः ॥ ८ ॥</s-l></s-lg><s-lg><s-l>निषेकं विपरीतं स आचष्टे वृत्तचेष्टया ।</s-l><s-l>मयूर इव कौपीनं नृत्यन्संदर्शयन्निव ॥ ९ ॥</s-l></s-lg><s-lg><s-l>यस्यावाच्यं न लोकेऽस्ति नाकार्यं वापि किंचन ।</s-l><s-l>वाचं तेन न संदध्याच्छुचिः संक्लिष्टकर्मणा ॥ १० ॥</s-l></s-lg><s-lg><s-l>प्रत्यक्षं गुणवादी यः परोक्षं तु विनिन्दकः ।</s-l><s-l>स मानवः श्ववल्लोके नष्टलोकपरायणः ॥ ११ ॥</s-l></s-lg><s-lg><s-l>तादृग्जनशतस्यापि यद्ददाति जुहोति च ।</s-l><s-l>परोक्षेणापवादेन तन्नाशयति स क्षणात् ॥ १२ ॥</s-l></s-lg><s-lg><s-l>तस्मात्प्राज्ञो नरः सद्यस्तादृशं पापचेतसम् ।</s-l><s-l>वर्जयेत्साधुभिर्वर्ज्यं सारमेयामिषं यथा ॥ १३ ॥</s-l></s-lg><s-lg><s-l>परिवादं ब्रुवाणो हि दुरात्मा वै महात्मने ।</s-l><s-l>प्रकाशयति दोषान्स्वान्सर्पः फणमिवोच्छ्रितम् ॥ १४ ॥</s-l></s-lg><s-lg><s-l>तं स्वकर्माणि कुर्वाणं प्रतिकर्तुं य इच्छति ।</s-l><s-l>भस्मकूट इवाबुद्धिः खरो रजसि मज्जति ॥ १५ ॥</s-l></s-lg><s-lg><s-l>मनुष्यशालावृकमप्रशान्तं जनापवादे सततं निविष्टम् ।</s-l><s-l>मातङ्गमुन्मत्तमिवोन्नदन्तं त्यजेत तं श्वानमिवातिरौद्रम् ॥ १६ ॥</s-l></s-lg><s-lg><s-l>अधीरजुष्टे पथि वर्तमानं दमादपेतं विनयाच्च पापम् ।</s-l><s-l>अरिव्रतं नित्यमभूतिकामं धिगस्तु तं पापमतिं मनुष्यम् ॥ १७ ॥</s-l></s-lg><s-lg><s-l>प्रत्युच्यमानस्तु हि भूय एभिर्निशाम्य मा भूस्त्वमथार्तरूपः ।</s-l><s-l>उच्चस्य नीचेन हि संप्रयोगं विगर्हयन्ति स्थिरबुद्धयो ये ॥ १८ ॥</s-l></s-lg><s-lg><s-l>क्रुद्धो दशार्धेन हि ताडयेद्वा स पांसुभिर्वापकिरेत्तुषैर्वा ।</s-l><s-l>विवृत्य दन्तांश्च विभीषयेद्वा सिद्धं हि मूर्खे कुपिते नृशंसे ॥ १९ ॥</s-l></s-lg><s-lg><s-l>विगर्हणां परमदुरात्मना कृतां सहेत यः संसदि दुर्जनान्नरः ।</s-l><s-l>पठेदिदं चापि निदर्शनं सदा न वाङ्मयं स लभति किंचिदप्रियम् ॥ २० ॥</s-l></s-lg>