<s-lg><s-l> भीष्म उवाच ।</s-l><s-l>पुनरेव तु पप्रच्छ जनको मिथिलाधिपः ।</s-l><s-l>पराशरं महात्मानं धर्मे परमनिश्चयम् ॥ १ ॥</s-l></s-lg><s-lg><s-l>किं श्रेयः का गतिर्ब्रह्मन्किं कृतं न विनश्यति ।</s-l><s-l>क्व गतो न निवर्तेत तन्मे ब्रूहि महामुने ॥ २ ॥</s-l></s-lg><s-lg><s-l> पराशर उवाच ।</s-l><s-l>असङ्गः श्रेयसो मूलं ज्ञानं ज्ञानगतिः परा ।</s-l><s-l>चीर्णं तपो न प्रणश्येद्वापः क्षेत्रे न नश्यति ॥ ३ ॥</s-l></s-lg><s-lg><s-l>छित्त्वाधर्ममयं पाशं यदा धर्मेऽभिरज्यते ।</s-l><s-l>दत्त्वाभयकृतं दानं तदा सिद्धिमवाप्नुयात् ॥ ४ ॥</s-l></s-lg><s-lg><s-l>यो ददाति सहस्राणि गवामश्वशतानि च ।</s-l><s-l>अभयं सर्वभूतेभ्यस्तद्दानमतिवर्तते ॥ ५ ॥</s-l></s-lg><s-lg><s-l>वसन्विषयमध्येऽपि न वसत्येव बुद्धिमान् ।</s-l><s-l>संवसत्येव दुर्बुद्धिरसत्सु विषयेष्वपि ॥ ६ ॥</s-l></s-lg><s-lg><s-l>नाधर्मः श्लिष्यते प्राज्ञमापः पुष्करपर्णवत् ।</s-l><s-l>अप्राज्ञमधिकं पापं श्लिष्यते जतु काष्ठवत् ॥ ७ ॥</s-l></s-lg><s-lg><s-l>नाधर्मः कारणापेक्षी कर्तारमभिमुञ्चति ।</s-l><s-l>कर्ता खलु यथाकालं तत्सर्वमभिपद्यते ।</s-l><s-l>न भिद्यन्ते कृतात्मान आत्मप्रत्ययदर्शिनः ॥ ८ ॥</s-l></s-lg><s-lg><s-l>बुद्धिकर्मेन्द्रियाणां हि प्रमत्तो यो न बुध्यते ।</s-l><s-l>शुभाशुभेषु सक्तात्मा प्राप्नोति सुमहद्भयम् ॥ ९ ॥</s-l></s-lg><s-lg><s-l>वीतरागो जितक्रोधः सम्यग्भवति यः सदा ।</s-l><s-l>विषये वर्तमानोऽपि न स पापेन युज्यते ॥ १० ॥</s-l></s-lg><s-lg><s-l>मर्यादायां धर्मसेतुर्निबद्धो नैव सीदति ।</s-l><s-l>पुष्टस्रोत इवायत्तः स्फीतो भवति संचयः ॥ ११ ॥</s-l></s-lg><s-lg><s-l>यथा भानुगतं तेजो मणिः शुद्धः समाधिना ।</s-l><s-l>आदत्ते राजशार्दूल तथा योगः प्रवर्तते ॥ १२ ॥</s-l></s-lg><s-lg><s-l>यथा तिलानामिह पुष्पसंश्रयात्पृथक्पृथग्याति गुणोऽतिसौम्यताम् ।</s-l><s-l>तथा नराणां भुवि भावितात्मनां यथाश्रयं सत्त्वगुणः प्रवर्तते ॥ १३ ॥</s-l></s-lg><s-lg><s-l>जहाति दारानिहते न संपदः सदश्वयानं विविधाश्च याः क्रियाः ।</s-l><s-l>त्रिविष्टपे जातमतिर्यदा नरस्तदास्य बुद्धिर्विषयेषु भिद्यते ॥ १४ ॥</s-l></s-lg><s-lg><s-l>प्रसक्तबुद्धिर्विषयेषु यो नरो यो बुध्यते ह्यात्महितं कदा च न ।</s-l><s-l>स सर्वभावानुगतेन चेतसा नृपामिषेणेव झषो विकृष्यते ॥ १५ ॥</s-l></s-lg><s-lg><s-l>संघातवान्मर्त्यलोकः परस्परमपाश्रितः ।</s-l><s-l>कदलीगर्भनिःसारो नौरिवाप्सु निमज्जति ॥ १६ ॥</s-l></s-lg><s-lg><s-l>न धर्मकालः पुरुषस्य निश्चितो न चापि मृत्युः पुरुषं प्रतीक्षते ।</s-l><s-l>क्रिया हि धर्मस्य सदैव शोभना यदा नरो मृत्युमुखेऽभिवर्तते ॥ १७ ॥</s-l></s-lg><s-lg><s-l>यथान्धः स्वगृहे युक्तो ह्यभ्यासादेव गच्छति ।</s-l><s-l>तथा युक्तेन मनसा प्राज्ञो गच्छति तां गतिम् ॥ १८ ॥</s-l></s-lg><s-lg><s-l>मरणं जन्मनि प्रोक्तं जन्म वै मरणाश्रितम् ।</s-l><s-l>अविद्वान्मोक्षधर्मेषु बद्धो भ्रमति चक्रवत् ॥ १९ ॥</s-l></s-lg><s-lg><s-l>यथा मृणालोऽनुगतमाशु मुञ्चति कर्दमम् ।</s-l><s-l>तथात्मा पुरुषस्येह मनसा परिमुच्यते ।</s-l><s-l>मनः प्रणयतेऽऽत्मानं स एनमभियुञ्जति ॥ २० ॥</s-l></s-lg><s-lg><s-l>परार्थे वर्तमानस्तु स्वकार्यं योऽभिमन्यते ।</s-l><s-l>इन्द्रियार्थेषु सक्तः सन्स्वकार्यात्परिहीयते ॥ २१ ॥</s-l></s-lg><s-lg><s-l>अधस्तिर्यग्गतिं चैव स्वर्गे चैव परां गतिम् ।</s-l><s-l>प्राप्नोति स्वकृतैरात्मा प्राज्ञस्येहेतरस्य च ॥ २२ ॥</s-l></s-lg><s-lg><s-l>मृन्मये भाजने पक्वे यथा वै न्यस्यते द्रवः ।</s-l><s-l>तथा शरीरं तपसा तप्तं विषयमश्नुते ॥ २३ ॥</s-l></s-lg><s-lg><s-l>विषयानश्नुते यस्तु न स भोक्ष्यत्यसंशयम् ।</s-l><s-l>यस्तु भोगांस्त्यजेदात्मा स वै भोक्तुं व्यवस्यति ॥ २४ ॥</s-l></s-lg><s-lg><s-l>नीहारेण हि संवीतः शिश्नोदरपरायणः ।</s-l><s-l>जात्यन्ध इव पन्थानमावृतात्मा न बुध्यते ॥ २५ ॥</s-l></s-lg><s-lg><s-l>वणिग्यथा समुद्राद्वै यथार्थं लभते धनम् ।</s-l><s-l>तथा मर्त्यार्णवे जन्तोः कर्मविज्ञानतो गतिः ॥ २६ ॥</s-l></s-lg><s-lg><s-l>अहोरात्रमये लोके जरारूपेण संचरन् ।</s-l><s-l>मृत्युर्ग्रसति भूतानि पवनं पन्नगो यथा ॥ २७ ॥</s-l></s-lg><s-lg><s-l>स्वयं कृतानि कर्माणि जातो जन्तुः प्रपद्यते ।</s-l><s-l>नाकृतं लभते कश्चित्किंचिदत्र प्रियाप्रियम् ॥ २८ ॥</s-l></s-lg><s-lg><s-l>शयानं यान्तमासीनं प्रवृत्तं विषयेषु च ।</s-l><s-l>शुभाशुभानि कर्माणि प्रपद्यन्ते नरं सदा ॥ २९ ॥</s-l></s-lg><s-lg><s-l>न ह्यन्यत्तीरमासाद्य पुनस्तर्तुं व्यवस्यति ।</s-l><s-l>दुर्लभो दृश्यते ह्यस्य विनिपातो महार्णवे ॥ ३० ॥</s-l></s-lg><s-lg><s-l>यथा भारावसक्ता हि नौर्महाम्भसि तन्तुना ।</s-l><s-l>तथा मनोऽभियोगाद्वै शरीरं प्रतिकर्षति ॥ ३१ ॥</s-l></s-lg><s-lg><s-l>यथा समुद्रमभितः संस्यूताः सरितोऽपराः ।</s-l><s-l>तथाद्या प्रकृतिर्योगादभिसंस्यूयते सदा ॥ ३२ ॥</s-l></s-lg><s-lg><s-l>स्नेहपाशैर्बहुविधैरासक्तमनसो नराः ।</s-l><s-l>प्रकृतिस्था विषीदन्ति जले सैकतवेश्मवत् ॥ ३३ ॥</s-l></s-lg><s-lg><s-l>शरीरगृहसंस्थस्य शौचतीर्थस्य देहिनः ।</s-l><s-l>बुद्धिमार्गप्रयातस्य सुखं त्विह परत्र च ॥ ३४ ॥</s-l></s-lg><s-lg><s-l>विस्तराः क्लेशसंयुक्ताः संक्षेपास्तु सुखावहाः ।</s-l><s-l>परार्थं विस्तराः सर्वे त्यागमात्महितं विदुः ॥ ३५ ॥</s-l></s-lg><s-lg><s-l>संकल्पजो मित्रवर्गो ज्ञातयः कारणात्मकाः ।</s-l><s-l>भार्या दासाश्च पुत्राश्च स्वमर्थमनुयुञ्जते ॥ ३६ ॥</s-l></s-lg><s-lg><s-l>न माता न पिता किंचित्कस्यचित्प्रतिपद्यते ।</s-l><s-l>दानपथ्योदनो जन्तुः स्वकर्मफलमश्नुते ॥ ३७ ॥</s-l></s-lg><s-lg><s-l>माता पुत्रः पिता भ्राता भार्या मित्रजनस्तथा ।</s-l><s-l>अष्टापदपदस्थाने त्वक्षमुद्रेव न्यस्यते ॥ ३८ ॥</s-l></s-lg><s-lg><s-l>सर्वाणि कर्माणि पुरा कृतानि शुभाशुभान्यात्मनो यान्ति जन्तोः ।</s-l><s-l>उपस्थितं कर्मफलं विदित्वा बुद्धिं तथा चोदयतेऽन्तरात्मा ॥ ३९ ॥</s-l></s-lg><s-lg><s-l>व्यवसायं समाश्रित्य सहायान्योऽधिगच्छति ।</s-l><s-l>न तस्य कश्चिदारम्भः कदाचिदवसीदति ॥ ४० ॥</s-l></s-lg><s-lg><s-l>अद्वैधमनसं युक्तं शूरं धीरं विपश्चितम् ।</s-l><s-l>न श्रीः संत्यजते नित्यमादित्यमिव रश्मयः ॥ ४१ ॥</s-l></s-lg><s-lg><s-l>आस्तिक्यव्यवसायाभ्यामुपायाद्विस्मयाद्धिया ।</s-l><s-l>यमारभत्यनिन्द्यात्मा न सोऽर्थः परिसीदति ॥ ४२ ॥</s-l></s-lg><s-lg><s-l>सर्वः स्वानि शुभाशुभानि नियतं कर्माणि जन्तुः स्वयं गर्भात्संप्रतिपद्यते तदुभयं यत्तेन पूर्वं कृतम् ।</s-l><s-l>मृत्युश्चापरिहारवान्समगतिः कालेन विच्छेदिता दारोश्चूर्णमिवाश्मसारविहितं कर्मान्तिकं प्रापयेत् ॥ ४३ ॥</s-l></s-lg><s-lg><s-l>स्वरूपतामात्मकृतं च विस्तरं कुलान्वयं द्रव्यसमृद्धिसंचयम् ।</s-l><s-l>नरो हि सर्वो लभते यथाकृतं शुभाशुभेनात्मकृतेन कर्मणा ॥ ४४ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तो जनको राजन्यथातथ्यं मनीषिणा ।</s-l><s-l>श्रुत्वा धर्मविदां श्रेष्ठः परां मुदमवाप ह ॥ ४५ ॥</s-l></s-lg>