<s-lg><s-l> वैशंपायन उवाच ।</s-l><s-l>एतावदुक्त्वा देवर्षिर्विरराम स नारदः ।</s-l><s-l>युधिष्ठिरस्तु राजर्षिर्दध्यौ शोकपरिप्लुतः ॥ १ ॥</s-l></s-lg><s-lg><s-l>तं दीनमनसं वीरमधोवदनमातुरम् ।</s-l><s-l>निःश्वसन्तं यथा नागं पर्यश्रुनयनं तथा ॥ २ ॥</s-l></s-lg><s-lg><s-l>कुन्ती शोकपरीताङ्गी दुःखोपहतचेतना ।</s-l><s-l>अब्रवीन्मधुराभाषा काले वचनमर्थवत् ॥ ३ ॥</s-l></s-lg><s-lg><s-l>युधिष्ठिर महाबाहो नैनं शोचितुमर्हसि ।</s-l><s-l>जहि शोकं महाप्राज्ञ शृणु चेदं वचो मम ॥ ४ ॥</s-l></s-lg><s-lg><s-l>यतितः स मया पूर्वं भ्रात्र्यं ज्ञापयितुं तव ।</s-l><s-l>भास्करेण च देवेन पित्रा धर्मभृतां वर ॥ ५ ॥</s-l></s-lg><s-lg><s-l>यद्वाच्यं हितकामेन सुहृदा भूतिमिच्छता ।</s-l><s-l>तथा दिवाकरेणोक्तः स्वप्नान्ते मम चाग्रतः ॥ ६ ॥</s-l></s-lg><s-lg><s-l>न चैनमशकद्भानुरहं वा स्नेहकारणैः ।</s-l><s-l>पुरा प्रत्यनुनेतुं वा नेतुं वाप्येकतां त्वया ॥ ७ ॥</s-l></s-lg><s-lg><s-l>ततः कालपरीतः स वैरस्योद्धुक्षणे रतः ।</s-l><s-l>प्रतीपकारी युष्माकमिति चोपेक्षितो मया ॥ ८ ॥</s-l></s-lg><s-lg><s-l>इत्युक्तो धर्मराजस्तु मात्रा बाष्पाकुलेक्षणः ।</s-l><s-l>उवाच वाक्यं धर्मात्मा शोकव्याकुलचेतनः ॥ ९ ॥</s-l></s-lg><s-lg><s-l>भवत्या गूढमन्त्रत्वात्पीडितोऽस्मीत्युवाच ताम् ।</s-l><s-l>शशाप च महातेजाः सर्वलोकेषु च स्त्रियः ।</s-l><s-l>न गुह्यं धारयिष्यन्तीत्यतिदुःखसमन्वितः ॥ १० ॥</s-l></s-lg><s-lg><s-l>स राजा पुत्रपौत्राणां संबन्धिसुहृदां तथा ।</s-l><s-l>स्मरन्नुद्विग्नहृदयो बभूवास्वस्थचेतनः ॥ ११ ॥</s-l></s-lg><s-lg><s-l>ततः शोकपरीतात्मा सधूम इव पावकः ।</s-l><s-l>निर्वेदमकरोद्धीमान्राजा संतापपीडितः ॥ १२ ॥</s-l></s-lg>