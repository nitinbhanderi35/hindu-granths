<s-lg><s-l> भीष्म उवाच ।</s-l><s-l>स चामन्त्र्योरगश्रेष्ठं ब्राह्मणः कृतनिश्चयः ।</s-l><s-l>दीक्षाकाङ्क्षी तदा राजंश्च्यवनं भार्गवं श्रितः ॥ १ ॥</s-l></s-lg><s-lg><s-l>स तेन कृतसंस्कारो धर्ममेवोपतस्थिवान् ।</s-l><s-l>तथैव च कथामेतां राजन्कथितवांस्तदा ॥ २ ॥</s-l></s-lg><s-lg><s-l>भार्गवेणापि राजेन्द्र जनकस्य निवेशने ।</s-l><s-l>कथैषा कथिता पुण्या नारदाय महात्मने ॥ ३ ॥</s-l></s-lg><s-lg><s-l>नारदेनापि राजेन्द्र देवेन्द्रस्य निवेशने ।</s-l><s-l>कथिता भरतश्रेष्ठ पृष्टेनाक्लिष्टकर्मणा ॥ ४ ॥</s-l></s-lg><s-lg><s-l>देवराजेन च पुरा कथैषा कथिता शुभा ।</s-l><s-l>समस्तेभ्यः प्रशस्तेभ्यो वसुभ्यो वसुधाधिप ॥ ५ ॥</s-l></s-lg><s-lg><s-l>यदा च मम रामेण युद्धमासीत्सुदारुणम् ।</s-l><s-l>वसुभिश्च तदा राजन्कथेयं कथिता मम ॥ ६ ॥</s-l></s-lg><s-lg><s-l>पृच्छमानाय तत्त्वेन मया तुभ्यं विशां पते ।</s-l><s-l>कथेयं कथिता पुण्या धर्म्या धर्मभृतां वर ॥ ७ ॥</s-l></s-lg><s-lg><s-l>तदेष परमो धर्मो यन्मां पृच्छसि भारत ।</s-l><s-l>असन्नधीरनाकाङ्क्षी धर्मार्थकरणे नृप ॥ ८ ॥</s-l></s-lg><s-lg><s-l>स च किल कृतनिश्चयो द्विजाग्र्यो भुजगपतिप्रतिदेशितार्थकृत्यः ।</s-l><s-l>यमनियमसमाहितो वनान्तं परिगणितोञ्छशिलाशनः प्रविष्टः ॥ ९ ॥</s-l></s-lg>