<s-lg><s-l> वैशंपायन उवाच ।</s-l><s-l>ततः स च हृषीकेशः स च राजा युधिष्ठिरः ।</s-l><s-l>कृपादयश्च ते सर्वे चत्वारः पाण्डवाश्च ह ॥ १ ॥</s-l></s-lg><s-lg><s-l>रथैस्ते नगराकारैः पताकाध्वजशोभितैः ।</s-l><s-l>ययुराशु कुरुक्षेत्रं वाजिभिः शीघ्रगामिभिः ॥ २ ॥</s-l></s-lg><s-lg><s-l>तेऽवतीर्य कुरुक्षेत्रं केशमज्जास्थिसंकुलम् ।</s-l><s-l>देहन्यासः कृतो यत्र क्षत्रियैस्तैर्महात्मभिः ॥ ३ ॥</s-l></s-lg><s-lg><s-l>गजाश्वदेहास्थिचयैः पर्वतैरिव संचितम् ।</s-l><s-l>नरशीर्षकपालैश्च शङ्खैरिव समाचितम् ॥ ४ ॥</s-l></s-lg><s-lg><s-l>चितासहस्रैर्निचितं वर्मशस्त्रसमाकुलम् ।</s-l><s-l>आपानभूमिं कालस्य तदा भुक्तोज्झितामिव ॥ ५ ॥</s-l></s-lg><s-lg><s-l>भूतसंघानुचरितं रक्षोगणनिषेवितम् ।</s-l><s-l>पश्यन्तस्ते कुरुक्षेत्रं ययुराशु महारथाः ॥ ६ ॥</s-l></s-lg><s-lg><s-l>गच्छन्नेव महाबाहुः सर्वयादवनन्दनः ।</s-l><s-l>युधिष्ठिराय प्रोवाच जामदग्न्यस्य विक्रमम् ॥ ७ ॥</s-l></s-lg><s-lg><s-l>अमी रामह्रदाः पञ्च दृश्यन्ते पार्थ दूरतः ।</s-l><s-l>येषु संतर्पयामास पूर्वान्क्षत्रियशोणितैः ॥ ८ ॥</s-l></s-lg><s-lg><s-l>त्रिःसप्तकृत्वो वसुधां कृत्वा निःक्षत्रियां प्रभुः ।</s-l><s-l>इहेदानीं ततो रामः कर्मणो विरराम ह ॥ ९ ॥</s-l></s-lg><s-lg><s-l> युधिष्ठिर उवाच ।</s-l><s-l>त्रिःसप्तकृत्वः पृथिवी कृता निःक्षत्रिया तदा ।</s-l><s-l>रामेणेति यदात्थ त्वमत्र मे संशयो महान् ॥ १० ॥</s-l></s-lg><s-lg><s-l>क्षत्रबीजं यदा दग्धं रामेण यदुपुंगव ।</s-l><s-l>कथं भूयः समुत्पत्तिः क्षत्रस्यामितविक्रम ॥ ११ ॥</s-l></s-lg><s-lg><s-l>महात्मना भगवता रामेण यदुपुंगव ।</s-l><s-l>कथमुत्सादितं क्षत्रं कथं वृद्धिं पुनर्गतम् ॥ १२ ॥</s-l></s-lg><s-lg><s-l>महाभारतयुद्धे हि कोटिशः क्षत्रिया हताः ।</s-l><s-l>तथाभूच्च मही कीर्णा क्षत्रियैर्वदतां वर ॥ १३ ॥</s-l></s-lg><s-lg><s-l>एवं मे छिन्धि वार्ष्णेय संशयं तार्क्ष्यकेतन ।</s-l><s-l>आगमो हि परः कृष्ण त्वत्तो नो वासवानुज ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>ततो व्रजन्नेव गदाग्रजः प्रभुः शशंस तस्मै निखिलेन तत्त्वतः ।</s-l><s-l>युधिष्ठिरायाप्रतिमौजसे तदा यथाभवत्क्षत्रियसंकुला मही ॥ १५ ॥</s-l></s-lg>