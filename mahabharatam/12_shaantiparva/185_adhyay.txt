<s-lg><s-l> भृगुरुवाच ।</s-l><s-l>वानप्रस्थाः खलु ऋषिधर्ममनुसरन्तः पुण्यानि तीर्थानि नदीप्रस्रवणानि सुविविक्तेष्वरण्येषु मृगमहिषवराहसृमरगजाकीर्णेषु तपस्यन्तोऽनुसंचरन्ति ।</s-l><s-l>त्यक्तग्राम्यवस्त्राहारोपभोगा वन्यौषधिमूलफलपर्णपरिमितविचित्रनियताहाराः स्थानासनिनो भूमिपाषाणसिकताशर्करावालुकाभस्मशायिनः काशकुशचर्मवल्कलसंवृताङ्गाः केशश्मश्रुनखरोमधारिणो नियतकालोपस्पर्शना अस्कन्नहोमबलिकालानुष्ठायिनः समित्कुशकुसुमोपहारहोमार्जनलब्धविश्रामाः शीतोष्णपवननिष्टप्तविभिन्नसर्वत्वचो विविधनियमयोगचर्याविहितधर्मानुष्ठानहृतमांसशोणितास्त्वगस्थिभूता धृतिपराः सत्त्वयोगाच्छरीराण्युद्वहन्ति ॥ १ ॥</s-l></s-lg><s-lg><s-l>यस्त्वेतां नियतश्चर्यां ब्रह्मर्षिविहितां चरेत् ।</s-l><s-l>स दहेदग्निवद्दोषाञ्जयेल्लोकांश्च दुर्जयान् ॥ २ ॥</s-l></s-lg><s-lg><s-l>परिव्राजकानां पुनराचारस्तद्यथा ।</s-l><s-l>विमुच्याग्निधनकलत्रपरिबर्हसङ्गानात्मनः स्नेहपाशानवधूय परिव्रजन्ति समलोष्टाश्मकाञ्चनास्त्रिवर्गप्रवृत्तेष्वारम्भेष्वसक्तबुद्धयोऽरिमित्रोदासीनेषु तुल्यवृत्तयः स्थावरजरायुजाण्डजस्वेदजोद्भिज्जानां भूतानां वाङ्मनःकर्मभिरनभिद्रोहिणोऽनिकेताः पर्वतपुलिनवृक्षमूलदेवतायतनान्यनुचरन्तो वासार्थमुपेयुर्नगरं ग्रामं वा नगरे पञ्चरात्रिका ग्रामैकरात्रिकाः ।</s-l><s-l>प्रविश्य च प्राणधारणमात्रार्थं द्विजातीनां भवनान्यसंकीर्णकर्मणामुपतिष्ठेयुः पात्रपतितायाचितभैक्षाः कामक्रोधदर्पमोहलोभकार्पण्यदम्भपरिवादाभिमानहिंसानिवृत्ता इति ॥ ३ ॥</s-l></s-lg><s-lg><s-l>भवति चात्र श्लोकः ।</s-l><s-l>अभयं सर्वभूतेभ्यो दत्त्वा चरति यो मुनिः ।</s-l><s-l>न तस्य सर्वभूतेभ्यो भयमुत्पद्यते क्वचित् ॥ ४ ॥</s-l></s-lg><s-lg><s-l>कृत्वाग्निहोत्रं स्वशरीरसंस्थं शारीरमग्निं स्वमुखे जुहोति ।</s-l><s-l>यो भैक्षचर्योपगतैर्हविर्भिश्चिताग्निनां स व्यतियाति लोकान् ॥ ५ ॥</s-l></s-lg><s-lg><s-l>मोक्षाश्रमं यः कुरुते यथोक्तं शुचिः सुसंकल्पितबुद्धियुक्तः ।</s-l><s-l>अनिन्धनं ज्योतिरिव प्रशान्तं स ब्रह्मलोकं श्रयते द्विजातिः ॥ ६ ॥</s-l></s-lg><s-lg><s-l> भरद्वाज उवाच ।</s-l><s-l>अस्माल्लोकात्परो लोकः श्रूयते नोपलभ्यते ।</s-l><s-l>तमहं ज्ञातुमिच्छामि तद्भवान्वक्तुमर्हति ॥ ७ ॥</s-l></s-lg><s-lg><s-l> भृगुरुवाच ।</s-l><s-l>उत्तरे हिमवत्पार्श्वे पुण्ये सर्वगुणान्विते ।</s-l><s-l>पुण्यः क्षेम्यश्च काम्यश्च स वरो लोक उच्यते ॥ ८ ॥</s-l></s-lg><s-lg><s-l>तत्र ह्यपापकर्माणः शुचयोऽत्यन्तनिर्मलाः ।</s-l><s-l>लोभमोहपरित्यक्ता मानवा निरुपद्रवाः ॥ ९ ॥</s-l></s-lg><s-lg><s-l>स स्वर्गसदृशो देशस्तत्र ह्युक्ताः शुभा गुणाः ।</s-l><s-l>काले मृत्युः प्रभवति स्पृशन्ति व्याधयो न च ॥ १० ॥</s-l></s-lg><s-lg><s-l>न लोभः परदारेषु स्वदारनिरतो जनः ।</s-l><s-l>न चान्योन्यवधस्तत्र द्रव्येषु न च विस्मयः ।</s-l><s-l>परोक्षधर्मो नैवास्ति संदेहो नापि जायते ॥ ११ ॥</s-l></s-lg><s-lg><s-l>कृतस्य तु फलं तत्र प्रत्यक्षमुपलभ्यते ।</s-l><s-l>शय्यायानासनोपेताः प्रासादभवनाश्रयाः ।</s-l><s-l>सर्वकामैर्वृताः केचिद्धेमाभरणभूषिताः ॥ १२ ॥</s-l></s-lg><s-lg><s-l>प्राणधारणमात्रं तु केषांचिदुपपद्यते ।</s-l><s-l>श्रमेण महता केचित्कुर्वन्ति प्राणधारणम् ॥ १३ ॥</s-l></s-lg><s-lg><s-l>इह धर्मपराः केचित्केचिन्नैकृतिका नराः ।</s-l><s-l>सुखिता दुःखिताः केचिन्निर्धना धनिनोऽपरे ॥ १४ ॥</s-l></s-lg><s-lg><s-l>इह श्रमो भयं मोहः क्षुधा तीव्रा च जायते ।</s-l><s-l>लोभश्चार्थकृतो नॄणां येन मुह्यन्ति पण्डिताः ॥ १५ ॥</s-l></s-lg><s-lg><s-l>इह चिन्ता बहुविधा धर्माधर्मस्य कर्मणः ।</s-l><s-l>यस्तद्वेदोभयं प्राज्ञः पाप्मना न स लिप्यते ॥ १६ ॥</s-l></s-lg><s-lg><s-l>सोपधं निकृतिः स्तेयं परिवादोऽभ्यसूयता ।</s-l><s-l>परोपघातो हिंसा च पैशुन्यमनृतं तथा ॥ १७ ॥</s-l></s-lg><s-lg><s-l>एतानासेवते यस्तु तपस्तस्य प्रहीयते ।</s-l><s-l>यस्त्वेतान्नाचरेद्विद्वांस्तपस्तस्याभिवर्धते ॥ १८ ॥</s-l></s-lg><s-lg><s-l>कर्मभूमिरियं लोक इह कृत्वा शुभाशुभम् ।</s-l><s-l>शुभैः शुभमवाप्नोति कृत्वाशुभमतोऽन्यथा ॥ १९ ॥</s-l></s-lg><s-lg><s-l>इह प्रजापतिः पूर्वं देवाः सर्षिगणास्तथा ।</s-l><s-l>इष्ट्वेष्टतपसः पूता ब्रह्मलोकमुपाश्रिताः ॥ २० ॥</s-l></s-lg><s-lg><s-l>उत्तरः पृथिवीभागः सर्वपुण्यतमः शुभः ।</s-l><s-l>इहत्यास्तत्र जायन्ते ये वै पुण्यकृतो जनाः ॥ २१ ॥</s-l></s-lg><s-lg><s-l>असत्कर्माणि कुर्वन्तस्तिर्यग्योनिषु चापरे ।</s-l><s-l>क्षीणायुषस्तथैवान्ये नश्यन्ति पृथिवीतले ॥ २२ ॥</s-l></s-lg><s-lg><s-l>अन्योन्यभक्षणे सक्ता लोभमोहसमन्विताः ।</s-l><s-l>इहैव परिवर्तन्ते न ते यान्त्युत्तरां दिशम् ॥ २३ ॥</s-l></s-lg><s-lg><s-l>ये गुरूनुपसेवन्ते नियता ब्रह्मचारिणः ।</s-l><s-l>पन्थानं सर्वलोकानां ते जानन्ति मनीषिणः ॥ २४ ॥</s-l></s-lg><s-lg><s-l>इत्युक्तोऽयं मया धर्मः संक्षेपाद्ब्रह्मनिर्मितः ।</s-l><s-l>धर्माधर्मौ हि लोकस्य यो वै वेत्ति स बुद्धिमान् ॥ २५ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तो भृगुणा राजन्भरद्वाजः प्रतापवान् ।</s-l><s-l>भृगुं परमधर्मात्मा विस्मितः प्रत्यपूजयत् ॥ २६ ॥</s-l></s-lg><s-lg><s-l>एष ते प्रभवो राजञ्जगतः संप्रकीर्तितः ।</s-l><s-l>निखिलेन महाप्राज्ञ किं भूयः श्रोतुमिच्छसि ॥ २७ ॥</s-l></s-lg>