<s-lg><s-l> वैशंपायन उवाच ।</s-l><s-l>तस्मिन्वाक्यान्तरे वक्ता देवस्थानो महातपाः ।</s-l><s-l>अभिनीततरं वाक्यमित्युवाच युधिष्ठिरम् ॥ १ ॥</s-l></s-lg><s-lg><s-l>यद्वचः फल्गुनेनोक्तं न ज्यायोऽस्ति धनादिति ।</s-l><s-l>अत्र ते वर्तयिष्यामि तदेकाग्रमनाः शृणु ॥ २ ॥</s-l></s-lg><s-lg><s-l>अजातशत्रो धर्मेण कृत्स्ना ते वसुधा जिता ।</s-l><s-l>तां जित्वा न वृथा राजंस्त्वं परित्यक्तुमर्हसि ॥ ३ ॥</s-l></s-lg><s-lg><s-l>चतुष्पदी हि निःश्रेणी कर्मण्येषा प्रतिष्ठिता ।</s-l><s-l>तां क्रमेण महाबाहो यथावज्जय पार्थिव ॥ ४ ॥</s-l></s-lg><s-lg><s-l>तस्मात्पार्थ महायज्ञैर्यजस्व बहुदक्षिणैः ।</s-l><s-l>स्वाध्याययज्ञा ऋषयो ज्ञानयज्ञास्तथापरे ॥ ५ ॥</s-l></s-lg><s-lg><s-l>कर्मनिष्ठांस्तु बुध्येथास्तपोनिष्ठांश्च भारत ।</s-l><s-l>वैखानसानां राजेन्द्र वचनं श्रूयते यथा ॥ ६ ॥</s-l></s-lg><s-lg><s-l>ईहते धनहेतोर्यस्तस्यानीहा गरीयसी ।</s-l><s-l>भूयान्दोषः प्रवर्धेत यस्तं धनमपाश्रयेत् ॥ ७ ॥</s-l></s-lg><s-lg><s-l>कृच्छ्राच्च द्रव्यसंहारं कुर्वन्ति धनकारणात् ।</s-l><s-l>धनेन तृषितोऽबुद्ध्या भ्रूणहत्यां न बुध्यते ॥ ८ ॥</s-l></s-lg><s-lg><s-l>अनर्हते यद्ददाति न ददाति यदर्हते ।</s-l><s-l>अनर्हार्हापरिज्ञानाद्दानधर्मोऽपि दुष्करः ॥ ९ ॥</s-l></s-lg><s-lg><s-l>यज्ञाय सृष्टानि धनानि धात्रा यष्टादिष्टः पुरुषो रक्षिता च ।</s-l><s-l>तस्मात्सर्वं यज्ञ एवोपयोज्यं धनं ततोऽनन्तर एव कामः ॥ १० ॥</s-l></s-lg><s-lg><s-l>यज्ञैरिन्द्रो विविधैरन्नवद्भिर्देवान्सर्वानभ्ययान्महौजाः ।</s-l><s-l>तेनेन्द्रत्वं प्राप्य विभ्राजतेऽसौ तस्माद्यज्ञे सर्वमेवोपयोज्यम् ॥ ११ ॥</s-l></s-lg><s-lg><s-l>महादेवः सर्वमेधे महात्मा हुत्वात्मानं देवदेवो विभूतः ।</s-l><s-l>विश्वाँल्लोकान्व्याप्य विष्टभ्य कीर्त्या विरोचते द्युतिमान्कृत्तिवासाः ॥ १२ ॥</s-l></s-lg><s-lg><s-l>आविक्षितः पार्थिवो वै मरुत्तः स्वृद्ध्या मर्त्यो योऽजयद्देवराजम् ।</s-l><s-l>यज्ञे यस्य श्रीः स्वयं संनिविष्टा यस्मिन्भाण्डं काञ्चनं सर्वमासीत् ॥ १३ ॥</s-l></s-lg><s-lg><s-l>हरिश्चन्द्रः पार्थिवेन्द्रः श्रुतस्ते यज्ञैरिष्ट्वा पुण्यकृद्वीतशोकः ।</s-l><s-l>ऋद्ध्या शक्रं योऽजयन्मानुषः संस्तस्माद्यज्ञे सर्वमेवोपयोज्यम् ॥ १४ ॥</s-l></s-lg>