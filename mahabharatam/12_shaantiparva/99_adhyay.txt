<s-lg><s-l> युधिष्ठिर उवाच ।</s-l><s-l>के लोका युध्यमानानां शूराणामनिवर्तिनाम् ।</s-l><s-l>भवन्ति निधनं प्राप्य तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>अम्बरीषस्य संवादमिन्द्रस्य च युधिष्ठिर ॥ २ ॥</s-l></s-lg><s-lg><s-l>अम्बरीषो हि नाभागः स्वर्गं गत्वा सुदुर्लभम् ।</s-l><s-l>ददर्श सुरलोकस्थं शक्रेण सचिवं सह ॥ ३ ॥</s-l></s-lg><s-lg><s-l>सर्वतेजोमयं दिव्यं विमानवरमास्थितम् ।</s-l><s-l>उपर्युपरि गच्छन्तं स्वं वै सेनापतिं प्रभुम् ॥ ४ ॥</s-l></s-lg><s-lg><s-l>स दृष्ट्वोपरि गच्छन्तं सेनापतिमुदारधीः ।</s-l><s-l>ऋद्धिं दृष्ट्वा सुदेवस्य विस्मितः प्राह वासवम् ॥ ५ ॥</s-l></s-lg><s-lg><s-l>सागरान्तां महीं कृत्स्नामनुशिष्य यथाविधि ।</s-l><s-l>चातुर्वर्ण्ये यथाशास्त्रं प्रवृत्तो धर्मकाम्यया ॥ ६ ॥</s-l></s-lg><s-lg><s-l>ब्रह्मचर्येण घोरेण आचार्यकुलसेवया ।</s-l><s-l>वेदानधीत्य धर्मेण राजशास्त्रं च केवलम् ॥ ७ ॥</s-l></s-lg><s-lg><s-l>अतिथीनन्नपानेन पितॄंश्च स्वधया तथा ।</s-l><s-l>ऋषीन्स्वाध्यायदीक्षाभिर्देवान्यज्ञैरनुत्तमैः ॥ ८ ॥</s-l></s-lg><s-lg><s-l>क्षत्रधर्मे स्थितो भूत्वा यथाशास्त्रं यथाविधि ।</s-l><s-l>उदीक्षमाणः पृतनां जयामि युधि वासव ॥ ९ ॥</s-l></s-lg><s-lg><s-l>देवराज सुदेवोऽयं मम सेनापतिः पुरा ।</s-l><s-l>आसीद्योधः प्रशान्तात्मा सोऽयं कस्मादतीव माम् ॥ १० ॥</s-l></s-lg><s-lg><s-l>नानेन क्रतुभिर्मुख्यैरिष्टं नैव द्विजातयः ।</s-l><s-l>तर्पिता विधिवच्छक्र सोऽयं कस्मादतीव माम् ॥ ११ ॥</s-l></s-lg><s-lg><s-l> इन्द्र उवाच ।</s-l><s-l>एतस्य विततस्तात सुदेवस्य बभूव ह ।</s-l><s-l>संग्रामयज्ञः सुमहान्यश्चान्यो युध्यते नरः ॥ १२ ॥</s-l></s-lg><s-lg><s-l>संनद्धो दीक्षितः सर्वो योधः प्राप्य चमूमुखम् ।</s-l><s-l>युद्धयज्ञाधिकारस्थो भवतीति विनिश्चयः ॥ १३ ॥</s-l></s-lg><s-lg><s-l> अम्बरीष उवाच ।</s-l><s-l>कानि यज्ञे हवींष्यत्र किमाज्यं का च दक्षिणा ।</s-l><s-l>ऋत्विजश्चात्र के प्रोक्तास्तन्मे ब्रूहि शतक्रतो ॥ १४ ॥</s-l></s-lg><s-lg><s-l> इन्द्र उवाच ।</s-l><s-l>ऋत्विजः कुञ्जरास्तत्र वाजिनोऽध्वर्यवस्तथा ।</s-l><s-l>हवींषि परमांसानि रुधिरं त्वाज्यमेव च ॥ १५ ॥</s-l></s-lg><s-lg><s-l>सृगालगृध्रकाकोलाः सदस्यास्तत्र सत्रिणः ।</s-l><s-l>आज्यशेषं पिबन्त्येते हविः प्राश्नन्ति चाध्वरे ॥ १६ ॥</s-l></s-lg><s-lg><s-l>प्रासतोमरसंघाताः खड्गशक्तिपरश्वधाः ।</s-l><s-l>ज्वलन्तो निशिताः पीताः स्रुचस्तस्याथ सत्रिणः ॥ १७ ॥</s-l></s-lg><s-lg><s-l>चापवेगायतस्तीक्ष्णः परकायावदारणः ।</s-l><s-l>ऋजुः सुनिशितः पीतः सायकोऽस्य स्रुवो महान् ॥ १८ ॥</s-l></s-lg><s-lg><s-l>द्वीपिचर्मावनद्धश्च नागदन्तकृतत्सरुः ।</s-l><s-l>हस्तिहस्तगतः खड्गः स्फ्यो भवेत्तस्य संयुगे ॥ १९ ॥</s-l></s-lg><s-lg><s-l>ज्वलितैर्निशितैः पीतैः प्रासशक्तिपरश्वधैः ।</s-l><s-l>शैक्यायसमयैस्तीक्ष्णैरभिघातो भवेद्वसु ॥ २० ॥</s-l></s-lg><s-lg><s-l>आवेगाद्यत्तु रुधिरं संग्रामे स्यन्दते भुवि ।</s-l><s-l>सास्य पूर्णाहुतिर्होत्रे समृद्धा सर्वकामधुक् ॥ २१ ॥</s-l></s-lg><s-lg><s-l>छिन्धि भिन्धीति यस्यैतच्छ्रूयते वाहिनीमुखे ।</s-l><s-l>सामानि सामगास्तस्य गायन्ति यमसादने ॥ २२ ॥</s-l></s-lg><s-lg><s-l>हविर्धानं तु तस्याहुः परेषां वाहिनीमुखम् ।</s-l><s-l>कुञ्जराणां हयानां च वर्मिणां च समुच्चयः ।</s-l><s-l>अग्निः श्येनचितो नाम तस्य यज्ञे विधीयते ॥ २३ ॥</s-l></s-lg><s-lg><s-l>उत्तिष्ठति कबन्धोऽत्र सहस्रे निहते तु यः ।</s-l><s-l>स यूपस्तस्य शूरस्य खादिरोऽष्टाश्रिरुच्यते ॥ २४ ॥</s-l></s-lg><s-lg><s-l>इडोपहूतं क्रोशन्ति कुञ्जरा अङ्कुशेरिताः ।</s-l><s-l>व्याघुष्टतलनादेन वषट्कारेण पार्थिव ।</s-l><s-l>उद्गाता तत्र संग्रामे त्रिसामा दुन्दुभिः स्मृतः ॥ २५ ॥</s-l></s-lg><s-lg><s-l>ब्रह्मस्वे ह्रियमाणे यः प्रियां युद्धे तनुं त्यजेत् ।</s-l><s-l>आत्मानं यूपमुच्छ्रित्य स यज्ञोऽनन्तदक्षिणः ॥ २६ ॥</s-l></s-lg><s-lg><s-l>भर्तुरर्थे तु यः शूरो विक्रमेद्वाहिनीमुखे ।</s-l><s-l>भयान्न च निवर्तेत तस्य लोका यथा मम ॥ २७ ॥</s-l></s-lg><s-lg><s-l>नीलचन्द्राकृतैः खड्गैर्बाहुभिः परिघोपमैः ।</s-l><s-l>यस्य वेदिरुपस्तीर्णा तस्य लोका यथा मम ॥ २८ ॥</s-l></s-lg><s-lg><s-l>यस्तु नावेक्षते कंचित्सहायं विजये स्थितः ।</s-l><s-l>विगाह्य वाहिनीमध्यं तस्य लोका यथा मम ॥ २९ ॥</s-l></s-lg><s-lg><s-l>यस्य तोमरसंघाटा भेरीमण्डूककच्छपा ।</s-l><s-l>वीरास्थिशर्करा दुर्गा मांसशोणितकर्दमा ॥ ३० ॥</s-l></s-lg><s-lg><s-l>असिचर्मप्लवा सिन्धुः केशशैवलशाद्वला ।</s-l><s-l>अश्वनागरथैश्चैव संभिन्नैः कृतसंक्रमा ॥ ३१ ॥</s-l></s-lg><s-lg><s-l>पताकाध्वजवानीरा हतवाहनवाहिनी ।</s-l><s-l>शोणितोदा सुसंपूर्णा दुस्तरा पारगैर्नरैः ॥ ३२ ॥</s-l></s-lg><s-lg><s-l>हतनागमहानक्रा परलोकवहाशिवा ।</s-l><s-l>ऋष्टिखड्गध्वजानूका गृध्रकङ्कवडप्लवा ॥ ३३ ॥</s-l></s-lg><s-lg><s-l>पुरुषादानुचरिता भीरूणां कश्मलावहा ।</s-l><s-l>नदी योधमहायज्ञे तदस्यावभृथं स्मृतम् ॥ ३४ ॥</s-l></s-lg><s-lg><s-l>वेदी यस्य त्वमित्राणां शिरोभिरवकीर्यते ।</s-l><s-l>अश्वस्कन्धैर्गजस्कन्धैस्तस्य लोका यथा मम ॥ ३५ ॥</s-l></s-lg><s-lg><s-l>पत्नीशाला कृता यस्य परेषां वाहिनीमुखम् ।</s-l><s-l>हविर्धानं स्ववाहिन्यस्तदस्याहुर्मनीषिणः ॥ ३६ ॥</s-l></s-lg><s-lg><s-l>सदश्चान्तरयोधाग्निराग्नीध्रश्चोत्तरां दिशम् ।</s-l><s-l>शत्रुसेनाकलत्रस्य सर्वलोकानदूरतः ॥ ३७ ॥</s-l></s-lg><s-lg><s-l>यदा तूभयतो व्यूहो भवत्याकाशमग्रतः ।</s-l><s-l>सास्य वेदी तथा यज्ञे नित्यं वेदास्त्रयोऽग्नयः ॥ ३८ ॥</s-l></s-lg><s-lg><s-l>यस्तु योधः परावृत्तः संत्रस्तो हन्यते परैः ।</s-l><s-l>अप्रतिष्ठं स नरकं याति नास्त्यत्र संशयः ॥ ३९ ॥</s-l></s-lg><s-lg><s-l>यस्य शोणितवेगेन नदी स्यात्समभिप्लुता ।</s-l><s-l>केशमांसास्थिसंकीर्णा स गच्छेत्परमां गतिम् ॥ ४० ॥</s-l></s-lg><s-lg><s-l>यस्तु सेनापतिं हत्वा तद्यानमधिरोहति ।</s-l><s-l>स विष्णुविक्रमक्रामी बृहस्पतिसमः क्रतुः ॥ ४१ ॥</s-l></s-lg><s-lg><s-l>नायकं वा प्रमाणं वा यो वा स्यात्तत्र पूजितः ।</s-l><s-l>जीवग्राहं निगृह्णाति तस्य लोका यथा मम ॥ ४२ ॥</s-l></s-lg><s-lg><s-l>आहवे निहतं शूरं न शोचेत कदाचन ।</s-l><s-l>अशोच्यो हि हतः शूरः स्वर्गलोके महीयते ॥ ४३ ॥</s-l></s-lg><s-lg><s-l>न ह्यन्नं नोदकं तस्य न स्नानं नाप्यशौचकम् ।</s-l><s-l>हतस्य कर्तुमिच्छन्ति तस्य लोकाञ्शृणुष्व मे ॥ ४४ ॥</s-l></s-lg><s-lg><s-l>वराप्सरःसहस्राणि शूरमायोधने हतम् ।</s-l><s-l>त्वरमाणा हि धावन्ति मम भर्ता भवेदिति ॥ ४५ ॥</s-l></s-lg><s-lg><s-l>एतत्तपश्च पुण्यं च धर्मश्चैव सनातनः ।</s-l><s-l>चत्वारश्चाश्रमास्तस्य यो युद्धे न पलायते ॥ ४६ ॥</s-l></s-lg><s-lg><s-l>वृद्धं बलं न हन्तव्यं नैव स्त्री न च वै द्विजः ।</s-l><s-l>तृणपूर्णमुखश्चैव तवास्मीति च यो वदेत् ॥ ४७ ॥</s-l></s-lg><s-lg><s-l>अहं वृत्रं बलं पाकं शतमायं विरोचनम् ।</s-l><s-l>दुरावार्यं च नमुचिं नैकमायं च शम्बरम् ॥ ४८ ॥</s-l></s-lg><s-lg><s-l>विप्रचित्तिं च दैतेयं दनोः पुत्रांश्च सर्वशः ।</s-l><s-l>प्रह्रादं च निहत्याजौ ततो देवाधिपोऽभवम् ॥ ४९ ॥</s-l></s-lg><s-lg><s-l> भीष्म उवाच ।</s-l><s-l>इत्येतच्छक्रवचनं निशम्य प्रतिगृह्य च ।</s-l><s-l>योधानामात्मनः सिद्धिमम्बरीषोऽभिपन्नवान् ॥ ५० ॥</s-l></s-lg>