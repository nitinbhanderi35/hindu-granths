<s-lg><s-l> जनमेजय उवाच ।</s-l><s-l>अहो ह्येकान्तिनः सर्वान्प्रीणाति भगवान्हरिः ।</s-l><s-l>विधिप्रयुक्तां पूजां च गृह्णाति भगवान्स्वयम् ॥ १ ॥</s-l></s-lg><s-lg><s-l>ये तु दग्धेन्धना लोके पुण्यपापविवर्जिताः ।</s-l><s-l>तेषां त्वयाभिनिर्दिष्टा पारंपर्यागता गतिः ॥ २ ॥</s-l></s-lg><s-lg><s-l>चतुर्थ्यां चैव ते गत्यां गच्छन्ति पुरुषोत्तमम् ।</s-l><s-l>एकान्तिनस्तु पुरुषा गच्छन्ति परमं पदम् ॥ ३ ॥</s-l></s-lg><s-lg><s-l>नूनमेकान्तधर्मोऽयं श्रेष्ठो नारायणप्रियः ।</s-l><s-l>अगत्वा गतयस्तिस्रो यद्गच्छन्त्यव्ययं हरिम् ॥ ४ ॥</s-l></s-lg><s-lg><s-l>सहोपनिषदान्वेदान्ये विप्राः सम्यगास्थिताः ।</s-l><s-l>पठन्ति विधिमास्थाय ये चापि यतिधर्मिणः ॥ ५ ॥</s-l></s-lg><s-lg><s-l>तेभ्यो विशिष्टां जानामि गतिमेकान्तिनां नृणाम् ।</s-l><s-l>केनैष धर्मः कथितो देवेन ऋषिणापि वा ॥ ६ ॥</s-l></s-lg><s-lg><s-l>एकान्तिनां च का चर्या कदा चोत्पादिता विभो ।</s-l><s-l>एतन्मे संशयं छिन्धि परं कौतूहलं हि मे ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>समुपोढेष्वनीकेषु कुरुपाण्डवयोर्मृधे ।</s-l><s-l>अर्जुने विमनस्के च गीता भगवता स्वयम् ॥ ८ ॥</s-l></s-lg><s-lg><s-l>आगतिश्च गतिश्चैव पूर्वं ते कथिता मया ।</s-l><s-l>गहनो ह्येष धर्मो वै दुर्विज्ञेयोऽकृतात्मभिः ॥ ९ ॥</s-l></s-lg><s-lg><s-l>संमितः सामवेदेन पुरैवादियुगे कृतः ।</s-l><s-l>धार्यते स्वयमीशेन राजन्नारायणेन ह ॥ १० ॥</s-l></s-lg><s-lg><s-l>एतमर्थं महाराज पृष्टः पार्थेन नारदः ।</s-l><s-l>ऋषिमध्ये महाभागः शृण्वतोः कृष्णभीष्मयोः ॥ ११ ॥</s-l></s-lg><s-lg><s-l>गुरुणा च ममाप्येष कथितो नृपसत्तम ।</s-l><s-l>यथा तु कथितस्तत्र नारदेन तथा शृणु ॥ १२ ॥</s-l></s-lg><s-lg><s-l>यदासीन्मानसं जन्म नारायणमुखोद्गतम् ।</s-l><s-l>ब्रह्मणः पृथिवीपाल तदा नारायणः स्वयम् ।</s-l><s-l>तेन धर्मेण कृतवान्दैवं पित्र्यं च भारत ॥ १३ ॥</s-l></s-lg><s-lg><s-l>फेनपा ऋषयश्चैव तं धर्मं प्रतिपेदिरे ।</s-l><s-l>वैखानसाः फेनपेभ्यो धर्ममेतं प्रपेदिरे ।</s-l><s-l>वैखानसेभ्यः सोमस्तु ततः सोऽन्तर्दधे पुनः ॥ १४ ॥</s-l></s-lg><s-lg><s-l>यदासीच्चाक्षुषं जन्म द्वितीयं ब्रह्मणो नृप ।</s-l><s-l>तदा पितामहात्सोमादेतं धर्ममजानत ।</s-l><s-l>नारायणात्मकं राजन्रुद्राय प्रददौ च सः ॥ १५ ॥</s-l></s-lg><s-lg><s-l>ततो योगस्थितो रुद्रः पुरा कृतयुगे नृप ।</s-l><s-l>वालखिल्यानृषीन्सर्वान्धर्ममेतमपाठयत् ।</s-l><s-l>अन्तर्दधे ततो भूयस्तस्य देवस्य मायया ॥ १६ ॥</s-l></s-lg><s-lg><s-l>तृतीयं ब्रह्मणो जन्म यदासीद्वाचिकं महत् ।</s-l><s-l>तत्रैष धर्मः संभूतः स्वयं नारायणान्नृप ॥ १७ ॥</s-l></s-lg><s-lg><s-l>सुपर्णो नाम तमृषिः प्राप्तवान्पुरुषोत्तमात् ।</s-l><s-l>तपसा वै सुतप्तेन दमेन नियमेन च ॥ १८ ॥</s-l></s-lg><s-lg><s-l>त्रिः परिक्रान्तवानेतत्सुपर्णो धर्ममुत्तमम् ।</s-l><s-l>यस्मात्तस्माद्व्रतं ह्येतत्त्रिसौपर्णमिहोच्यते ॥ १९ ॥</s-l></s-lg><s-lg><s-l>ऋग्वेदपाठपठितं व्रतमेतद्धि दुश्चरम् ।</s-l><s-l>सुपर्णाच्चाप्यधिगतो धर्म एष सनातनः ॥ २० ॥</s-l></s-lg><s-lg><s-l>वायुना द्विपदां श्रेष्ठ प्रथितो जगदायुषा ।</s-l><s-l>वायोः सकाशात्प्राप्तश्च ऋषिभिर्विघसाशिभिः ॥ २१ ॥</s-l></s-lg><s-lg><s-l>तेभ्यो महोदधिश्चैनं प्राप्तवान्धर्ममुत्तमम् ।</s-l><s-l>ततः सोऽन्तर्दधे भूयो नारायणसमाहितः ॥ २२ ॥</s-l></s-lg><s-lg><s-l>यदा भूयः श्रवणजा सृष्टिरासीन्महात्मनः ।</s-l><s-l>ब्रह्मणः पुरुषव्याघ्र तत्र कीर्तयतः शृणु ॥ २३ ॥</s-l></s-lg><s-lg><s-l>जगत्स्रष्टुमना देवो हरिर्नारायणः स्वयम् ।</s-l><s-l>चिन्तयामास पुरुषं जगत्सर्गकरं प्रभुः ॥ २४ ॥</s-l></s-lg><s-lg><s-l>अथ चिन्तयतस्तस्य कर्णाभ्यां पुरुषः सृतः ।</s-l><s-l>प्रजासर्गकरो ब्रह्मा तमुवाच जगत्पतिः ॥ २५ ॥</s-l></s-lg><s-lg><s-l>सृज प्रजाः पुत्र सर्वा मुखतः पादतस्तथा ।</s-l><s-l>श्रेयस्तव विधास्यामि बलं तेजश्च सुव्रत ॥ २६ ॥</s-l></s-lg><s-lg><s-l>धर्मं च मत्तो गृह्णीष्व सात्वतं नाम नामतः ।</s-l><s-l>तेन सर्वं कृतयुगं स्थापयस्व यथाविधि ॥ २७ ॥</s-l></s-lg><s-lg><s-l>ततो ब्रह्मा नमश्चक्रे देवाय हरिमेधसे ।</s-l><s-l>धर्मं चाग्र्यं स जग्राह सरहस्यं ससंग्रहम् ।</s-l><s-l>आरण्यकेन सहितं नारायणमुखोद्गतम् ॥ २८ ॥</s-l></s-lg><s-lg><s-l>उपदिश्य ततो धर्मं ब्रह्मणेऽमिततेजसे ।</s-l><s-l>तं कार्तयुगधर्माणं निराशीःकर्मसंज्ञितम् ।</s-l><s-l>जगाम तमसः पारं यत्राव्यक्तं व्यवस्थितम् ॥ २९ ॥</s-l></s-lg><s-lg><s-l>ततोऽथ वरदो देवो ब्रह्मलोकपितामहः ।</s-l><s-l>असृजत्स तदा लोकान्कृत्स्नान्स्थावरजङ्गमान् ॥ ३० ॥</s-l></s-lg><s-lg><s-l>ततः प्रावर्तत तदा आदौ कृतयुगं शुभम् ।</s-l><s-l>ततो हि सात्वतो धर्मो व्याप्य लोकानवस्थितः ॥ ३१ ॥</s-l></s-lg><s-lg><s-l>तेनैवाद्येन धर्मेण ब्रह्मा लोकविसर्गकृत् ।</s-l><s-l>पूजयामास देवेशं हरिं नारायणं प्रभुम् ॥ ३२ ॥</s-l></s-lg><s-lg><s-l>धर्मप्रतिष्ठाहेतोश्च मनुं स्वारोचिषं ततः ।</s-l><s-l>अध्यापयामास तदा लोकानां हितकाम्यया ॥ ३३ ॥</s-l></s-lg><s-lg><s-l>ततः स्वारोचिषः पुत्रं स्वयं शङ्खपदं नृप ।</s-l><s-l>अध्यापयत्पुराव्यग्रः सर्वलोकपतिर्विभुः ॥ ३४ ॥</s-l></s-lg><s-lg><s-l>ततः शङ्खपदश्चापि पुत्रमात्मजमौरसम् ।</s-l><s-l>दिशापालं सुधर्माणमध्यापयत भारत ।</s-l><s-l>ततः सोऽन्तर्दधे भूयः प्राप्ते त्रेतायुगे पुनः ॥ ३५ ॥</s-l></s-lg><s-lg><s-l>नासिक्यजन्मनि पुरा ब्रह्मणः पार्थिवोत्तम ।</s-l><s-l>धर्ममेतं स्वयं देवो हरिर्नारायणः प्रभुः ।</s-l><s-l>उज्जगारारविन्दाक्षो ब्रह्मणः पश्यतस्तदा ॥ ३६ ॥</s-l></s-lg><s-lg><s-l>सनत्कुमारो भगवांस्ततः प्राधीतवान्नृप ।</s-l><s-l>सनत्कुमारादपि च वीरणो वै प्रजापतिः ।</s-l><s-l>कृतादौ कुरुशार्दूल धर्ममेतमधीतवान् ॥ ३७ ॥</s-l></s-lg><s-lg><s-l>वीरणश्चाप्यधीत्यैनं रौच्याय मनवे ददौ ।</s-l><s-l>रौच्यः पुत्राय शुद्धाय सुव्रताय सुमेधसे ॥ ३८ ॥</s-l></s-lg><s-lg><s-l>कुक्षिनाम्नेऽथ प्रददौ दिशां पालाय धर्मिणे ।</s-l><s-l>ततः सोऽन्तर्दधे भूयो नारायणमुखोद्गतः ॥ ३९ ॥</s-l></s-lg><s-lg><s-l>अण्डजे जन्मनि पुनर्ब्रह्मणे हरियोनये ।</s-l><s-l>एष धर्मः समुद्भूतो नारायणमुखात्पुनः ॥ ४० ॥</s-l></s-lg><s-lg><s-l>गृहीतो ब्रह्मणा राजन्प्रयुक्तश्च यथाविधि ।</s-l><s-l>अध्यापिताश्च मुनयो नाम्ना बर्हिषदो नृप ॥ ४१ ॥</s-l></s-lg><s-lg><s-l>बर्हिषद्भ्यश्च संक्रान्तः सामवेदान्तगं द्विजम् ।</s-l><s-l>ज्येष्ठं नाम्नाभिविख्यातं ज्येष्ठसामव्रतो हरिः ॥ ४२ ॥</s-l></s-lg><s-lg><s-l>ज्येष्ठाच्चाप्यनुसंक्रान्तो राजानमविकम्पनम् ।</s-l><s-l>अन्तर्दधे ततो राजन्नेष धर्मः प्रभोर्हरेः ॥ ४३ ॥</s-l></s-lg><s-lg><s-l>यदिदं सप्तमं जन्म पद्मजं ब्रह्मणो नृप ।</s-l><s-l>तत्रैष धर्मः कथितः स्वयं नारायणेन हि ॥ ४४ ॥</s-l></s-lg><s-lg><s-l>पितामहाय शुद्धाय युगादौ लोकधारिणे ।</s-l><s-l>पितामहश्च दक्षाय धर्ममेतं पुरा ददौ ॥ ४५ ॥</s-l></s-lg><s-lg><s-l>ततो ज्येष्ठे तु दौहित्रे प्रादाद्दक्षो नृपोत्तम ।</s-l><s-l>आदित्ये सवितुर्ज्येष्ठे विवस्वाञ्जगृहे ततः ॥ ४६ ॥</s-l></s-lg><s-lg><s-l>त्रेतायुगादौ च पुनर्विवस्वान्मनवे ददौ ।</s-l><s-l>मनुश्च लोकभूत्यर्थं सुतायेक्ष्वाकवे ददौ ॥ ४७ ॥</s-l></s-lg><s-lg><s-l>इक्ष्वाकुणा च कथितो व्याप्य लोकानवस्थितः ।</s-l><s-l>गमिष्यति क्षयान्ते च पुनर्नारायणं नृप ॥ ४८ ॥</s-l></s-lg><s-lg><s-l>व्रतिनां चापि यो धर्मः स ते पूर्वं नृपोत्तम ।</s-l><s-l>कथितो हरिगीतासु समासविधिकल्पितः ॥ ४९ ॥</s-l></s-lg><s-lg><s-l>नारदेन तु संप्राप्तः सरहस्यः ससंग्रहः ।</s-l><s-l>एष धर्मो जगन्नाथात्साक्षान्नारायणान्नृप ॥ ५० ॥</s-l></s-lg><s-lg><s-l>एवमेष महान्धर्म आद्यो राजन्सनातनः ।</s-l><s-l>दुर्विज्ञेयो दुष्करश्च सात्वतैर्धार्यते सदा ॥ ५१ ॥</s-l></s-lg><s-lg><s-l>धर्मज्ञानेन चैतेन सुप्रयुक्तेन कर्मणा ।</s-l><s-l>अहिंसाधर्मयुक्तेन प्रीयते हरिरीश्वरः ॥ ५२ ॥</s-l></s-lg><s-lg><s-l>एकव्यूहविभागो वा क्वचिद्द्विव्यूहसंज्ञितः ।</s-l><s-l>त्रिव्यूहश्चापि संख्यातश्चतुर्व्यूहश्च दृश्यते ॥ ५३ ॥</s-l></s-lg><s-lg><s-l>हरिरेव हि क्षेत्रज्ञो निर्ममो निष्कलस्तथा ।</s-l><s-l>जीवश्च सर्वभूतेषु पञ्चभूतगुणातिगः ॥ ५४ ॥</s-l></s-lg><s-lg><s-l>मनश्च प्रथितं राजन्पञ्चेन्द्रियसमीरणम् ।</s-l><s-l>एष लोकनिधिर्धीमानेष लोकविसर्गकृत् ॥ ५५ ॥</s-l></s-lg><s-lg><s-l>अकर्ता चैव कर्ता च कार्यं कारणमेव च ।</s-l><s-l>यथेच्छति तथा राजन्क्रीडते पुरुषोऽव्ययः ॥ ५६ ॥</s-l></s-lg><s-lg><s-l>एष एकान्तिधर्मस्ते कीर्तितो नृपसत्तम ।</s-l><s-l>मया गुरुप्रसादेन दुर्विज्ञेयोऽकृतात्मभिः ।</s-l><s-l>एकान्तिनो हि पुरुषा दुर्लभा बहवो नृप ॥ ५७ ॥</s-l></s-lg><s-lg><s-l>यद्येकान्तिभिराकीर्णं जगत्स्यात्कुरुनन्दन ।</s-l><s-l>अहिंसकैरात्मविद्भिः सर्वभूतहिते रतैः ।</s-l><s-l>भवेत्कृतयुगप्राप्तिराशीःकर्मविवर्जितैः ॥ ५८ ॥</s-l></s-lg><s-lg><s-l>एवं स भगवान्व्यासो गुरुर्मम विशां पते ।</s-l><s-l>कथयामास धर्मज्ञो धर्मराज्ञे द्विजोत्तमः ॥ ५९ ॥</s-l></s-lg><s-lg><s-l>ऋषीणां संनिधौ राजञ्शृण्वतोः कृष्णभीष्मयोः ।</s-l><s-l>तस्याप्यकथयत्पूर्वं नारदः सुमहातपाः ॥ ६० ॥</s-l></s-lg><s-lg><s-l>देवं परमकं ब्रह्म श्वेतं चन्द्राभमच्युतम् ।</s-l><s-l>यत्र चैकान्तिनो यान्ति नारायणपरायणाः ॥ ६१ ॥</s-l></s-lg><s-lg><s-l> जनमेजय उवाच ।</s-l><s-l>एवं बहुविधं धर्मं प्रतिबुद्धैर्निषेवितम् ।</s-l><s-l>न कुर्वन्ति कथं विप्रा अन्ये नानाव्रते स्थिताः ॥ ६२ ॥</s-l></s-lg><s-lg><s-l> वैशंपायन उवाच ।</s-l><s-l>तिस्रः प्रकृतयो राजन्देहबन्धेषु निर्मिताः ।</s-l><s-l>सात्त्विकी राजसी चैव तामसी चेति भारत ॥ ६३ ॥</s-l></s-lg><s-lg><s-l>देहबन्धेषु पुरुषः श्रेष्ठः कुरुकुलोद्वह ।</s-l><s-l>सात्त्विकः पुरुषव्याघ्र भवेन्मोक्षार्थनिश्चितः ॥ ६४ ॥</s-l></s-lg><s-lg><s-l>अत्रापि स विजानाति पुरुषं ब्रह्मवर्तिनम् ।</s-l><s-l>नारायणपरो मोक्षस्ततो वै सात्त्विकः स्मृतः ॥ ६५ ॥</s-l></s-lg><s-lg><s-l>मनीषितं च प्राप्नोति चिन्तयन्पुरुषोत्तमम् ।</s-l><s-l>एकान्तभक्तिः सततं नारायणपरायणः ॥ ६६ ॥</s-l></s-lg><s-lg><s-l>मनीषिणो हि ये केचिद्यतयो मोक्षकाङ्क्षिणः ।</s-l><s-l>तेषां वै छिन्नतृष्णानां योगक्षेमवहो हरिः ॥ ६७ ॥</s-l></s-lg><s-lg><s-l>जायमानं हि पुरुषं यं पश्येन्मधुसूदनः ।</s-l><s-l>सात्त्विकस्तु स विज्ञेयो भवेन्मोक्षे च निश्चितः ॥ ६८ ॥</s-l></s-lg><s-lg><s-l>सांख्ययोगेन तुल्यो हि धर्म एकान्तसेवितः ।</s-l><s-l>नारायणात्मके मोक्षे ततो यान्ति परां गतिम् ॥ ६९ ॥</s-l></s-lg><s-lg><s-l>नारायणेन दृष्टश्च प्रतिबुद्धो भवेत्पुमान् ।</s-l><s-l>एवमात्मेच्छया राजन्प्रतिबुद्धो न जायते ॥ ७० ॥</s-l></s-lg><s-lg><s-l>राजसी तामसी चैव व्यामिश्रे प्रकृती स्मृते ।</s-l><s-l>तदात्मकं हि पुरुषं जायमानं विशां पते ।</s-l><s-l>प्रवृत्तिलक्षणैर्युक्तं नावेक्षति हरिः स्वयम् ॥ ७१ ॥</s-l></s-lg><s-lg><s-l>पश्यत्येनं जायमानं ब्रह्मा लोकपितामहः ।</s-l><s-l>रजसा तमसा चैव मानुषं समभिप्लुतम् ॥ ७२ ॥</s-l></s-lg><s-lg><s-l>कामं देवाश्च ऋषयः सत्त्वस्था नृपसत्तम ।</s-l><s-l>हीनाः सत्त्वेन सूक्ष्मेण ततो वैकारिकाः स्मृताः ॥ ७३ ॥</s-l></s-lg><s-lg><s-l> जनमेजय उवाच ।</s-l><s-l>कथं वैकारिको गच्छेत्पुरुषः पुरुषोत्तमम् ॥ ७४ ॥</s-l></s-lg><s-lg><s-l> वैशंपायन उवाच ।</s-l><s-l>सुसूक्ष्मसत्त्वसंयुक्तं संयुक्तं त्रिभिरक्षरैः ।</s-l><s-l>पुरुषः पुरुषं गच्छेन्निष्क्रियः पञ्चविंशकम् ॥ ७५ ॥</s-l></s-lg><s-lg><s-l>एवमेकं सांख्ययोगं वेदारण्यकमेव च ।</s-l><s-l>परस्पराङ्गान्येतानि पञ्चरात्रं च कथ्यते ।</s-l><s-l>एष एकान्तिनां धर्मो नारायणपरात्मकः ॥ ७६ ॥</s-l></s-lg><s-lg><s-l>यथा समुद्रात्प्रसृता जलौघास्तमेव राजन्पुनराविशन्ति ।</s-l><s-l>इमे तथा ज्ञानमहाजलौघा नारायणं वै पुनराविशन्ति ॥ ७७ ॥</s-l></s-lg><s-lg><s-l>एष ते कथितो धर्मः सात्वतो यदुबान्धव ।</s-l><s-l>कुरुष्वैनं यथान्यायं यदि शक्नोषि भारत ॥ ७८ ॥</s-l></s-lg><s-lg><s-l>एवं हि सुमहाभागो नारदो गुरवे मम ।</s-l><s-l>श्वेतानां यतिनामाह एकान्तगतिमव्ययाम् ॥ ७९ ॥</s-l></s-lg><s-lg><s-l>व्यासश्चाकथयत्प्रीत्या धर्मपुत्राय धीमते ।</s-l><s-l>स एवायं मया तुभ्यमाख्यातः प्रसृतो गुरोः ॥ ८० ॥</s-l></s-lg><s-lg><s-l>इत्थं हि दुश्चरो धर्म एष पार्थिवसत्तम ।</s-l><s-l>यथैव त्वं तथैवान्ये न भजन्ति विमोहिताः ॥ ८१ ॥</s-l></s-lg><s-lg><s-l>कृष्ण एव हि लोकानां भावनो मोहनस्तथा ।</s-l><s-l>संहारकारकश्चैव कारणं च विशां पते ॥ ८२ ॥</s-l></s-lg>