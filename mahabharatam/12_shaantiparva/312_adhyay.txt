<s-lg><s-l> भीष्म उवाच ।</s-l><s-l>स मोक्षमनुचिन्त्यैव शुकः पितरमभ्यगात् ।</s-l><s-l>प्राहाभिवाद्य च गुरुं श्रेयोर्थी विनयान्वितः ॥ १ ॥</s-l></s-lg><s-lg><s-l>मोक्षधर्मेषु कुशलो भगवान्प्रब्रवीतु मे ।</s-l><s-l>यथा मे मनसः शान्तिः परमा संभवेत्प्रभो ॥ २ ॥</s-l></s-lg><s-lg><s-l>श्रुत्वा पुत्रस्य वचनं परमर्षिरुवाच तम् ।</s-l><s-l>अधीष्व पुत्र मोक्षं वै धर्मांश्च विविधानपि ॥ ३ ॥</s-l></s-lg><s-lg><s-l>पितुर्नियोगाज्जग्राह शुको ब्रह्मविदां वरः ।</s-l><s-l>योगशास्त्रं च निखिलं कापिलं चैव भारत ॥ ४ ॥</s-l></s-lg><s-lg><s-l>स तं ब्राह्म्या श्रिया युक्तं ब्रह्मतुल्यपराक्रमम् ।</s-l><s-l>मेने पुत्रं यदा व्यासो मोक्षविद्याविशारदम् ॥ ५ ॥</s-l></s-lg><s-lg><s-l>उवाच गच्छेति तदा जनकं मिथिलेश्वरम् ।</s-l><s-l>स ते वक्ष्यति मोक्षार्थं निखिलेन विशेषतः ॥ ६ ॥</s-l></s-lg><s-lg><s-l>पितुर्नियोगादगमन्मैथिलं जनकं नृपम् ।</s-l><s-l>प्रष्टुं धर्मस्य निष्ठां वै मोक्षस्य च परायणम् ॥ ७ ॥</s-l></s-lg><s-lg><s-l>उक्तश्च मानुषेण त्वं पथा गच्छेत्यविस्मितः ।</s-l><s-l>न प्रभावेण गन्तव्यमन्तरिक्षचरेण वै ॥ ८ ॥</s-l></s-lg><s-lg><s-l>आर्जवेणैव गन्तव्यं न सुखान्वेषिणा पथा ।</s-l><s-l>नान्वेष्टव्या विशेषास्तु विशेषा हि प्रसङ्गिनः ॥ ९ ॥</s-l></s-lg><s-lg><s-l>अहंकारो न कर्तव्यो याज्ये तस्मिन्नराधिपे ।</s-l><s-l>स्थातव्यं च वशे तस्य स ते छेत्स्यति संशयम् ॥ १० ॥</s-l></s-lg><s-lg><s-l>स धर्मकुशलो राजा मोक्षशास्त्रविशारदः ।</s-l><s-l>याज्यो मम स यद्ब्रूयात्तत्कार्यमविशङ्कया ॥ ११ ॥</s-l></s-lg><s-lg><s-l>एवमुक्तः स धर्मात्मा जगाम मिथिलां मुनिः ।</s-l><s-l>पद्भ्यां शक्तोऽन्तरिक्षेण क्रान्तुं भूमिं ससागराम् ॥ १२ ॥</s-l></s-lg><s-lg><s-l>स गिरींश्चाप्यतिक्रम्य नदीस्तीर्त्वा सरांसि च ।</s-l><s-l>बहुव्यालमृगाकीर्णा विविधाश्चाटवीस्तथा ॥ १३ ॥</s-l></s-lg><s-lg><s-l>मेरोर्हरेश्च द्वे वर्षे वर्षं हैमवतं तथा ।</s-l><s-l>क्रमेणैव व्यतिक्रम्य भारतं वर्षमासदत् ॥ १४ ॥</s-l></s-lg><s-lg><s-l>स देशान्विविधान्पश्यंश्चीनहूणनिषेवितान् ।</s-l><s-l>आर्यावर्तमिमं देशमाजगाम महामुनिः ॥ १५ ॥</s-l></s-lg><s-lg><s-l>पितुर्वचनमाज्ञाय तमेवार्थं विचिन्तयन् ।</s-l><s-l>अध्वानं सोऽतिचक्राम खेऽचरः खे चरन्निव ॥ १६ ॥</s-l></s-lg><s-lg><s-l>पत्तनानि च रम्याणि स्फीतानि नगराणि च ।</s-l><s-l>रत्नानि च विचित्राणि शुकः पश्यन्न पश्यति ॥ १७ ॥</s-l></s-lg><s-lg><s-l>उद्यानानि च रम्याणि तथैवायतनानि च ।</s-l><s-l>पुण्यानि चैव तीर्थानि सोऽतिक्रम्य तथाध्वनः ॥ १८ ॥</s-l></s-lg><s-lg><s-l>सोऽचिरेणैव कालेन विदेहानाससाद ह ।</s-l><s-l>रक्षितान्धर्मराजेन जनकेन महात्मना ॥ १९ ॥</s-l></s-lg><s-lg><s-l>तत्र ग्रामान्बहून्पश्यन्बह्वन्नरसभोजनान् ।</s-l><s-l>पल्लीघोषान्समृद्धांश्च बहुगोकुलसंकुलान् ॥ २० ॥</s-l></s-lg><s-lg><s-l>स्फीतांश्च शालियवसैर्हंससारससेवितान् ।</s-l><s-l>पद्मिनीभिश्च शतशः श्रीमतीभिरलंकृतान् ॥ २१ ॥</s-l></s-lg><s-lg><s-l>स विदेहानतिक्रम्य समृद्धजनसेवितान् ।</s-l><s-l>मिथिलोपवनं रम्यमाससाद महर्द्धिमत् ॥ २२ ॥</s-l></s-lg><s-lg><s-l>हस्त्यश्वरथसंकीर्णं नरनारीसमाकुलम् ।</s-l><s-l>पश्यन्नपश्यन्निव तत्समतिक्रामदच्युतः ॥ २३ ॥</s-l></s-lg><s-lg><s-l>मनसा तं वहन्भारं तमेवार्थं विचिन्तयन् ।</s-l><s-l>आत्मारामः प्रसन्नात्मा मिथिलामाससाद ह ॥ २४ ॥</s-l></s-lg><s-lg><s-l>तस्या द्वारं समासाद्य द्वारपालैर्निवारितः ।</s-l><s-l>स्थितो ध्यानपरो मुक्तो विदितः प्रविवेश ह ॥ २५ ॥</s-l></s-lg><s-lg><s-l>स राजमार्गमासाद्य समृद्धजनसंकुलम् ।</s-l><s-l>पार्थिवक्षयमासाद्य निःशङ्कः प्रविवेश ह ॥ २६ ॥</s-l></s-lg><s-lg><s-l>तत्रापि द्वारपालास्तमुग्रवाचो न्यषेधयन् ।</s-l><s-l>तथैव च शुकस्तत्र निर्मन्युः समतिष्ठत ॥ २७ ॥</s-l></s-lg><s-lg><s-l>न चातपाध्वसंतप्तः क्षुत्पिपासाश्रमान्वितः ।</s-l><s-l>प्रताम्यति ग्लायति वा नापैति च तथातपात् ॥ २८ ॥</s-l></s-lg><s-lg><s-l>तेषां तु द्वारपालानामेकः शोकसमन्वितः ।</s-l><s-l>मध्यंगतमिवादित्यं दृष्ट्वा शुकमवस्थितम् ॥ २९ ॥</s-l></s-lg><s-lg><s-l>पूजयित्वा यथान्यायमभिवाद्य कृताञ्जलिः ।</s-l><s-l>प्रावेशयत्ततः कक्ष्यां द्वितीयां राजवेश्मनः ॥ ३० ॥</s-l></s-lg><s-lg><s-l>तत्रासीनः शुकस्तात मोक्षमेवानुचिन्तयन् ।</s-l><s-l>छायायामातपे चैव समदर्शी महाद्युतिः ॥ ३१ ॥</s-l></s-lg><s-lg><s-l>तं मुहूर्तादिवागम्य राज्ञो मन्त्री कृताञ्जलिः ।</s-l><s-l>प्रावेशयत्ततः कक्ष्यां तृतीयां राजवेश्मनः ॥ ३२ ॥</s-l></s-lg><s-lg><s-l>तत्रान्तःपुरसंबद्धं महच्चैत्ररथोपमम् ।</s-l><s-l>सुविभक्तजलाक्रीडं रम्यं पुष्पितपादपम् ॥ ३३ ॥</s-l></s-lg><s-lg><s-l>तद्दर्शयित्वा स शुकं मन्त्री काननमुत्तमम् ।</s-l><s-l>अर्हमासनमादिश्य निश्चक्राम ततः पुनः ॥ ३४ ॥</s-l></s-lg><s-lg><s-l>तं चारुवेषाः सुश्रोण्यस्तरुण्यः प्रियदर्शनाः ।</s-l><s-l>सूक्ष्मरक्ताम्बरधरास्तप्तकाञ्चनभूषणाः ॥ ३५ ॥</s-l></s-lg><s-lg><s-l>संलापोल्लापकुशला नृत्तगीतविशारदाः ।</s-l><s-l>स्मितपूर्वाभिभाषिण्यो रूपेणाप्सरसां समाः ॥ ३६ ॥</s-l></s-lg><s-lg><s-l>कामोपचारकुशला भावज्ञाः सर्वकोविदाः ।</s-l><s-l>परं पञ्चाशतो नार्यो वारमुख्याः समाद्रवन् ॥ ३७ ॥</s-l></s-lg><s-lg><s-l>पाद्यादीनि प्रतिग्राह्य पूजया परयार्च्य च ।</s-l><s-l>देशकालोपपन्नेन साध्वन्नेनाप्यतर्पयन् ॥ ३८ ॥</s-l></s-lg><s-lg><s-l>तस्य भुक्तवतस्तात तदन्तःपुरकाननम् ।</s-l><s-l>सुरम्यं दर्शयामासुरेकैकश्येन भारत ॥ ३९ ॥</s-l></s-lg><s-lg><s-l>क्रीडन्त्यश्च हसन्त्यश्च गायन्त्यश्चैव ताः शुकम् ।</s-l><s-l>उदारसत्त्वं सत्त्वज्ञाः सर्वाः पर्यचरंस्तदा ॥ ४० ॥</s-l></s-lg><s-lg><s-l>आरणेयस्तु शुद्धात्मा त्रिसंदेहस्त्रिकर्मकृत् ।</s-l><s-l>वश्येन्द्रियो जितक्रोधो न हृष्यति न कुप्यति ॥ ४१ ॥</s-l></s-lg><s-lg><s-l>तस्मै शय्यासनं दिव्यं वरार्हं रत्नभूषितम् ।</s-l><s-l>स्पर्ध्यास्तरणसंस्तीर्णं ददुस्ताः परमस्त्रियः ॥ ४२ ॥</s-l></s-lg><s-lg><s-l>पादशौचं तु कृत्वैव शुकः संध्यामुपास्य च ।</s-l><s-l>निषसादासने पुण्ये तमेवार्थं विचिन्तयन् ॥ ४३ ॥</s-l></s-lg><s-lg><s-l>पूर्वरात्रे तु तत्रासौ भूत्वा ध्यानपरायणः ।</s-l><s-l>मध्यरात्रे यथान्यायं निद्रामाहारयत्प्रभुः ॥ ४४ ॥</s-l></s-lg><s-lg><s-l>ततो मुहूर्तादुत्थाय कृत्वा शौचमनन्तरम् ।</s-l><s-l>स्त्रीभिः परिवृतो धीमान्ध्यानमेवान्वपद्यत ॥ ४५ ॥</s-l></s-lg><s-lg><s-l>अनेन विधिना कार्ष्णिस्तदहःशेषमच्युतः ।</s-l><s-l>तां च रात्रिं नृपकुले वर्तयामास भारत ॥ ४६ ॥</s-l></s-lg>