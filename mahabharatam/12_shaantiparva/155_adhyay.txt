<s-lg><s-l> भीष्म उवाच ।</s-l><s-l>सर्वमेतत्तपोमूलं कवयः परिचक्षते ।</s-l><s-l>न ह्यतप्ततपा मूढः क्रियाफलमवाप्यते ॥ १ ॥</s-l></s-lg><s-lg><s-l>प्रजापतिरिदं सर्वं तपसैवासृजत्प्रभुः ।</s-l><s-l>तथैव वेदानृषयस्तपसा प्रतिपेदिरे ॥ २ ॥</s-l></s-lg><s-lg><s-l>तपसो ह्यानुपूर्व्येण फलमूलानिलाशनाः ।</s-l><s-l>त्रीँल्लोकांस्तपसा सिद्धाः पश्यन्ति सुसमाहिताः ॥ ३ ॥</s-l></s-lg><s-lg><s-l>औषधान्यगदादीनि तिस्रो विद्याश्च संस्कृताः ।</s-l><s-l>तपसैव हि सिध्यन्ति तपोमूलं हि साधनम् ॥ ४ ॥</s-l></s-lg><s-lg><s-l>यद्दुरापं दुराम्नायं दुराधर्षं दुरुत्सहम् ।</s-l><s-l>सर्वं तत्तपसा शक्यं तपो हि दुरतिक्रमम् ॥ ५ ॥</s-l></s-lg><s-lg><s-l>सुरापोऽसंमतादायी भ्रूणहा गुरुतल्पगः ।</s-l><s-l>तपसैव सुतप्तेन नरः पापाद्विमुच्यते ॥ ६ ॥</s-l></s-lg><s-lg><s-l>तपसो बहुरूपस्य तैस्तैर्द्वारैः प्रवर्ततः ।</s-l><s-l>निवृत्त्या वर्तमानस्य तपो नानशनात्परम् ॥ ७ ॥</s-l></s-lg><s-lg><s-l>अहिंसा सत्यवचनं दानमिन्द्रियनिग्रहः ।</s-l><s-l>एतेभ्यो हि महाराज तपो नानशनात्परम् ॥ ८ ॥</s-l></s-lg><s-lg><s-l>न दुष्करतरं दानान्नातिमातरमाश्रमः ।</s-l><s-l>त्रैविद्येभ्यः परं नास्ति संन्यासः परमं तपः ॥ ९ ॥</s-l></s-lg><s-lg><s-l>इन्द्रियाणीह रक्षन्ति धनधान्याभिगुप्तये ।</s-l><s-l>तस्मादर्थे च धर्मे च तपो नानशनात्परम् ॥ १० ॥</s-l></s-lg><s-lg><s-l>ऋषयः पितरो देवा मनुष्या मृगसत्तमाः ।</s-l><s-l>यानि चान्यानि भूतानि स्थावराणि चराणि च ॥ ११ ॥</s-l></s-lg><s-lg><s-l>तपःपरायणाः सर्वे सिध्यन्ति तपसा च ते ।</s-l><s-l>इत्येवं तपसा देवा महत्त्वं चाप्यवाप्नुवन् ॥ १२ ॥</s-l></s-lg><s-lg><s-l>इमानीष्टविभागानि फलानि तपसा सदा ।</s-l><s-l>तपसा शक्यते प्राप्तुं देवत्वमपि निश्चयात् ॥ १३ ॥</s-l></s-lg>