<s-lg><s-l> भीष्म उवाच ।</s-l><s-l>एतस्मिन्नन्तरे शून्ये नारदः समुपागमत् ।</s-l><s-l>शुकं स्वाध्यायनिरतं वेदार्थान्वक्तुमीप्सितान् ॥ १ ॥</s-l></s-lg><s-lg><s-l>देवर्षिं तु शुको दृष्ट्वा नारदं समुपस्थितम् ।</s-l><s-l>अर्घ्यपूर्वेण विधिना वेदोक्तेनाभ्यपूजयत् ॥ २ ॥</s-l></s-lg><s-lg><s-l>नारदोऽथाब्रवीत्प्रीतो ब्रूहि ब्रह्मविदां वर ।</s-l><s-l>केन त्वां श्रेयसा तात योजयामीति हृष्टवत् ॥ ३ ॥</s-l></s-lg><s-lg><s-l>नारदस्य वचः श्रुत्वा शुकः प्रोवाच भारत ।</s-l><s-l>अस्मिँल्लोके हितं यत्स्यात्तेन मां योक्तुमर्हसि ॥ ४ ॥</s-l></s-lg><s-lg><s-l> नारद उवाच ।</s-l><s-l>तत्त्वं जिज्ञासतां पूर्वमृषीणां भावितात्मनाम् ।</s-l><s-l>सनत्कुमारो भगवानिदं वचनमब्रवीत् ॥ ५ ॥</s-l></s-lg><s-lg><s-l>नास्ति विद्यासमं चक्षुर्नास्ति विद्यासमं तपः ।</s-l><s-l>नास्ति रागसमं दुःखं नास्ति त्यागसमं सुखम् ॥ ६ ॥</s-l></s-lg><s-lg><s-l>निवृत्तिः कर्मणः पापात्सततं पुण्यशीलता ।</s-l><s-l>सद्वृत्तिः समुदाचारः श्रेय एतदनुत्तमम् ॥ ७ ॥</s-l></s-lg><s-lg><s-l>मानुष्यमसुखं प्राप्य यः सज्जति स मुह्यति ।</s-l><s-l>नालं स दुःखमोक्षाय सङ्गो वै दुःखलक्षणम् ॥ ८ ॥</s-l></s-lg><s-lg><s-l>सक्तस्य बुद्धिश्चलति मोहजालविवर्धिनी ।</s-l><s-l>मोहजालावृतो दुःखमिह चामुत्र चाश्नुते ॥ ९ ॥</s-l></s-lg><s-lg><s-l>सर्वोपायेन कामस्य क्रोधस्य च विनिग्रहः ।</s-l><s-l>कार्यः श्रेयोर्थिना तौ हि श्रेयोघातार्थमुद्यतौ ॥ १० ॥</s-l></s-lg><s-lg><s-l>नित्यं क्रोधात्तपो रक्षेच्छ्रियं रक्षेत मत्सरात् ।</s-l><s-l>विद्यां मानावमानाभ्यामात्मानं तु प्रमादतः ॥ ११ ॥</s-l></s-lg><s-lg><s-l>आनृशंस्यं परो धर्मः क्षमा च परमं बलम् ।</s-l><s-l>आत्मज्ञानं परं ज्ञानं न सत्याद्विद्यते परम् ॥ १२ ॥</s-l></s-lg><s-lg><s-l>सत्यस्य वचनं श्रेयः सत्यादपि हितं भवेत् ।</s-l><s-l>यद्भूतहितमत्यन्तमेतत्सत्यं मतं मम ॥ १३ ॥</s-l></s-lg><s-lg><s-l>सर्वारम्भफलत्यागी निराशीर्निष्परिग्रहः ।</s-l><s-l>येन सर्वं परित्यक्तं स विद्वान्स च पण्डितः ॥ १४ ॥</s-l></s-lg><s-lg><s-l>इन्द्रियैरिन्द्रियार्थेभ्यश्चरत्यात्मवशैरिह ।</s-l><s-l>असज्जमानः शान्तात्मा निर्विकारः समाहितः ॥ १५ ॥</s-l></s-lg><s-lg><s-l>आत्मभूतैरतद्भूतः सह चैव विनैव च ।</s-l><s-l>स विमुक्तः परं श्रेयो नचिरेणाधिगच्छति ॥ १६ ॥</s-l></s-lg><s-lg><s-l>अदर्शनमसंस्पर्शस्तथासंभाषणं सदा ।</s-l><s-l>यस्य भूतैः सह मुने स श्रेयो विन्दते परम् ॥ १७ ॥</s-l></s-lg><s-lg><s-l>न हिंस्यात्सर्वभूतानि मैत्रायणगतश्चरेत् ।</s-l><s-l>नेदं जन्म समासाद्य वैरं कुर्वीत केनचित् ॥ १८ ॥</s-l></s-lg><s-lg><s-l>आकिंचन्यं सुसंतोषो निराशीष्ट्वमचापलम् ।</s-l><s-l>एतदाहुः परं श्रेय आत्मज्ञस्य जितात्मनः ॥ १९ ॥</s-l></s-lg><s-lg><s-l>परिग्रहं परित्यज्य भव तात जितेन्द्रियः ।</s-l><s-l>अशोकं स्थानमातिष्ठ इह चामुत्र चाभयम् ॥ २० ॥</s-l></s-lg><s-lg><s-l>निरामिषा न शोचन्ति त्यजेहामिषमात्मनः ।</s-l><s-l>परित्यज्यामिषं सौम्य दुःखतापाद्विमोक्ष्यसे ॥ २१ ॥</s-l></s-lg><s-lg><s-l>तपोनित्येन दान्तेन मुनिना संयतात्मना ।</s-l><s-l>अजितं जेतुकामेन भाव्यं सङ्गेष्वसङ्गिना ॥ २२ ॥</s-l></s-lg><s-lg><s-l>गुणसङ्गेष्वनासक्त एकचर्यारतः सदा ।</s-l><s-l>ब्राह्मणो नचिरादेव सुखमायात्यनुत्तमम् ॥ २३ ॥</s-l></s-lg><s-lg><s-l>द्वंद्वारामेषु भूतेषु य एको रमते मुनिः ।</s-l><s-l>विद्धि प्रज्ञानतृप्तं तं ज्ञानतृप्तो न शोचति ॥ २४ ॥</s-l></s-lg><s-lg><s-l>शुभैर्लभति देवत्वं व्यामिश्रैर्जन्म मानुषम् ।</s-l><s-l>अशुभैश्चाप्यधोजन्म कर्मभिर्लभतेऽवशः ॥ २५ ॥</s-l></s-lg><s-lg><s-l>तत्र मृत्युजरादुःखैः सततं समभिद्रुतः ।</s-l><s-l>संसारे पच्यते जन्तुस्तत्कथं नावबुध्यसे ॥ २६ ॥</s-l></s-lg><s-lg><s-l>अहिते हितसंज्ञस्त्वमध्रुवे ध्रुवसंज्ञकः ।</s-l><s-l>अनर्थे चार्थसंज्ञस्त्वं किमर्थं नावबुध्यसे ॥ २७ ॥</s-l></s-lg><s-lg><s-l>संवेष्ट्यमानं बहुभिर्मोहतन्तुभिरात्मजैः ।</s-l><s-l>कोशकारवदात्मानं वेष्टयन्नावबुध्यसे ॥ २८ ॥</s-l></s-lg><s-lg><s-l>अलं परिग्रहेणेह दोषवान्हि परिग्रहः ।</s-l><s-l>कृमिर्हि कोशकारस्तु बध्यते स्वपरिग्रहात् ॥ २९ ॥</s-l></s-lg><s-lg><s-l>पुत्रदारकुटुम्बेषु सक्ताः सीदन्ति जन्तवः ।</s-l><s-l>सरःपङ्कार्णवे मग्ना जीर्णा वनगजा इव ॥ ३० ॥</s-l></s-lg><s-lg><s-l>महाजालसमाकृष्टान्स्थले मत्स्यानिवोद्धृतान् ।</s-l><s-l>स्नेहजालसमाकृष्टान्पश्य जन्तून्सुदुःखितान् ॥ ३१ ॥</s-l></s-lg><s-lg><s-l>कुटुम्बं पुत्रदारं च शरीरं द्रव्यसंचयाः ।</s-l><s-l>पारक्यमध्रुवं सर्वं किं स्वं सुकृतदुष्कृतम् ॥ ३२ ॥</s-l></s-lg><s-lg><s-l>यदा सर्वं परित्यज्य गन्तव्यमवशेन ते ।</s-l><s-l>अनर्थे किं प्रसक्तस्त्वं स्वमर्थं नानुतिष्ठसि ॥ ३३ ॥</s-l></s-lg><s-lg><s-l>अविश्रान्तमनालम्बमपाथेयमदैशिकम् ।</s-l><s-l>तमःकान्तारमध्वानं कथमेको गमिष्यसि ॥ ३४ ॥</s-l></s-lg><s-lg><s-l>न हि त्वा प्रस्थितं कश्चित्पृष्ठतोऽनुगमिष्यति ।</s-l><s-l>सुकृतं दुष्कृतं च त्वा यास्यन्तमनुयास्यति ॥ ३५ ॥</s-l></s-lg><s-lg><s-l>विद्या कर्म च शौर्यं च ज्ञानं च बहुविस्तरम् ।</s-l><s-l>अर्थार्थमनुसार्यन्ते सिद्धार्थस्तु विमुच्यते ॥ ३६ ॥</s-l></s-lg><s-lg><s-l>निबन्धनी रज्जुरेषा या ग्रामे वसतो रतिः ।</s-l><s-l>छित्त्वैनां सुकृतो यान्ति नैनां छिन्दन्ति दुष्कृतः ॥ ३७ ॥</s-l></s-lg><s-lg><s-l>रूपकूलां मनःस्रोतां स्पर्शद्वीपां रसावहाम् ।</s-l><s-l>गन्धपङ्कां शब्दजलां स्वर्गमार्गदुरावहाम् ॥ ३८ ॥</s-l></s-lg><s-lg><s-l>क्षमारित्रां सत्यमयीं धर्मस्थैर्यवटाकराम् ।</s-l><s-l>त्यागवाताध्वगां शीघ्रां बुद्धिनावा नदीं तरेत् ॥ ३९ ॥</s-l></s-lg><s-lg><s-l>त्यज धर्ममधर्मं च उभे सत्यानृते त्यज ।</s-l><s-l>उभे सत्यानृते त्यक्त्वा येन त्यजसि तं त्यज ॥ ४० ॥</s-l></s-lg><s-lg><s-l>त्यज धर्ममसंकल्पादधर्मं चाप्यहिंसया ।</s-l><s-l>उभे सत्यानृते बुद्ध्या बुद्धिं परमनिश्चयात् ॥ ४१ ॥</s-l></s-lg><s-lg><s-l>अस्थिस्थूणं स्नायुयुतं मांसशोणितलेपनम् ।</s-l><s-l>चर्मावनद्धं दुर्गन्धि पूर्णं मूत्रपुरीषयोः ॥ ४२ ॥</s-l></s-lg><s-lg><s-l>जराशोकसमाविष्टं रोगायतनमातुरम् ।</s-l><s-l>रजस्वलमनित्यं च भूतावासं समुत्सृज ॥ ४३ ॥</s-l></s-lg><s-lg><s-l>इदं विश्वं जगत्सर्वमजगच्चापि यद्भवेत् ।</s-l><s-l>महाभूतात्मकं सर्वं महद्यत्परमाणु यत् ॥ ४४ ॥</s-l></s-lg><s-lg><s-l>इन्द्रियाणि च पञ्चैव तमः सत्त्वं रजस्तथा ।</s-l><s-l>इत्येष सप्तदशको राशिरव्यक्तसंज्ञकः ॥ ४५ ॥</s-l></s-lg><s-lg><s-l>सर्वैरिहेन्द्रियार्थैश्च व्यक्ताव्यक्तैर्हि संहितः ।</s-l><s-l>पञ्चविंशक इत्येष व्यक्ताव्यक्तमयो गुणः ॥ ४६ ॥</s-l></s-lg><s-lg><s-l>एतैः सर्वैः समायुक्तः पुमानित्यभिधीयते ।</s-l><s-l>त्रिवर्गोऽत्र सुखं दुःखं जीवितं मरणं तथा ॥ ४७ ॥</s-l></s-lg><s-lg><s-l>य इदं वेद तत्त्वेन स वेद प्रभवाप्ययौ ।</s-l><s-l>पाराशर्येह बोद्धव्यं ज्ञानानां यच्च किंचन ॥ ४८ ॥</s-l></s-lg><s-lg><s-l>इन्द्रियैर्गृह्यते यद्यत्तत्तद्व्यक्तमिति स्थितिः ।</s-l><s-l>अव्यक्तमिति विज्ञेयं लिङ्गग्राह्यमतीन्द्रियम् ॥ ४९ ॥</s-l></s-lg><s-lg><s-l>इन्द्रियैर्नियतैर्देही धाराभिरिव तर्प्यते ।</s-l><s-l>लोके विततमात्मानं लोकं चात्मनि पश्यति ॥ ५० ॥</s-l></s-lg><s-lg><s-l>परावरदृशः शक्तिर्ज्ञानवेलां न पश्यति ।</s-l><s-l>पश्यतः सर्वभूतानि सर्वावस्थासु सर्वदा ॥ ५१ ॥</s-l></s-lg><s-lg><s-l>ब्रह्मभूतस्य संयोगो नाशुभेनोपपद्यते ।</s-l><s-l>ज्ञानेन विविधान्क्लेशानतिवृत्तस्य मोहजान् ।</s-l><s-l>लोके बुद्धिप्रकाशेन लोकमार्गो न रिष्यते ॥ ५२ ॥</s-l></s-lg><s-lg><s-l>अनादिनिधनं जन्तुमात्मनि स्थितमव्ययम् ।</s-l><s-l>अकर्तारममूर्तं च भगवानाह तीर्थवित् ॥ ५३ ॥</s-l></s-lg><s-lg><s-l>यो जन्तुः स्वकृतैस्तैस्तैः कर्मभिर्नित्यदुःखितः ।</s-l><s-l>स दुःखप्रतिघातार्थं हन्ति जन्तूननेकधा ॥ ५४ ॥</s-l></s-lg><s-lg><s-l>ततः कर्म समादत्ते पुनरन्यन्नवं बहु ।</s-l><s-l>तप्यतेऽथ पुनस्तेन भुक्त्वापथ्यमिवातुरः ॥ ५५ ॥</s-l></s-lg><s-lg><s-l>अजस्रमेव मोहार्तो दुःखेषु सुखसंज्ञितः ।</s-l><s-l>बध्यते मथ्यते चैव कर्मभिर्मन्थवत्सदा ॥ ५६ ॥</s-l></s-lg><s-lg><s-l>ततो निवृत्तो बन्धात्स्वात्कर्मणामुदयादिह ।</s-l><s-l>परिभ्रमति संसारं चक्रवद्बहुवेदनः ॥ ५७ ॥</s-l></s-lg><s-lg><s-l>स त्वं निवृत्तबन्धस्तु निवृत्तश्चापि कर्मतः ।</s-l><s-l>सर्ववित्सर्वजित्सिद्धो भव भावविवर्जितः ॥ ५८ ॥</s-l></s-lg><s-lg><s-l>संयमेन नवं बन्धं निवर्त्य तपसो बलात् ।</s-l><s-l>संप्राप्ता बहवः सिद्धिमप्यबाधां सुखोदयाम् ॥ ५९ ॥</s-l></s-lg>