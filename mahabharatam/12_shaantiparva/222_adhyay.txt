<s-lg><s-l> युधिष्ठिर उवाच ।</s-l><s-l>किंशीलः किंसमाचारः किंविद्यः किंपरायणः ।</s-l><s-l>प्राप्नोति ब्रह्मणः स्थानं यत्परं प्रकृतेर्ध्रुवम् ॥ १ ॥</s-l></s-lg><s-lg><s-l> भीष्म उवाच ।</s-l><s-l>मोक्षधर्मेषु नियतो लघ्वाहारो जितेन्द्रियः ।</s-l><s-l>प्राप्नोति ब्रह्मणः स्थानं यत्परं प्रकृतेर्ध्रुवम् ॥ २ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>जैगीषव्यस्य संवादमसितस्य च भारत ॥ ३ ॥</s-l></s-lg><s-lg><s-l>जैगीषव्यं महाप्राज्ञं धर्माणामागतागमम् ।</s-l><s-l>अक्रुध्यन्तमहृष्यन्तमसितो देवलोऽब्रवीत् ॥ ४ ॥</s-l></s-lg><s-lg><s-l>न प्रीयसे वन्द्यमानो निन्द्यमानो न कुप्यसि ।</s-l><s-l>का ते प्रज्ञा कुतश्चैषा किं चैतस्याः परायणम् ॥ ५ ॥</s-l></s-lg><s-lg><s-l>इति तेनानुयुक्तः स तमुवाच महातपाः ।</s-l><s-l>महद्वाक्यमसंदिग्धं पुष्कलार्थपदं शुचि ॥ ६ ॥</s-l></s-lg><s-lg><s-l>या गतिर्या परा निष्ठा या शान्तिः पुण्यकर्मणाम् ।</s-l><s-l>तां तेऽहं संप्रवक्ष्यामि यन्मां पृच्छसि वै द्विज ॥ ७ ॥</s-l></s-lg><s-lg><s-l>निन्दत्सु च समो नित्यं प्रशंसत्सु च देवल ।</s-l><s-l>निह्नुवन्ति च ये तेषां समयं सुकृतं च ये ॥ ८ ॥</s-l></s-lg><s-lg><s-l>उक्ताश्च न विवक्षन्ति वक्तारमहिते रतम् ।</s-l><s-l>प्रतिहन्तुं न चेच्छन्ति हन्तारं वै मनीषिणः ॥ ९ ॥</s-l></s-lg><s-lg><s-l>नाप्राप्तमनुशोचन्ति प्राप्तकालानि कुर्वते ।</s-l><s-l>न चातीतानि शोचन्ति न चैनान्प्रतिजानते ॥ १० ॥</s-l></s-lg><s-lg><s-l>संप्राप्तानां च पूज्यानां कामादर्थेषु देवल ।</s-l><s-l>यथोपपत्तिं कुर्वन्ति शक्तिमन्तः कृतव्रताः ॥ ११ ॥</s-l></s-lg><s-lg><s-l>पक्वविद्या महाप्राज्ञा जितक्रोधा जितेन्द्रियाः ।</s-l><s-l>मनसा कर्मणा वाचा नापराध्यन्ति कस्यचित् ॥ १२ ॥</s-l></s-lg><s-lg><s-l>अनीर्षवो न चान्योन्यं विहिंसन्ति कदाचन ।</s-l><s-l>न च जातूपतप्यन्ते धीराः परसमृद्धिभिः ॥ १३ ॥</s-l></s-lg><s-lg><s-l>निन्दाप्रशंसे चात्यर्थं न वदन्ति परस्य ये ।</s-l><s-l>न च निन्दाप्रशंसाभ्यां विक्रियन्ते कदाचन ॥ १४ ॥</s-l></s-lg><s-lg><s-l>सर्वतश्च प्रशान्ता ये सर्वभूतहिते रताः ।</s-l><s-l>न क्रुध्यन्ति न हृष्यन्ति नापराध्यन्ति कस्यचित् ।</s-l><s-l>विमुच्य हृदयग्रन्थींश्चङ्क्रम्यन्ते यथासुखम् ॥ १५ ॥</s-l></s-lg><s-lg><s-l>न येषां बान्धवाः सन्ति ये चान्येषां न बान्धवाः ।</s-l><s-l>अमित्राश्च न सन्त्येषां ये चामित्रा न कस्यचित् ॥ १६ ॥</s-l></s-lg><s-lg><s-l>य एवं कुर्वते मर्त्याः सुखं जीवन्ति सर्वदा ।</s-l><s-l>धर्ममेवानुवर्तन्ते धर्मज्ञा द्विजसत्तम ।</s-l><s-l>ये ह्यतो विच्युता मार्गात्ते हृष्यन्त्युद्विजन्ति च ॥ १७ ॥</s-l></s-lg><s-lg><s-l>आस्थितस्तमहं मार्गमसूयिष्यामि कं कथम् ।</s-l><s-l>निन्द्यमानः प्रशस्तो वा हृष्येयं केन हेतुना ॥ १८ ॥</s-l></s-lg><s-lg><s-l>यद्यदिच्छन्ति तन्मार्गमभिगच्छन्ति मानवाः ।</s-l><s-l>न मे निन्दाप्रशंसाभ्यां ह्रासवृद्धी भविष्यतः ॥ १९ ॥</s-l></s-lg><s-lg><s-l>अमृतस्येव संतृप्येदवमानस्य तत्त्ववित् ।</s-l><s-l>विषस्येवोद्विजेन्नित्यं संमानस्य विचक्षणः ॥ २० ॥</s-l></s-lg><s-lg><s-l>अवज्ञातः सुखं शेते इह चामुत्र चोभयोः ।</s-l><s-l>विमुक्तः सर्वपापेभ्यो योऽवमन्ता स बध्यते ॥ २१ ॥</s-l></s-lg><s-lg><s-l>परां गतिं च ये केचित्प्रार्थयन्ति मनीषिणः ।</s-l><s-l>एतद्व्रतं समाश्रित्य सुखमेधन्ति ते जनाः ॥ २२ ॥</s-l></s-lg><s-lg><s-l>सर्वतश्च समाहृत्य क्रतून्सर्वाञ्जितेन्द्रियः ।</s-l><s-l>प्राप्नोति ब्रह्मणः स्थानं यत्परं प्रकृतेर्ध्रुवम् ॥ २३ ॥</s-l></s-lg><s-lg><s-l>नास्य देवा न गन्धर्वा न पिशाचा न राक्षसाः ।</s-l><s-l>पदमन्ववरोहन्ति प्राप्तस्य परमां गतिम् ॥ २४ ॥</s-l></s-lg>