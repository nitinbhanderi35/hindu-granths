<s-lg><s-l> व्यास उवाच ।</s-l><s-l>मनः प्रसृजते भावं बुद्धिरध्यवसायिनी ।</s-l><s-l>हृदयं प्रियाप्रिये वेद त्रिविधा कर्मचोदना ॥ १ ॥</s-l></s-lg><s-lg><s-l>इन्द्रियेभ्यः परा ह्यर्था अर्थेभ्यः परमं मनः ।</s-l><s-l>मनसस्तु परा बुद्धिर्बुद्धेरात्मा परो मतः ॥ २ ॥</s-l></s-lg><s-lg><s-l>बुद्धिरात्मा मनुष्यस्य बुद्धिरेवात्मनोऽऽत्मिका ।</s-l><s-l>यदा विकुरुते भावं तदा भवति सा मनः ॥ ३ ॥</s-l></s-lg><s-lg><s-l>इन्द्रियाणां पृथग्भावाद्बुद्धिर्विक्रियते ह्यणु ।</s-l><s-l>शृण्वती भवति श्रोत्रं स्पृशती स्पर्श उच्यते ॥ ४ ॥</s-l></s-lg><s-lg><s-l>पश्यन्ती भवते दृष्टी रसती रसनं भवेत् ।</s-l><s-l>जिघ्रती भवति घ्राणं बुद्धिर्विक्रियते पृथक् ॥ ५ ॥</s-l></s-lg><s-lg><s-l>इन्द्रियाणीति तान्याहुस्तेष्वदृश्याधितिष्ठति ।</s-l><s-l>तिष्ठती पुरुषे बुद्धिस्त्रिषु भावेषु वर्तते ॥ ६ ॥</s-l></s-lg><s-lg><s-l>कदाचिल्लभते प्रीतिं कदाचिदपि शोचते ।</s-l><s-l>न सुखेन न दुःखेन कदाचिदिह युज्यते ॥ ७ ॥</s-l></s-lg><s-lg><s-l>सेयं भावात्मिका भावांस्त्रीनेतानतिवर्तते ।</s-l><s-l>सरितां सागरो भर्ता महावेलामिवोर्मिमान् ॥ ८ ॥</s-l></s-lg><s-lg><s-l>यदा प्रार्थयते किंचित्तदा भवति सा मनः ।</s-l><s-l>अधिष्ठानानि वै बुद्ध्या पृथगेतानि संस्मरेत् ।</s-l><s-l>इन्द्रियाण्येव मेध्यानि विजेतव्यानि कृत्स्नशः ॥ ९ ॥</s-l></s-lg><s-lg><s-l>सर्वाण्येवानुपूर्व्येण यद्यन्नानुविधीयते ।</s-l><s-l>अविभागगता बुद्धिर्भावे मनसि वर्तते ।</s-l><s-l>प्रवर्तमानं तु रजः सत्त्वमप्यनुवर्तते ॥ १० ॥</s-l></s-lg><s-lg><s-l>ये चैव भावा वर्तन्ते सर्व एष्वेव ते त्रिषु ।</s-l><s-l>अन्वर्थाः संप्रवर्तन्ते रथनेमिमरा इव ॥ ११ ॥</s-l></s-lg><s-lg><s-l>प्रदीपार्थं नरः कुर्यादिन्द्रियैर्बुद्धिसत्तमैः ।</s-l><s-l>निश्चरद्भिर्यथायोगमुदासीनैर्यदृच्छया ॥ १२ ॥</s-l></s-lg><s-lg><s-l>एवंस्वभावमेवेदमिति विद्वान्न मुह्यति ।</s-l><s-l>अशोचन्नप्रहृष्यंश्च नित्यं विगतमत्सरः ॥ १३ ॥</s-l></s-lg><s-lg><s-l>न ह्यात्मा शक्यते द्रष्टुमिन्द्रियैः कामगोचरैः ।</s-l><s-l>प्रवर्तमानैरनये दुर्धरैरकृतात्मभिः ॥ १४ ॥</s-l></s-lg><s-lg><s-l>तेषां तु मनसा रश्मीन्यदा सम्यङ्नियच्छति ।</s-l><s-l>तदा प्रकाशते ह्यात्मा घटे दीप इव ज्वलन् ।</s-l><s-l>सर्वेषामेव भूतानां तमस्यपगते यथा ॥ १५ ॥</s-l></s-lg><s-lg><s-l>यथा वारिचरः पक्षी न लिप्यति जले चरन् ।</s-l><s-l>एवमेव कृतप्रज्ञो न दोषैर्विषयांश्चरन् ।</s-l><s-l>असज्जमानः सर्वेषु न कथंचन लिप्यते ॥ १६ ॥</s-l></s-lg><s-lg><s-l>त्यक्त्वा पूर्वकृतं कर्म रतिर्यस्य सदात्मनि ।</s-l><s-l>सर्वभूतात्मभूतस्य गुणमार्गेष्वसज्जतः ॥ १७ ॥</s-l></s-lg><s-lg><s-l>सत्त्वमात्मा प्रसवति गुणान्वापि कदा च न ।</s-l><s-l>न गुणा विदुरात्मानं गुणान्वेद स सर्वदा ॥ १८ ॥</s-l></s-lg><s-lg><s-l>परिद्रष्टा गुणानां स स्रष्टा चैव यथातथम् ।</s-l><s-l>सत्त्वक्षेत्रज्ञयोरेतदन्तरं विद्धि सूक्ष्मयोः ॥ १९ ॥</s-l></s-lg><s-lg><s-l>सृजते तु गुणानेक एको न सृजते गुणान् ।</s-l><s-l>पृथग्भूतौ प्रकृत्या तौ संप्रयुक्तौ च सर्वदा ॥ २० ॥</s-l></s-lg><s-lg><s-l>यथा मत्स्योऽद्भिरन्यः सन्संप्रयुक्तौ तथैव तौ ।</s-l><s-l>मशकोदुम्बरौ चापि संप्रयुक्तौ यथा सह ॥ २१ ॥</s-l></s-lg><s-lg><s-l>इषीका वा यथा मुञ्जे पृथक्च सह चैव च ।</s-l><s-l>तथैव सहितावेतावन्योन्यस्मिन्प्रतिष्ठितौ ॥ २२ ॥</s-l></s-lg>