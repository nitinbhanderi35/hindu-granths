<s-lg><s-l> भीष्म उवाच ।</s-l><s-l>एषा प्रथमतो वृत्तिर्द्वितीयां शृणु भारत ।</s-l><s-l>यः कश्चिज्जनयेदर्थं राज्ञा रक्ष्यः स मानवः ॥ १ ॥</s-l></s-lg><s-lg><s-l>ह्रियमाणममात्येन भृतो वा यदि वाभृतः ।</s-l><s-l>यो राजकोशं नश्यन्तमाचक्षीत युधिष्ठिर ॥ २ ॥</s-l></s-lg><s-lg><s-l>श्रोतव्यं तस्य च रहो रक्ष्यश्चामात्यतो भवेत् ।</s-l><s-l>अमात्या ह्युपहन्तारं भूयिष्ठं घ्नन्ति भारत ॥ ३ ॥</s-l></s-lg><s-lg><s-l>राजकोशस्य गोप्तारं राजकोशविलोपकाः ।</s-l><s-l>समेत्य सर्वे बाधन्ते स विनश्यत्यरक्षितः ॥ ४ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>मुनिः कालकवृक्षीयः कौसल्यं यदुवाच ह ॥ ५ ॥</s-l></s-lg><s-lg><s-l>कोसलानामाधिपत्यं संप्राप्ते क्षेमदर्शिनि ।</s-l><s-l>मुनिः कालकवृक्षीय आजगामेति नः श्रुतम् ॥ ६ ॥</s-l></s-lg><s-lg><s-l>स काकं पञ्जरे बद्ध्वा विषयं क्षेमदर्शिनः ।</s-l><s-l>पूर्वं पर्यचरद्युक्तः प्रवृत्त्यर्थी पुनः पुनः ॥ ७ ॥</s-l></s-lg><s-lg><s-l>अधीये वायसीं विद्यां शंसन्ति मम वायसाः ।</s-l><s-l>अनागतमतीतं च यच्च संप्रति वर्तते ॥ ८ ॥</s-l></s-lg><s-lg><s-l>इति राष्ट्रे परिपतन्बहुशः पुरुषैः सह ।</s-l><s-l>सर्वेषां राजयुक्तानां दुष्कृतं परिपृष्टवान् ॥ ९ ॥</s-l></s-lg><s-lg><s-l>स बुद्ध्वा तस्य राष्ट्रस्य व्यवसायं हि सर्वशः ।</s-l><s-l>राजयुक्तापचारांश्च सर्वान्बुद्ध्वा ततस्ततः ॥ १० ॥</s-l></s-lg><s-lg><s-l>तमेव काकमादाय राजानं द्रष्टुमागमत् ।</s-l><s-l>सर्वज्ञोऽस्मीति वचनं ब्रुवाणः संशितव्रतः ॥ ११ ॥</s-l></s-lg><s-lg><s-l>स स्म कौसल्यमागम्य राजामात्यमलंकृतम् ।</s-l><s-l>प्राह काकस्य वचनादमुत्रेदं त्वया कृतम् ॥ १२ ॥</s-l></s-lg><s-lg><s-l>असौ चासौ च जानीते राजकोशस्त्वया हृतः ।</s-l><s-l>एवमाख्याति काकोऽयं तच्छीघ्रमनुगम्यताम् ॥ १३ ॥</s-l></s-lg><s-lg><s-l>तथान्यानपि स प्राह राजकोशहरान्सदा ।</s-l><s-l>न चास्य वचनं किंचिदकृतं श्रूयते क्वचित् ॥ १४ ॥</s-l></s-lg><s-lg><s-l>तेन विप्रकृताः सर्वे राजयुक्ताः कुरूद्वह ।</s-l><s-l>तमतिक्रम्य सुप्तस्य निशि काकमपोथयन् ॥ १५ ॥</s-l></s-lg><s-lg><s-l>वायसं तु विनिर्भिन्नं दृष्ट्वा बाणेन पञ्जरे ।</s-l><s-l>पूर्वाह्णे ब्राह्मणो वाक्यं क्षेमदर्शिनमब्रवीत् ॥ १६ ॥</s-l></s-lg><s-lg><s-l>राजंस्त्वामभयं याचे प्रभुं प्राणधनेश्वरम् ।</s-l><s-l>अनुज्ञातस्त्वया ब्रूयां वचनं त्वत्पुरो हितम् ॥ १७ ॥</s-l></s-lg><s-lg><s-l>मित्रार्थमभिसंतप्तो भक्त्या सर्वात्मना गतः ।</s-l><s-l>अयं तवार्थं हरते यो ब्रूयादक्षमान्वितः ॥ १८ ॥</s-l></s-lg><s-lg><s-l>संबुबोधयिषुर्मित्रं सदश्वमिव सारथिः ।</s-l><s-l>अतिमन्युप्रसक्तो हि प्रसज्य हितकारणम् ॥ १९ ॥</s-l></s-lg><s-lg><s-l>तथाविधस्य सुहृदः क्षन्तव्यं संविजानता ।</s-l><s-l>ऐश्वर्यमिच्छता नित्यं पुरुषेण बुभूषता ॥ २० ॥</s-l></s-lg><s-lg><s-l>तं राजा प्रत्युवाचेदं यन्मा किंचिद्भवान्वदेत् ।</s-l><s-l>कस्मादहं न क्षमेयमाकाङ्क्षन्नात्मनो हितम् ॥ २१ ॥</s-l></s-lg><s-lg><s-l>ब्राह्मण प्रतिजानीहि प्रब्रूहि यदि चेच्छसि ।</s-l><s-l>करिष्यामि हि ते वाक्यं यद्यन्मां विप्र वक्ष्यसि ॥ २२ ॥</s-l></s-lg><s-lg><s-l> मुनिरुवाच ।</s-l><s-l>ज्ञात्वा नयानपायांश्च भृत्यतस्ते भयानि च ।</s-l><s-l>भक्त्या वृत्तिं समाख्यातुं भवतोऽन्तिकमागमम् ॥ २३ ॥</s-l></s-lg><s-lg><s-l>प्रागेवोक्तश्च दोषोऽयमाचार्यैर्नृपसेविनाम् ।</s-l><s-l>अगतीकगतिर्ह्येषा या राज्ञा सह जीविका ॥ २४ ॥</s-l></s-lg><s-lg><s-l>आशीविषैश्च तस्याहुः संगतं यस्य राजभिः ।</s-l><s-l>बहुमित्राश्च राजानो बह्वमित्रास्तथैव च ॥ २५ ॥</s-l></s-lg><s-lg><s-l>तेभ्यः सर्वेभ्य एवाहुर्भयं राजोपसेविनाम् ।</s-l><s-l>अथैषामेकतो राजन्मुहूर्तादेव भीर्भवेत् ॥ २६ ॥</s-l></s-lg><s-lg><s-l>नैकान्तेनाप्रमादो हि कर्तुं शक्यो महीपतौ ।</s-l><s-l>न तु प्रमादः कर्तव्यः कथंचिद्भूतिमिच्छता ॥ २७ ॥</s-l></s-lg><s-lg><s-l>प्रमादाद्धि स्खलेद्राजा स्खलिते नास्ति जीवितम् ।</s-l><s-l>अग्निं दीप्तमिवासीदेद्राजानमुपशिक्षितः ॥ २८ ॥</s-l></s-lg><s-lg><s-l>आशीविषमिव क्रुद्धं प्रभुं प्राणधनेश्वरम् ।</s-l><s-l>यत्नेनोपचरेन्नित्यं नाहमस्मीति मानवः ॥ २९ ॥</s-l></s-lg><s-lg><s-l>दुर्व्याहृताच्छङ्कमानो दुष्कृताद्दुरधिष्ठितात् ।</s-l><s-l>दुरासिताद्दुर्व्रजितादिङ्गितादङ्गचेष्टितात् ॥ ३० ॥</s-l></s-lg><s-lg><s-l>देवतेव हि सर्वार्थान्कुर्याद्राजा प्रसादितः ।</s-l><s-l>वैश्वानर इव क्रुद्धः समूलमपि निर्दहेत् ।</s-l><s-l>इति राजन्मयः प्राह वर्तते च तथैव तत् ॥ ३१ ॥</s-l></s-lg><s-lg><s-l>अथ भूयांसमेवार्थं करिष्यामि पुनः पुनः ।</s-l><s-l>ददात्यस्मद्विधोऽमात्यो बुद्धिसाहाय्यमापदि ॥ ३२ ॥</s-l></s-lg><s-lg><s-l>वायसश्चैव मे राजन्नन्तकायाभिसंहितः ।</s-l><s-l>न च मेऽत्र भवान्गर्ह्यो न च येषां भवान्प्रियः ।</s-l><s-l>हिताहितांस्तु बुध्येथा मा परोक्षमतिर्भव ॥ ३३ ॥</s-l></s-lg><s-lg><s-l>ये त्वादानपरा एव वसन्ति भवतो गृहे ।</s-l><s-l>अभूतिकामा भूतानां तादृशैर्मेऽभिसंहितम् ॥ ३४ ॥</s-l></s-lg><s-lg><s-l>ये वा भवद्विनाशेन राज्यमिच्छन्त्यनन्तरम् ।</s-l><s-l>अन्तरैरभिसंधाय राजन्सिध्यन्ति नान्यथा ॥ ३५ ॥</s-l></s-lg><s-lg><s-l>तेषामहं भयाद्राजन्गमिष्याम्यन्यमाश्रमम् ।</s-l><s-l>तैर्हि मे संधितो बाणः काके निपतितः प्रभो ॥ ३६ ॥</s-l></s-lg><s-lg><s-l>छद्मना मम काकश्च गमितो यमसादनम् ।</s-l><s-l>दृष्टं ह्येतन्मया राजंस्तपोदीर्घेण चक्षुषा ॥ ३७ ॥</s-l></s-lg><s-lg><s-l>बहुनक्रझषग्राहां तिमिंगिलगणायुताम् ।</s-l><s-l>काकेन बडिशेनेमामतार्षं त्वामहं नदीम् ॥ ३८ ॥</s-l></s-lg><s-lg><s-l>स्थाण्वश्मकण्टकवतीं व्याघ्रसिंहगजाकुलाम् ।</s-l><s-l>दुरासदां दुष्प्रवेशां गुहां हैमवतीमिव ॥ ३९ ॥</s-l></s-lg><s-lg><s-l>अग्निना तामसं दुर्गं नौभिराप्यं च गम्यते ।</s-l><s-l>राजदुर्गावतरणे नोपायं पण्डिता विदुः ॥ ४० ॥</s-l></s-lg><s-lg><s-l>गहनं भवतो राज्यमन्धकारतमोवृतम् ।</s-l><s-l>नेह विश्वसितुं शक्यं भवतापि कुतो मया ॥ ४१ ॥</s-l></s-lg><s-lg><s-l>अतो नायं शुभो वासस्तुल्ये सदसती इह ।</s-l><s-l>वधो ह्येवात्र सुकृते दुष्कृते न च संशयः ॥ ४२ ॥</s-l></s-lg><s-lg><s-l>न्यायतो दुष्कृते घातः सुकृते स्यात्कथं वधः ।</s-l><s-l>नेह युक्तं चिरं स्थातुं जवेनातो व्रजेद्बुधः ॥ ४३ ॥</s-l></s-lg><s-lg><s-l>सीता नाम नदी राजन्प्लवो यस्यां निमज्जति ।</s-l><s-l>तथोपमामिमां मन्ये वागुरां सर्वघातिनीम् ॥ ४४ ॥</s-l></s-lg><s-lg><s-l>मधुप्रपातो हि भवान्भोजनं विषसंयुतम् ।</s-l><s-l>असतामिव ते भावो वर्तते न सतामिव ।</s-l><s-l>आशीविषैः परिवृतः कूपस्त्वमिव पार्थिव ॥ ४५ ॥</s-l></s-lg><s-lg><s-l>दुर्गतीर्था बृहत्कूला करीरीवेत्रसंयुता ।</s-l><s-l>नदी मधुरपानीया यथा राजंस्तथा भवान् ।</s-l><s-l>श्वगृध्रगोमायुयुतो राजहंससमो ह्यसि ॥ ४६ ॥</s-l></s-lg><s-lg><s-l>यथाश्रित्य महावृक्षं कक्षः संवर्धते महान् ।</s-l><s-l>ततस्तं संवृणोत्येव तमतीत्य च वर्धते ॥ ४७ ॥</s-l></s-lg><s-lg><s-l>तेनैवोपेन्धनो नूनं दावो दहति दारुणः ।</s-l><s-l>तथोपमा ह्यमात्यास्ते राजंस्तान्परिशोधय ॥ ४८ ॥</s-l></s-lg><s-lg><s-l>भवतैव कृता राजन्भवता परिपालिताः ।</s-l><s-l>भवन्तं पर्यवज्ञाय जिघांसन्ति भवत्प्रियम् ॥ ४९ ॥</s-l></s-lg><s-lg><s-l>उषितं शङ्कमानेन प्रमादं परिरक्षता ।</s-l><s-l>अन्तःसर्प इवागारे वीरपत्न्या इवालये ।</s-l><s-l>शीलं जिज्ञासमानेन राज्ञश्च सहजीविना ॥ ५० ॥</s-l></s-lg><s-lg><s-l>कच्चिज्जितेन्द्रियो राजा कच्चिदभ्यन्तरा जिताः ।</s-l><s-l>कच्चिदेषां प्रियो राजा कच्चिद्राज्ञः प्रियाः प्रजाः ॥ ५१ ॥</s-l></s-lg><s-lg><s-l>जिज्ञासुरिह संप्राप्तस्तवाहं राजसत्तम ।</s-l><s-l>तस्य मे रोचसे राजन्क्षुधितस्येव भोजनम् ॥ ५२ ॥</s-l></s-lg><s-lg><s-l>अमात्या मे न रोचन्ते वितृष्णस्य यथोदकम् ।</s-l><s-l>भवतोऽर्थकृदित्येव मयि दोषो हि तैः कृतः ।</s-l><s-l>विद्यते कारणं नान्यदिति मे नात्र संशयः ॥ ५३ ॥</s-l></s-lg><s-lg><s-l>न हि तेषामहं द्रुग्धस्तत्तेषां दोषवद्गतम् ।</s-l><s-l>अरेर्हि दुर्हताद्भेयं भग्नपृष्ठादिवोरगात् ॥ ५४ ॥</s-l></s-lg><s-lg><s-l> राजोवाच ।</s-l><s-l>भूयसा परिबर्हेण सत्कारेण च भूयसा ।</s-l><s-l>पूजितो ब्राह्मणश्रेष्ठ भूयो वस गृहे मम ॥ ५५ ॥</s-l></s-lg><s-lg><s-l>ये त्वां ब्राह्मण नेच्छन्ति न ते वत्स्यन्ति मे गृहे ।</s-l><s-l>भवतैव हि तज्ज्ञेयं यदिदानीमनन्तरम् ॥ ५६ ॥</s-l></s-lg><s-lg><s-l>यथा स्याद्दुष्कृतो दण्डो यथा च सुकृतं कृतम् ।</s-l><s-l>तथा समीक्ष्य भगवञ्श्रेयसे विनियुङ्क्ष्व माम् ॥ ५७ ॥</s-l></s-lg><s-lg><s-l> मुनिरुवाच ।</s-l><s-l>अदर्शयन्निमं दोषमेकैकं दुर्बलं कुरु ।</s-l><s-l>ततः कारणमाज्ञाय पुरुषं पुरुषं जहि ॥ ५८ ॥</s-l></s-lg><s-lg><s-l>एकदोषा हि बहवो मृद्नीयुरपि कण्टकान् ।</s-l><s-l>मन्त्रभेदभयाद्राजंस्तस्मादेतद्ब्रवीमि ते ॥ ५९ ॥</s-l></s-lg><s-lg><s-l>वयं तु ब्राह्मणा नाम मृदुदण्डाः कृपालवः ।</s-l><s-l>स्वस्ति चेच्छामि भवतः परेषां च यथात्मनः ॥ ६० ॥</s-l></s-lg><s-lg><s-l>राजन्नात्मानमाचक्षे संबन्धी भवतो ह्यहम् ।</s-l><s-l>मुनिः कालकवृक्षीय इत्येवमभिसंज्ञितः ॥ ६१ ॥</s-l></s-lg><s-lg><s-l>पितुः सखा च भवतः संमतः सत्यसंगरः ।</s-l><s-l>व्यापन्ने भवतो राज्ये राजन्पितरि संस्थिते ॥ ६२ ॥</s-l></s-lg><s-lg><s-l>सर्वकामान्परित्यज्य तपस्तप्तं तदा मया ।</s-l><s-l>स्नेहात्त्वां प्रब्रवीम्येतन्मा भूयो विभ्रमेदिति ॥ ६३ ॥</s-l></s-lg><s-lg><s-l>उभे दृष्ट्वा दुःखसुखे राज्यं प्राप्य यदृच्छया ।</s-l><s-l>राज्येनामात्यसंस्थेन कथं राजन्प्रमाद्यसि ॥ ६४ ॥</s-l></s-lg><s-lg><s-l> भीष्म उवाच ।</s-l><s-l>ततो राजकुले नान्दी संजज्ञे भूयसी पुनः ।</s-l><s-l>पुरोहितकुले चैव संप्राप्ते ब्राह्मणर्षभे ॥ ६५ ॥</s-l></s-lg><s-lg><s-l>एकच्छत्रां महीं कृत्वा कौसल्याय यशस्विने ।</s-l><s-l>मुनिः कालकवृक्षीय ईजे क्रतुभिरुत्तमैः ॥ ६६ ॥</s-l></s-lg><s-lg><s-l>हितं तद्वचनं श्रुत्वा कौसल्योऽन्वशिषन्महीम् ।</s-l><s-l>तथा च कृतवान्राजा यथोक्तं तेन भारत ॥ ६७ ॥</s-l></s-lg>