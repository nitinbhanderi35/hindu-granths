<s-lg><s-l> युधिष्ठिर उवाच ।</s-l><s-l>यदप्यल्पतरं कर्म तदप्येकेन दुष्करम् ।</s-l><s-l>पुरुषेणासहायेन किमु राज्यं पितामह ॥ १ ॥</s-l></s-lg><s-lg><s-l>किंशीलः किंसमाचारो राज्ञोऽर्थसचिवो भवेत् ।</s-l><s-l>कीदृशे विश्वसेद्राजा कीदृशे नापि विश्वसेत् ॥ २ ॥</s-l></s-lg><s-lg><s-l> भीष्म उवाच ।</s-l><s-l>चतुर्विधानि मित्राणि राज्ञां राजन्भवन्त्युत ।</s-l><s-l>सहार्थो भजमानश्च सहजः कृत्रिमस्तथा ॥ ३ ॥</s-l></s-lg><s-lg><s-l>धर्मात्मा पञ्चमं मित्रं स तु नैकस्य न द्वयोः ।</s-l><s-l>यतो धर्मस्ततो वा स्यान्मध्यस्थो वा ततो भवेत् ॥ ४ ॥</s-l></s-lg><s-lg><s-l>यस्तस्यार्थो न रोचेत न तं तस्य प्रकाशयेत् ।</s-l><s-l>धर्माधर्मेण राजानश्चरन्ति विजिगीषवः ॥ ५ ॥</s-l></s-lg><s-lg><s-l>चतुर्णां मध्यमौ श्रेष्ठौ नित्यं शङ्क्यौ तथापरौ ।</s-l><s-l>सर्वे नित्यं शङ्कितव्याः प्रत्यक्षं कार्यमात्मनः ॥ ६ ॥</s-l></s-lg><s-lg><s-l>न हि राज्ञा प्रमादो वै कर्तव्यो मित्ररक्षणे ।</s-l><s-l>प्रमादिनं हि राजानं लोकाः परिभवन्त्युत ॥ ७ ॥</s-l></s-lg><s-lg><s-l>असाधुः साधुतामेति साधुर्भवति दारुणः ।</s-l><s-l>अरिश्च मित्रं भवति मित्रं चापि प्रदुष्यति ॥ ८ ॥</s-l></s-lg><s-lg><s-l>अनित्यचित्तः पुरुषस्तस्मिन्को जातु विश्वसेत् ।</s-l><s-l>तस्मात्प्रधानं यत्कार्यं प्रत्यक्षं तत्समाचरेत् ॥ ९ ॥</s-l></s-lg><s-lg><s-l>एकान्तेन हि विश्वासः कृत्स्नो धर्मार्थनाशकः ।</s-l><s-l>अविश्वासश्च सर्वत्र मृत्युना न विशिष्यते ॥ १० ॥</s-l></s-lg><s-lg><s-l>अकालमृत्युर्विश्वासो विश्वसन्हि विपद्यते ।</s-l><s-l>यस्मिन्करोति विश्वासमिच्छतस्तस्य जीवति ॥ ११ ॥</s-l></s-lg><s-lg><s-l>तस्माद्विश्वसितव्यं च शङ्कितव्यं च केषुचित् ।</s-l><s-l>एषा नीतिगतिस्तात लक्ष्मीश्चैव सनातनी ॥ १२ ॥</s-l></s-lg><s-lg><s-l>यं मन्येत ममाभावादिममर्थागमः स्पृशेत् ।</s-l><s-l>नित्यं तस्माच्छङ्कितव्यममित्रं तं विदुर्बुधाः ॥ १३ ॥</s-l></s-lg><s-lg><s-l>यस्य क्षेत्रादप्युदकं क्षेत्रमन्यस्य गच्छति ।</s-l><s-l>न तत्रानिच्छतस्तस्य भिद्येरन्सर्वसेतवः ॥ १४ ॥</s-l></s-lg><s-lg><s-l>तथैवात्युदकाद्भीतस्तस्य भेदनमिच्छति ।</s-l><s-l>यमेवंलक्षणं विद्यात्तममित्रं विनिर्दिशेत् ॥ १५ ॥</s-l></s-lg><s-lg><s-l>यः समृद्ध्या न तुष्येत क्षये दीनतरो भवेत् ।</s-l><s-l>एतदुत्तममित्रस्य निमित्तमभिचक्षते ॥ १६ ॥</s-l></s-lg><s-lg><s-l>यं मन्येत ममाभावादस्याभावो भवेदिति ।</s-l><s-l>तस्मिन्कुर्वीत विश्वासं यथा पितरि वै तथा ॥ १७ ॥</s-l></s-lg><s-lg><s-l>तं शक्त्या वर्धमानश्च सर्वतः परिबृंहयेत् ।</s-l><s-l>नित्यं क्षताद्वारयति यो धर्मेष्वपि कर्मसु ॥ १८ ॥</s-l></s-lg><s-lg><s-l>क्षताद्भीतं विजानीयादुत्तमं मित्रलक्षणम् ।</s-l><s-l>ये तस्य क्षतमिच्छन्ति ते तस्य रिपवः स्मृताः ॥ १९ ॥</s-l></s-lg><s-lg><s-l>व्यसनान्नित्यभीतोऽसौ समृद्ध्यामेव तृप्यते ।</s-l><s-l>यत्स्यादेवंविधं मित्रं तदात्मसममुच्यते ॥ २० ॥</s-l></s-lg><s-lg><s-l>रूपवर्णस्वरोपेतस्तितिक्षुरनसूयकः ।</s-l><s-l>कुलीनः शीलसंपन्नः स ते स्यात्प्रत्यनन्तरः ॥ २१ ॥</s-l></s-lg><s-lg><s-l>मेधावी स्मृतिमान्दक्षः प्रकृत्या चानृशंसवान् ।</s-l><s-l>यो मानितोऽमानितो वा न संदूष्येत्कदाचन ॥ २२ ॥</s-l></s-lg><s-lg><s-l>ऋत्विग्वा यदि वाचार्यः सखा वात्यन्तसंस्तुतः ।</s-l><s-l>गृहे वसेदमात्यस्ते यः स्यात्परमपूजितः ॥ २३ ॥</s-l></s-lg><s-lg><s-l>स ते विद्यात्परं मन्त्रं प्रकृतिं चार्थधर्मयोः ।</s-l><s-l>विश्वासस्ते भवेत्तत्र यथा पितरि वै तथा ॥ २४ ॥</s-l></s-lg><s-lg><s-l>नैव द्वौ न त्रयः कार्या न मृष्येरन्परस्परम् ।</s-l><s-l>एकार्थादेव भूतानां भेदो भवति सर्वदा ॥ २५ ॥</s-l></s-lg><s-lg><s-l>कीर्तिप्रधानो यश्च स्याद्यश्च स्यात्समये स्थितः ।</s-l><s-l>समर्थान्यश्च न द्वेष्टि समर्थान्कुरुते च यः ॥ २६ ॥</s-l></s-lg><s-lg><s-l>यो न कामाद्भयाल्लोभात्क्रोधाद्वा धर्ममुत्सृजेत् ।</s-l><s-l>दक्षः पर्याप्तवचनः स ते स्यात्प्रत्यनन्तरः ॥ २७ ॥</s-l></s-lg><s-lg><s-l>शूरश्चार्यश्च विद्वांश्च प्रतिपत्तिविशारदः ।</s-l><s-l>कुलीनः शीलसंपन्नस्तितिक्षुरनसूयकः ॥ २८ ॥</s-l></s-lg><s-lg><s-l>एते ह्यमात्याः कर्तव्याः सर्वकर्मस्ववस्थिताः ।</s-l><s-l>पूजिताः संविभक्ताश्च सुसहायाः स्वनुष्ठिताः ॥ २९ ॥</s-l></s-lg><s-lg><s-l>कृत्स्नमेते विनिक्षिप्ताः प्रतिरूपेषु कर्मसु ।</s-l><s-l>युक्ता महत्सु कार्येषु श्रेयांस्युत्पादयन्ति च ॥ ३० ॥</s-l></s-lg><s-lg><s-l>एते कर्माणि कुर्वन्ति स्पर्धमाना मिथः सदा ।</s-l><s-l>अनुतिष्ठन्ति चैवार्थानाचक्षाणाः परस्परम् ॥ ३१ ॥</s-l></s-lg><s-lg><s-l>ज्ञातिभ्यश्चैव बिभ्येथा मृत्योरिव यतः सदा ।</s-l><s-l>उपराजेव राजर्धिं ज्ञातिर्न सहते सदा ॥ ३२ ॥</s-l></s-lg><s-lg><s-l>ऋजोर्मृदोर्वदान्यस्य ह्रीमतः सत्यवादिनः ।</s-l><s-l>नान्यो ज्ञातेर्महाबाहो विनाशमभिनन्दति ॥ ३३ ॥</s-l></s-lg><s-lg><s-l>अज्ञातिता नातिसुखा नावज्ञेयास्त्वतः परम् ।</s-l><s-l>अज्ञातिमन्तं पुरुषं परे परिभवन्त्युत ॥ ३४ ॥</s-l></s-lg><s-lg><s-l>निकृतस्य नरैरन्यैर्ज्ञातिरेव परायणम् ।</s-l><s-l>नान्यैर्निकारं सहते ज्ञातेर्ज्ञातिः कदाचन ॥ ३५ ॥</s-l></s-lg><s-lg><s-l>आत्मानमेव जानाति निकृतं बान्धवैरपि ।</s-l><s-l>तेषु सन्ति गुणाश्चैव नैर्गुण्यं तेषु लक्ष्यते ॥ ३६ ॥</s-l></s-lg><s-lg><s-l>नाज्ञातिरनुगृह्णाति नाज्ञातिर्दिग्धमस्यति ।</s-l><s-l>उभयं ज्ञातिलोकेषु दृश्यते साध्वसाधु च ॥ ३७ ॥</s-l></s-lg><s-lg><s-l>तान्मानयेत्पूजयेच्च नित्यं वाचा च कर्मणा ।</s-l><s-l>कुर्याच्च प्रियमेतेभ्यो नाप्रियं किंचिदाचरेत् ॥ ३८ ॥</s-l></s-lg><s-lg><s-l>विश्वस्तवदविश्वस्तस्तेषु वर्तेत सर्वदा ।</s-l><s-l>न हि दोषो गुणो वेति निस्पृक्तस्तेषु दृश्यते ॥ ३९ ॥</s-l></s-lg><s-lg><s-l>तस्यैवं वर्तमानस्य पुरुषस्याप्रमादिनः ।</s-l><s-l>अमित्राः संप्रसीदन्ति तथा मित्रीभवन्त्यपि ॥ ४० ॥</s-l></s-lg><s-lg><s-l>य एवं वर्तते नित्यं ज्ञातिसंबन्धिमण्डले ।</s-l><s-l>मित्रेष्वमित्रेष्वैश्वर्ये चिरं यशसि तिष्ठति ॥ ४१ ॥</s-l></s-lg>