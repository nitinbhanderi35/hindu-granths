<s-lg><s-l> युधिष्ठिर उवाच ।</s-l><s-l>पितामह महाप्राज्ञ संशयो मे महानयम् ।</s-l><s-l>स च्छेत्तव्यस्त्वया राजन्भवान्कुलकरो हि नः ॥ १ ॥</s-l></s-lg><s-lg><s-l>पुरुषाणामयं तात दुर्वृत्तानां दुरात्मनाम् ।</s-l><s-l>कथितो वाक्यसंचारस्ततो विज्ञापयामि ते ॥ २ ॥</s-l></s-lg><s-lg><s-l>यद्धितं राज्यतन्त्रस्य कुलस्य च सुखोदयम् ।</s-l><s-l>आयत्यां च तदात्वे च क्षेमवृद्धिकरं च यत् ॥ ३ ॥</s-l></s-lg><s-lg><s-l>पुत्रपौत्राभिरामं च राष्ट्रवृद्धिकरं च यत् ।</s-l><s-l>अन्नपाने शरीरे च हितं यत्तद्ब्रवीहि मे ॥ ४ ॥</s-l></s-lg><s-lg><s-l>अभिषिक्तो हि यो राजा राज्यस्थो मित्रसंवृतः ।</s-l><s-l>असुहृत्समुपेतो वा स कथं रञ्जयेत्प्रजाः ॥ ५ ॥</s-l></s-lg><s-lg><s-l>यो ह्यसत्प्रग्रहरतिः स्नेहरागबलात्कृतः ।</s-l><s-l>इन्द्रियाणामनीशत्वादसज्जनबुभूषकः ॥ ६ ॥</s-l></s-lg><s-lg><s-l>तस्य भृत्या विगुणतां यान्ति सर्वे कुलोद्गताः ।</s-l><s-l>न च भृत्यफलैरर्थैः स राजा संप्रयुज्यते ॥ ७ ॥</s-l></s-lg><s-lg><s-l>एतान्मे संशयस्थस्य राजधर्मान्सुदुर्लभान् ।</s-l><s-l>बृहस्पतिसमो बुद्ध्या भवाञ्शंसितुमर्हति ॥ ८ ॥</s-l></s-lg><s-lg><s-l>शंसिता पुरुषव्याघ्र त्वं नः कुलहिते रतः ।</s-l><s-l>क्षत्ता चैव पटुप्रज्ञो यो नः शंसति सर्वदा ॥ ९ ॥</s-l></s-lg><s-lg><s-l>त्वत्तः कुलहितं वाक्यं श्रुत्वा राज्यहितोदयम् ।</s-l><s-l>अमृतस्याव्ययस्येव तृप्तः स्वप्स्याम्यहं सुखम् ॥ १० ॥</s-l></s-lg><s-lg><s-l>कीदृषाः संनिकर्षस्था भृत्याः स्युर्वा गुणान्विताः ।</s-l><s-l>कीदृशैः किंकुलीनैर्वा सह यात्रा विधीयते ॥ ११ ॥</s-l></s-lg><s-lg><s-l>न ह्येको भृत्यरहितो राजा भवति रक्षिता ।</s-l><s-l>राज्यं चेदं जनः सर्वस्तत्कुलीनोऽभिशंसति ॥ १२ ॥</s-l></s-lg><s-lg><s-l>न हि प्रशास्तुं राज्यं हि शक्यमेकेन भारत ।</s-l><s-l>असहायवता तात नैवार्थाः केचिदप्युत ।</s-l><s-l>लब्धुं लब्ध्वा चापि सदा रक्षितुं भरतर्षभ ॥ १३ ॥</s-l></s-lg><s-lg><s-l> भीष्म उवाच ।</s-l><s-l>यस्य भृत्यजनः सर्वो ज्ञानविज्ञानकोविदः ।</s-l><s-l>हितैषी कुलजः स्निग्धः स राज्यफलमश्नुते ॥ १४ ॥</s-l></s-lg><s-lg><s-l>मन्त्रिणो यस्य कुलजा असंहार्याः सहोषिताः ।</s-l><s-l>नृपतेर्मतिदाः सन्ति संबन्धज्ञानकोविदाः ॥ १५ ॥</s-l></s-lg><s-lg><s-l>अनागतविधातारः कालज्ञानविशारदाः ।</s-l><s-l>अतिक्रान्तमशोचन्तः स राज्यफलमश्नुते ॥ १६ ॥</s-l></s-lg><s-lg><s-l>समदुःखसुखा यस्य सहायाः सत्यकारिणः ।</s-l><s-l>अर्थचिन्तापरा यस्य स राज्यफलमश्नुते ॥ १७ ॥</s-l></s-lg><s-lg><s-l>यस्य नार्तो जनपदः संनिकर्षगतः सदा ।</s-l><s-l>अक्षुद्रः सत्पथालम्बी स राज्यफलभाग्भवेत् ॥ १८ ॥</s-l></s-lg><s-lg><s-l>कोशाक्षपटलं यस्य कोशवृद्धिकरैर्जनैः ।</s-l><s-l>आप्तैस्तुष्टैश्च सततं धार्यते स नृपोत्तमः ॥ १९ ॥</s-l></s-lg><s-lg><s-l>कोष्ठागारमसंहार्यैराप्तैः संचयतत्परैः ।</s-l><s-l>पात्रभूतैरलुब्धैश्च पाल्यमानं गुणीभवेत् ॥ २० ॥</s-l></s-lg><s-lg><s-l>व्यवहारश्च नगरे यस्य कर्मफलोदयः ।</s-l><s-l>दृश्यते शङ्खलिखितः स धर्मफलभाग्भवेत् ॥ २१ ॥</s-l></s-lg><s-lg><s-l>संगृहीतमनुष्यश्च यो राजा राजधर्मवित् ।</s-l><s-l>षड्वर्गं प्रतिगृह्णन्स धर्मात्फलमुपाश्नुते ॥ २२ ॥</s-l></s-lg>