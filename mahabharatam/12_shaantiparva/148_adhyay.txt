<s-lg><s-l> शौनक उवाच ।</s-l><s-l>तस्मात्तेऽहं प्रवक्ष्यामि धर्ममावृत्तचेतसे ।</s-l><s-l>श्रीमान्महाबलस्तुष्टो यस्त्वं धर्ममवेक्षसे ।</s-l><s-l>पुरस्ताद्दारुणो भूत्वा सुचित्रतरमेव तत् ॥ १ ॥</s-l></s-lg><s-lg><s-l>अनुगृह्णन्ति भूतानि स्वेन वृत्तेन पार्थिव ।</s-l><s-l>कृत्स्ने नूनं सदसती इति लोको व्यवस्यति ।</s-l><s-l>यत्र त्वं तादृशो भूत्वा धर्ममद्यानुपश्यसि ॥ २ ॥</s-l></s-lg><s-lg><s-l>हित्वा सुरुचिरं भक्ष्यं भोगांश्च तप आस्थितः ।</s-l><s-l>इत्येतदपि भूतानामद्भुतं जनमेजय ॥ ३ ॥</s-l></s-lg><s-lg><s-l>यो दुर्बलो भवेद्दाता कृपणो वा तपोधनः ।</s-l><s-l>अनाश्चर्यं तदित्याहुर्नातिदूरे हि वर्तते ॥ ४ ॥</s-l></s-lg><s-lg><s-l>एतदेव हि कार्पण्यं समग्रमसमीक्षितम् ।</s-l><s-l>तस्मात्समीक्षयैव स्याद्भवेत्तस्मिंस्ततो गुणः ॥ ५ ॥</s-l></s-lg><s-lg><s-l>यज्ञो दानं दया वेदाः सत्यं च पृथिवीपते ।</s-l><s-l>पञ्चैतानि पवित्राणि षष्ठं सुचरितं तपः ॥ ६ ॥</s-l></s-lg><s-lg><s-l>तदेव राज्ञां परमं पवित्रं जनमेजय ।</s-l><s-l>तेन सम्यग्गृहीतेन श्रेयांसं धर्ममाप्स्यसि ॥ ७ ॥</s-l></s-lg><s-lg><s-l>पुण्यदेशाभिगमनं पवित्रं परमं स्मृतम् ।</s-l><s-l>अपि ह्युदाहरन्तीमा गाथा गीता ययातिना ॥ ८ ॥</s-l></s-lg><s-lg><s-l>यो मर्त्यः प्रतिपद्येत आयुर्जीवेत वा पुनः ।</s-l><s-l>यज्ञमेकान्ततः कृत्वा तत्संन्यस्य तपश्चरेत् ॥ ९ ॥</s-l></s-lg><s-lg><s-l>पुण्यमाहुः कुरुक्षेत्रं सरस्वत्यां पृथूदकम् ।</s-l><s-l>यत्रावगाह्य पीत्वा वा नैवं श्वोमरणं तपेत् ॥ १० ॥</s-l></s-lg><s-lg><s-l>महासरः पुष्कराणि प्रभासोत्तरमानसे ।</s-l><s-l>कालोदं त्वेव गन्तासि लब्धायुर्जीविते पुनः ॥ ११ ॥</s-l></s-lg><s-lg><s-l>सरस्वतीदृषद्वत्यौ सेवमानोऽनुसंचरेः ।</s-l><s-l>स्वाध्यायशीलः स्थानेषु सर्वेषु समुपस्पृशेः ॥ १२ ॥</s-l></s-lg><s-lg><s-l>त्यागधर्मं पवित्राणां संन्यासं परमब्रवीत् ।</s-l><s-l>अत्राप्युदाहरन्तीमा गाथाः सत्यवता कृताः ॥ १३ ॥</s-l></s-lg><s-lg><s-l>यथा कुमारः सत्यो वै न पुण्यो न च पापकृत् ।</s-l><s-l>न ह्यस्ति सर्वभूतेषु दुःखमस्मिन्कुतः सुखम् ॥ १४ ॥</s-l></s-lg><s-lg><s-l>एवं प्रकृतिभूतानां सर्वसंसर्गयायिनाम् ।</s-l><s-l>त्यजतां जीवितं प्रायो विवृते पुण्यपातके ॥ १५ ॥</s-l></s-lg><s-lg><s-l>यत्त्वेव राज्ञो ज्यायो वै कार्याणां तद्वदामि ते ।</s-l><s-l>बलेन संविभागैश्च जय स्वर्गं पुनीष्व च ॥ १६ ॥</s-l></s-lg><s-lg><s-l>यस्यैवं बलमोजश्च स धर्मस्य प्रभुर्नरः ।</s-l><s-l>ब्राह्मणानां सुखार्थं त्वं पर्येहि पृथिवीमिमाम् ॥ १७ ॥</s-l></s-lg><s-lg><s-l>यथैवैनान्पुराक्षैप्सीस्तथैवैनान्प्रसादय ।</s-l><s-l>अपि धिक्क्रियमाणोऽपि त्यज्यमानोऽप्यनेकधा ॥ १८ ॥</s-l></s-lg><s-lg><s-l>आत्मनो दर्शनं विद्वन्नाहन्तास्मीति मा क्रुधः ।</s-l><s-l>घटमानः स्वकार्येषु कुरु नैःश्रेयसं परम् ॥ १९ ॥</s-l></s-lg><s-lg><s-l>हिमाग्निघोरसदृशो राजा भवति कश्चन ।</s-l><s-l>लाङ्गलाशनिकल्पो वा भवत्यन्यः परंतप ॥ २० ॥</s-l></s-lg><s-lg><s-l>न निःशेषेण मन्तव्यमचिकित्स्येन वा पुनः ।</s-l><s-l>न जातु नाहमस्मीति प्रसक्तव्यमसाधुषु ॥ २१ ॥</s-l></s-lg><s-lg><s-l>विकर्मणा तप्यमानः पादात्पापस्य मुच्यते ।</s-l><s-l>नैतत्कार्यं पुनरिति द्वितीयात्परिमुच्यते ।</s-l><s-l>चरिष्ये धर्ममेवेति तृतीयात्परिमुच्यते ॥ २२ ॥</s-l></s-lg><s-lg><s-l>कल्याणमनुमन्तव्यं पुरुषेण बुभूषता ।</s-l><s-l>ये सुगन्धीनि सेवन्ते तथागन्धा भवन्ति ते ।</s-l><s-l>ये दुर्गन्धीनि सेवन्ते तथागन्धा भवन्ति ते ॥ २३ ॥</s-l></s-lg><s-lg><s-l>तपश्चर्यापरः सद्यः पापाद्धि परिमुच्यते ।</s-l><s-l>संवत्सरमुपास्याग्निमभिशस्तः प्रमुच्यते ।</s-l><s-l>त्रीणि वर्षाण्युपास्याग्निं भ्रूणहा विप्रमुच्यते ॥ २४ ॥</s-l></s-lg><s-lg><s-l>यावतः प्राणिनो हन्यात्तज्जातीयान्स्वभावतः ।</s-l><s-l>प्रमीयमाणानुन्मोच्य भ्रूणहा विप्रमुच्यते ॥ २५ ॥</s-l></s-lg><s-lg><s-l>अपि वाप्सु निमज्जेत त्रिर्जपन्नघमर्षणम् ।</s-l><s-l>यथाश्वमेधावभृथस्तथा तन्मनुरब्रवीत् ॥ २६ ॥</s-l></s-lg><s-lg><s-l>क्षिप्रं प्रणुदते पापं सत्कारं लभते तथा ।</s-l><s-l>अपि चैनं प्रसीदन्ति भूतानि जडमूकवत् ॥ २७ ॥</s-l></s-lg><s-lg><s-l>बृहस्पतिं देवगुरुं सुरासुराः समेत्य सर्वे नृपतेऽन्वयुञ्जन् ।</s-l><s-l>धर्मे फलं वेत्थ कृते महर्षे तथेतरस्मिन्नरके पापलोके ॥ २८ ॥</s-l></s-lg><s-lg><s-l>उभे तु यस्य सुकृते भवेतां किं स्वित्तयोस्तत्र जयोत्तरं स्यात् ।</s-l><s-l>आचक्ष्व नः कर्मफलं महर्षे कथं पापं नुदते पुण्यशीलः ॥ २९ ॥</s-l></s-lg><s-lg><s-l> बृहस्पतिरुवाच ।</s-l><s-l>कृत्वा पापं पूर्वमबुद्धिपूर्वं पुण्यानि यः कुरुते बुद्धिपूर्वम् ।</s-l><s-l>स तत्पापं नुदते पुण्यशीलो वासो यथा मलिनं क्षारयुक्त्या ॥ ३० ॥</s-l></s-lg><s-lg><s-l>पापं कृत्वा न मन्येत नाहमस्मीति पूरुषः ।</s-l><s-l>चिकीर्षेदेव कल्याणं श्रद्दधानोऽनसूयकः ॥ ३१ ॥</s-l></s-lg><s-lg><s-l>छिद्राणि वसनस्येव साधुना विवृणोति यः ।</s-l><s-l>यः पापं पुरुषः कृत्वा कल्याणमभिपद्यते ॥ ३२ ॥</s-l></s-lg><s-lg><s-l>यथादित्यः पुनरुद्यंस्तमः सर्वं व्यपोहति ।</s-l><s-l>कल्याणमाचरन्नेवं सर्वं पापं व्यपोहति ॥ ३३ ॥</s-l></s-lg><s-lg><s-l> भीष्म उवाच ।</s-l><s-l>एवमुक्त्वा स राजानमिन्द्रोतो जनमेजयम् ।</s-l><s-l>याजयामास विधिवद्वाजिमेधेन शौनकः ॥ ३४ ॥</s-l></s-lg><s-lg><s-l>ततः स राजा व्यपनीतकल्मषः श्रिया युतः प्रज्वलिताग्निरूपया ।</s-l><s-l>विवेश राज्यं स्वममित्रकर्शनो दिवं यथा पूर्णवपुर्निशाकरः ॥ ३५ ॥</s-l></s-lg>