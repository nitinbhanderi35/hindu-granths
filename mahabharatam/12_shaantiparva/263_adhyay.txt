<s-lg><s-l> युधिष्ठिर उवाच ।</s-l><s-l>धर्ममर्थं च कामं च वेदाः शंसन्ति भारत ।</s-l><s-l>कस्य लाभो विशिष्टोऽत्र तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्यामि इतिहासं पुरातनम् ।</s-l><s-l>कुण्डधारेण यत्प्रीत्या भक्तायोपकृतं पुरा ॥ २ ॥</s-l></s-lg><s-lg><s-l>अधनो ब्राह्मणः कश्चित्कामाद्धर्ममवैक्षत ।</s-l><s-l>यज्ञार्थं स ततोऽर्थार्थी तपोऽतप्यत दारुणम् ॥ ३ ॥</s-l></s-lg><s-lg><s-l>स निश्चयमथो कृत्वा पूजयामास देवताः ।</s-l><s-l>भक्त्या न चैवाध्यगच्छद्धनं संपूज्य देवताः ॥ ४ ॥</s-l></s-lg><s-lg><s-l>ततश्चिन्तां पुनः प्राप्तः कतमद्दैवतं नु तत् ।</s-l><s-l>यन्मे द्रुतं प्रसीदेत मानुषैरजडीकृतम् ॥ ५ ॥</s-l></s-lg><s-lg><s-l>अथ सौम्येन वपुषा देवानुचरमन्तिके ।</s-l><s-l>प्रत्यपश्यज्जलधरं कुण्डधारमवस्थितम् ॥ ६ ॥</s-l></s-lg><s-lg><s-l>दृष्ट्वैव तं महात्मानं तस्य भक्तिरजायत ।</s-l><s-l>अयं मे धास्यति श्रेयो वपुरेतद्धि तादृशम् ॥ ७ ॥</s-l></s-lg><s-lg><s-l>संनिकृष्टश्च देवस्य न चान्यैर्मानुषैर्वृतः ।</s-l><s-l>एष मे दास्यति धनं प्रभूतं शीघ्रमेव च ॥ ८ ॥</s-l></s-lg><s-lg><s-l>ततो धूपैश्च गन्धैश्च माल्यैरुच्चावचैरपि ।</s-l><s-l>बलिभिर्विविधैश्चापि पूजयामास तं द्विजः ॥ ९ ॥</s-l></s-lg><s-lg><s-l>ततः स्वल्पेन कालेन तुष्टो जलधरस्तदा ।</s-l><s-l>तस्योपकारे नियतामिमां वाचमुवाच ह ॥ १० ॥</s-l></s-lg><s-lg><s-l>ब्रह्मघ्ने च सुरापे च चोरे भग्नव्रते तथा ।</s-l><s-l>निष्कृतिर्विहिता सद्भिः कृतघ्ने नास्ति निष्कृतिः ॥ ११ ॥</s-l></s-lg><s-lg><s-l>आशायास्तनयोऽधर्मः क्रोधोऽसूयासुतः स्मृतः ।</s-l><s-l>पुत्रो लोभो निकृत्यास्तु कृतघ्नो नार्हति प्रजाम् ॥ १२ ॥</s-l></s-lg><s-lg><s-l>ततः स ब्राह्मणः स्वप्ने कुण्डधारस्य तेजसा ।</s-l><s-l>अपश्यत्सर्वभूतानि कुशेषु शयितस्तदा ॥ १३ ॥</s-l></s-lg><s-lg><s-l>शमेन तपसा चैव भक्त्या च निरुपस्कृतः ।</s-l><s-l>शुद्धात्मा ब्राह्मणो रात्रौ निदर्शनमपश्यत ॥ १४ ॥</s-l></s-lg><s-lg><s-l>मणिभद्रं स तत्रस्थं देवतानां महाद्युतिम् ।</s-l><s-l>अपश्यत महात्मानं व्यादिशन्तं युधिष्ठिर ॥ १५ ॥</s-l></s-lg><s-lg><s-l>तत्र देवाः प्रयच्छन्ति राज्यानि च धनानि च ।</s-l><s-l>शुभैः कर्मभिरारब्धाः प्रच्छिदन्त्यशुभेषु च ॥ १६ ॥</s-l></s-lg><s-lg><s-l>पश्यतामथ यक्षाणां कुण्डधारो महाद्युतिः ।</s-l><s-l>निष्पत्य पतितो भूमौ देवानां भरतर्षभ ॥ १७ ॥</s-l></s-lg><s-lg><s-l>ततस्तु देववचनान्मणिभद्रो महायशाः ।</s-l><s-l>उवाच पतितं भूमौ कुण्डधार किमिष्यते ॥ १८ ॥</s-l></s-lg><s-lg><s-l> कुण्डधार उवाच ।</s-l><s-l>यदि प्रसन्ना देवा मे भक्तोऽयं ब्राह्मणो मम ।</s-l><s-l>अस्यानुग्रहमिच्छामि कृतं किंचित्सुखोदयम् ॥ १९ ॥</s-l></s-lg><s-lg><s-l> भीष्म उवाच ।</s-l><s-l>ततस्तं मणिभद्रस्तु पुनर्वचनमब्रवीत् ।</s-l><s-l>देवानामेव वचनात्कुण्डधारं महाद्युतिम् ॥ २० ॥</s-l></s-lg><s-lg><s-l>उत्तिष्ठोत्तिष्ठ भद्रं ते कृतकार्यः सुखी भव ।</s-l><s-l>यावद्धनं प्रार्थयते ब्राह्मणोऽयं सखा तव ।</s-l><s-l>देवानां शासनात्तावदसंख्येयं ददाम्यहम् ॥ २१ ॥</s-l></s-lg><s-lg><s-l>विचार्य कुण्डधारस्तु मानुष्यं चलमध्रुवम् ।</s-l><s-l>तपसे मतिमाधत्त ब्राह्मणस्य यशस्विनः ॥ २२ ॥</s-l></s-lg><s-lg><s-l> कुण्डधार उवाच ।</s-l><s-l>नाहं धनानि याचामि ब्राह्मणाय धनप्रद ।</s-l><s-l>अन्यमेवाहमिच्छामि भक्तायानुग्रहं कृतम् ॥ २३ ॥</s-l></s-lg><s-lg><s-l>पृथिवीं रत्नपूर्णां वा महद्वा धनसंचयम् ।</s-l><s-l>भक्ताय नाहमिच्छामि भवेदेष तु धार्मिकः ॥ २४ ॥</s-l></s-lg><s-lg><s-l>धर्मेऽस्य रमतां बुद्धिर्धर्मं चैवोपजीवतु ।</s-l><s-l>धर्मप्रधानो भवतु ममैषोऽनुग्रहो मतः ॥ २५ ॥</s-l></s-lg><s-lg><s-l> मणिभद्र उवाच ।</s-l><s-l>यदा धर्मफलं राज्यं सुखानि विविधानि च ।</s-l><s-l>फलान्येवायमश्नातु कायक्लेशविवर्जितः ॥ २६ ॥</s-l></s-lg><s-lg><s-l> भीष्म उवाच ।</s-l><s-l>ततस्तदेव बहुशः कुण्डधारो महायशाः ।</s-l><s-l>अभ्यासमकरोद्धर्मे ततस्तुष्टास्य देवताः ॥ २७ ॥</s-l></s-lg><s-lg><s-l> मणिभद्र उवाच ।</s-l><s-l>प्रीतास्ते देवताः सर्वा द्विजस्यास्य तथैव च ।</s-l><s-l>भविष्यत्येष धर्मात्मा धर्मे चाधास्यते मतिः ॥ २८ ॥</s-l></s-lg><s-lg><s-l> भीष्म उवाच ।</s-l><s-l>ततः प्रीतो जलधरः कृतकार्यो युधिष्ठिर ।</s-l><s-l>ईप्सितं मनसो लब्ध्वा वरमन्यैः सुदुर्लभम् ॥ २९ ॥</s-l></s-lg><s-lg><s-l>ततोऽपश्यत चीराणि सूक्ष्माणि द्विजसत्तमः ।</s-l><s-l>पार्श्वतोऽभ्यागतो न्यस्तान्यथ निर्वेदमागतः ॥ ३० ॥</s-l></s-lg><s-lg><s-l> ब्राह्मण उवाच ।</s-l><s-l>अयं न सुकृतं वेत्ति को न्वन्यो वेत्स्यते कृतम् ।</s-l><s-l>गच्छामि वनमेवाहं वरं धर्मेण जीवितुम् ॥ ३१ ॥</s-l></s-lg><s-lg><s-l> भीष्म उवाच ।</s-l><s-l>निर्वेदाद्देवतानां च प्रसादात्स द्विजोत्तमः ।</s-l><s-l>वनं प्रविश्य सुमहत्तप आरब्धवांस्तदा ॥ ३२ ॥</s-l></s-lg><s-lg><s-l>देवतातिथिशेषेण फलमूलाशनो द्विजः ।</s-l><s-l>धर्मे चापि महाराज रतिरस्याभ्यजायत ॥ ३३ ॥</s-l></s-lg><s-lg><s-l>त्यक्त्वा मूलफलं सर्वं पर्णाहारोऽभवद्द्विजः ।</s-l><s-l>पर्णं त्यक्त्वा जलाहारस्तदासीद्द्विजसत्तमः ॥ ३४ ॥</s-l></s-lg><s-lg><s-l>वायुभक्षस्ततः पश्चाद्बहून्वर्षगणानभूत् ।</s-l><s-l>न चास्य क्षीयते प्राणस्तदद्भुतमिवाभवत् ॥ ३५ ॥</s-l></s-lg><s-lg><s-l>धर्मे च श्रद्दधानस्य तपस्युग्रे च वर्ततः ।</s-l><s-l>कालेन महता तस्य दिव्या दृष्टिरजायत ॥ ३६ ॥</s-l></s-lg><s-lg><s-l>तस्य बुद्धिः प्रादुरासीद्यदि दद्यां महद्धनम् ।</s-l><s-l>तुष्टः कस्मैचिदेवाहं न मिथ्या वाग्भवेन्मम ॥ ३७ ॥</s-l></s-lg><s-lg><s-l>ततः प्रहृष्टवदनो भूय आरब्धवांस्तपः ।</s-l><s-l>भूयश्चाचिन्तयत्सिद्धो यत्परं सोऽभ्यपद्यत ॥ ३८ ॥</s-l></s-lg><s-lg><s-l>यदि दद्यामहं राज्यं तुष्टो वै यस्य कस्यचित् ।</s-l><s-l>स भवेदचिराद्राजा न मिथ्या वाग्भवेन्मम ॥ ३९ ॥</s-l></s-lg><s-lg><s-l>तस्य साक्षात्कुण्डधारो दर्शयामास भारत ।</s-l><s-l>ब्राह्मणस्य तपोयोगात्सौहृदेनाभिचोदितः ॥ ४० ॥</s-l></s-lg><s-lg><s-l>समागम्य स तेनाथ पूजां चक्रे यथाविधि ।</s-l><s-l>ब्राह्मणः कुण्डधारस्य विस्मितश्चाभवन्नृप ॥ ४१ ॥</s-l></s-lg><s-lg><s-l>ततोऽब्रवीत्कुण्डधारो दिव्यं ते चक्षुरुत्तमम् ।</s-l><s-l>पश्य राज्ञां गतिं विप्र लोकांश्चावेक्ष चक्षुषा ॥ ४२ ॥</s-l></s-lg><s-lg><s-l>ततो राज्ञां सहस्राणि मग्नानि निरये तदा ।</s-l><s-l>दूरादपश्यद्विप्रः स दिव्ययुक्तेन चक्षुषा ॥ ४३ ॥</s-l></s-lg><s-lg><s-l> कुण्डधार उवाच ।</s-l><s-l>मां पूजयित्वा भावेन यदि त्वं दुःखमाप्नुयाः ।</s-l><s-l>कृतं मया भवेत्किं ते कश्च तेऽनुग्रहो भवेत् ॥ ४४ ॥</s-l></s-lg><s-lg><s-l>पश्य पश्य च भूयस्त्वं कामानिच्छेत्कथं नरः ।</s-l><s-l>स्वर्गद्वारं हि संरुद्धं मानुषेषु विशेषतः ॥ ४५ ॥</s-l></s-lg><s-lg><s-l> भीष्म उवाच ।</s-l><s-l>ततोऽपश्यत्स कामं च क्रोधं लोभं भयं मदम् ।</s-l><s-l>निद्रां तन्द्रीं तथालस्यमावृत्य पुरुषान्स्थितान् ॥ ४६ ॥</s-l></s-lg><s-lg><s-l> कुण्डधार उवाच ।</s-l><s-l>एतैर्लोकाः सुसंरुद्धा देवानां मानुषाद्भयम् ।</s-l><s-l>तथैव देववचनाद्विघ्नं कुर्वन्ति सर्वशः ॥ ४७ ॥</s-l></s-lg><s-lg><s-l>न देवैरननुज्ञातः कश्चिद्भवति धार्मिकः ।</s-l><s-l>एष शक्तोऽसि तपसा राज्यं दातुं धनानि च ॥ ४८ ॥</s-l></s-lg><s-lg><s-l> भीष्म उवाच ।</s-l><s-l>ततः पपात शिरसा ब्राह्मणस्तोयधारिणे ।</s-l><s-l>उवाच चैनं धर्मात्मा महान्मेऽनुग्रहः कृतः ॥ ४९ ॥</s-l></s-lg><s-lg><s-l>कामलोभानुबन्धेन पुरा ते यदसूयितम् ।</s-l><s-l>मया स्नेहमविज्ञाय तत्र मे क्षन्तुमर्हसि ॥ ५० ॥</s-l></s-lg><s-lg><s-l>क्षान्तमेव मयेत्युक्त्वा कुण्डधारो द्विजर्षभम् ।</s-l><s-l>संपरिष्वज्य बाहुभ्यां तत्रैवान्तरधीयत ॥ ५१ ॥</s-l></s-lg><s-lg><s-l>ततः सर्वानिमाँल्लोकान्ब्राह्मणोऽनुचचार ह ।</s-l><s-l>कुण्डधारप्रसादेन तपसा योजितः पुरा ॥ ५२ ॥</s-l></s-lg><s-lg><s-l>विहायसा च गमनं तथा संकल्पितार्थता ।</s-l><s-l>धर्माच्छक्त्या तथा योगाद्या चैव परमा गतिः ॥ ५३ ॥</s-l></s-lg><s-lg><s-l>देवता ब्राह्मणाः सन्तो यक्षा मानुषचारणाः ।</s-l><s-l>धार्मिकान्पूजयन्तीह न धनाढ्यान्न कामिनः ॥ ५४ ॥</s-l></s-lg><s-lg><s-l>सुप्रसन्ना हि ते देवा यत्ते धर्मे रता मतिः ।</s-l><s-l>धने सुखकला काचिद्धर्मे तु परमं सुखम् ॥ ५५ ॥</s-l></s-lg>