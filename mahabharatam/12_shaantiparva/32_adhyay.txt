<s-lg><s-l> वैशंपायन उवाच ।</s-l><s-l>तूष्णींभूतं तु राजानं शोचमानं युधिष्ठिरम् ।</s-l><s-l>तपस्वी धर्मतत्त्वज्ञः कृष्णद्वैपायनोऽब्रवीत् ॥ १ ॥</s-l></s-lg><s-lg><s-l>प्रजानां पालनं धर्मो राज्ञां राजीवलोचन ।</s-l><s-l>धर्मः प्रमाणं लोकस्य नित्यं धर्मानुवर्तनम् ॥ २ ॥</s-l></s-lg><s-lg><s-l>अनुतिष्ठस्व वै राजन्पितृपैतामहं पदम् ।</s-l><s-l>ब्राह्मणेषु च यो धर्मः स नित्यो वेदनिश्चितः ॥ ३ ॥</s-l></s-lg><s-lg><s-l>तत्प्रमाणं प्रमाणानां शाश्वतं भरतर्षभ ।</s-l><s-l>तस्य धर्मस्य कृत्स्नस्य क्षत्रियः परिरक्षिता ॥ ४ ॥</s-l></s-lg><s-lg><s-l>तथा यः प्रतिहन्त्यस्य शासनं विषये नरः ।</s-l><s-l>स बाहुभ्यां विनिग्राह्यो लोकयात्राविघातकः ॥ ५ ॥</s-l></s-lg><s-lg><s-l>प्रमाणमप्रमाणं यः कुर्यान्मोहवशं गतः ।</s-l><s-l>भृत्यो वा यदि वा पुत्रस्तपस्वी वापि कश्चन ।</s-l><s-l>पापान्सर्वैरुपायैस्तान्नियच्छेद्घातयेत वा ॥ ६ ॥</s-l></s-lg><s-lg><s-l>अतोऽन्यथा वर्तमानो राजा प्राप्नोति किल्बिषम् ।</s-l><s-l>धर्मं विनश्यमानं हि यो न रक्षेत्स धर्महा ॥ ७ ॥</s-l></s-lg><s-lg><s-l>ते त्वया धर्महन्तारो निहताः सपदानुगाः ।</s-l><s-l>स्वधर्मे वर्तमानस्त्वं किं नु शोचसि पाण्डव ।</s-l><s-l>राजा हि हन्याद्दद्याच्च प्रजा रक्षेच्च धर्मतः ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>न तेऽभिशङ्के वचनं यद्ब्रवीषि तपोधन ।</s-l><s-l>अपरोक्षो हि ते धर्मः सर्वधर्मभृतां वर ॥ ९ ॥</s-l></s-lg><s-lg><s-l>मया ह्यवध्या बहवो घातिता राज्यकारणात् ।</s-l><s-l>तान्यकार्याणि मे ब्रह्मन्दहन्ति च तपन्ति च ॥ १० ॥</s-l></s-lg><s-lg><s-l> व्यास उवाच ।</s-l><s-l>ईश्वरो वा भवेत्कर्ता पुरुषो वापि भारत ।</s-l><s-l>हठो वा वर्तते लोके कर्मजं वा फलं स्मृतम् ॥ ११ ॥</s-l></s-lg><s-lg><s-l>ईश्वरेण नियुक्ता हि साध्वसाधु च पार्थिव ।</s-l><s-l>कुर्वन्ति पुरुषाः कर्म फलमीश्वरगामि तत् ॥ १२ ॥</s-l></s-lg><s-lg><s-l>यथा हि पुरुषश्छिन्द्याद्वृक्षं परशुना वने ।</s-l><s-l>छेत्तुरेव भवेत्पापं परशोर्न कथंचन ॥ १३ ॥</s-l></s-lg><s-lg><s-l>अथ वा तदुपादानात्प्राप्नुयुः कर्मणः फलम् ।</s-l><s-l>दण्डशस्त्रकृतं पापं पुरुषे तन्न विद्यते ॥ १४ ॥</s-l></s-lg><s-lg><s-l>न चैतदिष्टं कौन्तेय यदन्येन फलं कृतम् ।</s-l><s-l>प्राप्नुयादिति तस्माच्च ईश्वरे तन्निवेशय ॥ १५ ॥</s-l></s-lg><s-lg><s-l>अथ वा पुरुषः कर्ता कर्मणोः शुभपापयोः ।</s-l><s-l>न परं विद्यते तस्मादेवमन्यच्छुभं कुरु ॥ १६ ॥</s-l></s-lg><s-lg><s-l>न हि कश्चित्क्वचिद्राजन्दिष्टात्प्रतिनिवर्तते ।</s-l><s-l>दण्डशस्त्रकृतं पापं पुरुषे तन्न विद्यते ॥ १७ ॥</s-l></s-lg><s-lg><s-l>यदि वा मन्यसे राजन्हठे लोकं प्रतिष्ठितम् ।</s-l><s-l>एवमप्यशुभं कर्म न भूतं न भविष्यति ॥ १८ ॥</s-l></s-lg><s-lg><s-l>अथाभिपत्तिर्लोकस्य कर्तव्या शुभपापयोः ।</s-l><s-l>अभिपन्नतमं लोके राज्ञामुद्यतदण्डनम् ॥ १९ ॥</s-l></s-lg><s-lg><s-l>अथापि लोके कर्माणि समावर्तन्त भारत ।</s-l><s-l>शुभाशुभफलं चेमे प्राप्नुवन्तीति मे मतिः ॥ २० ॥</s-l></s-lg><s-lg><s-l>एवं सत्यं शुभादेशं कर्मणस्तत्फलं ध्रुवम् ।</s-l><s-l>त्यज तद्राजशार्दूल मैवं शोके मनः कृथाः ॥ २१ ॥</s-l></s-lg><s-lg><s-l>स्वधर्मे वर्तमानस्य सापवादेऽपि भारत ।</s-l><s-l>एवमात्मपरित्यागस्तव राजन्न शोभनः ॥ २२ ॥</s-l></s-lg><s-lg><s-l>विहितानीह कौन्तेय प्रायश्चित्तानि कर्मिणाम् ।</s-l><s-l>शरीरवांस्तानि कुर्यादशरीरः पराभवेत् ॥ २३ ॥</s-l></s-lg><s-lg><s-l>तद्राजञ्जीवमानस्त्वं प्रायश्चित्तं चरिष्यसि ।</s-l><s-l>प्रायश्चित्तमकृत्वा तु प्रेत्य तप्तासि भारत ॥ २४ ॥</s-l></s-lg>