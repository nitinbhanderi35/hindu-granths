<s-lg><s-l> भरद्वाज उवाच ।</s-l><s-l>प्रजाविसर्गं विविधं कथं स सृजते प्रभुः ।</s-l><s-l>मेरुमध्ये स्थितो ब्रह्मा तद्ब्रूहि द्विजसत्तम ॥ १ ॥</s-l></s-lg><s-lg><s-l> भृगुरुवाच ।</s-l><s-l>प्रजाविसर्गं विविधं मानसो मनसासृजत् ।</s-l><s-l>संधुक्षणार्थं भूतानां सृष्टं प्रथमतो जलम् ॥ २ ॥</s-l></s-lg><s-lg><s-l>यत्प्राणाः सर्वभूतानां वर्धन्ते येन च प्रजाः ।</s-l><s-l>परित्यक्ताश्च नश्यन्ति तेनेदं सर्वमावृतम् ॥ ३ ॥</s-l></s-lg><s-lg><s-l>पृथिवी पर्वता मेघा मूर्तिमन्तश्च ये परे ।</s-l><s-l>सर्वं तद्वारुणं ज्ञेयमापस्तस्तम्भिरे पुनः ॥ ४ ॥</s-l></s-lg><s-lg><s-l> भरद्वाज उवाच ।</s-l><s-l>कथं सलिलमुत्पन्नं कथं चैवाग्निमारुतौ ।</s-l><s-l>कथं च मेदिनी सृष्टेत्यत्र मे संशयो महान् ॥ ५ ॥</s-l></s-lg><s-lg><s-l> भृगुरुवाच ।</s-l><s-l>ब्रह्मकल्पे पुरा ब्रह्मन्ब्रह्मर्षीणां समागमे ।</s-l><s-l>लोकसंभवसंदेहः समुत्पन्नो महात्मनाम् ॥ ६ ॥</s-l></s-lg><s-lg><s-l>तेऽतिष्ठन्ध्यानमालम्ब्य मौनमास्थाय निश्चलाः ।</s-l><s-l>त्यक्ताहाराः पवनपा दिव्यं वर्षशतं द्विजाः ॥ ७ ॥</s-l></s-lg><s-lg><s-l>तेषां धर्ममयी वाणी सर्वेषां श्रोत्रमागमत् ।</s-l><s-l>दिव्या सरस्वती तत्र संबभूव नभस्तलात् ॥ ८ ॥</s-l></s-lg><s-lg><s-l>पुरा स्तिमितनिःशब्दमाकाशमचलोपमम् ।</s-l><s-l>नष्टचन्द्रार्कपवनं प्रसुप्तमिव संबभौ ॥ ९ ॥</s-l></s-lg><s-lg><s-l>ततः सलिलमुत्पन्नं तमसीवापरं तमः ।</s-l><s-l>तस्माच्च सलिलोत्पीडादुदतिष्ठत मारुतः ॥ १० ॥</s-l></s-lg><s-lg><s-l>यथा भाजनमच्छिद्रं निःशब्दमिव लक्ष्यते ।</s-l><s-l>तच्चाम्भसा पूर्यमाणं सशब्दं कुरुतेऽनिलः ॥ ११ ॥</s-l></s-lg><s-lg><s-l>तथा सलिलसंरुद्धे नभसोऽन्ते निरन्तरे ।</s-l><s-l>भित्त्वार्णवतलं वायुः समुत्पतति घोषवान् ॥ १२ ॥</s-l></s-lg><s-lg><s-l>स एष चरते वायुरर्णवोत्पीडसंभवः ।</s-l><s-l>आकाशस्थानमासाद्य प्रशान्तिं नाधिगच्छति ॥ १३ ॥</s-l></s-lg><s-lg><s-l>तस्मिन्वाय्वम्बुसंघर्षे दीप्ततेजा महाबलः ।</s-l><s-l>प्रादुर्भवत्यूर्ध्वशिखः कृत्वा वितिमिरं नभः ॥ १४ ॥</s-l></s-lg><s-lg><s-l>अग्निः पवनसंयुक्तः खात्समुत्पतते जलम् ।</s-l><s-l>सोऽग्निर्मारुतसंयोगाद्घनत्वमुपपद्यते ॥ १५ ॥</s-l></s-lg><s-lg><s-l>तस्याकाशे निपतितः स्नेहस्तिष्ठति योऽपरः ।</s-l><s-l>स संघातत्वमापन्नो भूमित्वमुपगच्छति ॥ १६ ॥</s-l></s-lg><s-lg><s-l>रसानां सर्वगन्धानां स्नेहानां प्राणिनां तथा ।</s-l><s-l>भूमिर्योनिरिह ज्ञेया यस्यां सर्वं प्रसूयते ॥ १७ ॥</s-l></s-lg>