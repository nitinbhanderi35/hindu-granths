<s-lg><s-l> युधिष्ठिर उवाच ।</s-l><s-l>ईहमानः समारम्भान्यदि नासादयेद्धनम् ।</s-l><s-l>धनतृष्णाभिभूतश्च किं कुर्वन्सुखमाप्नुयात् ॥ १ ॥</s-l></s-lg><s-lg><s-l> भीष्म उवाच ।</s-l><s-l>सर्वसाम्यमनायासः सत्यवाक्यं च भारत ।</s-l><s-l>निर्वेदश्चाविवित्सा च यस्य स्यात्स सुखी नरः ॥ २ ॥</s-l></s-lg><s-lg><s-l>एतान्येव पदान्याहुः पञ्च वृद्धाः प्रशान्तये ।</s-l><s-l>एष स्वर्गश्च धर्मश्च सुखं चानुत्तमं सताम् ॥ ३ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>निर्वेदान्मङ्किना गीतं तन्निबोध युधिष्ठिर ॥ ४ ॥</s-l></s-lg><s-lg><s-l>ईहमानो धनं मङ्किर्भग्नेहश्च पुनः पुनः ।</s-l><s-l>केनचिद्धनशेषेण क्रीतवान्दम्यगोयुगम् ॥ ५ ॥</s-l></s-lg><s-lg><s-l>सुसंबद्धौ तु तौ दम्यौ दमनायाभिनिःसृतौ ।</s-l><s-l>आसीनमुष्ट्रं मध्येन सहसैवाभ्यधावताम् ॥ ६ ॥</s-l></s-lg><s-lg><s-l>तयोः संप्राप्तयोरुष्ट्रः स्कन्धदेशममर्षणः ।</s-l><s-l>उत्थायोत्क्षिप्य तौ दम्यौ प्रससार महाजवः ॥ ७ ॥</s-l></s-lg><s-lg><s-l>ह्रियमाणौ तु तौ दम्यौ तेनोष्ट्रेण प्रमाथिना ।</s-l><s-l>म्रियमाणौ च संप्रेक्ष्य मङ्किस्तत्राब्रवीदिदम् ॥ ८ ॥</s-l></s-lg><s-lg><s-l>न चैवाविहितं शक्यं दक्षेणापीहितुं धनम् ।</s-l><s-l>युक्तेन श्रद्धया सम्यगीहां समनुतिष्ठता ॥ ९ ॥</s-l></s-lg><s-lg><s-l>कृतस्य पूर्वं चानर्थैर्युक्तस्याप्यनुतिष्ठतः ।</s-l><s-l>इमं पश्यत संगत्या मम दैवमुपप्लवम् ॥ १० ॥</s-l></s-lg><s-lg><s-l>उद्यम्योद्यम्य मे दम्यौ विषमेणेव गच्छति ।</s-l><s-l>उत्क्षिप्य काकतालीयमुन्माथेनेव जम्बुकः ॥ ११ ॥</s-l></s-lg><s-lg><s-l>मणी वोष्ट्रस्य लम्बेते प्रियौ वत्सतरौ मम ।</s-l><s-l>शुद्धं हि दैवमेवेदमतो नैवास्ति पौरुषम् ॥ १२ ॥</s-l></s-lg><s-lg><s-l>यदि वाप्युपपद्येत पौरुषं नाम कर्हिचित् ।</s-l><s-l>अन्विष्यमाणं तदपि दैवमेवावतिष्ठते ॥ १३ ॥</s-l></s-lg><s-lg><s-l>तस्मान्निर्वेद एवेह गन्तव्यः सुखमीप्सता ।</s-l><s-l>सुखं स्वपिति निर्विण्णो निराशश्चार्थसाधने ॥ १४ ॥</s-l></s-lg><s-lg><s-l>अहो सम्यक्शुकेनोक्तं सर्वतः परिमुच्यता ।</s-l><s-l>प्रतिष्ठता महारण्यं जनकस्य निवेशनात् ॥ १५ ॥</s-l></s-lg><s-lg><s-l>यः कामान्प्राप्नुयात्सर्वान्यश्चैनान्केवलांस्त्यजेत् ।</s-l><s-l>प्रापणात्सर्वकामानां परित्यागो विशिष्यते ॥ १६ ॥</s-l></s-lg><s-lg><s-l>नान्तं सर्वविवित्सानां गतपूर्वोऽस्ति कश्चन ।</s-l><s-l>शरीरे जीविते चैव तृष्णा मन्दस्य वर्धते ॥ १७ ॥</s-l></s-lg><s-lg><s-l>निवर्तस्व विवित्साभ्यः शाम्य निर्विद्य मामक ।</s-l><s-l>असकृच्चासि निकृतो न च निर्विद्यसे तनो ॥ १८ ॥</s-l></s-lg><s-lg><s-l>यदि नाहं विनाश्यस्ते यद्येवं रमसे मया ।</s-l><s-l>मा मां योजय लोभेन वृथा त्वं वित्तकामुक ॥ १९ ॥</s-l></s-lg><s-lg><s-l>संचितं संचितं द्रव्यं नष्टं तव पुनः पुनः ।</s-l><s-l>कदा विमोक्ष्यसे मूढ धनेहां धनकामुक ॥ २० ॥</s-l></s-lg><s-lg><s-l>अहो नु मम बालिश्यं योऽहं क्रीडनकस्तव ।</s-l><s-l>किं नैव जातु पुरुषः परेषां प्रेष्यतामियात् ॥ २१ ॥</s-l></s-lg><s-lg><s-l>न पूर्वे नापरे जातु कामानामन्तमाप्नुवन् ।</s-l><s-l>त्यक्त्वा सर्वसमारम्भान्प्रतिबुद्धोऽस्मि जागृमि ॥ २२ ॥</s-l></s-lg><s-lg><s-l>नूनं ते हृदयं काम वज्रसारमयं दृधम् ।</s-l><s-l>यदनर्थशताविष्टं शतधा न विदीर्यते ॥ २३ ॥</s-l></s-lg><s-lg><s-l>त्यजामि काम त्वां चैव यच्च किंचित्प्रियं तव ।</s-l><s-l>तवाहं सुखमन्विच्छन्नात्मन्युपलभे सुखम् ॥ २४ ॥</s-l></s-lg><s-lg><s-l>काम जानामि ते मूलं संकल्पात्किल जायसे ।</s-l><s-l>न त्वां संकल्पयिष्यामि समूलो न भविष्यसि ॥ २५ ॥</s-l></s-lg><s-lg><s-l>ईहा धनस्य न सुखा लब्ध्वा चिन्ता च भूयसी ।</s-l><s-l>लब्धनाशो यथा मृत्युर्लब्धं भवति वा न वा ॥ २६ ॥</s-l></s-lg><s-lg><s-l>परेत्य यो न लभते ततो दुःखतरं नु किम् ।</s-l><s-l>न च तुष्यति लब्धेन भूय एव च मार्गति ॥ २७ ॥</s-l></s-lg><s-lg><s-l>अनुतर्षुल एवार्थः स्वादु गाङ्गमिवोदकम् ।</s-l><s-l>मद्विलापनमेतत्तु प्रतिबुद्धोऽस्मि संत्यज ॥ २८ ॥</s-l></s-lg><s-lg><s-l>य इमं मामकं देहं भूतग्रामः समाश्रितः ।</s-l><s-l>स यात्वितो यथाकामं वसतां वा यथासुखम् ॥ २९ ॥</s-l></s-lg><s-lg><s-l>न युष्मास्विह मे प्रीतिः कामलोभानुसारिषु ।</s-l><s-l>तस्मादुत्सृज्य सर्वान्वः सत्यमेवाश्रयाम्यहम् ॥ ३० ॥</s-l></s-lg><s-lg><s-l>सर्वभूतान्यहं देहे पश्यन्मनसि चात्मनः ।</s-l><s-l>योगे बुद्धिं श्रुते सत्त्वं मनो ब्रह्मणि धारयन् ॥ ३१ ॥</s-l></s-lg><s-lg><s-l>विहरिष्याम्यनासक्तः सुखी लोकान्निरामयः ।</s-l><s-l>यथा मा त्वं पुनर्नैवं दुःखेषु प्रणिधास्यसि ॥ ३२ ॥</s-l></s-lg><s-lg><s-l>त्वया हि मे प्रणुन्नस्य गतिरन्या न विद्यते ।</s-l><s-l>तृष्णाशोकश्रमाणां हि त्वं काम प्रभवः सदा ॥ ३३ ॥</s-l></s-lg><s-lg><s-l>धननाशोऽधिकं दुःखं मन्ये सर्वमहत्तरम् ।</s-l><s-l>ज्ञातयो ह्यवमन्यन्ते मित्राणि च धनच्युतम् ॥ ३४ ॥</s-l></s-lg><s-lg><s-l>अवज्ञानसहस्रैस्तु दोषाः कष्टतराधने ।</s-l><s-l>धने सुखकला या च सापि दुःखैर्विधीयते ॥ ३५ ॥</s-l></s-lg><s-lg><s-l>धनमस्येति पुरुषं पुरा निघ्नन्ति दस्यवः ।</s-l><s-l>क्लिश्यन्ति विविधैर्दण्डैर्नित्यमुद्वेजयन्ति च ॥ ३६ ॥</s-l></s-lg><s-lg><s-l>मन्दलोलुपता दुःखमिति बुद्धं चिरान्मया ।</s-l><s-l>यद्यदालम्बसे काम तत्तदेवानुरुध्यसे ॥ ३७ ॥</s-l></s-lg><s-lg><s-l>अतत्त्वज्ञोऽसि बालश्च दुस्तोषोऽपूरणोऽनलः ।</s-l><s-l>नैव त्वं वेत्थ सुलभं नैव त्वं वेत्थ दुर्लभम् ॥ ३८ ॥</s-l></s-lg><s-lg><s-l>पातालमिव दुष्पूरो मां दुःखैर्योक्तुमिच्छसि ।</s-l><s-l>नाहमद्य समावेष्टुं शक्यः काम पुनस्त्वया ॥ ३९ ॥</s-l></s-lg><s-lg><s-l>निर्वेदमहमासाद्य द्रव्यनाशाद्यदृच्छया ।</s-l><s-l>निर्वृतिं परमां प्राप्य नाद्य कामान्विचिन्तये ॥ ४० ॥</s-l></s-lg><s-lg><s-l>अतिक्लेशान्सहामीह नाहं बुध्याम्यबुद्धिमान् ।</s-l><s-l>निकृतो धननाशेन शये सर्वाङ्गविज्वरः ॥ ४१ ॥</s-l></s-lg><s-lg><s-l>परित्यजामि काम त्वां हित्वा सर्वमनोगतीः ।</s-l><s-l>न त्वं मया पुनः काम नस्योतेनेव रंस्यसे ॥ ४२ ॥</s-l></s-lg><s-lg><s-l>क्षमिष्येऽक्षममाणानां न हिंसिष्ये च हिंसितः ।</s-l><s-l>द्वेष्यमुक्तः प्रियं वक्ष्याम्यनादृत्य तदप्रियम् ॥ ४३ ॥</s-l></s-lg><s-lg><s-l>तृप्तः स्वस्थेन्द्रियो नित्यं यथालब्धेन वर्तयन् ।</s-l><s-l>न सकामं करिष्यामि त्वामहं शत्रुमात्मनः ॥ ४४ ॥</s-l></s-lg><s-lg><s-l>निर्वेदं निर्वृतिं तृप्तिं शान्तिं सत्यं दमं क्षमाम् ।</s-l><s-l>सर्वभूतदयां चैव विद्धि मां शरणागतम् ॥ ४५ ॥</s-l></s-lg><s-lg><s-l>तस्मात्कामश्च लोभश्च तृष्णा कार्पण्यमेव च ।</s-l><s-l>त्यजन्तु मां प्रतिष्ठन्तं सत्त्वस्थो ह्यस्मि सांप्रतम् ॥ ४६ ॥</s-l></s-lg><s-lg><s-l>प्रहाय कामं लोभं च क्रोधं पारुष्यमेव च ।</s-l><s-l>नाद्य लोभवशं प्राप्तो दुःखं प्राप्स्याम्यनात्मवान् ॥ ४७ ॥</s-l></s-lg><s-lg><s-l>यद्यत्त्यजति कामानां तत्सुखस्याभिपूर्यते ।</s-l><s-l>कामस्य वशगो नित्यं दुःखमेव प्रपद्यते ॥ ४८ ॥</s-l></s-lg><s-lg><s-l>कामान्व्युदस्य धुनुते यत्किंचित्पुरुषो रजः ।</s-l><s-l>कामक्रोधोद्भवं दुःखमह्रीररतिरेव च ॥ ४९ ॥</s-l></s-lg><s-lg><s-l>एष ब्रह्मप्रविष्टोऽहं ग्रीष्मे शीतमिव ह्रदम् ।</s-l><s-l>शाम्यामि परिनिर्वामि सुखमासे च केवलम् ॥ ५० ॥</s-l></s-lg><s-lg><s-l>यच्च कामसुखं लोके यच्च दिव्यं महत्सुखम् ।</s-l><s-l>तृष्णाक्षयसुखस्यैते नार्हतः षोडशीं कलाम् ॥ ५१ ॥</s-l></s-lg><s-lg><s-l>आत्मना सप्तमं कामं हत्वा शत्रुमिवोत्तमम् ।</s-l><s-l>प्राप्यावध्यं ब्रह्मपुरं राजेव स्यामहं सुखी ॥ ५२ ॥</s-l></s-lg><s-lg><s-l>एतां बुद्धिं समास्थाय मङ्किर्निर्वेदमागतः ।</s-l><s-l>सर्वान्कामान्परित्यज्य प्राप्य ब्रह्म महत्सुखम् ॥ ५३ ॥</s-l></s-lg><s-lg><s-l>दम्यनाशकृते मङ्किरमरत्वं किलागमत् ।</s-l><s-l>अच्छिनत्काममूलं स तेन प्राप महत्सुखम् ॥ ५४ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>गीतं विदेहराजेन जनकेन प्रशाम्यता ॥ ५५ ॥</s-l></s-lg><s-lg><s-l>अनन्तं बत मे वित्तं यस्य मे नास्ति किंचन ।</s-l><s-l>मिथिलायां प्रदीप्तायां न मे दह्यति किंचन ॥ ५६ ॥</s-l></s-lg><s-lg><s-l>अत्रैवोदाहरन्तीमं बोध्यस्य पदसंचयम् ।</s-l><s-l>निर्वेदं प्रति विन्यस्तं प्रतिबोध युधिष्ठिर ॥ ५७ ॥</s-l></s-lg><s-lg><s-l>बोध्यं दान्तमृषिं राजा नहुषः पर्यपृच्छत ।</s-l><s-l>निर्वेदाच्छान्तिमापन्नं शान्तं प्रज्ञानतर्पितम् ॥ ५८ ॥</s-l></s-lg><s-lg><s-l>उपदेशं महाप्राज्ञ शमस्योपदिशस्व मे ।</s-l><s-l>कां बुद्धिं समनुध्याय शान्तश्चरसि निर्वृतः ॥ ५९ ॥</s-l></s-lg><s-lg><s-l> बोध्य उवाच ।</s-l><s-l>उपदेशेन वर्तामि नानुशास्मीह कंचन ।</s-l><s-l>लक्षणं तस्य वक्ष्येऽहं तत्स्वयं प्रविमृश्यताम् ॥ ६० ॥</s-l></s-lg><s-lg><s-l>पिङ्गला कुररः सर्पः सारङ्गान्वेषणं वने ।</s-l><s-l>इषुकारः कुमारी च षडेते गुरवो मम ॥ ६१ ॥</s-l></s-lg>