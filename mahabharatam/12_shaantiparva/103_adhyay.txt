<s-lg><s-l> युधिष्ठिर उवाच ।</s-l><s-l>जैत्र्या वा कानि रूपाणि भवन्ति पुरुषर्षभ ।</s-l><s-l>पृतनायाः प्रशस्तानि तानीहेच्छामि वेदितुम् ॥ १ ॥</s-l></s-lg><s-lg><s-l> भीष्म उवाच ।</s-l><s-l>जैत्र्या वा यानि रूपाणि भवन्ति पुरुषर्षभ ।</s-l><s-l>पृतनायाः प्रशस्तानि तानि वक्ष्यामि सर्वशः ॥ २ ॥</s-l></s-lg><s-lg><s-l>दैवं पूर्वं विकुरुते मानुषे कालचोदिते ।</s-l><s-l>तद्विद्वांसोऽनुपश्यन्ति ज्ञानदीर्घेण चक्षुषा ॥ ३ ॥</s-l></s-lg><s-lg><s-l>प्रायश्चित्तविधिं चात्र जपहोमांश्च तद्विदः ।</s-l><s-l>मङ्गलानि च कुर्वन्तः शमयन्त्यहितान्यपि ॥ ४ ॥</s-l></s-lg><s-lg><s-l>उदीर्णमनसो योधा वाहनानि च भारत ।</s-l><s-l>यस्यां भवन्ति सेनायां ध्रुवं तस्यां जयं वदेत् ॥ ५ ॥</s-l></s-lg><s-lg><s-l>अन्वेनां वायवो वान्ति तथैवेन्द्रधनूंषि च ।</s-l><s-l>अनुप्लवन्ते मेघाश्च तथादित्यस्य रश्मयः ॥ ६ ॥</s-l></s-lg><s-lg><s-l>गोमायवश्चानुलोमा वडा गृध्राश्च सर्वशः ।</s-l><s-l>आचरेयुर्यदा सेनां तदा सिद्धिरनुत्तमा ॥ ७ ॥</s-l></s-lg><s-lg><s-l>प्रसन्नभाः पावक ऊर्ध्वरश्मिः प्रदक्षिणावर्तशिखो विधूमः ।</s-l><s-l>पुण्या गन्धाश्चाहुतीनां प्रवान्ति जयस्यैतद्भाविनो रूपमाहुः ॥ ८ ॥</s-l></s-lg><s-lg><s-l>गम्भीरशब्दाश्च महास्वनाश्च शङ्खाश्च भेर्यश्च नदन्ति यत्र ।</s-l><s-l>युयुत्सवश्चाप्रतीपा भवन्ति जयस्यैतद्भाविनो रूपमाहुः ॥ ९ ॥</s-l></s-lg><s-lg><s-l>इष्टा मृगाः पृष्ठतो वामतश्च संप्रस्थितानां च गमिष्यतां च ।</s-l><s-l>जिघांसतां दक्षिणाः सिद्धिमाहुर्ये त्वग्रतस्ते प्रतिषेधयन्ति ॥ १० ॥</s-l></s-lg><s-lg><s-l>मङ्गल्यशब्दाः शकुना वदन्ति हंसाः क्रौञ्चाः शतपत्राश्च चाषाः ।</s-l><s-l>हृष्टा योधाः सत्त्ववन्तो भवन्ति जयस्यैतद्भाविनो रूपमाहुः ॥ ११ ॥</s-l></s-lg><s-lg><s-l>शस्त्रैः पत्रैः कवचैः केतुभिश्च सुभानुभिर्मुखवर्णैश्च यूनाम् ।</s-l><s-l>भ्राजिष्मती दुष्प्रतिप्रेक्षणीया येषां चमूस्तेऽभिभवन्ति शत्रून् ॥ १२ ॥</s-l></s-lg><s-lg><s-l>शुश्रूषवश्चानभिमानिनश्च परस्परं सौहृदमास्थिताश्च ।</s-l><s-l>येषां योधाः शौचमनुष्ठिताश्च जयस्यैतद्भाविनो रूपमाहुः ॥ १३ ॥</s-l></s-lg><s-lg><s-l>शब्दाः स्पर्शास्तथा गन्धा विचरन्ति मनःप्रियाः ।</s-l><s-l>धैर्यं चाविशते योधान्विजयस्य मुखं तु तत् ॥ १४ ॥</s-l></s-lg><s-lg><s-l>इष्टो वामः प्रविष्टस्य दक्षिणः प्रविविक्षतः ।</s-l><s-l>पश्चात्संसाधयत्यर्थं पुरस्तात्प्रतिषेधति ॥ १५ ॥</s-l></s-lg><s-lg><s-l>संभृत्य महतीं सेनां चतुरङ्गां युधिष्ठिर ।</s-l><s-l>साम्नैवावर्तने पूर्वं प्रयतेथास्ततो युधि ॥ १६ ॥</s-l></s-lg><s-lg><s-l>जघन्य एष विजयो यद्युद्धं नाम भारत ।</s-l><s-l>यादृच्छिको युधि जयो दैवो वेति विचारणम् ॥ १७ ॥</s-l></s-lg><s-lg><s-l>अपामिव महावेगस्त्रस्ता मृगगणा इव ।</s-l><s-l>दुर्निवार्यतमा चैव प्रभग्ना महती चमूः ॥ १८ ॥</s-l></s-lg><s-lg><s-l>भग्ना इत्येव भज्यन्ते विद्वांसोऽपि नकारणम् ।</s-l><s-l>उदारसारा महती रुरुसंघोपमा चमूः ॥ १९ ॥</s-l></s-lg><s-lg><s-l>परस्परज्ञाः संहृष्टास्त्यक्तप्राणाः सुनिश्चिताः ।</s-l><s-l>अपि पञ्चाशतिः शूरा मृद्नन्ति परवाहिनीम् ॥ २० ॥</s-l></s-lg><s-lg><s-l>अथ वा पञ्च षट्सप्त सहिताः कृतनिश्चयाः ।</s-l><s-l>कुलीनाः पूजिताः सम्यग्विजयन्तीह शात्रवान् ॥ २१ ॥</s-l></s-lg><s-lg><s-l>संनिपातो न गन्तव्यः शक्ये सति कथंचन ।</s-l><s-l>सान्त्वभेदप्रदानानां युद्धमुत्तरमुच्यते ॥ २२ ॥</s-l></s-lg><s-lg><s-l>संसर्पणाद्धि सेनाया भयं भीरून्प्रबाधते ।</s-l><s-l>वज्रादिव प्रज्वलितादियं क्व नु पतिष्यति ॥ २३ ॥</s-l></s-lg><s-lg><s-l>अभिप्रयातां समितिं ज्ञात्वा ये प्रतियान्त्यथ ।</s-l><s-l>तेषां स्पन्दन्ति गात्राणि योधानां विषयस्य च ॥ २४ ॥</s-l></s-lg><s-lg><s-l>विषयो व्यथते राजन्सर्वः सस्थाणुजङ्गमः ।</s-l><s-l>शस्त्रप्रतापतप्तानां मज्जा सीदति देहिनाम् ॥ २५ ॥</s-l></s-lg><s-lg><s-l>तेषां सान्त्वं क्रूरमिश्रं प्रणेतव्यं पुनः पुनः ।</s-l><s-l>संपीड्यमाना हि परे योगमायान्ति सर्वशः ॥ २६ ॥</s-l></s-lg><s-lg><s-l>अन्तराणां च भेदार्थं चारानभ्यवचारयेत् ।</s-l><s-l>यश्च तस्मात्परो राजा तेन संधिः प्रशस्यते ॥ २७ ॥</s-l></s-lg><s-lg><s-l>न हि तस्यान्यथा पीडा शक्या कर्तुं तथाविधा ।</s-l><s-l>यथा सार्धममित्रेण सर्वतः प्रतिबाधनम् ॥ २८ ॥</s-l></s-lg><s-lg><s-l>क्षमा वै साधुमाया हि न हि साध्वक्षमा सदा ।</s-l><s-l>क्षमायाश्चाक्षमायाश्च विद्धि पार्थ प्रयोजनम् ॥ २९ ॥</s-l></s-lg><s-lg><s-l>विजित्य क्षममाणस्य यशो राज्ञोऽभिवर्धते ।</s-l><s-l>महापराधा ह्यप्यस्मिन्विश्वसन्ति हि शत्रवः ॥ ३० ॥</s-l></s-lg><s-lg><s-l>मन्यते कर्शयित्वा तु क्षमा साध्विति शम्बरः ।</s-l><s-l>असंतप्तं तु यद्दारु प्रत्येति प्रकृतिं पुनः ॥ ३१ ॥</s-l></s-lg><s-lg><s-l>नैतत्प्रशंसन्त्याचार्या न च साधु निदर्शनम् ।</s-l><s-l>अक्लेशेनाविनाशेन नियन्तव्याः स्वपुत्रवत् ॥ ३२ ॥</s-l></s-lg><s-lg><s-l>द्वेष्यो भवति भूतानामुग्रो राजा युधिष्ठिर ।</s-l><s-l>मृदुमप्यवमन्यन्ते तस्मादुभयभाग्भवेत् ॥ ३३ ॥</s-l></s-lg><s-lg><s-l>प्रहरिष्यन्प्रियं ब्रूयात्प्रहरन्नपि भारत ।</s-l><s-l>प्रहृत्य च कृपायेत शोचन्निव रुदन्निव ॥ ३४ ॥</s-l></s-lg><s-lg><s-l>न मे प्रियं यत्स हतः संप्राहैवं पुरो वचः ।</s-l><s-l>न चकर्थ च मे वाक्यमुच्यमानः पुनः पुनः ॥ ३५ ॥</s-l></s-lg><s-lg><s-l>अहो जीवितमाकाङ्क्षे नेदृशो वधमर्हति ।</s-l><s-l>सुदुर्लभाः सुपुरुषाः संग्रामेष्वपलायिनः ॥ ३६ ॥</s-l></s-lg><s-lg><s-l>कृतं ममाप्रियं तेन येनायं निहतो मृधे ।</s-l><s-l>इति वाचा वदन्हन्तॄन्पूजयेत रहोगतः ॥ ३७ ॥</s-l></s-lg><s-lg><s-l>हन्तॄणां चाहतानां च यत्कुर्युरपराधिनः ।</s-l><s-l>क्रोशेद्बाहुं प्रगृह्यापि चिकीर्षञ्जनसंग्रहम् ॥ ३८ ॥</s-l></s-lg><s-lg><s-l>एवं सर्वास्ववस्थासु सान्त्वपूर्वं समाचरन् ।</s-l><s-l>प्रियो भवति भूतानां धर्मज्ञो वीतभीर्नृपः ॥ ३९ ॥</s-l></s-lg><s-lg><s-l>विश्वासं चात्र गच्छन्ति सर्वभूतानि भारत ।</s-l><s-l>विश्वस्तः शक्यते भोक्तुं यथाकाममुपस्थितः ॥ ४० ॥</s-l></s-lg><s-lg><s-l>तस्माद्विश्वासयेद्राजा सर्वभूतान्यमायया ।</s-l><s-l>सर्वतः परिरक्षेच्च यो महीं भोक्तुमिच्छति ॥ ४१ ॥</s-l></s-lg>