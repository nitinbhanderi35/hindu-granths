<s-lg><s-l> युधिष्ठिर उवाच ।</s-l><s-l>कथं निर्वेदमापन्नः शुको वैयासकिः पुरा ।</s-l><s-l>एतदिच्छामि कौरव्य श्रोतुं कौतूहलं हि मे ॥ १ ॥</s-l></s-lg><s-lg><s-l> भीष्म उवाच ।</s-l><s-l>प्राकृतेन सुवृत्तेन चरन्तमकुतोभयम् ।</s-l><s-l>अध्याप्य कृत्स्नं स्वाध्यायमन्वशाद्वै पिता सुतम् ॥ २ ॥</s-l></s-lg><s-lg><s-l>धर्मं पुत्र निषेवस्व सुतीक्ष्णौ हि हिमातपौ ।</s-l><s-l>क्षुत्पिपासे च वायुं च जय नित्यं जितेन्द्रियः ॥ ३ ॥</s-l></s-lg><s-lg><s-l>सत्यमार्जवमक्रोधमनसूयां दमं तपः ।</s-l><s-l>अहिंसां चानृशंस्यं च विधिवत्परिपालय ॥ ४ ॥</s-l></s-lg><s-lg><s-l>सत्ये तिष्ठ रतो धर्मे हित्वा सर्वमनार्जवम् ।</s-l><s-l>देवतातिथिशेषेण यात्रां प्राणस्य संश्रय ॥ ५ ॥</s-l></s-lg><s-lg><s-l>फेनपात्रोपमे देहे जीवे शकुनिवत्स्थिते ।</s-l><s-l>अनित्ये प्रियसंवासे कथं स्वपिषि पुत्रक ॥ ६ ॥</s-l></s-lg><s-lg><s-l>अप्रमत्तेषु जाग्रत्सु नित्ययुक्तेषु शत्रुषु ।</s-l><s-l>अन्तरं लिप्समानेषु बालस्त्वं नावबुध्यसे ॥ ७ ॥</s-l></s-lg><s-lg><s-l>गण्यमानेषु वर्षेषु क्षीयमाणे तथायुषि ।</s-l><s-l>जीविते शिष्यमाणे च किमुत्थाय न धावसि ॥ ८ ॥</s-l></s-lg><s-lg><s-l>ऐहलौकिकमीहन्ते मांसशोणितवर्धनम् ।</s-l><s-l>पारलौकिककार्येषु प्रसुप्ता भृशनास्तिकाः ॥ ९ ॥</s-l></s-lg><s-lg><s-l>धर्माय येऽभ्यसूयन्ति बुद्धिमोहान्विता नराः ।</s-l><s-l>अपथा गच्छतां तेषामनुयातापि पीड्यते ॥ १० ॥</s-l></s-lg><s-lg><s-l>ये तु तुष्टाः सुनियताः सत्यागमपरायणाः ।</s-l><s-l>धर्म्यं पन्थानमारूढास्तानुपास्स्व च पृच्छ च ॥ ११ ॥</s-l></s-lg><s-lg><s-l>उपधार्य मतं तेषां वृद्धानां धर्मदर्शिनाम् ।</s-l><s-l>नियच्छ परया बुद्ध्या चित्तमुत्पथगामि वै ॥ १२ ॥</s-l></s-lg><s-lg><s-l>अद्यकालिकया बुद्ध्या दूरे श्व इति निर्भयाः ।</s-l><s-l>सर्वभक्षा न पश्यन्ति कर्मभूमिं विचेतसः ॥ १३ ॥</s-l></s-lg><s-lg><s-l>धर्मनिःश्रेणिमास्थाय किंचित्किंचित्समारुह ।</s-l><s-l>कोशकारवदात्मानं वेष्टयन्नावबुध्यसे ॥ १४ ॥</s-l></s-lg><s-lg><s-l>नास्तिकं भिन्नमर्यादं कूलपातमिवास्थिरम् ।</s-l><s-l>वामतः कुरु विस्रब्धो नरं वेणुमिवोद्धतम् ॥ १५ ॥</s-l></s-lg><s-lg><s-l>कामं क्रोधं च मृत्युं च पञ्चेन्द्रियजलां नदीम् ।</s-l><s-l>नावं धृतिमयीं कृत्वा जन्मदुर्गाणि संतर ॥ १६ ॥</s-l></s-lg><s-lg><s-l>मृत्युनाभ्याहते लोके जरया परिपीडिते ।</s-l><s-l>अमोघासु पतन्तीषु धर्मयानेन संतर ॥ १७ ॥</s-l></s-lg><s-lg><s-l>तिष्ठन्तं च शयानं च मृत्युरन्वेषते यदा ।</s-l><s-l>निर्वृतिं लभसे कस्मादकस्मान्मृत्युनाशितः ॥ १८ ॥</s-l></s-lg><s-lg><s-l>संचिन्वानकमेवैनं कामानामवितृप्तकम् ।</s-l><s-l>वृकीवोरणमासाद्य मृत्युरादाय गच्छति ॥ १९ ॥</s-l></s-lg><s-lg><s-l>क्रमशः संचितशिखो धर्मबुद्धिमयो महान् ।</s-l><s-l>अन्धकारे प्रवेष्टव्ये दीपो यत्नेन धार्यताम् ॥ २० ॥</s-l></s-lg><s-lg><s-l>संपतन्देहजालानि कदाचिदिह मानुषे ।</s-l><s-l>ब्राह्मण्यं लभते जन्तुस्तत्पुत्र परिपालय ॥ २१ ॥</s-l></s-lg><s-lg><s-l>ब्राह्मणस्य हि देहोऽयं न कामार्थाय जायते ।</s-l><s-l>इह क्लेशाय तपसे प्रेत्य त्वनुपमं सुखम् ॥ २२ ॥</s-l></s-lg><s-lg><s-l>ब्राह्मण्यं बहुभिरवाप्यते तपोभिस्तल्लब्ध्वा न परिपणेन हेडितव्यम् ।</s-l><s-l>स्वाध्याये तपसि दमे च नित्ययुक्तः क्षेमार्थी कुशलपरः सदा यतस्व ॥ २३ ॥</s-l></s-lg><s-lg><s-l>अव्यक्तप्रकृतिरयं कलाशरीरः सूक्ष्मात्मा क्षणत्रुटिशो निमेषरोमा ।</s-l><s-l>ऋत्वास्यः समबलशुक्लकृष्णनेत्रो मासाङ्गो द्रवति वयोहयो नराणाम् ॥ २४ ॥</s-l></s-lg><s-lg><s-l>तं दृष्ट्वा प्रसृतमजस्रमुग्रवेगं गच्छन्तं सततमिहाव्यपेक्षमाणम् ।</s-l><s-l>चक्षुस्ते यदि न परप्रणेतृनेयं धर्मे ते भवतु मनः परं निशम्य ॥ २५ ॥</s-l></s-lg><s-lg><s-l>येऽमी तु प्रचलितधर्मकामवृत्ताः क्रोशन्तः सततमनिष्टसंप्रयोगाः ।</s-l><s-l>क्लिश्यन्ते परिगतवेदनाशरीरा बह्वीभिः सुभृशमधर्मवासनाभिः ॥ २६ ॥</s-l></s-lg><s-lg><s-l>राजा धर्मपरः सदा शुभगोप्ता समीक्ष्य सुकृतिनां दधाति लोकान् ।</s-l><s-l>बहुविधमपि चरतः प्रदिशति सुखमनुपगतं निरवद्यम् ॥ २७ ॥</s-l></s-lg><s-lg><s-l>श्वानो भीषणायोमुखानि वयांसि वडगृध्रकुलपक्षिणां च संघाः ।</s-l><s-l>नरां कदने रुधिरपा गुरुवचननुदमुपरतं विशसन्ति ॥ २८ ॥</s-l></s-lg><s-lg><s-l>मर्यादा नियताः स्वयंभुवा य इहेमाः प्रभिनत्ति दशगुणा मनोनुगत्वात् ।</s-l><s-l>निवसति भृशमसुखं पितृविषयविपिनमवगाह्य स पापः ॥ २९ ॥</s-l></s-lg><s-lg><s-l>यो लुब्धः सुभृशं प्रियानृतश्च मनुष्यः सततनिकृतिवञ्चनारतिः स्यात् ।</s-l><s-l>उपनिधिभिरसुखकृत्स परमनिरयगो भृशमसुखमनुभवति दुष्कृतकर्मा ॥ ३० ॥</s-l></s-lg><s-lg><s-l>उष्णां वैतरणीं महानदीमवगाढोऽसिपत्रवनभिन्नगात्रः ।</s-l><s-l>परशुवनशयो निपतितो वसति च महानिरये भृशार्तः ॥ ३१ ॥</s-l></s-lg><s-lg><s-l>महापदानि कत्थसे न चाप्यवेक्षसे परम् ।</s-l><s-l>चिरस्य मृत्युकारिकामनागतां न बुध्यसे ॥ ३२ ॥</s-l></s-lg><s-lg><s-l>प्रयास्यतां किमास्यते समुत्थितं महद्भयम् ।</s-l><s-l>अतिप्रमाथि दारुणं सुखस्य संविधीयताम् ॥ ३३ ॥</s-l></s-lg><s-lg><s-l>पुरा मृतः प्रणीयसे यमस्य मृत्युशासनात् ।</s-l><s-l>तदन्तिकाय दारुणैः प्रयत्नमार्जवे कुरु ॥ ३४ ॥</s-l></s-lg><s-lg><s-l>पुरा समूलबान्धवं प्रभुर्हरत्यदुःखवित् ।</s-l><s-l>तवेह जीवितं यमो न चास्ति तस्य वारकः ॥ ३५ ॥</s-l></s-lg><s-lg><s-l>पुरा विवाति मारुतो यमस्य यः पुरःसरः ।</s-l><s-l>पुरैक एव नीयसे कुरुष्व सांपरायिकम् ॥ ३६ ॥</s-l></s-lg><s-lg><s-l>पुरा सहिक्क एव ते प्रवाति मारुतोऽन्तकः ।</s-l><s-l>पुरा च विभ्रमन्ति ते दिशो महाभयागमे ॥ ३७ ॥</s-l></s-lg><s-lg><s-l>स्मृतिश्च संनिरुध्यते पुरा तवेह पुत्रक ।</s-l><s-l>समाकुलस्य गच्छतः समाधिमुत्तमं कुरु ॥ ३८ ॥</s-l></s-lg><s-lg><s-l>कृताकृते शुभाशुभे प्रमादकर्मविप्लुते ।</s-l><s-l>स्मरन्पुरा न तप्यसे निधत्स्व केवलं निधिम् ॥ ३९ ॥</s-l></s-lg><s-lg><s-l>पुरा जरा कलेवरं विजर्जरीकरोति ते ।</s-l><s-l>बलाङ्गरूपहारिणी निधत्स्व केवलं निधिम् ॥ ४० ॥</s-l></s-lg><s-lg><s-l>पुरा शरीरमन्तको भिनत्ति रोगसायकैः ।</s-l><s-l>प्रसह्य जीवितक्षये तपो महत्समाचर ॥ ४१ ॥</s-l></s-lg><s-lg><s-l>पुरा वृका भयंकरा मनुष्यदेहगोचराः ।</s-l><s-l>अभिद्रवन्ति सर्वतो यतस्व पुण्यशीलने ॥ ४२ ॥</s-l></s-lg><s-lg><s-l>पुरान्धकारमेककोऽनुपश्यसि त्वरस्व वै ।</s-l><s-l>पुरा हिरण्मयान्नगान्निरीक्षसेऽद्रिमूर्धनि ॥ ४३ ॥</s-l></s-lg><s-lg><s-l>पुरा कुसंगतानि ते सुहृन्मुखाश्च शत्रवः ।</s-l><s-l>विचालयन्ति दर्शनाद्घटस्व पुत्र यत्परम् ॥ ४४ ॥</s-l></s-lg><s-lg><s-l>धनस्य यस्य राजतो भयं न चास्ति चौरतः ।</s-l><s-l>मृतं च यन्न मुञ्चति समर्जयस्व तद्धनम् ॥ ४५ ॥</s-l></s-lg><s-lg><s-l>न तत्र संविभज्यते स्वकर्मभिः परस्परम् ।</s-l><s-l>यदेव यस्य यौतकं तदेव तत्र सोऽश्नुते ॥ ४६ ॥</s-l></s-lg><s-lg><s-l>परत्र येन जीव्यते तदेव पुत्र दीयताम् ।</s-l><s-l>धनं यदक्षयं ध्रुवं समर्जयस्व तत्स्वयम् ॥ ४७ ॥</s-l></s-lg><s-lg><s-l>न यावदेव पच्यते महाजनस्य यावकम् ।</s-l><s-l>अपक्व एव यावके पुरा प्रणीयसे त्वर ॥ ४८ ॥</s-l></s-lg><s-lg><s-l>न मातृपितृबान्धवा न संस्तुतः प्रियो जनः ।</s-l><s-l>अनुव्रजन्ति संकटे व्रजन्तमेकपातिनम् ॥ ४९ ॥</s-l></s-lg><s-lg><s-l>यदेव कर्म केवलं स्वयं कृतं शुभाशुभम् ।</s-l><s-l>तदेव तस्य यौतकं भवत्यमुत्र गच्छतः ॥ ५० ॥</s-l></s-lg><s-lg><s-l>हिरण्यरत्नसंचयाः शुभाशुभेन संचिताः ।</s-l><s-l>न तस्य देहसंक्षये भवन्ति कार्यसाधकाः ॥ ५१ ॥</s-l></s-lg><s-lg><s-l>परत्रगामिकस्य ते कृताकृतस्य कर्मणः ।</s-l><s-l>न साक्षिरात्मना समो नृणामिहास्ति कश्चन ॥ ५२ ॥</s-l></s-lg><s-lg><s-l>मनुष्यदेहशून्यकं भवत्यमुत्र गच्छतः ।</s-l><s-l>प्रपश्य बुद्धिचक्षुषा प्रदृश्यते हि सर्वतः ॥ ५३ ॥</s-l></s-lg><s-lg><s-l>इहाग्निसूर्यवायवः शरीरमाश्रितास्त्रयः ।</s-l><s-l>त एव तस्य साक्षिणो भवन्ति धर्मदर्शिनः ॥ ५४ ॥</s-l></s-lg><s-lg><s-l>यथानिशेषु सर्वतःस्पृशत्सु सर्वदारिषु ।</s-l><s-l>प्रकाशगूढवृत्तिषु स्वधर्ममेव पालय ॥ ५५ ॥</s-l></s-lg><s-lg><s-l>अनेकपारिपन्थिके विरूपरौद्ररक्षिते ।</s-l><s-l>स्वमेव कर्म रक्ष्यतां स्वकर्म तत्र गच्छति ॥ ५६ ॥</s-l></s-lg><s-lg><s-l>न तत्र संविभज्यते स्वकर्मणा परस्परम् ।</s-l><s-l>यथाकृतं स्वकर्मजं तदेव भुज्यते फलम् ॥ ५७ ॥</s-l></s-lg><s-lg><s-l>यथाप्सरोगणाः फलं सुखं महर्षिभिः सह ।</s-l><s-l>तथाप्नुवन्ति कर्मतो विमानकामगामिनः ॥ ५८ ॥</s-l></s-lg><s-lg><s-l>यथेह यत्कृतं शुभं विपाप्मभिः कृतात्मभिः ।</s-l><s-l>तदाप्नुवन्ति मानवास्तथा विशुद्धयोनयः ॥ ५९ ॥</s-l></s-lg><s-lg><s-l>प्रजापतेः सलोकतां बृहस्पतेः शतक्रतोः ।</s-l><s-l>व्रजन्ति ते परां गतिं गृहस्थधर्मसेतुभिः ॥ ६० ॥</s-l></s-lg><s-lg><s-l>सहस्रशोऽप्यनेकशः प्रवक्तुमुत्सहामहे ।</s-l><s-l>अबुद्धिमोहनं पुनः प्रभुर्विना न यावकम् ॥ ६१ ॥</s-l></s-lg><s-lg><s-l>गता द्विरष्टवर्षता ध्रुवोऽसि पञ्चविंशकः ।</s-l><s-l>कुरुष्व धर्मसंचयं वयो हि तेऽतिवर्तते ॥ ६२ ॥</s-l></s-lg><s-lg><s-l>पुरा करोति सोऽन्तकः प्रमादगोमुखं दमम् ।</s-l><s-l>यथागृहीतमुत्थितं त्वरस्व धर्मपालने ॥ ६३ ॥</s-l></s-lg><s-lg><s-l>यदा त्वमेव पृष्ठतस्त्वमग्रतो गमिष्यसि ।</s-l><s-l>तथा गतिं गमिष्यतः किमात्मना परेण वा ॥ ६४ ॥</s-l></s-lg><s-lg><s-l>यदेकपातिनां सतां भवत्यमुत्र गच्छताम् ।</s-l><s-l>भयेषु सांपरायिकं निधत्स्व तं महानिधिम् ॥ ६५ ॥</s-l></s-lg><s-lg><s-l>सकूलमूलबान्धवं प्रभुर्हरत्यसङ्गवान् ।</s-l><s-l>न सन्ति यस्य वारकाः कुरुष्व धर्मसंनिधिम् ॥ ६६ ॥</s-l></s-lg><s-lg><s-l>इदं निदर्शनं मया तवेह पुत्र संमतम् ।</s-l><s-l>स्वदर्शनानुमानतः प्रवर्णितं कुरुष्व तत् ॥ ६७ ॥</s-l></s-lg><s-lg><s-l>दधाति यः स्वकर्मणा धनानि यस्य कस्यचित् ।</s-l><s-l>अबुद्धिमोहजैर्गुणैः शतैक एव युज्यते ॥ ६८ ॥</s-l></s-lg><s-lg><s-l>श्रुतं समर्थमस्तु ते प्रकुर्वतः शुभाः क्रियाः ।</s-l><s-l>तदेव तत्र दर्शनं कृतज्ञमर्थसंहितम् ॥ ६९ ॥</s-l></s-lg><s-lg><s-l>निबन्धनी रज्जुरेषा या ग्रामे वसतो रतिः ।</s-l><s-l>छित्त्वैनां सुकृतो यान्ति नैनां छिन्दन्ति दुष्कृतः ॥ ७० ॥</s-l></s-lg><s-lg><s-l>किं ते धनेन किं बन्धुभिस्ते किं ते पुत्रैः पुत्रक यो मरिष्यसि ।</s-l><s-l>आत्मानमन्विच्छ गुहां प्रविष्टं पितामहास्ते क्व गताश्च सर्वे ॥ ७१ ॥</s-l></s-lg><s-lg><s-l>श्वःकार्यमद्य कुर्वीत पूर्वाह्णे चापराह्णिकम् ।</s-l><s-l>को हि तद्वेद कस्याद्य मृत्युसेना निवेक्ष्यते ॥ ७२ ॥</s-l></s-lg><s-lg><s-l>अनुगम्य श्मशानान्तं निवर्तन्तीह बान्धवाः ।</s-l><s-l>अग्नौ प्रक्षिप्य पुरुषं ज्ञातयः सुहृदस्तथा ॥ ७३ ॥</s-l></s-lg><s-lg><s-l>नास्तिकान्निरनुक्रोशान्नरान्पापमतौ स्थितान् ।</s-l><s-l>वामतः कुरु विश्रब्धं परं प्रेप्सुरतन्द्रितः ॥ ७४ ॥</s-l></s-lg><s-lg><s-l>एवमभ्याहते लोके कालेनोपनिपीडिते ।</s-l><s-l>सुमहद्धैर्यमालम्ब्य धर्मं सर्वात्मना कुरु ॥ ७५ ॥</s-l></s-lg><s-lg><s-l>अथेमं दर्शनोपायं सम्यग्यो वेत्ति मानवः ।</s-l><s-l>सम्यक्स धर्मं कृत्वेह परत्र सुखमेधते ॥ ७६ ॥</s-l></s-lg><s-lg><s-l>न देहभेदे मरणं विजानतां न च प्रणाशः स्वनुपालिते पथि ।</s-l><s-l>धर्मं हि यो वर्धयते स पण्डितो य एव धर्माच्च्यवते स मुह्यति ॥ ७७ ॥</s-l></s-lg><s-lg><s-l>प्रयुक्तयोः कर्मपथि स्वकर्मणोः फलं प्रयोक्ता लभते यथाविधि ।</s-l><s-l>निहीनकर्मा निरयं प्रपद्यते त्रिविष्टपं गच्छति धर्मपारगः ॥ ७८ ॥</s-l></s-lg><s-lg><s-l>सोपानभूतं स्वर्गस्य मानुष्यं प्राप्य दुर्लभम् ।</s-l><s-l>तथात्मानं समादध्याद्भ्रश्येत न पुनर्यथा ॥ ७९ ॥</s-l></s-lg><s-lg><s-l>यस्य नोत्क्रामति मतिः स्वर्गमार्गानुसारिणी ।</s-l><s-l>तमाहुः पुण्यकर्माणमशोच्यं मित्रबान्धवैः ॥ ८० ॥</s-l></s-lg><s-lg><s-l>यस्य नोपहता बुद्धिर्निश्चयेष्ववलम्बते ।</s-l><s-l>स्वर्गे कृतावकाशस्य तस्य नास्ति महद्भयम् ॥ ८१ ॥</s-l></s-lg><s-lg><s-l>तपोवनेषु ये जातास्तत्रैव निधनं गताः ।</s-l><s-l>तेषामल्पतरो धर्मः कामभोगमजानताम् ॥ ८२ ॥</s-l></s-lg><s-lg><s-l>यस्तु भोगान्परित्यज्य शरीरेण तपश्चरेत् ।</s-l><s-l>न तेन किंचिन्न प्राप्तं तन्मे बहुमतं फलम् ॥ ८३ ॥</s-l></s-lg><s-lg><s-l>मातापितृसहस्राणि पुत्रदारशतानि च ।</s-l><s-l>अनागतान्यतीतानि कस्य ते कस्य वा वयम् ॥ ८४ ॥</s-l></s-lg><s-lg><s-l>न तेषां भवता कार्यं न कार्यं तव तैरपि ।</s-l><s-l>स्वकृतैस्तानि यातानि भवांश्चैव गमिष्यति ॥ ८५ ॥</s-l></s-lg><s-lg><s-l>इह लोके हि धनिनः परोऽपि स्वजनायते ।</s-l><s-l>स्वजनस्तु दरिद्राणां जीवतामेव नश्यति ॥ ८६ ॥</s-l></s-lg><s-lg><s-l>संचिनोत्यशुभं कर्म कलत्रापेक्षया नरः ।</s-l><s-l>ततः क्लेशमवाप्नोति परत्रेह तथैव च ॥ ८७ ॥</s-l></s-lg><s-lg><s-l>पश्य त्वं छिद्रभूतं हि जीवलोकं स्वकर्मणा ।</s-l><s-l>तत्कुरुष्व तथा पुत्र कृत्स्नं यत्समुदाहृतम् ॥ ८८ ॥</s-l></s-lg><s-lg><s-l>तदेतत्संप्रदृश्यैव कर्मभूमिं प्रविश्य ताम् ।</s-l><s-l>शुभान्याचरितव्यानि परलोकमभीप्सता ॥ ८९ ॥</s-l></s-lg><s-lg><s-l>मासर्तुसंज्ञापरिवर्तकेन सूर्याग्निना रात्रिदिवेन्धनेन ।</s-l><s-l>स्वकर्मनिष्ठाफलसाक्षिकेण भूतानि कालः पचति प्रसह्य ॥ ९० ॥</s-l></s-lg><s-lg><s-l>धनेन किं यन्न ददाति नाश्नुते बलेन किं येन रिपून्न बाधते ।</s-l><s-l>श्रुतेन किं येन न धर्ममाचरेत्किमात्मना यो न जितेन्द्रियो वशी ॥ ९१ ॥</s-l></s-lg><s-lg><s-l>इदं द्वैपायनवचो हितमुक्तं निशम्य तु ।</s-l><s-l>शुको गतः परित्यज्य पितरं मोक्षदेशिकम् ॥ ९२ ॥</s-l></s-lg>