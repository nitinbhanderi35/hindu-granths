<s-lg><s-l> युधिष्ठिर उवाच ।</s-l><s-l>कथं नु मुक्तः पृथिवीं चरेदस्मद्विधो नृपः ।</s-l><s-l>नित्यं कैश्च गुणैर्युक्तः सङ्गपाशाद्विमुच्यते ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्यामि इतिहासं पुरातनम् ।</s-l><s-l>अरिष्टनेमिना प्रोक्तं सगरायानुपृच्छते ॥ २ ॥</s-l></s-lg><s-lg><s-l> सगर उवाच ।</s-l><s-l>किं श्रेयः परमं ब्रह्मन्कृत्वेह सुखमश्नुते ।</s-l><s-l>कथं न शोचेन्न क्षुभ्येदेतदिच्छामि वेदितुम् ॥ ३ ॥</s-l></s-lg><s-lg><s-l> भीष्म उवाच ।</s-l><s-l>एवमुक्तस्तदा तार्क्ष्यः सर्वशास्त्रविशारदः ।</s-l><s-l>विबुध्य संपदं चाग्र्यां सद्वाक्यमिदमब्रवीत् ॥ ४ ॥</s-l></s-lg><s-lg><s-l>सुखं मोक्षसुखं लोके न च लोकोऽवगच्छति ।</s-l><s-l>प्रसक्तः पुत्रपशुषु धनधान्यसमाकुलः ॥ ५ ॥</s-l></s-lg><s-lg><s-l>सक्तबुद्धिरशान्तात्मा न स शक्यश्चिकित्सितुम् ।</s-l><s-l>स्नेहपाशसितो मूढो न स मोक्षाय कल्पते ॥ ६ ॥</s-l></s-lg><s-lg><s-l>स्नेहजानिह ते पाशान्वक्ष्यामि शृणु तान्मम ।</s-l><s-l>सकर्णकेन शिरसा शक्याश्छेत्तुं विजानता ॥ ७ ॥</s-l></s-lg><s-lg><s-l>संभाव्य पुत्रान्कालेन यौवनस्थान्निवेश्य च ।</s-l><s-l>समर्थाञ्जीवने ज्ञात्वा मुक्तश्चर यथासुखम् ॥ ८ ॥</s-l></s-lg><s-lg><s-l>भार्यां पुत्रवतीं वृद्धां लालितां पुत्रवत्सलाम् ।</s-l><s-l>ज्ञात्वा प्रजहि काले त्वं परार्थमनुदृश्य च ॥ ९ ॥</s-l></s-lg><s-lg><s-l>सापत्यो निरपत्यो वा मुक्तश्चर यथासुखम् ।</s-l><s-l>इन्द्रियैरिन्द्रियार्थांस्त्वमनुभूय यथाविधि ॥ १० ॥</s-l></s-lg><s-lg><s-l>कृतकौतूहलस्तेषु मुक्तश्चर यथासुखम् ।</s-l><s-l>उपपत्त्योपलब्धेषु लाभेषु च समो भव ॥ ११ ॥</s-l></s-lg><s-lg><s-l>एष तावत्समासेन तव संकीर्तितो मया ।</s-l><s-l>मोक्षार्थो विस्तरेणापि भूयो वक्ष्यामि तच्छृणु ॥ १२ ॥</s-l></s-lg><s-lg><s-l>मुक्ता वीतभया लोके चरन्ति सुखिनो नराः ।</s-l><s-l>सक्तभावा विनश्यन्ति नरास्तत्र न संशयः ॥ १३ ॥</s-l></s-lg><s-lg><s-l>आहारसंचयाश्चैव तथा कीटपिपीलिकाः ।</s-l><s-l>असक्ताः सुखिनो लोके सक्ताश्चैव विनाशिनः ॥ १४ ॥</s-l></s-lg><s-lg><s-l>स्वजने न च ते चिन्ता कर्तव्या मोक्षबुद्धिना ।</s-l><s-l>इमे मया विनाभूता भविष्यन्ति कथं त्विति ॥ १५ ॥</s-l></s-lg><s-lg><s-l>स्वयमुत्पद्यते जन्तुः स्वयमेव विवर्धते ।</s-l><s-l>सुखदुःखे तथा मृत्युं स्वयमेवाधिगच्छति ॥ १६ ॥</s-l></s-lg><s-lg><s-l>भोजनाच्छादने चैव मात्रा पित्रा च संग्रहम् ।</s-l><s-l>स्वकृतेनाधिगच्छन्ति लोके नास्त्यकृतं पुरा ॥ १७ ॥</s-l></s-lg><s-lg><s-l>धात्रा विहितभक्ष्याणि सर्वभूतानि मेदिनीम् ।</s-l><s-l>लोके विपरिधावन्ति रक्षितानि स्वकर्मभिः ॥ १८ ॥</s-l></s-lg><s-lg><s-l>स्वयं मृत्पिण्डभूतस्य परतन्त्रस्य सर्वदा ।</s-l><s-l>को हेतुः स्वजनं पोष्टुं रक्षितुं वादृढात्मनः ॥ १९ ॥</s-l></s-lg><s-lg><s-l>स्वजनं हि यदा मृत्युर्हन्त्येव तव पश्यतः ।</s-l><s-l>कृतेऽपि यत्ने महति तत्र बोद्धव्यमात्मना ॥ २० ॥</s-l></s-lg><s-lg><s-l>जीवन्तमपि चैवैनं भरणे रक्षणे तथा ।</s-l><s-l>असमाप्ते परित्यज्य पश्चादपि मरिष्यसि ॥ २१ ॥</s-l></s-lg><s-lg><s-l>यदा मृतश्च स्वजनं न ज्ञास्यसि कथंचन ।</s-l><s-l>सुखितं दुःखितं वापि ननु बोद्धव्यमात्मना ॥ २२ ॥</s-l></s-lg><s-lg><s-l>मृते वा त्वयि जीवे वा यदि भोक्ष्यति वै जनः ।</s-l><s-l>स्वकृतं ननु बुद्ध्वैवं कर्तव्यं हितमात्मनः ॥ २३ ॥</s-l></s-lg><s-lg><s-l>एवं विजानँल्लोकेऽस्मिन्कः कस्येत्यभिनिश्चितः ।</s-l><s-l>मोक्षे निवेशय मनो भूयश्चाप्युपधारय ॥ २४ ॥</s-l></s-lg><s-lg><s-l>क्षुत्पिपासादयो भावा जिता यस्येह देहिनः ।</s-l><s-l>क्रोधो लोभस्तथा मोहः सत्त्ववान्मुक्त एव सः ॥ २५ ॥</s-l></s-lg><s-lg><s-l>द्यूते पाने तथा स्त्रीषु मृगयायां च यो नरः ।</s-l><s-l>न प्रमाद्यति संमोहात्सततं मुक्त एव सः ॥ २६ ॥</s-l></s-lg><s-lg><s-l>दिवसे दिवसे नाम रात्रौ रात्रौ सदा सदा ।</s-l><s-l>भोक्तव्यमिति यः खिन्नो दोषबुद्धिः स उच्यते ॥ २७ ॥</s-l></s-lg><s-lg><s-l>आत्मभावं तथा स्त्रीषु मुक्तमेव पुनः पुनः ।</s-l><s-l>यः पश्यति सदा युक्तो यथावन्मुक्त एव सः ॥ २८ ॥</s-l></s-lg><s-lg><s-l>संभवं च विनाशं च भूतानां चेष्टितं तथा ।</s-l><s-l>यस्तत्त्वतो विजानाति लोकेऽस्मिन्मुक्त एव सः ॥ २९ ॥</s-l></s-lg><s-lg><s-l>प्रस्थं वाहसहस्रेषु यात्रार्थं चैव कोटिषु ।</s-l><s-l>प्रासादे मञ्चकस्थानं यः पश्यति स मुच्यते ॥ ३० ॥</s-l></s-lg><s-lg><s-l>मृत्युनाभ्याहतं लोकं व्याधिभिश्चोपपीडितम् ।</s-l><s-l>अवृत्तिकर्शितं चैव यः पश्यति स मुच्यते ॥ ३१ ॥</s-l></s-lg><s-lg><s-l>यः पश्यति सुखी तुष्टो नपश्यंश्च विहन्यते ।</s-l><s-l>यश्चाप्यल्पेन संतुष्टो लोकेऽस्मिन्मुक्त एव सः ॥ ३२ ॥</s-l></s-lg><s-lg><s-l>अग्नीषोमाविदं सर्वमिति यश्चानुपश्यति ।</s-l><s-l>न च संस्पृश्यते भावैरद्भुतैर्मुक्त एव सः ॥ ३३ ॥</s-l></s-lg><s-lg><s-l>पर्यङ्कशय्या भूमिश्च समाने यस्य देहिनः ।</s-l><s-l>शालयश्च कदन्नं च यस्य स्यान्मुक्त एव सः ॥ ३४ ॥</s-l></s-lg><s-lg><s-l>क्षौमं च कुशचीरं च कौशेयं वल्कलानि च ।</s-l><s-l>आविकं चर्म च समं यस्य स्यान्मुक्त एव सः ॥ ३५ ॥</s-l></s-lg><s-lg><s-l>पञ्चभूतसमुद्भूतं लोकं यश्चानुपश्यति ।</s-l><s-l>तथा च वर्तते दृष्ट्वा लोकेऽस्मिन्मुक्त एव सः ॥ ३६ ॥</s-l></s-lg><s-lg><s-l>सुखदुःखे समे यस्य लाभालाभौ जयाजयौ ।</s-l><s-l>इच्छाद्वेषौ भयोद्वेगौ सर्वथा मुक्त एव सः ॥ ३७ ॥</s-l></s-lg><s-lg><s-l>रक्तमूत्रपुरीषाणां दोषाणां संचयं तथा ।</s-l><s-l>शरीरं दोषबहुलं दृष्ट्वा चेदं विमुच्यते ॥ ३८ ॥</s-l></s-lg><s-lg><s-l>वलीपलितसंयोगं कार्श्यं वैवर्ण्यमेव च ।</s-l><s-l>कुब्जभावं च जरया यः पश्यति स मुच्यते ॥ ३९ ॥</s-l></s-lg><s-lg><s-l>पुंस्त्वोपघातं कालेन दर्शनोपरमं तथा ।</s-l><s-l>बाधिर्यं प्राणमन्दत्वं यः पश्यति स मुच्यते ॥ ४० ॥</s-l></s-lg><s-lg><s-l>गतानृषींस्तथा देवानसुरांश्च तथा गतान् ।</s-l><s-l>लोकादस्मात्परं लोकं यः पश्यति स मुच्यते ॥ ४१ ॥</s-l></s-lg><s-lg><s-l>प्रभावैरन्वितास्तैस्तैः पार्थिवेन्द्राः सहस्रशः ।</s-l><s-l>ये गताः पृथिवीं त्यक्त्वा इति ज्ञात्वा विमुच्यते ॥ ४२ ॥</s-l></s-lg><s-lg><s-l>अर्थांश्च दुर्लभाँल्लोके क्लेशांश्च सुलभांस्तथा ।</s-l><s-l>दुःखं चैव कुटुम्बार्थे यः पश्यति स मुच्यते ॥ ४३ ॥</s-l></s-lg><s-lg><s-l>अपत्यानां च वैगुण्यं जनं विगुणमेव च ।</s-l><s-l>पश्यन्भूयिष्ठशो लोके को मोक्षं नाभिपूजयेत् ॥ ४४ ॥</s-l></s-lg><s-lg><s-l>शास्त्राल्लोकाच्च यो बुद्धः सर्वं पश्यति मानवः ।</s-l><s-l>असारमिव मानुष्यं सर्वथा मुक्त एव सः ॥ ४५ ॥</s-l></s-lg><s-lg><s-l>एतच्छ्रुत्वा मम वचो भवांश्चरतु मुक्तवत् ।</s-l><s-l>गार्हस्थ्ये यदि ते मोक्षे कृता बुद्धिरविक्लवा ॥ ४६ ॥</s-l></s-lg><s-lg><s-l>तत्तस्य वचनं श्रुत्वा सम्यक्स पृथिवीपतिः ।</s-l><s-l>मोक्षजैश्च गुणैर्युक्तः पालयामास च प्रजाः ॥ ४७ ॥</s-l></s-lg>