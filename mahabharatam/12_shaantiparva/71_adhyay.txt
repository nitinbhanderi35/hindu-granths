<s-lg><s-l> युधिष्ठिर उवाच ।</s-l><s-l>केन वृत्तेन वृत्तज्ञ वर्तमानो महीपतिः ।</s-l><s-l>सुखेनार्थान्सुखोदर्कानिह च प्रेत्य चाप्नुयात् ॥ १ ॥</s-l></s-lg><s-lg><s-l> भीष्म उवाच ।</s-l><s-l>इयं गुणानां षट्त्रिंशत्षट्त्रिंशद्गुणसंयुता ।</s-l><s-l>यान्गुणांस्तु गुणोपेतः कुर्वन्गुणमवाप्नुयात् ॥ २ ॥</s-l></s-lg><s-lg><s-l>चरेद्धर्मानकटुको मुञ्चेत्स्नेहं न नास्तिकः ।</s-l><s-l>अनृशंसश्चरेदर्थं चरेत्काममनुद्धतः ॥ ३ ॥</s-l></s-lg><s-lg><s-l>प्रियं ब्रूयादकृपणः शूरः स्यादविकत्थनः ।</s-l><s-l>दाता नापात्रवर्षी स्यात्प्रगल्भः स्यादनिष्ठुरः ॥ ४ ॥</s-l></s-lg><s-lg><s-l>संदधीत न चानार्यैर्विगृह्णीयान्न बन्धुभिः ।</s-l><s-l>नानाप्तैः कारयेच्चारं कुर्यात्कार्यमपीडया ॥ ५ ॥</s-l></s-lg><s-lg><s-l>अर्थान्ब्रूयान्न चासत्सु गुणान्ब्रूयान्न चात्मनः ।</s-l><s-l>आदद्यान्न च साधुभ्यो नासत्पुरुषमाश्रयेत् ॥ ६ ॥</s-l></s-lg><s-lg><s-l>नापरीक्ष्य नयेद्दण्डं न च मन्त्रं प्रकाशयेत् ।</s-l><s-l>विसृजेन्न च लुब्धेभ्यो विश्वसेन्नापकारिषु ॥ ७ ॥</s-l></s-lg><s-lg><s-l>अनीर्षुर्गुप्तदारः स्याच्चोक्षः स्यादघृणी नृपः ।</s-l><s-l>स्त्रियं सेवेत नात्यर्थं मृष्टं भुञ्जीत नाहितम् ॥ ८ ॥</s-l></s-lg><s-lg><s-l>अस्तब्धः पूजयेन्मान्यान्गुरून्सेवेदमायया ।</s-l><s-l>अर्चेद्देवान्न दम्भेन श्रियमिच्छेदकुत्सिताम् ॥ ९ ॥</s-l></s-lg><s-lg><s-l>सेवेत प्रणयं हित्वा दक्षः स्यान्न त्वकालवित् ।</s-l><s-l>सान्त्वयेन्न च भोगार्थमनुगृह्णन्न चाक्षिपेत् ॥ १० ॥</s-l></s-lg><s-lg><s-l>प्रहरेन्न त्वविज्ञाय हत्वा शत्रून्न शेषयेत् ।</s-l><s-l>क्रोधं कुर्यान्न चाकस्मान्मृदुः स्यान्नापकारिषु ॥ ११ ॥</s-l></s-lg><s-lg><s-l>एवं चरस्व राज्यस्थो यदि श्रेय इहेच्छसि ।</s-l><s-l>अतोऽन्यथा नरपतिर्भयमृच्छत्यनुत्तमम् ॥ १२ ॥</s-l></s-lg><s-lg><s-l>इति सर्वान्गुणानेतान्यथोक्तान्योऽनुवर्तते ।</s-l><s-l>अनुभूयेह भद्राणि प्रेत्य स्वर्गे महीयते ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>इदं वचः शांतनवस्य शुश्रुवान्युधिष्ठिरः पाण्डवमुख्यसंवृतः ।</s-l><s-l>तदा ववन्दे च पितामहं नृपो यथोक्तमेतच्च चकार बुद्धिमान् ॥ १४ ॥</s-l></s-lg>