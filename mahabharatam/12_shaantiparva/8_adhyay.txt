<s-lg><s-l> वैशंपायन उवाच ।</s-l><s-l>अथार्जुन उवाचेदमधिक्षिप्त इवाक्षमी ।</s-l><s-l>अभिनीततरं वाक्यं दृढवादपराक्रमः ॥ १ ॥</s-l></s-lg><s-lg><s-l>दर्शयन्नैन्द्रिरात्मानमुग्रमुग्रपराक्रमः ।</s-l><s-l>स्मयमानो महातेजाः सृक्किणी संलिहन्मुहुः ॥ २ ॥</s-l></s-lg><s-lg><s-l>अहो दुःखमहो कृच्छ्रमहो वैक्लव्यमुत्तमम् ।</s-l><s-l>यत्कृत्वामानुषं कर्म त्यजेथाः श्रियमुत्तमाम् ॥ ३ ॥</s-l></s-lg><s-lg><s-l>शत्रून्हत्वा महीं लब्ध्वा स्वधर्मेणोपपादिताम् ।</s-l><s-l>हतामित्रः कथं सर्वं त्यजेथा बुद्धिलाघवात् ॥ ४ ॥</s-l></s-lg><s-lg><s-l>क्लीबस्य हि कुतो राज्यं दीर्घसूत्रस्य वा पुनः ।</s-l><s-l>किमर्थं च महीपालानवधीः क्रोधमूर्छितः ॥ ५ ॥</s-l></s-lg><s-lg><s-l>यो ह्याजिजीविषेद्भैक्ष्यं कर्मणा नैव केनचित् ।</s-l><s-l>समारम्भान्बुभूषेत हतस्वस्तिरकिंचनः ।</s-l><s-l>सर्वलोकेषु विख्यातो न पुत्रपशुसंहितः ॥ ६ ॥</s-l></s-lg><s-lg><s-l>कापालीं नृप पापिष्ठां वृत्तिमास्थाय जीवतः ।</s-l><s-l>संत्यज्य राज्यमृद्धं ते लोकोऽयं किं वदिष्यति ॥ ७ ॥</s-l></s-lg><s-lg><s-l>सर्वारम्भान्समुत्सृज्य हतस्वस्तिरकिंचनः ।</s-l><s-l>कस्मादाशंससे भैक्ष्यं चर्तुं प्राकृतवत्प्रभो ॥ ८ ॥</s-l></s-lg><s-lg><s-l>अस्मिन्राजकुले जातो जित्वा कृत्स्नां वसुंधराम् ।</s-l><s-l>धर्मार्थावखिलौ हित्वा वनं मौढ्यात्प्रतिष्ठसे ॥ ९ ॥</s-l></s-lg><s-lg><s-l>यदीमानि हवींषीह विमथिष्यन्त्यसाधवः ।</s-l><s-l>भवता विप्रहीणानि प्राप्तं त्वामेव किल्बिषम् ॥ १० ॥</s-l></s-lg><s-lg><s-l>आकिंचन्यमनाशास्यमिति वै नहुषोऽब्रवीत् ।</s-l><s-l>कृत्या नृशंसा ह्यधने धिगस्त्वधनतामिह ॥ ११ ॥</s-l></s-lg><s-lg><s-l>अश्वस्तनमृषीणां हि विद्यते वेद तद्भवान् ।</s-l><s-l>यं त्विमं धर्ममित्याहुर्धनादेष प्रवर्तते ॥ १२ ॥</s-l></s-lg><s-lg><s-l>धर्मं संहरते तस्य धनं हरति यस्य यः ।</s-l><s-l>ह्रियमाणे धने राजन्वयं कस्य क्षमेमहि ॥ १३ ॥</s-l></s-lg><s-lg><s-l>अभिशस्तवत्प्रपश्यन्ति दरिद्रं पार्श्वतः स्थितम् ।</s-l><s-l>दारिद्र्यं पातकं लोके कस्तच्छंसितुमर्हति ॥ १४ ॥</s-l></s-lg><s-lg><s-l>पतितः शोच्यते राजन्निर्धनश्चापि शोच्यते ।</s-l><s-l>विशेषं नाधिगच्छामि पतितस्याधनस्य च ॥ १५ ॥</s-l></s-lg><s-lg><s-l>अर्थेभ्यो हि विवृद्धेभ्यः संभृतेभ्यस्ततस्ततः ।</s-l><s-l>क्रियाः सर्वाः प्रवर्तन्ते पर्वतेभ्य इवापगाः ॥ १६ ॥</s-l></s-lg><s-lg><s-l>अर्थाद्धर्मश्च कामश्च स्वर्गश्चैव नराधिप ।</s-l><s-l>प्राणयात्रा हि लोकस्य विनार्थं न प्रसिध्यति ॥ १७ ॥</s-l></s-lg><s-lg><s-l>अर्थेन हि विहीनस्य पुरुषस्याल्पमेधसः ।</s-l><s-l>व्युच्छिद्यन्ते क्रियाः सर्वा ग्रीष्मे कुसरितो यथा ॥ १८ ॥</s-l></s-lg><s-lg><s-l>यस्यार्थास्तस्य मित्राणि यस्यार्थास्तस्य बान्धवाः ।</s-l><s-l>यस्यार्थाः स पुमाँल्लोके यस्यार्थाः स च पण्डितः ॥ १९ ॥</s-l></s-lg><s-lg><s-l>अधनेनार्थकामेन नार्थः शक्यो विवित्सता ।</s-l><s-l>अर्थैरर्था निबध्यन्ते गजैरिव महागजाः ॥ २० ॥</s-l></s-lg><s-lg><s-l>धर्मः कामश्च स्वर्गश्च हर्षः क्रोधः श्रुतं दमः ।</s-l><s-l>अर्थादेतानि सर्वाणि प्रवर्तन्ते नराधिप ॥ २१ ॥</s-l></s-lg><s-lg><s-l>धनात्कुलं प्रभवति धनाद्धर्मः प्रवर्तते ।</s-l><s-l>नाधनस्यास्त्ययं लोको न परः पुरुषोत्तम ॥ २२ ॥</s-l></s-lg><s-lg><s-l>नाधनो धर्मकृत्यानि यथावदनुतिष्ठति ।</s-l><s-l>धनाद्धि धर्मः स्रवति शैलाद्गिरिनदी यथा ॥ २३ ॥</s-l></s-lg><s-lg><s-l>यः कृशाश्वः कृशगवः कृशभृत्यः कृशातिथिः ।</s-l><s-l>स वै राजन्कृशो नाम न शरीरकृशः कृशः ॥ २४ ॥</s-l></s-lg><s-lg><s-l>अवेक्षस्व यथान्यायं पश्य देवासुरं यथा ।</s-l><s-l>राजन्किमन्यज्ज्ञातीनां वधादृध्यन्ति देवताः ॥ २५ ॥</s-l></s-lg><s-lg><s-l>न चेद्धर्तव्यमन्यस्य कथं तद्धर्ममारभेत् ।</s-l><s-l>एतावानेव वेदेषु निश्चयः कविभिः कृतः ॥ २६ ॥</s-l></s-lg><s-lg><s-l>अध्येतव्या त्रयी विद्या भवितव्यं विपश्चिता ।</s-l><s-l>सर्वथा धनमाहार्यं यष्टव्यं चापि यत्नतः ॥ २७ ॥</s-l></s-lg><s-lg><s-l>द्रोहाद्देवैरवाप्तानि दिवि स्थानानि सर्वशः ।</s-l><s-l>इति देवा व्यवसिता वेदवादाश्च शाश्वताः ॥ २८ ॥</s-l></s-lg><s-lg><s-l>अधीयन्ते तपस्यन्ति यजन्ते याजयन्ति च ।</s-l><s-l>कृत्स्नं तदेव च श्रेयो यदप्याददतेऽन्यतः ॥ २९ ॥</s-l></s-lg><s-lg><s-l>न पश्यामोऽनपहृतं धनं किंचित्क्वचिद्वयम् ।</s-l><s-l>एवमेव हि राजानो जयन्ति पृथिवीमिमाम् ॥ ३० ॥</s-l></s-lg><s-lg><s-l>जित्वा ममत्वं ब्रुवते पुत्रा इव पितुर्धने ।</s-l><s-l>राजर्षयो जितस्वर्गा धर्मो ह्येषां निगद्यते ॥ ३१ ॥</s-l></s-lg><s-lg><s-l>यथैव पूर्णादुदधेः स्यन्दन्त्यापो दिशो दश ।</s-l><s-l>एवं राजकुलाद्वित्तं पृथिवीं प्रतितिष्ठति ॥ ३२ ॥</s-l></s-lg><s-lg><s-l>आसीदियं दिलीपस्य नृगस्य नहुषस्य च ।</s-l><s-l>अम्बरीषस्य मान्धातुः पृथिवी सा त्वयि स्थिता ॥ ३३ ॥</s-l></s-lg><s-lg><s-l>स त्वां द्रव्यमयो यज्ञः संप्राप्तः सर्वदक्षिणः ।</s-l><s-l>तं चेन्न यजसे राजन्प्राप्तस्त्वं देवकिल्बिषम् ॥ ३४ ॥</s-l></s-lg><s-lg><s-l>येषां राजाश्वमेधेन यजते दक्षिणावता ।</s-l><s-l>उपेत्य तस्यावभृथं पूताः सर्वे भवन्ति ते ॥ ३५ ॥</s-l></s-lg><s-lg><s-l>विश्वरूपो महादेवः सर्वमेधे महामखे ।</s-l><s-l>जुहाव सर्वभूतानि तथैवात्मानमात्मना ॥ ३६ ॥</s-l></s-lg><s-lg><s-l>शाश्वतोऽयं भूतिपथो नास्यान्तमनुशुश्रुम ।</s-l><s-l>महान्दाशरथः पन्था मा राजन्कापथं गमः ॥ ३७ ॥</s-l></s-lg>