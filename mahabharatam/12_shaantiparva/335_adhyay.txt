<s-lg><s-l> जनमेजय उवाच ।</s-l><s-l>श्रुतं भगवतस्तस्य माहात्म्यं परमात्मनः ।</s-l><s-l>जन्म धर्मगृहे चैव नरनारायणात्मकम् ।</s-l><s-l>महावराहसृष्टा च पिण्डोत्पत्तिः पुरातनी ॥ १ ॥</s-l></s-lg><s-lg><s-l>प्रवृत्तौ च निवृत्तौ च यो यथा परिकल्पितः ।</s-l><s-l>स तथा नः श्रुतो ब्रह्मन्कथ्यमानस्त्वयानघ ॥ २ ॥</s-l></s-lg><s-lg><s-l>यच्च तत्कथितं पूर्वं त्वया हयशिरो महत् ।</s-l><s-l>हव्यकव्यभुजो विष्णोरुदक्पूर्वे महोदधौ ।</s-l><s-l>तच्च दृष्टं भगवता ब्रह्मणा परमेष्ठिना ॥ ३ ॥</s-l></s-lg><s-lg><s-l>किं तदुत्पादितं पूर्वं हरिणा लोकधारिणा ।</s-l><s-l>रूपं प्रभावमहतामपूर्वं धीमतां वर ॥ ४ ॥</s-l></s-lg><s-lg><s-l>दृष्ट्वा हि विबुधश्रेष्ठमपूर्वममितौजसम् ।</s-l><s-l>तदश्वशिरसं पुण्यं ब्रह्मा किमकरोन्मुने ॥ ५ ॥</s-l></s-lg><s-lg><s-l>एतन्नः संशयं ब्रह्मन्पुराणज्ञानसंभवम् ।</s-l><s-l>कथयस्वोत्तममते महापुरुषनिर्मितम् ।</s-l><s-l>पाविताः स्म त्वया ब्रह्मन्पुण्यां कथयता कथाम् ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>कथयिष्यामि ते सर्वं पुराणं वेदसंमितम् ।</s-l><s-l>जगौ यद्भगवान्व्यासो राज्ञो धर्मसुतस्य वै ॥ ७ ॥</s-l></s-lg><s-lg><s-l>श्रुत्वाश्वशिरसो मूर्तिं देवस्य हरिमेधसः ।</s-l><s-l>उत्पन्नसंशयो राजा तमेव समचोदयत् ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>यत्तद्दर्शितवान्ब्रह्मा देवं हयशिरोधरम् ।</s-l><s-l>किमर्थं तत्समभवद्वपुर्देवोपकल्पितम् ॥ ९ ॥</s-l></s-lg><s-lg><s-l> व्यास उवाच ।</s-l><s-l>यत्किंचिदिह लोके वै देहबद्धं विशां पते ।</s-l><s-l>सर्वं पञ्चभिराविष्टं भूतैरीश्वरबुद्धिजैः ॥ १० ॥</s-l></s-lg><s-lg><s-l>ईश्वरो हि जगत्स्रष्टा प्रभुर्नारायणो विराट् ।</s-l><s-l>भूतान्तरात्मा वरदः सगुणो निर्गुणोऽपि च ।</s-l><s-l>भूतप्रलयमव्यक्तं शृणुष्व नृपसत्तम ॥ ११ ॥</s-l></s-lg><s-lg><s-l>धरण्यामथ लीनायामप्सु चैकार्णवे पुरा ।</s-l><s-l>ज्योतिर्भूते जले चापि लीने ज्योतिषि चानिले ॥ १२ ॥</s-l></s-lg><s-lg><s-l>वायौ चाकाशसंलीने आकाशे च मनोनुगे ।</s-l><s-l>व्यक्ते मनसि संलीने व्यक्ते चाव्यक्ततां गते ॥ १३ ॥</s-l></s-lg><s-lg><s-l>अव्यक्ते पुरुषं याते पुंसि सर्वगतेऽपि च ।</s-l><s-l>तम एवाभवत्सर्वं न प्राज्ञायत किंचन ॥ १४ ॥</s-l></s-lg><s-lg><s-l>तमसो ब्रह्म संभूतं तमोमूलमृतात्मकम् ।</s-l><s-l>तद्विश्वभावसंज्ञान्तं पौरुषीं तनुमास्थितम् ॥ १५ ॥</s-l></s-lg><s-lg><s-l>सोऽनिरुद्ध इति प्रोक्तस्तत्प्रधानं प्रचक्षते ।</s-l><s-l>तदव्यक्तमिति ज्ञेयं त्रिगुणं नृपसत्तम ॥ १६ ॥</s-l></s-lg><s-lg><s-l>विद्यासहायवान्देवो विष्वक्सेनो हरिः प्रभुः ।</s-l><s-l>अप्स्वेव शयनं चक्रे निद्रायोगमुपागतः ।</s-l><s-l>जगतश्चिन्तयन्सृष्टिं चित्रां बहुगुणोद्भवाम् ॥ १७ ॥</s-l></s-lg><s-lg><s-l>तस्य चिन्तयतः सृष्टिं महानात्मगुणः स्मृतः ।</s-l><s-l>अहंकारस्ततो जातो ब्रह्मा शुभचतुर्मुखः ।</s-l><s-l>हिरण्यगर्भो भगवान्सर्वलोकपितामहः ॥ १८ ॥</s-l></s-lg><s-lg><s-l>पद्मेऽनिरुद्धात्संभूतस्तदा पद्मनिभेक्षणः ।</s-l><s-l>सहस्रपत्रे द्युतिमानुपविष्टः सनातनः ॥ १९ ॥</s-l></s-lg><s-lg><s-l>ददृशेऽद्भुतसंकाशे लोकानापोमयान्प्रभुः ।</s-l><s-l>सत्त्वस्थः परमेष्ठी स ततो भूतगणान्सृजत् ॥ २० ॥</s-l></s-lg><s-lg><s-l>पूर्वमेव च पद्मस्य पत्रे सूर्यांशुसप्रभे ।</s-l><s-l>नारायणकृतौ बिन्दू अपामास्तां गुणोत्तरौ ॥ २१ ॥</s-l></s-lg><s-lg><s-l>तावपश्यत्स भगवाननादिनिधनोऽच्युतः ।</s-l><s-l>एकस्तत्राभवद्बिन्दुर्मध्वाभो रुचिरप्रभः ॥ २२ ॥</s-l></s-lg><s-lg><s-l>स तामसो मधुर्जातस्तदा नारायणाज्ञया ।</s-l><s-l>कठिनस्त्वपरो बिन्दुः कैटभो राजसस्तु सः ॥ २३ ॥</s-l></s-lg><s-lg><s-l>तावभ्यधावतां श्रेष्ठौ तमोरजगुणान्वितौ ।</s-l><s-l>बलवन्तौ गदाहस्तौ पद्मनालानुसारिणौ ॥ २४ ॥</s-l></s-lg><s-lg><s-l>ददृशातेऽरविन्दस्थं ब्रह्माणममितप्रभम् ।</s-l><s-l>सृजन्तं प्रथमं वेदांश्चतुरश्चारुविग्रहान् ॥ २५ ॥</s-l></s-lg><s-lg><s-l>ततो विग्रहवन्तौ तौ वेदान्दृष्ट्वासुरोत्तमौ ।</s-l><s-l>सहसा जगृहतुर्वेदान्ब्रह्मणः पश्यतस्तदा ॥ २६ ॥</s-l></s-lg><s-lg><s-l>अथ तौ दानवश्रेष्ठौ वेदान्गृह्य सनातनान् ।</s-l><s-l>रसां विविशतुस्तूर्णमुदक्पूर्वे महोदधौ ॥ २७ ॥</s-l></s-lg><s-lg><s-l>ततो हृतेषु वेदेषु ब्रह्मा कश्मलमाविशत् ।</s-l><s-l>ततो वचनमीशानं प्राह वेदैर्विनाकृतः ॥ २८ ॥</s-l></s-lg><s-lg><s-l>वेदा मे परमं चक्षुर्वेदा मे परमं बलम् ।</s-l><s-l>वेदा मे परमं धाम वेदा मे ब्रह्म चोत्तमम् ॥ २९ ॥</s-l></s-lg><s-lg><s-l>मम वेदा हृताः सर्वे दानवाभ्यां बलादितः ।</s-l><s-l>अन्धकारा हि मे लोका जाता वेदैर्विनाकृताः ।</s-l><s-l>वेदानृते हि किं कुर्यां लोकान्वै स्रष्टुमुद्यतः ॥ ३० ॥</s-l></s-lg><s-lg><s-l>अहो बत महद्दुःखं वेदनाशनजं मम ।</s-l><s-l>प्राप्तं दुनोति हृदयं तीव्रशोकाय रन्धयन् ॥ ३१ ॥</s-l></s-lg><s-lg><s-l>को हि शोकार्णवे मग्नं मामितोऽद्य समुद्धरेत् ।</s-l><s-l>वेदांस्तानानयेन्नष्टान्कस्य चाहं प्रियो भवे ॥ ३२ ॥</s-l></s-lg><s-lg><s-l>इत्येवं भाषमाणस्य ब्रह्मणो नृपसत्तम ।</s-l><s-l>हरेः स्तोत्रार्थमुद्भूता बुद्धिर्बुद्धिमतां वर ।</s-l><s-l>ततो जगौ परं जप्यं साञ्जलिप्रग्रहः प्रभुः ॥ ३३ ॥</s-l></s-lg><s-lg><s-l>नमस्ते ब्रह्महृदय नमस्ते मम पूर्वज ।</s-l><s-l>लोकाद्य भुवनश्रेष्ठ सांख्ययोगनिधे विभो ॥ ३४ ॥</s-l></s-lg><s-lg><s-l>व्यक्ताव्यक्तकराचिन्त्य क्षेमं पन्थानमास्थित ।</s-l><s-l>विश्वभुक्सर्वभूतानामन्तरात्मन्नयोनिज ॥ ३५ ॥</s-l></s-lg><s-lg><s-l>अहं प्रसादजस्तुभ्यं लोकधाम्ने स्वयंभुवे ।</s-l><s-l>त्वत्तो मे मानसं जन्म प्रथमं द्विजपूजितम् ॥ ३६ ॥</s-l></s-lg><s-lg><s-l>चाक्षुषं वै द्वितीयं मे जन्म चासीत्पुरातनम् ।</s-l><s-l>त्वत्प्रसादाच्च मे जन्म तृतीयं वाचिकं महत् ॥ ३७ ॥</s-l></s-lg><s-lg><s-l>त्वत्तः श्रवणजं चापि चतुर्थं जन्म मे विभो ।</s-l><s-l>नासिक्यं चापि मे जन्म त्वत्तः पञ्चममुच्यते ॥ ३८ ॥</s-l></s-lg><s-lg><s-l>अण्डजं चापि मे जन्म त्वत्तः षष्ठं विनिर्मितम् ।</s-l><s-l>इदं च सप्तमं जन्म पद्मजं मेऽमितप्रभ ॥ ३९ ॥</s-l></s-lg><s-lg><s-l>सर्गे सर्गे ह्यहं पुत्रस्तव त्रिगुणवर्जितः ।</s-l><s-l>प्रथितः पुण्डरीकाक्ष प्रधानगुणकल्पितः ॥ ४० ॥</s-l></s-lg><s-lg><s-l>त्वमीश्वरस्वभावश्च स्वयंभूः पुरुषोत्तमः ।</s-l><s-l>त्वया विनिर्मितोऽहं वै वेदचक्षुर्वयोतिगः ॥ ४१ ॥</s-l></s-lg><s-lg><s-l>ते मे वेदा हृताश्चक्षुरन्धो जातोऽस्मि जागृहि ।</s-l><s-l>ददस्व चक्षुषी मह्यं प्रियोऽहं ते प्रियोऽसि मे ॥ ४२ ॥</s-l></s-lg><s-lg><s-l>एवं स्तुतः स भगवान्पुरुषः सर्वतोमुखः ।</s-l><s-l>जहौ निद्रामथ तदा वेदकार्यार्थमुद्यतः ।</s-l><s-l>ऐश्वरेण प्रयोगेण द्वितीयां तनुमास्थितः ॥ ४३ ॥</s-l></s-lg><s-lg><s-l>सुनासिकेन कायेन भूत्वा चन्द्रप्रभस्तदा ।</s-l><s-l>कृत्वा हयशिरः शुभ्रं वेदानामालयं प्रभुः ॥ ४४ ॥</s-l></s-lg><s-lg><s-l>तस्य मूर्धा समभवद्द्यौः सनक्षत्रतारका ।</s-l><s-l>केशाश्चास्याभवन्दीर्घा रवेरंशुसमप्रभाः ॥ ४५ ॥</s-l></s-lg><s-lg><s-l>कर्णावाकाशपाताले ललाटं भूतधारिणी ।</s-l><s-l>गङ्गा सरस्वती पुण्या भ्रुवावास्तां महानदी ॥ ४६ ॥</s-l></s-lg><s-lg><s-l>चक्षुषी सोमसूर्यौ ते नासा संध्या पुनः स्मृता ।</s-l><s-l>ओंकारस्त्वथ संस्कारो विद्युज्जिह्वा च निर्मिता ॥ ४७ ॥</s-l></s-lg><s-lg><s-l>दन्ताश्च पितरो राजन्सोमपा इति विश्रुताः ।</s-l><s-l>गोलोको ब्रह्मलोकश्च ओष्ठावास्तां महात्मनः ।</s-l><s-l>ग्रीवा चास्याभवद्राजन्कालरात्रिर्गुणोत्तरा ॥ ४८ ॥</s-l></s-lg><s-lg><s-l>एतद्धयशिरः कृत्वा नानामूर्तिभिरावृतम् ।</s-l><s-l>अन्तर्दधे स विश्वेशो विवेश च रसां प्रभुः ॥ ४९ ॥</s-l></s-lg><s-lg><s-l>रसां पुनः प्रविष्टश्च योगं परममास्थितः ।</s-l><s-l>शैक्षं स्वरं समास्थाय ओमिति प्रासृजत्स्वरम् ॥ ५० ॥</s-l></s-lg><s-lg><s-l>स स्वरः सानुनादी च सर्वगः स्निग्ध एव च ।</s-l><s-l>बभूवान्तर्महीभूतः सर्वभूतगुणोदितः ॥ ५१ ॥</s-l></s-lg><s-lg><s-l>ततस्तावसुरौ कृत्वा वेदान्समयबन्धनान् ।</s-l><s-l>रसातले विनिक्षिप्य यतः शब्दस्ततो द्रुतौ ॥ ५२ ॥</s-l></s-lg><s-lg><s-l>एतस्मिन्नन्तरे राजन्देवो हयशिरोधरः ।</s-l><s-l>जग्राह वेदानखिलान्रसातलगतान्हरिः ।</s-l><s-l>प्रादाच्च ब्रह्मणे भूयस्ततः स्वां प्रकृतिं गतः ॥ ५३ ॥</s-l></s-lg><s-lg><s-l>स्थापयित्वा हयशिर उदक्पूर्वे महोदधौ ।</s-l><s-l>वेदानामालयश्चापि बभूवाश्वशिरास्ततः ॥ ५४ ॥</s-l></s-lg><s-lg><s-l>अथ किंचिदपश्यन्तौ दानवौ मधुकैटभौ ।</s-l><s-l>पुनराजग्मतुस्तत्र वेगितौ पश्यतां च तौ ।</s-l><s-l>यत्र वेदा विनिक्षिप्तास्तत्स्थानं शून्यमेव च ॥ ५५ ॥</s-l></s-lg><s-lg><s-l>तत उत्तममास्थाय वेगं बलवतां वरौ ।</s-l><s-l>पुनरुत्तस्थतुः शीघ्रं रसानामालयात्तदा ।</s-l><s-l>ददृशाते च पुरुषं तमेवादिकरं प्रभुम् ॥ ५६ ॥</s-l></s-lg><s-lg><s-l>श्वेतं चन्द्रविशुद्धाभमनिरुद्धतनौ स्थितम् ।</s-l><s-l>भूयोऽप्यमितविक्रान्तं निद्रायोगमुपागतम् ॥ ५७ ॥</s-l></s-lg><s-lg><s-l>आत्मप्रमाणरचिते अपामुपरि कल्पिते ।</s-l><s-l>शयने नागभोगाढ्ये ज्वालामालासमावृते ॥ ५८ ॥</s-l></s-lg><s-lg><s-l>निष्कल्मषेण सत्त्वेन संपन्नं रुचिरप्रभम् ।</s-l><s-l>तं दृष्ट्वा दानवेन्द्रौ तौ महाहासममुञ्चताम् ॥ ५९ ॥</s-l></s-lg><s-lg><s-l>ऊचतुश्च समाविष्टौ रजसा तमसा च तौ ।</s-l><s-l>अयं स पुरुषः श्वेतः शेते निद्रामुपागतः ॥ ६० ॥</s-l></s-lg><s-lg><s-l>अनेन नूनं वेदानां कृतमाहरणं रसात् ।</s-l><s-l>कस्यैष को नु खल्वेष किं च स्वपिति भोगवान् ॥ ६१ ॥</s-l></s-lg><s-lg><s-l>इत्युच्चारितवाक्यौ तौ बोधयामासतुर्हरिम् ।</s-l><s-l>युद्धार्थिनौ तु विज्ञाय विबुद्धः पुरुषोत्तमः ॥ ६२ ॥</s-l></s-lg><s-lg><s-l>निरीक्ष्य चासुरेन्द्रौ तौ ततो युद्धे मनो दधे ।</s-l><s-l>अथ युद्धं समभवत्तयोर्नारायणस्य च ॥ ६३ ॥</s-l></s-lg><s-lg><s-l>रजस्तमोविष्टतनू तावुभौ मधुकैटभौ ।</s-l><s-l>ब्रह्मणोपचितिं कुर्वञ्जघान मधुसूदनः ॥ ६४ ॥</s-l></s-lg><s-lg><s-l>ततस्तयोर्वधेनाशु वेदापहरणेन च ।</s-l><s-l>शोकापनयनं चक्रे ब्रह्मणः पुरुषोत्तमः ॥ ६५ ॥</s-l></s-lg><s-lg><s-l>ततः परिवृतो ब्रह्मा हतारिर्वेदसत्कृतः ।</s-l><s-l>निर्ममे स तदा लोकान्कृत्स्नान्स्थावरजङ्गमान् ॥ ६६ ॥</s-l></s-lg><s-lg><s-l>दत्त्वा पितामहायाग्र्यां बुद्धिं लोकविसर्गिकीम् ।</s-l><s-l>तत्रैवान्तर्दधे देवो यत एवागतो हरिः ॥ ६७ ॥</s-l></s-lg><s-lg><s-l>तौ दानवौ हरिर्हत्वा कृत्वा हयशिरस्तनुम् ।</s-l><s-l>पुनः प्रवृत्तिधर्मार्थं तामेव विदधे तनुम् ॥ ६८ ॥</s-l></s-lg><s-lg><s-l>एवमेष महाभागो बभूवाश्वशिरा हरिः ।</s-l><s-l>पौराणमेतदाख्यातं रूपं वरदमैश्वरम् ॥ ६९ ॥</s-l></s-lg><s-lg><s-l>यो ह्येतद्ब्राह्मणो नित्यं शृणुयाद्धारयेत वा ।</s-l><s-l>न तस्याध्ययनं नाशमुपगच्छेत्कदाचन ॥ ७० ॥</s-l></s-lg><s-lg><s-l>आराध्य तपसोग्रेण देवं हयशिरोधरम् ।</s-l><s-l>पाञ्चालेन क्रमः प्राप्तो रामेण पथि देशिते ॥ ७१ ॥</s-l></s-lg><s-lg><s-l>एतद्धयशिरो राजन्नाख्यानं तव कीर्तितम् ।</s-l><s-l>पुराणं वेदसमितं यन्मां त्वं परिपृच्छसि ॥ ७२ ॥</s-l></s-lg><s-lg><s-l>यां यामिच्छेत्तनुं देवः कर्तुं कार्यविधौ क्वचित् ।</s-l><s-l>तां तां कुर्याद्विकुर्वाणः स्वयमात्मानमात्मना ॥ ७३ ॥</s-l></s-lg><s-lg><s-l>एष वेदनिधिः श्रीमानेष वै तपसो निधिः ।</s-l><s-l>एष योगश्च सांख्यं च ब्रह्म चाग्र्यं हरिर्विभुः ॥ ७४ ॥</s-l></s-lg><s-lg><s-l>नारायणपरा वेदा यज्ञा नारायणात्मकाः ।</s-l><s-l>तपो नारायणपरं नारायणपरा गतिः ॥ ७५ ॥</s-l></s-lg><s-lg><s-l>नारायणपरं सत्यमृतं नारायणात्मकम् ।</s-l><s-l>नारायणपरो धर्मः पुनरावृत्तिदुर्लभः ॥ ७६ ॥</s-l></s-lg><s-lg><s-l>प्रवृत्तिलक्षणश्चैव धर्मो नारायणात्मकः ।</s-l><s-l>नारायणात्मको गन्धो भूमौ श्रेष्ठतमः स्मृतः ॥ ७७ ॥</s-l></s-lg><s-lg><s-l>अपां चैव गुणो राजन्रसो नारायणात्मकः ।</s-l><s-l>ज्योतिषां च गुणो रूपं स्मृतं नारायणात्मकम् ॥ ७८ ॥</s-l></s-lg><s-lg><s-l>नारायणात्मकश्चापि स्पर्शो वायुगुणः स्मृतः ।</s-l><s-l>नारायणात्मकश्चापि शब्द आकाशसंभवः ॥ ७९ ॥</s-l></s-lg><s-lg><s-l>मनश्चापि ततो भूतमव्यक्तगुणलक्षणम् ।</s-l><s-l>नारायणपरः कालो ज्योतिषामयनं च यत् ॥ ८० ॥</s-l></s-lg><s-lg><s-l>नारायणपरा कीर्तिः श्रीश्च लक्ष्मीश्च देवताः ।</s-l><s-l>नारायणपरं सांख्यं योगो नारायणात्मकः ॥ ८१ ॥</s-l></s-lg><s-lg><s-l>कारणं पुरुषो येषां प्रधानं चापि कारणम् ।</s-l><s-l>स्वभावश्चैव कर्माणि दैवं येषां च कारणम् ॥ ८२ ॥</s-l></s-lg><s-lg><s-l>पञ्चकारणसंख्यातो निष्ठा सर्वत्र वै हरिः ।</s-l><s-l>तत्त्वं जिज्ञासमानानां हेतुभिः सर्वतोमुखैः ॥ ८३ ॥</s-l></s-lg><s-lg><s-l>तत्त्वमेको महायोगी हरिर्नारायणः प्रभुः ।</s-l><s-l>सब्रह्मकानां लोकानामृषीणां च महात्मनाम् ॥ ८४ ॥</s-l></s-lg><s-lg><s-l>सांख्यानां योगिनां चापि यतीनामात्मवेदिनाम् ।</s-l><s-l>मनीषितं विजानाति केशवो न तु तस्य ते ॥ ८५ ॥</s-l></s-lg><s-lg><s-l>ये केचित्सर्वलोकेषु दैवं पित्र्यं च कुर्वते ।</s-l><s-l>दानानि च प्रयच्छन्ति तप्यन्ति च तपो महत् ॥ ८६ ॥</s-l></s-lg><s-lg><s-l>सर्वेषामाश्रयो विष्णुरैश्वरं विधिमास्थितः ।</s-l><s-l>सर्वभूतकृतावासो वासुदेवेति चोच्यते ॥ ८७ ॥</s-l></s-lg><s-lg><s-l>अयं हि नित्यः परमो महर्षिर्महाविभूतिर्गुणवान्निर्गुणाख्यः ।</s-l><s-l>गुणैश्च संयोगमुपैति शीघ्रं कालो यथर्तावृतुसंप्रयुक्तः ॥ ८८ ॥</s-l></s-lg><s-lg><s-l>नैवास्य विन्दन्ति गतिं महात्मनो न चागतिं कश्चिदिहानुपश्यति ।</s-l><s-l>ज्ञानात्मकाः संयमिनो महर्षयः पश्यन्ति नित्यं पुरुषं गुणाधिकम् ॥ ८९ ॥</s-l></s-lg>