<s-lg><s-l> भीष्म उवाच ।</s-l><s-l>अत्र कर्मान्तवचनं कीर्तयन्ति पुराविदः ।</s-l><s-l>प्रत्यक्षावेव धर्मार्थौ क्षत्रियस्य विजानतः ।</s-l><s-l>तत्र न व्यवधातव्यं परोक्षा धर्मयापना ॥ १ ॥</s-l></s-lg><s-lg><s-l>अधर्मो धर्म इत्येतद्यथा वृकपदं तथा ।</s-l><s-l>धर्माधर्मफले जातु न ददर्शेह कश्चन ॥ २ ॥</s-l></s-lg><s-lg><s-l>बुभूषेद्बलवानेव सर्वं बलवतो वशे ।</s-l><s-l>श्रियं बलममात्यांश्च बलवानिह विन्दति ॥ ३ ॥</s-l></s-lg><s-lg><s-l>यो ह्यनाढ्यः स पतितस्तदुच्छिष्टं यदल्पकम् ।</s-l><s-l>बह्वपथ्यं बलवति न किंचित्त्रायते भयात् ॥ ४ ॥</s-l></s-lg><s-lg><s-l>उभौ सत्याधिकारौ तौ त्रायेते महतो भयात् ।</s-l><s-l>अति धर्माद्बलं मन्ये बलाद्धर्मः प्रवर्तते ॥ ५ ॥</s-l></s-lg><s-lg><s-l>बले प्रतिष्ठितो धर्मो धरण्यामिव जङ्गमः ।</s-l><s-l>धूमो वायोरिव वशं बलं धर्मोऽनुवर्तते ॥ ६ ॥</s-l></s-lg><s-lg><s-l>अनीश्वरे बलं धर्मो द्रुमं वल्लीव संश्रिता ।</s-l><s-l>वश्यो बलवतां धर्मः सुखं भोगवतामिव ।</s-l><s-l>नास्त्यसाध्यं बलवतां सर्वं बलवतां शुचि ॥ ७ ॥</s-l></s-lg><s-lg><s-l>दुराचारः क्षीणबलः परिमाणं नियच्छति ।</s-l><s-l>अथ तस्मादुद्विजते सर्वो लोको वृकादिव ॥ ८ ॥</s-l></s-lg><s-lg><s-l>अपध्वस्तो ह्यवमतो दुःखं जीवति जीवितम् ।</s-l><s-l>जीवितं यदवक्षिप्तं यथैव मरणं तथा ॥ ९ ॥</s-l></s-lg><s-lg><s-l>यदेनमाहुः पापेन चारित्रेण विनिक्षतम् ।</s-l><s-l>स भृशं तप्यतेऽनेन वाक्शल्येन परिक्षतः ॥ १० ॥</s-l></s-lg><s-lg><s-l>अत्रैतदाहुराचार्याः पापस्य परिमोक्षणे ।</s-l><s-l>त्रयीं विद्यां निषेवेत तथोपासीत स द्विजान् ॥ ११ ॥</s-l></s-lg><s-lg><s-l>प्रसादयेन्मधुरया वाचाप्यथ च कर्मणा ।</s-l><s-l>महामनाश्चैव भवेद्विवहेच्च महाकुले ॥ १२ ॥</s-l></s-lg><s-lg><s-l>इत्यस्मीति वदेदेवं परेषां कीर्तयन्गुणान् ।</s-l><s-l>जपेदुदकशीलः स्यात्पेशलो नातिजल्पनः ॥ १३ ॥</s-l></s-lg><s-lg><s-l>ब्रह्मक्षत्रं संप्रविशेद्बहु कृत्वा सुदुष्करम् ।</s-l><s-l>उच्यमानोऽपि लोकेन बहु तत्तदचिन्तयन् ॥ १४ ॥</s-l></s-lg><s-lg><s-l>अपापो ह्येवमाचारः क्षिप्रं बहुमतो भवेत् ।</s-l><s-l>सुखं वित्तं च भुञ्जीत वृत्तेनैतेन गोपयेत् ।</s-l><s-l>लोके च लभते पूजां परत्र च महत्फलम् ॥ १५ ॥</s-l></s-lg>