<s-lg><s-l> याज्ञवल्क्य उवाच ।</s-l><s-l>अव्यक्तस्थं परं यत्तत्पृष्टस्तेऽहं नराधिप ।</s-l><s-l>परं गुह्यमिमं प्रश्नं शृणुष्वावहितो नृप ॥ १ ॥</s-l></s-lg><s-lg><s-l>यथार्षेणेह विधिना चरतावमतेन ह ।</s-l><s-l>मयादित्यादवाप्तानि यजूंषि मिथिलाधिप ॥ २ ॥</s-l></s-lg><s-lg><s-l>महता तपसा देवस्तपिष्ठः सेवितो मया ।</s-l><s-l>प्रीतेन चाहं विभुना सूर्येणोक्तस्तदानघ ॥ ३ ॥</s-l></s-lg><s-lg><s-l>वरं वृणीष्व विप्रर्षे यदिष्टं ते सुदुर्लभम् ।</s-l><s-l>तत्ते दास्यामि प्रीतात्मा मत्प्रसादो हि दुर्लभः ॥ ४ ॥</s-l></s-lg><s-lg><s-l>ततः प्रणम्य शिरसा मयोक्तस्तपतां वरः ।</s-l><s-l>यजूंषि नोपयुक्तानि क्षिप्रमिच्छामि वेदितुम् ॥ ५ ॥</s-l></s-lg><s-lg><s-l>ततो मां भगवानाह वितरिष्यामि ते द्विज ।</s-l><s-l>सरस्वतीह वाग्भूता शरीरं ते प्रवेक्ष्यति ॥ ६ ॥</s-l></s-lg><s-lg><s-l>ततो मामाह भगवानास्यं स्वं विवृतं कुरु ।</s-l><s-l>विवृतं च ततो मेऽऽस्यं प्रविष्टा च सरस्वती ॥ ७ ॥</s-l></s-lg><s-lg><s-l>ततो विदह्यमानोऽहं प्रविष्टोऽम्भस्तदानघ ।</s-l><s-l>अविज्ञानादमर्षाच्च भास्करस्य महात्मनः ॥ ८ ॥</s-l></s-lg><s-lg><s-l>ततो विदह्यमानं मामुवाच भगवान्रविः ।</s-l><s-l>मुहूर्तं सह्यतां दाहस्ततः शीतीभविष्यसि ॥ ९ ॥</s-l></s-lg><s-lg><s-l>शीतीभूतं च मां दृष्ट्वा भगवानाह भास्करः ।</s-l><s-l>प्रतिष्ठास्यति ते वेदः सोत्तरः सखिलो द्विज ॥ १० ॥</s-l></s-lg><s-lg><s-l>कृत्स्नं शतपथं चैव प्रणेष्यसि द्विजर्षभ ।</s-l><s-l>तस्यान्ते चापुनर्भावे बुद्धिस्तव भविष्यति ॥ ११ ॥</s-l></s-lg><s-lg><s-l>प्राप्स्यसे च यदिष्टं तत्सांख्ययोगेप्सितं पदम् ।</s-l><s-l>एतावदुक्त्वा भगवानस्तमेवाभ्यवर्तत ॥ १२ ॥</s-l></s-lg><s-lg><s-l>ततोऽनुव्याहृतं श्रुत्वा गते देवे विभावसौ ।</s-l><s-l>गृहमागत्य संहृष्टोऽचिन्तयं वै सरस्वतीम् ॥ १३ ॥</s-l></s-lg><s-lg><s-l>ततः प्रवृत्तातिशुभा स्वरव्यञ्जनभूषिता ।</s-l><s-l>ओंकारमादितः कृत्वा मम देवी सरस्वती ॥ १४ ॥</s-l></s-lg><s-lg><s-l>ततोऽहमर्घ्यं विधिवत्सरस्वत्यै न्यवेदयम् ।</s-l><s-l>तपतां च वरिष्ठाय निषण्णस्तत्परायणः ॥ १५ ॥</s-l></s-lg><s-lg><s-l>ततः शतपथं कृत्स्नं सरहस्यं ससंग्रहम् ।</s-l><s-l>चक्रे सपरिशेषं च हर्षेण परमेण ह ॥ १६ ॥</s-l></s-lg><s-lg><s-l>कृत्वा चाध्ययनं तेषां शिष्याणां शतमुत्तमम् ।</s-l><s-l>विप्रियार्थं सशिष्यस्य मातुलस्य महात्मनः ॥ १७ ॥</s-l></s-lg><s-lg><s-l>ततः सशिष्येण मया सूर्येणेव गभस्तिभिः ।</s-l><s-l>व्याप्तो यज्ञो महाराज पितुस्तव महात्मनः ॥ १८ ॥</s-l></s-lg><s-lg><s-l>मिषतो देवलस्यापि ततोऽर्धं हृतवानहम् ।</s-l><s-l>स्ववेददक्षिणायाथ विमर्दे मातुलेन ह ॥ १९ ॥</s-l></s-lg><s-lg><s-l>सुमन्तुनाथ पैलेन तथा जैमिनिना च वै ।</s-l><s-l>पित्रा ते मुनिभिश्चैव ततोऽहमनुमानितः ॥ २० ॥</s-l></s-lg><s-lg><s-l>दश पञ्च च प्राप्तानि यजूंष्यर्कान्मयानघ ।</s-l><s-l>तथैव लोमहर्षाच्च पुराणमवधारितम् ॥ २१ ॥</s-l></s-lg><s-lg><s-l>बीजमेतत्पुरस्कृत्य देवीं चैव सरस्वतीम् ।</s-l><s-l>सूर्यस्य चानुभावेन प्रवृत्तोऽहं नराधिप ॥ २२ ॥</s-l></s-lg><s-lg><s-l>कर्तुं शतपथं वेदमपूर्वं कारितं च मे ।</s-l><s-l>यथाभिलषितं मार्गं तथा तच्चोपपादितम् ॥ २३ ॥</s-l></s-lg><s-lg><s-l>शिष्याणामखिलं कृत्स्नमनुज्ञातं ससंग्रहम् ।</s-l><s-l>सर्वे च शिष्याः शुचयो गताः परमहर्षिताः ॥ २४ ॥</s-l></s-lg><s-lg><s-l>शाखाः पञ्चदशेमास्तु विद्या भास्करदर्शिताः ।</s-l><s-l>प्रतिष्ठाप्य यथाकामं वेद्यं तदनुचिन्तयम् ॥ २५ ॥</s-l></s-lg><s-lg><s-l>किमत्र ब्रह्मण्यमृतं किं च वेद्यमनुत्तमम् ।</s-l><s-l>चिन्तये तत्र चागत्य गन्धर्वो मामपृच्छत ॥ २६ ॥</s-l></s-lg><s-lg><s-l>विश्वावसुस्ततो राजन्वेदान्तज्ञानकोविदः ।</s-l><s-l>चतुर्विंशतिकान्प्रश्नान्पृष्ट्वा वेदस्य पार्थिव ।</s-l><s-l>पञ्चविंशतिमं प्रश्नं पप्रच्छान्वीक्षिकीं तथा ॥ २७ ॥</s-l></s-lg><s-lg><s-l>विश्वाविश्वं तथाश्वाश्वं मित्रं वरुणमेव च ।</s-l><s-l>ज्ञानं ज्ञेयं तथाज्ञो ज्ञः कस्तपा अतपास्तथा ।</s-l><s-l>सूर्यादः सूर्य इति च विद्याविद्ये तथैव च ॥ २८ ॥</s-l></s-lg><s-lg><s-l>वेद्यावेद्यं तथा राजन्नचलं चलमेव च ।</s-l><s-l>अपूर्वमक्षयं क्षय्यमेतत्प्रश्नमनुत्तमम् ॥ २९ ॥</s-l></s-lg><s-lg><s-l>अथोक्तश्च मया राजन्राजा गन्धर्वसत्तमः ।</s-l><s-l>पृष्टवाननुपूर्वेण प्रश्नमुत्तममर्थवत् ॥ ३० ॥</s-l></s-lg><s-lg><s-l>मुहूर्तं मृष्यतां तावद्यावदेनं विचिन्तये ।</s-l><s-l>बाढमित्येव कृत्वा स तूष्णीं गन्धर्व आस्थितः ॥ ३१ ॥</s-l></s-lg><s-lg><s-l>ततोऽन्वचिन्तयमहं भूयो देवीं सरस्वतीम् ।</s-l><s-l>मनसा स च मे प्रश्नो दध्नो घृतमिवोद्धृतम् ॥ ३२ ॥</s-l></s-lg><s-lg><s-l>तत्रोपनिषदं चैव परिशेषं च पार्थिव ।</s-l><s-l>मथ्नामि मनसा तात दृष्ट्वा चान्वीक्षिकीं पराम् ॥ ३३ ॥</s-l></s-lg><s-lg><s-l>चतुर्थी राजशार्दूल विद्यैषा सांपरायिकी ।</s-l><s-l>उदीरिता मया तुभ्यं पञ्चविंशेऽधि धिष्ठिता ॥ ३४ ॥</s-l></s-lg><s-lg><s-l>अथोक्तस्तु मया राजन्राजा विश्वावसुस्तदा ।</s-l><s-l>श्रूयतां यद्भवानस्मान्प्रश्नं संपृष्टवानिह ॥ ३५ ॥</s-l></s-lg><s-lg><s-l>विश्वाविश्वेति यदिदं गन्धर्वेन्द्रानुपृच्छसि ।</s-l><s-l>विश्वाव्यक्तं परं विद्याद्भूतभव्यभयंकरम् ॥ ३६ ॥</s-l></s-lg><s-lg><s-l>त्रिगुणं गुणकर्तृत्वादविश्वो निष्कलस्तथा ।</s-l><s-l>अश्वस्तथैव मिथुनमेवमेवानुदृश्यते ॥ ३७ ॥</s-l></s-lg><s-lg><s-l>अव्यक्तं प्रकृतिं प्राहुः पुरुषेति च निर्गुणम् ।</s-l><s-l>तथैव मित्रं पुरुषं वरुणं प्रकृतिं तथा ॥ ३८ ॥</s-l></s-lg><s-lg><s-l>ज्ञानं तु प्रकृतिं प्राहुर्ज्ञेयं निष्कलमेव च ।</s-l><s-l>अज्ञश्च ज्ञश्च पुरुषस्तस्मान्निष्कल उच्यते ॥ ३९ ॥</s-l></s-lg><s-lg><s-l>कस्तपा अतपाः प्रोक्तः कोऽसौ पुरुष उच्यते ।</s-l><s-l>तपाः प्रकृतिरित्याहुरतपा निष्कलः स्मृतः ॥ ४० ॥</s-l></s-lg><s-lg><s-l>तथैवावेद्यमव्यक्तं वेद्यः पुरुष उच्यते ।</s-l><s-l>चलाचलमिति प्रोक्तं त्वया तदपि मे शृणु ॥ ४१ ॥</s-l></s-lg><s-lg><s-l>चलां तु प्रकृतिं प्राहुः कारणं क्षेपसर्गयोः ।</s-l><s-l>अक्षेपसर्गयोःकर्ता निश्चलः पुरुषः स्मृतः ॥ ४२ ॥</s-l></s-lg><s-lg><s-l>अजावुभावप्रजौ च अक्षयौ चाप्युभावपि ।</s-l><s-l>अजौ नित्यावुभौ प्राहुरध्यात्मगतिनिश्चयाः ॥ ४३ ॥</s-l></s-lg><s-lg><s-l>अक्षयत्वात्प्रजनने अजमत्राहुरव्ययम् ।</s-l><s-l>अक्षयं पुरुषं प्राहुः क्षयो ह्यस्य न विद्यते ॥ ४४ ॥</s-l></s-lg><s-lg><s-l>गुणक्षयत्वात्प्रकृतिः कर्तृत्वादक्षयं बुधाः ।</s-l><s-l>एषा तेऽऽन्वीक्षिकी विद्या चतुर्थी सांपरायिकी ॥ ४५ ॥</s-l></s-lg><s-lg><s-l>विद्योपेतं धनं कृत्वा कर्मणा नित्यकर्मणि ।</s-l><s-l>एकान्तदर्शना वेदाः सर्वे विश्वावसो स्मृताः ॥ ४६ ॥</s-l></s-lg><s-lg><s-l>जायन्ते च म्रियन्ते च यस्मिन्नेते यतश्च्युताः ।</s-l><s-l>वेदार्थं ये न जानन्ति वेद्यं गन्धर्वसत्तम ॥ ४७ ॥</s-l></s-lg><s-lg><s-l>साङ्गोपाङ्गानपि यदि पञ्च वेदानधीयते ।</s-l><s-l>वेदवेद्यं न जानीते वेदभारवहो हि सः ॥ ४८ ॥</s-l></s-lg><s-lg><s-l>यो घृतार्थी खरीक्षीरं मथेद्गन्धर्वसत्तम ।</s-l><s-l>विष्ठां तत्रानुपश्येत न मण्डं नापि वा घृतम् ॥ ४९ ॥</s-l></s-lg><s-lg><s-l>तथा वेद्यमवेद्यं च वेदविद्यो न विन्दति ।</s-l><s-l>स केवलं मूढमतिर्ज्ञानभारवहः स्मृतः ॥ ५० ॥</s-l></s-lg><s-lg><s-l>द्रष्टव्यौ नित्यमेवैतौ तत्परेणान्तरात्मना ।</s-l><s-l>यथास्य जन्मनिधने न भवेतां पुनः पुनः ॥ ५१ ॥</s-l></s-lg><s-lg><s-l>अजस्रं जन्मनिधनं चिन्तयित्वा त्रयीमिमाम् ।</s-l><s-l>परित्यज्य क्षयमिह अक्षयं धर्ममास्थितः ॥ ५२ ॥</s-l></s-lg><s-lg><s-l>यदा तु पश्यतेऽत्यन्तमहन्यहनि काश्यप ।</s-l><s-l>तदा स केवलीभूतः षड्विंशमनुपश्यति ॥ ५३ ॥</s-l></s-lg><s-lg><s-l>अन्यश्च शश्वदव्यक्तस्तथान्यः पञ्चविंशकः ।</s-l><s-l>तस्य द्वावनुपश्येत तमेकमिति साधवः ॥ ५४ ॥</s-l></s-lg><s-lg><s-l>तेनैतन्नाभिजानन्ति पञ्चविंशकमच्युतम् ।</s-l><s-l>जन्ममृत्युभयाद्योगाः सांख्याश्च परमैषिणः ॥ ५५ ॥</s-l></s-lg><s-lg><s-l> विश्वावसुरुवाच ।</s-l><s-l>पञ्चविंशं यदेतत्ते प्रोक्तं ब्राह्मणसत्तम ।</s-l><s-l>तथा तन्न तथा वेति तद्भवान्वक्तुमर्हति ॥ ५६ ॥</s-l></s-lg><s-lg><s-l>जैगीषव्यस्यासितस्य देवलस्य च मे श्रुतम् ।</s-l><s-l>पराशरस्य विप्रर्षेर्वार्षगण्यस्य धीमतः ॥ ५७ ॥</s-l></s-lg><s-lg><s-l>भिक्षोः पञ्चशिखस्याथ कपिलस्य शुकस्य च ।</s-l><s-l>गौतमस्यार्ष्टिषेणस्य गर्गस्य च महात्मनः ॥ ५८ ॥</s-l></s-lg><s-lg><s-l>नारदस्यासुरेश्चैव पुलस्त्यस्य च धीमतः ।</s-l><s-l>सनत्कुमारस्य ततः शुक्रस्य च महात्मनः ॥ ५९ ॥</s-l></s-lg><s-lg><s-l>कश्यपस्य पितुश्चैव पूर्वमेव मया श्रुतम् ।</s-l><s-l>तदनन्तरं च रुद्रस्य विश्वरूपस्य धीमतः ॥ ६० ॥</s-l></s-lg><s-lg><s-l>दैवतेभ्यः पितृभ्यश्च दैत्येभ्यश्च ततस्ततः ।</s-l><s-l>प्राप्तमेतन्मया कृत्स्नं वेद्यं नित्यं वदन्त्युत ॥ ६१ ॥</s-l></s-lg><s-lg><s-l>तस्मात्तद्वै भवद्बुद्ध्या श्रोतुमिच्छामि ब्राह्मण ।</s-l><s-l>भवान्प्रबर्हः शास्त्राणां प्रगल्भश्चातिबुद्धिमान् ॥ ६२ ॥</s-l></s-lg><s-lg><s-l>न तवाविदितं किंचिद्भवाञ्श्रुतिनिधिः स्मृतः ।</s-l><s-l>कथ्यते देवलोके च पितृलोके च ब्राह्मण ॥ ६३ ॥</s-l></s-lg><s-lg><s-l>ब्रह्मलोकगताश्चैव कथयन्ति महर्षयः ।</s-l><s-l>पतिश्च तपतां शश्वदादित्यस्तव भाषते ॥ ६४ ॥</s-l></s-lg><s-lg><s-l>सांख्यज्ञानं त्वया ब्रह्मन्नवाप्तं कृत्स्नमेव च ।</s-l><s-l>तथैव योगज्ञानं च याज्ञवल्क्य विशेषतः ॥ ६५ ॥</s-l></s-lg><s-lg><s-l>निःसंदिग्धं प्रबुद्धस्त्वं बुध्यमानश्चराचरम् ।</s-l><s-l>श्रोतुमिच्छामि तज्ज्ञानं घृतं मण्डमयं यथा ॥ ६६ ॥</s-l></s-lg><s-lg><s-l> याज्ञवल्क्य उवाच ।</s-l><s-l>कृत्स्नधारिणमेव त्वां मन्ये गन्धर्वसत्तम ।</s-l><s-l>जिज्ञाससि च मां राजंस्तन्निबोध यथाश्रुतम् ॥ ६७ ॥</s-l></s-lg><s-lg><s-l>अबुध्यमानां प्रकृतिं बुध्यते पञ्चविंशकः ।</s-l><s-l>न तु बुध्यति गन्धर्व प्रकृतिः पञ्चविंशकम् ॥ ६८ ॥</s-l></s-lg><s-lg><s-l>अनेनाप्रतिबोधेन प्रधानं प्रवदन्ति तम् ।</s-l><s-l>सांख्ययोगाश्च तत्त्वज्ञा यथाश्रुतिनिदर्शनात् ॥ ६९ ॥</s-l></s-lg><s-lg><s-l>पश्यंस्तथैवापश्यंश्च पश्यत्यन्यस्तथानघ ।</s-l><s-l>षड्विंशः पञ्चविंशं च चतुर्विंशं च पश्यति ।</s-l><s-l>न तु पश्यति पश्यंस्तु यश्चैनमनुपश्यति ॥ ७० ॥</s-l></s-lg><s-lg><s-l>पञ्चविंशोऽभिमन्येत नान्योऽस्ति परमो मम ।</s-l><s-l>न चतुर्विंशकोऽग्राह्यो मनुजैर्ज्ञानदर्शिभिः ॥ ७१ ॥</s-l></s-lg><s-lg><s-l>मत्स्येवोदकमन्वेति प्रवर्तति प्रवर्तनात् ।</s-l><s-l>यथैव बुध्यते मत्स्यस्तथैषोऽप्यनुबुध्यते ।</s-l><s-l>सस्नेहः सहवासाच्च साभिमानश्च नित्यशः ॥ ७२ ॥</s-l></s-lg><s-lg><s-l>स निमज्जति कालस्य यदैकत्वं न बुध्यते ।</s-l><s-l>उन्मज्जति हि कालस्य ममत्वेनाभिसंवृतः ॥ ७३ ॥</s-l></s-lg><s-lg><s-l>यदा तु मन्यतेऽन्योऽहमन्य एष इति द्विजः ।</s-l><s-l>तदा स केवलीभूतः षड्विंशमनुपश्यति ॥ ७४ ॥</s-l></s-lg><s-lg><s-l>अन्यश्च राजन्नवरस्तथान्यः पञ्चविंशकः ।</s-l><s-l>तत्स्थत्वादनुपश्यन्ति एक एवेति साधवः ॥ ७५ ॥</s-l></s-lg><s-lg><s-l>तेनैतन्नाभिनन्दन्ति पञ्चविंशकमच्युतम् ।</s-l><s-l>जन्ममृत्युभयाद्भीता योगाः सांख्याश्च काश्यप ।</s-l><s-l>षड्विंशमनुपश्यन्ति शुचयस्तत्परायणाः ॥ ७६ ॥</s-l></s-lg><s-lg><s-l>यदा स केवलीभूतः षड्विंशमनुपश्यति ।</s-l><s-l>तदा स सर्वविद्विद्वान्न पुनर्जन्म विन्दति ॥ ७७ ॥</s-l></s-lg><s-lg><s-l>एवमप्रतिबुद्धश्च बुध्यमानश्च तेऽनघ ।</s-l><s-l>बुद्धश्चोक्तो यथातत्त्वं मया श्रुतिनिदर्शनात् ॥ ७८ ॥</s-l></s-lg><s-lg><s-l>पश्यापश्यं योऽनुपश्येत्क्षेमं तत्त्वं च काश्यप ।</s-l><s-l>केवलाकेवलं चाद्यं पञ्चविंशात्परं च यत् ॥ ७९ ॥</s-l></s-lg><s-lg><s-l> विश्वावसुरुवाच ।</s-l><s-l>तथ्यं शुभं चैतदुक्तं त्वया भोः सम्यक्क्षेम्यं देवताद्यं यथावत् ।</s-l><s-l>स्वस्त्यक्षयं भवतश्चास्तु नित्यं बुद्ध्या सदा बुद्धियुक्तं नमस्ते ॥ ८० ॥</s-l></s-lg><s-lg><s-l> याज्ञवल्क्य उवाच ।</s-l><s-l>एवमुक्त्वा संप्रयातो दिवं स विभ्राजन्वै श्रीमता दर्शनेन ।</s-l><s-l>तुष्टश्च तुष्ट्या परयाभिनन्द्य प्रदक्षिणं मम कृत्वा महात्मा ॥ ८१ ॥</s-l></s-lg><s-lg><s-l>ब्रह्मादीनां खेचराणां क्षितौ च ये चाधस्तात्संवसन्ते नरेन्द्र ।</s-l><s-l>तत्रैव तद्दर्शनं दर्शयन्वै सम्यक्क्षेम्यं ये पथं संश्रिता वै ॥ ८२ ॥</s-l></s-lg><s-lg><s-l>सांख्याः सर्वे सांख्यधर्मे रताश्च तद्वद्योगा योगधर्मे रताश्च ।</s-l><s-l>ये चाप्यन्ये मोक्षकामा मनुष्यास्तेषामेतद्दर्शनं ज्ञानदृष्टम् ॥ ८३ ॥</s-l></s-lg><s-lg><s-l>ज्ञानान्मोक्षो जायते पूरुषाणां नास्त्यज्ञानादेवमाहुर्नरेन्द्र ।</s-l><s-l>तस्माज्ज्ञानं तत्त्वतोऽन्वेषितव्यं येनात्मानं मोक्षयेज्जन्ममृत्योः ॥ ८४ ॥</s-l></s-lg><s-lg><s-l>प्राप्य ज्ञानं ब्राह्मणात्क्षत्रियाद्वा वैश्याच्छूद्रादपि नीचादभीक्ष्णम् ।</s-l><s-l>श्रद्धातव्यं श्रद्दधानेन नित्यं न श्रद्धिनं जन्ममृत्यू विशेताम् ॥ ८५ ॥</s-l></s-lg><s-lg><s-l>सर्वे वर्णा ब्राह्मणा ब्रह्मजाश्च सर्वे नित्यं व्याहरन्ते च ब्रह्म ।</s-l><s-l>तत्त्वं शास्त्रं ब्रह्मबुद्ध्या ब्रवीमि सर्वं विश्वं ब्रह्म चैतत्समस्तम् ॥ ८६ ॥</s-l></s-lg><s-lg><s-l>ब्रह्मास्यतो ब्राह्मणाः संप्रसूता बाहुभ्यां वै क्षत्रियाः संप्रसूताः ।</s-l><s-l>नाभ्यां वैश्याः पादतश्चापि शूद्राः सर्वे वर्णा नान्यथा वेदितव्याः ॥ ८७ ॥</s-l></s-lg><s-lg><s-l>अज्ञानतः कर्मयोनिं भजन्ते तां तां राजंस्ते यथा यान्त्यभावम् ।</s-l><s-l>तथा वर्णा ज्ञानहीनाः पतन्ते घोरादज्ञानात्प्राकृतं योनिजालम् ॥ ८८ ॥</s-l></s-lg><s-lg><s-l>तस्माज्ज्ञानं सर्वतो मार्गितव्यं सर्वत्रस्थं चैतदुक्तं मया ते ।</s-l><s-l>तस्थौ ब्रह्मा तस्थिवांश्चापरो यस्तस्मै नित्यं मोक्षमाहुर्द्विजेन्द्राः ॥ ८९ ॥</s-l></s-lg><s-lg><s-l>यत्ते पृष्टं तन्मया चोपदिष्टं याथातथ्यं तद्विशोको भवस्व ।</s-l><s-l>राजन्गच्छस्वैतदर्थस्य पारं सम्यक्प्रोक्तं स्वस्ति तेऽस्त्वत्र नित्यम् ॥ ९० ॥</s-l></s-lg><s-lg><s-l> भीष्म उवाच ।</s-l><s-l>स एवमनुशास्तस्तु याज्ञवल्क्येन धीमता ।</s-l><s-l>प्रीतिमानभवद्राजा मिथिलाधिपतिस्तदा ॥ ९१ ॥</s-l></s-lg><s-lg><s-l>गते मुनिवरे तस्मिन्कृते चापि प्रदक्षिणे ।</s-l><s-l>दैवरातिर्नरपतिरासीनस्तत्र मोक्षवित् ॥ ९२ ॥</s-l></s-lg><s-lg><s-l>गोकोटिं स्पर्शयामास हिरण्यस्य तथैव च ।</s-l><s-l>रत्नाञ्जलिमथैकं च ब्राह्मणेभ्यो ददौ तदा ॥ ९३ ॥</s-l></s-lg><s-lg><s-l>विदेहराज्यं च तथा प्रतिष्ठाप्य सुतस्य वै ।</s-l><s-l>यतिधर्ममुपासंश्चाप्यवसन्मिथिलाधिपः ॥ ९४ ॥</s-l></s-lg><s-lg><s-l>सांख्यज्ञानमधीयानो योगशास्त्रं च कृत्स्नशः ।</s-l><s-l>धर्माधर्मौ च राजेन्द्र प्राकृतं परिगर्हयन् ॥ ९५ ॥</s-l></s-lg><s-lg><s-l>अनन्तमिति कृत्वा स नित्यं केवलमेव च ।</s-l><s-l>धर्माधर्मौ पुण्यपापे सत्यासत्ये तथैव च ॥ ९६ ॥</s-l></s-lg><s-lg><s-l>जन्ममृत्यू च राजेन्द्र प्राकृतं तदचिन्तयत् ।</s-l><s-l>ब्रह्माव्यक्तस्य कर्मेदमिति नित्यं नराधिप ॥ ९७ ॥</s-l></s-lg><s-lg><s-l>पश्यन्ति योगाः सांख्याश्च स्वशास्त्रकृतलक्षणाः ।</s-l><s-l>इष्टानिष्टवियुक्तं हि तस्थौ ब्रह्म परात्परम् ।</s-l><s-l>नित्यं तमाहुर्विद्वांसः शुचिस्तस्माच्छुचिर्भव ॥ ९८ ॥</s-l></s-lg><s-lg><s-l>दीयते यच्च लभते दत्तं यच्चानुमन्यते ।</s-l><s-l>ददाति च नरश्रेष्ठ प्रतिगृह्णाति यच्च ह ।</s-l><s-l>ददात्यव्यक्तमेवैतत्प्रतिगृह्णाति तच्च वै ॥ ९९ ॥</s-l></s-lg><s-lg><s-l>आत्मा ह्येवात्मनो ह्येकः कोऽन्यस्त्वत्तोऽधिको भवेत् ।</s-l><s-l>एवं मन्यस्व सततमन्यथा मा विचिन्तय ॥ १०० ॥</s-l></s-lg><s-lg><s-l>यस्याव्यक्तं न विदितं सगुणं निर्गुणं पुनः ।</s-l><s-l>तेन तीर्थानि यज्ञाश्च सेवितव्याविपश्चिता ॥ १०१ ॥</s-l></s-lg><s-lg><s-l>न स्वाध्यायैस्तपोभिर्वा यज्ञैर्वा कुरुनन्दन ।</s-l><s-l>लभतेऽव्यक्तसंस्थानं ज्ञात्वाव्यक्तं महीपते ॥ १०२ ॥</s-l></s-lg><s-lg><s-l>तथैव महतः स्थानमाहंकारिकमेव च ।</s-l><s-l>अहंकारात्परं चापि स्थानानि समवाप्नुयात् ॥ १०३ ॥</s-l></s-lg><s-lg><s-l>ये त्वव्यक्तात्परं नित्यं जानते शास्त्रतत्पराः ।</s-l><s-l>जन्ममृत्युवियुक्तं च वियुक्तं सदसच्च यत् ॥ १०४ ॥</s-l></s-lg><s-lg><s-l>एतन्मयाप्तं जनकात्पुरस्तात्तेनापि चाप्तं नृप याज्ञवल्क्यात् ।</s-l><s-l>ज्ञानं विशिष्टं न तथा हि यज्ञा ज्ञानेन दुर्गं तरते न यज्ञैः ॥ १०५ ॥</s-l></s-lg><s-lg><s-l>दुर्गं जन्म निधनं चापि राजन्न भूतिकं ज्ञानविदो वदन्ति ।</s-l><s-l>यज्ञैस्तपोभिर्नियमैर्व्रतैश्च दिवं समासाद्य पतन्ति भूमौ ॥ १०६ ॥</s-l></s-lg><s-lg><s-l>तस्मादुपासस्व परं महच्छुचि शिवं विमोक्षं विमलं पवित्रम् ।</s-l><s-l>क्षेत्रज्ञवित्पार्थिव ज्ञानयज्ञमुपास्य वै तत्त्वमृषिर्भविष्यसि ॥ १०७ ॥</s-l></s-lg><s-lg><s-l>उपनिषदमुपाकरोत्तदा वै जनकनृपस्य पुरा हि याज्ञवल्क्यः ।</s-l><s-l>यदुपगणितशाश्वताव्ययं तच्छुभममृतत्वमशोकमृच्छतीति ॥ १०८ ॥</s-l></s-lg>