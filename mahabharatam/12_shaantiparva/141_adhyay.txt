<s-lg><s-l> युधिष्ठिर उवाच ।</s-l><s-l>पितामह महाप्राज्ञ सर्वशास्त्रविशारद ।</s-l><s-l>शरणं पालयानस्य यो धर्मस्तं वदस्व मे ॥ १ ॥</s-l></s-lg><s-lg><s-l> भीष्म उवाच ।</s-l><s-l>महान्धर्मो महाराज शरणागतपालने ।</s-l><s-l>अर्हः प्रष्टुं भवांश्चैव प्रश्नं भरतसत्तम ॥ २ ॥</s-l></s-lg><s-lg><s-l>नृगप्रभृतयो राजन्राजानः शरणागतान् ।</s-l><s-l>परिपाल्य महाराज संसिद्धिं परमां गताः ॥ ३ ॥</s-l></s-lg><s-lg><s-l>श्रूयते हि कपोतेन शत्रुः शरणमागतः ।</s-l><s-l>पूजितश्च यथान्यायं स्वैश्च मांसैर्निमन्त्रितः ॥ ४ ॥</s-l></s-lg><s-lg><s-l> युधिष्ठिर उवाच ।</s-l><s-l>कथं कपोतेन पुरा शत्रुः शरणमागतः ।</s-l><s-l>स्वमांसैर्भोजितः कां च गतिं लेभे स भारत ॥ ५ ॥</s-l></s-lg><s-lg><s-l> भीष्म उवाच ।</s-l><s-l>शृणु राजन्कथां दिव्यां सर्वपापप्रणाशिनीम् ।</s-l><s-l>नृपतेर्मुचुकुन्दस्य कथितां भार्गवेण ह ॥ ६ ॥</s-l></s-lg><s-lg><s-l>इममर्थं पुरा पार्थ मुचुकुन्दो नराधिपः ।</s-l><s-l>भार्गवं परिपप्रच्छ प्रणतो भरतर्षभ ॥ ७ ॥</s-l></s-lg><s-lg><s-l>तस्मै शुश्रूषमाणाय भार्गवोऽकथयत्कथाम् ।</s-l><s-l>इयं यथा कपोतेन सिद्धिः प्राप्ता नराधिप ॥ ८ ॥</s-l></s-lg><s-lg><s-l>धर्मनिश्चयसंयुक्तां कामार्थसहितां कथाम् ।</s-l><s-l>शृणुष्वावहितो राजन्गदतो मे महाभुज ॥ ९ ॥</s-l></s-lg><s-lg><s-l>कश्चित्क्षुद्रसमाचारः पृथिव्यां कालसंमतः ।</s-l><s-l>चचार पृथिवीं पापो घोरः शकुनिलुब्धकः ॥ १० ॥</s-l></s-lg><s-lg><s-l>काकोल इव कृष्णाङ्गो रूक्षः पापसमाहितः ।</s-l><s-l>यवमध्यः कृशग्रीवो ह्रस्वपादो महाहनुः ॥ ११ ॥</s-l></s-lg><s-lg><s-l>नैव तस्य सुहृत्कश्चिन्न संबन्धी न बान्धवः ।</s-l><s-l>स हि तैः संपरित्यक्तस्तेन घोरेण कर्मणा ॥ १२ ॥</s-l></s-lg><s-lg><s-l>स वै क्षारकमादाय द्विजान्हत्वा वने सदा ।</s-l><s-l>चकार विक्रयं तेषां पतंगानां नराधिप ॥ १३ ॥</s-l></s-lg><s-lg><s-l>एवं तु वर्तमानस्य तस्य वृत्तिं दुरात्मनः ।</s-l><s-l>अगमत्सुमहान्कालो न चाधर्ममबुध्यत ॥ १४ ॥</s-l></s-lg><s-lg><s-l>तस्य भार्यासहायस्य रममाणस्य शाश्वतम् ।</s-l><s-l>दैवयोगविमूढस्य नान्या वृत्तिररोचत ॥ १५ ॥</s-l></s-lg><s-lg><s-l>ततः कदाचित्तस्याथ वनस्थस्य समुद्गतः ।</s-l><s-l>पातयन्निव वृक्षांस्तान्सुमहान्वातसंभ्रमः ॥ १६ ॥</s-l></s-lg><s-lg><s-l>मेघसंकुलमाकाशं विद्युन्मण्डलमण्डितम् ।</s-l><s-l>संछन्नं सुमुहूर्तेन नौस्थानेनेव सागरः ॥ १७ ॥</s-l></s-lg><s-lg><s-l>वारिधारासमूहैश्च संप्रहृष्टः शतक्रतुः ।</s-l><s-l>क्षणेन पूरयामास सलिलेन वसुंधराम् ॥ १८ ॥</s-l></s-lg><s-lg><s-l>ततो धाराकुले लोके संभ्रमन्नष्टचेतनः ।</s-l><s-l>शीतार्तस्तद्वनं सर्वमाकुलेनान्तरात्मना ॥ १९ ॥</s-l></s-lg><s-lg><s-l>नैव निम्नं स्थलं वापि सोऽविन्दत विहंगहा ।</s-l><s-l>पूरितो हि जलौघेन मार्गस्तस्य वनस्य वै ॥ २० ॥</s-l></s-lg><s-lg><s-l>पक्षिणो वातवेगेन हता लीनास्तदाभवन् ।</s-l><s-l>मृगाः सिंहा वराहाश्च स्थलान्याश्रित्य तस्थिरे ॥ २१ ॥</s-l></s-lg><s-lg><s-l>महता वातवर्षेण त्रासितास्ते वनौकसः ।</s-l><s-l>भयार्ताश्च क्षुधार्ताश्च बभ्रमुः सहिता वने ॥ २२ ॥</s-l></s-lg><s-lg><s-l>स तु शीतहतैर्गात्रैर्जगामैव न तस्थिवान् ।</s-l><s-l>सोऽपश्यद्वनषण्डेषु मेघनीलं वनस्पतिम् ॥ २३ ॥</s-l></s-lg><s-lg><s-l>ताराढ्यं कुमुदाकारमाकाशं निर्मलं च ह ।</s-l><s-l>मेघैर्मुक्तं नभो दृष्ट्वा लुब्धकः शीतविह्वलः ॥ २४ ॥</s-l></s-lg><s-lg><s-l>दिशोऽवलोकयामास वेलां चैव दुरात्मवान् ।</s-l><s-l>दूरे ग्रामनिवेशश्च तस्माद्देशादिति प्रभो ।</s-l><s-l>कृतबुद्धिर्वने तस्मिन्वस्तुं तां रजनीं तदा ॥ २५ ॥</s-l></s-lg><s-lg><s-l>सोऽञ्जलिं प्रयतः कृत्वा वाक्यमाह वनस्पतिम् ।</s-l><s-l>शरणं यामि यान्यस्मिन्दैवतानीह भारत ॥ २६ ॥</s-l></s-lg><s-lg><s-l>स शिलायां शिरः कृत्वा पर्णान्यास्तीर्य भूतले ।</s-l><s-l>दुःखेन महताविष्टस्ततः सुष्वाप पक्षिहा ॥ २७ ॥</s-l></s-lg>