<s-lg><s-l> युधिष्ठिर उवाच ।</s-l><s-l>शिवान्सुखान्महोदर्कानहिंस्राँल्लोकसंमतान् ।</s-l><s-l>ब्रूहि धर्मान्सुखोपायान्मद्विधानां सुखावहान् ॥ १ ॥</s-l></s-lg><s-lg><s-l> भीष्म उवाच ।</s-l><s-l>ब्राह्मणस्येह चत्वार आश्रमा विहिताः प्रभो ।</s-l><s-l>वर्णास्ताननुवर्तन्ते त्रयो भरतसत्तम ॥ २ ॥</s-l></s-lg><s-lg><s-l>उक्तानि कर्माणि बहूनि राजन्स्वर्ग्याणि राजन्यपरायणानि ।</s-l><s-l>नेमानि दृष्टान्तविधौ स्मृतानि क्षात्रे हि सर्वं विहितं यथावत् ॥ ३ ॥</s-l></s-lg><s-lg><s-l>क्षात्राणि वैश्यानि च सेवमानः शौद्राणि कर्माणि च ब्राह्मणः सन् ।</s-l><s-l>अस्मिँल्लोके निन्दितो मन्दचेताः परे च लोके निरयं प्रयाति ॥ ४ ॥</s-l></s-lg><s-lg><s-l>या संज्ञा विहिता लोके दासे शुनि वृके पशौ ।</s-l><s-l>विकर्मणि स्थिते विप्रे तां संज्ञां कुरु पाण्डव ॥ ५ ॥</s-l></s-lg><s-lg><s-l>षट्कर्मसंप्रवृत्तस्य आश्रमेषु चतुर्ष्वपि ।</s-l><s-l>सर्वधर्मोपपन्नस्य संभूतस्य कृतात्मनः ॥ ६ ॥</s-l></s-lg><s-lg><s-l>ब्राह्मणस्य विशुद्धस्य तपस्यभिरतस्य च ।</s-l><s-l>निराशिषो वदान्यस्य लोका ह्यक्षरसंज्ञिताः ॥ ७ ॥</s-l></s-lg><s-lg><s-l>यो यस्मिन्कुरुते कर्म यादृशं येन यत्र च ।</s-l><s-l>तादृशं तादृशेनैव स गुणं प्रतिपद्यते ॥ ८ ॥</s-l></s-lg><s-lg><s-l>वृद्ध्या कृषिवणिक्त्वेन जीवसंजीवनेन च ।</s-l><s-l>वेत्तुमर्हसि राजेन्द्र स्वाध्यायगणितं महत् ॥ ९ ॥</s-l></s-lg><s-lg><s-l>कालसंचोदितः कालः कालपर्यायनिश्चितः ।</s-l><s-l>उत्तमाधममध्यानि कर्माणि कुरुतेऽवशः ॥ १० ॥</s-l></s-lg><s-lg><s-l>अन्तवन्ति प्रदानानि पुरा श्रेयस्कराणि च ।</s-l><s-l>स्वकर्मनिरतो लोको ह्यक्षरः सर्वतोमुखः ॥ ११ ॥</s-l></s-lg>