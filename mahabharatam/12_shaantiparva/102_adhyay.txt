<s-lg><s-l> युधिष्ठिर उवाच ।</s-l><s-l>किंशीलाः किंसमुत्थानाः कथंरूपाश्च भारत ।</s-l><s-l>किंसंनाहाः कथंशस्त्रा जनाः स्युः संयुगे नृप ॥ १ ॥</s-l></s-lg><s-lg><s-l> भीष्म उवाच ।</s-l><s-l>यथाचरितमेवात्र शस्त्रपत्रं विधीयते ।</s-l><s-l>आचारादेव पुरुषस्तथा कर्मसु वर्तते ॥ २ ॥</s-l></s-lg><s-lg><s-l>गान्धाराः सिन्धुसौवीरा नखरप्रासयोधिनः ।</s-l><s-l>आभीरवः सुबलिनस्तद्बलं सर्वपारगम् ॥ ३ ॥</s-l></s-lg><s-lg><s-l>सर्वशस्त्रेषु कुशलाः सत्त्ववन्तो ह्युशीनराः ।</s-l><s-l>प्राच्या मातङ्गयुद्धेषु कुशलाः शठयोधिनः ॥ ४ ॥</s-l></s-lg><s-lg><s-l>तथा यवनकाम्बोजा मथुरामभितश्च ये ।</s-l><s-l>एते नियुद्धकुशला दाक्षिणात्यासिचर्मिणः ॥ ५ ॥</s-l></s-lg><s-lg><s-l>सर्वत्र शूरा जायन्ते महासत्त्वा महाबलाः ।</s-l><s-l>प्राय एष समुद्दिष्टो लक्षणानि तु मे शृणु ॥ ६ ॥</s-l></s-lg><s-lg><s-l>सिंहशार्दूलवाङ्नेत्राः सिंहशार्दूलगामिनः ।</s-l><s-l>पारावतकुलिङ्गाक्षाः सर्वे शूराः प्रमाथिनः ॥ ७ ॥</s-l></s-lg><s-lg><s-l>मृगस्वरा द्वीपिनेत्रा ऋषभाक्षास्तथापरे ।</s-l><s-l>प्रवादिनः सुचण्डाश्च क्रोधिनः किंनरीस्वनाः ॥ ८ ॥</s-l></s-lg><s-lg><s-l>मेघस्वनाः क्रुद्धमुखाः केचित्करभनिस्वनाः ।</s-l><s-l>जिह्मनासानुजङ्घाश्च दूरगा दूरपातिनः ॥ ९ ॥</s-l></s-lg><s-lg><s-l>बिडालकुब्जास्तनवस्तनुकेशास्तनुत्वचः ।</s-l><s-l>शूराश्चपलचित्ताश्च ते भवन्ति दुरासदाः ॥ १० ॥</s-l></s-lg><s-lg><s-l>गोधानिमीलिताः केचिन्मृदुप्रकृतयोऽपि च ।</s-l><s-l>तुरंगगतिनिर्घोषास्ते नराः पारयिष्णवः ॥ ११ ॥</s-l></s-lg><s-lg><s-l>सुसंहताः प्रतनवो व्यूढोरस्काः सुसंस्थिताः ।</s-l><s-l>प्रवादितेन नृत्यन्ति हृष्यन्ति कलहेषु च ॥ १२ ॥</s-l></s-lg><s-lg><s-l>गम्भीराक्षा निःसृताक्षाः पिङ्गला भ्रुकुटीमुखाः ।</s-l><s-l>नकुलाक्षास्तथा चैव सर्वे शूरास्तनुत्यजः ॥ १३ ॥</s-l></s-lg><s-lg><s-l>जिह्माक्षाः प्रललाटाश्च निर्मांसहनवोऽपि च ।</s-l><s-l>वक्रबाह्वङ्गुलीसक्ताः कृशा धमनिसंतताः ॥ १४ ॥</s-l></s-lg><s-lg><s-l>प्रविशन्त्यतिवेगेन संपरायेऽभ्युपस्थिते ।</s-l><s-l>वारणा इव संमत्तास्ते भवन्ति दुरासदाः ॥ १५ ॥</s-l></s-lg><s-lg><s-l>दीप्तस्फुटितकेशान्ताः स्थूलपार्श्वहनूमुखाः ।</s-l><s-l>उन्नतांसाः पृथुग्रीवा विकटाः स्थूलपिण्डिकाः ॥ १६ ॥</s-l></s-lg><s-lg><s-l>उद्वृत्ताश्चैव सुग्रीवा विनता विहगा इव ।</s-l><s-l>पिण्डशीर्षाहिवक्त्राश्च वृषदंशमुखा इव ॥ १७ ॥</s-l></s-lg><s-lg><s-l>उग्रस्वना मन्युमन्तो युद्धेष्वारावसारिणः ।</s-l><s-l>अधर्मज्ञावलिप्ताश्च घोरा रौद्रप्रदर्शिनः ॥ १८ ॥</s-l></s-lg><s-lg><s-l>त्यक्तात्मानः सर्व एते अन्त्यजा ह्यनिवर्तिनः ।</s-l><s-l>पुरस्कार्याः सदा सैन्ये हन्यन्ते घ्नन्ति चापि ते ॥ १९ ॥</s-l></s-lg><s-lg><s-l>अधार्मिका भिन्नवृत्ताः साध्वेवैषां पराभवः ।</s-l><s-l>एवमेव प्रकुप्यन्ति राज्ञोऽप्येते ह्यभीक्ष्णशः ॥ २० ॥</s-l></s-lg>