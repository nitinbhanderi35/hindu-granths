<s-lg><s-l> युधिष्ठिर उवाच ।</s-l><s-l>पितामह महाप्राज्ञ पुण्डरीकाक्षमच्युतम् ।</s-l><s-l>कर्तारमकृतं विष्णुं भूतानां प्रभवाप्ययम् ॥ १ ॥</s-l></s-lg><s-lg><s-l>नारायणं हृषीकेशं गोविन्दमपराजितम् ।</s-l><s-l>तत्त्वेन भरतश्रेष्ठ श्रोतुमिच्छामि केशवम् ॥ २ ॥</s-l></s-lg><s-lg><s-l> भीष्म उवाच ।</s-l><s-l>श्रुतोऽयमर्थो रामस्य जामदग्न्यस्य जल्पतः ।</s-l><s-l>नारदस्य च देवर्षेः कृष्णद्वैपायनस्य च ॥ ३ ॥</s-l></s-lg><s-lg><s-l>असितो देवलस्तात वाल्मीकिश्च महातपाः ।</s-l><s-l>मार्कण्डेयश्च गोविन्दे कथयत्यद्भुतं महत् ॥ ४ ॥</s-l></s-lg><s-lg><s-l>केशवो भरतश्रेष्ठ भगवानीश्वरः प्रभुः ।</s-l><s-l>पुरुषः सर्वमित्येव श्रूयते बहुधा विभुः ॥ ५ ॥</s-l></s-lg><s-lg><s-l>किं तु यानि विदुर्लोके ब्राह्मणाः शार्ङ्गधन्वनः ।</s-l><s-l>माहात्म्यानि महाबाहो शृणु तानि युधिष्ठिर ॥ ६ ॥</s-l></s-lg><s-lg><s-l>यानि चाहुर्मनुष्येन्द्र ये पुराणविदो जनाः ।</s-l><s-l>अशेषेण हि गोविन्दे कीर्तयिष्यामि तान्यहम् ॥ ७ ॥</s-l></s-lg><s-lg><s-l>महाभूतानि भूतात्मा महात्मा पुरुषोत्तमः ।</s-l><s-l>वायुर्ज्योतिस्तथा चापः खं गां चैवान्वकल्पयत् ॥ ८ ॥</s-l></s-lg><s-lg><s-l>स दृष्ट्वा पृथिवीं चैव सर्वभूतेश्वरः प्रभुः ।</s-l><s-l>अप्स्वेव शयनं चक्रे महात्मा पुरुषोत्तमः ॥ ९ ॥</s-l></s-lg><s-lg><s-l>सर्वतेजोमयस्तस्मिञ्शयानः शयने शुभे ।</s-l><s-l>सोऽग्रजं सर्वभूतानां संकर्षणमचिन्तयत् ॥ १० ॥</s-l></s-lg><s-lg><s-l>आश्रयं सर्वभूतानां मनसेति विशुश्रुम ।</s-l><s-l>स धारयति भूतात्मा उभे भूतभविष्यती ॥ ११ ॥</s-l></s-lg><s-lg><s-l>ततस्तस्मिन्महाबाहो प्रादुर्भूते महात्मनि ।</s-l><s-l>भास्करप्रतिमं दिव्यं नाभ्यां पद्ममजायत ॥ १२ ॥</s-l></s-lg><s-lg><s-l>स तत्र भगवान्देवः पुष्करे भासयन्दिशः ।</s-l><s-l>ब्रह्मा समभवत्तात सर्वभूतपितामहः ॥ १३ ॥</s-l></s-lg><s-lg><s-l>तस्मिन्नपि महाबाहो प्रादुर्भूते महात्मनि ।</s-l><s-l>तमसः पूर्वजो जज्ञे मधुर्नाम महासुरः ॥ १४ ॥</s-l></s-lg><s-lg><s-l>तमुग्रमुग्रकर्माणमुग्रां बुद्धिं समास्थितम् ।</s-l><s-l>ब्रह्मणोपचितिं कुर्वञ्जघान पुरुषोत्तमः ॥ १५ ॥</s-l></s-lg><s-lg><s-l>तस्य तात वधात्सर्वे देवदानवमानवाः ।</s-l><s-l>मधुसूदनमित्याहुर्वृषभं सर्वसात्वताम् ॥ १६ ॥</s-l></s-lg><s-lg><s-l>ब्रह्मा तु ससृजे पुत्रान्मानसान्दक्षसप्तमान् ।</s-l><s-l>मरीचिमत्र्यङ्गिरसौ पुलस्त्यं पुलहं क्रतुम् ॥ १७ ॥</s-l></s-lg><s-lg><s-l>मरीचिः कश्यपं तात पुत्रं चासृजदग्रजम् ।</s-l><s-l>मानसं जनयामास तैजसं ब्रह्मसत्तमम् ॥ १८ ॥</s-l></s-lg><s-lg><s-l>अङ्गुष्ठादसृजद्ब्रह्मा मरीचेरपि पूर्वजम् ।</s-l><s-l>सोऽभवद्भरतश्रेष्ठ दक्षो नाम प्रजापतिः ॥ १९ ॥</s-l></s-lg><s-lg><s-l>तस्य पूर्वमजायन्त दश तिस्रश्च भारत ।</s-l><s-l>प्रजापतेर्दुहितरस्तासां ज्येष्ठाभवद्दितिः ॥ २० ॥</s-l></s-lg><s-lg><s-l>सर्वधर्मविशेषज्ञः पुण्यकीर्तिर्महायशाः ।</s-l><s-l>मारीचः कश्यपस्तात सर्वासामभवत्पतिः ॥ २१ ॥</s-l></s-lg><s-lg><s-l>उत्पाद्य तु महाभागस्तासामवरजा दश ।</s-l><s-l>ददौ धर्माय धर्मज्ञो दक्ष एव प्रजापतिः ॥ २२ ॥</s-l></s-lg><s-lg><s-l>धर्मस्य वसवः पुत्रा रुद्राश्चामिततेजसः ।</s-l><s-l>विश्वेदेवाश्च साध्याश्च मरुत्वन्तश्च भारत ॥ २३ ॥</s-l></s-lg><s-lg><s-l>अपरास्तु यवीयस्यस्ताभ्योऽन्याः सप्तविंशतिः ।</s-l><s-l>सोमस्तासां महाभागः सर्वासामभवत्पतिः ॥ २४ ॥</s-l></s-lg><s-lg><s-l>इतरास्तु व्यजायन्त गन्धर्वांस्तुरगान्द्विजान् ।</s-l><s-l>गाश्च किंपुरुषान्मत्स्यानौद्भिदांश्च वनस्पतीन् ॥ २५ ॥</s-l></s-lg><s-lg><s-l>आदित्यानदितिर्जज्ञे देवश्रेष्ठान्महाबलान् ।</s-l><s-l>तेषां विष्णुर्वामनोऽभूद्गोविन्दश्चाभवत्प्रभुः ॥ २६ ॥</s-l></s-lg><s-lg><s-l>तस्य विक्रमणादेव देवानां श्रीर्व्यवर्धत ।</s-l><s-l>दानवाश्च पराभूता दैतेयी चासुरी प्रजा ॥ २७ ॥</s-l></s-lg><s-lg><s-l>विप्रचित्तिप्रधानांश्च दानवानसृजद्दनुः ।</s-l><s-l>दितिस्तु सर्वानसुरान्महासत्त्वान्व्यजायत ॥ २८ ॥</s-l></s-lg><s-lg><s-l>अहोरात्रं च कालं च यथर्तु मधुसूदनः ।</s-l><s-l>पूर्वाह्णं चापराह्णं च सर्वमेवान्वकल्पयत् ॥ २९ ॥</s-l></s-lg><s-lg><s-l>बुद्ध्यापः सोऽसृजन्मेघांस्तथा स्थावरजङ्गमान् ।</s-l><s-l>पृथिवीं सोऽसृजद्विश्वां सहितां भूरितेजसा ॥ ३० ॥</s-l></s-lg><s-lg><s-l>ततः कृष्णो महाबाहुः पुनरेव युधिष्ठिर ।</s-l><s-l>ब्राह्मणानां शतं श्रेष्ठं मुखादसृजत प्रभुः ॥ ३१ ॥</s-l></s-lg><s-lg><s-l>बाहुभ्यां क्षत्रियशतं वैश्यानामूरुतः शतम् ।</s-l><s-l>पद्भ्यां शूद्रशतं चैव केशवो भरतर्षभ ॥ ३२ ॥</s-l></s-lg><s-lg><s-l>स एवं चतुरो वर्णान्समुत्पाद्य महायशाः ।</s-l><s-l>अध्यक्षं सर्वभूतानां धातारमकरोत्प्रभुः ॥ ३३ ॥</s-l></s-lg><s-lg><s-l>यावद्यावदभूच्छ्रद्धा देहं धारयितुं नृणाम् ।</s-l><s-l>तावत्तावदजीवंस्ते नासीद्यमकृतं भयम् ॥ ३४ ॥</s-l></s-lg><s-lg><s-l>न चैषां मैथुनो धर्मो बभूव भरतर्षभ ।</s-l><s-l>संकल्पादेव चैतेषामपत्यमुदपद्यत ॥ ३५ ॥</s-l></s-lg><s-lg><s-l>तत्र त्रेतायुगे काले संकल्पाज्जायते प्रजा ।</s-l><s-l>न ह्यभून्मैथुनो धर्मस्तेषामपि जनाधिप ॥ ३६ ॥</s-l></s-lg><s-lg><s-l>द्वापरे मैथुनो धर्मः प्रजानामभवन्नृप ।</s-l><s-l>तथा कलियुगे राजन्द्वंद्वमापेदिरे जनाः ॥ ३७ ॥</s-l></s-lg><s-lg><s-l>एष भूतपतिस्तात स्वध्यक्षश्च प्रकीर्तितः ।</s-l><s-l>निरध्यक्षांस्तु कौन्तेय कीर्तयिष्यामि तानपि ॥ ३८ ॥</s-l></s-lg><s-lg><s-l>दक्षिणापथजन्मानः सर्वे तलवरान्ध्रकाः ।</s-l><s-l>उत्साः पुलिन्दाः शबराश्चूचुपा मण्डपैः सह ॥ ३९ ॥</s-l></s-lg><s-lg><s-l>उत्तरापथजन्मानः कीर्तयिष्यामि तानपि ।</s-l><s-l>यौनकाम्बोजगान्धाराः किराता बर्बरैः सह ॥ ४० ॥</s-l></s-lg><s-lg><s-l>एते पापकृतस्तात चरन्ति पृथिवीमिमाम् ।</s-l><s-l>श्वकाकबलगृध्राणां सधर्माणो नराधिप ॥ ४१ ॥</s-l></s-lg><s-lg><s-l>नैते कृतयुगे तात चरन्ति पृथिवीमिमाम् ।</s-l><s-l>त्रेताप्रभृति वर्तन्ते ते जना भरतर्षभ ॥ ४२ ॥</s-l></s-lg><s-lg><s-l>ततस्तस्मिन्महाघोरे संध्याकाले युगान्तिके ।</s-l><s-l>राजानः समसज्जन्त समासाद्येतरेतरम् ॥ ४३ ॥</s-l></s-lg><s-lg><s-l>एवमेष कुरुश्रेष्ठ प्रादुर्भावो महात्मनः ।</s-l><s-l>देवदेवर्षिराचष्ट नारदः सर्वलोकदृक् ॥ ४४ ॥</s-l></s-lg><s-lg><s-l>नारदोऽप्यथ कृष्णस्य परं मेने नराधिप ।</s-l><s-l>शाश्वतत्वं महाबाहो यथावद्भरतर्षभ ॥ ४५ ॥</s-l></s-lg><s-lg><s-l>एवमेष महाबाहुः केशवः सत्यविक्रमः ।</s-l><s-l>अचिन्त्यः पुण्डरीकाक्षो नैष केवलमानुषः ॥ ४६ ॥</s-l></s-lg>