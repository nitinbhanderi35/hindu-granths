<s-lg><s-l> भीष्म उवाच ।</s-l><s-l>चातुराश्रम्यधर्माश्च जातिधर्माश्च पाण्डव ।</s-l><s-l>लोकपालोत्तराश्चैव क्षात्रे धर्मे व्यवस्थिताः ॥ १ ॥</s-l></s-lg><s-lg><s-l>सर्वाण्येतानि धर्माणि क्षात्रे भरतसत्तम ।</s-l><s-l>निराशिषो जीवलोके क्षात्रे धर्मे व्यवस्थिताः ॥ २ ॥</s-l></s-lg><s-lg><s-l>अप्रत्यक्षं बहुद्वारं धर्ममाश्रमवासिनाम् ।</s-l><s-l>प्ररूपयन्ति तद्भावमागमैरेव शाश्वतम् ॥ ३ ॥</s-l></s-lg><s-lg><s-l>अपरे वचनैः पुण्यैर्वादिनो लोकनिश्चयम् ।</s-l><s-l>अनिश्चयज्ञा धर्माणामदृष्टान्ते परे रताः ॥ ४ ॥</s-l></s-lg><s-lg><s-l>प्रत्यक्षसुखभूयिष्ठमात्मसाक्षिकमच्छलम् ।</s-l><s-l>सर्वलोकहितं धर्मं क्षत्रियेषु प्रतिष्ठितम् ॥ ५ ॥</s-l></s-lg><s-lg><s-l>धर्माश्रमव्यवसिनां ब्राह्मणानां युधिष्ठिर ।</s-l><s-l>यथा त्रयाणां वर्णानां संख्यातोपश्रुतिः पुरा ।</s-l><s-l>राजधर्मेष्वनुपमा लोक्या सुचरितैरिह ॥ ६ ॥</s-l></s-lg><s-lg><s-l>उदाहृतं ते राजेन्द्र यथा विष्णुं महौजसम् ।</s-l><s-l>सर्वभूतेश्वरं देवं प्रभुं नारायणं पुरा ।</s-l><s-l>जग्मुः सुबहवः शूरा राजानो दण्डनीतये ॥ ७ ॥</s-l></s-lg><s-lg><s-l>एकैकमात्मनः कर्म तुलयित्वाश्रमे पुरा ।</s-l><s-l>राजानः पर्युपातिष्ठन्दृष्टान्तवचने स्थिताः ॥ ८ ॥</s-l></s-lg><s-lg><s-l>साध्या देवा वसवश्चाश्विनौ च रुद्राश्च विश्वे मरुतां गणाश्च ।</s-l><s-l>सृष्टाः पुरा आदिदेवेन देवा क्षात्रे धर्मे वर्तयन्ते च सिद्धाः ॥ ९ ॥</s-l></s-lg><s-lg><s-l>अत्र ते वर्तयिष्यामि धर्ममर्थविनिश्चयम् ।</s-l><s-l>निर्मर्यादे वर्तमाने दानवैकायने कृते ।</s-l><s-l>बभूव राजा राजेन्द्र मान्धाता नाम वीर्यवान् ॥ १० ॥</s-l></s-lg><s-lg><s-l>पुरा वसुमतीपालो यज्ञं चक्रे दिदृक्षया ।</s-l><s-l>अनादिमध्यनिधनं देवं नारायणं प्रति ॥ ११ ॥</s-l></s-lg><s-lg><s-l>स राजा राजशार्दूल मान्धाता परमेष्ठिनः ।</s-l><s-l>जग्राह शिरसा पादौ यज्ञे विष्णोर्महात्मनः ॥ १२ ॥</s-l></s-lg><s-lg><s-l>दर्शयामास तं विष्णू रूपमास्थाय वासवम् ।</s-l><s-l>स पार्थिवैर्वृतः सद्भिरर्चयामास तं प्रभुम् ॥ १३ ॥</s-l></s-lg><s-lg><s-l>तस्य पार्थिवसंघस्य तस्य चैव महात्मनः ।</s-l><s-l>संवादोऽयं महानासीद्विष्णुं प्रति महाद्युते ॥ १४ ॥</s-l></s-lg><s-lg><s-l> इन्द्र उवाच ।</s-l><s-l>किमिष्यते धर्मभृतां वरिष्ठ यद्द्रष्टुकामोऽसि तमप्रमेयम् ।</s-l><s-l>अनन्तमायामितसत्त्ववीर्यं नारायणं ह्यादिदेवं पुराणम् ॥ १५ ॥</s-l></s-lg><s-lg><s-l>नासौ देवो विश्वरूपो मयापि शक्यो द्रष्टुं ब्रह्मणा वापि साक्षात् ।</s-l><s-l>येऽन्ये कामास्तव राजन्हृदिस्था दास्यामि तांस्त्वं हि मर्त्येषु राजा ॥ १६ ॥</s-l></s-lg><s-lg><s-l>सत्ये स्थितो धर्मपरो जितेन्द्रियः शूरो दृढं प्रीतिरतः सुराणाम् ।</s-l><s-l>बुद्ध्या भक्त्या चोत्तमश्रद्धया च ततस्तेऽहं दद्मि वरं यथेष्टम् ॥ १७ ॥</s-l></s-lg><s-lg><s-l> मान्धातोवाच ।</s-l><s-l>असंशयं भगवन्नादिदेवं द्रक्ष्याम्यहं शिरसाहं प्रसाद्य ।</s-l><s-l>त्यक्त्वा भोगान्धर्मकामो ह्यरण्यमिच्छे गन्तुं सत्पथं लोकजुष्टम् ॥ १८ ॥</s-l></s-lg><s-lg><s-l>क्षात्राद्धर्माद्विपुलादप्रमेयाल्लोकाः प्राप्ताः स्थापितं स्वं यशश्च ।</s-l><s-l>धर्मो योऽसावादिदेवात्प्रवृत्तो लोकज्येष्ठस्तं न जानामि कर्तुम् ॥ १९ ॥</s-l></s-lg><s-lg><s-l> इन्द्र उवाच ।</s-l><s-l>असैनिकोऽधर्मपरश्चरेथाः परां गतिं लप्स्यसे चाप्रमत्तः ।</s-l><s-l>क्षात्रो धर्मो ह्यादिदेवात्प्रवृत्तः पश्चादन्ये शेषभूताश्च धर्माः ॥ २० ॥</s-l></s-lg><s-lg><s-l>शेषाः सृष्टा ह्यन्तवन्तो ह्यनन्ताः सुप्रस्थानाः क्षत्रधर्माविशिष्टाः ।</s-l><s-l>अस्मिन्धर्मे सर्वधर्माः प्रविष्टास्तस्माद्धर्मं श्रेष्ठमिमं वदन्ति ॥ २१ ॥</s-l></s-lg><s-lg><s-l>कर्मणा वै पुरा देवा ऋषयश्चामितौजसः ।</s-l><s-l>त्राताः सर्वे प्रमथ्यारीन्क्षत्रधर्मेण विष्णुना ॥ २२ ॥</s-l></s-lg><s-lg><s-l>यदि ह्यसौ भगवान्नाहनिष्यद्रिपून्सर्वान्वसुमानप्रमेयः ।</s-l><s-l>न ब्राह्मणा न च लोकादिकर्ता न सद्धर्मा नादिधर्मा भवेयुः ॥ २३ ॥</s-l></s-lg><s-lg><s-l>इमामुर्वीं न जयेद्विक्रमेण देवश्रेष्ठोऽसौ पुरा चेदमेयः ।</s-l><s-l>चातुर्वर्ण्यं चातुराश्रम्यधर्माः सर्वे न स्युर्ब्रह्मणो वै विनाशात् ॥ २४ ॥</s-l></s-lg><s-lg><s-l>दृष्टा धर्माः शतधा शाश्वतेन क्षात्रेण धर्मेण पुनः प्रवृत्ताः ।</s-l><s-l>युगे युगे ह्यादिधर्माः प्रवृत्ता लोकज्येष्ठं क्षत्रधर्मं वदन्ति ॥ २५ ॥</s-l></s-lg><s-lg><s-l>आत्मत्यागः सर्वभूतानुकम्पा लोकज्ञानं मोक्षणं पालनं च ।</s-l><s-l>विषण्णानां मोक्षणं पीडितानां क्षात्रे धर्मे विद्यते पार्थिवानाम् ॥ २६ ॥</s-l></s-lg><s-lg><s-l>निर्मर्यादाः काममन्युप्रवृत्ता भीता राज्ञो नाधिगच्छन्ति पापम् ।</s-l><s-l>शिष्टाश्चान्ये सर्वधर्मोपपन्नाः साध्वाचाराः साधु धर्मं चरन्ति ॥ २७ ॥</s-l></s-lg><s-lg><s-l>पुत्रवत्परिपाल्यानि लिङ्गधर्मेण पार्थिवैः ।</s-l><s-l>लोके भूतानि सर्वाणि विचरन्ति न संशयः ॥ २८ ॥</s-l></s-lg><s-lg><s-l>सर्वधर्मपरं क्षत्रं लोकज्येष्ठं सनातनम् ।</s-l><s-l>शश्वदक्षरपर्यन्तमक्षरं सर्वतोमुखम् ॥ २९ ॥</s-l></s-lg>