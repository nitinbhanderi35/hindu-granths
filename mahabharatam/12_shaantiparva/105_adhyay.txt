<s-lg><s-l> युधिष्ठिर उवाच ।</s-l><s-l>धार्मिकोऽर्थानसंप्राप्य राजामात्यैः प्रबाधितः ।</s-l><s-l>च्युतः कोशाच्च दण्डाच्च सुखमिच्छन्कथं चरेत् ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्रायं क्षेमदर्शीयमितिहासोऽनुगीयते ।</s-l><s-l>तत्तेऽहं संप्रवक्ष्यामि तन्निबोध युधिष्ठिर ॥ २ ॥</s-l></s-lg><s-lg><s-l>क्षेमदर्शं नृपसुतं यत्र क्षीणबलं पुरा ।</s-l><s-l>मुनिः कालकवृक्षीय आजगामेति नः श्रुतम् ।</s-l><s-l>तं पप्रच्छोपसंगृह्य कृच्छ्रामापदमास्थितः ॥ ३ ॥</s-l></s-lg><s-lg><s-l>अर्थेषु भागी पुरुष ईहमानः पुनः पुनः ।</s-l><s-l>अलब्ध्वा मद्विधो राज्यं ब्रह्मन्किं कर्तुमर्हति ॥ ४ ॥</s-l></s-lg><s-lg><s-l>अन्यत्र मरणात्स्तेयादन्यत्र परसंश्रयात् ।</s-l><s-l>क्षुद्रादन्यत्र चाचारात्तन्ममाचक्ष्व सत्तम ॥ ५ ॥</s-l></s-lg><s-lg><s-l>व्याधिना चाभिपन्नस्य मानसेनेतरेण वा ।</s-l><s-l>बहुश्रुतः कृतप्रज्ञस्त्वद्विधः शरणं भवेत् ॥ ६ ॥</s-l></s-lg><s-lg><s-l>निर्विद्य हि नरः कामान्नियम्य सुखमेधते ।</s-l><s-l>त्यक्त्वा प्रीतिं च शोकं च लब्ध्वाप्रीतिमयं वसु ॥ ७ ॥</s-l></s-lg><s-lg><s-l>सुखमर्थाश्रयं येषामनुशोचामि तानहम् ।</s-l><s-l>मम ह्यर्थाः सुबहवो नष्टाः स्वप्न इवागताः ॥ ८ ॥</s-l></s-lg><s-lg><s-l>दुष्करं बत कुर्वन्ति महतोऽर्थांस्त्यजन्ति ये ।</s-l><s-l>वयं त्वेनान्परित्यक्तुमसतोऽपि न शक्नुमः ॥ ९ ॥</s-l></s-lg><s-lg><s-l>इमामवस्थां संप्राप्तं दीनमार्तं श्रियश्च्युतम् ।</s-l><s-l>यदन्यत्सुखमस्तीह तद्ब्रह्मन्ननुशाधि माम् ॥ १० ॥</s-l></s-lg><s-lg><s-l>कौसल्येनैवमुक्तस्तु राजपुत्रेण धीमता ।</s-l><s-l>मुनिः कालकवृक्षीयः प्रत्युवाच महाद्युतिः ॥ ११ ॥</s-l></s-lg><s-lg><s-l>पुरस्तादेव ते बुद्धिरियं कार्या विजानतः ।</s-l><s-l>अनित्यं सर्वमेवेदमहं च मम चास्ति यत् ॥ १२ ॥</s-l></s-lg><s-lg><s-l>यत्किंचिन्मन्यसेऽस्तीति सर्वं नास्तीति विद्धि तत् ।</s-l><s-l>एवं न व्यथते प्राज्ञः कृच्छ्रामप्यापदं गतः ॥ १३ ॥</s-l></s-lg><s-lg><s-l>यद्धि भूतं भविष्यच्च ध्रुवं तन्न भविष्यति ।</s-l><s-l>एवं विदितवेद्यस्त्वमधर्मेभ्यः प्रमोक्ष्यसे ॥ १४ ॥</s-l></s-lg><s-lg><s-l>यच्च पूर्वे समाहारे यच्च पूर्वतरे परे ।</s-l><s-l>सर्वं तन्नास्ति तच्चैव तज्ज्ञात्वा कोऽनुसंज्वरेत् ॥ १५ ॥</s-l></s-lg><s-lg><s-l>भूत्वा च न भवत्येतदभूत्वा च भवत्यपि ।</s-l><s-l>शोके न ह्यस्ति सामर्थ्यं शोकं कुर्यात्कथं नरः ॥ १६ ॥</s-l></s-lg><s-lg><s-l>क्व नु तेऽद्य पिता राजन्क्व नु तेऽद्य पितामहः ।</s-l><s-l>न त्वं पश्यसि तानद्य न त्वा पश्यन्ति तेऽपि च ॥ १७ ॥</s-l></s-lg><s-lg><s-l>आत्मनोऽध्रुवतां पश्यंस्तांस्त्वं किमनुशोचसि ।</s-l><s-l>बुद्ध्या चैवानुबुध्यस्व ध्रुवं हि न भविष्यसि ॥ १८ ॥</s-l></s-lg><s-lg><s-l>अहं च त्वं च नृपते शत्रवः सुहृदश्च ते ।</s-l><s-l>अवश्यं न भविष्यामः सर्वं च न भविष्यति ॥ १९ ॥</s-l></s-lg><s-lg><s-l>ये तु विंशतिवर्षा वै त्रिंशद्वर्षाश्च मानवाः ।</s-l><s-l>अर्वागेव हि ते सर्वे मरिष्यन्ति शरच्छतात् ॥ २० ॥</s-l></s-lg><s-lg><s-l>अपि चेन्महतो वित्ताद्विप्रमुच्येत पूरुषः ।</s-l><s-l>नैतन्ममेति तन्मत्वा कुर्वीत प्रियमात्मनः ॥ २१ ॥</s-l></s-lg><s-lg><s-l>अनागतं यन्न ममेति विद्यादतिक्रान्तं यन्न ममेति विद्यात् ।</s-l><s-l>दिष्टं बलीय इति मन्यमानास्ते पण्डितास्तत्सतां स्थानमाहुः ॥ २२ ॥</s-l></s-lg><s-lg><s-l>अनाढ्याश्चापि जीवन्ति राज्यं चाप्यनुशासते ।</s-l><s-l>बुद्धिपौरुषसंपन्नास्त्वया तुल्याधिका जनाः ॥ २३ ॥</s-l></s-lg><s-lg><s-l>न च त्वमिव शोचन्ति तस्मात्त्वमपि मा शुचः ।</s-l><s-l>किं नु त्वं तैर्न वै श्रेयांस्तुल्यो वा बुद्धिपौरुषैः ॥ २४ ॥</s-l></s-lg><s-lg><s-l> राजपुत्र उवाच ।</s-l><s-l>यादृच्छिकं ममासीत्तद्राज्यमित्येव चिन्तये ।</s-l><s-l>ह्रियते सर्वमेवेदं कालेन महता द्विज ॥ २५ ॥</s-l></s-lg><s-lg><s-l>तस्यैवं ह्रियमाणस्य स्रोतसेव तपोधन ।</s-l><s-l>फलमेतत्प्रपश्यामि यथालब्धेन वर्तये ॥ २६ ॥</s-l></s-lg><s-lg><s-l> मुनिरुवाच ।</s-l><s-l>अनागतमतीतं च यथा तथ्यविनिश्चयात् ।</s-l><s-l>नानुशोचसि कौसल्य सर्वार्थेषु तथा भव ॥ २७ ॥</s-l></s-lg><s-lg><s-l>अवाप्यान्कामयस्वार्थान्नानवाप्यान्कदाचन ।</s-l><s-l>प्रत्युत्पन्नाननुभवन्मा शुचस्त्वमनागतान् ॥ २८ ॥</s-l></s-lg><s-lg><s-l>यथा लब्धोपपन्नार्थस्तथा कौसल्य रंस्यसे ।</s-l><s-l>कच्चिच्छुद्धस्वभावेन श्रिया हीनो न शोचसि ॥ २९ ॥</s-l></s-lg><s-lg><s-l>पुरस्ताद्भूतपूर्वत्वाद्धीनभाग्यो हि दुर्मतिः ।</s-l><s-l>धातारं गर्हते नित्यं लब्धार्थांश्च न मृष्यते ॥ ३० ॥</s-l></s-lg><s-lg><s-l>अनर्हानपि चैवान्यान्मन्यते श्रीमतो जनान् ।</s-l><s-l>एतस्मात्कारणादेतद्दुःखं भूयोऽनुवर्तते ॥ ३१ ॥</s-l></s-lg><s-lg><s-l>ईर्ष्यातिच्छेदसंपन्ना राजन्पुरुषमानिनः ।</s-l><s-l>कच्चित्त्वं न तथा प्राज्ञ मत्सरी कोसलाधिप ॥ ३२ ॥</s-l></s-lg><s-lg><s-l>सहस्व श्रियमन्येषां यद्यपि त्वयि नास्ति सा ।</s-l><s-l>अन्यत्रापि सतीं लक्ष्मीं कुशला भुञ्जते जनाः ।</s-l><s-l>अभिविष्यन्दते श्रीर्हि सत्यपि द्विषतो जनात् ॥ ३३ ॥</s-l></s-lg><s-lg><s-l>श्रियं च पुत्रपौत्रं च मनुष्या धर्मचारिणः ।</s-l><s-l>त्यागधर्मविदो वीराः स्वयमेव त्यजन्त्युत ॥ ३४ ॥</s-l></s-lg><s-lg><s-l>बहु संकसुकं दृष्ट्वा विवित्सासाधनेन च ।</s-l><s-l>तथान्ये संत्यजन्त्येनं मत्वा परमदुर्लभम् ॥ ३५ ॥</s-l></s-lg><s-lg><s-l>त्वं पुनः प्राज्ञरूपः सन्कृपणं परितप्यसे ।</s-l><s-l>अकाम्यान्कामयानोऽर्थान्पराचीनानुपद्रुतान् ॥ ३६ ॥</s-l></s-lg><s-lg><s-l>तां बुद्धिमुपजिज्ञासुस्त्वमेवैनान्परित्यज ।</s-l><s-l>अनर्थांश्चार्थरूपेण अर्थांश्चानर्थरूपतः ॥ ३७ ॥</s-l></s-lg><s-lg><s-l>अर्थायैव हि केषांचिद्धननाशो भवत्युत ।</s-l><s-l>अनन्त्यं तं सुखं मत्वा श्रियमन्यः परीक्षते ॥ ३८ ॥</s-l></s-lg><s-lg><s-l>रममाणः श्रिया कश्चिन्नान्यच्छ्रेयोऽभिमन्यते ।</s-l><s-l>तथा तस्येहमानस्य समारम्भो विनश्यति ॥ ३९ ॥</s-l></s-lg><s-lg><s-l>कृच्छ्राल्लब्धमभिप्रेतं यदा कौसल्य नश्यति ।</s-l><s-l>तदा निर्विद्यते सोऽर्थात्परिभग्नक्रमो नरः ॥ ४० ॥</s-l></s-lg><s-lg><s-l>धर्ममेकेऽभिपद्यन्ते कल्याणाभिजना नराः ।</s-l><s-l>परत्र सुखमिच्छन्तो निर्विद्येयुश्च लौकिकात् ॥ ४१ ॥</s-l></s-lg><s-lg><s-l>जीवितं संत्यजन्त्येके धनलोभपरा नराः ।</s-l><s-l>न जीवितार्थं मन्यन्ते पुरुषा हि धनादृते ॥ ४२ ॥</s-l></s-lg><s-lg><s-l>पश्य तेषां कृपणतां पश्य तेषामबुद्धिताम् ।</s-l><s-l>अध्रुवे जीविते मोहादर्थतृष्णामुपाश्रिताः ॥ ४३ ॥</s-l></s-lg><s-lg><s-l>संचये च विनाशान्ते मरणान्ते च जीविते ।</s-l><s-l>संयोगे विप्रयोगान्ते को नु विप्रणयेन्मनः ॥ ४४ ॥</s-l></s-lg><s-lg><s-l>धनं वा पुरुषं राजन्पुरुषो वा पुनर्धनम् ।</s-l><s-l>अवश्यं प्रजहात्येतत्तद्विद्वान्कोऽनुसंज्वरेत् ॥ ४५ ॥</s-l></s-lg><s-lg><s-l>अन्येषामपि नश्यन्ति सुहृदश्च धनानि च ।</s-l><s-l>पश्य बुद्ध्या मनुष्याणां राजन्नापदमात्मनः ।</s-l><s-l>नियच्छ यच्छ संयच्छ इन्द्रियाणि मनो गिरम् ॥ ४६ ॥</s-l></s-lg><s-lg><s-l>प्रतिषिद्धानवाप्येषु दुर्लभेष्वहितेषु च ।</s-l><s-l>प्रतिकृष्टेषु भावेषु व्यतिकृष्टेष्वसंभवे ।</s-l><s-l>प्रज्ञानतृप्तो विक्रान्तस्त्वद्विधो नानुशोचति ॥ ४७ ॥</s-l></s-lg><s-lg><s-l>अल्पमिच्छन्नचपलो मृदुर्दान्तः सुसंशितः ।</s-l><s-l>ब्रह्मचर्योपपन्नश्च त्वद्विधो नैव मुह्यति ॥ ४८ ॥</s-l></s-lg><s-lg><s-l>न त्वेव जाल्मीं कापालीं वृत्तिमेषितुमर्हसि ।</s-l><s-l>नृशंसवृत्तिं पापिष्ठां दुःखां कापुरुषोचिताम् ॥ ४९ ॥</s-l></s-lg><s-lg><s-l>अपि मूलफलाजीवो रमस्वैको महावने ।</s-l><s-l>वाग्यतः संगृहीतात्मा सर्वभूतदयान्वितः ॥ ५० ॥</s-l></s-lg><s-lg><s-l>सदृशं पण्डितस्यैतदीषादन्तेन दन्तिना ।</s-l><s-l>यदेको रमतेऽरण्ये यच्चाप्यल्पेन तुष्यति ॥ ५१ ॥</s-l></s-lg><s-lg><s-l>महाह्रदः संक्षुभित आत्मनैव प्रसीदति ।</s-l><s-l>एतदेवंगतस्याहं सुखं पश्यामि केवलम् ॥ ५२ ॥</s-l></s-lg><s-lg><s-l>असंभवे श्रियो राजन्हीनस्य सचिवादिभिः ।</s-l><s-l>दैवे प्रतिनिविष्टे च किं श्रेयो मन्यते भवान् ॥ ५३ ॥</s-l></s-lg>