<s-lg><s-l> याज्ञवल्क्य उवाच ।</s-l><s-l>अव्यक्तस्य नरश्रेष्ठ कालसंख्यां निबोध मे ।</s-l><s-l>पञ्च कल्पसहस्राणि द्विगुणान्यहरुच्यते ॥ १ ॥</s-l></s-lg><s-lg><s-l>रात्रिरेतावती चास्य प्रतिबुद्धो नराधिप ।</s-l><s-l>सृजत्योषधिमेवाग्रे जीवनं सर्वदेहिनाम् ॥ २ ॥</s-l></s-lg><s-lg><s-l>ततो ब्रह्माणमसृजद्धैरण्याण्डसमुद्भवम् ।</s-l><s-l>सा मूर्तिः सर्वभूतानामित्येवमनुशुश्रुम ॥ ३ ॥</s-l></s-lg><s-lg><s-l>संवत्सरमुषित्वाण्डे निष्क्रम्य च महामुनिः ।</s-l><s-l>संदधेऽर्धं महीं कृत्स्नां दिवमर्धं प्रजापतिः ॥ ४ ॥</s-l></s-lg><s-lg><s-l>द्यावापृथिव्योरित्येष राजन्वेदेषु पठ्यते ।</s-l><s-l>तयोः शकलयोर्मध्यमाकाशमकरोत्प्रभुः ॥ ५ ॥</s-l></s-lg><s-lg><s-l>एतस्यापि च संख्यानं वेदवेदाङ्गपारगैः ।</s-l><s-l>दश कल्पसहस्राणि पादोनान्यहरुच्यते ।</s-l><s-l>रात्रिमेतावतीं चास्य प्राहुरध्यात्मचिन्तकाः ॥ ६ ॥</s-l></s-lg><s-lg><s-l>सृजत्यहंकारमृषिर्भूतं दिव्यात्मकं तथा ।</s-l><s-l>चतुरश्चापरान्पुत्रान्देहात्पूर्वं महानृषिः ।</s-l><s-l>ते वै पितृभ्यः पितरः श्रूयन्ते राजसत्तम ॥ ७ ॥</s-l></s-lg><s-lg><s-l>देवाः पितॄणां च सुता देवैर्लोकाः समावृताः ।</s-l><s-l>चराचरा नरश्रेष्ठ इत्येवमनुशुश्रुम ॥ ८ ॥</s-l></s-lg><s-lg><s-l>परमेष्ठी त्वहंकारोऽसृजद्भूतानि पञ्चधा ।</s-l><s-l>पृथिवी वायुराकाशमापो ज्योतिश्च पञ्चमम् ॥ ९ ॥</s-l></s-lg><s-lg><s-l>एतस्यापि निशामाहुस्तृतीयमिह कुर्वतः ।</s-l><s-l>पञ्च कल्पसहस्राणि तावदेवाहरुच्यते ॥ १० ॥</s-l></s-lg><s-lg><s-l>शब्दः स्पर्शश्च रूपं च रसो गन्धश्च पञ्चमः ।</s-l><s-l>एते विशेषा राजेन्द्र महाभूतेषु पञ्चसु ।</s-l><s-l>यैराविष्टानि भूतानि अहन्यहनि पार्थिव ॥ ११ ॥</s-l></s-lg><s-lg><s-l>अन्योन्यं स्पृहयन्त्येते अन्योन्यस्य हिते रताः ।</s-l><s-l>अन्योन्यमभिमन्यन्ते अन्योन्यस्पर्धिनस्तथा ॥ १२ ॥</s-l></s-lg><s-lg><s-l>ते वध्यमाना अन्योन्यं गुणैर्हारिभिरव्ययाः ।</s-l><s-l>इहैव परिवर्तन्ते तिर्यग्योनिप्रवेशिनः ॥ १३ ॥</s-l></s-lg><s-lg><s-l>त्रीणि कल्पसहस्राणि एतेषामहरुच्यते ।</s-l><s-l>रात्रिरेतावती चैव मनसश्च नराधिप ॥ १४ ॥</s-l></s-lg><s-lg><s-l>मनश्चरति राजेन्द्र चरितं सर्वमिन्द्रियैः ।</s-l><s-l>न चेन्द्रियाणि पश्यन्ति मन एवात्र पश्यति ॥ १५ ॥</s-l></s-lg><s-lg><s-l>चक्षुः पश्यति रूपाणि मनसा तु न चक्षुषा ।</s-l><s-l>मनसि व्याकुले चक्षुः पश्यन्नपि न पश्यति ।</s-l><s-l>तथेन्द्रियाणि सर्वाणि पश्यन्तीत्यभिचक्षते ॥ १६ ॥</s-l></s-lg><s-lg><s-l>मनस्युपरते राजन्निन्द्रियोपरमो भवेत् ।</s-l><s-l>न चेन्द्रियव्युपरमे मनस्युपरमो भवेत् ।</s-l><s-l>एवं मनःप्रधानानि इन्द्रियाणि विभावयेत् ॥ १७ ॥</s-l></s-lg><s-lg><s-l>इन्द्रियाणां हि सर्वेषामीश्वरं मन उच्यते ।</s-l><s-l>एतद्विशन्ति भूतानि सर्वाणीह महायशाः ॥ १८ ॥</s-l></s-lg>