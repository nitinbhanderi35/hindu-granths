<s-lg><s-l> युधिष्ठिर उवाच ।</s-l><s-l>पितामह महाप्राज्ञ कुरूणां कीर्तिवर्धन ।</s-l><s-l>प्रश्नं कंचित्प्रवक्ष्यामि तन्मे व्याख्यातुमर्हसि ॥ १ ॥</s-l></s-lg><s-lg><s-l>कीदृशा मानवाः सौम्याः कैः प्रीतिः परमा भवेत् ।</s-l><s-l>आयत्यां च तदात्वे च के क्षमास्तान्वदस्व मे ॥ २ ॥</s-l></s-lg><s-lg><s-l>न हि तत्र धनं स्फीतं न च संबन्धिबान्धवाः ।</s-l><s-l>तिष्ठन्ति यत्र सुहृदस्तिष्ठन्तीति मतिर्मम ॥ ३ ॥</s-l></s-lg><s-lg><s-l>दुर्लभो हि सुहृच्छ्रोता दुर्लभश्च हितः सुहृत् ।</s-l><s-l>एतद्धर्मभृतां श्रेष्ठ सर्वं व्याख्यातुमर्हसि ॥ ४ ॥</s-l></s-lg><s-lg><s-l> भीष्म उवाच ।</s-l><s-l>संधेयान्पुरुषान्राजन्नसंधेयांश्च तत्त्वतः ।</s-l><s-l>वदतो मे निबोध त्वं निखिलेन युधिष्ठिर ॥ ५ ॥</s-l></s-lg><s-lg><s-l>लुब्धः क्रूरस्त्यक्तधर्मा निकृतः शठ एव च ।</s-l><s-l>क्षुद्रः पापसमाचारः सर्वशङ्की तथालसः ॥ ६ ॥</s-l></s-lg><s-lg><s-l>दीर्घसूत्रोऽनृजुः कष्टो गुरुदारप्रधर्षकः ।</s-l><s-l>व्यसने यः परित्यागी दुरात्मा निरपत्रपः ॥ ७ ॥</s-l></s-lg><s-lg><s-l>सर्वतः पापदर्शी च नास्तिको वेदनिन्दकः ।</s-l><s-l>संप्रकीर्णेन्द्रियो लोके यः कामनिरतश्चरेत् ॥ ८ ॥</s-l></s-lg><s-lg><s-l>असत्यो लोकविद्विष्टः समये चानवस्थितः ।</s-l><s-l>पिशुनोऽथाकृतप्रज्ञो मत्सरी पापनिश्चयः ॥ ९ ॥</s-l></s-lg><s-lg><s-l>दुःशीलोऽथाकृतात्मा च नृशंसः कितवस्तथा ।</s-l><s-l>मित्रैरर्थकृती नित्यमिच्छत्यर्थपरश्च यः ॥ १० ॥</s-l></s-lg><s-lg><s-l>वहतश्च यथाशक्ति यो न तुष्यति मन्दधीः ।</s-l><s-l>अमित्रमिव यो भुङ्क्ते सदा मित्रं नरर्षभ ॥ ११ ॥</s-l></s-lg><s-lg><s-l>अस्थानक्रोधनो यश्च अकस्माच्च विरज्यते ।</s-l><s-l>सुहृदश्चैव कल्याणानाशु त्यजति किल्बिषी ॥ १२ ॥</s-l></s-lg><s-lg><s-l>अल्पेऽप्यपकृते मूढस्तथाज्ञानात्कृतेऽपि च ।</s-l><s-l>कार्योपसेवी मित्रेषु मित्रद्वेषी नराधिप ॥ १३ ॥</s-l></s-lg><s-lg><s-l>शत्रुर्मित्रमुखो यश्च जिह्मप्रेक्षी विलोभनः ।</s-l><s-l>न रज्यति च कल्याणे यस्त्यजेत्तादृशं नरम् ॥ १४ ॥</s-l></s-lg><s-lg><s-l>पानपो द्वेषणः क्रूरो निर्घृणः परुषस्तथा ।</s-l><s-l>परोपतापी मित्रध्रुक्तथा प्राणिवधे रतः ॥ १५ ॥</s-l></s-lg><s-lg><s-l>कृतघ्नश्चाधमो लोके न संधेयः कथंचन ।</s-l><s-l>छिद्रान्वेषी न संधेयः संधेयानपि मे शृणु ॥ १६ ॥</s-l></s-lg><s-lg><s-l>कुलीना वाक्यसंपन्ना ज्ञानविज्ञानकोविदाः ।</s-l><s-l>मित्रज्ञाश्च कृतज्ञाश्च सर्वज्ञाः शोकवर्जिताः ॥ १७ ॥</s-l></s-lg><s-lg><s-l>माधुर्यगुणसंपन्नाः सत्यसंधा जितेन्द्रियाः ।</s-l><s-l>व्यायामशीलाः सततं भृतपुत्राः कुलोद्गताः ॥ १८ ॥</s-l></s-lg><s-lg><s-l>रूपवन्तो गुणोपेतास्तथालुब्धा जितश्रमाः ।</s-l><s-l>दोषैर्वियुक्ताः प्रथितैस्ते ग्राह्याः पार्थिवेन ह ॥ १९ ॥</s-l></s-lg><s-lg><s-l>यथाशक्तिसमाचाराः सन्तस्तुष्यन्ति हि प्रभो ।</s-l><s-l>नास्थाने क्रोधवन्तश्च न चाकस्माद्विरागिणः ॥ २० ॥</s-l></s-lg><s-lg><s-l>विरक्ताश्च न रुष्यन्ति मनसाप्यर्थकोविदाः ।</s-l><s-l>आत्मानं पीडयित्वापि सुहृत्कार्यपरायणाः ।</s-l><s-l>न विरज्यन्ति मित्रेभ्यो वासो रक्तमिवाविकम् ॥ २१ ॥</s-l></s-lg><s-lg><s-l>दोषांश्च लोभमोहादीनर्थेषु युवतिष्वथ ।</s-l><s-l>न दर्शयन्ति सुहृदां विश्वस्ता बन्धुवत्सलाः ॥ २२ ॥</s-l></s-lg><s-lg><s-l>लोष्टकाञ्चनतुल्यार्थाः सुहृत्स्वशठबुद्धयः ।</s-l><s-l>ये चरन्त्यनभीमाना निसृष्टार्थविभूषणाः ।</s-l><s-l>संगृह्णन्तः परिजनं स्वाम्यर्थपरमाः सदा ॥ २३ ॥</s-l></s-lg><s-lg><s-l>ईदृशैः पुरुषश्रेष्ठैः संधिं यः कुरुते नृपः ।</s-l><s-l>तस्य विस्तीर्यते राष्ट्रं ज्योत्स्ना ग्रहपतेरिव ॥ २४ ॥</s-l></s-lg><s-lg><s-l>शास्त्रनित्या जितक्रोधा बलवन्तो रणप्रियाः ।</s-l><s-l>क्षान्ताः शीलगुणोपेताः संधेयाः पुरुषोत्तमाः ॥ २५ ॥</s-l></s-lg><s-lg><s-l>ये च दोषसमायुक्ता नराः प्रोक्ता मयानघ ।</s-l><s-l>तेषामप्यधमो राजन्कृतघ्नो मित्रघातकः ।</s-l><s-l>त्यक्तव्यः स दुराचारः सर्वेषामिति निश्चयः ॥ २६ ॥</s-l></s-lg><s-lg><s-l> युधिष्ठिर उवाच ।</s-l><s-l>विस्तरेणार्थसंबन्धं श्रोतुमिच्छामि पार्थिव ।</s-l><s-l>मित्रद्रोही कृतघ्नश्च यः प्रोक्तस्तं च मे वद ॥ २७ ॥</s-l></s-lg><s-lg><s-l> भीष्म उवाच ।</s-l><s-l>हन्त ते वर्तयिष्येऽहमितिहासं पुरातनम् ।</s-l><s-l>उदीच्यां दिशि यद्वृत्तं म्लेच्छेषु मनुजाधिप ॥ २८ ॥</s-l></s-lg><s-lg><s-l>ब्राह्मणो मध्यदेशीयः कृष्णाङ्गो ब्रह्मवर्जितः ।</s-l><s-l>ग्रामं प्रेक्ष्य जनाकीर्णं प्राविशद्भैक्षकाङ्क्षया ॥ २९ ॥</s-l></s-lg><s-lg><s-l>तत्र दस्युर्धनयुतः सर्ववर्णविशेषवित् ।</s-l><s-l>ब्रह्मण्यः सत्यसंधश्च दाने च निरतोऽभवत् ॥ ३० ॥</s-l></s-lg><s-lg><s-l>तस्य क्षयमुपागम्य ततो भिक्षामयाचत ।</s-l><s-l>प्रतिश्रयं च वासार्थं भिक्षां चैवाथ वार्षिकीम् ॥ ३१ ॥</s-l></s-lg><s-lg><s-l>प्रादात्तस्मै स विप्राय वस्त्रं च सदृशं नवम् ।</s-l><s-l>नारीं चापि वयोपेतां भर्त्रा विरहितां तदा ॥ ३२ ॥</s-l></s-lg><s-lg><s-l>एतत्संप्राप्य हृष्टात्मा दस्योः सर्वं द्विजस्तदा ।</s-l><s-l>तस्मिन्गृहवरे राजंस्तया रेमे स गौतमः ॥ ३३ ॥</s-l></s-lg><s-lg><s-l>कुटुम्बार्थेषु दस्योः स साहाय्यं चाप्यथाकरोत् ।</s-l><s-l>तत्रावसत्सोऽथ वर्षाः समृद्धे शबरालये ।</s-l><s-l>बाणवेध्ये परं यत्नमकरोच्चैव गौतमः ॥ ३४ ॥</s-l></s-lg><s-lg><s-l>वक्राङ्गांस्तु स नित्यं वै सर्वतो बाणगोचरे ।</s-l><s-l>जघान गौतमो राजन्यथा दस्युगणस्तथा ॥ ३५ ॥</s-l></s-lg><s-lg><s-l>हिंसापरो घृणाहीनः सदा प्राणिवधे रतः ।</s-l><s-l>गौतमः संनिकर्षेण दस्युभिः समतामियात् ॥ ३६ ॥</s-l></s-lg><s-lg><s-l>तथा तु वसतस्तस्य दस्युग्रामे सुखं तदा ।</s-l><s-l>अगच्छन्बहवो मासा निघ्नतः पक्षिणो बहून् ॥ ३७ ॥</s-l></s-lg><s-lg><s-l>ततः कदाचिदपरो द्विजस्तं देशमागमत् ।</s-l><s-l>जटी चीराजिनधरः स्वाध्यायपरमः शुचिः ॥ ३८ ॥</s-l></s-lg><s-lg><s-l>विनीतो नियताहारो ब्रह्मण्यो वेदपारगः ।</s-l><s-l>सब्रह्मचारी तद्देश्यः सखा तस्यैव सुप्रियम् ।</s-l><s-l>तं दस्युग्राममगमद्यत्रासौ गौतमोऽभवत् ॥ ३९ ॥</s-l></s-lg><s-lg><s-l>स तु विप्रगृहान्वेषी शूद्रान्नपरिवर्जकः ।</s-l><s-l>ग्रामे दस्युजनाकीर्णे व्यचरत्सर्वतोदिशम् ॥ ४० ॥</s-l></s-lg><s-lg><s-l>ततः स गौतमगृहं प्रविवेश द्विजोत्तमः ।</s-l><s-l>गौतमश्चापि संप्राप्तस्तावन्योन्येन संगतौ ॥ ४१ ॥</s-l></s-lg><s-lg><s-l>वक्राङ्गभारहस्तं तं धनुष्पाणिं कृतागसम् ।</s-l><s-l>रुधिरेणावसिक्ताङ्गं गृहद्वारमुपागतम् ॥ ४२ ॥</s-l></s-lg><s-lg><s-l>तं दृष्ट्वा पुरुषादाभमपध्वस्तं क्षयागतम् ।</s-l><s-l>अभिज्ञाय द्विजो व्रीडामगमद्वाक्यमाह च ॥ ४३ ॥</s-l></s-lg><s-lg><s-l>किमिदं कुरुषे मौढ्याद्विप्रस्त्वं हि कुलोद्गतः ।</s-l><s-l>मध्यदेशपरिज्ञातो दस्युभावं गतः कथम् ॥ ४४ ॥</s-l></s-lg><s-lg><s-l>पूर्वान्स्मर द्विजाग्र्यांस्तान्प्रख्यातान्वेदपारगान् ।</s-l><s-l>येषां वंशेऽभिजातस्त्वमीदृशः कुलपांसनः ॥ ४५ ॥</s-l></s-lg><s-lg><s-l>अवबुध्यात्मनात्मानं सत्यं शीलं श्रुतं दमम् ।</s-l><s-l>अनुक्रोशं च संस्मृत्य त्यज वासमिमं द्विज ॥ ४६ ॥</s-l></s-lg><s-lg><s-l>एवमुक्तः स सुहृदा तदा तेन हितैषिणा ।</s-l><s-l>प्रत्युवाच ततो राजन्विनिश्चित्य तदार्तवत् ॥ ४७ ॥</s-l></s-lg><s-lg><s-l>अधनोऽस्मि द्विजश्रेष्ठ न च वेदविदप्यहम् ।</s-l><s-l>वृत्त्यर्थमिह संप्राप्तं विद्धि मां द्विजसत्तम ॥ ४८ ॥</s-l></s-lg><s-lg><s-l>त्वद्दर्शनात्तु विप्रर्षे कृतार्थं वेद्म्यहं द्विज ।</s-l><s-l>आत्मानं सह यास्यावः श्वो वसाद्येह शर्वरीम् ॥ ४९ ॥</s-l></s-lg>