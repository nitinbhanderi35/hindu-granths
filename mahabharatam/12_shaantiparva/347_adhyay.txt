<s-lg><s-l> भीष्म उवाच ।</s-l><s-l>अथ काले बहुतिथे पूर्णे प्राप्तो भुजंगमः ।</s-l><s-l>दत्ताभ्यनुज्ञः स्वं वेश्म कृतकर्मा विवस्वतः ॥ १ ॥</s-l></s-lg><s-lg><s-l>तं भार्या समभिक्रामत्पादशौचादिभिर्गुणैः ।</s-l><s-l>उपपन्नां च तां साध्वीं पन्नगः पर्यपृच्छत ॥ २ ॥</s-l></s-lg><s-lg><s-l>अपि त्वमसि कल्याणि देवतातिथिपूजने ।</s-l><s-l>पूर्वमुक्तेन विधिना युक्ता युक्तेन मत्समम् ॥ ३ ॥</s-l></s-lg><s-lg><s-l>न खल्वस्यकृतार्थेन स्त्रीबुद्ध्या मार्दवीकृता ।</s-l><s-l>मद्वियोगेन सुश्रोणि वियुक्ता धर्मसेतुना ॥ ४ ॥</s-l></s-lg><s-lg><s-l> नागभार्योवाच ।</s-l><s-l>शिष्याणां गुरुशुश्रूषा विप्राणां वेदपारणम् ।</s-l><s-l>भृत्यानां स्वामिवचनं राज्ञां लोकानुपालनम् ॥ ५ ॥</s-l></s-lg><s-lg><s-l>सर्वभूतपरित्राणं क्षत्रधर्म इहोच्यते ।</s-l><s-l>वैश्यानां यज्ञसंवृत्तिरातिथेयसमन्विता ॥ ६ ॥</s-l></s-lg><s-lg><s-l>विप्रक्षत्रियवैश्यानां शुश्रूषा शूद्रकर्म तत् ।</s-l><s-l>गृहस्थधर्मो नागेन्द्र सर्वभूतहितैषिता ॥ ७ ॥</s-l></s-lg><s-lg><s-l>नियताहारता नित्यं व्रतचर्या यथाक्रमम् ।</s-l><s-l>धर्मो हि धर्मसंबन्धादिन्द्रियाणां विशेषणम् ॥ ८ ॥</s-l></s-lg><s-lg><s-l>अहं कस्य कुतो वाहं कः को मे ह भवेदिति ।</s-l><s-l>प्रयोजनमतिर्नित्यमेवं मोक्षाश्रमी भवेत् ॥ ९ ॥</s-l></s-lg><s-lg><s-l>पतिव्रतात्वं भार्यायाः परमो धर्म उच्यते ।</s-l><s-l>तवोपदेशान्नागेन्द्र तच्च तत्त्वेन वेद्मि वै ॥ १० ॥</s-l></s-lg><s-lg><s-l>साहं धर्मं विजानन्ती धर्मनित्ये त्वयि स्थिते ।</s-l><s-l>सत्पथं कथमुत्सृज्य यास्यामि विषमे पथि ॥ ११ ॥</s-l></s-lg><s-lg><s-l>देवतानां महाभाग धर्मचर्या न हीयते ।</s-l><s-l>अतिथीनां च सत्कारे नित्ययुक्तास्म्यतन्द्रिता ॥ १२ ॥</s-l></s-lg><s-lg><s-l>सप्ताष्टदिवसास्त्वद्य विप्रस्येहागतस्य वै ।</s-l><s-l>स च कार्यं न मे ख्याति दर्शनं तव काङ्क्षति ॥ १३ ॥</s-l></s-lg><s-lg><s-l>गोमत्यास्त्वेष पुलिने त्वद्दर्शनसमुत्सुकः ।</s-l><s-l>आसीनोऽऽवर्तयन्ब्रह्म ब्राह्मणः संशितव्रतः ॥ १४ ॥</s-l></s-lg><s-lg><s-l>अहं त्वनेन नागेन्द्र सामपूर्वं समाहिता ।</s-l><s-l>प्रस्थाप्यो मत्सकाशं स संप्राप्तो भुजगोत्तमः ॥ १५ ॥</s-l></s-lg><s-lg><s-l>एतच्छ्रुत्वा महाप्राज्ञ तत्र गन्तुं त्वमर्हसि ।</s-l><s-l>दातुमर्हसि वा तस्य दर्शनं दर्शनश्रवः ॥ १६ ॥</s-l></s-lg>