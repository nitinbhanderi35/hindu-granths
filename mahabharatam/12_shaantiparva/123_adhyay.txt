<s-lg><s-l> युधिष्ठिर उवाच ।</s-l><s-l>तात धर्मार्थकामानां श्रोतुमिच्छामि निश्चयम् ।</s-l><s-l>लोकयात्रा हि कार्त्स्न्येन त्रिष्वेतेषु प्रतिष्ठिता ॥ १ ॥</s-l></s-lg><s-lg><s-l>धर्मार्थकामाः किंमूलास्त्रयाणां प्रभवश्च कः ।</s-l><s-l>अन्योन्यं चानुषज्जन्ते वर्तन्ते च पृथक्पृथक् ॥ २ ॥</s-l></s-lg><s-lg><s-l> भीष्म उवाच ।</s-l><s-l>यदा ते स्युः सुमनसो लोकसंस्थार्थनिश्चये ।</s-l><s-l>कालप्रभवसंस्थासु सज्जन्ते च त्रयस्तदा ॥ ३ ॥</s-l></s-lg><s-lg><s-l>धर्ममूलस्तु देहोऽर्थः कामोऽर्थफलमुच्यते ।</s-l><s-l>संकल्पमूलास्ते सर्वे संकल्पो विषयात्मकः ॥ ४ ॥</s-l></s-lg><s-lg><s-l>विषयाश्चैव कार्त्स्न्येन सर्व आहारसिद्धये ।</s-l><s-l>मूलमेतत्त्रिवर्गस्य निवृत्तिर्मोक्ष उच्यते ॥ ५ ॥</s-l></s-lg><s-lg><s-l>धर्मः शरीरसंगुप्तिर्धर्मार्थं चार्थ इष्यते ।</s-l><s-l>कामो रतिफलश्चात्र सर्वे चैते रजस्वलाः ॥ ६ ॥</s-l></s-lg><s-lg><s-l>संनिकृष्टांश्चरेदेनान्न चैनान्मनसा त्यजेत् ।</s-l><s-l>विमुक्तस्तमसा सर्वान्धर्मादीन्कामनैष्ठिकान् ॥ ७ ॥</s-l></s-lg><s-lg><s-l>श्रेष्ठबुद्धिस्त्रिवर्गस्य यदयं प्राप्नुयात्क्षणात् ।</s-l><s-l>बुद्ध्या बुध्येदिहार्थे न तदह्ना तु निकृष्टया ॥ ८ ॥</s-l></s-lg><s-lg><s-l>अपध्यानमलो धर्मो मलोऽर्थस्य निगूहनम् ।</s-l><s-l>संप्रमोदमलः कामो भूयः स्वगुणवर्तितः ॥ ९ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>कामन्दस्य च संवादमङ्गारिष्ठस्य चोभयोः ॥ १० ॥</s-l></s-lg><s-lg><s-l>कामन्दमृषिमासीनमभिवाद्य नराधिपः ।</s-l><s-l>अङ्गारिष्ठोऽथ पप्रच्छ कृत्वा समयपर्ययम् ॥ ११ ॥</s-l></s-lg><s-lg><s-l>यः पापं कुरुते राजा काममोहबलात्कृतः ।</s-l><s-l>प्रत्यासन्नस्य तस्यर्षे किं स्यात्पापप्रणाशनम् ॥ १२ ॥</s-l></s-lg><s-lg><s-l>अधर्मो धर्म इति ह योऽज्ञानादाचरेदिह ।</s-l><s-l>तं चापि प्रथितं लोके कथं राजा निवर्तयेत् ॥ १३ ॥</s-l></s-lg><s-lg><s-l> कामन्द उवाच ।</s-l><s-l>यो धर्मार्थौ समुत्सृज्य काममेवानुवर्तते ।</s-l><s-l>स धर्मार्थपरित्यागात्प्रज्ञानाशमिहार्छति ॥ १४ ॥</s-l></s-lg><s-lg><s-l>प्रज्ञाप्रणाशको मोहस्तथा धर्मार्थनाशकः ।</s-l><s-l>तस्मान्नास्तिकता चैव दुराचारश्च जायते ॥ १५ ॥</s-l></s-lg><s-lg><s-l>दुराचारान्यदा राजा प्रदुष्टान्न नियच्छति ।</s-l><s-l>तस्मादुद्विजते लोकः सर्पाद्वेश्मगतादिव ॥ १६ ॥</s-l></s-lg><s-lg><s-l>तं प्रजा नानुवर्तन्ते ब्राह्मणा न च साधवः ।</s-l><s-l>ततः संक्षयमाप्नोति तथा वध्यत्वमेति च ॥ १७ ॥</s-l></s-lg><s-lg><s-l>अपध्वस्तस्त्ववमतो दुःखं जीवति जीवितम् ।</s-l><s-l>जीवेच्च यदपध्वस्तस्तच्छुद्धं मरणं भवेत् ॥ १८ ॥</s-l></s-lg><s-lg><s-l>अत्रैतदाहुराचार्याः पापस्य च निबर्हणम् ।</s-l><s-l>सेवितव्या त्रयी विद्या सत्कारो ब्राह्मणेषु च ॥ १९ ॥</s-l></s-lg><s-lg><s-l>महामना भवेद्धर्मे विवहेच्च महाकुले ।</s-l><s-l>ब्राह्मणांश्चापि सेवेत क्षमायुक्तान्मनस्विनः ॥ २० ॥</s-l></s-lg><s-lg><s-l>जपेदुदकशीलः स्यात्सुमुखो नान्यदास्थितः ।</s-l><s-l>धर्मान्वितान्संप्रविशेद्बहिः कृत्वैव दुष्कृतीन् ॥ २१ ॥</s-l></s-lg><s-lg><s-l>प्रसादयेन्मधुरया वाचाप्यथ च कर्मणा ।</s-l><s-l>इत्यस्मीति वदेन्नित्यं परेषां कीर्तयन्गुणान् ॥ २२ ॥</s-l></s-lg><s-lg><s-l>अपापो ह्येवमाचारः क्षिप्रं बहुमतो भवेत् ।</s-l><s-l>पापान्यपि च कृच्छ्राणि शमयेन्नात्र संशयः ॥ २३ ॥</s-l></s-lg><s-lg><s-l>गुरवोऽपि परं धर्मं यद्ब्रूयुस्तत्तथा कुरु ।</s-l><s-l>गुरूणां हि प्रसादाद्धि श्रेयः परमवाप्स्यसि ॥ २४ ॥</s-l></s-lg>