<s-lg><s-l> वैशंपायन उवाच ।</s-l><s-l>एवमुक्तो भगवता धर्मराजो युधिष्ठिरः ।</s-l><s-l>चिन्तयित्वा मुहूर्तं तु प्रत्युवाच तपोधनम् ॥ १ ॥</s-l></s-lg><s-lg><s-l>किं भक्ष्यं किमभक्ष्यं च किं च देयं प्रशस्यते ।</s-l><s-l>किं च पात्रमपात्रं वा तन्मे ब्रूहि पितामह ॥ २ ॥</s-l></s-lg><s-lg><s-l> व्यास उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>सिद्धानां चैव संवादं मनोश्चैव प्रजापतेः ॥ ३ ॥</s-l></s-lg><s-lg><s-l>सिद्धास्तपोव्रतपराः समागम्य पुरा विभुम् ।</s-l><s-l>धर्मं पप्रच्छुरासीनमादिकाले प्रजापतिम् ॥ ४ ॥</s-l></s-lg><s-lg><s-l>कथमन्नं कथं दानं कथमध्ययनं तपः ।</s-l><s-l>कार्याकार्यं च नः सर्वं शंस वै त्वं प्रजापते ॥ ५ ॥</s-l></s-lg><s-lg><s-l>तैरेवमुक्तो भगवान्मनुः स्वायंभुवोऽब्रवीत् ।</s-l><s-l>शुश्रूषध्वं यथावृत्तं धर्मं व्याससमासतः ॥ ६ ॥</s-l></s-lg><s-lg><s-l>अदत्तस्यानुपादानं दानमध्ययनं तपः ।</s-l><s-l>अहिंसा सत्यमक्रोधः क्षमेज्या धर्मलक्षणम् ॥ ७ ॥</s-l></s-lg><s-lg><s-l>य एव धर्मः सोऽधर्मोऽदेशेऽकाले प्रतिष्ठितः ।</s-l><s-l>आदानमनृतं हिंसा धर्मो व्यावस्थिकः स्मृतः ॥ ८ ॥</s-l></s-lg><s-lg><s-l>द्विविधौ चाप्युभावेतौ धर्माधर्मौ विजानताम् ।</s-l><s-l>अप्रवृत्तिः प्रवृत्तिश्च द्वैविध्यं लोकवेदयोः ॥ ९ ॥</s-l></s-lg><s-lg><s-l>अप्रवृत्तेरमर्त्यत्वं मर्त्यत्वं कर्मणः फलम् ।</s-l><s-l>अशुभस्याशुभं विद्याच्छुभस्य शुभमेव च ॥ १० ॥</s-l></s-lg><s-lg><s-l>एतयोश्चोभयोः स्यातां शुभाशुभतया तथा ।</s-l><s-l>दैवं च दैवयुक्तं च प्राणश्च प्रलयश्च ह ॥ ११ ॥</s-l></s-lg><s-lg><s-l>अप्रेक्षापूर्वकरणादशुभानां शुभं फलम् ।</s-l><s-l>ऊर्ध्वं भवति संदेहादिह दृष्टार्थमेव वा ।</s-l><s-l>अप्रेक्षापूर्वकरणात्प्रायश्चित्तं विधीयते ॥ १२ ॥</s-l></s-lg><s-lg><s-l>क्रोधमोहकृते चैव दृष्टान्तागमहेतुभिः ।</s-l><s-l>शरीराणामुपक्लेशो मनसश्च प्रियाप्रिये ।</s-l><s-l>तदौषधैश्च मन्त्रैश्च प्रायश्चित्तैश्च शाम्यति ॥ १३ ॥</s-l></s-lg><s-lg><s-l>जातिश्रेण्यधिवासानां कुलधर्मांश्च सर्वतः ।</s-l><s-l>वर्जयेन्न हि तं धर्मं येषां धर्मो न विद्यते ॥ १४ ॥</s-l></s-lg><s-lg><s-l>दश वा वेदशास्त्रज्ञास्त्रयो वा धर्मपाठकाः ।</s-l><s-l>यद्ब्रूयुः कार्य उत्पन्ने स धर्मो धर्मसंशये ॥ १५ ॥</s-l></s-lg><s-lg><s-l>अरुणा मृत्तिका चैव तथा चैव पिपीलकाः ।</s-l><s-l>श्लेष्मातकस्तथा विप्रैरभक्ष्यं विषमेव च ॥ १६ ॥</s-l></s-lg><s-lg><s-l>अभक्ष्या ब्राह्मणैर्मत्स्याः शकलैर्ये विवर्जिताः ।</s-l><s-l>चतुष्पात्कच्छपादन्यो मण्डूका जलजाश्च ये ॥ १७ ॥</s-l></s-lg><s-lg><s-l>भासा हंसाः सुपर्णाश्च चक्रवाका बकाः प्लवाः ।</s-l><s-l>कङ्को मद्गुश्च गृध्राश्च काकोलूकं तथैव च ॥ १८ ॥</s-l></s-lg><s-lg><s-l>क्रव्यादाः पक्षिणः सर्वे चतुष्पादाश्च दंष्ट्रिणः ।</s-l><s-l>येषां चोभयतो दन्ताश्चतुर्दंष्ट्राश्च सर्वशः ॥ १९ ॥</s-l></s-lg><s-lg><s-l>एडकाश्वखरोष्ट्रीणां सूतिकानां गवामपि ।</s-l><s-l>मानुषीणां मृगीणां च न पिबेद्ब्राह्मणः पयः ॥ २० ॥</s-l></s-lg><s-lg><s-l>प्रेतान्नं सूतिकान्नं च यच्च किंचिदनिर्दशम् ।</s-l><s-l>अभोज्यं चाप्यपेयं च धेन्वा दुग्धमनिर्दशम् ॥ २१ ॥</s-l></s-lg><s-lg><s-l>तक्ष्णश्चर्मावकर्तुश्च पुंश्चल्या रजकस्य च ।</s-l><s-l>चिकित्सकस्य यच्चान्नमभोज्यं रक्षिणस्तथा ॥ २२ ॥</s-l></s-lg><s-lg><s-l>गणग्रामाभिशस्तानां रङ्गस्त्रीजीविनश्च ये ।</s-l><s-l>परिवित्तिनपुंषां च बन्दिद्यूतविदां तथा ॥ २३ ॥</s-l></s-lg><s-lg><s-l>वार्यमाणाहृतं चान्नं शुक्तं पर्युषितं च यत् ।</s-l><s-l>सुरानुगतमुच्छिष्टमभोज्यं शेषितं च यत् ॥ २४ ॥</s-l></s-lg><s-lg><s-l>पिष्टमांसेक्षुशाकानां विकाराः पयसस्तथा ।</s-l><s-l>सक्तुधानाकरम्भाश्च नोपभोज्याश्चिरस्थिताः ॥ २५ ॥</s-l></s-lg><s-lg><s-l>पायसं कृसरं मांसमपूपाश्च वृथा कृताः ।</s-l><s-l>अभोज्याश्चाप्यभक्ष्याश्च ब्राह्मणैर्गृहमेधिभिः ॥ २६ ॥</s-l></s-lg><s-lg><s-l>देवान्पितॄन्मनुष्यांश्च मुनीन्गृह्याश्च देवताः ।</s-l><s-l>पूजयित्वा ततः पश्चाद्गृहस्थो भोक्तुमर्हति ॥ २७ ॥</s-l></s-lg><s-lg><s-l>यथा प्रव्रजितो भिक्षुर्गृहस्थः स्वगृहे वसेत् ।</s-l><s-l>एवंवृत्तः प्रियैर्दारैः संवसन्धर्ममाप्नुयात् ॥ २८ ॥</s-l></s-lg><s-lg><s-l>न दद्याद्यशसे दानं न भयान्नोपकारिणे ।</s-l><s-l>न नृत्तगीतशीलेषु हासकेषु च धार्मिकः ॥ २९ ॥</s-l></s-lg><s-lg><s-l>न मत्ते नैव चोन्मत्ते न स्तेने न चिकित्सके ।</s-l><s-l>न वाग्घीने विवर्णे वा नाङ्गहीने न वामने ॥ ३० ॥</s-l></s-lg><s-lg><s-l>न दुर्जने दौष्कुले वा व्रतैर्वा यो न संस्कृतः ।</s-l><s-l>अश्रोत्रिये मृतं दानं ब्राह्मणेऽब्रह्मवादिनि ॥ ३१ ॥</s-l></s-lg><s-lg><s-l>असम्यक्चैव यद्दत्तमसम्यक्च प्रतिग्रहः ।</s-l><s-l>उभयोः स्यादनर्थाय दातुरादातुरेव च ॥ ३२ ॥</s-l></s-lg><s-lg><s-l>यथा खदिरमालम्ब्य शिलां वाप्यर्णवं तरन् ।</s-l><s-l>मज्जते मज्जते तद्वद्दाता यश्च प्रतीच्छकः ॥ ३३ ॥</s-l></s-lg><s-lg><s-l>काष्ठैरार्द्रैर्यथा वह्निरुपस्तीर्णो न दीप्यते ।</s-l><s-l>तपःस्वाध्यायचारित्रैरेवं हीनः प्रतिग्रही ॥ ३४ ॥</s-l></s-lg><s-lg><s-l>कपाले यद्वदापः स्युः श्वदृतौ वा यथा पयः ।</s-l><s-l>आश्रयस्थानदोषेण वृत्तहीने तथा श्रुतम् ॥ ३५ ॥</s-l></s-lg><s-lg><s-l>निर्मन्त्रो निर्व्रतो यः स्यादशास्त्रज्ञोऽनसूयकः ।</s-l><s-l>अनुक्रोशात्प्रदातव्यं दीनेष्वेवं नरेष्वपि ॥ ३६ ॥</s-l></s-lg><s-lg><s-l>न वै देयमनुक्रोशाद्दीनायाप्यपकारिणे ।</s-l><s-l>आप्ताचरितमित्येव धर्म इत्येव वा पुनः ॥ ३७ ॥</s-l></s-lg><s-lg><s-l>निष्कारणं स्म तद्दत्तं ब्राह्मणे धर्मवर्जिते ।</s-l><s-l>भवेदपात्रदोषेण न मेऽत्रास्ति विचारणा ॥ ३८ ॥</s-l></s-lg><s-lg><s-l>यथा दारुमयो हस्ती यथा चर्ममयो मृगः ।</s-l><s-l>ब्राह्मणश्चानधीयानस्त्रयस्ते नामधारकाः ॥ ३९ ॥</s-l></s-lg><s-lg><s-l>यथा षण्ढोऽफलः स्त्रीषु यथा गौर्गवि चाफला ।</s-l><s-l>शकुनिर्वाप्यपक्षः स्यान्निर्मन्त्रो ब्राह्मणस्तथा ॥ ४० ॥</s-l></s-lg><s-lg><s-l>ग्रामधान्यं यथा शून्यं यथा कूपश्च निर्जलः ।</s-l><s-l>यथा हुतमनग्नौ च तथैव स्यान्निराकृतौ ॥ ४१ ॥</s-l></s-lg><s-lg><s-l>देवतानां पितॄणां च हव्यकव्यविनाशनः ।</s-l><s-l>शत्रुरर्थहरो मूर्खो न लोकान्प्राप्तुमर्हति ॥ ४२ ॥</s-l></s-lg><s-lg><s-l>एतत्ते कथितं सर्वं यथा वृत्तं युधिष्ठिर ।</s-l><s-l>समासेन महद्ध्येतच्छ्रोतव्यं भरतर्षभ ॥ ४३ ॥</s-l></s-lg>