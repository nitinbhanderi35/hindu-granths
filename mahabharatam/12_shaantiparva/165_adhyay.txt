<s-lg><s-l> भीष्म उवाच ।</s-l><s-l>ततः स विदितो राज्ञः प्रविश्य गृहमुत्तमम् ।</s-l><s-l>पूजितो राक्षसेन्द्रेण निषसादासनोत्तमे ॥ १ ॥</s-l></s-lg><s-lg><s-l>पृष्टश्च गोत्रचरणं स्वाध्यायं ब्रह्मचारिकम् ।</s-l><s-l>न तत्र व्याजहारान्यद्गोत्रमात्रादृते द्विजः ॥ २ ॥</s-l></s-lg><s-lg><s-l>ब्रह्मवर्चसहीनस्य स्वाध्यायविरतस्य च ।</s-l><s-l>गोत्रमात्रविदो राजा निवासं समपृच्छत ॥ ३ ॥</s-l></s-lg><s-lg><s-l>क्व ते निवासः कल्याण किंगोत्रा ब्राह्मणी च ते ।</s-l><s-l>तत्त्वं ब्रूहि न भीः कार्या विश्रमस्व यथासुखम् ॥ ४ ॥</s-l></s-lg><s-lg><s-l> गौतम उवाच ।</s-l><s-l>मध्यदेशप्रसूतोऽहं वासो मे शबरालये ।</s-l><s-l>शूद्रा पुनर्भूर्भार्या मे सत्यमेतद्ब्रवीमि ते ॥ ५ ॥</s-l></s-lg><s-lg><s-l> भीष्म उवाच ।</s-l><s-l>ततो राजा विममृशे कथं कार्यमिदं भवेत् ।</s-l><s-l>कथं वा सुकृतं मे स्यादिति बुद्ध्यान्वचिन्तयत् ॥ ६ ॥</s-l></s-lg><s-lg><s-l>अयं वै जननाद्विप्रः सुहृत्तस्य महात्मनः ।</s-l><s-l>संप्रेषितश्च तेनायं काश्यपेन ममान्तिकम् ॥ ७ ॥</s-l></s-lg><s-lg><s-l>तस्य प्रियं करिष्यामि स हि मामाश्रितः सदा ।</s-l><s-l>भ्राता मे बान्धवश्चासौ सखा च हृदयंगमः ॥ ८ ॥</s-l></s-lg><s-lg><s-l>कार्त्तिक्यामद्य भोक्तारः सहस्रं मे द्विजोत्तमाः ।</s-l><s-l>तत्रायमपि भोक्ता वै देयमस्मै च मे धनम् ॥ ९ ॥</s-l></s-lg><s-lg><s-l>ततः सहस्रं विप्राणां विदुषां समलंकृतम् ।</s-l><s-l>स्नातानामनुसंप्राप्तमहतक्षौमवाससाम् ॥ १० ॥</s-l></s-lg><s-lg><s-l>तानागतान्द्विजश्रेष्ठान्विरूपाक्षो विशां पते ।</s-l><s-l>यथार्हं प्रतिजग्राह विधिदृष्टेन कर्मणा ॥ ११ ॥</s-l></s-lg><s-lg><s-l>बृस्यस्तेषां तु संन्यस्ता राक्षसेन्द्रस्य शासनात् ।</s-l><s-l>भूमौ वरकुथास्तीर्णाः प्रेष्यैर्भरतसत्तम ॥ १२ ॥</s-l></s-lg><s-lg><s-l>तासु ते पूजिता राज्ञा निषण्णा द्विजसत्तमाः ।</s-l><s-l>व्यराजन्त महाराज नक्षत्रपतयो यथा ॥ १३ ॥</s-l></s-lg><s-lg><s-l>ततो जाम्बूनदाः पात्रीर्वज्राङ्का विमलाः शुभाः ।</s-l><s-l>वरान्नपूर्णा विप्रेभ्यः प्रादान्मधुघृताप्लुताः ॥ १४ ॥</s-l></s-lg><s-lg><s-l>तस्य नित्यं तथाषाढ्यां माघ्यां च बहवो द्विजाः ।</s-l><s-l>ईप्सितं भोजनवरं लभन्ते सत्कृतं सदा ॥ १५ ॥</s-l></s-lg><s-lg><s-l>विशेषतस्तु कार्त्तिक्यां द्विजेभ्यः संप्रयच्छति ।</s-l><s-l>शरद्व्यपाये रत्नानि पौर्णमास्यामिति श्रुतिः ॥ १६ ॥</s-l></s-lg><s-lg><s-l>सुवर्णं रजतं चैव मणीनथ च मौक्तिकम् ।</s-l><s-l>वज्रान्महाधनांश्चैव वैडूर्याजिनराङ्कवान् ॥ १७ ॥</s-l></s-lg><s-lg><s-l>रत्नराशीन्विनिक्षिप्य दक्षिणार्थे स भारत ।</s-l><s-l>ततः प्राह द्विजश्रेष्ठान्विरूपाक्षो महायशाः ॥ १८ ॥</s-l></s-lg><s-lg><s-l>गृह्णीत रत्नान्येतानि यथोत्साहं यथेष्टतः ।</s-l><s-l>येषु येषु च भाण्डेषु भुक्तं वो द्विजसत्तमाः ।</s-l><s-l>तान्येवादाय गच्छध्वं स्ववेश्मानीति भारत ॥ १९ ॥</s-l></s-lg><s-lg><s-l>इत्युक्तवचने तस्मिन्राक्षसेन्द्रे महात्मनि ।</s-l><s-l>यथेष्टं तानि रत्नानि जगृहुर्ब्राह्मणर्षभाः ॥ २० ॥</s-l></s-lg><s-lg><s-l>ततो महार्हैस्ते सर्वे रत्नैरभ्यर्चिताः शुभैः ।</s-l><s-l>ब्राह्मणा मृष्टवसनाः सुप्रीताः स्म तदाभवन् ॥ २१ ॥</s-l></s-lg><s-lg><s-l>ततस्तान्राक्षसेन्द्रश्च द्विजानाह पुनर्वचः ।</s-l><s-l>नानादिगागतान्राजन्राक्षसान्प्रतिषिध्य वै ॥ २२ ॥</s-l></s-lg><s-lg><s-l>अध्यैकदिवसं विप्रा न वोऽस्तीह भयं क्वचित् ।</s-l><s-l>राक्षसेभ्यः प्रमोदध्वमिष्टतो यात माचिरम् ॥ २३ ॥</s-l></s-lg><s-lg><s-l>ततः प्रदुद्रुवुः सर्वे विप्रसंघाः समन्ततः ।</s-l><s-l>गौतमोऽपि सुवर्णस्य भारमादाय सत्वरः ॥ २४ ॥</s-l></s-lg><s-lg><s-l>कृच्छ्रात्समुद्वहन्वीर न्यग्रोधं समुपागमत् ।</s-l><s-l>न्यषीदच्च परिश्रान्तः क्लान्तश्च क्षुधितश्च ह ॥ २५ ॥</s-l></s-lg><s-lg><s-l>ततस्तमभ्यगाद्राजन्राजधर्मा खगोत्तमः ।</s-l><s-l>स्वागतेनाभ्यनन्दच्च गौतमं मित्रवत्सलः ॥ २६ ॥</s-l></s-lg><s-lg><s-l>तस्य पक्षाग्रविक्षेपैः क्लमं व्यपनयत्खगः ।</s-l><s-l>पूजां चाप्यकरोद्धीमान्भोजनं चाप्यकल्पयत् ॥ २७ ॥</s-l></s-lg><s-lg><s-l>स भुक्तवान्सुविश्रान्तो गौतमोऽचिन्तयत्तदा ।</s-l><s-l>हाटकस्याभिरूपस्य भारोऽयं सुमहान्मया ।</s-l><s-l>गृहीतो लोभमोहाद्वै दूरं च गमनं मम ॥ २८ ॥</s-l></s-lg><s-lg><s-l>न चास्ति पथि भोक्तव्यं प्राणसंधारणं मम ।</s-l><s-l>किं कृत्वा धारयेयं वै प्राणानित्यभ्यचिन्तयत् ॥ २९ ॥</s-l></s-lg><s-lg><s-l>ततः स पथि भोक्तव्यं प्रेक्षमाणो न किंचन ।</s-l><s-l>कृतघ्नः पुरुषव्याघ्र मनसेदमचिन्तयत् ॥ ३० ॥</s-l></s-lg><s-lg><s-l>अयं बकपतिः पार्श्वे मांसराशिः स्थितो मम ।</s-l><s-l>इमं हत्वा गृहीत्वा च यास्येऽहं समभिद्रुतम् ॥ ३१ ॥</s-l></s-lg>