<s-lg><s-l> भीष्म उवाच ।</s-l><s-l>अत्रैवोदाहरन्तीममितिहासं पुरातनम् ।</s-l><s-l>नारदस्य च संवादं देवलस्यासितस्य च ॥ १ ॥</s-l></s-lg><s-lg><s-l>आसीनं देवलं वृद्धं बुद्ध्वा बुद्धिमतां वरः ।</s-l><s-l>नारदः परिपप्रच्छ भूतानां प्रभवाप्ययम् ॥ २ ॥</s-l></s-lg><s-lg><s-l>कुतः सृष्टमिदं विश्वं ब्रह्मन्स्थावरजङ्गमम् ।</s-l><s-l>प्रलये च कमभ्येति तद्भवान्प्रब्रवीतु मे ॥ ३ ॥</s-l></s-lg><s-lg><s-l> असित उवाच ।</s-l><s-l>येभ्यः सृजति भूतानि कालो भावप्रचोदितः ।</s-l><s-l>महाभूतानि पञ्चेति तान्याहुर्भूतचिन्तकाः ॥ ४ ॥</s-l></s-lg><s-lg><s-l>तेभ्यः सृजति भूतानि काल आत्मप्रचोदितः ।</s-l><s-l>एतेभ्यो यः परं ब्रूयादसद्ब्रूयादसंशयम् ॥ ५ ॥</s-l></s-lg><s-lg><s-l>विद्धि नारद पञ्चैताञ्शाश्वतानचलान्ध्रुवान् ।</s-l><s-l>महतस्तेजसो राशीन्कालषष्ठान्स्वभावतः ॥ ६ ॥</s-l></s-lg><s-lg><s-l>आपश्चैवान्तरिक्षं च पृथिवी वायुपावकौ ।</s-l><s-l>असिद्धिः परमेतेभ्यो भूतेभ्यो मुक्तसंशयम् ॥ ७ ॥</s-l></s-lg><s-lg><s-l>नोपपत्त्या न वा युक्त्या त्वसद्ब्रूयादसंशयम् ।</s-l><s-l>वेत्थ तानभिनिर्वृत्तान्षडेते यस्य राशयः ॥ ८ ॥</s-l></s-lg><s-lg><s-l>पञ्चैव तानि कालश्च भावाभावौ च केवलौ ।</s-l><s-l>अष्टौ भूतानि भूतानां शाश्वतानि भवाप्ययौ ॥ ९ ॥</s-l></s-lg><s-lg><s-l>अभावाद्भावितेष्वेव तेभ्यश्च प्रभवन्त्यपि ।</s-l><s-l>विनष्टोऽपि च तान्येव जन्तुर्भवति पञ्चधा ॥ १० ॥</s-l></s-lg><s-lg><s-l>तस्य भूमिमयो देहः श्रोत्रमाकाशसंभवम् ।</s-l><s-l>सूर्यश्चक्षुरसुर्वायुरद्भ्यस्तु खलु शोणितम् ॥ ११ ॥</s-l></s-lg><s-lg><s-l>चक्षुषी नासिकाकर्णौ त्वग्जिह्वेति च पञ्चमी ।</s-l><s-l>इन्द्रियाणीन्द्रियार्थानां ज्ञानानि कवयो विदुः ॥ १२ ॥</s-l></s-lg><s-lg><s-l>दर्शनं श्रवणं घ्राणं स्पर्शनं रसनं तथा ।</s-l><s-l>उपपत्त्या गुणान्विद्धि पञ्च पञ्चसु पञ्चधा ॥ १३ ॥</s-l></s-lg><s-lg><s-l>रूपं गन्धो रसः स्पर्शः शब्दश्चैवाथ तद्गुणाः ।</s-l><s-l>इन्द्रियैरुपलभ्यन्ते पञ्चधा पञ्च पञ्चभिः ॥ १४ ॥</s-l></s-lg><s-lg><s-l>रूपं गन्धं रसं स्पर्शं शब्दं चैतांस्तु तद्गुणान् ।</s-l><s-l>इन्द्रियाणि न बुध्यन्ते क्षेत्रज्ञस्तैस्तु बुध्यते ॥ १५ ॥</s-l></s-lg><s-lg><s-l>चित्तमिन्द्रियसंघातात्परं तस्मात्परं मनः ।</s-l><s-l>मनसस्तु परा बुद्धिः क्षेत्रज्ञो बुद्धितः परः ॥ १६ ॥</s-l></s-lg><s-lg><s-l>पूर्वं चेतयते जन्तुरिन्द्रियैर्विषयान्पृथक् ।</s-l><s-l>विचार्य मनसा पश्चादथ बुद्ध्या व्यवस्यति ।</s-l><s-l>इन्द्रियैरुपलब्धार्थान्सर्वान्यस्त्वध्यवस्यति ॥ १७ ॥</s-l></s-lg><s-lg><s-l>चित्तमिन्द्रियसंघातं मनो बुद्धिं तथाष्टमीम् ।</s-l><s-l>अष्टौ ज्ञानेन्द्रियाण्याहुरेतान्यध्यात्मचिन्तकाः ॥ १८ ॥</s-l></s-lg><s-lg><s-l>पाणिपादं च पायुश्च मेहनं पञ्चमं मुखम् ।</s-l><s-l>इति संशब्द्यमानानि शृणु कर्मेन्द्रियाण्यपि ॥ १९ ॥</s-l></s-lg><s-lg><s-l>जल्पनाभ्यवहारार्थं मुखमिन्द्रियमुच्यते ।</s-l><s-l>गमनेन्द्रियं तथा पादौ कर्मणः करणे करौ ॥ २० ॥</s-l></s-lg><s-lg><s-l>पायूपस्थौ विसर्गार्थमिन्द्रिये तुल्यकर्मणी ।</s-l><s-l>विसर्गे च पुरीषस्य विसर्गे चाभिकामिके ॥ २१ ॥</s-l></s-lg><s-lg><s-l>बलं षष्ठं षडेतानि वाचा सम्यग्यथागमम् ।</s-l><s-l>ज्ञानचेष्टेन्द्रियगुणाः सर्वे संशब्दिता मया ॥ २२ ॥</s-l></s-lg><s-lg><s-l>इन्द्रियाणां स्वकर्मभ्यः श्रमादुपरमो यदा ।</s-l><s-l>भवतीन्द्रियसंन्यासादथ स्वपिति वै नरः ॥ २३ ॥</s-l></s-lg><s-lg><s-l>इन्द्रियाणां व्युपरमे मनोऽनुपरतं यदि ।</s-l><s-l>सेवते विषयानेव तद्विद्यात्स्वप्नदर्शनम् ॥ २४ ॥</s-l></s-lg><s-lg><s-l>सात्त्विकाश्चैव ये भावास्तथा राजसतामसाः ।</s-l><s-l>कर्मयुक्तान्प्रशंसन्ति सात्त्विकानितरांस्तथा ॥ २५ ॥</s-l></s-lg><s-lg><s-l>आनन्दः कर्मणां सिद्धिः प्रतिपत्तिः परा गतिः ।</s-l><s-l>सात्त्विकस्य निमित्तानि भावान्संश्रयते स्मृतिः ॥ २६ ॥</s-l></s-lg><s-lg><s-l>जन्तुष्वेकतमेष्वेवं भावा ये विधिमास्थिताः ।</s-l><s-l>भावयोरीप्सितं नित्यं प्रत्यक्षगमनं द्वयोः ॥ २७ ॥</s-l></s-lg><s-lg><s-l>इन्द्रियाणि च भावाश्च गुणाः सप्तदश स्मृताः ।</s-l><s-l>तेषामष्टादशो देही यः शरीरे स शाश्वतः ॥ २८ ॥</s-l></s-lg><s-lg><s-l>अथ वा सशरीरास्ते गुणाः सर्वे शरीरिणाम् ।</s-l><s-l>संश्रितास्तद्वियोगे हि सशरीरा न सन्ति ते ॥ २९ ॥</s-l></s-lg><s-lg><s-l>अथ वा संनिपातोऽयं शरीरं पाञ्चभौतिकम् ।</s-l><s-l>एकश्च दश चाष्टौ च गुणाः सह शरीरिणाम् ।</s-l><s-l>ऊष्मणा सह विंशो वा संघातः पाञ्चभौतिकः ॥ ३० ॥</s-l></s-lg><s-lg><s-l>महान्संधारयत्येतच्छरीरं वायुना सह ।</s-l><s-l>तस्यास्य भावयुक्तस्य निमित्तं देहभेदने ॥ ३१ ॥</s-l></s-lg><s-lg><s-l>यथैवोत्पद्यते किंचित्पञ्चत्वं गच्छते तथा ।</s-l><s-l>पुण्यपापविनाशान्ते पुण्यपापसमीरितम् ।</s-l><s-l>देहं विशति कालेन ततोऽयं कर्मसंभवम् ॥ ३२ ॥</s-l></s-lg><s-lg><s-l>हित्वा हित्वा ह्ययं प्रैति देहाद्देहं कृताश्रयः ।</s-l><s-l>कालसंचोदितः क्षेत्री विशीर्णाद्वा गृहाद्गृहम् ॥ ३३ ॥</s-l></s-lg><s-lg><s-l>तत्र नैवानुतप्यन्ते प्राज्ञा निश्चितनिश्चयाः ।</s-l><s-l>कृपणास्त्वनुतप्यन्ते जनाः संबन्धिमानिनः ॥ ३४ ॥</s-l></s-lg><s-lg><s-l>न ह्ययं कस्यचित्कश्चिन्नास्य कश्चन विद्यते ।</s-l><s-l>भवत्येको ह्ययं नित्यं शरीरे सुखदुःखभाक् ॥ ३५ ॥</s-l></s-lg><s-lg><s-l>नैव संजायते जन्तुर्न च जातु विपद्यते ।</s-l><s-l>याति देहमयं भुक्त्वा कदाचित्परमां गतिम् ॥ ३६ ॥</s-l></s-lg><s-lg><s-l>पुण्यपापमयं देहं क्षपयन्कर्मसंचयात् ।</s-l><s-l>क्षीणदेहः पुनर्देही ब्रह्मत्वमुपगच्छति ॥ ३७ ॥</s-l></s-lg><s-lg><s-l>पुण्यपापक्षयार्थं च सांख्यं ज्ञानं विधीयते ।</s-l><s-l>तत्क्षये ह्यस्य पश्यन्ति ब्रह्मभावे परां गतिम् ॥ ३८ ॥</s-l></s-lg>