<s-lg><s-l> भीष्म उवाच ।</s-l><s-l>तस्यां निशायां व्युष्टायां गते तस्मिन्द्विजोत्तमे ।</s-l><s-l>निष्क्रम्य गौतमोऽगच्छत्समुद्रं प्रति भारत ॥ १ ॥</s-l></s-lg><s-lg><s-l>सामुद्रकान्स वणिजस्ततोऽपश्यत्स्थितान्पथि ।</s-l><s-l>स तेन सार्थेन सह प्रययौ सागरं प्रति ॥ २ ॥</s-l></s-lg><s-lg><s-l>स तु सार्थो महाराज कस्मिंश्चिद्गिरिगह्वरे ।</s-l><s-l>मत्तेन द्विरदेनाथ निहतः प्रायशोऽभवत् ॥ ३ ॥</s-l></s-lg><s-lg><s-l>स कथंचित्ततस्तस्मात्सार्थान्मुक्तो द्विजस्तदा ।</s-l><s-l>कांदिग्भूतो जीवितार्थी प्रदुद्रावोत्तरां दिशम् ॥ ४ ॥</s-l></s-lg><s-lg><s-l>स सर्वतः परिभ्रष्टः सार्थाद्देशात्तथार्थतः ।</s-l><s-l>एकाकी व्यद्रवत्तत्र वने किंपुरुषो यथा ॥ ५ ॥</s-l></s-lg><s-lg><s-l>स पन्थानमथासाद्य समुद्राभिसरं तदा ।</s-l><s-l>आससाद वनं रम्यं महत्पुष्पितपादपम् ॥ ६ ॥</s-l></s-lg><s-lg><s-l>सर्वर्तुकैराम्रवनैः पुष्पितैरुपशोभितम् ।</s-l><s-l>नन्दनोद्देशसदृशं यक्षकिंनरसेवितम् ॥ ७ ॥</s-l></s-lg><s-lg><s-l>शालतालधवाश्वत्थत्वचागुरुवनैस्तथा ।</s-l><s-l>चन्दनस्य च मुख्यस्य पादपैरुपशोभितम् ।</s-l><s-l>गिरिप्रस्थेषु रम्येषु शुभेषु सुसुगन्धिषु ॥ ८ ॥</s-l></s-lg><s-lg><s-l>समन्ततो द्विजश्रेष्ठा वल्गु कूजन्ति तत्र वै ।</s-l><s-l>मनुष्यवदनास्त्वन्ये भारुण्डा इति विश्रुताः ।</s-l><s-l>भूलिङ्गशकुनाश्चान्ये समुद्रं सर्वतोऽभवन् ॥ ९ ॥</s-l></s-lg><s-lg><s-l>स तान्यतिमनोज्ञानि विहंगाभिरुतानि वै ।</s-l><s-l>शृण्वन्सुरमणीयानि विप्रोऽगच्छत गौतमः ॥ १० ॥</s-l></s-lg><s-lg><s-l>ततोऽपश्यत्सुरम्ये स सुवर्णसिकताचिते ।</s-l><s-l>देशभागे समे चित्रे स्वर्गोद्देशसमप्रभे ॥ ११ ॥</s-l></s-lg><s-lg><s-l>श्रिया जुष्टं महावृक्षं न्यग्रोधं परिमण्डलम् ।</s-l><s-l>शाखाभिरनुरूपाभिर्भूषितं छत्रसंनिभम् ॥ १२ ॥</s-l></s-lg><s-lg><s-l>तस्य मूलं सुसंसिक्तं वरचन्दनवारिणा ।</s-l><s-l>दिव्यपुष्पान्वितं श्रीमत्पितामहसदोपमम् ॥ १३ ॥</s-l></s-lg><s-lg><s-l>तं दृष्ट्वा गौतमः प्रीतो मुनिकान्तमनुत्तमम् ।</s-l><s-l>मेध्यं सुरगृहप्रख्यं पुष्पितैः पादपैर्वृतम् ।</s-l><s-l>तमागम्य मुदा युक्तस्तस्याधस्तादुपाविशत् ॥ १४ ॥</s-l></s-lg><s-lg><s-l>तत्रासीनस्य कौरव्य गौतमस्य सुखः शिवः ।</s-l><s-l>पुष्पाणि समुपस्पृश्य प्रववावनिलः शुचिः ।</s-l><s-l>ह्लादयन्सर्वगात्राणि गौतमस्य तदा नृप ॥ १५ ॥</s-l></s-lg><s-lg><s-l>स तु विप्रः परिश्रान्तः स्पृष्टः पुण्येन वायुना ।</s-l><s-l>सुखमासाद्य सुष्वाप भास्करश्चास्तमभ्यगात् ॥ १६ ॥</s-l></s-lg><s-lg><s-l>ततोऽस्तं भास्करे याते संध्याकाल उपस्थिते ।</s-l><s-l>आजगाम स्वभवनं ब्रह्मलोकात्खगोत्तमः ॥ १७ ॥</s-l></s-lg><s-lg><s-l>नाडीजङ्घ इति ख्यातो दयितो ब्रह्मणः सखा ।</s-l><s-l>बकराजो महाप्राज्ञः कश्यपस्यात्मसंभवः ॥ १८ ॥</s-l></s-lg><s-lg><s-l>राजधर्मेति विख्यातो बभूवाप्रतिमो भुवि ।</s-l><s-l>देवकन्यासुतः श्रीमान्विद्वान्देवपतिप्रभः ॥ १९ ॥</s-l></s-lg><s-lg><s-l>मृष्टहाटकसंछन्नो भूषणैरर्कसंनिभैः ।</s-l><s-l>भूषितः सर्वगात्रेषु देवगर्भः श्रिया ज्वलन् ॥ २० ॥</s-l></s-lg><s-lg><s-l>तमागतं द्विजं दृष्ट्वा विस्मितो गौतमोऽभवत् ।</s-l><s-l>क्षुत्पिपासापरीतात्मा हिंसार्थी चाप्यवैक्षत ॥ २१ ॥</s-l></s-lg><s-lg><s-l> राजधर्मोवाच ।</s-l><s-l>स्वागतं भवते विप्र दिष्ट्या प्राप्तोऽसि मे गृहम् ।</s-l><s-l>अस्तं च सविता यातः संध्येयं समुपस्थिता ॥ २२ ॥</s-l></s-lg><s-lg><s-l>मम त्वं निलयं प्राप्तः प्रियातिथिरनिन्दितः ।</s-l><s-l>पूजितो यास्यसि प्रातर्विधिदृष्टेन कर्मणा ॥ २३ ॥</s-l></s-lg>