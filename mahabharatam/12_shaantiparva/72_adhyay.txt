<s-lg><s-l> युधिष्ठिर उवाच ।</s-l><s-l>कथं राजा प्रजा रक्षन्नाधिबन्धेन युज्यते ।</s-l><s-l>धर्मे च नापराध्नोति तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>समासेनैव ते तात धर्मान्वक्ष्यामि निश्चितान् ।</s-l><s-l>विस्तरेण हि धर्माणां न जात्वन्तमवाप्नुयात् ॥ २ ॥</s-l></s-lg><s-lg><s-l>धर्मनिष्ठाञ्श्रुतवतो वेदव्रतसमाहितान् ।</s-l><s-l>अर्चितान्वासयेथास्त्वं गृहे गुणवतो द्विजान् ॥ ३ ॥</s-l></s-lg><s-lg><s-l>प्रत्युत्थायोपसंगृह्य चरणावभिवाद्य च ।</s-l><s-l>अथ सर्वाणि कुर्वीथाः कार्याणि सपुरोहितः ॥ ४ ॥</s-l></s-lg><s-lg><s-l>धर्मकार्याणि निर्वर्त्य मङ्गलानि प्रयुज्य च ।</s-l><s-l>ब्राह्मणान्वाचयेथास्त्वमर्थसिद्धिजयाशिषः ॥ ५ ॥</s-l></s-lg><s-lg><s-l>आर्जवेन च संपन्नो धृत्या बुद्ध्या च भारत ।</s-l><s-l>अर्थार्थं परिगृह्णीयात्कामक्रोधौ च वर्जयेत् ॥ ६ ॥</s-l></s-lg><s-lg><s-l>कामक्रोधौ पुरस्कृत्य योऽर्थं राजानुतिष्ठति ।</s-l><s-l>न स धर्मं न चाप्यर्थं परिगृह्णाति बालिशः ॥ ७ ॥</s-l></s-lg><s-lg><s-l>मा स्म लुब्धांश्च मूर्खांश्च कामे चार्थेषु यूयुजः ।</s-l><s-l>अलुब्धान्बुद्धिसंपन्नान्सर्वकर्मसु योजयेत् ॥ ८ ॥</s-l></s-lg><s-lg><s-l>मूर्खो ह्यधिकृतोऽर्थेषु कार्याणामविशारदः ।</s-l><s-l>प्रजाः क्लिश्नात्ययोगेन कामद्वेषसमन्वितः ॥ ९ ॥</s-l></s-lg><s-lg><s-l>बलिषष्ठेन शुल्केन दण्डेनाथापराधिनाम् ।</s-l><s-l>शास्त्रनीतेन लिप्सेथा वेतनेन धनागमम् ॥ १० ॥</s-l></s-lg><s-lg><s-l>दापयित्वा करं धर्म्यं राष्ट्रं नित्यं यथाविधि ।</s-l><s-l>अशेषान्कल्पयेद्राजा योगक्षेमानतन्द्रितः ॥ ११ ॥</s-l></s-lg><s-lg><s-l>गोपायितारं दातारं धर्मनित्यमतन्द्रितम् ।</s-l><s-l>अकामद्वेषसंयुक्तमनुरज्यन्ति मानवाः ॥ १२ ॥</s-l></s-lg><s-lg><s-l>मा स्माधर्मेण लाभेन लिप्सेथास्त्वं धनागमम् ।</s-l><s-l>धर्मार्थावध्रुवौ तस्य योऽपशास्त्रपरो भवेत् ॥ १३ ॥</s-l></s-lg><s-lg><s-l>अपशास्त्रपरो राजा संचयान्नाधिगच्छति ।</s-l><s-l>अस्थाने चास्य तद्वित्तं सर्वमेव विनश्यति ॥ १४ ॥</s-l></s-lg><s-lg><s-l>अर्थमूलोऽपहिंसां च कुरुते स्वयमात्मनः ।</s-l><s-l>करैरशास्त्रदृष्टैर्हि मोहात्संपीडयन्प्रजाः ॥ १५ ॥</s-l></s-lg><s-lg><s-l>ऊधश्छिन्द्याद्धि यो धेन्वाः क्षीरार्थी न लभेत्पयः ।</s-l><s-l>एवं राष्ट्रमयोगेन पीडितं न विवर्धते ॥ १६ ॥</s-l></s-lg><s-lg><s-l>यो हि दोग्ध्रीमुपास्ते तु स नित्यं लभते पयः ।</s-l><s-l>एवं राष्ट्रमुपायेन भुञ्जानो लभते फलम् ॥ १७ ॥</s-l></s-lg><s-lg><s-l>अथ राष्ट्रमुपायेन भुज्यमानं सुरक्षितम् ।</s-l><s-l>जनयत्यतुलां नित्यं कोशवृद्धिं युधिष्ठिर ॥ १८ ॥</s-l></s-lg><s-lg><s-l>दोग्धि धान्यं हिरण्यं च प्रजा राज्ञि सुरक्षिता ।</s-l><s-l>नित्यं स्वेभ्यः परेभ्यश्च तृप्ता माता यथा पयः ॥ १९ ॥</s-l></s-lg><s-lg><s-l>मालाकारोपमो राजन्भव माङ्गारिकोपमः ।</s-l><s-l>तथा युक्तश्चिरं राष्ट्रं भोक्तुं शक्यसि पालयन् ॥ २० ॥</s-l></s-lg><s-lg><s-l>परचक्राभियानेन यदि ते स्याद्धनक्षयः ।</s-l><s-l>अथ साम्नैव लिप्सेथा धनमब्राह्मणेषु यत् ॥ २१ ॥</s-l></s-lg><s-lg><s-l>मा स्म ते ब्राह्मणं दृष्ट्वा धनस्थं प्रचलेन्मनः ।</s-l><s-l>अन्त्यायामप्यवस्थायां किमु स्फीतस्य भारत ॥ २२ ॥</s-l></s-lg><s-lg><s-l>धनानि तेभ्यो दद्यास्त्वं यथाशक्ति यथार्हतः ।</s-l><s-l>सान्त्वयन्परिरक्षंश्च स्वर्गमाप्स्यसि दुर्जयम् ॥ २३ ॥</s-l></s-lg><s-lg><s-l>एवं धर्मेण वृत्तेन प्रजास्त्वं परिपालयन् ।</s-l><s-l>स्वन्तं पुण्यं यशोवन्तं प्राप्स्यसे कुरुनन्दन ॥ २४ ॥</s-l></s-lg><s-lg><s-l>धर्मेण व्यवहारेण प्रजाः पालय पाण्डव ।</s-l><s-l>युधिष्ठिर तथा युक्तो नाधिबन्धेन योक्ष्यसे ॥ २५ ॥</s-l></s-lg><s-lg><s-l>एष एव परो धर्मो यद्राजा रक्षते प्रजाः ।</s-l><s-l>भूतानां हि यथा धर्मे रक्षणं च परा दया ॥ २६ ॥</s-l></s-lg><s-lg><s-l>तस्मादेवं परं धर्मं मन्यन्ते धर्मकोविदाः ।</s-l><s-l>यद्राजा रक्षणे युक्तो भूतेषु कुरुते दयाम् ॥ २७ ॥</s-l></s-lg><s-lg><s-l>यदह्ना कुरुते पापमरक्षन्भयतः प्रजाः ।</s-l><s-l>राजा वर्षसहस्रेण तस्यान्तमधिगच्छति ॥ २८ ॥</s-l></s-lg><s-lg><s-l>यदह्ना कुरुते पुण्यं प्रजा धर्मेण पालयन् ।</s-l><s-l>दश वर्षसहस्राणि तस्य भुङ्क्ते फलं दिवि ॥ २९ ॥</s-l></s-lg><s-lg><s-l>स्विष्टिः स्वधीतिः सुतपा लोकाञ्जयति यावतः ।</s-l><s-l>क्षणेन तानवाप्नोति प्रजा धर्मेण पालयन् ॥ ३० ॥</s-l></s-lg><s-lg><s-l>एवं धर्मं प्रयत्नेन कौन्तेय परिपालयन् ।</s-l><s-l>इह पुण्यफलं लब्ध्वा नाधिबन्धेन योक्ष्यसे ॥ ३१ ॥</s-l></s-lg><s-lg><s-l>स्वर्गलोके च महतीं श्रियं प्राप्स्यसि पाण्डव ।</s-l><s-l>असंभवश्च धर्माणामीदृशानामराजसु ।</s-l><s-l>तस्माद्राजैव नान्योऽस्ति यो महत्फलमाप्नुयात् ॥ ३२ ॥</s-l></s-lg><s-lg><s-l>स राज्यमृद्धिमत्प्राप्य धर्मेण परिपालयन् ।</s-l><s-l>इन्द्रं तर्पय सोमेन कामैश्च सुहृदो जनान् ॥ ३३ ॥</s-l></s-lg>