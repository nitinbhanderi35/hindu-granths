<s-lg><s-l> व्यास उवाच ।</s-l><s-l>अथ चेद्रोचयेदेतद्द्रुह्येत मनसा तथा ।</s-l><s-l>उन्मज्जंश्च निमज्जंश्च ज्ञानवान्प्लववान्भवेत् ॥ १ ॥</s-l></s-lg><s-lg><s-l>प्रज्ञया निर्मितैर्धीरास्तारयन्त्यबुधान्प्लवैः ।</s-l><s-l>नाबुधास्तारयन्त्यन्यानात्मानं वा कथंचन ॥ २ ॥</s-l></s-lg><s-lg><s-l>छिन्नदोषो मुनिर्योगान्युक्तो युञ्जीत द्वादश ।</s-l><s-l>दशकर्मसुखानर्थानुपायापायनिर्भयः ॥ ३ ॥</s-l></s-lg><s-lg><s-l>चक्षुराचारवित्प्राज्ञो मनसा दर्शनेन च ।</s-l><s-l>यच्छेद्वाङ्मनसी बुद्ध्या य इच्छेज्ज्ञानमुत्तमम् ।</s-l><s-l>ज्ञानेन यच्छेदात्मानं य इच्छेच्छान्तिमात्मनः ॥ ४ ॥</s-l></s-lg><s-lg><s-l>एतेषां चेदनुद्रष्टा पुरुषोऽपि सुदारुणः ।</s-l><s-l>यदि वा सर्ववेदज्ञो यदि वाप्यनृचोऽजपः ॥ ५ ॥</s-l></s-lg><s-lg><s-l>यदि वा धार्मिको यज्वा यदि वा पापकृत्तमः ।</s-l><s-l>यदि वा पुरुषव्याघ्रो यदि वा क्लैब्यधारिता ॥ ६ ॥</s-l></s-lg><s-lg><s-l>तरत्येव महादुर्गं जरामरणसागरम् ।</s-l><s-l>एवं ह्येतेन योगेन युञ्जानोऽप्येकमन्ततः ।</s-l><s-l>अपि जिज्ञासमानो हि शब्दब्रह्मातिवर्तते ॥ ७ ॥</s-l></s-lg><s-lg><s-l>धर्मोपस्थो ह्रीवरूथ उपायापायकूबरः ।</s-l><s-l>अपानाक्षः प्राणयुगः प्रज्ञायुर्जीवबन्धनः ॥ ८ ॥</s-l></s-lg><s-lg><s-l>चेतनाबन्धुरश्चारुराचारग्रहनेमिवान् ।</s-l><s-l>दर्शनस्पर्शनवहो घ्राणश्रवणवाहनः ॥ ९ ॥</s-l></s-lg><s-lg><s-l>प्रज्ञानाभिः सर्वतन्त्रप्रतोदो ज्ञानसारथिः ।</s-l><s-l>क्षेत्रज्ञाधिष्ठितो धीरः श्रद्धादमपुरःसरः ॥ १० ॥</s-l></s-lg><s-lg><s-l>त्यागवर्त्मानुगः क्षेम्यः शौचगो ध्यानगोचरः ।</s-l><s-l>जीवयुक्तो रथो दिव्यो ब्रह्मलोके विराजते ॥ ११ ॥</s-l></s-lg><s-lg><s-l>अथ संत्वरमाणस्य रथमेतं युयुक्षतः ।</s-l><s-l>अक्षरं गन्तुमनसो विधिं वक्ष्यामि शीघ्रगम् ॥ १२ ॥</s-l></s-lg><s-lg><s-l>सप्त यो धारणाः कृत्स्ना वाग्यतः प्रतिपद्यते ।</s-l><s-l>पृष्ठतः पार्श्वतश्चान्या यावत्यस्ताः प्रधारणाः ॥ १३ ॥</s-l></s-lg><s-lg><s-l>क्रमशः पार्थिवं यच्च वायव्यं खं तथा पयः ।</s-l><s-l>ज्योतिषो यत्तदैश्वर्यमहंकारस्य बुद्धितः ॥ १४ ॥</s-l></s-lg><s-lg><s-l>अव्यक्तस्य तथैश्वर्यं क्रमशः प्रतिपद्यते ।</s-l><s-l>विक्रमाश्चापि यस्यैते तथा युङ्क्ते स योगतः ॥ १५ ॥</s-l></s-lg><s-lg><s-l>अथास्य योगयुक्तस्य सिद्धिमात्मनि पश्यतः ।</s-l><s-l>निर्मथ्यमानः सूक्ष्मत्वाद्रूपाणीमानि दर्शयेत् ॥ १६ ॥</s-l></s-lg><s-lg><s-l>शैशिरस्तु यथा धूमः सूक्ष्मः संश्रयते नभः ।</s-l><s-l>तथा देहाद्विमुक्तस्य पूर्वरूपं भवत्युत ॥ १७ ॥</s-l></s-lg><s-lg><s-l>अथ धूमस्य विरमे द्वितीयं रूपदर्शनम् ।</s-l><s-l>जलरूपमिवाकाशे तत्रैवात्मनि पश्यति ॥ १८ ॥</s-l></s-lg><s-lg><s-l>अपां व्यतिक्रमे चापि वह्निरूपं प्रकाशते ।</s-l><s-l>तस्मिन्नुपरते चास्य पीतवस्त्रवदिष्यते ।</s-l><s-l>ऊर्णारूपसवर्णं च तस्य रूपं प्रकाशते ॥ १९ ॥</s-l></s-lg><s-lg><s-l>अथ श्वेतां गतिं गत्वा वायव्यं सूक्ष्ममप्यजः ।</s-l><s-l>अशुक्लं चेतसः सौक्ष्म्यमव्यक्तं ब्रह्मणोऽस्य वै ॥ २० ॥</s-l></s-lg><s-lg><s-l>एतेष्वपि हि जातेषु फलजातानि मे शृणु ।</s-l><s-l>जातस्य पार्थिवैश्वर्ये सृष्टिरिष्टा विधीयते ॥ २१ ॥</s-l></s-lg><s-lg><s-l>प्रजापतिरिवाक्षोभ्यः शरीरात्सृजति प्रजाः ।</s-l><s-l>अङ्गुल्यङ्गुष्ठमात्रेण हस्तपादेन वा तथा ॥ २२ ॥</s-l></s-lg><s-lg><s-l>पृथिवीं कम्पयत्येको गुणो वायोरिति स्मृतः ।</s-l><s-l>आकाशभूतश्चाकाशे सवर्णत्वात्प्रणश्यति ॥ २३ ॥</s-l></s-lg><s-lg><s-l>वर्णतो गृह्यते चापि कामात्पिबति चाशयान् ।</s-l><s-l>न चास्य तेजसा रूपं दृश्यते शाम्यते तथा ॥ २४ ॥</s-l></s-lg><s-lg><s-l>अहंकारस्य विजितेः पञ्चैते स्युर्वशानुगाः ।</s-l><s-l>षण्णामात्मनि बुद्धौ च जितायां प्रभवत्यथ ॥ २५ ॥</s-l></s-lg><s-lg><s-l>निर्दोषा प्रतिभा ह्येनं कृत्स्ना समभिवर्तते ।</s-l><s-l>तथैव व्यक्तमात्मानमव्यक्तं प्रतिपद्यते ॥ २६ ॥</s-l></s-lg><s-lg><s-l>यतो निःसरते लोको भवति व्यक्तसंज्ञकः ।</s-l><s-l>तत्राव्यक्तमयीं व्याख्यां शृणु त्वं विस्तरेण मे ।</s-l><s-l>तथा व्यक्तमयीं चैव संख्यां पूर्वं निबोध मे ॥ २७ ॥</s-l></s-lg><s-lg><s-l>पञ्चविंशतितत्त्वानि तुल्यान्युभयतः समम् ।</s-l><s-l>योगे सांख्येऽपि च तथा विशेषांस्तत्र मे शृणु ॥ २८ ॥</s-l></s-lg><s-lg><s-l>प्रोक्तं तद्व्यक्तमित्येव जायते वर्धते च यत् ।</s-l><s-l>जीर्यते म्रियते चैव चतुर्भिर्लक्षणैर्युतम् ॥ २९ ॥</s-l></s-lg><s-lg><s-l>विपरीतमतो यत्तु तदव्यक्तमुदाहृतम् ।</s-l><s-l>द्वावात्मानौ च वेदेषु सिद्धान्तेष्वप्युदाहृतौ ॥ ३० ॥</s-l></s-lg><s-lg><s-l>चतुर्लक्षणजं त्वन्यं चतुर्वर्गं प्रचक्षते ।</s-l><s-l>व्यक्तमव्यक्तजं चैव तथा बुद्धमथेतरत् ।</s-l><s-l>सत्त्वं क्षेत्रज्ञ इत्येतद्द्वयमप्यनुदर्शितम् ॥ ३१ ॥</s-l></s-lg><s-lg><s-l>द्वावात्मानौ च वेदेषु विषयेषु च रज्यतः ।</s-l><s-l>विषयात्प्रतिसंहारः सांख्यानां सिद्धिलक्षणम् ॥ ३२ ॥</s-l></s-lg><s-lg><s-l>निर्ममश्चानहंकारो निर्द्वंद्वश्छिन्नसंशयः ।</s-l><s-l>नैव क्रुध्यति न द्वेष्टि नानृता भाषते गिरः ॥ ३३ ॥</s-l></s-lg><s-lg><s-l>आक्रुष्टस्ताडितश्चैव मैत्रेण ध्याति नाशुभम् ।</s-l><s-l>वाग्दण्डकर्ममनसां त्रयाणां च निवर्तकः ॥ ३४ ॥</s-l></s-lg><s-lg><s-l>समः सर्वेषु भूतेषु ब्रह्माणमभिवर्तते ।</s-l><s-l>नैवेच्छति न चानिच्छो यात्रामात्रव्यवस्थितः ॥ ३५ ॥</s-l></s-lg><s-lg><s-l>अलोलुपोऽव्यथो दान्तो न कृती न निराकृतिः ।</s-l><s-l>नास्येन्द्रियमनेकाग्रं नातिक्षिप्तमनोरथः ।</s-l><s-l>अहिंस्रः सर्वभूतानामीदृक्सांख्यो विमुच्यते ॥ ३६ ॥</s-l></s-lg><s-lg><s-l>अथ योगाद्विमुच्यन्ते कारणैर्यैर्निबोध मे ।</s-l><s-l>योगैश्वर्यमतिक्रान्तो योऽतिक्रामति मुच्यते ॥ ३७ ॥</s-l></s-lg><s-lg><s-l>इत्येषा भावजा बुद्धिः कथिता ते न संशयः ।</s-l><s-l>एवं भवति निर्द्वंद्वो ब्रह्माणं चाधिगच्छति ॥ ३८ ॥</s-l></s-lg>