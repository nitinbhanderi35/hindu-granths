<s-lg><s-l> देवस्थान उवाच ।</s-l><s-l>अत्रैवोदाहरन्तीममितिहासं पुरातनम् ।</s-l><s-l>इन्द्रेण समये पृष्टो यदुवाच बृहस्पतिः ॥ १ ॥</s-l></s-lg><s-lg><s-l>संतोषो वै स्वर्गतमः संतोषः परमं सुखम् ।</s-l><s-l>तुष्टेर्न किंचित्परतः सुसम्यक्परितिष्ठति ॥ २ ॥</s-l></s-lg><s-lg><s-l>यदा संहरते कामान्कूर्मोऽङ्गानीव सर्वशः ।</s-l><s-l>तदात्मज्योतिरात्मैव स्वात्मनैव प्रसीदति ॥ ३ ॥</s-l></s-lg><s-lg><s-l>न बिभेति यदा चायं यदा चास्मान्न बिभ्यति ।</s-l><s-l>कामद्वेषौ च जयति तदात्मानं प्रपश्यति ॥ ४ ॥</s-l></s-lg><s-lg><s-l>यदासौ सर्वभूतानां न क्रुध्यति न दुष्यति ।</s-l><s-l>कर्मणा मनसा वाचा ब्रह्म संपद्यते तदा ॥ ५ ॥</s-l></s-lg><s-lg><s-l>एवं कौन्तेय भूतानि तं तं धर्मं तथा तथा ।</s-l><s-l>तदा तदा प्रपश्यन्ति तस्माद्बुध्यस्व भारत ॥ ६ ॥</s-l></s-lg><s-lg><s-l>अन्ये शमं प्रशंसन्ति व्यायाममपरे तथा ।</s-l><s-l>नैकं न चापरं केचिदुभयं च तथापरे ॥ ७ ॥</s-l></s-lg><s-lg><s-l>यज्ञमेके प्रशंसन्ति संन्यासमपरे जनाः ।</s-l><s-l>दानमेके प्रशंसन्ति केचिदेव प्रतिग्रहम् ।</s-l><s-l>केचित्सर्वं परित्यज्य तूष्णीं ध्यायन्त आसते ॥ ८ ॥</s-l></s-lg><s-lg><s-l>राज्यमेके प्रशंसन्ति सर्वेषां परिपालनम् ।</s-l><s-l>हत्वा भित्त्वा च छित्त्वा च केचिदेकान्तशीलिनः ॥ ९ ॥</s-l></s-lg><s-lg><s-l>एतत्सर्वं समालोक्य बुधानामेष निश्चयः ।</s-l><s-l>अद्रोहेणैव भूतानां यो धर्मः स सतां मतः ॥ १० ॥</s-l></s-lg><s-lg><s-l>अद्रोहः सत्यवचनं संविभागो धृतिः क्षमा ।</s-l><s-l>प्रजनः स्वेषु दारेषु मार्दवं ह्रीरचापलम् ॥ ११ ॥</s-l></s-lg><s-lg><s-l>धनं धर्मप्रधानेष्टं मनुः स्वायंभुवोऽब्रवीत् ।</s-l><s-l>तस्मादेवं प्रयत्नेन कौन्तेय परिपालय ॥ १२ ॥</s-l></s-lg><s-lg><s-l>यो हि राज्ये स्थितः शश्वद्वशी तुल्यप्रियाप्रियः ।</s-l><s-l>क्षत्रियो यज्ञशिष्टाशी राजशास्त्रार्थतत्त्ववित् ॥ १३ ॥</s-l></s-lg><s-lg><s-l>असाधुनिग्रहरतः साधूनां प्रग्रहे रतः ।</s-l><s-l>धर्मे वर्त्मनि संस्थाप्य प्रजा वर्तेत धर्मवित् ॥ १४ ॥</s-l></s-lg><s-lg><s-l>पुत्रसंक्रामितश्रीस्तु वने वन्येन वर्तयन् ।</s-l><s-l>विधिना श्रामणेनैव कुर्यात्कालमतन्द्रितः ॥ १५ ॥</s-l></s-lg><s-lg><s-l>य एवं वर्तते राजा राजधर्मविनिश्चितः ।</s-l><s-l>तस्यायं च परश्चैव लोकः स्यात्सफलो नृप ।</s-l><s-l>निर्वाणं तु सुदुष्पारं बहुविघ्नं च मे मतम् ॥ १६ ॥</s-l></s-lg><s-lg><s-l>एवं धर्ममनुक्रान्ताः सत्यदानतपःपराः ।</s-l><s-l>आनृशंस्यगुणैर्युक्ताः कामक्रोधविवर्जिताः ॥ १७ ॥</s-l></s-lg><s-lg><s-l>प्रजानां पालने युक्ता दममुत्तममास्थिताः ।</s-l><s-l>गोब्राह्मणार्थं युद्धेन संप्राप्ता गतिमुत्तमाम् ॥ १८ ॥</s-l></s-lg><s-lg><s-l>एवं रुद्राः सवसवस्तथादित्याः परंतप ।</s-l><s-l>साध्या राजर्षिसंघाश्च धर्ममेतं समाश्रिताः ।</s-l><s-l>अप्रमत्तास्ततः स्वर्गं प्राप्ताः पुण्यैः स्वकर्मभिः ॥ १९ ॥</s-l></s-lg>