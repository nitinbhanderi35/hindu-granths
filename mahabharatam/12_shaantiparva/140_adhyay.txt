<s-lg><s-l> युधिष्ठिर उवाच ।</s-l><s-l>यदिदं घोरमुद्दिष्टमश्रद्धेयमिवानृतम् ।</s-l><s-l>अस्ति स्विद्दस्युमर्यादा यामहं परिवर्जये ॥ १ ॥</s-l></s-lg><s-lg><s-l>संमुह्यामि विषीदामि धर्मो मे शिथिलीकृतः ।</s-l><s-l>उद्यमं नाधिगच्छामि कुतश्चित्परिचिन्तयन् ॥ २ ॥</s-l></s-lg><s-lg><s-l> भीष्म उवाच ।</s-l><s-l>नैतच्छुद्धागमादेव तव धर्मानुशासनम् ।</s-l><s-l>प्रज्ञासमवतारोऽयं कविभिः संभृतं मधु ॥ ३ ॥</s-l></s-lg><s-lg><s-l>बह्व्यः प्रतिविधातव्याः प्रज्ञा राज्ञा ततस्ततः ।</s-l><s-l>नैकशाखेन धर्मेण यात्रैषा संप्रवर्तते ॥ ४ ॥</s-l></s-lg><s-lg><s-l>बुद्धिसंजननं राज्ञां धर्ममाचरतां सदा ।</s-l><s-l>जयो भवति कौरव्य तदा तद्विद्धि मे वचः ॥ ५ ॥</s-l></s-lg><s-lg><s-l>बुद्धिश्रेष्ठा हि राजानो जयन्ति विजयैषिणः ।</s-l><s-l>धर्मः प्रतिविधातव्यो बुद्ध्या राज्ञा ततस्ततः ॥ ६ ॥</s-l></s-lg><s-lg><s-l>नैकशाखेन धर्मेण राज्ञां धर्मो विधीयते ।</s-l><s-l>दुर्बलस्य कुतः प्रज्ञा पुरस्तादनुदाहृता ॥ ७ ॥</s-l></s-lg><s-lg><s-l>अद्वैधज्ञः पथि द्वैधे संशयं प्राप्तुमर्हति ।</s-l><s-l>बुद्धिद्वैधं वेदितव्यं पुरस्तादेव भारत ॥ ८ ॥</s-l></s-lg><s-lg><s-l>पार्श्वतःकरणं प्रज्ञा विषूची त्वापगा इव ।</s-l><s-l>जनस्तूच्चारितं धर्मं विजानात्यन्यथान्यथा ॥ ९ ॥</s-l></s-lg><s-lg><s-l>सम्यग्विज्ञानिनः केचिन्मिथ्याविज्ञानिनोऽपरे ।</s-l><s-l>तद्वै यथातथं बुद्ध्वा ज्ञानमाददते सताम् ॥ १० ॥</s-l></s-lg><s-lg><s-l>परिमुष्णन्ति शास्त्राणि धर्मस्य परिपन्थिनः ।</s-l><s-l>वैषम्यमर्थविद्यानां नैरर्थ्यात्ख्यापयन्ति ते ॥ ११ ॥</s-l></s-lg><s-lg><s-l>आजिजीविषवो विद्यां यशस्कामाः समन्ततः ।</s-l><s-l>ते सर्वे नरपापिष्ठा धर्मस्य परिपन्थिनः ॥ १२ ॥</s-l></s-lg><s-lg><s-l>अपक्वमतयो मन्दा न जानन्ति यथातथम् ।</s-l><s-l>सदा ह्यशास्त्रकुशलाः सर्वत्रापरिनिष्ठिताः ॥ १३ ॥</s-l></s-lg><s-lg><s-l>परिमुष्णन्ति शास्त्राणि शास्त्रदोषानुदर्शिनः ।</s-l><s-l>विज्ञानमथ विद्यानां न सम्यगिति वर्तते ॥ १४ ॥</s-l></s-lg><s-lg><s-l>निन्दया परविद्यानां स्वां विद्यां ख्यापयन्ति ये ।</s-l><s-l>वागस्त्रा वाक्छुरीमत्त्वा दुग्धविद्याफला इव ।</s-l><s-l>तान्विद्यावणिजो विद्धि राक्षसानिव भारत ॥ १५ ॥</s-l></s-lg><s-lg><s-l>व्याजेन कृत्स्नो विदितो धर्मस्ते परिहास्यते ।</s-l><s-l>न धर्मवचनं वाचा न बुद्ध्या चेति नः श्रुतम् ॥ १६ ॥</s-l></s-lg><s-lg><s-l>इति बार्हस्पतं ज्ञानं प्रोवाच मघवा स्वयम् ।</s-l><s-l>न त्वेव वचनं किंचिदनिमित्तादिहोच्यते ॥ १७ ॥</s-l></s-lg><s-lg><s-l>स्वविनीतेन शास्त्रेण व्यवस्यन्ति तथापरे ।</s-l><s-l>लोकयात्रामिहैके तु धर्ममाहुर्मनीषिणः ॥ १८ ॥</s-l></s-lg><s-lg><s-l>समुद्दिष्टं सतां धर्मं स्वयमूहेन्न पण्डितः ।</s-l><s-l>अमर्षाच्छास्त्रसंमोहादविज्ञानाच्च भारत ॥ १९ ॥</s-l></s-lg><s-lg><s-l>शास्त्रं प्राज्ञस्य वदतः समूहे यात्यदर्शनम् ।</s-l><s-l>आगतागमया बुद्ध्या वचनेन प्रशस्यते ॥ २० ॥</s-l></s-lg><s-lg><s-l>अज्ञानाज्ज्ञानहेतुत्वाद्वचनं साधु मन्यते ।</s-l><s-l>अनपाहतमेवेदं नेदं शास्त्रमपार्थकम् ॥ २१ ॥</s-l></s-lg><s-lg><s-l>दैतेयानुशनाः प्राह संशयच्छेदने पुरा ।</s-l><s-l>ज्ञानमव्यपदेश्यं हि यथा नास्ति तथैव तत् ॥ २२ ॥</s-l></s-lg><s-lg><s-l>तेन त्वं छिन्नमूलेन कं तोषयितुमर्हसि ।</s-l><s-l>अतथ्यविहितं यो वा नेदं वाक्यमुपाश्नुयात् ॥ २३ ॥</s-l></s-lg><s-lg><s-l>उग्रायैव हि सृष्टोऽसि कर्मणे न त्ववेक्षसे ।</s-l><s-l>अङ्गेमामन्ववेक्षस्व राजनीतिं बुभूषितुम् ।</s-l><s-l>यया प्रमुच्यते त्वन्यो यदर्थं च प्रमोदते ॥ २४ ॥</s-l></s-lg><s-lg><s-l>अजोऽश्वः क्षत्रमित्येतत्सदृशं ब्रह्मणा कृतम् ।</s-l><s-l>तस्मान्नतीक्ष्णभूतानां यात्रा काचित्प्रसिध्यति ॥ २५ ॥</s-l></s-lg><s-lg><s-l>यस्त्ववध्यवधे दोषः स वध्यस्यावधे स्मृतः ।</s-l><s-l>एषैव खलु मर्यादा यामयं परिवर्जयेत् ॥ २६ ॥</s-l></s-lg><s-lg><s-l>तस्मात्तीक्ष्णः प्रजा राजा स्वधर्मे स्थापयेदुत ।</s-l><s-l>अन्योन्यं भक्षयन्तो हि प्रचरेयुर्वृका इव ॥ २७ ॥</s-l></s-lg><s-lg><s-l>यस्य दस्युगणा राष्ट्रे ध्वाङ्क्षा मत्स्याञ्जलादिव ।</s-l><s-l>विहरन्ति परस्वानि स वै क्षत्रियपांसनः ॥ २८ ॥</s-l></s-lg><s-lg><s-l>कुलीनान्सचिवान्कृत्वा वेदविद्यासमन्वितान् ।</s-l><s-l>प्रशाधि पृथिवीं राजन्प्रजा धर्मेण पालयन् ॥ २९ ॥</s-l></s-lg><s-lg><s-l>विहीनजमकर्माणं यः प्रगृह्णाति भूमिपः ।</s-l><s-l>उभयस्याविशेषज्ञस्तद्वै क्षत्रं नपुंसकम् ॥ ३० ॥</s-l></s-lg><s-lg><s-l>नैवोग्रं नैव चानुग्रं धर्मेणेह प्रशस्यते ।</s-l><s-l>उभयं न व्यतिक्रामेदुग्रो भूत्वा मृदुर्भव ॥ ३१ ॥</s-l></s-lg><s-lg><s-l>कष्टः क्षत्रियधर्मोऽयं सौहृदं त्वयि यत्स्थितम् ।</s-l><s-l>उग्रे कर्मणि सृष्टोऽसि तस्माद्राज्यं प्रशाधि वै ॥ ३२ ॥</s-l></s-lg><s-lg><s-l>अशिष्टनिग्रहो नित्यं शिष्टस्य परिपालनम् ।</s-l><s-l>इति शक्रोऽब्रवीद्धीमानापत्सु भरतर्षभ ॥ ३३ ॥</s-l></s-lg><s-lg><s-l> युधिष्ठिर उवाच ।</s-l><s-l>अस्ति स्विद्दस्युमर्यादा यामन्यो नातिलङ्घयेत् ।</s-l><s-l>पृच्छामि त्वां सतां श्रेष्ठ तन्मे ब्रूहि पितामह ॥ ३४ ॥</s-l></s-lg><s-lg><s-l> भीष्म उवाच ।</s-l><s-l>ब्राह्मणानेव सेवेत विद्यावृद्धांस्तपस्विनः ।</s-l><s-l>श्रुतचारित्रवृत्ताढ्यान्पवित्रं ह्येतदुत्तमम् ॥ ३५ ॥</s-l></s-lg><s-lg><s-l>या देवतासु वृत्तिस्ते सास्तु विप्रेषु सर्वदा ।</s-l><s-l>क्रुद्धैर्हि विप्रैः कर्माणि कृतानि बहुधा नृप ॥ ३६ ॥</s-l></s-lg><s-lg><s-l>तेषां प्रीत्या यशो मुख्यमप्रीत्या तु विपर्ययः ।</s-l><s-l>प्रीत्या ह्यमृतवद्विप्राः क्रुद्धाश्चैव यथा विषम् ॥ ३७ ॥</s-l></s-lg>