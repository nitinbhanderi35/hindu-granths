<s-lg><s-l> भीष्म उवाच ।</s-l><s-l>यानङ्गिराः क्षत्रधर्मानुतथ्यो ब्रह्मवित्तमः ।</s-l><s-l>मान्धात्रे यौवनाश्वाय प्रीतिमानभ्यभाषत ॥ १ ॥</s-l></s-lg><s-lg><s-l>स यथानुशशासैनमुतथ्यो ब्रह्मवित्तमः ।</s-l><s-l>तत्ते सर्वं प्रवक्ष्यामि निखिलेन युधिष्ठिर ॥ २ ॥</s-l></s-lg><s-lg><s-l> उतथ्य उवाच ।</s-l><s-l>धर्माय राजा भवति न कामकरणाय तु ।</s-l><s-l>मान्धातरेवं जानीहि राजा लोकस्य रक्षिता ॥ ३ ॥</s-l></s-lg><s-lg><s-l>राजा चरति वै धर्मं देवत्वायैव गच्छति ।</s-l><s-l>न चेद्धर्मं स चरति नरकायैव गच्छति ॥ ४ ॥</s-l></s-lg><s-lg><s-l>धर्मे तिष्ठन्ति भूतानि धर्मो राजनि तिष्ठति ।</s-l><s-l>तं राजा साधु यः शास्ति स राजा पृथिवीपतिः ॥ ५ ॥</s-l></s-lg><s-lg><s-l>राजा परमधर्मात्मा लक्ष्मीवान्पाप उच्यते ।</s-l><s-l>देवाश्च गर्हां गच्छन्ति धर्मो नास्तीति चोच्यते ॥ ६ ॥</s-l></s-lg><s-lg><s-l>अधर्मे वर्तमानानामर्थसिद्धिः प्रदृश्यते ।</s-l><s-l>तदेव मङ्गलं सर्वं लोकः समनुवर्तते ॥ ७ ॥</s-l></s-lg><s-lg><s-l>उच्छिद्यते धर्मवृत्तमधर्मो वर्तते महान् ।</s-l><s-l>भयमाहुर्दिवारात्रं यदा पापो न वार्यते ॥ ८ ॥</s-l></s-lg><s-lg><s-l>न वेदाननुवर्तन्ति व्रतवन्तो द्विजातयः ।</s-l><s-l>न यज्ञांस्तन्वते विप्रा यदा पापो न वार्यते ॥ ९ ॥</s-l></s-lg><s-lg><s-l>वध्यानामिव सर्वेषां मनो भवति विह्वलम् ।</s-l><s-l>मनुष्याणां महाराज यदा पापो न वार्यते ॥ १० ॥</s-l></s-lg><s-lg><s-l>उभौ लोकावभिप्रेक्ष्य राजानमृषयः स्वयम् ।</s-l><s-l>असृजन्सुमहद्भूतमयं धर्मो भविष्यति ॥ ११ ॥</s-l></s-lg><s-lg><s-l>यस्मिन्धर्मो विराजेत तं राजानं प्रचक्षते ।</s-l><s-l>यस्मिन्विलीयते धर्मस्तं देवा वृषलं विदुः ॥ १२ ॥</s-l></s-lg><s-lg><s-l>वृषो हि भगवान्धर्मो यस्तस्य कुरुते ह्यलम् ।</s-l><s-l>वृषलं तं विदुर्देवास्तस्माद्धर्मं न लोपयेत् ॥ १३ ॥</s-l></s-lg><s-lg><s-l>धर्मे वर्धति वर्धन्ति सर्वभूतानि सर्वदा ।</s-l><s-l>तस्मिन्ह्रसति हीयन्ते तस्माद्धर्मं प्रवर्धयेत् ॥ १४ ॥</s-l></s-lg><s-lg><s-l>धनात्स्रवति धर्मो हि धारणाद्वेति निश्चयः ।</s-l><s-l>अकार्याणां मनुष्येन्द्र स सीमान्तकरः स्मृतः ॥ १५ ॥</s-l></s-lg><s-lg><s-l>प्रभवार्थं हि भूतानां धर्मः सृष्टः स्वयंभुवा ।</s-l><s-l>तस्मात्प्रवर्धयेद्धर्मं प्रजानुग्रहकारणात् ॥ १६ ॥</s-l></s-lg><s-lg><s-l>तस्माद्धि राजशार्दूल धर्मः श्रेष्ठ इति स्मृतः ।</s-l><s-l>स राजा यः प्रजाः शास्ति साधुकृत्पुरुषर्षभः ॥ १७ ॥</s-l></s-lg><s-lg><s-l>कामक्रोधावनादृत्य धर्ममेवानुपालयेत् ।</s-l><s-l>धर्मः श्रेयस्करतमो राज्ञां भरतसत्तम ॥ १८ ॥</s-l></s-lg><s-lg><s-l>धर्मस्य ब्राह्मणा योनिस्तस्मात्तान्पूजयेत्सदा ।</s-l><s-l>ब्राह्मणानां च मान्धातः कामान्कुर्यादमत्सरी ॥ १९ ॥</s-l></s-lg><s-lg><s-l>तेषां ह्यकामकरणाद्राज्ञः संजायते भयम् ।</s-l><s-l>मित्राणि च न वर्धन्ते तथामित्रीभवन्त्यपि ॥ २० ॥</s-l></s-lg><s-lg><s-l>ब्राह्मणान्वै तदासूयाद्यदा वैरोचनो बलिः ।</s-l><s-l>अथास्माच्छ्रीरपाक्रामद्यास्मिन्नासीत्प्रतापिनी ॥ २१ ॥</s-l></s-lg><s-lg><s-l>ततस्तस्मादपक्रम्य सागच्छत्पाकशासनम् ।</s-l><s-l>अथ सोऽन्वतपत्पश्चाच्छ्रियं दृष्ट्वा पुरंदरे ॥ २२ ॥</s-l></s-lg><s-lg><s-l>एतत्फलमसूयाया अभिमानस्य चाभिभो ।</s-l><s-l>तस्माद्बुध्यस्व मान्धातर्मा त्वा जह्यात्प्रतापिनी ॥ २३ ॥</s-l></s-lg><s-lg><s-l>दर्पो नाम श्रियः पुत्रो जज्ञेऽधर्मादिति श्रुतिः ।</s-l><s-l>तेन देवासुरा राजन्नीताः सुबहुशो वशम् ॥ २४ ॥</s-l></s-lg><s-lg><s-l>राजर्षयश्च बहवस्तस्माद्बुध्यस्व पार्थिव ।</s-l><s-l>राजा भवति तं जित्वा दासस्तेन पराजितः ॥ २५ ॥</s-l></s-lg><s-lg><s-l>स यथा दर्पसहितमधर्मं नानुसेवसे ।</s-l><s-l>तथा वर्तस्व मान्धातश्चिरं चेत्स्थातुमिच्छसि ॥ २६ ॥</s-l></s-lg><s-lg><s-l>मत्तात्प्रमत्तात्पोगण्डादुन्मत्ताच्च विशेषतः ।</s-l><s-l>तदभ्यासादुपावर्तादहितानां च सेवनात् ॥ २७ ॥</s-l></s-lg><s-lg><s-l>निगृहीतादमात्याच्च स्त्रीभ्यश्चैव विशेषतः ।</s-l><s-l>पर्वताद्विषमाद्दुर्गाद्धस्तिनोऽश्वात्सरीसृपात् ॥ २८ ॥</s-l></s-lg><s-lg><s-l>एतेभ्यो नित्ययत्तः स्यान्नक्तंचर्यां च वर्जयेत् ।</s-l><s-l>अत्यायं चातिमानं च दम्भं क्रोधं च वर्जयेत् ॥ २९ ॥</s-l></s-lg><s-lg><s-l>अविज्ञातासु च स्त्रीषु क्लीबासु स्वैरिणीषु च ।</s-l><s-l>परभार्यासु कन्यासु नाचरेन्मैथुनं नृपः ॥ ३० ॥</s-l></s-lg><s-lg><s-l>कुलेषु पापरक्षांसि जायन्ते वर्णसंकरात् ।</s-l><s-l>अपुमांसोऽङ्गहीनाश्च स्थूलजिह्वा विचेतसः ॥ ३१ ॥</s-l></s-lg><s-lg><s-l>एते चान्ये च जायन्ते यदा राजा प्रमाद्यति ।</s-l><s-l>तस्माद्राज्ञा विशेषेण वर्तितव्यं प्रजाहिते ॥ ३२ ॥</s-l></s-lg><s-lg><s-l>क्षत्रियस्य प्रमत्तस्य दोषः संजायते महान् ।</s-l><s-l>अधर्माः संप्रवर्तन्ते प्रजासंकरकारकाः ॥ ३३ ॥</s-l></s-lg><s-lg><s-l>अशीते विद्यते शीतं शीते शीतं न विद्यते ।</s-l><s-l>अवृष्टिरतिवृष्टिश्च व्याधिश्चाविशति प्रजाः ॥ ३४ ॥</s-l></s-lg><s-lg><s-l>नक्षत्राण्युपतिष्ठन्ति ग्रहा घोरास्तथापरे ।</s-l><s-l>उत्पाताश्चात्र दृश्यन्ते बहवो राजनाशनाः ॥ ३५ ॥</s-l></s-lg><s-lg><s-l>अरक्षितात्मा यो राजा प्रजाश्चापि न रक्षति ।</s-l><s-l>प्रजाश्च तस्य क्षीयन्ते ताश्च सोऽनु विनश्यति ॥ ३६ ॥</s-l></s-lg><s-lg><s-l>द्वावाददाते ह्येकस्य द्वयोश्च बहवोऽपरे ।</s-l><s-l>कुमार्यः संप्रलुप्यन्ते तदाहुर्नृपदूषणम् ॥ ३७ ॥</s-l></s-lg><s-lg><s-l>ममैतदिति नैकस्य मनुष्येष्ववतिष्ठते ।</s-l><s-l>त्यक्त्वा धर्मं यदा राजा प्रमादमनुतिष्ठति ॥ ३८ ॥</s-l></s-lg>