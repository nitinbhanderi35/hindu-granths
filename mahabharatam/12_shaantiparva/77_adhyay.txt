<s-lg><s-l> युधिष्ठिर उवाच ।</s-l><s-l>स्वकर्मण्यपरे युक्तास्तथैवान्ये विकर्मणि ।</s-l><s-l>तेषां विशेषमाचक्ष्व ब्राह्मणानां पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>विद्यालक्षणसंपन्नाः सर्वत्राम्नायदर्शिनः ।</s-l><s-l>एते ब्रह्मसमा राजन्ब्राह्मणाः परिकीर्तिताः ॥ २ ॥</s-l></s-lg><s-lg><s-l>ऋत्विगाचार्यसंपन्नाः स्वेषु कर्मस्ववस्थिताः ।</s-l><s-l>एते देवसमा राजन्ब्राह्मणानां भवन्त्युत ॥ ३ ॥</s-l></s-lg><s-lg><s-l>ऋत्विक्पुरोहितो मन्त्री दूतोऽथार्थानुशासकः ।</s-l><s-l>एते क्षत्रसमा राजन्ब्राह्मणानां भवन्त्युत ॥ ४ ॥</s-l></s-lg><s-lg><s-l>अश्वारोहा गजारोहा रथिनोऽथ पदातयः ।</s-l><s-l>एते वैश्यसमा राजन्ब्राह्मणानां भवन्त्युत ॥ ५ ॥</s-l></s-lg><s-lg><s-l>जन्मकर्मविहीना ये कदर्या ब्रह्मबन्धवः ।</s-l><s-l>एते शूद्रसमा राजन्ब्राह्मणानां भवन्त्युत ॥ ६ ॥</s-l></s-lg><s-lg><s-l>अश्रोत्रियाः सर्व एव सर्वे चानाहिताग्नयः ।</s-l><s-l>तान्सर्वान्धार्मिको राजा बलिं विष्टिं च कारयेत् ॥ ७ ॥</s-l></s-lg><s-lg><s-l>आह्वायका देवलका नक्षत्रग्रामयाजकाः ।</s-l><s-l>एते ब्राह्मणचण्डाला महापथिकपञ्चमाः ॥ ८ ॥</s-l></s-lg><s-lg><s-l>एतेभ्यो बलिमादद्याद्धीनकोशो महीपतिः ।</s-l><s-l>ऋते ब्रह्मसमेभ्यश्च देवकल्पेभ्य एव च ॥ ९ ॥</s-l></s-lg><s-lg><s-l>अब्राह्मणानां वित्तस्य स्वामी राजेति वैदिकम् ।</s-l><s-l>ब्राह्मणानां च ये केचिद्विकर्मस्था भवन्त्युत ॥ १० ॥</s-l></s-lg><s-lg><s-l>विकर्मस्थास्तु नोपेक्ष्या जातु राज्ञा कथंचन ।</s-l><s-l>नियम्याः संविभज्याश्च धर्मानुग्रहकाम्यया ॥ ११ ॥</s-l></s-lg><s-lg><s-l>यस्य स्म विषये राज्ञः स्तेनो भवति वै द्विजः ।</s-l><s-l>राज्ञ एवापराधं तं मन्यन्ते तद्विदो जनाः ॥ १२ ॥</s-l></s-lg><s-lg><s-l>अवृत्त्या यो भवेत्स्तेनो वेदवित्स्नातकस्तथा ।</s-l><s-l>राजन्स राज्ञा भर्तव्य इति धर्मविदो विदुः ॥ १३ ॥</s-l></s-lg><s-lg><s-l>स चेन्नो परिवर्तेत कृतवृत्तिः परंतप ।</s-l><s-l>ततो निर्वासनीयः स्यात्तस्माद्देशात्सबान्धवः ॥ १४ ॥</s-l></s-lg>