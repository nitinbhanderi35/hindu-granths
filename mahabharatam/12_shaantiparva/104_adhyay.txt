<s-lg><s-l> युधिष्ठिर उवाच ।</s-l><s-l>कथं मृदौ कथं तीक्ष्णे महापक्षे च पार्थिव ।</s-l><s-l>अरौ वर्तेत नृपतिस्तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>बृहस्पतेश्च संवादमिन्द्रस्य च युधिष्ठिर ॥ २ ॥</s-l></s-lg><s-lg><s-l>बृहस्पतिं देवपतिरभिवाद्य कृताञ्जलिः ।</s-l><s-l>उपसंगम्य पप्रच्छ वासवः परवीरहा ॥ ३ ॥</s-l></s-lg><s-lg><s-l>अहितेषु कथं ब्रह्मन्वर्तयेयमतन्द्रितः ।</s-l><s-l>असमुच्छिद्य चैवेनान्नियच्छेयमुपायतः ॥ ४ ॥</s-l></s-lg><s-lg><s-l>सेनयोर्व्यतिषङ्गेण जयः साधारणो भवेत् ।</s-l><s-l>किं कुर्वाणं न मां जह्याज्ज्वलिता श्रीः प्रतापिनी ॥ ५ ॥</s-l></s-lg><s-lg><s-l>ततो धर्मार्थकामानां कुशलः प्रतिभानवान् ।</s-l><s-l>राजधर्मविधानज्ञः प्रत्युवाच पुरंदरम् ॥ ६ ॥</s-l></s-lg><s-lg><s-l>न जातु कलहेनेच्छेन्नियन्तुमपकारिणः ।</s-l><s-l>बालसंसेवितं ह्येतद्यदमर्षो यदक्षमा ।</s-l><s-l>न शत्रुर्विवृतः कार्यो वधमस्याभिकाङ्क्षता ॥ ७ ॥</s-l></s-lg><s-lg><s-l>क्रोधं बलममर्षं च नियम्यात्मजमात्मनि ।</s-l><s-l>अमित्रमुपसेवेत विश्वस्तवदविश्वसन् ॥ ८ ॥</s-l></s-lg><s-lg><s-l>प्रियमेव वदेन्नित्यं नाप्रियं किंचिदाचरेत् ।</s-l><s-l>विरमेच्छुष्कवैरेभ्यः कण्ठायासं च वर्जयेत् ॥ ९ ॥</s-l></s-lg><s-lg><s-l>यथा वैतंसिको युक्तो द्विजानां सदृशस्वनः ।</s-l><s-l>तान्द्विजान्कुरुते वश्यांस्तथा युक्तो महीपतिः ।</s-l><s-l>वशं चोपनयेच्छत्रून्निहन्याच्च पुरंदर ॥ १० ॥</s-l></s-lg><s-lg><s-l>न नित्यं परिभूयारीन्सुखं स्वपिति वासव ।</s-l><s-l>जागर्त्येव च दुष्टात्मा संकरेऽग्निरिवोत्थितः ॥ ११ ॥</s-l></s-lg><s-lg><s-l>न संनिपातः कर्तव्यः सामान्ये विजये सति ।</s-l><s-l>विश्वास्यैवोपसंन्यास्यो वशे कृत्वा रिपुः प्रभो ॥ १२ ॥</s-l></s-lg><s-lg><s-l>संप्रधार्य सहामात्यैर्मन्त्रविद्भिर्महात्मभिः ।</s-l><s-l>उपेक्षमाणोऽवज्ञाते हृदयेनापराजितः ॥ १३ ॥</s-l></s-lg><s-lg><s-l>अथास्य प्रहरेत्काले किंचिद्विचलिते पदे ।</s-l><s-l>दण्डं च दूषयेदस्य पुरुषैराप्तकारिभिः ॥ १४ ॥</s-l></s-lg><s-lg><s-l>आदिमध्यावसानज्ञः प्रच्छन्नं च विचारयेत् ।</s-l><s-l>बलानि दूषयेदस्य जानंश्चैव प्रमाणतः ॥ १५ ॥</s-l></s-lg><s-lg><s-l>भेदेनोपप्रदानेन संसृजन्नौषधैस्तथा ।</s-l><s-l>न त्वेव चेलसंसर्गं रचयेदरिभिः सह ॥ १६ ॥</s-l></s-lg><s-lg><s-l>दीर्घकालमपि क्षान्त्वा विहन्यादेव शात्रवान् ।</s-l><s-l>कालाकाङ्क्षी यामयेच्च यथा विस्रम्भमाप्नुयुः ॥ १७ ॥</s-l></s-lg><s-lg><s-l>न सद्योऽरीन्विनिर्हन्याद्दृष्टस्य विजयोऽज्वरः ।</s-l><s-l>न यः शल्यं घट्टयति नवं च कुरुते व्रणम् ॥ १८ ॥</s-l></s-lg><s-lg><s-l>प्राप्ते च प्रहरेत्काले न स संवर्तते पुनः ।</s-l><s-l>हन्तुकामस्य देवेन्द्र पुरुषस्य रिपुं प्रति ॥ १९ ॥</s-l></s-lg><s-lg><s-l>यः कालो हि व्यतिक्रामेत्पुरुषं कालकाङ्क्षिणम् ।</s-l><s-l>दुर्लभः स पुनः कालः कालधर्मचिकीर्षुणा ॥ २० ॥</s-l></s-lg><s-lg><s-l>और्जस्थ्यं विजयेदेवं संगृह्णन्साधुसंमतान् ।</s-l><s-l>कालेन साधयेन्नित्यं नाप्राप्तेऽभिनिपीडयेत् ॥ २१ ॥</s-l></s-lg><s-lg><s-l>विहाय कामं क्रोधं च तथाहंकारमेव च ।</s-l><s-l>युक्तो विवरमन्विच्छेदहितानां पुरंदर ॥ २२ ॥</s-l></s-lg><s-lg><s-l>मार्दवं दण्ड आलस्यं प्रमादश्च सुरोत्तम ।</s-l><s-l>मायाश्च विविधाः शक्र साधयन्त्यविचक्षणम् ॥ २३ ॥</s-l></s-lg><s-lg><s-l>निहत्यैतानि चत्वारि मायां प्रतिविधाय च ।</s-l><s-l>ततः शक्नोति शत्रूणां प्रहर्तुमविचारयन् ॥ २४ ॥</s-l></s-lg><s-lg><s-l>यदैवैकेन शक्येत गुह्यं कर्तुं तदाचरेत् ।</s-l><s-l>यच्छन्ति सचिवा गुह्यं मिथो विद्रावयन्त्यपि ॥ २५ ॥</s-l></s-lg><s-lg><s-l>अशक्यमिति कृत्वा वा ततोऽन्यैः संविदं चरेत् ।</s-l><s-l>ब्रह्मदण्डमदृष्टेषु दृष्टेषु चतुरङ्गिणीम् ॥ २६ ॥</s-l></s-lg><s-lg><s-l>भेदं च प्रथमं युञ्ज्यात्तूष्णींदण्डं तथैव च ।</s-l><s-l>काले प्रयोजयेद्राजा तस्मिंस्तस्मिंस्तदा तदा ॥ २७ ॥</s-l></s-lg><s-lg><s-l>प्रणिपातं च गच्छेत काले शत्रोर्बलीयसः ।</s-l><s-l>युक्तोऽस्य वधमन्विच्छेदप्रमत्तः प्रमाद्यतः ॥ २८ ॥</s-l></s-lg><s-lg><s-l>प्रणिपातेन दानेन वाचा मधुरया ब्रुवन् ।</s-l><s-l>अमित्रमुपसेवेत न तु जातु विशङ्कयेत् ॥ २९ ॥</s-l></s-lg><s-lg><s-l>स्थानानि शङ्कितानां च नित्यमेव विवर्जयेत् ।</s-l><s-l>न च तेष्वाश्वसेद्द्रुग्ध्वा जाग्रतीह निराकृताः ॥ ३० ॥</s-l></s-lg><s-lg><s-l>न ह्यतो दुष्करं कर्म किंचिदस्ति सुरोत्तम ।</s-l><s-l>यथा विविधवृत्तानामैश्वर्यममराधिप ॥ ३१ ॥</s-l></s-lg><s-lg><s-l>तथा विविधशीलानामपि संभव उच्यते ।</s-l><s-l>यतेत योगमास्थाय मित्रामित्रानवारयन् ॥ ३२ ॥</s-l></s-lg><s-lg><s-l>मृदुमप्यवमन्यन्ते तीक्ष्णादुद्विजते जनः ।</s-l><s-l>मातीक्ष्णो मामृदुर्भूस्त्वं तीक्ष्णो भव मृदुर्भव ॥ ३३ ॥</s-l></s-lg><s-lg><s-l>यथा वप्रे वेगवति सर्वतःसंप्लुतोदके ।</s-l><s-l>नित्यं विवरणाद्बाधस्तथा राज्यं प्रमाद्यतः ॥ ३४ ॥</s-l></s-lg><s-lg><s-l>न बहूनभियुञ्जीत यौगपद्येन शात्रवान् ।</s-l><s-l>साम्ना दानेन भेदेन दण्डेन च पुरंदर ॥ ३५ ॥</s-l></s-lg><s-lg><s-l>एकैकमेषां निष्पिंषञ्शिष्टेषु निपुणं चरेत् ।</s-l><s-l>न च शक्तोऽपि मेधावी सर्वानेवारभेन्नृपः ॥ ३६ ॥</s-l></s-lg><s-lg><s-l>यदा स्यान्महती सेना हयनागरथाकुला ।</s-l><s-l>पदातियन्त्रबहुला स्वनुरक्ता षडङ्गिनी ॥ ३७ ॥</s-l></s-lg><s-lg><s-l>यदा बहुविधां वृद्धिं मन्यते प्रतिलोमतः ।</s-l><s-l>तदा विवृत्य प्रहरेद्दस्यूनामविचारयन् ॥ ३८ ॥</s-l></s-lg><s-lg><s-l>न साम दण्डोपनिषत्प्रशस्यते न मार्दवं शत्रुषु यात्रिकं सदा ।</s-l><s-l>न सस्यघातो न च संकरक्रिया न चापि भूयः प्रकृतेर्विचारणा ॥ ३९ ॥</s-l></s-lg><s-lg><s-l>मायाविभेदानुपसर्जनानि पापं तथैव स्पशसंप्रयोगात् ।</s-l><s-l>आप्तैर्मनुष्यैरुपचारयेत पुरेषु राष्ट्रेषु च संप्रयुक्तः ॥ ४० ॥</s-l></s-lg><s-lg><s-l>पुराणि चैषामनुसृत्य भूमिपाः पुरेषु भोगान्निखिलानिहाजयन् ।</s-l><s-l>पुरेषु नीतिं विहितां यथाविधि प्रयोजयन्तो बलवृत्रसूदन ॥ ४१ ॥</s-l></s-lg><s-lg><s-l>प्रदाय गूढानि वसूनि नाम प्रच्छिद्य भोगानवधाय च स्वान् ।</s-l><s-l>दुष्टाः स्वदोषैरिति कीर्तयित्वा पुरेषु राष्ट्रेषु च योजयन्ति ॥ ४२ ॥</s-l></s-lg><s-lg><s-l>तथैव चान्यै रतिशास्त्रवेदिभिः स्वलंकृतैः शास्त्रविधानदृष्टिभिः ।</s-l><s-l>सुशिक्षितैर्भाष्यकथाविशारदैः परेषु कृत्यानुपधारयस्व ॥ ४३ ॥</s-l></s-lg><s-lg><s-l> इन्द्र उवाच ।</s-l><s-l>कानि लिङ्गानि दुष्टस्य भवन्ति द्विजसत्तम ।</s-l><s-l>कथं दुष्टं विजानीयादेतत्पृष्टो ब्रवीहि मे ॥ ४४ ॥</s-l></s-lg><s-lg><s-l> बृहस्पतिरुवाच ।</s-l><s-l>परोक्षमगुणानाह सद्गुणानभ्यसूयति ।</s-l><s-l>परैर्वा कीर्त्यमानेषु तूष्णीमास्ते पराङ्मुखः ॥ ४५ ॥</s-l></s-lg><s-lg><s-l>तूष्णींभावेऽपि हि ज्ञानं न चेद्भवति कारणम् ।</s-l><s-l>विश्वासमोष्ठसंदंशं शिरसश्च प्रकम्पनम् ॥ ४६ ॥</s-l></s-lg><s-lg><s-l>करोत्यभीक्ष्णं संसृष्टमसंसृष्टश्च भाषते ।</s-l><s-l>अदृष्टितो विकुरुते दृष्ट्वा वा नाभिभाषते ॥ ४७ ॥</s-l></s-lg><s-lg><s-l>पृथगेत्य समश्नाति नेदमद्य यथाविधि ।</s-l><s-l>आसने शयने याने भावा लक्ष्या विशेषतः ॥ ४८ ॥</s-l></s-lg><s-lg><s-l>आर्तिरार्ते प्रिये प्रीतिरेतावन्मित्रलक्षणम् ।</s-l><s-l>विपरीतं तु बोद्धव्यमरिलक्षणमेव तत् ॥ ४९ ॥</s-l></s-lg><s-lg><s-l>एतान्येवं यथोक्तानि बुध्येथास्त्रिदशाधिप ।</s-l><s-l>पुरुषाणां प्रदुष्टानां स्वभावो बलवत्तरः ॥ ५० ॥</s-l></s-lg><s-lg><s-l>इति दुष्टस्य विज्ञानमुक्तं ते सुरसत्तम ।</s-l><s-l>निशाम्य शास्त्रतत्त्वार्थं यथावदमरेश्वर ॥ ५१ ॥</s-l></s-lg><s-lg><s-l> भीष्म उवाच ।</s-l><s-l>स तद्वचः शत्रुनिबर्हणे रतस्तथा चकारावितथं बृहस्पतेः ।</s-l><s-l>चचार काले विजयाय चारिहा वशं च शत्रूननयत्पुरंदरः ॥ ५२ ॥</s-l></s-lg>