<s-lg><s-l> वैशंपायन उवाच ।</s-l><s-l>स एवमुक्तस्तु मुनिर्नारदो वदतां वरः ।</s-l><s-l>कथयामास तत्सर्वं यथा शप्तः स सूतजः ॥ १ ॥</s-l></s-lg><s-lg><s-l>एवमेतन्महाबाहो यथा वदसि भारत ।</s-l><s-l>न कर्णार्जुनयोः किंचिदविषह्यं भवेद्रणे ॥ २ ॥</s-l></s-lg><s-lg><s-l>गुह्यमेतत्तु देवानां कथयिष्यामि ते नृप ।</s-l><s-l>तन्निबोध महाराज यथा वृत्तमिदं पुरा ॥ ३ ॥</s-l></s-lg><s-lg><s-l>क्षत्रं स्वर्गं कथं गच्छेच्छस्त्रपूतमिति प्रभो ।</s-l><s-l>संघर्षजननस्तस्मात्कन्यागर्भो विनिर्मितः ॥ ४ ॥</s-l></s-lg><s-lg><s-l>स बालस्तेजसा युक्तः सूतपुत्रत्वमागतः ।</s-l><s-l>चकाराङ्गिरसां श्रेष्ठे धनुर्वेदं गुरौ तव ॥ ५ ॥</s-l></s-lg><s-lg><s-l>स बलं भीमसेनस्य फल्गुनस्य च लाघवम् ।</s-l><s-l>बुद्धिं च तव राजेन्द्र यमयोर्विनयं तथा ॥ ६ ॥</s-l></s-lg><s-lg><s-l>सख्यं च वासुदेवेन बाल्ये गाण्डीवधन्वनः ।</s-l><s-l>प्रजानामनुरागं च चिन्तयानो व्यदह्यत ॥ ७ ॥</s-l></s-lg><s-lg><s-l>स सख्यमगमद्बाल्ये राज्ञा दुर्योधनेन वै ।</s-l><s-l>युष्माभिर्नित्यसंद्विष्टो दैवाच्चापि स्वभावतः ॥ ८ ॥</s-l></s-lg><s-lg><s-l>विद्याधिकमथालक्ष्य धनुर्वेदे धनंजयम् ।</s-l><s-l>द्रोणं रहस्युपागम्य कर्णो वचनमब्रवीत् ॥ ९ ॥</s-l></s-lg><s-lg><s-l>ब्रह्मास्त्रं वेत्तुमिच्छामि सरहस्यनिवर्तनम् ।</s-l><s-l>अर्जुनेन समो युद्धे भवेयमिति मे मतिः ॥ १० ॥</s-l></s-lg><s-lg><s-l>समः पुत्रेषु च स्नेहः शिष्येषु च तव ध्रुवम् ।</s-l><s-l>त्वत्प्रसादान्न मां ब्रूयुरकृतास्त्रं विचक्षणाः ॥ ११ ॥</s-l></s-lg><s-lg><s-l>द्रोणस्तथोक्तः कर्णेन सापेक्षः फल्गुनं प्रति ।</s-l><s-l>दौरात्म्यं चापि कर्णस्य विदित्वा तमुवाच ह ॥ १२ ॥</s-l></s-lg><s-lg><s-l>ब्रह्मास्त्रं ब्राह्मणो विद्याद्यथावच्चरितव्रतः ।</s-l><s-l>क्षत्रियो वा तपस्वी यो नान्यो विद्यात्कथंचन ॥ १३ ॥</s-l></s-lg><s-lg><s-l>इत्युक्तोऽङ्गिरसां श्रेष्ठमामन्त्र्य प्रतिपूज्य च ।</s-l><s-l>जगाम सहसा रामं महेन्द्रं पर्वतं प्रति ॥ १४ ॥</s-l></s-lg><s-lg><s-l>स तु राममुपागम्य शिरसाभिप्रणम्य च ।</s-l><s-l>ब्राह्मणो भार्गवोऽस्मीति गौरवेणाभ्यगच्छत ॥ १५ ॥</s-l></s-lg><s-lg><s-l>रामस्तं प्रतिजग्राह पृष्ट्वा गोत्रादि सर्वशः ।</s-l><s-l>उष्यतां स्वागतं चेति प्रीतिमांश्चाभवद्भृशम् ॥ १६ ॥</s-l></s-lg><s-lg><s-l>तत्र कर्णस्य वसतो महेन्द्रे पर्वतोत्तमे ।</s-l><s-l>गन्धर्वै राक्षसैर्यक्षैर्देवैश्चासीत्समागमः ॥ १७ ॥</s-l></s-lg><s-lg><s-l>स तत्रेष्वस्त्रमकरोद्भृगुश्रेष्ठाद्यथाविधि ।</s-l><s-l>प्रियश्चाभवदत्यर्थं देवगन्धर्वरक्षसाम् ॥ १८ ॥</s-l></s-lg><s-lg><s-l>स कदाचित्समुद्रान्ते विचरन्नाश्रमान्तिके ।</s-l><s-l>एकः खड्गधनुष्पाणिः परिचक्राम सूतजः ॥ १९ ॥</s-l></s-lg><s-lg><s-l>सोऽग्निहोत्रप्रसक्तस्य कस्यचिद्ब्रह्मवादिनः ।</s-l><s-l>जघानाज्ञानतः पार्थ होमधेनुं यदृच्छया ॥ २० ॥</s-l></s-lg><s-lg><s-l>तदज्ञानकृतं मत्वा ब्राह्मणाय न्यवेदयत् ।</s-l><s-l>कर्णः प्रसादयंश्चैनमिदमित्यब्रवीद्वचः ॥ २१ ॥</s-l></s-lg><s-lg><s-l>अबुद्धिपूर्वं भगवन्धेनुरेषा हता तव ।</s-l><s-l>मया तत्र प्रसादं मे कुरुष्वेति पुनः पुनः ॥ २२ ॥</s-l></s-lg><s-lg><s-l>तं स विप्रोऽब्रवीत्क्रुद्धो वाचा निर्भर्त्सयन्निव ।</s-l><s-l>दुराचार वधार्हस्त्वं फलं प्राप्नुहि दुर्मते ॥ २३ ॥</s-l></s-lg><s-lg><s-l>येन विस्पर्धसे नित्यं यदर्थं घटसेऽनिशम् ।</s-l><s-l>युध्यतस्तेन ते पाप भूमिश्चक्रं ग्रसिष्यति ॥ २४ ॥</s-l></s-lg><s-lg><s-l>ततश्चक्रे महीग्रस्ते मूर्धानं ते विचेतसः ।</s-l><s-l>पातयिष्यति विक्रम्य शत्रुर्गच्छ नराधम ॥ २५ ॥</s-l></s-lg><s-lg><s-l>यथेयं गौर्हता मूढ प्रमत्तेन त्वया मम ।</s-l><s-l>प्रमत्तस्यैवमेवान्यः शिरस्ते पातयिष्यति ॥ २६ ॥</s-l></s-lg><s-lg><s-l>ततः प्रसादयामास पुनस्तं द्विजसत्तमम् ।</s-l><s-l>गोभिर्धनैश्च रत्नैश्च स चैनं पुनरब्रवीत् ॥ २७ ॥</s-l></s-lg><s-lg><s-l>नेदं मद्व्याहृतं कुर्यात्सर्वलोकोऽपि वै मृषा ।</s-l><s-l>गच्छ वा तिष्ठ वा यद्वा कार्यं ते तत्समाचर ॥ २८ ॥</s-l></s-lg><s-lg><s-l>इत्युक्तो ब्राह्मणेनाथ कर्णो दैन्यादधोमुखः ।</s-l><s-l>राममभ्यागमद्भीतस्तदेव मनसा स्मरन् ॥ २९ ॥</s-l></s-lg>