<s-lg><s-l> नारद उवाच ।</s-l><s-l>कर्णस्तु समवाप्यैतदस्त्रं भार्गवनन्दनात् ।</s-l><s-l>दुर्योधनेन सहितो मुमुदे भरतर्षभ ॥ १ ॥</s-l></s-lg><s-lg><s-l>ततः कदाचिद्राजानः समाजग्मुः स्वयंवरे ।</s-l><s-l>कलिङ्गविषये राजन्राज्ञश्चित्राङ्गदस्य च ॥ २ ॥</s-l></s-lg><s-lg><s-l>श्रीमद्राजपुरं नाम नगरं तत्र भारत ।</s-l><s-l>राजानः शतशस्तत्र कन्यार्थं समुपागमन् ॥ ३ ॥</s-l></s-lg><s-lg><s-l>श्रुत्वा दुर्योधनस्तत्र समेतान्सर्वपार्थिवान् ।</s-l><s-l>रथेन काञ्चनाङ्गेन कर्णेन सहितो ययौ ॥ ४ ॥</s-l></s-lg><s-lg><s-l>ततः स्वयंवरे तस्मिन्संप्रवृत्ते महोत्सवे ।</s-l><s-l>समापेतुर्नृपतयः कन्यार्थे नृपसत्तम ॥ ५ ॥</s-l></s-lg><s-lg><s-l>शिशुपालो जरासंधो भीष्मको वक्र एव च ।</s-l><s-l>कपोतरोमा नीलश्च रुक्मी च दृढविक्रमः ॥ ६ ॥</s-l></s-lg><s-lg><s-l>सृगालश्च महाराज स्त्रीराज्याधिपतिश्च यः ।</s-l><s-l>अशोकः शतधन्वा च भोजो वीरश्च नामतः ॥ ७ ॥</s-l></s-lg><s-lg><s-l>एते चान्ये च बहवो दक्षिणां दिशमाश्रिताः ।</s-l><s-l>म्लेच्छाचार्याश्च राजानः प्राच्योदीच्याश्च भारत ॥ ८ ॥</s-l></s-lg><s-lg><s-l>काञ्चनाङ्गदिनः सर्वे बद्धजाम्बूनदस्रजः ।</s-l><s-l>सर्वे भास्वरदेहाश्च व्याघ्रा इव मदोत्कटाः ॥ ९ ॥</s-l></s-lg><s-lg><s-l>ततः समुपविष्टेषु तेषु राजसु भारत ।</s-l><s-l>विवेश रङ्गं सा कन्या धात्रीवर्षधरान्विता ॥ १० ॥</s-l></s-lg><s-lg><s-l>ततः संश्राव्यमाणेषु राज्ञां नामसु भारत ।</s-l><s-l>अत्यक्रामद्धार्तराष्ट्रं सा कन्या वरवर्णिनी ॥ ११ ॥</s-l></s-lg><s-lg><s-l>दुर्योधनस्तु कौरव्यो नामर्षयत लङ्घनम् ।</s-l><s-l>प्रत्यषेधच्च तां कन्यामसत्कृत्य नराधिपान् ॥ १२ ॥</s-l></s-lg><s-lg><s-l>स वीर्यमदमत्तत्वाद्भीष्मद्रोणावुपाश्रितः ।</s-l><s-l>रथमारोप्य तां कन्यामाजुहाव नराधिपान् ॥ १३ ॥</s-l></s-lg><s-lg><s-l>तमन्वयाद्रथी खड्गी भद्धगोधाङ्गुलित्रवान् ।</s-l><s-l>कर्णः शस्त्रभृतां श्रेष्ठः पृष्ठतः पुरुषर्षभ ॥ १४ ॥</s-l></s-lg><s-lg><s-l>ततो विमर्दः सुमहान्राज्ञामासीद्युधिष्ठिर ।</s-l><s-l>संनह्यतां तनुत्राणि रथान्योजयतामपि ॥ १५ ॥</s-l></s-lg><s-lg><s-l>तेऽभ्यधावन्त संक्रुद्धाः कर्णदुर्योधनावुभौ ।</s-l><s-l>शरवर्षाणि मुञ्चन्तो मेघाः पर्वतयोरिव ॥ १६ ॥</s-l></s-lg><s-lg><s-l>कर्णस्तेषामापततामेकैकेन क्षुरेण ह ।</s-l><s-l>धनूंषि सशरावापान्यपातयत भूतले ॥ १७ ॥</s-l></s-lg><s-lg><s-l>ततो विधनुषः कांश्चित्कांश्चिदुद्यतकार्मुकान् ।</s-l><s-l>कांश्चिदुद्वहतो बाणान्रथशक्तिगदास्तथा ॥ १८ ॥</s-l></s-lg><s-lg><s-l>लाघवादाकुलीकृत्य कर्णः प्रहरतां वरः ।</s-l><s-l>हतसूतांश्च भूयिष्ठानवजिग्ये नराधिपान् ॥ १९ ॥</s-l></s-lg><s-lg><s-l>ते स्वयं त्वरयन्तोऽश्वान्याहि याहीति वादिनः ।</s-l><s-l>व्यपेयुस्ते रणं हित्वा राजानो भग्नमानसाः ॥ २० ॥</s-l></s-lg><s-lg><s-l>दुर्योधनस्तु कर्णेन पाल्यमानोऽभ्ययात्तदा ।</s-l><s-l>हृष्टः कन्यामुपादाय नगरं नागसाह्वयम् ॥ २१ ॥</s-l></s-lg>