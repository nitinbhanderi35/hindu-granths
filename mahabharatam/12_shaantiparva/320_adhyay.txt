<s-lg><s-l> भीष्म उवाच ।</s-l><s-l>इत्येवमुक्त्वा वचनं ब्रह्मर्षिः सुमहातपाः ।</s-l><s-l>प्रातिष्ठत शुकः सिद्धिं हित्वा लोकांश्चतुर्विधान् ॥ १ ॥</s-l></s-lg><s-lg><s-l>तमो ह्यष्टविधं हित्वा जहौ पञ्चविधं रजः ।</s-l><s-l>ततः सत्त्वं जहौ धीमांस्तदद्भुतमिवाभवत् ॥ २ ॥</s-l></s-lg><s-lg><s-l>ततस्तस्मिन्पदे नित्ये निर्गुणे लिङ्गवर्जिते ।</s-l><s-l>ब्रह्मणि प्रत्यतिष्ठत्स विधूमोऽग्निरिव ज्वलन् ॥ ३ ॥</s-l></s-lg><s-lg><s-l>उल्कापाता दिशां दाहा भूमिकम्पास्तथैव च ।</s-l><s-l>प्रादुर्भूताः क्षणे तस्मिंस्तदद्भुतमिवाभवत् ॥ ४ ॥</s-l></s-lg><s-lg><s-l>द्रुमाः शाखाश्च मुमुचुः शिखराणि च पर्वताः ।</s-l><s-l>निर्घातशब्दैश्च गिरिर्हिमवान्दीर्यतीव ह ॥ ५ ॥</s-l></s-lg><s-lg><s-l>न बभासे सहस्रांशुर्न जज्वाल च पावकः ।</s-l><s-l>ह्रदाश्च सरितश्चैव चुक्षुभुः सागरास्तथा ॥ ६ ॥</s-l></s-lg><s-lg><s-l>ववर्ष वासवस्तोयं रसवच्च सुगन्धि च ।</s-l><s-l>ववौ समीरणश्चापि दिव्यगन्धवहः शुचिः ॥ ७ ॥</s-l></s-lg><s-lg><s-l>स शृङ्गेऽप्रतिमे दिव्ये हिमवन्मेरुसंभवे ।</s-l><s-l>संश्लिष्टे श्वेतपीते द्वे रुक्मरूप्यमये शुभे ॥ ८ ॥</s-l></s-lg><s-lg><s-l>शतयोजनविस्तारे तिर्यगूर्ध्वं च भारत ।</s-l><s-l>उदीचीं दिशमाश्रित्य रुचिरे संददर्श ह ॥ ९ ॥</s-l></s-lg><s-lg><s-l>सोऽविशङ्केन मनसा तथैवाभ्यपतच्छुकः ।</s-l><s-l>ततः पर्वतशृङ्गे द्वे सहसैव द्विधाकृते ।</s-l><s-l>अदृश्येतां महाराज तदद्भुतमिवाभवत् ॥ १० ॥</s-l></s-lg><s-lg><s-l>ततः पर्वतशृङ्गाभ्यां सहसैव विनिःसृतः ।</s-l><s-l>न च प्रतिजघानास्य स गतिं पर्वतोत्तमः ॥ ११ ॥</s-l></s-lg><s-lg><s-l>ततो महानभूच्छब्दो दिवि सर्वदिवौकसाम् ।</s-l><s-l>गन्धर्वाणामृषीणां च ये च शैलनिवासिनः ॥ १२ ॥</s-l></s-lg><s-lg><s-l>दृष्ट्वा शुकमतिक्रान्तं पर्वतं च द्विधाकृतम् ।</s-l><s-l>साधु साध्विति तत्रासीन्नादः सर्वत्र भारत ॥ १३ ॥</s-l></s-lg><s-lg><s-l>स पूज्यमानो देवैश्च गन्धर्वैरृषिभिस्तथा ।</s-l><s-l>यक्षराक्षससंघैश्च विद्याधरगणैस्तथा ॥ १४ ॥</s-l></s-lg><s-lg><s-l>दिव्यैः पुष्पैः समाकीर्णमन्तरिक्षं समन्ततः ।</s-l><s-l>आसीत्किल महाराज शुकाभिपतने तदा ॥ १५ ॥</s-l></s-lg><s-lg><s-l>ततो मन्दाकिनीं रम्यामुपरिष्टादभिव्रजन् ।</s-l><s-l>शुको ददर्श धर्मात्मा पुष्पितद्रुमकाननाम् ॥ १६ ॥</s-l></s-lg><s-lg><s-l>तस्यां क्रीडन्त्यभिरताः स्नान्ति चैवाप्सरोगणाः ।</s-l><s-l>शून्याकारं निराकाराः शुकं दृष्ट्वा विवाससः ॥ १७ ॥</s-l></s-lg><s-lg><s-l>तं प्रक्रमन्तमाज्ञाय पिता स्नेहसमन्वितः ।</s-l><s-l>उत्तमां गतिमास्थाय पृष्ठतोऽनुससार ह ॥ १८ ॥</s-l></s-lg><s-lg><s-l>शुकस्तु मारुतादूर्ध्वं गतिं कृत्वान्तरिक्षगाम् ।</s-l><s-l>दर्शयित्वा प्रभावं स्वं सर्वभूतोऽभवत्तदा ॥ १९ ॥</s-l></s-lg><s-lg><s-l>महायोगगतिं त्वग्र्यां व्यासोत्थाय महातपाः ।</s-l><s-l>निमेषान्तरमात्रेण शुकाभिपतनं ययौ ॥ २० ॥</s-l></s-lg><s-lg><s-l>स ददर्श द्विधा कृत्वा पर्वताग्रं शुकं गतम् ।</s-l><s-l>शशंसुरृषयस्तस्मै कर्म पुत्रस्य तत्तदा ॥ २१ ॥</s-l></s-lg><s-lg><s-l>ततः शुकेति दीर्घेण शैक्षेणाक्रन्दितस्तदा ।</s-l><s-l>स्वयं पित्रा स्वरेणोच्चैस्त्रीँल्लोकाननुनाद्य वै ॥ २२ ॥</s-l></s-lg><s-lg><s-l>शुकः सर्वगतो भूत्वा सर्वात्मा सर्वतोमुखः ।</s-l><s-l>प्रत्यभाषत धर्मात्मा भोःशब्देनानुनादयन् ॥ २३ ॥</s-l></s-lg><s-lg><s-l>तत एकाक्षरं नादं भो इत्येव समीरयन् ।</s-l><s-l>प्रत्याहरज्जगत्सर्वमुच्चैः स्थावरजङ्गमम् ॥ २४ ॥</s-l></s-lg><s-lg><s-l>ततः प्रभृति चाद्यापि शब्दानुच्चारितान्पृथक् ।</s-l><s-l>गिरिगह्वरपृष्ठेषु व्याजहार शुकं प्रति ॥ २५ ॥</s-l></s-lg><s-lg><s-l>अन्तर्हितः प्रभावं तु दर्शयित्वा शुकस्तदा ।</s-l><s-l>गुणान्संत्यज्य शब्दादीन्पदमध्यगमत्परम् ॥ २६ ॥</s-l></s-lg><s-lg><s-l>महिमानं तु तं दृष्ट्वा पुत्रस्यामिततेजसः ।</s-l><s-l>निषसाद गिरिप्रस्थे पुत्रमेवानुचिन्तयन् ॥ २७ ॥</s-l></s-lg><s-lg><s-l>ततो मन्दाकिनीतीरे क्रीडन्तोऽप्सरसां गणाः ।</s-l><s-l>आसाद्य तमृषिं सर्वाः संभ्रान्ता गतचेतसः ॥ २८ ॥</s-l></s-lg><s-lg><s-l>जले निलिल्यिरे काश्चित्काश्चिद्गुल्मान्प्रपेदिरे ।</s-l><s-l>वसनान्याददुः काश्चिद्दृष्ट्वा तं मुनिसत्तमम् ॥ २९ ॥</s-l></s-lg><s-lg><s-l>तां मुक्ततां तु विज्ञाय मुनिः पुत्रस्य वै तदा ।</s-l><s-l>सक्ततामात्मनश्चैव प्रीतोऽभूद्व्रीडितश्च ह ॥ ३० ॥</s-l></s-lg><s-lg><s-l>तं देवगन्धर्ववृतो महर्षिगणपूजितः ।</s-l><s-l>पिनाकहस्तो भगवानभ्यागच्छत शंकरः ॥ ३१ ॥</s-l></s-lg><s-lg><s-l>तमुवाच महादेवः सान्त्वपूर्वमिदं वचः ।</s-l><s-l>पुत्रशोकाभिसंतप्तं कृष्णद्वैपायनं तदा ॥ ३२ ॥</s-l></s-lg><s-lg><s-l>अग्नेर्भूमेरपां वायोरन्तरिक्षस्य चैव ह ।</s-l><s-l>वीर्येण सदृशः पुत्रस्त्वया मत्तः पुरा वृतः ॥ ३३ ॥</s-l></s-lg><s-lg><s-l>स तथालक्षणो जातस्तपसा तव संभृतः ।</s-l><s-l>मम चैव प्रभावेन ब्रह्मतेजोमयः शुचिः ॥ ३४ ॥</s-l></s-lg><s-lg><s-l>स गतिं परमां प्राप्तो दुष्प्रापामजितेन्द्रियैः ।</s-l><s-l>दैवतैरपि विप्रर्षे तं त्वं किमनुशोचसि ॥ ३५ ॥</s-l></s-lg><s-lg><s-l>यावत्स्थास्यन्ति गिरयो यावत्स्थास्यन्ति सागराः ।</s-l><s-l>तावत्तवाक्षया कीर्तिः सपुत्रस्य भविष्यति ॥ ३६ ॥</s-l></s-lg><s-lg><s-l>छायां स्वपुत्रसदृशीं सर्वतोऽनपगां सदा ।</s-l><s-l>द्रक्ष्यसे त्वं च लोकेऽस्मिन्मत्प्रसादान्महामुने ॥ ३७ ॥</s-l></s-lg><s-lg><s-l>सोऽनुनीतो भगवता स्वयं रुद्रेण भारत ।</s-l><s-l>छायां पश्यन्समावृत्तः स मुनिः परया मुदा ॥ ३८ ॥</s-l></s-lg><s-lg><s-l>इति जन्म गतिश्चैव शुकस्य भरतर्षभ ।</s-l><s-l>विस्तरेण मयाख्यातं यन्मां त्वं परिपृच्छसि ॥ ३९ ॥</s-l></s-lg><s-lg><s-l>एतदाचष्ट मे राजन्देवर्षिर्नारदः पुरा ।</s-l><s-l>व्यासश्चैव महायोगी संजल्पेषु पदे पदे ॥ ४० ॥</s-l></s-lg><s-lg><s-l>इतिहासमिमं पुण्यं मोक्षधर्मार्थसंहितम् ।</s-l><s-l>धारयेद्यः शमपरः स गच्छेत्परमां गतिम् ॥ ४१ ॥</s-l></s-lg>