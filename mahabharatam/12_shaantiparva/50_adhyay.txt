<s-lg><s-l> वैशंपायन उवाच ।</s-l><s-l>ततो रामस्य तत्कर्म श्रुत्वा राजा युधिष्ठिरः ।</s-l><s-l>विस्मयं परमं गत्वा प्रत्युवाच जनार्दनम् ॥ १ ॥</s-l></s-lg><s-lg><s-l>अहो रामस्य वार्ष्णेय शक्रस्येव महात्मनः ।</s-l><s-l>विक्रमो येन वसुधा क्रोधान्निःक्षत्रिया कृता ॥ २ ॥</s-l></s-lg><s-lg><s-l>गोभिः समुद्रेण तथा गोलाङ्गूलर्क्षवानरैः ।</s-l><s-l>गुप्ता रामभयोद्विग्नाः क्षत्रियाणां कुलोद्वहाः ॥ ३ ॥</s-l></s-lg><s-lg><s-l>अहो धन्यो हि लोकोऽयं सभाग्याश्च नरा भुवि ।</s-l><s-l>यत्र कर्मेदृशं धर्म्यं द्विजेन कृतमच्युत ॥ ४ ॥</s-l></s-lg><s-lg><s-l>तथा यान्तौ तदा तात तावच्युतयुधिष्ठिरौ ।</s-l><s-l>जग्मतुर्यत्र गाङ्गेयः शरतल्पगतः प्रभुः ॥ ५ ॥</s-l></s-lg><s-lg><s-l>ततस्ते ददृशुर्भीष्मं शरप्रस्तरशायिनम् ।</s-l><s-l>स्वरश्मिजालसंवीतं सायंसूर्यमिवानलम् ॥ ६ ॥</s-l></s-lg><s-lg><s-l>उपास्यमानं मुनिभिर्देवैरिव शतक्रतुम् ।</s-l><s-l>देशे परमधर्मिष्ठे नदीमोघवतीमनु ॥ ७ ॥</s-l></s-lg><s-lg><s-l>दूरादेव तमालोक्य कृष्णो राजा च धर्मराट् ।</s-l><s-l>चत्वारः पाण्डवाश्चैव ते च शारद्वतादयः ॥ ८ ॥</s-l></s-lg><s-lg><s-l>अवस्कन्द्याथ वाहेभ्यः संयम्य प्रचलं मनः ।</s-l><s-l>एकीकृत्येन्द्रियग्राममुपतस्थुर्महामुनीन् ॥ ९ ॥</s-l></s-lg><s-lg><s-l>अभिवाद्य च गोविन्दः सात्यकिस्ते च कौरवाः ।</s-l><s-l>व्यासादींस्तानृषीन्पश्चाद्गाङ्गेयमुपतस्थिरे ॥ १० ॥</s-l></s-lg><s-lg><s-l>तपोवृद्धिं ततः पृष्ट्वा गाङ्गेयं यदुकौरवाः ।</s-l><s-l>परिवार्य ततः सर्वे निषेदुः पुरुषर्षभाः ॥ ११ ॥</s-l></s-lg><s-lg><s-l>ततो निशम्य गाङ्गेयं शाम्यमानमिवानलम् ।</s-l><s-l>किंचिद्दीनमना भीष्ममिति होवाच केशवः ॥ १२ ॥</s-l></s-lg><s-lg><s-l>कच्चिज्ज्ञानानि ते राजन्प्रसन्नानि यथा पुरा ।</s-l><s-l>कच्चिदव्याकुला चैव बुद्धिस्ते वदतां वर ॥ १३ ॥</s-l></s-lg><s-lg><s-l>शराभिघातदुःखात्ते कच्चिद्गात्रं न दूयते ।</s-l><s-l>मानसादपि दुःखाद्धि शारीरं बलवत्तरम् ॥ १४ ॥</s-l></s-lg><s-lg><s-l>वरदानात्पितुः कामं छन्दमृत्युरसि प्रभो ।</s-l><s-l>शंतनोर्धर्मशीलस्य न त्वेतच्छमकारणम् ॥ १५ ॥</s-l></s-lg><s-lg><s-l>सुसूक्ष्मोऽपीह देहे वै शल्यो जनयते रुजम् ।</s-l><s-l>किं पुनः शरसंघातैश्चितस्य तव भारत ॥ १६ ॥</s-l></s-lg><s-lg><s-l>कामं नैतत्तवाख्येयं प्राणिनां प्रभवाप्ययौ ।</s-l><s-l>भवान्ह्युपदिशेच्छ्रेयो देवानामपि भारत ॥ १७ ॥</s-l></s-lg><s-lg><s-l>यद्धि भूतं भविष्यच्च भवच्च पुरुषर्षभ ।</s-l><s-l>सर्वं तज्ज्ञानवृद्धस्य तव पाणाविवाहितम् ॥ १८ ॥</s-l></s-lg><s-lg><s-l>संसारश्चैव भूतानां धर्मस्य च फलोदयः ।</s-l><s-l>विदितस्ते महाप्राज्ञ त्वं हि ब्रह्ममयो निधिः ॥ १९ ॥</s-l></s-lg><s-lg><s-l>त्वां हि राज्ये स्थितं स्फीते समग्राङ्गमरोगिणम् ।</s-l><s-l>स्त्रीसहस्रैः परिवृतं पश्यामीहोर्ध्वरेतसम् ॥ २० ॥</s-l></s-lg><s-lg><s-l>ऋते शांतनवाद्भीष्मात्त्रिषु लोकेषु पार्थिव ।</s-l><s-l>सत्यसंधान्महावीर्याच्छूराद्धर्मैकतत्परात् ॥ २१ ॥</s-l></s-lg><s-lg><s-l>मृत्युमावार्य तरसा शरप्रस्तरशायिनः ।</s-l><s-l>निसर्गप्रभवं किंचिन्न च तातानुशुश्रुम ॥ २२ ॥</s-l></s-lg><s-lg><s-l>सत्ये तपसि दाने च यज्ञाधिकरणे तथा ।</s-l><s-l>धनुर्वेदे च वेदे च नित्यं चैवान्ववेक्षणे ॥ २३ ॥</s-l></s-lg><s-lg><s-l>अनृशंसं शुचिं दान्तं सर्वभूतहिते रतम् ।</s-l><s-l>महारथं त्वत्सदृशं न कंचिदनुशुश्रुम ॥ २४ ॥</s-l></s-lg><s-lg><s-l>त्वं हि देवान्सगन्धर्वान्ससुरासुरराक्षसान् ।</s-l><s-l>शक्त एकरथेनैव विजेतुं नात्र संशयः ॥ २५ ॥</s-l></s-lg><s-lg><s-l>त्वं हि भीष्म महाबाहो वसूनां वासवोपमः ।</s-l><s-l>नित्यं विप्रैः समाख्यातो नवमोऽनवमो गुणैः ॥ २६ ॥</s-l></s-lg><s-lg><s-l>अहं हि त्वाभिजानामि यस्त्वं पुरुषसत्तम ।</s-l><s-l>त्रिदशेष्वपि विख्यातः स्वशक्त्या सुमहाबलः ॥ २७ ॥</s-l></s-lg><s-lg><s-l>मनुष्येषु मनुष्येन्द्र न दृष्टो न च मे श्रुतः ।</s-l><s-l>भवतो यो गुणैस्तुल्यः पृथिव्यां पुरुषः क्वचित् ॥ २८ ॥</s-l></s-lg><s-lg><s-l>त्वं हि सर्वैर्गुणै राजन्देवानप्यतिरिच्यसे ।</s-l><s-l>तपसा हि भवाञ्शक्तः स्रष्टुं लोकांश्चराचरान् ॥ २९ ॥</s-l></s-lg><s-lg><s-l>तदस्य तप्यमानस्य ज्ञातीनां संक्षयेण वै ।</s-l><s-l>ज्येष्ठस्य पाण्डुपुत्रस्य शोकं भीष्म व्यपानुद ॥ ३० ॥</s-l></s-lg><s-lg><s-l>ये हि धर्माः समाख्याताश्चातुर्वर्ण्यस्य भारत ।</s-l><s-l>चातुराश्रम्यसंसृष्टास्ते सर्वे विदितास्तव ॥ ३१ ॥</s-l></s-lg><s-lg><s-l>चातुर्वेद्ये च ये प्रोक्ताश्चातुर्होत्रे च भारत ।</s-l><s-l>सांख्ये योगे च नियता ये च धर्माः सनातनाः ॥ ३२ ॥</s-l></s-lg><s-lg><s-l>चातुर्वर्ण्येन यश्चैको धर्मो न स्म विरुध्यते ।</s-l><s-l>सेव्यमानः स चैवाद्यो गाङ्गेय विदितस्तव ॥ ३३ ॥</s-l></s-lg><s-lg><s-l>इतिहासपुराणं च कार्त्स्न्येन विदितं तव ।</s-l><s-l>धर्मशास्त्रं च सकलं नित्यं मनसि ते स्थितम् ॥ ३४ ॥</s-l></s-lg><s-lg><s-l>ये च केचन लोकेऽस्मिन्नर्थाः संशयकारकाः ।</s-l><s-l>तेषां छेत्ता नास्ति लोके त्वदन्यः पुरुषर्षभ ॥ ३५ ॥</s-l></s-lg><s-lg><s-l>स पाण्डवेयस्य मनःसमुत्थितं नरेन्द्र शोकं व्यपकर्ष मेधया ।</s-l><s-l>भवद्विधा ह्युत्तमबुद्धिविस्तरा विमुह्यमानस्य जनस्य शान्तये ॥ ३६ ॥</s-l></s-lg>