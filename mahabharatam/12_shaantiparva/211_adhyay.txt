<s-lg><s-l> युधिष्ठिर उवाच ।</s-l><s-l>केन वृत्तेन वृत्तज्ञो जनको मिथिलाधिपः ।</s-l><s-l>जगाम मोक्षं धर्मज्ञो भोगानुत्सृज्य मानुषान् ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>येन वृत्तेन वृत्तज्ञः स जगाम महत्सुखम् ॥ २ ॥</s-l></s-lg><s-lg><s-l>जनको जनदेवस्तु मिथिलायां जनाधिपः ।</s-l><s-l>और्ध्वदेहिकधर्माणामासीद्युक्तो विचिन्तने ॥ ३ ॥</s-l></s-lg><s-lg><s-l>तस्य स्म शतमाचार्या वसन्ति सततं गृहे ।</s-l><s-l>दर्शयन्तः पृथग्धर्मान्नानापाषण्डवादिनः ॥ ४ ॥</s-l></s-lg><s-lg><s-l>स तेषां प्रेत्यभावे च प्रेत्यजातौ विनिश्चये ।</s-l><s-l>आगमस्थः स भूयिष्ठमात्मतत्त्वे न तुष्यति ॥ ५ ॥</s-l></s-lg><s-lg><s-l>तत्र पञ्चशिखो नाम कापिलेयो महामुनिः ।</s-l><s-l>परिधावन्महीं कृत्स्नां जगाम मिथिलामपि ॥ ६ ॥</s-l></s-lg><s-lg><s-l>सर्वसंन्यासधर्माणां तत्त्वज्ञानविनिश्चये ।</s-l><s-l>सुपर्यवसितार्थश्च निर्द्वंद्वो नष्टसंशयः ॥ ७ ॥</s-l></s-lg><s-lg><s-l>ऋषीणामाहुरेकं यं कामादवसितं नृषु ।</s-l><s-l>शाश्वतं सुखमत्यन्तमन्विच्छन्स सुदुर्लभम् ॥ ८ ॥</s-l></s-lg><s-lg><s-l>यमाहुः कपिलं सांख्याः परमर्षिं प्रजापतिम् ।</s-l><s-l>स मन्ये तेन रूपेण विस्मापयति हि स्वयम् ॥ ९ ॥</s-l></s-lg><s-lg><s-l>आसुरेः प्रथमं शिष्यं यमाहुश्चिरजीविनम् ।</s-l><s-l>पञ्चस्रोतसि यः सत्रमास्ते वर्षसहस्रिकम् ॥ १० ॥</s-l></s-lg><s-lg><s-l>तं समासीनमागम्य मण्डलं कापिलं महत् ।</s-l><s-l>पुरुषावस्थमव्यक्तं परमार्थं निबोधयत् ॥ ११ ॥</s-l></s-lg><s-lg><s-l>इष्टिसत्रेण संसिद्धो भूयश्च तपसा मुनिः ।</s-l><s-l>क्षेत्रक्षेत्रज्ञयोर्व्यक्तिं बुबुधे देवदर्शनः ॥ १२ ॥</s-l></s-lg><s-lg><s-l>यत्तदेकाक्षरं ब्रह्म नानारूपं प्रदृश्यते ।</s-l><s-l>आसुरिर्मण्डले तस्मिन्प्रतिपेदे तदव्ययम् ॥ १३ ॥</s-l></s-lg><s-lg><s-l>तस्य पञ्चशिखः शिष्यो मानुष्या पयसा भृतः ।</s-l><s-l>ब्राह्मणी कपिला नाम काचिदासीत्कुटुम्बिनी ॥ १४ ॥</s-l></s-lg><s-lg><s-l>तस्याः पुत्रत्वमागम्य स्त्रियाः स पिबति स्तनौ ।</s-l><s-l>ततः स कापिलेयत्वं लेभे बुद्धिं च नैष्ठिकीम् ॥ १५ ॥</s-l></s-lg><s-lg><s-l>एतन्मे भगवानाह कापिलेयाय संभवम् ।</s-l><s-l>तस्य तत्कापिलेयत्वं सर्ववित्त्वमनुत्तमम् ॥ १६ ॥</s-l></s-lg><s-lg><s-l>सामान्यं कपिलो ज्ञात्वा धर्मज्ञानामनुत्तमम् ।</s-l><s-l>उपेत्य शतमाचार्यान्मोहयामास हेतुभिः ॥ १७ ॥</s-l></s-lg><s-lg><s-l>जनकस्त्वभिसंरक्तः कापिलेयानुदर्शनात् ।</s-l><s-l>उत्सृज्य शतमाचार्यान्पृष्ठतोऽनुजगाम तम् ॥ १८ ॥</s-l></s-lg><s-lg><s-l>तस्मै परमकल्याय प्रणताय च धर्मतः ।</s-l><s-l>अब्रवीत्परमं मोक्षं यत्तत्सांख्यं विधीयते ॥ १९ ॥</s-l></s-lg><s-lg><s-l>जातिनिर्वेदमुक्त्वा हि कर्मनिर्वेदमब्रवीत् ।</s-l><s-l>कर्मनिर्वेदमुक्त्वा च सर्वनिर्वेदमब्रवीत् ॥ २० ॥</s-l></s-lg><s-lg><s-l>यदर्थं कर्मसंसर्गः कर्मणां च फलोदयः ।</s-l><s-l>तदनाश्वासिकं मोघं विनाशि चलमध्रुवम् ॥ २१ ॥</s-l></s-lg><s-lg><s-l>दृश्यमाने विनाशे च प्रत्यक्षे लोकसाक्षिके ।</s-l><s-l>आगमात्परमस्तीति ब्रुवन्नपि पराजितः ॥ २२ ॥</s-l></s-lg><s-lg><s-l>अनात्मा ह्यात्मनो मृत्युः क्लेशो मृत्युर्जरामयः ।</s-l><s-l>आत्मानं मन्यते मोहात्तदसम्यक्परं मतम् ॥ २३ ॥</s-l></s-lg><s-lg><s-l>अथ चेदेवमप्यस्ति यल्लोके नोपपद्यते ।</s-l><s-l>अजरोऽयममृत्युश्च राजासौ मन्यते तथा ॥ २४ ॥</s-l></s-lg><s-lg><s-l>अस्ति नास्तीति चाप्येतत्तस्मिन्नसति लक्षणे ।</s-l><s-l>किमधिष्ठाय तद्ब्रूयाल्लोकयात्राविनिश्चयम् ॥ २५ ॥</s-l></s-lg><s-lg><s-l>प्रत्यक्षं ह्येतयोर्मूलं कृतान्तैतिह्ययोरपि ।</s-l><s-l>प्रत्यक्षो ह्यागमोऽभिन्नः कृतान्तो वा न किंचन ॥ २६ ॥</s-l></s-lg><s-lg><s-l>यत्र तत्रानुमानेऽस्ति कृतं भावयतेऽपि वा ।</s-l><s-l>अन्यो जीवः शरीरस्य नास्तिकानां मते स्मृतः ॥ २७ ॥</s-l></s-lg><s-lg><s-l>रेतो वटकणीकायां घृतपाकाधिवासनम् ।</s-l><s-l>जातिस्मृतिरयस्कान्तः सूर्यकान्तोऽम्बुभक्षणम् ॥ २८ ॥</s-l></s-lg><s-lg><s-l>प्रेत्य भूतात्ययश्चैव देवताभ्युपयाचनम् ।</s-l><s-l>मृते कर्मनिवृत्तिश्च प्रमाणमिति निश्चयः ॥ २९ ॥</s-l></s-lg><s-lg><s-l>न त्वेते हेतवः सन्ति ये केचिन्मूर्तिसंस्थिताः ।</s-l><s-l>अमर्त्यस्य हि मर्त्येन सामान्यं नोपपद्यते ॥ ३० ॥</s-l></s-lg><s-lg><s-l>अविद्याकर्मचेष्टानां केचिदाहुः पुनर्भवम् ।</s-l><s-l>कारणं लोभमोहौ तु दोषाणां च निषेवणम् ॥ ३१ ॥</s-l></s-lg><s-lg><s-l>अविद्यां क्षेत्रमाहुर्हि कर्म बीजं तथा कृतम् ।</s-l><s-l>तृष्णासंजननं स्नेह एष तेषां पुनर्भवः ॥ ३२ ॥</s-l></s-lg><s-lg><s-l>तस्मिन्व्यूढे च दग्धे च चित्ते मरणधर्मिणि ।</s-l><s-l>अन्योऽन्याज्जायते देहस्तमाहुः सत्त्वसंक्षयम् ॥ ३३ ॥</s-l></s-lg><s-lg><s-l>यदा स रूपतश्चान्यो जातितः श्रुतितोऽर्थतः ।</s-l><s-l>कथमस्मिन्स इत्येव संबन्धः स्यादसंहितः ॥ ३४ ॥</s-l></s-lg><s-lg><s-l>एवं सति च का प्रीतिर्दानविद्यातपोबलैः ।</s-l><s-l>यदन्याचरितं कर्म सर्वमन्यः प्रपद्यते ॥ ३५ ॥</s-l></s-lg><s-lg><s-l>यदा ह्ययमिहैवान्यैः प्राकृतैर्दुःखितो भवेत् ।</s-l><s-l>सुखितैर्दुःखितैर्वापि दृश्योऽप्यस्य विनिर्णयः ॥ ३६ ॥</s-l></s-lg><s-lg><s-l>तथा हि मुसलैर्हन्युः शरीरं तत्पुनर्भवेत् ।</s-l><s-l>पृथग्ज्ञानं यदन्यच्च येनैतन्नोपलभ्यते ॥ ३७ ॥</s-l></s-lg><s-lg><s-l>ऋतुः संवत्सरस्तिथ्यः शीतोष्णे च प्रियाप्रिये ।</s-l><s-l>यथातीतानि पश्यन्ति तादृशः सत्त्वसंक्षयः ॥ ३८ ॥</s-l></s-lg><s-lg><s-l>जरया हि परीतस्य मृत्युना वा विनाशिना ।</s-l><s-l>दुर्बलं दुर्बलं पूर्वं गृहस्येव विनश्यति ॥ ३९ ॥</s-l></s-lg><s-lg><s-l>इन्द्रियाणि मनो वायुः शोणितं मांसमस्थि च ।</s-l><s-l>आनुपूर्व्या विनश्यन्ति स्वं धातुमुपयान्ति च ॥ ४० ॥</s-l></s-lg><s-lg><s-l>लोकयात्राविधानं च दानधर्मफलागमः ।</s-l><s-l>यदर्थं वेदशब्दाश्च व्यवहाराश्च लौकिकाः ॥ ४१ ॥</s-l></s-lg><s-lg><s-l>इति सम्यङ्मनस्येते बहवः सन्ति हेतवः ।</s-l><s-l>एतदस्तीदमस्तीति न किंचित्प्रतिपद्यते ॥ ४२ ॥</s-l></s-lg><s-lg><s-l>तेषां विमृशतामेवं तत्तत्समभिधावताम् ।</s-l><s-l>क्वचिन्निविशते बुद्धिस्तत्र जीर्यति वृक्षवत् ॥ ४३ ॥</s-l></s-lg><s-lg><s-l>एवमर्थैरनर्थैश्च दुःखिताः सर्वजन्तवः ।</s-l><s-l>आगमैरपकृष्यन्ते हस्तिपैर्हस्तिनो यथा ॥ ४४ ॥</s-l></s-lg><s-lg><s-l>अर्थांस्तथात्यन्तसुखावहांश्च लिप्सन्त एते बहवो विशुल्काः ।</s-l><s-l>महत्तरं दुःखमभिप्रपन्ना हित्वामिषं मृत्युवशं प्रयान्ति ॥ ४५ ॥</s-l></s-lg><s-lg><s-l>विनाशिनो ह्यध्रुवजीवितस्य किं बन्धुभिर्मित्रपरिग्रहैश्च ।</s-l><s-l>विहाय यो गच्छति सर्वमेव क्षणेन गत्वा न निवर्तते च ॥ ४६ ॥</s-l></s-lg><s-lg><s-l>भूव्योमतोयानलवायवो हि सदा शरीरं परिपालयन्ति ।</s-l><s-l>इतीदमालक्ष्य कुतो रतिर्भवेद्विनाशिनो ह्यस्य न शर्म विद्यते ॥ ४७ ॥</s-l></s-lg><s-lg><s-l>इदमनुपधि वाक्यमच्छलं परमनिरामयमात्मसाक्षिकम् ।</s-l><s-l>नरपतिरभिवीक्ष्य विस्मितः पुनरनुयोक्तुमिदं प्रचक्रमे ॥ ४८ ॥</s-l></s-lg>