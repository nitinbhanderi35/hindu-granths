<s-lg><s-l> जनमेजय उवाच ।</s-l><s-l>शरतल्पे शयानस्तु भरतानां पितामहः ।</s-l><s-l>कथमुत्सृष्टवान्देहं कं च योगमधारयत् ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>शृणुष्वावहितो राजञ्शुचिर्भूत्वा समाहितः ।</s-l><s-l>भीष्मस्य कुरुशार्दूल देहोत्सर्गं महात्मनः ॥ २ ॥</s-l></s-lg><s-lg><s-l>निवृत्तमात्रे त्वयन उत्तरे वै दिवाकरे ।</s-l><s-l>समावेशयदात्मानमात्मन्येव समाहितः ॥ ३ ॥</s-l></s-lg><s-lg><s-l>विकीर्णांशुरिवादित्यो भीष्मः शरशतैश्चितः ।</s-l><s-l>शिश्ये परमया लक्ष्म्या वृतो ब्राह्मणसत्तमैः ॥ ४ ॥</s-l></s-lg><s-lg><s-l>व्यासेन वेदश्रवसा नारदेन सुरर्षिणा ।</s-l><s-l>देवस्थानेन वात्स्येन तथाश्मकसुमन्तुना ॥ ५ ॥</s-l></s-lg><s-lg><s-l>एतैश्चान्यैर्मुनिगणैर्महाभागैर्महात्मभिः ।</s-l><s-l>श्रद्धादमपुरस्कारैर्वृतश्चन्द्र इव ग्रहैः ॥ ६ ॥</s-l></s-lg><s-lg><s-l>भीष्मस्तु पुरुषव्याघ्रः कर्मणा मनसा गिरा ।</s-l><s-l>शरतल्पगतः कृष्णं प्रदध्यौ प्राञ्जलिः स्थितः ॥ ७ ॥</s-l></s-lg><s-lg><s-l>स्वरेण पुष्टनादेन तुष्टाव मधुसूदनम् ।</s-l><s-l>योगेश्वरं पद्मनाभं विष्णुं जिष्णुं जगत्पतिम् ॥ ८ ॥</s-l></s-lg><s-lg><s-l>कृताञ्जलिः शुचिर्भूत्वा वाग्विदां प्रवरः प्रभुम् ।</s-l><s-l>भीष्मः परमधर्मात्मा वासुदेवमथास्तुवत् ॥ ९ ॥</s-l></s-lg><s-lg><s-l>आरिराधयिषुः कृष्णं वाचं जिगमिषामि याम् ।</s-l><s-l>तया व्याससमासिन्या प्रीयतां पुरुषोत्तमः ॥ १० ॥</s-l></s-lg><s-lg><s-l>शुचिः शुचिषदं हंसं तत्परः परमेष्ठिनम् ।</s-l><s-l>युक्त्वा सर्वात्मनात्मानं तं प्रपद्ये प्रजापतिम् ॥ ११ ॥</s-l></s-lg><s-lg><s-l>यस्मिन्विश्वानि भूतानि तिष्ठन्ति च विशन्ति च ।</s-l><s-l>गुणभूतानि भूतेशे सूत्रे मणिगणा इव ॥ १२ ॥</s-l></s-lg><s-lg><s-l>यस्मिन्नित्ये तते तन्तौ दृढे स्रगिव तिष्ठति ।</s-l><s-l>सदसद्ग्रथितं विश्वं विश्वाङ्गे विश्वकर्मणि ॥ १३ ॥</s-l></s-lg><s-lg><s-l>हरिं सहस्रशिरसं सहस्रचरणेक्षणम् ।</s-l><s-l>प्राहुर्नारायणं देवं यं विश्वस्य परायणम् ॥ १४ ॥</s-l></s-lg><s-lg><s-l>अणीयसामणीयांसं स्थविष्ठं च स्थवीयसाम् ।</s-l><s-l>गरीयसां गरिष्ठं च श्रेष्ठं च श्रेयसामपि ॥ १५ ॥</s-l></s-lg><s-lg><s-l>यं वाकेष्वनुवाकेषु निषत्सूपनिषत्सु च ।</s-l><s-l>गृणन्ति सत्यकर्माणं सत्यं सत्येषु सामसु ॥ १६ ॥</s-l></s-lg><s-lg><s-l>चतुर्भिश्चतुरात्मानं सत्त्वस्थं सात्वतां पतिम् ।</s-l><s-l>यं दिव्यैर्देवमर्चन्ति गुह्यैः परमनामभिः ॥ १७ ॥</s-l></s-lg><s-lg><s-l>यं देवं देवकी देवी वसुदेवादजीजनत् ।</s-l><s-l>भौमस्य ब्रह्मणो गुप्त्यै दीप्तमग्निमिवारणिः ॥ १८ ॥</s-l></s-lg><s-lg><s-l>यमनन्यो व्यपेताशीरात्मानं वीतकल्मषम् ।</s-l><s-l>इष्ट्वानन्त्याय गोविन्दं पश्यत्यात्मन्यवस्थितम् ॥ १९ ॥</s-l></s-lg><s-lg><s-l>पुराणे पुरुषः प्रोक्तो ब्रह्मा प्रोक्तो युगादिषु ।</s-l><s-l>क्षये संकर्षणः प्रोक्तस्तमुपास्यमुपास्महे ॥ २० ॥</s-l></s-lg><s-lg><s-l>अतिवाय्विन्द्रकर्माणमतिसूर्याग्नितेजसम् ।</s-l><s-l>अतिबुद्धीन्द्रियात्मानं तं प्रपद्ये प्रजापतिम् ॥ २१ ॥</s-l></s-lg><s-lg><s-l>यं वै विश्वस्य कर्तारं जगतस्तस्थुषां पतिम् ।</s-l><s-l>वदन्ति जगतोऽध्यक्षमक्षरं परमं पदम् ॥ २२ ॥</s-l></s-lg><s-lg><s-l>हिरण्यवर्णं यं गर्भमदितिर्दैत्यनाशनम् ।</s-l><s-l>एकं द्वादशधा जज्ञे तस्मै सूर्यात्मने नमः ॥ २३ ॥</s-l></s-lg><s-lg><s-l>शुक्ले देवान्पितॄन्कृष्णे तर्पयत्यमृतेन यः ।</s-l><s-l>यश्च राजा द्विजातीनां तस्मै सोमात्मने नमः ॥ २४ ॥</s-l></s-lg><s-lg><s-l>महतस्तमसः पारे पुरुषं ज्वलनद्युतिम् ।</s-l><s-l>यं ज्ञात्वा मृत्युमत्येति तस्मै ज्ञेयात्मने नमः ॥ २५ ॥</s-l></s-lg><s-lg><s-l>यं बृहन्तं बृहत्युक्थे यमग्नौ यं महाध्वरे ।</s-l><s-l>यं विप्रसंघा गायन्ति तस्मै वेदात्मने नमः ॥ २६ ॥</s-l></s-lg><s-lg><s-l>ऋग्यजुःसामधामानं दशार्धहविराकृतिम् ।</s-l><s-l>यं सप्ततन्तुं तन्वन्ति तस्मै यज्ञात्मने नमः ॥ २७ ॥</s-l></s-lg><s-lg><s-l>यः सुपर्णो यजुर्नाम छन्दोगात्रस्त्रिवृच्छिराः ।</s-l><s-l>रथंतरबृहत्यक्षस्तस्मै स्तोत्रात्मने नमः ॥ २८ ॥</s-l></s-lg><s-lg><s-l>यः सहस्रसवे सत्रे जज्ञे विश्वसृजामृषिः ।</s-l><s-l>हिरण्यवर्णः शकुनिस्तस्मै हंसात्मने नमः ॥ २९ ॥</s-l></s-lg><s-lg><s-l>पदाङ्गं संधिपर्वाणं स्वरव्यञ्जनलक्षणम् ।</s-l><s-l>यमाहुरक्षरं नित्यं तस्मै वागात्मने नमः ॥ ३० ॥</s-l></s-lg><s-lg><s-l>यश्चिनोति सतां सेतुमृतेनामृतयोनिना ।</s-l><s-l>धर्मार्थव्यवहाराङ्गैस्तस्मै सत्यात्मने नमः ॥ ३१ ॥</s-l></s-lg><s-lg><s-l>यं पृथग्धर्मचरणाः पृथग्धर्मफलैषिणः ।</s-l><s-l>पृथग्धर्मैः समर्चन्ति तस्मै धर्मात्मने नमः ॥ ३२ ॥</s-l></s-lg><s-lg><s-l>यं तं व्यक्तस्थमव्यक्तं विचिन्वन्ति महर्षयः ।</s-l><s-l>क्षेत्रे क्षेत्रज्ञमासीनं तस्मै क्षेत्रात्मने नमः ॥ ३३ ॥</s-l></s-lg><s-lg><s-l>यं दृगात्मानमात्मस्थं वृतं षोडशभिर्गुणैः ।</s-l><s-l>प्राहुः सप्तदशं सांख्यास्तस्मै सांख्यात्मने नमः ॥ ३४ ॥</s-l></s-lg><s-lg><s-l>यं विनिद्रा जितश्वासाः सत्त्वस्थाः संयतेन्द्रियाः ।</s-l><s-l>ज्योतिः पश्यन्ति युञ्जानास्तस्मै योगात्मने नमः ॥ ३५ ॥</s-l></s-lg><s-lg><s-l>अपुण्यपुण्योपरमे यं पुनर्भवनिर्भयाः ।</s-l><s-l>शान्ताः संन्यासिनो यान्ति तस्मै मोक्षात्मने नमः ॥ ३६ ॥</s-l></s-lg><s-lg><s-l>योऽसौ युगसहस्रान्ते प्रदीप्तार्चिर्विभावसुः ।</s-l><s-l>संभक्षयति भूतानि तस्मै घोरात्मने नमः ॥ ३७ ॥</s-l></s-lg><s-lg><s-l>संभक्ष्य सर्वभूतानि कृत्वा चैकार्णवं जगत् ।</s-l><s-l>बालः स्वपिति यश्चैकस्तस्मै मायात्मने नमः ॥ ३८ ॥</s-l></s-lg><s-lg><s-l>सहस्रशिरसे तस्मै पुरुषायामितात्मने ।</s-l><s-l>चतुःसमुद्रपर्याययोगनिद्रात्मने नमः ॥ ३९ ॥</s-l></s-lg><s-lg><s-l>अजस्य नाभावध्येकं यस्मिन्विश्वं प्रतिष्ठितम् ।</s-l><s-l>पुष्करं पुष्कराक्षस्य तस्मै पद्मात्मने नमः ॥ ४० ॥</s-l></s-lg><s-lg><s-l>यस्य केशेषु जीमूता नद्यः सर्वाङ्गसंधिषु ।</s-l><s-l>कुक्षौ समुद्राश्चत्वारस्तस्मै तोयात्मने नमः ॥ ४१ ॥</s-l></s-lg><s-lg><s-l>युगेष्वावर्तते योंऽशैर्दिनर्त्वयनहायनैः ।</s-l><s-l>सर्गप्रलययोः कर्ता तस्मै कालात्मने नमः ॥ ४२ ॥</s-l></s-lg><s-lg><s-l>ब्रह्म वक्त्रं भुजौ क्षत्रं कृत्स्नमूरूदरं विशः ।</s-l><s-l>पादौ यस्याश्रिताः शूद्रास्तस्मै वर्णात्मने नमः ॥ ४३ ॥</s-l></s-lg><s-lg><s-l>यस्याग्निरास्यं द्यौर्मूर्धा खं नाभिश्चरणौ क्षितिः ।</s-l><s-l>सूर्यश्चक्षुर्दिशः श्रोत्रे तस्मै लोकात्मने नमः ॥ ४४ ॥</s-l></s-lg><s-lg><s-l>विषये वर्तमानानां यं तं वैशेषिकैर्गुणैः ।</s-l><s-l>प्राहुर्विषयगोप्तारं तस्मै गोप्त्रात्मने नमः ॥ ४५ ॥</s-l></s-lg><s-lg><s-l>अन्नपानेन्धनमयो रसप्राणविवर्धनः ।</s-l><s-l>यो धारयति भूतानि तस्मै प्राणात्मने नमः ॥ ४६ ॥</s-l></s-lg><s-lg><s-l>परः कालात्परो यज्ञात्परः सदसतोश्च यः ।</s-l><s-l>अनादिरादिर्विश्वस्य तस्मै विश्वात्मने नमः ॥ ४७ ॥</s-l></s-lg><s-lg><s-l>यो मोहयति भूतानि स्नेहरागानुबन्धनैः ।</s-l><s-l>सर्गस्य रक्षणार्थाय तस्मै मोहात्मने नमः ॥ ४८ ॥</s-l></s-lg><s-lg><s-l>आत्मज्ञानमिदं ज्ञानं ज्ञात्वा पञ्चस्ववस्थितम् ।</s-l><s-l>यं ज्ञानिनोऽधिगच्छन्ति तस्मै ज्ञानात्मने नमः ॥ ४९ ॥</s-l></s-lg><s-lg><s-l>अप्रमेयशरीराय सर्वतोऽनन्तचक्षुषे ।</s-l><s-l>अपारपरिमेयाय तस्मै चिन्त्यात्मने नमः ॥ ५० ॥</s-l></s-lg><s-lg><s-l>जटिने दण्डिने नित्यं लम्बोदरशरीरिणे ।</s-l><s-l>कमण्डलुनिषङ्गाय तस्मै ब्रह्मात्मने नमः ॥ ५१ ॥</s-l></s-lg><s-lg><s-l>शूलिने त्रिदशेशाय त्र्यम्बकाय महात्मने ।</s-l><s-l>भस्मदिग्धोर्ध्वलिङ्गाय तस्मै रुद्रात्मने नमः ॥ ५२ ॥</s-l></s-lg><s-lg><s-l>पञ्चभूतात्मभूताय भूतादिनिधनात्मने ।</s-l><s-l>अक्रोधद्रोहमोहाय तस्मै शान्तात्मने नमः ॥ ५३ ॥</s-l></s-lg><s-lg><s-l>यस्मिन्सर्वं यतः सर्वं यः सर्वं सर्वतश्च यः ।</s-l><s-l>यश्च सर्वमयो नित्यं तस्मै सर्वात्मने नमः ॥ ५४ ॥</s-l></s-lg><s-lg><s-l>विश्वकर्मन्नमस्तेऽस्तु विश्वात्मन्विश्वसंभव ।</s-l><s-l>अपवर्गोऽसि भूतानां पञ्चानां परतः स्थितः ॥ ५५ ॥</s-l></s-lg><s-lg><s-l>नमस्ते त्रिषु लोकेषु नमस्ते परतस्त्रिषु ।</s-l><s-l>नमस्ते दिक्षु सर्वासु त्वं हि सर्वपरायणम् ॥ ५६ ॥</s-l></s-lg><s-lg><s-l>नमस्ते भगवन्विष्णो लोकानां प्रभवाप्यय ।</s-l><s-l>त्वं हि कर्ता हृषीकेश संहर्ता चापराजितः ॥ ५७ ॥</s-l></s-lg><s-lg><s-l>तेन पश्यामि ते दिव्यान्भावान्हि त्रिषु वर्त्मसु ।</s-l><s-l>तच्च पश्यामि तत्त्वेन यत्ते रूपं सनातनम् ॥ ५८ ॥</s-l></s-lg><s-lg><s-l>दिवं ते शिरसा व्याप्तं पद्भ्यां देवी वसुंधरा ।</s-l><s-l>विक्रमेण त्रयो लोकाः पुरुषोऽसि सनातनः ॥ ५९ ॥</s-l></s-lg><s-lg><s-l>अतसीपुष्पसंकाशं पीतवाससमच्युतम् ।</s-l><s-l>ये नमस्यन्ति गोविन्दं न तेषां विद्यते भयम् ॥ ६० ॥</s-l></s-lg><s-lg><s-l>यथा विष्णुमयं सत्यं यथा विष्णुमयं हविः ।</s-l><s-l>यथा विष्णुमयं सर्वं पाप्मा मे नश्यतां तथा ॥ ६१ ॥</s-l></s-lg><s-lg><s-l>त्वां प्रपन्नाय भक्ताय गतिमिष्टां जिगीषवे ।</s-l><s-l>यच्छ्रेयः पुण्डरीकाक्ष तद्ध्यायस्व सुरोत्तम ॥ ६२ ॥</s-l></s-lg><s-lg><s-l>इति विद्यातपोयोनिरयोनिर्विष्णुरीडितः ।</s-l><s-l>वाग्यज्ञेनार्चितो देवः प्रीयतां मे जनार्दनः ॥ ६३ ॥</s-l></s-lg><s-lg><s-l>एतावदुक्त्वा वचनं भीष्मस्तद्गतमानसः ।</s-l><s-l>नम इत्येव कृष्णाय प्रणाममकरोत्तदा ॥ ६४ ॥</s-l></s-lg><s-lg><s-l>अभिगम्य तु योगेन भक्तिं भीष्मस्य माधवः ।</s-l><s-l>त्रैकाल्यदर्शनं ज्ञानं दिव्यं दातुं ययौ हरिः ॥ ६५ ॥</s-l></s-lg><s-lg><s-l>तस्मिन्नुपरते शब्दे ततस्ते ब्रह्मवादिनः ।</s-l><s-l>भीष्मं वाग्भिर्बाष्पकण्ठास्तमानर्चुर्महामतिम् ॥ ६६ ॥</s-l></s-lg><s-lg><s-l>ते स्तुवन्तश्च विप्राग्र्याः केशवं पुरुषोत्तमम् ।</s-l><s-l>भीष्मं च शनकैः सर्वे प्रशशंसुः पुनः पुनः ॥ ६७ ॥</s-l></s-lg><s-lg><s-l>विदित्वा भक्तियोगं तु भीष्मस्य पुरुषोत्तमः ।</s-l><s-l>सहसोत्थाय संहृष्टो यानमेवान्वपद्यत ॥ ६८ ॥</s-l></s-lg><s-lg><s-l>केशवः सात्यकिश्चैव रथेनैकेन जग्मतुः ।</s-l><s-l>अपरेण महात्मानौ युधिष्ठिरधनंजयौ ॥ ६९ ॥</s-l></s-lg><s-lg><s-l>भीमसेनो यमौ चोभौ रथमेकं समास्थितौ ।</s-l><s-l>कृपो युयुत्सुः सूतश्च संजयश्चापरं रथम् ॥ ७० ॥</s-l></s-lg><s-lg><s-l>ते रथैर्नगराकारैः प्रयाताः पुरुषर्षभाः ।</s-l><s-l>नेमिघोषेण महता कम्पयन्तो वसुंधराम् ॥ ७१ ॥</s-l></s-lg><s-lg><s-l>ततो गिरः पुरुषवरस्तवान्विता द्विजेरिताः पथि सुमनाः स शुश्रुवे ।</s-l><s-l>कृताञ्जलिं प्रणतमथापरं जनं स केशिहा मुदितमनाभ्यनन्दत ॥ ७२ ॥</s-l></s-lg>