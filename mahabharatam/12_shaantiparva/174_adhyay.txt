<s-lg><s-l> युधिष्ठिर उवाच ।</s-l><s-l>यद्यस्ति दत्तमिष्टं वा तपस्तप्तं तथैव च ।</s-l><s-l>गुरूणां चापि शुश्रूषा तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>आत्मनानर्थयुक्तेन पापे निविशते मनः ।</s-l><s-l>स कर्म कलुषं कृत्वा क्लेशे महति धीयते ॥ २ ॥</s-l></s-lg><s-lg><s-l>दुर्भिक्षादेव दुर्भिक्षं क्लेशात्क्लेशं भयाद्भयम् ।</s-l><s-l>मृतेभ्यः प्रमृतं यान्ति दरिद्राः पापकारिणः ॥ ३ ॥</s-l></s-lg><s-lg><s-l>उत्सवादुत्सवं यान्ति स्वर्गात्स्वर्गं सुखात्सुखम् ।</s-l><s-l>श्रद्दधानाश्च दान्ताश्च धनाढ्याः शुभकारिणः ॥ ४ ॥</s-l></s-lg><s-lg><s-l>व्यालकुञ्जरदुर्गेषु सर्पचोरभयेषु च ।</s-l><s-l>हस्तावापेन गच्छन्ति नास्तिकाः किमतः परम् ॥ ५ ॥</s-l></s-lg><s-lg><s-l>प्रियदेवातिथेयाश्च वदान्याः प्रियसाधवः ।</s-l><s-l>क्षेम्यमात्मवतां मार्गमास्थिता हस्तदक्षिणम् ॥ ६ ॥</s-l></s-lg><s-lg><s-l>पुलाका इव धान्येषु पुत्तिका इव पक्षिषु ।</s-l><s-l>तद्विधास्ते मनुष्येषु येषां धर्मो न कारणम् ॥ ७ ॥</s-l></s-lg><s-lg><s-l>सुशीघ्रमपि धावन्तं विधानमनुधावति ।</s-l><s-l>शेते सह शयानेन येन येन यथा कृतम् ॥ ८ ॥</s-l></s-lg><s-lg><s-l>उपतिष्ठति तिष्ठन्तं गच्छन्तमनुगच्छति ।</s-l><s-l>करोति कुर्वतः कर्म छायेवानुविधीयते ॥ ९ ॥</s-l></s-lg><s-lg><s-l>येन येन यथा यद्यत्पुरा कर्म समाचितम् ।</s-l><s-l>तत्तदेव नरो भुङ्क्ते नित्यं विहितमात्मना ॥ १० ॥</s-l></s-lg><s-lg><s-l>स्वकर्मफलविक्षिप्तं विधानपरिरक्षितम् ।</s-l><s-l>भूतग्राममिमं कालः समन्तात्परिकर्षति ॥ ११ ॥</s-l></s-lg><s-lg><s-l>अचोद्यमानानि यथा पुष्पाणि च फलानि च ।</s-l><s-l>स्वकालं नातिवर्तन्ते तथा कर्म पुराकृतम् ॥ १२ ॥</s-l></s-lg><s-lg><s-l>संमानश्चावमानश्च लाभालाभौ क्षयोदयौ ।</s-l><s-l>प्रवृत्ता विनिवर्तन्ते विधानान्ते पुनः पुनः ॥ १३ ॥</s-l></s-lg><s-lg><s-l>आत्मना विहितं दुःखमात्मना विहितं सुखम् ।</s-l><s-l>गर्भशय्यामुपादाय भुज्यते पौर्वदेहिकम् ॥ १४ ॥</s-l></s-lg><s-lg><s-l>बालो युवा च वृद्धश्च यत्करोति शुभाशुभम् ।</s-l><s-l>तस्यां तस्यामवस्थायां भुङ्क्ते जन्मनि जन्मनि ॥ १५ ॥</s-l></s-lg><s-lg><s-l>यथा धेनुसहस्रेषु वत्सो विन्दति मातरम् ।</s-l><s-l>तथा पूर्वकृतं कर्म कर्तारमनुगच्छति ॥ १६ ॥</s-l></s-lg><s-lg><s-l>समुन्नमग्रतो वस्त्रं पश्चाच्छुध्यति कर्मणा ।</s-l><s-l>उपवासैः प्रतप्तानां दीर्घं सुखमनन्तकम् ॥ १७ ॥</s-l></s-lg><s-lg><s-l>दीर्घकालेन तपसा सेवितेन तपोवने ।</s-l><s-l>धर्मनिर्धूतपापानां संसिध्यन्ते मनोरथाः ॥ १८ ॥</s-l></s-lg><s-lg><s-l>शकुनीनामिवाकाशे मत्स्यानामिव चोदके ।</s-l><s-l>पदं यथा न दृश्येत तथा ज्ञानविदां गतिः ॥ १९ ॥</s-l></s-lg><s-lg><s-l>अलमन्यैरुपालम्भैः कीर्तितैश्च व्यतिक्रमैः ।</s-l><s-l>पेशलं चानुरूपं च कर्तव्यं हितमात्मनः ॥ २० ॥</s-l></s-lg>