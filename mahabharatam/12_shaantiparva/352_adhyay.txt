<s-lg><s-l> ब्राह्मण उवाच ।</s-l><s-l>आश्चर्यं नात्र संदेहः सुप्रीतोऽस्मि भुजंगम ।</s-l><s-l>अन्वर्थोपगतैर्वाक्यैः पन्थानं चास्मि दर्शितः ॥ १ ॥</s-l></s-lg><s-lg><s-l>स्वस्ति तेऽस्तु गमिष्यामि साधो भुजगसत्तम ।</s-l><s-l>स्मरणीयोऽस्मि भवता संप्रेषणनियोजनैः ॥ २ ॥</s-l></s-lg><s-lg><s-l> नाग उवाच ।</s-l><s-l>अनुक्त्वा मद्गतं कार्यं क्वेदानीं प्रस्थितो भवान् ।</s-l><s-l>उच्यतां द्विज यत्कार्यं यदर्थं त्वमिहागतः ॥ ३ ॥</s-l></s-lg><s-lg><s-l>उक्तानुक्ते कृते कार्ये मामामन्त्र्य द्विजर्षभ ।</s-l><s-l>मया प्रत्यभ्यनुज्ञातस्ततो यास्यसि ब्राह्मण ॥ ४ ॥</s-l></s-lg><s-lg><s-l>न हि मां केवलं दृष्ट्वा त्यक्त्वा प्रणयवानिह ।</s-l><s-l>गन्तुमर्हसि विप्रर्षे वृक्षमूलगतो यथा ॥ ५ ॥</s-l></s-lg><s-lg><s-l>त्वयि चाहं द्विजश्रेष्ठ भवान्मयि न संशयः ।</s-l><s-l>लोकोऽयं भवतः सर्वः का चिन्ता मयि तेऽनघ ॥ ६ ॥</s-l></s-lg><s-lg><s-l> ब्राह्मण उवाच ।</s-l><s-l>एवमेतन्महाप्राज्ञ विज्ञातार्थ भुजंगम ।</s-l><s-l>नातिरिक्तास्त्वया देवाः सर्वथैव यथातथम् ॥ ७ ॥</s-l></s-lg><s-lg><s-l>य एवाहं स एव त्वमेवमेतद्भुजंगम ।</s-l><s-l>अहं भवांश्च भूतानि सर्वे सर्वत्रगाः सदा ॥ ८ ॥</s-l></s-lg><s-lg><s-l>आसीत्तु मे भोगपते संशयः पुण्यसंचये ।</s-l><s-l>सोऽहमुञ्छव्रतं साधो चरिष्याम्यर्थदर्शनम् ॥ ९ ॥</s-l></s-lg><s-lg><s-l>एष मे निश्चयः साधो कृतः कारणवत्तरः ।</s-l><s-l>आमन्त्रयामि भद्रं ते कृतार्थोऽस्मि भुजंगम ॥ १० ॥</s-l></s-lg>