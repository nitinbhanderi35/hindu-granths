<s-lg><s-l> भीष्म उवाच ।</s-l><s-l>वृत्रस्य तु महाराज ज्वराविष्टस्य सर्वशः ।</s-l><s-l>अभवन्यानि लिङ्गानि शरीरे तानि मे शृणु ॥ १ ॥</s-l></s-lg><s-lg><s-l>ज्वलितास्योऽभवद्घोरो वैवर्ण्यं चागमत्परम् ।</s-l><s-l>गात्रकम्पश्च सुमहाञ्श्वासश्चाप्यभवन्महान् ।</s-l><s-l>रोमहर्षश्च तीव्रोऽभून्निःश्वासश्च महान्नृप ॥ २ ॥</s-l></s-lg><s-lg><s-l>शिवा चाशिवसंकाशा तस्य वक्त्रात्सुदारुणा ।</s-l><s-l>निष्पपात महाघोरा स्मृतिः सा तस्य भारत ।</s-l><s-l>उल्काश्च ज्वलितास्तस्य दीप्ताः पार्श्वे प्रपेदिरे ॥ ३ ॥</s-l></s-lg><s-lg><s-l>गृध्रकङ्कवडाश्चैव वाचोऽमुञ्चन्सुदारुणाः ।</s-l><s-l>वृत्रस्योपरि संहृष्टाश्चक्रवत्परिबभ्रमुः ॥ ४ ॥</s-l></s-lg><s-lg><s-l>ततस्तं रथमास्थाय देवाप्यायितमाहवे ।</s-l><s-l>वज्रोद्यतकरः शक्रस्तं दैत्यं प्रत्यवैक्षत ॥ ५ ॥</s-l></s-lg><s-lg><s-l>अमानुषमथो नादं स मुमोच महासुरः ।</s-l><s-l>व्यजृम्भत च राजेन्द्र तीव्रज्वरसमन्वितः ।</s-l><s-l>अथास्य जृम्भतः शक्रस्ततो वज्रमवासृजत् ॥ ६ ॥</s-l></s-lg><s-lg><s-l>स वज्रः सुमहातेजाः कालाग्निसदृशोपमः ।</s-l><s-l>क्षिप्रमेव महाकायं वृत्रं दैत्यमपातयत् ॥ ७ ॥</s-l></s-lg><s-lg><s-l>ततो नादः समभवत्पुनरेव समन्ततः ।</s-l><s-l>वृत्रं विनिहतं दृष्ट्वा देवानां भरतर्षभ ॥ ८ ॥</s-l></s-lg><s-lg><s-l>वृत्रं तु हत्वा भगवान्दानवारिर्महायशाः ।</s-l><s-l>वज्रेण विष्णुयुक्तेन दिवमेव समाविशत् ॥ ९ ॥</s-l></s-lg><s-lg><s-l>अथ वृत्रस्य कौरव्य शरीरादभिनिःसृता ।</s-l><s-l>ब्रह्महत्या महाघोरा रौद्रा लोकभयावहा ॥ १० ॥</s-l></s-lg><s-lg><s-l>करालदशना भीमा विकृता कृष्णपिङ्गला ।</s-l><s-l>प्रकीर्णमूर्धजा चैव घोरनेत्रा च भारत ॥ ११ ॥</s-l></s-lg><s-lg><s-l>कपालमालिनी चैव कृशा च भरतर्षभ ।</s-l><s-l>रुधिरार्द्रा च धर्मज्ञ चीरवस्त्रनिवासिनी ॥ १२ ॥</s-l></s-lg><s-lg><s-l>साभिनिष्क्रम्य राजेन्द्र तादृग्रूपा भयावहा ।</s-l><s-l>वज्रिणं मृगयामास तदा भरतसत्तम ॥ १३ ॥</s-l></s-lg><s-lg><s-l>कस्यचित्त्वथ कालस्य वृत्रहा कुरुनन्दन ।</s-l><s-l>स्वर्गायाभिमुखः प्रायाल्लोकानां हितकाम्यया ॥ १४ ॥</s-l></s-lg><s-lg><s-l>बिसान्निःसरमाणं तु दृष्ट्वा शक्रं महौजसम् ।</s-l><s-l>कण्ठे जग्राह देवेन्द्रं सुलग्ना चाभवत्तदा ॥ १५ ॥</s-l></s-lg><s-lg><s-l>स हि तस्मिन्समुत्पन्ने ब्रह्महत्याकृते भये ।</s-l><s-l>नलिन्यां बिसमध्यस्थो बभूवाब्दगणान्बहून् ॥ १६ ॥</s-l></s-lg><s-lg><s-l>अनुसृत्य तु यत्नात्स तया वै ब्रह्महत्यया ।</s-l><s-l>तदा गृहीतः कौरव्य निश्चेष्टः समपद्यत ॥ १७ ॥</s-l></s-lg><s-lg><s-l>तस्या व्यपोहने शक्रः परं यत्नं चकार ह ।</s-l><s-l>न चाशकत्तां देवेन्द्रो ब्रह्महत्यां व्यपोहितुम् ॥ १८ ॥</s-l></s-lg><s-lg><s-l>गृहीत एव तु तया देवेन्द्रो भरतर्षभ ।</s-l><s-l>पितामहमुपागम्य शिरसा प्रत्यपूजयत् ॥ १९ ॥</s-l></s-lg><s-lg><s-l>ज्ञात्वा गृहीतं शक्रं तु द्विजप्रवरहत्यया ।</s-l><s-l>ब्रह्मा संचिन्तयामास तदा भरतसत्तम ॥ २० ॥</s-l></s-lg><s-lg><s-l>तामुवाच महाबाहो ब्रह्महत्यां पितामहः ।</s-l><s-l>स्वरेण मधुरेणाथ सान्त्वयन्निव भारत ॥ २१ ॥</s-l></s-lg><s-lg><s-l>मुच्यतां त्रिदशेन्द्रोऽयं मत्प्रियं कुरु भामिनि ।</s-l><s-l>ब्रूहि किं ते करोम्यद्य कामं कं त्वमिहेच्छसि ॥ २२ ॥</s-l></s-lg><s-lg><s-l> ब्रह्महत्योवाच ।</s-l><s-l>त्रिलोकपूजिते देवे प्रीते त्रैलोक्यकर्तरि ।</s-l><s-l>कृतमेवेह मन्येऽहं निवासं तु विधत्स्व मे ॥ २३ ॥</s-l></s-lg><s-lg><s-l>त्वया कृतेयं मर्यादा लोकसंरक्षणार्थिना ।</s-l><s-l>स्थापना वै सुमहती त्वया देव प्रवर्तिता ॥ २४ ॥</s-l></s-lg><s-lg><s-l>प्रीते तु त्वयि धर्मज्ञ सर्वलोकेश्वरे प्रभो ।</s-l><s-l>शक्रादपगमिष्यामि निवासं तु विधत्स्व मे ॥ २५ ॥</s-l></s-lg><s-lg><s-l> भीष्म उवाच ।</s-l><s-l>तथेति तां प्राह तदा ब्रह्महत्यां पितामहः ।</s-l><s-l>उपायतः स शक्रस्य ब्रह्महत्यां व्यपोहत ॥ २६ ॥</s-l></s-lg><s-lg><s-l>ततः स्वयंभुवा ध्यातस्तत्र वह्निर्महात्मना ।</s-l><s-l>ब्रह्माणमुपसंगम्य ततो वचनमब्रवीत् ॥ २७ ॥</s-l></s-lg><s-lg><s-l>प्राप्तोऽस्मि भगवन्देव त्वत्सकाशमरिंदम ।</s-l><s-l>यत्कर्तव्यं मया देव तद्भवान्वक्तुमर्हति ॥ २८ ॥</s-l></s-lg><s-lg><s-l> ब्रह्मोवाच ।</s-l><s-l>बहुधा विभजिष्यामि ब्रह्महत्यामिमामहम् ।</s-l><s-l>शक्रस्याद्य विमोक्षार्थं चतुर्भागं प्रतीच्छ मे ॥ २९ ॥</s-l></s-lg><s-lg><s-l> अग्निरुवाच ।</s-l><s-l>मम मोक्षस्य कोऽन्तो वै ब्रह्मन्ध्यायस्व वै प्रभो ।</s-l><s-l>एतदिच्छामि विज्ञातुं तत्त्वतो लोकपूजित ॥ ३० ॥</s-l></s-lg><s-lg><s-l> ब्रह्मोवाच ।</s-l><s-l>यस्त्वां ज्वलन्तमासाद्य स्वयं वै मानवः क्वचित् ।</s-l><s-l>बीजौषधिरसैर्वह्ने न यक्ष्यति तमोवृतः ॥ ३१ ॥</s-l></s-lg><s-lg><s-l>तमेषा यास्यति क्षिप्रं तत्रैव च निवत्स्यति ।</s-l><s-l>ब्रह्महत्या हव्यवाह व्येतु ते मानसो ज्वरः ॥ ३२ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तः प्रतिजग्राह तद्वचो हव्यकव्यभुक् ।</s-l><s-l>पितामहस्य भगवांस्तथा च तदभूत्प्रभो ॥ ३३ ॥</s-l></s-lg><s-lg><s-l>ततो वृक्षौषधितृणं समाहूय पितामहः ।</s-l><s-l>इममर्थं महाराज वक्तुं समुपचक्रमे ॥ ३४ ॥</s-l></s-lg><s-lg><s-l>ततो वृक्षौषधितृणं तथैवोक्तं यथातथम् ।</s-l><s-l>व्यथितं वह्निवद्राजन्ब्रह्माणमिदमब्रवीत् ॥ ३५ ॥</s-l></s-lg><s-lg><s-l>अस्माकं ब्रह्महत्यातो कोऽन्तो लोकपितामह ।</s-l><s-l>स्वभावनिहतानस्मान्न पुनर्हन्तुमर्हसि ॥ ३६ ॥</s-l></s-lg><s-lg><s-l>वयमग्निं तथा शीतं वर्षं च पवनेरितम् ।</s-l><s-l>सहामः सततं देव तथा छेदनभेदनम् ॥ ३७ ॥</s-l></s-lg><s-lg><s-l>ब्रह्महत्यामिमामद्य भवतः शासनाद्वयम् ।</s-l><s-l>ग्रहीष्यामस्त्रिलोकेश मोक्षं चिन्तयतां भवान् ॥ ३८ ॥</s-l></s-lg><s-lg><s-l> ब्रह्मोवाच ।</s-l><s-l>पर्वकाले तु संप्राप्ते यो वै छेदनभेदनम् ।</s-l><s-l>करिष्यति नरो मोहात्तमेषानुगमिष्यति ॥ ३९ ॥</s-l></s-lg><s-lg><s-l> भीष्म उवाच ।</s-l><s-l>ततो वृक्षौषधितृणमेवमुक्तं महात्मना ।</s-l><s-l>ब्रह्माणमभिसंपूज्य जगामाशु यथागतम् ॥ ४० ॥</s-l></s-lg><s-lg><s-l>आहूयाप्सरसो देवस्ततो लोकपितामहः ।</s-l><s-l>वाचा मधुरया प्राह सान्त्वयन्निव भारत ॥ ४१ ॥</s-l></s-lg><s-lg><s-l>इयमिन्द्रादनुप्राप्ता ब्रह्महत्या वराङ्गनाः ।</s-l><s-l>चतुर्थमस्या भागं हि मयोक्ताः संप्रतीच्छत ॥ ४२ ॥</s-l></s-lg><s-lg><s-l> अप्सरस ऊचुः ।</s-l><s-l>ग्रहणे कृतबुद्धीनां देवेश तव शासनात् ।</s-l><s-l>मोक्षं समयतोऽस्माकं चिन्तयस्व पितामह ॥ ४३ ॥</s-l></s-lg><s-lg><s-l> ब्रह्मोवाच ।</s-l><s-l>रजस्वलासु नारीषु यो वै मैथुनमाचरेत् ।</s-l><s-l>तमेषा यास्यति क्षिप्रं व्येतु वो मानसो ज्वरः ॥ ४४ ॥</s-l></s-lg><s-lg><s-l> भीष्म उवाच ।</s-l><s-l>तथेति हृष्टमनस उक्त्वाथाप्सरसां गणाः ।</s-l><s-l>स्वानि स्थानानि संप्राप्य रेमिरे भरतर्षभ ॥ ४५ ॥</s-l></s-lg><s-lg><s-l>ततस्त्रिलोककृद्देवः पुनरेव महातपाः ।</s-l><s-l>अपः संचिन्तयामास ध्यातास्ताश्चाप्यथागमन् ॥ ४६ ॥</s-l></s-lg><s-lg><s-l>तास्तु सर्वाः समागम्य ब्रह्माणममितौजसम् ।</s-l><s-l>इदमूचुर्वचो राजन्प्रणिपत्य पितामहम् ॥ ४७ ॥</s-l></s-lg><s-lg><s-l>इमाः स्म देव संप्राप्तास्त्वत्सकाशमरिंदम ।</s-l><s-l>शासनात्तव देवेश समाज्ञापय नो विभो ॥ ४८ ॥</s-l></s-lg><s-lg><s-l> ब्रह्मोवाच ।</s-l><s-l>इयं वृत्रादनुप्राप्ता पुरुहूतं महाभया ।</s-l><s-l>ब्रह्महत्या चतुर्थांशमस्या यूयं प्रतीच्छत ॥ ४९ ॥</s-l></s-lg><s-lg><s-l> आप ऊचुः ।</s-l><s-l>एवं भवतु लोकेश यथा वदसि नः प्रभो ।</s-l><s-l>मोक्षं समयतोऽस्माकं संचिन्तयितुमर्हसि ॥ ५० ॥</s-l></s-lg><s-lg><s-l>त्वं हि देवेश सर्वस्य जगतः परमो गुरुः ।</s-l><s-l>कोऽन्यः प्रसादो हि भवेद्यः कृच्छ्रान्नः समुद्धरेत् ॥ ५१ ॥</s-l></s-lg><s-lg><s-l> ब्रह्मोवाच ।</s-l><s-l>अल्पा इति मतिं कृत्वा यो नरो बुद्धिमोहितः ।</s-l><s-l>श्लेष्ममूत्रपुरीषाणि युष्मासु प्रतिमोक्ष्यति ॥ ५२ ॥</s-l></s-lg><s-lg><s-l>तमेषा यास्यति क्षिप्रं तत्रैव च निवत्स्यति ।</s-l><s-l>तथा वो भविता मोक्ष इति सत्यं ब्रवीमि वः ॥ ५३ ॥</s-l></s-lg><s-lg><s-l> भीष्म उवाच ।</s-l><s-l>ततो विमुच्य देवेन्द्रं ब्रह्महत्या युधिष्ठिर ।</s-l><s-l>यथानिसृष्टं तं देशमगच्छद्देवशासनात् ॥ ५४ ॥</s-l></s-lg><s-lg><s-l>एवं शक्रेण संप्राप्ता ब्रह्महत्या जनाधिप ।</s-l><s-l>पितामहमनुज्ञाप्य सोऽश्वमेधमकल्पयत् ॥ ५५ ॥</s-l></s-lg><s-lg><s-l>श्रूयते हि महाराज संप्राप्ता वासवेन वै ।</s-l><s-l>ब्रह्महत्या ततः शुद्धिं हयमेधेन लब्धवान् ॥ ५६ ॥</s-l></s-lg><s-lg><s-l>समवाप्य श्रियं देवो हत्वारींश्च सहस्रशः ।</s-l><s-l>प्रहर्षमतुलं लेभे वासवः पृथिवीपते ॥ ५७ ॥</s-l></s-lg><s-lg><s-l>वृत्रस्य रुधिराच्चैव खुखुण्डाः पार्थ जज्ञिरे ।</s-l><s-l>द्विजातिभिरभक्ष्यास्ते दीक्षितैश्च तपोधनैः ॥ ५८ ॥</s-l></s-lg><s-lg><s-l>सर्वावस्थं त्वमप्येषां द्विजातीनां प्रियं कुरु ।</s-l><s-l>इमे हि भूतले देवाः प्रथिताः कुरुनन्दन ॥ ५९ ॥</s-l></s-lg><s-lg><s-l>एवं शक्रेण कौरव्य बुद्धिसौक्ष्म्यान्महासुरः ।</s-l><s-l>उपायपूर्वं निहतो वृत्रोऽथामिततेजसा ॥ ६० ॥</s-l></s-lg><s-lg><s-l>एवं त्वमपि कौरव्य पृथिव्यामपराजितः ।</s-l><s-l>भविष्यसि यथा देवः शतक्रतुरमित्रहा ॥ ६१ ॥</s-l></s-lg><s-lg><s-l>ये तु शक्रकथां दिव्यामिमां पर्वसु पर्वसु ।</s-l><s-l>विप्रमध्ये पठिष्यन्ति न ते प्राप्स्यन्ति किल्बिषम् ॥ ६२ ॥</s-l></s-lg><s-lg><s-l>इत्येतद्वृत्रमाश्रित्य शक्रस्यात्यद्भुतं महत् ।</s-l><s-l>कथितं कर्म ते तात किं भूयः श्रोतुमिच्छसि ॥ ६३ ॥</s-l></s-lg>