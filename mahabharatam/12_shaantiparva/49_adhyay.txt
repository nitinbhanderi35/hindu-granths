<s-lg><s-l> वासुदेव उवाच ।</s-l><s-l>शृणु कौन्तेय रामस्य मया यावत्परिश्रुतम् ।</s-l><s-l>महर्षीणां कथयतां कारणं तस्य जन्म च ॥ १ ॥</s-l></s-lg><s-lg><s-l>यथा च जामदग्न्येन कोटिशः क्षत्रिया हताः ।</s-l><s-l>उद्भूता राजवंशेषु ये भूयो भारते हताः ॥ २ ॥</s-l></s-lg><s-lg><s-l>जह्नोरजह्नुस्तनयो बल्लवस्तस्य चात्मजः ।</s-l><s-l>कुशिको नाम धर्मज्ञस्तस्य पुत्रो महीपतिः ॥ ३ ॥</s-l></s-lg><s-lg><s-l>उग्रं तपः समातिष्ठत्सहस्राक्षसमो भुवि ।</s-l><s-l>पुत्रं लभेयमजितं त्रिलोकेश्वरमित्युत ॥ ४ ॥</s-l></s-lg><s-lg><s-l>तमुग्रतपसं दृष्ट्वा सहस्राक्षः पुरंदरः ।</s-l><s-l>समर्थः पुत्रजनने स्वयमेवैत्य भारत ॥ ५ ॥</s-l></s-lg><s-lg><s-l>पुत्रत्वमगमद्राजंस्तस्य लोकेश्वरेश्वरः ।</s-l><s-l>गाधिर्नामाभवत्पुत्रः कौशिकः पाकशासनः ॥ ६ ॥</s-l></s-lg><s-lg><s-l>तस्य कन्याभवद्राजन्नाम्ना सत्यवती प्रभो ।</s-l><s-l>तां गाधिः कविपुत्राय सोर्चीकाय ददौ प्रभुः ॥ ७ ॥</s-l></s-lg><s-lg><s-l>ततः प्रीतस्तु कौन्तेय भार्गवः कुरुनन्दन ।</s-l><s-l>पुत्रार्थे श्रपयामास चरुं गाधेस्तथैव च ॥ ८ ॥</s-l></s-lg><s-lg><s-l>आहूय चाह तां भार्यामृचीको भार्गवस्तदा ।</s-l><s-l>उपयोज्यश्चरुरयं त्वया मात्राप्ययं तव ॥ ९ ॥</s-l></s-lg><s-lg><s-l>तस्या जनिष्यते पुत्रो दीप्तिमान्क्षत्रियर्षभः ।</s-l><s-l>अजय्यः क्षत्रियैर्लोके क्षत्रियर्षभसूदनः ॥ १० ॥</s-l></s-lg><s-lg><s-l>तवापि पुत्रं कल्याणि धृतिमन्तं तपोन्वितम् ।</s-l><s-l>शमात्मकं द्विजश्रेष्ठं चरुरेष विधास्यति ॥ ११ ॥</s-l></s-lg><s-lg><s-l>इत्येवमुक्त्वा तां भार्यामृचीको भृगुनन्दनः ।</s-l><s-l>तपस्यभिरतो धीमाञ्जगामारण्यमेव ह ॥ १२ ॥</s-l></s-lg><s-lg><s-l>एतस्मिन्नेव काले तु तीर्थयात्रापरो नृपः ।</s-l><s-l>गाधिः सदारः संप्राप्त ऋचीकस्याश्रमं प्रति ॥ १३ ॥</s-l></s-lg><s-lg><s-l>चरुद्वयं गृहीत्वा तु राजन्सत्यवती तदा ।</s-l><s-l>भर्तुर्वाक्यादथाव्यग्रा मात्रे हृष्टा न्यवेदयत् ॥ १४ ॥</s-l></s-lg><s-lg><s-l>माता तु तस्याः कौन्तेय दुहित्रे स्वं चरुं ददौ ।</s-l><s-l>तस्याश्चरुमथाज्ञातमात्मसंस्थं चकार ह ॥ १५ ॥</s-l></s-lg><s-lg><s-l>अथ सत्यवती गर्भं क्षत्रियान्तकरं तदा ।</s-l><s-l>धारयामास दीप्तेन वपुषा घोरदर्शनम् ॥ १६ ॥</s-l></s-lg><s-lg><s-l>तामृचीकस्तदा दृष्ट्वा ध्यानयोगेन वै ततः ।</s-l><s-l>अब्रवीद्राजशार्दूल स्वां भार्यां वरवर्णिनीम् ॥ १७ ॥</s-l></s-lg><s-lg><s-l>मात्रासि व्यंसिता भद्रे चरुव्यत्यासहेतुना ।</s-l><s-l>जनिष्यते हि ते पुत्रः क्रूरकर्मा महाबलः ॥ १८ ॥</s-l></s-lg><s-lg><s-l>जनिष्यते हि ते भ्राता ब्रह्मभूतस्तपोधनः ।</s-l><s-l>विश्वं हि ब्रह्म तपसा मया तत्र समर्पितम् ॥ १९ ॥</s-l></s-lg><s-lg><s-l>सैवमुक्ता महाभागा भर्त्रा सत्यवती तदा ।</s-l><s-l>पपात शिरसा तस्मै वेपन्ती चाब्रवीदिदम् ॥ २० ॥</s-l></s-lg><s-lg><s-l>नार्होऽसि भगवन्नद्य वक्तुमेवंविधं वचः ।</s-l><s-l>ब्राह्मणापसदं पुत्रं प्राप्स्यसीति महामुने ॥ २१ ॥</s-l></s-lg><s-lg><s-l> ऋचीक उवाच ।</s-l><s-l>नैष संकल्पितः कामो मया भद्रे तथा त्वयि ।</s-l><s-l>उग्रकर्मा भवेत्पुत्रश्चरुर्माता च कारणम् ॥ २२ ॥</s-l></s-lg><s-lg><s-l> सत्यवत्युवाच ।</s-l><s-l>इच्छँल्लोकानपि मुने सृजेथाः किं पुनर्मम ।</s-l><s-l>शमात्मकमृजुं पुत्रं लभेयं जपतां वर ॥ २३ ॥</s-l></s-lg><s-lg><s-l> ऋचीक उवाच ।</s-l><s-l>नोक्तपूर्वं मया भद्रे स्वैरेष्वप्यनृतं वचः ।</s-l><s-l>किमुताग्निं समाधाय मन्त्रवच्चरुसाधने ॥ २४ ॥</s-l></s-lg><s-lg><s-l> सत्यवत्युवाच ।</s-l><s-l>काममेवं भवेत्पौत्रो ममेह तव चैव ह ।</s-l><s-l>शमात्मकमृजुं पुत्रं लभेयं जपतां वर ॥ २५ ॥</s-l></s-lg><s-lg><s-l> ऋचीक उवाच ।</s-l><s-l>पुत्रे नास्ति विशेषो मे पौत्रे वा वरवर्णिनि ।</s-l><s-l>यथा त्वयोक्तं तु वचस्तथा भद्रे भविष्यति ॥ २६ ॥</s-l></s-lg><s-lg><s-l> वासुदेव उवाच ।</s-l><s-l>ततः सत्यवती पुत्रं जनयामास भार्गवम् ।</s-l><s-l>तपस्यभिरतं शान्तं जमदग्निं शमात्मकम् ॥ २७ ॥</s-l></s-lg><s-lg><s-l>विश्वामित्रं च दायादं गाधिः कुशिकनन्दनः ।</s-l><s-l>प्राप ब्रह्मर्षिसमितं विश्वेन ब्रह्मणा युतम् ॥ २८ ॥</s-l></s-lg><s-lg><s-l>आर्चीको जनयामास जमदग्निः सुदारुणम् ।</s-l><s-l>सर्वविद्यान्तगं श्रेष्ठं धनुर्वेदे च पारगम् ।</s-l><s-l>रामं क्षत्रियहन्तारं प्रदीप्तमिव पावकम् ॥ २९ ॥</s-l></s-lg><s-lg><s-l>एतस्मिन्नेव काले तु कृतवीर्यात्मजो बली ।</s-l><s-l>अर्जुनो नाम तेजस्वी क्षत्रियो हैहयान्वयः ॥ ३० ॥</s-l></s-lg><s-lg><s-l>ददाह पृथिवीं सर्वां सप्तद्वीपां सपत्तनाम् ।</s-l><s-l>स्वबाह्वस्त्रबलेनाजौ धर्मेण परमेण च ॥ ३१ ॥</s-l></s-lg><s-lg><s-l>तृषितेन स कौरव्य भिक्षितश्चित्रभानुना ।</s-l><s-l>सहस्रबाहुर्विक्रान्तः प्रादाद्भिक्षामथाग्नये ॥ ३२ ॥</s-l></s-lg><s-lg><s-l>ग्रामान्पुराणि घोषांश्च पत्तनानि च वीर्यवान् ।</s-l><s-l>जज्वाल तस्य बाणैस्तु चित्रभानुर्दिधक्षया ॥ ३३ ॥</s-l></s-lg><s-lg><s-l>स तस्य पुरुषेन्द्रस्य प्रभावेन महातपाः ।</s-l><s-l>ददाह कार्तवीर्यस्य शैलानथ वनानि च ॥ ३४ ॥</s-l></s-lg><s-lg><s-l>स शून्यमाश्रमारण्यं वरुणस्यात्मजस्य तत् ।</s-l><s-l>ददाह पवनेनेद्धश्चित्रभानुः सहैहयः ॥ ३५ ॥</s-l></s-lg><s-lg><s-l>आपवस्तं ततो रोषाच्छशापार्जुनमच्युत ।</s-l><s-l>दग्धेऽऽश्रमे महाराज कार्तवीर्येण वीर्यवान् ॥ ३६ ॥</s-l></s-lg><s-lg><s-l>त्वया न वर्जितं मोहाद्यस्माद्वनमिदं मम ।</s-l><s-l>दग्धं तस्माद्रणे रामो बाहूंस्ते छेत्स्यतेऽर्जुन ॥ ३७ ॥</s-l></s-lg><s-lg><s-l>अर्जुनस्तु महाराज बली नित्यं शमात्मकः ।</s-l><s-l>ब्रह्मण्यश्च शरण्यश्च दाता शूरश्च भारत ॥ ३८ ॥</s-l></s-lg><s-lg><s-l>तस्य पुत्राः सुबलिनः शापेनासन्पितुर्वधे ।</s-l><s-l>निमित्तमवलिप्ता वै नृशंसाश्चैव नित्यदा ॥ ३९ ॥</s-l></s-lg><s-lg><s-l>जमदग्निधेन्वास्ते वत्समानिन्युर्भरतर्षभ ।</s-l><s-l>अज्ञातं कार्तवीर्यस्य हैहयेन्द्रस्य धीमतः ॥ ४० ॥</s-l></s-lg><s-lg><s-l>ततोऽर्जुनस्य बाहूंस्तु छित्त्वा वै पौरुषान्वितः ।</s-l><s-l>तं रुवन्तं ततो वत्सं जामदग्न्यः स्वमाश्रमम् ।</s-l><s-l>प्रत्यानयत राजेन्द्र तेषामन्तःपुरात्प्रभुः ॥ ४१ ॥</s-l></s-lg><s-lg><s-l>अर्जुनस्य सुतास्ते तु संभूयाबुद्धयस्तदा ।</s-l><s-l>गत्वाश्रममसंबुद्धं जमदग्नेर्महात्मनः ॥ ४२ ॥</s-l></s-lg><s-lg><s-l>अपातयन्त भल्लाग्रैः शिरः कायान्नराधिप ।</s-l><s-l>समित्कुशार्थं रामस्य निर्गतस्य महात्मनः ॥ ४३ ॥</s-l></s-lg><s-lg><s-l>ततः पितृवधामर्षाद्रामः परममन्युमान् ।</s-l><s-l>निःक्षत्रियां प्रतिश्रुत्य महीं शस्त्रमगृह्णत ॥ ४४ ॥</s-l></s-lg><s-lg><s-l>ततः स भृगुशार्दूलः कार्तवीर्यस्य वीर्यवान् ।</s-l><s-l>विक्रम्य निजघानाशु पुत्रान्पौत्रांश्च सर्वशः ॥ ४५ ॥</s-l></s-lg><s-lg><s-l>स हैहयसहस्राणि हत्वा परममन्युमान् ।</s-l><s-l>चकार भार्गवो राजन्महीं शोणितकर्दमाम् ॥ ४६ ॥</s-l></s-lg><s-lg><s-l>स तथा सुमहातेजाः कृत्वा निःक्षत्रियां महीम् ।</s-l><s-l>कृपया परयाविष्टो वनमेव जगाम ह ॥ ४७ ॥</s-l></s-lg><s-lg><s-l>ततो वर्षसहस्रेषु समतीतेषु केषुचित् ।</s-l><s-l>क्षोभं संप्राप्तवांस्तीव्रं प्रकृत्या कोपनः प्रभुः ॥ ४८ ॥</s-l></s-lg><s-lg><s-l>विश्वामित्रस्य पौत्रस्तु रैभ्यपुत्रो महातपाः ।</s-l><s-l>परावसुर्महाराज क्षिप्त्वाह जनसंसदि ॥ ४९ ॥</s-l></s-lg><s-lg><s-l>ये ते ययातिपतने यज्ञे सन्तः समागताः ।</s-l><s-l>प्रतर्दनप्रभृतयो राम किं क्षत्रिया न ते ॥ ५० ॥</s-l></s-lg><s-lg><s-l>मिथ्याप्रतिज्ञो राम त्वं कत्थसे जनसंसदि ।</s-l><s-l>भयात्क्षत्रियवीराणां पर्वतं समुपाश्रितः ॥ ५१ ॥</s-l></s-lg><s-lg><s-l>स पुनः क्षत्रियशतैः पृथिवीमनुसंतताम् ।</s-l><s-l>परावसोस्तदा श्रुत्वा शस्त्रं जग्राह भार्गवः ॥ ५२ ॥</s-l></s-lg><s-lg><s-l>ततो ये क्षत्रिया राजञ्शतशस्तेन जीविताः ।</s-l><s-l>ते विवृद्धा महावीर्याः पृथिवीपतयोऽभवन् ॥ ५३ ॥</s-l></s-lg><s-lg><s-l>स पुनस्ताञ्जघानाशु बालानपि नराधिप ।</s-l><s-l>गर्भस्थैस्तु मही व्याप्ता पुनरेवाभवत्तदा ॥ ५४ ॥</s-l></s-lg><s-lg><s-l>जातं जातं स गर्भं तु पुनरेव जघान ह ।</s-l><s-l>अरक्षंश्च सुतान्कांश्चित्तदा क्षत्रिययोषितः ॥ ५५ ॥</s-l></s-lg><s-lg><s-l>त्रिःसप्तकृत्वः पृथिवीं कृत्वा निःक्षत्रियां प्रभुः ।</s-l><s-l>दक्षिणामश्वमेधान्ते कश्यपायाददत्ततः ॥ ५६ ॥</s-l></s-lg><s-lg><s-l>क्षत्रियाणां तु शेषार्थं करेणोद्दिश्य कश्यपः ।</s-l><s-l>स्रुक्प्रग्रहवता राजञ्श्रीमान्वाक्यमथाब्रवीत् ॥ ५७ ॥</s-l></s-lg><s-lg><s-l>गच्छ पारं समुद्रस्य दक्षिणस्य महामुने ।</s-l><s-l>न ते मद्विषये राम वस्तव्यमिह कर्हिचित् ॥ ५८ ॥</s-l></s-lg><s-lg><s-l>ततः शूर्पारकं देशं सागरस्तस्य निर्ममे ।</s-l><s-l>संत्रासाज्जामदग्न्यस्य सोऽपरान्तं महीतलम् ॥ ५९ ॥</s-l></s-lg><s-lg><s-l>कश्यपस्तु महाराज प्रतिगृह्य महीमिमाम् ।</s-l><s-l>कृत्वा ब्राह्मणसंस्थां वै प्रविवेश महावनम् ॥ ६० ॥</s-l></s-lg><s-lg><s-l>ततः शूद्राश्च वैश्याश्च यथास्वैरप्रचारिणः ।</s-l><s-l>अवर्तन्त द्विजाग्र्याणां दारेषु भरतर्षभ ॥ ६१ ॥</s-l></s-lg><s-lg><s-l>अराजके जीवलोके दुर्बला बलवत्तरैः ।</s-l><s-l>बाध्यन्ते न च वित्तेषु प्रभुत्वमिह कस्यचित् ॥ ६२ ॥</s-l></s-lg><s-lg><s-l>ततः कालेन पृथिवी प्रविवेश रसातलम् ।</s-l><s-l>अरक्ष्यमाणा विधिवत्क्षत्रियैर्धर्मरक्षिभिः ॥ ६३ ॥</s-l></s-lg><s-lg><s-l>ऊरुणा धारयामास कश्यपः पृथिवीं ततः ।</s-l><s-l>निमज्जन्तीं तदा राजंस्तेनोर्वीति मही स्मृता ॥ ६४ ॥</s-l></s-lg><s-lg><s-l>रक्षिणश्च समुद्दिश्य प्रायाचत्पृथिवी तदा ।</s-l><s-l>प्रसाद्य कश्यपं देवी क्षत्रियान्बाहुशालिनः ॥ ६५ ॥</s-l></s-lg><s-lg><s-l>सन्ति ब्रह्मन्मया गुप्ता नृषु क्षत्रियपुंगवाः ।</s-l><s-l>हैहयानां कुले जातास्ते संरक्षन्तु मां मुने ॥ ६६ ॥</s-l></s-lg><s-lg><s-l>अस्ति पौरवदायादो विडूरथसुतः प्रभो ।</s-l><s-l>ऋक्षैः संवर्धितो विप्र ऋक्षवत्येव पर्वते ॥ ६७ ॥</s-l></s-lg><s-lg><s-l>तथानुकम्पमानेन यज्वनाथामितौजसा ।</s-l><s-l>पराशरेण दायादः सौदासस्याभिरक्षितः ॥ ६८ ॥</s-l></s-lg><s-lg><s-l>सर्वकर्माणि कुरुते तस्यर्षेः शूद्रवद्धि सः ।</s-l><s-l>सर्वकर्मेत्यभिख्यातः स मां रक्षतु पार्थिवः ॥ ६९ ॥</s-l></s-lg><s-lg><s-l>शिबेः पुत्रो महातेजा गोपतिर्नाम नामतः ।</s-l><s-l>वने संरक्षितो गोभिः सोऽभिरक्षतु मां मुने ॥ ७० ॥</s-l></s-lg><s-lg><s-l>प्रतर्दनस्य पुत्रस्तु वत्सो नाम महायशाः ।</s-l><s-l>वत्सैः संवर्धितो गोष्ठे स मां रक्षतु पार्थिवः ॥ ७१ ॥</s-l></s-lg><s-lg><s-l>दधिवाहनपौत्रस्तु पुत्रो दिविरथस्य ह ।</s-l><s-l>अङ्गः स गौतमेनापि गङ्गाकूलेऽभिरक्षितः ॥ ७२ ॥</s-l></s-lg><s-lg><s-l>बृहद्रथो महाबाहुर्भुवि भूतिपुरस्कृतः ।</s-l><s-l>गोलाङ्गूलैर्महाभागो गृध्रकूटेऽभिरक्षितः ॥ ७३ ॥</s-l></s-lg><s-lg><s-l>मरुत्तस्यान्ववाये तु क्षत्रियास्तुर्वसोस्त्रयः ।</s-l><s-l>मरुत्पतिसमा वीर्ये समुद्रेणाभिरक्षिताः ॥ ७४ ॥</s-l></s-lg><s-lg><s-l>एते क्षत्रियदायादास्तत्र तत्र परिश्रुताः ।</s-l><s-l>सम्यङ्मामभिरक्षन्तु ततः स्थास्यामि निश्चला ॥ ७५ ॥</s-l></s-lg><s-lg><s-l>एतेषां पितरश्चैव तथैव च पितामहाः ।</s-l><s-l>मदर्थं निहता युद्धे रामेणाक्लिष्टकर्मणा ॥ ७६ ॥</s-l></s-lg><s-lg><s-l>तेषामपचितिश्चैव मया कार्या न संशयः ।</s-l><s-l>न ह्यहं कामये नित्यमविक्रान्तेन रक्षणम् ॥ ७७ ॥</s-l></s-lg><s-lg><s-l>ततः पृथिव्या निर्दिष्टांस्तान्समानीय कश्यपः ।</s-l><s-l>अभ्यषिञ्चन्महीपालान्क्षत्रियान्वीर्यसंमतान् ॥ ७८ ॥</s-l></s-lg><s-lg><s-l>तेषां पुत्राश्च पौत्राश्च येषां वंशाः प्रतिष्ठिताः ।</s-l><s-l>एवमेतत्पुरा वृत्तं यन्मां पृच्छसि पाण्डव ॥ ७९ ॥</s-l></s-lg><s-lg><s-l> वैशंपायन उवाच ।</s-l><s-l>एवं ब्रुवन्नेव यदुप्रवीरो युधिष्ठिरं धर्मभृतां वरिष्ठम् ।</s-l><s-l>रथेन तेनाशु ययौ यथार्को विशन्प्रभाभिर्भगवांस्त्रिलोकम् ॥ ८० ॥</s-l></s-lg>