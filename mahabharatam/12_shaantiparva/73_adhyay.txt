<s-lg><s-l> भीष्म उवाच ।</s-l><s-l>य एव तु सतो रक्षेदसतश्च निबर्हयेत् ।</s-l><s-l>स एव राज्ञा कर्तव्यो राजन्राजपुरोहितः ॥ १ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>पुरूरवस ऐलस्य संवादं मातरिश्वनः ॥ २ ॥</s-l></s-lg><s-lg><s-l> ऐल उवाच ।</s-l><s-l>कुतः स्विद्ब्राह्मणो जातो वर्णाश्चापि कुतस्त्रयः ।</s-l><s-l>कस्माच्च भवति श्रेयानेतद्वायो विचक्ष्व मे ॥ ३ ॥</s-l></s-lg><s-lg><s-l> वायुरुवाच ।</s-l><s-l>ब्रह्मणो मुखतः सृष्टो ब्राह्मणो राजसत्तम ।</s-l><s-l>बाहुभ्यां क्षत्रियः सृष्ट ऊरुभ्यां वैश्य उच्यते ॥ ४ ॥</s-l></s-lg><s-lg><s-l>वर्णानां परिचर्यार्थं त्रयाणां पुरुषर्षभ ।</s-l><s-l>वर्णश्चतुर्थः पश्चात्तु पद्भ्यां शूद्रो विनिर्मितः ॥ ५ ॥</s-l></s-lg><s-lg><s-l>ब्राह्मणो जातमात्रस्तु पृथिवीमन्वजायत ।</s-l><s-l>ईश्वरः सर्वभूतानां धर्मकोशस्य गुप्तये ॥ ६ ॥</s-l></s-lg><s-lg><s-l>ततः पृथिव्या गोप्तारं क्षत्रियं दण्डधारिणम् ।</s-l><s-l>द्वितीयं वर्णमकरोत्प्रजानामनुगुप्तये ॥ ७ ॥</s-l></s-lg><s-lg><s-l>वैश्यस्तु धनधान्येन त्रीन्वर्णान्बिभृयादिमान् ।</s-l><s-l>शूद्रो ह्येनान्परिचरेदिति ब्रह्मानुशासनम् ॥ ८ ॥</s-l></s-lg><s-lg><s-l> ऐल उवाच ।</s-l><s-l>द्विजस्य क्षत्रबन्धोर्वा कस्येयं पृथिवी भवेत् ।</s-l><s-l>धर्मतः सह वित्तेन सम्यग्वायो प्रचक्ष्व मे ॥ ९ ॥</s-l></s-lg><s-lg><s-l> वायुरुवाच ।</s-l><s-l>विप्रस्य सर्वमेवैतद्यत्किंचिज्जगतीगतम् ।</s-l><s-l>ज्येष्ठेनाभिजनेनेह तद्धर्मकुशला विदुः ॥ १० ॥</s-l></s-lg><s-lg><s-l>स्वमेव ब्राह्मणो भुङ्क्ते स्वं वस्ते स्वं ददाति च ।</s-l><s-l>गुरुर्हि सर्ववर्णानां ज्येष्ठः श्रेष्ठश्च वै द्विजः ॥ ११ ॥</s-l></s-lg><s-lg><s-l>पत्यभावे यथा स्त्री हि देवरं कुरुते पतिम् ।</s-l><s-l>आनन्तर्यात्तथा क्षत्रं पृथिवी कुरुते पतिम् ॥ १२ ॥</s-l></s-lg><s-lg><s-l>एष ते प्रथमः कल्प आपद्यन्यो भवेदतः ।</s-l><s-l>यदि स्वर्गे परं स्थानं धर्मतः परिमार्गसि ॥ १३ ॥</s-l></s-lg><s-lg><s-l>यः कश्चिद्विजयेद्भूमिं ब्राह्मणाय निवेदयेत् ।</s-l><s-l>श्रुतवृत्तोपपन्नाय धर्मज्ञाय तपस्विने ॥ १४ ॥</s-l></s-lg><s-lg><s-l>स्वधर्मपरितृप्ताय यो न वित्तपरो भवेत् ।</s-l><s-l>यो राजानं नयेद्बुद्ध्या सर्वतः परिपूर्णया ॥ १५ ॥</s-l></s-lg><s-lg><s-l>ब्राह्मणो हि कुले जातः कृतप्रज्ञो विनीतवाक् ।</s-l><s-l>श्रेयो नयति राजानं ब्रुवंश्चित्रां सरस्वतीम् ॥ १६ ॥</s-l></s-lg><s-lg><s-l>राजा चरति यं धर्मं ब्राह्मणेन निदर्शितम् ।</s-l><s-l>शुश्रूषुरनहंवादी क्षत्रधर्मव्रते स्थितः ॥ १७ ॥</s-l></s-lg><s-lg><s-l>तावता स कृतप्रज्ञश्चिरं यशसि तिष्ठति ।</s-l><s-l>तस्य धर्मस्य सर्वस्य भागी राजपुरोहितः ॥ १८ ॥</s-l></s-lg><s-lg><s-l>एवमेव प्रजाः सर्वा राजानमभिसंश्रिताः ।</s-l><s-l>सम्यग्वृत्ताः स्वधर्मस्था न कुतश्चिद्भयान्विताः ॥ १९ ॥</s-l></s-lg><s-lg><s-l>राष्ट्रे चरन्ति यं धर्मं राज्ञा साध्वभिरक्षिताः ।</s-l><s-l>चतुर्थं तस्य धर्मस्य राजा भागं स विन्दति ॥ २० ॥</s-l></s-lg><s-lg><s-l>देवा मनुष्याः पितरो गन्धर्वोरगराक्षसाः ।</s-l><s-l>यज्ञमेवोपजीवन्ति नास्ति चेष्टमराजके ॥ २१ ॥</s-l></s-lg><s-lg><s-l>इतो दत्तेन जीवन्ति देवताः पितरस्तथा ।</s-l><s-l>राजन्येवास्य धर्मस्य योगक्षेमः प्रतिष्ठितः ॥ २२ ॥</s-l></s-lg><s-lg><s-l>छायायामप्सु वायौ च सुखमुष्णेऽधिगच्छति ।</s-l><s-l>अग्नौ वाससि सूर्ये च सुखं शीतेऽधिगच्छति ॥ २३ ॥</s-l></s-lg><s-lg><s-l>शब्दे स्पर्शे रसे रूपे गन्धे च रमते मनः ।</s-l><s-l>तेषु भोगेषु सर्वेषु नभीतो लभते सुखम् ॥ २४ ॥</s-l></s-lg><s-lg><s-l>अभयस्यैव यो दाता तस्यैव सुमहत्फलम् ।</s-l><s-l>न हि प्राणसमं दानं त्रिषु लोकेषु विद्यते ॥ २५ ॥</s-l></s-lg><s-lg><s-l>इन्द्रो राजा यमो राजा धर्मो राजा तथैव च ।</s-l><s-l>राजा बिभर्ति रूपाणि राज्ञा सर्वमिदं धृतम् ॥ २६ ॥</s-l></s-lg>