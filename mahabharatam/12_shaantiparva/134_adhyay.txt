<s-lg><s-l> भीष्म उवाच ।</s-l><s-l>अत्र गाथा ब्रह्मगीताः कीर्तयन्ति पुराविदः ।</s-l><s-l>येन मार्गेण राजानः कोशं संजनयन्ति च ॥ १ ॥</s-l></s-lg><s-lg><s-l>न धनं यज्ञशीलानां हार्यं देवस्वमेव तत् ।</s-l><s-l>दस्यूनां निष्क्रियाणां च क्षत्रियो हर्तुमर्हति ॥ २ ॥</s-l></s-lg><s-lg><s-l>इमाः प्रजाः क्षत्रियाणां रक्ष्याश्चाद्याश्च भारत ।</s-l><s-l>धनं हि क्षत्रियस्येह द्वितीयस्य न विद्यते ॥ ३ ॥</s-l></s-lg><s-lg><s-l>तदस्य स्याद्बलार्थं वा धनं यज्ञार्थमेव वा ।</s-l><s-l>अभोग्या ह्योषधीश्छित्त्वा भोग्या एव पचन्त्युत ॥ ४ ॥</s-l></s-lg><s-lg><s-l>यो वै न देवान्न पितॄन्न मर्त्यान्हविषार्चति ।</s-l><s-l>आनन्तिकां तां धनितामाहुर्वेदविदो जनाः ॥ ५ ॥</s-l></s-lg><s-lg><s-l>हरेत्तद्द्रविणं राजन्धार्मिकः पृथिवीपतिः ।</s-l><s-l>न हि तत्प्रीणयेल्लोकान्न कोशं तद्विधं नृपः ॥ ६ ॥</s-l></s-lg><s-lg><s-l>असाधुभ्यो निरादाय साधुभ्यो यः प्रयच्छति ।</s-l><s-l>आत्मानं संक्रमं कृत्वा मन्ये धर्मविदेव सः ॥ ७ ॥</s-l></s-lg><s-lg><s-l>औद्भिज्जा जन्तवः केचिद्युक्तवाचो यथा तथा ।</s-l><s-l>अनिष्टतः संभवन्ति तथायज्ञः प्रतायते ॥ ८ ॥</s-l></s-lg><s-lg><s-l>यथैव दंशमशकं यथा चाण्डपिपीलिकम् ।</s-l><s-l>सैव वृत्तिरयज्ञेषु तथा धर्मो विधीयते ॥ ९ ॥</s-l></s-lg><s-lg><s-l>यथा ह्यकस्माद्भवति भूमौ पांसुतृणोलपम् ।</s-l><s-l>तथैवेह भवेद्धर्मः सूक्ष्मः सूक्ष्मतरोऽपि च ॥ १० ॥</s-l></s-lg>