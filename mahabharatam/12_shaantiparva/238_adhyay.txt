<s-lg><s-l> व्यास उवाच ।</s-l><s-l>प्रकृतेस्तु विकारा ये क्षेत्रज्ञस्तैः परिश्रितः ।</s-l><s-l>ते चैनं न प्रजानन्ति स तु जानाति तानपि ॥ १ ॥</s-l></s-lg><s-lg><s-l>तैश्चैष कुरुते कार्यं मनःषष्ठैरिहेन्द्रियैः ।</s-l><s-l>सुदान्तैरिव संयन्ता दृढैः परमवाजिभिः ॥ २ ॥</s-l></s-lg><s-lg><s-l>इन्द्रियेभ्यः परा ह्यर्था अर्थेभ्यः परमं मनः ।</s-l><s-l>मनसस्तु परा बुद्धिर्बुद्धेरात्मा महान्परः ॥ ३ ॥</s-l></s-lg><s-lg><s-l>महतः परमव्यक्तमव्यक्तात्परतोऽमृतम् ।</s-l><s-l>अमृतान्न परं किंचित्सा काष्ठा सा परा गतिः ॥ ४ ॥</s-l></s-lg><s-lg><s-l>एवं सर्वेषु भूतेषु गूढोऽऽत्मा न प्रकाशते ।</s-l><s-l>दृश्यते त्वग्र्यया बुद्ध्या सूक्ष्मया तत्त्वदर्शिभिः ॥ ५ ॥</s-l></s-lg><s-lg><s-l>अन्तरात्मनि संलीय मनःषष्ठानि मेधया ।</s-l><s-l>इन्द्रियाणीन्द्रियार्थांश्च बहु चिन्त्यमचिन्तयन् ॥ ६ ॥</s-l></s-lg><s-lg><s-l>ध्यानोपरमणं कृत्वा विद्यासंपादितं मनः ।</s-l><s-l>अनीश्वरः प्रशान्तात्मा ततोऽर्छत्यमृतं पदम् ॥ ७ ॥</s-l></s-lg><s-lg><s-l>इन्द्रियाणां तु सर्वेषां वश्यात्मा चलितस्मृतिः ।</s-l><s-l>आत्मनः संप्रदानेन मर्त्यो मृत्युमुपाश्नुते ॥ ८ ॥</s-l></s-lg><s-lg><s-l>हित्वा तु सर्वसंकल्पान्सत्त्वे चित्तं निवेशयेत् ।</s-l><s-l>सत्त्वे चित्तं समावेश्य ततः कालंजरो भवेत् ॥ ९ ॥</s-l></s-lg><s-lg><s-l>चित्तप्रसादेन यतिर्जहाति हि शुभाशुभम् ।</s-l><s-l>प्रसन्नात्मात्मनि स्थित्वा सुखमानन्त्यमश्नुते ॥ १० ॥</s-l></s-lg><s-lg><s-l>लक्षणं तु प्रसादस्य यथा तृप्तः सुखं स्वपेत् ।</s-l><s-l>निवाते वा यथा दीपो दीप्यमानो न कम्पते ॥ ११ ॥</s-l></s-lg><s-lg><s-l>एवं पूर्वापरे रात्रे युञ्जन्नात्मानमात्मना ।</s-l><s-l>सत्त्वाहारविशुद्धात्मा पश्यत्यात्मानमात्मनि ॥ १२ ॥</s-l></s-lg><s-lg><s-l>रहस्यं सर्ववेदानामनैतिह्यमनागमम् ।</s-l><s-l>आत्मप्रत्ययिकं शास्त्रमिदं पुत्रानुशासनम् ॥ १३ ॥</s-l></s-lg><s-lg><s-l>धर्माख्यानेषु सर्वेषु सत्याख्यानेषु यद्वसु ।</s-l><s-l>दशेदमृक्सहस्राणि निर्मथ्यामृतमुद्धृतम् ॥ १४ ॥</s-l></s-lg><s-lg><s-l>नवनीतं यथा दध्नः काष्ठादग्निर्यथैव च ।</s-l><s-l>तथैव विदुषां ज्ञानं पुत्रहेतोः समुद्धृतम् ।</s-l><s-l>स्नातकानामिदं शास्त्रं वाच्यं पुत्रानुशासनम् ॥ १५ ॥</s-l></s-lg><s-lg><s-l>तदिदं नाप्रशान्ताय नादान्तायातपस्विने ।</s-l><s-l>नावेदविदुषे वाच्यं तथा नानुगताय च ॥ १६ ॥</s-l></s-lg><s-lg><s-l>नासूयकायानृजवे न चानिर्दिष्टकारिणे ।</s-l><s-l>न तर्कशास्त्रदग्धाय तथैव पिशुनाय च ॥ १७ ॥</s-l></s-lg><s-lg><s-l>श्लाघते श्लाघनीयाय प्रशान्ताय तपस्विने ।</s-l><s-l>इदं प्रियाय पुत्राय शिष्यायानुगताय च ।</s-l><s-l>रहस्यधर्मं वक्तव्यं नान्यस्मै तु कथंचन ॥ १८ ॥</s-l></s-lg><s-lg><s-l>यद्यप्यस्य महीं दद्याद्रत्नपूर्णामिमां नरः ।</s-l><s-l>इदमेव ततः श्रेय इति मन्येत तत्त्ववित् ॥ १९ ॥</s-l></s-lg><s-lg><s-l>अतो गुह्यतरार्थं तदध्यात्ममतिमानुषम् ।</s-l><s-l>यत्तन्महर्षिभिर्दृष्टं वेदान्तेषु च गीयते ।</s-l><s-l>तत्तेऽहं संप्रवक्ष्यामि यन्मां त्वं परिपृच्छसि ॥ २० ॥</s-l></s-lg>