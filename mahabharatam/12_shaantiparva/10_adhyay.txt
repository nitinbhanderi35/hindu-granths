<s-lg><s-l> भीम उवाच ।</s-l><s-l>श्रोत्रियस्येव ते राजन्मन्दकस्याविपश्चितः ।</s-l><s-l>अनुवाकहताबुद्धिर्नैषा तत्त्वार्थदर्शिनी ॥ १ ॥</s-l></s-lg><s-lg><s-l>आलस्ये कृतचित्तस्य राजधर्मानसूयतः ।</s-l><s-l>विनाशे धार्तराष्ट्राणां किं फलं भरतर्षभ ॥ २ ॥</s-l></s-lg><s-lg><s-l>क्षमानुकम्पा कारुण्यमानृशंस्यं न विद्यते ।</s-l><s-l>क्षात्रमाचरतो मार्गमपि बन्धोस्त्वदन्तरे ॥ ३ ॥</s-l></s-lg><s-lg><s-l>यदीमां भवतो बुद्धिं विद्याम वयमीदृशीम् ।</s-l><s-l>शस्त्रं नैव ग्रहीष्यामो न वधिष्याम कंचन ॥ ४ ॥</s-l></s-lg><s-lg><s-l>भैक्ष्यमेवाचरिष्याम शरीरस्या विमोक्षणात् ।</s-l><s-l>न चेदं दारुणं युद्धमभविष्यन्महीक्षिताम् ॥ ५ ॥</s-l></s-lg><s-lg><s-l>प्राणस्यान्नमिदं सर्वमिति वै कवयो विदुः ।</s-l><s-l>स्थावरं जङ्गमं चैव सर्वं प्राणस्य भोजनम् ॥ ६ ॥</s-l></s-lg><s-lg><s-l>आददानस्य चेद्राज्यं ये केचित्परिपन्थिनः ।</s-l><s-l>हन्तव्यास्त इति प्राज्ञाः क्षत्रधर्मविदो विदुः ॥ ७ ॥</s-l></s-lg><s-lg><s-l>ते सदोषा हतास्माभी राज्यस्य परिपन्थिनः ।</s-l><s-l>तान्हत्वा भुङ्क्ष्व धर्मेण युधिष्ठिर महीमिमाम् ॥ ८ ॥</s-l></s-lg><s-lg><s-l>यथा हि पुरुषः खात्वा कूपमप्राप्य चोदकम् ।</s-l><s-l>पङ्कदिग्धो निवर्तेत कर्मेदं नस्तथोपमम् ॥ ९ ॥</s-l></s-lg><s-lg><s-l>यथारुह्य महावृक्षमपहृत्य ततो मधु ।</s-l><s-l>अप्राश्य निधनं गच्छेत्कर्मेदं नस्तथोपमम् ॥ १० ॥</s-l></s-lg><s-lg><s-l>यथा महान्तमध्वानमाशया पुरुषः पतन् ।</s-l><s-l>स निराशो निवर्तेत कर्मेदं नस्तथोपमम् ॥ ११ ॥</s-l></s-lg><s-lg><s-l>यथा शत्रून्घातयित्वा पुरुषः कुरुसत्तम ।</s-l><s-l>आत्मानं घातयेत्पश्चात्कर्मेदं नस्तथाविधम् ॥ १२ ॥</s-l></s-lg><s-lg><s-l>यथान्नं क्षुधितो लब्ध्वा न भुञ्जीत यदृच्छया ।</s-l><s-l>कामी च कामिनीं लब्ध्वा कर्मेदं नस्तथाविधम् ॥ १३ ॥</s-l></s-lg><s-lg><s-l>वयमेवात्र गर्ह्या हि ये वयं मन्दचेतसः ।</s-l><s-l>त्वां राजन्ननुगच्छामो ज्येष्ठोऽयमिति भारत ॥ १४ ॥</s-l></s-lg><s-lg><s-l>वयं हि बाहुबलिनः कृतविद्या मनस्विनः ।</s-l><s-l>क्लीबस्य वाक्ये तिष्ठामो यथैवाशक्तयस्तथा ॥ १५ ॥</s-l></s-lg><s-lg><s-l>अगतीन्कागतीनस्मान्नष्टार्थानर्थसिद्धये ।</s-l><s-l>कथं वै नानुपश्येयुर्जनाः पश्यन्ति यादृशम् ॥ १६ ॥</s-l></s-lg><s-lg><s-l>आपत्काले हि संन्यासः कर्तव्य इति शिष्यते ।</s-l><s-l>जरयाभिपरीतेन शत्रुभिर्व्यंसितेन च ॥ १७ ॥</s-l></s-lg><s-lg><s-l>तस्मादिह कृतप्रज्ञास्त्यागं न परिचक्षते ।</s-l><s-l>धर्मव्यतिक्रमं चेदं मन्यन्ते सूक्ष्मदर्शिनः ॥ १८ ॥</s-l></s-lg><s-lg><s-l>कथं तस्मात्समुत्पन्नस्तन्निष्ठस्तदुपाश्रयः ।</s-l><s-l>तदेव निन्दन्नासीत श्रद्धा वान्यत्र गृह्यते ॥ १९ ॥</s-l></s-lg><s-lg><s-l>श्रिया विहीनैरधनैर्नास्तिकैः संप्रवर्तितम् ।</s-l><s-l>वेदवादस्य विज्ञानं सत्याभासमिवानृतम् ॥ २० ॥</s-l></s-lg><s-lg><s-l>शक्यं तु मौण्ड्यमास्थाय बिभ्रतात्मानमात्मना ।</s-l><s-l>धर्मच्छद्म समास्थाय आसितुं न तु जीवितुम् ॥ २१ ॥</s-l></s-lg><s-lg><s-l>शक्यं पुनररण्येषु सुखमेकेन जीवितुम् ।</s-l><s-l>अबिभ्रता पुत्रपौत्रान्देवर्षीनतिथीन्पितॄन् ॥ २२ ॥</s-l></s-lg><s-lg><s-l>नेमे मृगाः स्वर्गजितो न वराहा न पक्षिणः ।</s-l><s-l>अथैतेन प्रकारेण पुण्यमाहुर्न ताञ्जनाः ॥ २३ ॥</s-l></s-lg><s-lg><s-l>यदि संन्यासतः सिद्धिं राजन्कश्चिदवाप्नुयात् ।</s-l><s-l>पर्वताश्च द्रुमाश्चैव क्षिप्रं सिद्धिमवाप्नुयुः ॥ २४ ॥</s-l></s-lg><s-lg><s-l>एते हि नित्यसंन्यासा दृश्यन्ते निरुपद्रवाः ।</s-l><s-l>अपरिग्रहवन्तश्च सततं चात्मचारिणः ॥ २५ ॥</s-l></s-lg><s-lg><s-l>अथ चेदात्मभाग्येषु नान्येषां सिद्धिमश्नुते ।</s-l><s-l>तस्मात्कर्मैव कर्तव्यं नास्ति सिद्धिरकर्मणः ॥ २६ ॥</s-l></s-lg><s-lg><s-l>औदकाः सृष्टयश्चैव जन्तवः सिद्धिमाप्नुयुः ।</s-l><s-l>येषामात्मैव भर्तव्यो नान्यः कश्चन विद्यते ॥ २७ ॥</s-l></s-lg><s-lg><s-l>अवेक्षस्व यथा स्वैः स्वैः कर्मभिर्व्यापृतं जगत् ।</s-l><s-l>तस्मात्कर्मैव कर्तव्यं नास्ति सिद्धिरकर्मणः ॥ २८ ॥</s-l></s-lg>