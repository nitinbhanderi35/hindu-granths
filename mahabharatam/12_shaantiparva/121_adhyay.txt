<s-lg><s-l> युधिष्ठिर उवाच ।</s-l><s-l>अयं पितामहेनोक्तो राजधर्मः सनातनः ।</s-l><s-l>ईश्वरश्च महादण्डो दण्डे सर्वं प्रतिष्ठितम् ॥ १ ॥</s-l></s-lg><s-lg><s-l>देवतानामृषीणां च पितॄणां च महात्मनाम् ।</s-l><s-l>यक्षरक्षःपिशाचानां मर्त्यानां च विशेषतः ॥ २ ॥</s-l></s-lg><s-lg><s-l>सर्वेषां प्राणिनां लोके तिर्यक्ष्वपि निवासिनाम् ।</s-l><s-l>सर्वव्यापी महातेजा दण्डः श्रेयानिति प्रभो ॥ ३ ॥</s-l></s-lg><s-lg><s-l>इत्येतदुक्तं भवता सर्वं दण्ड्यं चराचरम् ।</s-l><s-l>दृश्यते लोकमासक्तं ससुरासुरमानुषम् ॥ ४ ॥</s-l></s-lg><s-lg><s-l>एतदिच्छाम्यहं ज्ञातुं तत्त्वेन भरतर्षभ ।</s-l><s-l>को दण्डः कीदृशो दण्डः किंरूपः किंपरायणः ॥ ५ ॥</s-l></s-lg><s-lg><s-l>किमात्मकः कथंभूतः कतिमूर्तिः कथंप्रभुः ।</s-l><s-l>जागर्ति स कथं दण्डः प्रजास्ववहितात्मकः ॥ ६ ॥</s-l></s-lg><s-lg><s-l>कश्च पूर्वापरमिदं जागर्ति परिपालयन् ।</s-l><s-l>कश्च विज्ञायते पूर्वं कोऽपरो दण्डसंज्ञितः ।</s-l><s-l>किंसंस्थश्च भवेद्दण्डः का चास्य गतिरिष्यते ॥ ७ ॥</s-l></s-lg><s-lg><s-l> भीष्म उवाच ।</s-l><s-l>शृणु कौरव्य यो दण्डो व्यवहार्यो यथा च सः ।</s-l><s-l>यस्मिन्हि सर्वमायत्तं स दण्ड इह केवलः ॥ ८ ॥</s-l></s-lg><s-lg><s-l>धर्मस्याख्या महाराज व्यवहार इतीष्यते ।</s-l><s-l>तस्य लोपः कथं न स्याल्लोकेष्ववहितात्मनः ।</s-l><s-l>इत्यर्थं व्यवहारस्य व्यवहारत्वमिष्यते ॥ ९ ॥</s-l></s-lg><s-lg><s-l>अपि चैतत्पुरा राजन्मनुना प्रोक्तमादितः ।</s-l><s-l>सुप्रणीतेन दण्डेन प्रियाप्रियसमात्मना ।</s-l><s-l>प्रजा रक्षति यः सम्यग्धर्म एव स केवलः ॥ १० ॥</s-l></s-lg><s-lg><s-l>अथोक्तमेतद्वचनं प्रागेव मनुना पुरा ।</s-l><s-l>जन्म चोक्तं वसिष्ठेन ब्रह्मणो वचनं महत् ॥ ११ ॥</s-l></s-lg><s-lg><s-l>प्रागिदं वचनं प्रोक्तमतः प्राग्वचनं विदुः ।</s-l><s-l>व्यवहारस्य चाख्यानाद्व्यवहार इहोच्यते ॥ १२ ॥</s-l></s-lg><s-lg><s-l>दण्डात्त्रिवर्गः सततं सुप्रणीतात्प्रवर्तते ।</s-l><s-l>दैवं हि परमो दण्डो रूपतोऽग्निरिवोच्छिखः ॥ १३ ॥</s-l></s-lg><s-lg><s-l>नीलोत्पलदलश्यामश्चतुर्दंष्ट्रश्चतुर्भुजः ।</s-l><s-l>अष्टपान्नैकनयनः शङ्कुकर्णोर्ध्वरोमवान् ॥ १४ ॥</s-l></s-lg><s-lg><s-l>जटी द्विजिह्वस्ताम्रास्यो मृगराजतनुच्छदः ।</s-l><s-l>एतद्रूपं बिभर्त्युग्रं दण्डो नित्यं दुरावरः ॥ १५ ॥</s-l></s-lg><s-lg><s-l>असिर्गदा धनुः शक्तिस्त्रिशूलं मुद्गरः शरः ।</s-l><s-l>मुसलं परशुश्चक्रं प्रासो दण्डर्ष्टितोमराः ॥ १६ ॥</s-l></s-lg><s-lg><s-l>सर्वप्रहरणीयानि सन्ति यानीह कानिचित् ।</s-l><s-l>दण्ड एव हि सर्वात्मा लोके चरति मूर्तिमान् ॥ १७ ॥</s-l></s-lg><s-lg><s-l>भिन्दंश्छिन्दन्रुजन्कृन्तन्दारयन्पाटयंस्तथा ।</s-l><s-l>घातयन्नभिधावंश्च दण्ड एव चरत्युत ॥ १८ ॥</s-l></s-lg><s-lg><s-l>असिर्विशसनो धर्मस्तीक्ष्णवर्त्मा दुरासदः ।</s-l><s-l>श्रीगर्भो विजयः शास्ता व्यवहारः प्रजागरः ॥ १९ ॥</s-l></s-lg><s-lg><s-l>शास्त्रं ब्राह्मणमन्त्रश्च शास्ता प्राग्वचनं गतः ।</s-l><s-l>धर्मपालोऽक्षरो देवः सत्यगो नित्यगो ग्रहः ॥ २० ॥</s-l></s-lg><s-lg><s-l>असङ्गो रुद्रतनयो मनुज्येष्ठः शिवंकरः ।</s-l><s-l>नामान्येतानि दण्डस्य कीर्तितानि युधिष्ठिर ॥ २१ ॥</s-l></s-lg><s-lg><s-l>दण्डो हि भगवान्विष्णुर्यज्ञो नारायणः प्रभुः ।</s-l><s-l>शश्वद्रूपं महद्बिभ्रन्महापुरुष उच्यते ॥ २२ ॥</s-l></s-lg><s-lg><s-l>यथोक्ता ब्रह्मकन्येति लक्ष्मीर्नीतिः सरस्वती ।</s-l><s-l>दण्डनीतिर्जगद्धात्री दण्डो हि बहुविग्रहः ॥ २३ ॥</s-l></s-lg><s-lg><s-l>अर्थानर्थौ सुखं दुःखं धर्माधर्मौ बलाबले ।</s-l><s-l>दौर्भाग्यं भागधेयं च पुण्यापुण्ये गुणागुणौ ॥ २४ ॥</s-l></s-lg><s-lg><s-l>कामाकामावृतुर्मासः शर्वरी दिवसः क्षणः ।</s-l><s-l>अप्रसादः प्रसादश्च हर्षः क्रोधः शमो दमः ॥ २५ ॥</s-l></s-lg><s-lg><s-l>दैवं पुरुषकारश्च मोक्षामोक्षौ भयाभये ।</s-l><s-l>हिंसाहिंसे तपो यज्ञः संयमोऽथ विषाविषम् ॥ २६ ॥</s-l></s-lg><s-lg><s-l>अन्तश्चादिश्च मध्यं च कृत्यानां च प्रपञ्चनम् ।</s-l><s-l>मदः प्रमादो दर्पश्च दम्भो धैर्यं नयानयौ ॥ २७ ॥</s-l></s-lg><s-lg><s-l>अशक्तिः शक्तिरित्येव मानस्तम्भौ व्ययाव्ययौ ।</s-l><s-l>विनयश्च विसर्गश्च कालाकालौ च भारत ॥ २८ ॥</s-l></s-lg><s-lg><s-l>अनृतं ज्ञाज्ञता सत्यं श्रद्धाश्रद्धे तथैव च ।</s-l><s-l>क्लीबता व्यवसायश्च लाभालाभौ जयाजयौ ॥ २९ ॥</s-l></s-lg><s-lg><s-l>तीक्ष्णता मृदुता मृत्युरागमानागमौ तथा ।</s-l><s-l>विराद्धिश्चैव राद्धिश्च कार्याकार्ये बलाबले ॥ ३० ॥</s-l></s-lg><s-lg><s-l>असूया चानसूया च धर्माधर्मौ तथैव च ।</s-l><s-l>अपत्रपानपत्रपे ह्रीश्च संपद्विपच्च ह ॥ ३१ ॥</s-l></s-lg><s-lg><s-l>तेजः कर्मणि पाण्डित्यं वाक्शक्तिस्तत्त्वबुद्धिता ।</s-l><s-l>एवं दण्डस्य कौरव्य लोकेऽस्मिन्बहुरूपता ॥ ३२ ॥</s-l></s-lg><s-lg><s-l>न स्याद्यदीह दण्डो वै प्रमथेयुः परस्परम् ।</s-l><s-l>भयाद्दण्डस्य चान्योन्यं घ्नन्ति नैव युधिष्ठिर ॥ ३३ ॥</s-l></s-lg><s-lg><s-l>दण्डेन रक्ष्यमाणा हि राजन्नहरहः प्रजाः ।</s-l><s-l>राजानं वर्धयन्तीह तस्माद्दण्डः परायणम् ॥ ३४ ॥</s-l></s-lg><s-lg><s-l>व्यवस्थापयति क्षिप्रमिमं लोकं नरेश्वर ।</s-l><s-l>सत्ये व्यवस्थितो धर्मो ब्राह्मणेष्ववतिष्ठते ॥ ३५ ॥</s-l></s-lg><s-lg><s-l>धर्मयुक्ता द्विजाः श्रेष्ठा वेदयुक्ता भवन्ति च ।</s-l><s-l>बभूव यज्ञो वेदेभ्यो यज्ञः प्रीणाति देवताः ॥ ३६ ॥</s-l></s-lg><s-lg><s-l>प्रीताश्च देवता नित्यमिन्द्रे परिददत्युत ।</s-l><s-l>अन्नं ददाति शक्रश्चाप्यनुगृह्णन्निमाः प्रजाः ॥ ३७ ॥</s-l></s-lg><s-lg><s-l>प्राणाश्च सर्वभूतानां नित्यमन्ने प्रतिष्ठिताः ।</s-l><s-l>तस्मात्प्रजाः प्रतिष्ठन्ते दण्डो जागर्ति तासु च ॥ ३८ ॥</s-l></s-lg><s-lg><s-l>एवंप्रयोजनश्चैव दण्डः क्षत्रियतां गतः ।</s-l><s-l>रक्षन्प्रजाः प्रजागर्ति नित्यं सुविहितोऽक्षरः ॥ ३९ ॥</s-l></s-lg><s-lg><s-l>ईश्वरः पुरुषः प्राणः सत्त्वं वित्तं प्रजापतिः ।</s-l><s-l>भूतात्मा जीव इत्येव नामभिः प्रोच्यतेऽष्टभिः ॥ ४० ॥</s-l></s-lg><s-lg><s-l>अददद्दण्ड एवास्मै ध्रुवमैश्वर्यमेव च ।</s-l><s-l>बले नयश्च संयुक्तः सदा पञ्चविधात्मकः ॥ ४१ ॥</s-l></s-lg><s-lg><s-l>कुलबाहुधनामात्याः प्रज्ञा चोक्ता बलानि च ।</s-l><s-l>आहार्यं चाष्टकैर्द्रव्यैर्बलमन्यद्युधिष्ठिर ॥ ४२ ॥</s-l></s-lg><s-lg><s-l>हस्तिनोऽश्वा रथाः पत्तिर्नावो विष्टिस्तथैव च ।</s-l><s-l>दैशिकाश्चारकाश्चैव तदष्टाङ्गं बलं स्मृतम् ॥ ४३ ॥</s-l></s-lg><s-lg><s-l>अष्टाङ्गस्य तु युक्तस्य हस्तिनो हस्तियायिनः ।</s-l><s-l>अश्वारोहाः पदाताश्च मन्त्रिणो रसदाश्च ये ॥ ४४ ॥</s-l></s-lg><s-lg><s-l>भिक्षुकाः प्राड्विवाकाश्च मौहूर्ता दैवचिन्तकाः ।</s-l><s-l>कोशो मित्राणि धान्यं च सर्वोपकरणानि च ॥ ४५ ॥</s-l></s-lg><s-lg><s-l>सप्तप्रकृति चाष्टाङ्गं शरीरमिह यद्विदुः ।</s-l><s-l>राज्यस्य दण्ड एवाङ्गं दण्डः प्रभव एव च ॥ ४६ ॥</s-l></s-lg><s-lg><s-l>ईश्वरेण प्रयत्नेन धारणे क्षत्रियस्य हि ।</s-l><s-l>दण्डो दत्तः समानात्मा दण्डो हीदं सनातनम् ।</s-l><s-l>राज्ञां पूज्यतमो नान्यो यथाधर्मप्रदर्शनः ॥ ४७ ॥</s-l></s-lg><s-lg><s-l>ब्रह्मणा लोकरक्षार्थं स्वधर्मस्थापनाय च ।</s-l><s-l>भर्तृप्रत्यय उत्पन्नो व्यवहारस्तथापरः ।</s-l><s-l>तस्माद्यः सहितो दृष्टो भर्तृप्रत्ययलक्षणः ॥ ४८ ॥</s-l></s-lg><s-lg><s-l>व्यवहारस्तु वेदात्मा वेदप्रत्यय उच्यते ।</s-l><s-l>मौलश्च नरशार्दूल शास्त्रोक्तश्च तथापरः ॥ ४९ ॥</s-l></s-lg><s-lg><s-l>उक्तो यश्चापि दण्डोऽसौ भर्तृप्रत्ययलक्षणः ।</s-l><s-l>ज्ञेयो न स नरेन्द्रस्थो दण्डप्रत्यय एव च ॥ ५० ॥</s-l></s-lg><s-lg><s-l>दण्डप्रत्ययदृष्टोऽपि व्यवहारात्मकः स्मृतः ।</s-l><s-l>व्यवहारः स्मृतो यश्च स वेदविषयात्मकः ॥ ५१ ॥</s-l></s-lg><s-lg><s-l>यश्च वेदप्रसूतात्मा स धर्मो गुणदर्शकः ।</s-l><s-l>धर्मप्रत्यय उत्पन्नो यथाधर्मः कृतात्मभिः ॥ ५२ ॥</s-l></s-lg><s-lg><s-l>व्यवहारः प्रजागोप्ता ब्रह्मदिष्टो युधिष्ठिर ।</s-l><s-l>त्रीन्धारयति लोकान्वै सत्यात्मा भूतिवर्धनः ॥ ५३ ॥</s-l></s-lg><s-lg><s-l>यश्च दण्डः स दृष्टो नो व्यवहारः सनातनः ।</s-l><s-l>व्यवहारश्च यो दृष्टः स धर्म इति नः श्रुतः ।</s-l><s-l>यश्च वेदः स वै धर्मो यश्च धर्मः स सत्पथः ॥ ५४ ॥</s-l></s-lg><s-lg><s-l>ब्रह्मा प्रजापतिः पूर्वं बभूवाथ पितामहः ।</s-l><s-l>लोकानां स हि सर्वेषां ससुरासुररक्षसाम् ।</s-l><s-l>समनुष्योरगवतां कर्ता चैव स भूतकृत् ॥ ५५ ॥</s-l></s-lg><s-lg><s-l>ततो नो व्यवहारोऽयं भर्तृप्रत्ययलक्षणः ।</s-l><s-l>तस्मादिदमवोचाम व्यवहारनिदर्शनम् ॥ ५६ ॥</s-l></s-lg><s-lg><s-l>माता पिता च भ्राता च भार्या चाथ पुरोहितः ।</s-l><s-l>नादण्ड्यो विद्यते राज्ञां यः स्वधर्मे न तिष्ठति ॥ ५७ ॥</s-l></s-lg>