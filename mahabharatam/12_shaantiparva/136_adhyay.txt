<s-lg><s-l> युधिष्ठिर उवाच ।</s-l><s-l>सर्वत्र बुद्धिः कथिता श्रेष्ठा ते भरतर्षभ ।</s-l><s-l>अनागता तथोत्पन्ना दीर्घसूत्रा विनाशिनी ॥ १ ॥</s-l></s-lg><s-lg><s-l>तदिच्छामि परां बुद्धिं श्रोतुं भरतसत्तम ।</s-l><s-l>यथा राजन्न मुह्येत शत्रुभिः परिवारितः ॥ २ ॥</s-l></s-lg><s-lg><s-l>धर्मार्थकुशल प्राज्ञ सर्वशास्त्रविशारद ।</s-l><s-l>पृच्छामि त्वा कुरुश्रेष्ठ तन्मे व्याख्यातुमर्हसि ॥ ३ ॥</s-l></s-lg><s-lg><s-l>शत्रुभिर्बहुभिर्ग्रस्तो यथा वर्तेत पार्थिवः ।</s-l><s-l>एतदिच्छाम्यहं श्रोतुं सर्वमेव यथाविधि ॥ ४ ॥</s-l></s-lg><s-lg><s-l>विषमस्थं हि राजानं शत्रवः परिपन्थिनः ।</s-l><s-l>बहवोऽप्येकमुद्धर्तुं यतन्ते पूर्वतापिताः ॥ ५ ॥</s-l></s-lg><s-lg><s-l>सर्वतः प्रार्थ्यमानेन दुर्बलेन महाबलैः ।</s-l><s-l>एकेनैवासहायेन शक्यं स्थातुं कथं भवेत् ॥ ६ ॥</s-l></s-lg><s-lg><s-l>कथं मित्रमरिं चैव विन्देत भरतर्षभ ।</s-l><s-l>चेष्टितव्यं कथं चात्र शत्रोर्मित्रस्य चान्तरे ॥ ७ ॥</s-l></s-lg><s-lg><s-l>प्रज्ञातलक्षणे राजन्नमित्रे मित्रतां गते ।</s-l><s-l>कथं नु पुरुषः कुर्यात्किं वा कृत्वा सुखी भवेत् ॥ ८ ॥</s-l></s-lg><s-lg><s-l>विग्रहं केन वा कुर्यात्संधिं वा केन योजयेत् ।</s-l><s-l>कथं वा शत्रुमध्यस्थो वर्तेताबलवानिति ॥ ९ ॥</s-l></s-lg><s-lg><s-l>एतद्वै सर्वकृत्यानां परं कृत्यं परंतप ।</s-l><s-l>नैतस्य कश्चिद्वक्तास्ति श्रोता चापि सुदुर्लभः ॥ १० ॥</s-l></s-lg><s-lg><s-l>ऋते शांतनवाद्भीष्मात्सत्यसंधाज्जितेन्द्रियात् ।</s-l><s-l>तदन्विष्य महाबाहो सर्वमेतद्वदस्व मे ॥ ११ ॥</s-l></s-lg><s-lg><s-l> भीष्म उवाच ।</s-l><s-l>त्वद्युक्तोऽयमनुप्रश्नो युधिष्ठिर गुणोदयः ।</s-l><s-l>शृणु मे पुत्र कार्त्स्न्येन गुह्यमापत्सु भारत ॥ १२ ॥</s-l></s-lg><s-lg><s-l>अमित्रो मित्रतां याति मित्रं चापि प्रदुष्यति ।</s-l><s-l>सामर्थ्ययोगात्कार्याणां तद्गत्या हि सदा गतिः ॥ १३ ॥</s-l></s-lg><s-lg><s-l>तस्माद्विश्वसितव्यं च विग्रहं च समाचरेत् ।</s-l><s-l>देशं कालं च विज्ञाय कार्याकार्यविनिश्चये ॥ १४ ॥</s-l></s-lg><s-lg><s-l>संधातव्यं बुधैर्नित्यं व्यवस्यं च हितार्थिभिः ।</s-l><s-l>अमित्रैरपि संधेयं प्राणा रक्ष्याश्च भारत ॥ १५ ॥</s-l></s-lg><s-lg><s-l>यो ह्यमित्रैर्नरो नित्यं न संदध्यादपण्डितः ।</s-l><s-l>न सोऽर्थमाप्नुयात्किंचित्फलान्यपि च भारत ॥ १६ ॥</s-l></s-lg><s-lg><s-l>यस्त्वमित्रेण संधत्ते मित्रेण च विरुध्यते ।</s-l><s-l>अर्थयुक्तिं समालोक्य सुमहद्विन्दते फलम् ॥ १७ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>मार्जारस्य च संवादं न्यग्रोधे मूषकस्य च ॥ १८ ॥</s-l></s-lg><s-lg><s-l>वने महति कस्मिंश्चिन्न्यग्रोधः सुमहानभूत् ।</s-l><s-l>लताजालपरिच्छन्नो नानाद्विजगणायुतः ॥ १९ ॥</s-l></s-lg><s-lg><s-l>स्कन्धवान्मेघसंकाशः शीतच्छायो मनोरमः ।</s-l><s-l>वैरन्त्यमभितो जातस्तरुर्व्यालमृगाकुलः ॥ २० ॥</s-l></s-lg><s-lg><s-l>तस्य मूलं समाश्रित्य कृत्वा शतमुखं बिलम् ।</s-l><s-l>वसति स्म महाप्राज्ञः पलितो नाम मूषकः ॥ २१ ॥</s-l></s-lg><s-lg><s-l>शाखाश्च तस्य संश्रित्य वसति स्म सुखं पुरः ।</s-l><s-l>लोमशो नाम मार्जारः पक्षिसत्त्वावसादकः ॥ २२ ॥</s-l></s-lg><s-lg><s-l>तत्र चागत्य चण्डालो वैरन्त्यकृतकेतनः ।</s-l><s-l>अयोजयत्तमुन्माथं नित्यमस्तं गते रवौ ॥ २३ ॥</s-l></s-lg><s-lg><s-l>तत्र स्नायुमयान्पाशान्यथावत्संनिधाय सः ।</s-l><s-l>गृहं गत्वा सुखं शेते प्रभातामेति शर्वरीम् ॥ २४ ॥</s-l></s-lg><s-lg><s-l>तत्र स्म नित्यं बध्यन्ते नक्तं बहुविधा मृगाः ।</s-l><s-l>कदाचित्तत्र मार्जारस्त्वप्रमत्तोऽप्यबध्यत ॥ २५ ॥</s-l></s-lg><s-lg><s-l>तस्मिन्बद्धे महाप्राज्ञः शत्रौ नित्याततायिनि ।</s-l><s-l>तं कालं पलितो ज्ञात्वा विचचार सुनिर्भयः ॥ २६ ॥</s-l></s-lg><s-lg><s-l>तेनानुचरता तस्मिन्वने विश्वस्तचारिणा ।</s-l><s-l>भक्षं विचरमाणेन नचिराद्दृष्टमामिषम् ॥ २७ ॥</s-l></s-lg><s-lg><s-l>स तमुन्माथमारुह्य तदामिषमभक्षयत् ।</s-l><s-l>तस्योपरि सपत्नस्य बद्धस्य मनसा हसन् ॥ २८ ॥</s-l></s-lg><s-lg><s-l>आमिषे तु प्रसक्तः स कदाचिदवलोकयन् ।</s-l><s-l>अपश्यदपरं घोरमात्मनः शत्रुमागतम् ॥ २९ ॥</s-l></s-lg><s-lg><s-l>शरप्रसूनसंकाशं महीविवरशायिनम् ।</s-l><s-l>नकुलं हरिकं नाम चपलं ताम्रलोचनम् ॥ ३० ॥</s-l></s-lg><s-lg><s-l>तेन मूषकगन्धेन त्वरमाणमुपागतम् ।</s-l><s-l>भक्षार्थं लेलिहद्वक्त्रं भूमावूर्ध्वमुखं स्थितम् ॥ ३१ ॥</s-l></s-lg><s-lg><s-l>शाखागतमरिं चान्यदपश्यत्कोटरालयम् ।</s-l><s-l>उलूकं चन्द्रकं नाम तीक्ष्णतुण्डं क्षपाचरम् ॥ ३२ ॥</s-l></s-lg><s-lg><s-l>गतस्य विषयं तस्य नकुलोलूकयोस्तदा ।</s-l><s-l>अथास्यासीदियं चिन्ता तत्प्राप्य सुमहद्भयम् ॥ ३३ ॥</s-l></s-lg><s-lg><s-l>आपद्यस्यां सुकष्टायां मरणे समुपस्थिते ।</s-l><s-l>समन्ताद्भय उत्पन्ने कथं कार्यं हितैषिणा ॥ ३४ ॥</s-l></s-lg><s-lg><s-l>स तथा सर्वतो रुद्धः सर्वत्र समदर्शनः ।</s-l><s-l>अभवद्भयसंतप्तश्चक्रे चेमां परां गतिम् ॥ ३५ ॥</s-l></s-lg><s-lg><s-l>आपद्विनाशभूयिष्ठा शतैकीयं च जीवितम् ।</s-l><s-l>समन्तसंशया चेयमस्मानापदुपस्थिता ॥ ३६ ॥</s-l></s-lg><s-lg><s-l>गतं हि सहसा भूमिं नकुलो मां समाप्नुयात् ।</s-l><s-l>उलूकश्चेह तिष्ठन्तं मार्जारः पाशसंक्षयात् ॥ ३७ ॥</s-l></s-lg><s-lg><s-l>न त्वेवास्मद्विधः प्राज्ञः संमोहं गन्तुमर्हति ।</s-l><s-l>करिष्ये जीविते यत्नं यावदुच्छ्वासनिग्रहम् ॥ ३८ ॥</s-l></s-lg><s-lg><s-l>न हि बुद्ध्यान्विताः प्राज्ञा नीतिशास्त्रविशारदाः ।</s-l><s-l>संभ्रमन्त्यापदं प्राप्य महतोऽर्थानवाप्य च ॥ ३९ ॥</s-l></s-lg><s-lg><s-l>न त्वन्यामिह मार्जाराद्गतिं पश्यामि सांप्रतम् ।</s-l><s-l>विषमस्थो ह्ययं जन्तुः कृत्यं चास्य महन्मया ॥ ४० ॥</s-l></s-lg><s-lg><s-l>जीवितार्थी कथं त्वद्य प्रार्थितः शत्रुभिस्त्रिभिः ।</s-l><s-l>तस्मादिममहं शत्रुं मार्जारं संश्रयामि वै ॥ ४१ ॥</s-l></s-lg><s-lg><s-l>क्षत्रविद्यां समाश्रित्य हितमस्योपधारये ।</s-l><s-l>येनेमं शत्रुसंघातं मतिपूर्वेण वञ्चये ॥ ४२ ॥</s-l></s-lg><s-lg><s-l>अयमत्यन्तशत्रुर्मे वैषम्यं परमं गतः ।</s-l><s-l>मूढो ग्राहयितुं स्वार्थं संगत्या यदि शक्यते ॥ ४३ ॥</s-l></s-lg><s-lg><s-l>कदाचिद्व्यसनं प्राप्य संधिं कुर्यान्मया सह ।</s-l><s-l>बलिना संनिविष्टस्य शत्रोरपि परिग्रहः ।</s-l><s-l>कार्य इत्याहुराचार्या विषमे जीवितार्थिना ॥ ४४ ॥</s-l></s-lg><s-lg><s-l>श्रेयान्हि पण्डितः शत्रुर्न च मित्रमपण्डितम् ।</s-l><s-l>मम ह्यमित्रे मार्जारे जीवितं संप्रतिष्ठितम् ॥ ४५ ॥</s-l></s-lg><s-lg><s-l>हन्तैनं संप्रवक्ष्यामि हेतुमात्माभिरक्षणे ।</s-l><s-l>अपीदानीमयं शत्रुः संगत्या पण्डितो भवेत् ॥ ४६ ॥</s-l></s-lg><s-lg><s-l>ततोऽर्थगतितत्त्वज्ञः संधिविग्रहकालवित् ।</s-l><s-l>सान्त्वपूर्वमिदं वाक्यं मार्जारं मूषकोऽब्रवीत् ॥ ४७ ॥</s-l></s-lg><s-lg><s-l>सौहृदेनाभिभाषे त्वा कच्चिन्मार्जार जीवसि ।</s-l><s-l>जीवितं हि तवेच्छामि श्रेयः साधारणं हि नौ ॥ ४८ ॥</s-l></s-lg><s-lg><s-l>न ते सौम्य विषत्तव्यं जीविष्यसि यथा पुरा ।</s-l><s-l>अहं त्वामुद्धरिष्यामि प्राणाञ्जह्यां हि ते कृते ॥ ४९ ॥</s-l></s-lg><s-lg><s-l>अस्ति कश्चिदुपायोऽत्र पुष्कलः प्रतिभाति माम् ।</s-l><s-l>येन शक्यस्त्वया मोक्षः प्राप्तुं श्रेयो यथा मया ॥ ५० ॥</s-l></s-lg><s-lg><s-l>मया ह्युपायो दृष्टोऽयं विचार्य मतिमात्मनः ।</s-l><s-l>आत्मार्थं च त्वदर्थं च श्रेयः साधारणं हि नौ ॥ ५१ ॥</s-l></s-lg><s-lg><s-l>इदं हि नकुलोलूकं पापबुद्ध्यभितः स्थितम् ।</s-l><s-l>न धर्षयति मार्जार तेन मे स्वस्ति सांप्रतम् ॥ ५२ ॥</s-l></s-lg><s-lg><s-l>कूजंश्चपलनेत्रोऽयं कौशिको मां निरीक्षते ।</s-l><s-l>नगशाखाग्रहस्तिष्ठंस्तस्याहं भृशमुद्विजे ॥ ५३ ॥</s-l></s-lg><s-lg><s-l>सतां साप्तपदं सख्यं सवासो मेऽसि पण्डितः ।</s-l><s-l>सांवास्यकं करिष्यामि नास्ति ते मृत्युतो भयम् ॥ ५४ ॥</s-l></s-lg><s-lg><s-l>न हि शक्नोषि मार्जार पाशं छेत्तुं विना मया ।</s-l><s-l>अहं छेत्स्यामि ते पाशं यदि मां त्वं न हिंससि ॥ ५५ ॥</s-l></s-lg><s-lg><s-l>त्वमाश्रितो नगस्याग्रं मूलं त्वहमुपाश्रितः ।</s-l><s-l>चिरोषिताविहावां वै वृक्षेऽस्मिन्विदितं हि ते ॥ ५६ ॥</s-l></s-lg><s-lg><s-l>यस्मिन्नाश्वसते कश्चिद्यश्च नाश्वसते क्वचित् ।</s-l><s-l>न तौ धीराः प्रशंसन्ति नित्यमुद्विग्नचेतसौ ॥ ५७ ॥</s-l></s-lg><s-lg><s-l>तस्माद्विवर्धतां प्रीतिः सत्या संगतिरस्तु नौ ।</s-l><s-l>कालातीतमपार्थं हि न प्रशंसन्ति पण्डिताः ॥ ५८ ॥</s-l></s-lg><s-lg><s-l>अर्थयुक्तिमिमां तावद्यथाभूतां निशामय ।</s-l><s-l>तव जीवितमिच्छामि त्वं ममेच्छसि जीवितम् ॥ ५९ ॥</s-l></s-lg><s-lg><s-l>कश्चित्तरति काष्ठेन सुगम्भीरां महानदीम् ।</s-l><s-l>स तारयति तत्काष्ठं स च काष्ठेन तार्यते ॥ ६० ॥</s-l></s-lg><s-lg><s-l>ईदृशो नौ समायोगो भविष्यति सुनिस्तरः ।</s-l><s-l>अहं त्वां तारयिष्यामि त्वं च मां तारयिष्यसि ॥ ६१ ॥</s-l></s-lg><s-lg><s-l>एवमुक्त्वा तु पलितस्तदर्थमुभयोर्हितम् ।</s-l><s-l>हेतुमद्ग्रहणीयं च कालाकाङ्क्षी व्यपैक्षत ॥ ६२ ॥</s-l></s-lg><s-lg><s-l>अथ सुव्याहृतं तस्य श्रुत्वा शत्रुर्विचक्षणः ।</s-l><s-l>हेतुमद्ग्रहणीयार्थं मार्जारो वाक्यमब्रवीत् ॥ ६३ ॥</s-l></s-lg><s-lg><s-l>बुद्धिमान्वाक्यसंपन्नस्तद्वाक्यमनुवर्णयन् ।</s-l><s-l>तामवस्थामवेक्ष्यान्त्यां साम्नैव प्रत्यपूजयत् ॥ ६४ ॥</s-l></s-lg><s-lg><s-l>ततस्तीक्ष्णाग्रदशनो वैडूर्यमणिलोचनः ।</s-l><s-l>मूषकं मन्दमुद्वीक्ष्य मार्जारो लोमशोऽब्रवीत् ॥ ६५ ॥</s-l></s-lg><s-lg><s-l>नन्दामि सौम्य भद्रं ते यो मां जीवन्तमिच्छसि ।</s-l><s-l>श्रेयश्च यदि जानीषे क्रियतां मा विचारय ॥ ६६ ॥</s-l></s-lg><s-lg><s-l>अहं हि दृढमापन्नस्त्वमापन्नतरो मया ।</s-l><s-l>द्वयोरापन्नयोः संधिः क्रियतां मा विचारय ॥ ६७ ॥</s-l></s-lg><s-lg><s-l>विधत्स्व प्राप्तकालं यत्कार्यं सिध्यतु चावयोः ।</s-l><s-l>मयि कृच्छ्राद्विनिर्मुक्ते न विनङ्क्ष्यति ते कृतम् ॥ ६८ ॥</s-l></s-lg><s-lg><s-l>न्यस्तमानोऽस्मि भक्तोऽस्मि शिष्यस्त्वद्धितकृत्तथा ।</s-l><s-l>निदेशवशवर्ती च भवन्तं शरणं गतः ॥ ६९ ॥</s-l></s-lg><s-lg><s-l>इत्येवमुक्तः पलितो मार्जारं वशमागतम् ।</s-l><s-l>वाक्यं हितमुवाचेदमभिनीतार्थमर्थवत् ॥ ७० ॥</s-l></s-lg><s-lg><s-l>उदारं यद्भवानाह नैतच्चित्रं भवद्विधे ।</s-l><s-l>विदितो यस्तु मार्गो मे हितार्थं शृणु तं मम ॥ ७१ ॥</s-l></s-lg><s-lg><s-l>अहं त्वानुप्रवेक्ष्यामि नकुलान्मे महद्भयम् ।</s-l><s-l>त्रायस्व मां मा वधीश्च शक्तोऽस्मि तव मोक्षणे ॥ ७२ ॥</s-l></s-lg><s-lg><s-l>उलूकाच्चैव मां रक्ष क्षुद्रः प्रार्थयते हि माम् ।</s-l><s-l>अहं छेत्स्यामि ते पाशान्सखे सत्येन ते शपे ॥ ७३ ॥</s-l></s-lg><s-lg><s-l>तद्वचः संगतं श्रुत्वा लोमशो युक्तमर्थवत् ।</s-l><s-l>हर्षादुद्वीक्ष्य पलितं स्वागतेनाभ्यपूजयत् ॥ ७४ ॥</s-l></s-lg><s-lg><s-l>स तं संपूज्य पलितं मार्जारः सौहृदे स्थितः ।</s-l><s-l>सुविचिन्त्याब्रवीद्धीरः प्रीतस्त्वरित एव हि ॥ ७५ ॥</s-l></s-lg><s-lg><s-l>क्षिप्रमागच्छ भद्रं ते त्वं मे प्राणसमः सखा ।</s-l><s-l>तव प्राज्ञ प्रसादाद्धि क्षिप्रं प्राप्स्यामि जीवितम् ॥ ७६ ॥</s-l></s-lg><s-lg><s-l>यद्यदेवंगतेनाद्य शक्यं कर्तुं मया तव ।</s-l><s-l>तदाज्ञापय कर्ताहं संधिरेवास्तु नौ सखे ॥ ७७ ॥</s-l></s-lg><s-lg><s-l>अस्मात्ते संशयान्मुक्तः समित्रगणबान्धवः ।</s-l><s-l>सर्वकार्याणि कर्ताहं प्रियाणि च हितानि च ॥ ७८ ॥</s-l></s-lg><s-lg><s-l>मुक्तश्च व्यसनादस्मात्सौम्याहमपि नाम ते ।</s-l><s-l>प्रीतिमुत्पादयेयं च प्रतिकर्तुं च शक्नुयाम् ॥ ७९ ॥</s-l></s-lg><s-lg><s-l>ग्राहयित्वा तु तं स्वार्थं मार्जारं मूषकस्तदा ।</s-l><s-l>प्रविवेश सुविस्रब्धः सम्यगर्थांश्चचार ह ॥ ८० ॥</s-l></s-lg><s-lg><s-l>एवमाश्वासितो विद्वान्मार्जारेण स मूषकः ।</s-l><s-l>मार्जारोरसि विस्रब्धः सुष्वाप पितृमातृवत् ॥ ८१ ॥</s-l></s-lg><s-lg><s-l>लीनं तु तस्य गात्रेषु मार्जारस्याथ मूषकम् ।</s-l><s-l>तौ दृष्ट्वा नकुलोलूकौ निराशौ जग्मतुर्गृहान् ॥ ८२ ॥</s-l></s-lg><s-lg><s-l>लीनस्तु तस्य गात्रेषु पलितो देशकालवित् ।</s-l><s-l>चिच्छेद पाशान्नृपते कालाकाङ्क्षी शनैः शनैः ॥ ८३ ॥</s-l></s-lg><s-lg><s-l>अथ बन्धपरिक्लिष्टो मार्जारो वीक्ष्य मूषकम् ।</s-l><s-l>छिन्दन्तं वै तदा पाशानत्वरन्तं त्वरान्वितः ॥ ८४ ॥</s-l></s-lg><s-lg><s-l>तमत्वरन्तं पलितं पाशानां छेदने तदा ।</s-l><s-l>संचोदयितुमारेभे मार्जारो मूषकं तदा ॥ ८५ ॥</s-l></s-lg><s-lg><s-l>किं सौम्य नाभित्वरसे किं कृतार्थोऽवमन्यसे ।</s-l><s-l>छिन्धि पाशानमित्रघ्न पुरा श्वपच एति सः ॥ ८६ ॥</s-l></s-lg><s-lg><s-l>इत्युक्तस्त्वरता तेन मतिमान्पलितोऽब्रवीत् ।</s-l><s-l>मार्जारमकृतप्रज्ञं वश्यमात्महितं वचः ॥ ८७ ॥</s-l></s-lg><s-lg><s-l>तूष्णीं भव न ते सौम्य त्वरा कार्या न संभ्रमः ।</s-l><s-l>वयमेवात्र कालज्ञा न कालः परिहास्यते ॥ ८८ ॥</s-l></s-lg><s-lg><s-l>अकाले कृत्यमारब्धं कर्तुं नार्थाय कल्पते ।</s-l><s-l>तदेव काल आरब्धं महतेऽर्थाय कल्पते ॥ ८९ ॥</s-l></s-lg><s-lg><s-l>अकालविप्रमुक्तान्मे त्वत्त एव भयं भवेत् ।</s-l><s-l>तस्मात्कालं प्रतीक्षस्व किमिति त्वरसे सखे ॥ ९० ॥</s-l></s-lg><s-lg><s-l>यावत्पश्यामि चण्डालमायान्तं शस्त्रपाणिनम् ।</s-l><s-l>ततश्छेत्स्यामि ते पाशं प्राप्ते साधारणे भये ॥ ९१ ॥</s-l></s-lg><s-lg><s-l>तस्मिन्काले प्रमुक्तस्त्वं तरुमेवाधिरोहसि ।</s-l><s-l>न हि ते जीवितादन्यत्किंचित्कृत्यं भविष्यति ॥ ९२ ॥</s-l></s-lg><s-lg><s-l>ततो भवत्यतिक्रान्ते त्रस्ते भीते च लोमश ।</s-l><s-l>अहं बिलं प्रवेक्ष्यामि भवाञ्शाखां गमिष्यति ॥ ९३ ॥</s-l></s-lg><s-lg><s-l>एवमुक्तस्तु मार्जारो मूषकेणात्मनो हितम् ।</s-l><s-l>वचनं वाक्यतत्त्वज्ञो जीवितार्थी महामतिः ॥ ९४ ॥</s-l></s-lg><s-lg><s-l>अथात्मकृत्यत्वरितः सम्यक्प्रश्रयमाचरन् ।</s-l><s-l>उवाच लोमशो वाक्यं मूषकं चिरकारिणम् ॥ ९५ ॥</s-l></s-lg><s-lg><s-l>न ह्येवं मित्रकार्याणि प्रीत्या कुर्वन्ति साधवः ।</s-l><s-l>यथा त्वं मोक्षितः कृच्छ्रात्त्वरमाणेन वै मया ॥ ९६ ॥</s-l></s-lg><s-lg><s-l>तथैव त्वरमाणेन त्वया कार्यं हितं मम ।</s-l><s-l>यत्नं कुरु महाप्राज्ञ यथा स्वस्त्यावयोर्भवेत् ॥ ९७ ॥</s-l></s-lg><s-lg><s-l>अथ वा पूर्ववैरं त्वं स्मरन्कालं विकर्षसि ।</s-l><s-l>पश्य दुष्कृतकर्मत्वं व्यक्तमायुःक्षयो मम ॥ ९८ ॥</s-l></s-lg><s-lg><s-l>यच्च किंचिन्मयाज्ञानात्पुरस्ताद्विप्रियं कृतम् ।</s-l><s-l>न तन्मनसि कर्तव्यं क्षमये त्वां प्रसीद मे ॥ ९९ ॥</s-l></s-lg><s-lg><s-l>तमेवंवादिनं प्राज्ञः शास्त्रविद्बुद्धिसंमतः ।</s-l><s-l>उवाचेदं वचः श्रेष्ठं मार्जारं मूषकस्तदा ॥ १०० ॥</s-l></s-lg><s-lg><s-l>श्रुतं मे तव मार्जार स्वमर्थं परिगृह्णतः ।</s-l><s-l>ममापि त्वं विजानीहि स्वमर्थं परिगृह्णतः ॥ १०१ ॥</s-l></s-lg><s-lg><s-l>यन्मित्रं भीतवत्साध्यं यन्मित्रं भयसंहितम् ।</s-l><s-l>सुरक्षितं ततः कार्यं पाणिः सर्पमुखादिव ॥ १०२ ॥</s-l></s-lg><s-lg><s-l>कृत्वा बलवता संधिमात्मानं यो न रक्षति ।</s-l><s-l>अपथ्यमिव तद्भुक्तं तस्यानर्थाय कल्पते ॥ १०३ ॥</s-l></s-lg><s-lg><s-l>न कश्चित्कस्यचिन्मित्रं न कश्चित्कस्यचित्सुहृत् ।</s-l><s-l>अर्थैरर्था निबध्यन्ते गजैर्वनगजा इव ॥ १०४ ॥</s-l></s-lg><s-lg><s-l>न हि कश्चित्कृते कार्ये कर्तारं समवेक्षते ।</s-l><s-l>तस्मात्सर्वाणि कार्याणि सावशेषाणि कारयेत् ॥ १०५ ॥</s-l></s-lg><s-lg><s-l>तस्मिन्कालेऽपि च भवान्दिवाकीर्तिभयान्वितः ।</s-l><s-l>मम न ग्रहणे शक्तः पलायनपरायणः ॥ १०६ ॥</s-l></s-lg><s-lg><s-l>छिन्नं तु तन्तुबाहुल्यं तन्तुरेकोऽवशेषितः ।</s-l><s-l>छेत्स्याम्यहं तदप्याशु निर्वृतो भव लोमश ॥ १०७ ॥</s-l></s-lg><s-lg><s-l>तयोः संवदतोरेवं तथैवापन्नयोर्द्वयोः ।</s-l><s-l>क्षयं जगाम सा रात्रिर्लोमशं चाविशद्भयम् ॥ १०८ ॥</s-l></s-lg><s-lg><s-l>ततः प्रभातसमये विकृतः कृष्णपिङ्गलः ।</s-l><s-l>स्थूलस्फिग्विकचो रूक्षः श्वचक्रपरिवारितः ॥ १०९ ॥</s-l></s-lg><s-lg><s-l>शङ्कुकर्णो महावक्त्रः पलितो घोरदर्शनः ।</s-l><s-l>परिघो नाम चण्डालः शस्त्रपाणिरदृश्यत ॥ ११० ॥</s-l></s-lg><s-lg><s-l>तं दृष्ट्वा यमदूताभं मार्जारस्त्रस्तचेतनः ।</s-l><s-l>उवाच पलितं भीतः किमिदानीं करिष्यसि ॥ १११ ॥</s-l></s-lg><s-lg><s-l>अथ चापि सुसंत्रस्तौ तं दृष्ट्वा घोरदर्शनम् ।</s-l><s-l>क्षणेन नकुलोलूकौ नैराश्यं जग्मतुस्तदा ॥ ११२ ॥</s-l></s-lg><s-lg><s-l>बलिनौ मतिमन्तौ च संघातं चाप्युपागतौ ।</s-l><s-l>अशक्यौ सुनयात्तस्मात्संप्रधर्षयितुं बलात् ॥ ११३ ॥</s-l></s-lg><s-lg><s-l>कार्यार्थं कृतसंधी तौ दृष्ट्वा मार्जारमूषकौ ।</s-l><s-l>उलूकनकुलौ तूर्णं जग्मतुः स्वं स्वमालयम् ॥ ११४ ॥</s-l></s-lg><s-lg><s-l>ततश्चिच्छेद तं तन्तुं मार्जारस्य स मूषकः ।</s-l><s-l>विप्रमुक्तोऽथ मार्जारस्तमेवाभ्यपतद्द्रुमम् ॥ ११५ ॥</s-l></s-lg><s-lg><s-l>स च तस्माद्भयान्मुक्तो मुक्तो घोरेण शत्रुणा ।</s-l><s-l>बिलं विवेश पलितः शाखां भेजे च लोमशः ॥ ११६ ॥</s-l></s-lg><s-lg><s-l>उन्माथमप्यथादाय चण्डालो वीक्ष्य सर्वशः ।</s-l><s-l>विहताशः क्षणेनाथ तस्माद्देशादपाक्रमत् ।</s-l><s-l>जगाम च स्वभवनं चण्डालो भरतर्षभ ॥ ११७ ॥</s-l></s-lg><s-lg><s-l>ततस्तस्माद्भयान्मुक्तो दुर्लभं प्राप्य जीवितम् ।</s-l><s-l>बिलस्थं पादपाग्रस्थः पलितं लोमशोऽब्रवीत् ॥ ११८ ॥</s-l></s-lg><s-lg><s-l>अकृत्वा संविदं कांचित्सहसाहमुपप्लुतः ।</s-l><s-l>कृतज्ञं कृतकल्याणं कच्चिन्मां नाभिशङ्कसे ॥ ११९ ॥</s-l></s-lg><s-lg><s-l>गत्वा च मम विश्वासं दत्त्वा च मम जीवितम् ।</s-l><s-l>मित्रोपभोगसमये किं त्वं नैवोपसर्पसि ॥ १२० ॥</s-l></s-lg><s-lg><s-l>कृत्वा हि पूर्वं मित्राणि यः पश्चान्नानुतिष्ठति ।</s-l><s-l>न स मित्राणि लभते कृच्छ्रास्वापत्सु दुर्मतिः ॥ १२१ ॥</s-l></s-lg><s-lg><s-l>तत्कृतोऽहं त्वया मित्रं सामर्थ्यादात्मनः सखे ।</s-l><s-l>स मां मित्रत्वमापन्नमुपभोक्तुं त्वमर्हसि ॥ १२२ ॥</s-l></s-lg><s-lg><s-l>यानि मे सन्ति मित्राणि ये च मे सन्ति बान्धवाः ।</s-l><s-l>सर्वे त्वां पूजयिष्यन्ति शिष्या गुरुमिव प्रियम् ॥ १२३ ॥</s-l></s-lg><s-lg><s-l>अहं च पूजयिष्ये त्वां समित्रगणबान्धवम् ।</s-l><s-l>जीवितस्य प्रदातारं कृतज्ञः को न पूजयेत् ॥ १२४ ॥</s-l></s-lg><s-lg><s-l>ईश्वरो मे भवानस्तु शरीरस्य गृहस्य च ।</s-l><s-l>अर्थानां चैव सर्वेषामनुशास्ता च मे भव ॥ १२५ ॥</s-l></s-lg><s-lg><s-l>अमात्यो मे भव प्राज्ञ पितेव हि प्रशाधि माम् ।</s-l><s-l>न तेऽस्ति भयमस्मत्तो जीवितेनात्मनः शपे ॥ १२६ ॥</s-l></s-lg><s-lg><s-l>बुद्ध्या त्वमुशनाः साक्षाद्बले त्वधिकृता वयम् ।</s-l><s-l>त्वन्मन्त्रबलयुक्तो हि विन्देत जयमेव ह ॥ १२७ ॥</s-l></s-lg><s-lg><s-l>एवमुक्तः परं सान्त्वं मार्जारेण स मूषकः ।</s-l><s-l>उवाच परमार्थज्ञः श्लक्ष्णमात्महितं वचः ॥ १२८ ॥</s-l></s-lg><s-lg><s-l>यद्भवानाह तत्सर्वं मया ते लोमश श्रुतम् ।</s-l><s-l>ममापि तावद्ब्रुवतः शृणु यत्प्रतिभाति माम् ॥ १२९ ॥</s-l></s-lg><s-lg><s-l>वेदितव्यानि मित्राणि बोद्धव्याश्चापि शत्रवः ।</s-l><s-l>एतत्सुसूक्ष्मं लोकेऽस्मिन्दृश्यते प्राज्ञसंमतम् ॥ १३० ॥</s-l></s-lg><s-lg><s-l>शत्रुरूपाश्च सुहृदो मित्ररूपाश्च शत्रवः ।</s-l><s-l>सान्त्वितास्ते न बुध्यन्ते रागलोभवशं गताः ॥ १३१ ॥</s-l></s-lg><s-lg><s-l>नास्ति जात्या रिपुर्नाम मित्रं नाम न विद्यते ।</s-l><s-l>सामर्थ्ययोगाज्जायन्ते मित्राणि रिपवस्तथा ॥ १३२ ॥</s-l></s-lg><s-lg><s-l>यो यस्मिञ्जीवति स्वार्थं पश्येत्तावत्स जीवति ।</s-l><s-l>स तस्य तावन्मित्रं स्याद्यावन्न स्याद्विपर्ययः ॥ १३३ ॥</s-l></s-lg><s-lg><s-l>नास्ति मैत्री स्थिरा नाम न च ध्रुवमसौहृदम् ।</s-l><s-l>अर्थयुक्त्या हि जायन्ते मित्राणि रिपवस्तथा ॥ १३४ ॥</s-l></s-lg><s-lg><s-l>मित्रं च शत्रुतामेति कस्मिंश्चित्कालपर्यये ।</s-l><s-l>शत्रुश्च मित्रतामेति स्वार्थो हि बलवत्तरः ॥ १३५ ॥</s-l></s-lg><s-lg><s-l>यो विश्वसति मित्रेषु न चाश्वसति शत्रुषु ।</s-l><s-l>अर्थयुक्तिमविज्ञाय चलितं तस्य जीवितम् ॥ १३६ ॥</s-l></s-lg><s-lg><s-l>अर्थयुक्तिमविज्ञाय यः शुभे कुरुते मतिम् ।</s-l><s-l>मित्रे वा यदि वा शत्रौ तस्यापि चलिता मतिः ॥ १३७ ॥</s-l></s-lg><s-lg><s-l>न विश्वसेदविश्वस्ते विश्वस्तेऽपि न विश्वसेत् ।</s-l><s-l>विश्वासाद्भयमुत्पन्नं मूलान्यपि निकृन्तति ॥ १३८ ॥</s-l></s-lg><s-lg><s-l>अर्थयुक्त्या हि दृश्यन्ते पिता माता सुतास्तथा ।</s-l><s-l>मातुला भागिनेयाश्च तथा संबन्धिबान्धवाः ॥ १३९ ॥</s-l></s-lg><s-lg><s-l>पुत्रं हि मातापितरु त्यजतः पतितं प्रियम् ।</s-l><s-l>लोको रक्षति चात्मानं पश्य स्वार्थस्य सारताम् ॥ १४० ॥</s-l></s-lg><s-lg><s-l>तं मन्ये निकृतिप्रज्ञं यो मोक्षं प्रत्यनन्तरम् ।</s-l><s-l>कृत्यं मृगयसे कर्तुं सुखोपायमसंशयम् ॥ १४१ ॥</s-l></s-lg><s-lg><s-l>अस्मिन्निलय एव त्वं न्यग्रोधादवतारितः ।</s-l><s-l>पूर्वं निविष्टमुन्माथं चपलत्वान्न बुद्धवान् ॥ १४२ ॥</s-l></s-lg><s-lg><s-l>आत्मनश्चपलो नास्ति कुतोऽन्येषां भविष्यति ।</s-l><s-l>तस्मात्सर्वाणि कार्याणि चपलो हन्त्यसंशयम् ॥ १४३ ॥</s-l></s-lg><s-lg><s-l>ब्रवीति मधुरं कंचित्प्रियो मे ह भवानिति ।</s-l><s-l>तन्मिथ्याकरणं सर्वं विस्तरेणापि मे शृणु ॥ १४४ ॥</s-l></s-lg><s-lg><s-l>कारणात्प्रियतामेति द्वेष्यो भवति कारणात् ।</s-l><s-l>अर्थार्थी जीवलोकोऽयं न कश्चित्कस्यचित्प्रियः ॥ १४५ ॥</s-l></s-lg><s-lg><s-l>सख्यं सोदरयोर्भ्रात्रोर्दंपत्योर्वा परस्परम् ।</s-l><s-l>कस्यचिन्नाभिजानामि प्रीतिं निष्कारणामिह ॥ १४६ ॥</s-l></s-lg><s-lg><s-l>यद्यपि भ्रातरः क्रुद्धा भार्या वा कारणान्तरे ।</s-l><s-l>स्वभावतस्ते प्रीयन्ते नेतरः प्रीयते जनः ॥ १४७ ॥</s-l></s-lg><s-lg><s-l>प्रियो भवति दानेन प्रियवादेन चापरः ।</s-l><s-l>मन्त्रहोमजपैरन्यः कार्यार्थं प्रीयते जनः ॥ १४८ ॥</s-l></s-lg><s-lg><s-l>उत्पन्ने कारणे प्रीतिर्नास्ति नौ कारणान्तरे ।</s-l><s-l>प्रध्वस्ते कारणस्थाने सा प्रीतिर्विनिवर्तते ॥ १४९ ॥</s-l></s-lg><s-lg><s-l>किं नु तत्कारणं मन्ये येनाहं भवतः प्रियः ।</s-l><s-l>अन्यत्राभ्यवहारार्थात्तत्रापि च बुधा वयम् ॥ १५० ॥</s-l></s-lg><s-lg><s-l>कालो हेतुं विकुरुते स्वार्थस्तमनुवर्तते ।</s-l><s-l>स्वार्थं प्राज्ञोऽभिजानाति प्राज्ञं लोकोऽनुवर्तते ॥ १५१ ॥</s-l></s-lg><s-lg><s-l>न त्वीदृशं त्वया वाच्यं विदुषि स्वार्थपण्डिते ।</s-l><s-l>अकालेऽविषमस्थस्य स्वार्थहेतुरयं तव ॥ १५२ ॥</s-l></s-lg><s-lg><s-l>तस्मान्नाहं चले स्वार्थात्सुस्थितः संधिविग्रहे ।</s-l><s-l>अभ्राणामिव रूपाणि विकुर्वन्ति क्षणे क्षणे ॥ १५३ ॥</s-l></s-lg><s-lg><s-l>अद्यैव हि रिपुर्भूत्वा पुनरद्यैव सौहृदम् ।</s-l><s-l>पुनश्च रिपुरद्यैव युक्तीनां पश्य चापलम् ॥ १५४ ॥</s-l></s-lg><s-lg><s-l>आसीत्तावत्तु मैत्री नौ यावद्धेतुरभूत्पुरा ।</s-l><s-l>सा गता सह तेनैव कालयुक्तेन हेतुना ॥ १५५ ॥</s-l></s-lg><s-lg><s-l>त्वं हि मेऽत्यन्ततः शत्रुः सामर्थ्यान्मित्रतां गतः ।</s-l><s-l>तत्कृत्यमभिनिर्वृत्तं प्रकृतिः शत्रुतां गता ॥ १५६ ॥</s-l></s-lg><s-lg><s-l>सोऽहमेवं प्रणीतानि ज्ञात्वा शास्त्राणि तत्त्वतः ।</s-l><s-l>प्रविशेयं कथं पाशं त्वत्कृतं तद्वदस्व मे ॥ १५७ ॥</s-l></s-lg><s-lg><s-l>त्वद्वीर्येण विमुक्तोऽहं मद्वीर्येण तथा भवान् ।</s-l><s-l>अन्योन्यानुग्रहे वृत्ते नास्ति भूयः समागमः ॥ १५८ ॥</s-l></s-lg><s-lg><s-l>त्वं हि सौम्य कृतार्थोऽद्य निर्वृत्तार्थास्तथा वयम् ।</s-l><s-l>न तेऽस्त्यन्यन्मया कृत्यं किंचिदन्यत्र भक्षणात् ॥ १५९ ॥</s-l></s-lg><s-lg><s-l>अहमन्नं भवान्भोक्ता दुर्बलोऽहं भवान्बली ।</s-l><s-l>नावयोर्विद्यते संधिर्नियुक्ते विषमे बले ॥ १६० ॥</s-l></s-lg><s-lg><s-l>संमन्येऽहं तव प्रज्ञां यन्मोक्षात्प्रत्यनन्तरम् ।</s-l><s-l>भक्ष्यं मृगयसे नूनं सुखोपायमसंशयम् ॥ १६१ ॥</s-l></s-lg><s-lg><s-l>भक्ष्यार्थमेव बद्धस्त्वं स मुक्तः प्रसृतः क्षुधा ।</s-l><s-l>शास्त्रज्ञमभिसंधाय नूनं भक्षयिताद्य माम् ॥ १६२ ॥</s-l></s-lg><s-lg><s-l>जानामि क्षुधितं हि त्वामाहारसमयश्च ते ।</s-l><s-l>स त्वं मामभिसंधाय भक्ष्यं मृगयसे पुनः ॥ १६३ ॥</s-l></s-lg><s-lg><s-l>यच्चापि पुत्रदारं स्वं तत्संनिसृजसे मयि ।</s-l><s-l>शुश्रूषां नाम मे कर्तुं सखे मम न तत्क्षमम् ॥ १६४ ॥</s-l></s-lg><s-lg><s-l>त्वया मां सहितं दृष्ट्वा प्रिया भार्या सुताश्च ये ।</s-l><s-l>कस्मान्मां ते न खादेयुर्हृष्टाः प्रणयिनस्त्वयि ॥ १६५ ॥</s-l></s-lg><s-lg><s-l>नाहं त्वया समेष्यामि वृत्तो हेतुः समागमे ।</s-l><s-l>शिवं ध्यायस्व मेऽत्रस्थः सुकृतं स्मर्यते यदि ॥ १६६ ॥</s-l></s-lg><s-lg><s-l>शत्रोरन्नाद्यभूतः सन्क्लिष्टस्य क्षुधितस्य च ।</s-l><s-l>भक्ष्यं मृगयमाणस्य कः प्राज्ञो विषयं व्रजेत् ॥ १६७ ॥</s-l></s-lg><s-lg><s-l>स्वस्ति तेऽस्तु गमिष्यामि दूरादपि तवोद्विजे ।</s-l><s-l>नाहं त्वया समेष्यामि निर्वृतो भव लोमश ॥ १६८ ॥</s-l></s-lg><s-lg><s-l>बलवत्संनिकर्षो हि न कदाचित्प्रशस्यते ।</s-l><s-l>प्रशान्तादपि मे प्राज्ञ भेतव्यं बलिनः सदा ॥ १६९ ॥</s-l></s-lg><s-lg><s-l>यदि त्वर्थेन मे कार्यं ब्रूहि किं करवाणि ते ।</s-l><s-l>कामं सर्वं प्रदास्यामि न त्वात्मानं कदाचन ॥ १७० ॥</s-l></s-lg><s-lg><s-l>आत्मार्थे संततिस्त्याज्या राज्यं रत्नं धनं तथा ।</s-l><s-l>अपि सर्वस्वमुत्सृज्य रक्षेदात्मानमात्मना ॥ १७१ ॥</s-l></s-lg><s-lg><s-l>ऐश्वर्यधनरत्नानां प्रत्यमित्रेऽपि तिष्ठताम् ।</s-l><s-l>दृष्टा हि पुनरावृत्तिर्जीवतामिति नः श्रुतम् ॥ १७२ ॥</s-l></s-lg><s-lg><s-l>न त्वात्मनः संप्रदानं धनरत्नवदिष्यते ।</s-l><s-l>आत्मा तु सर्वतो रक्ष्यो दारैरपि धनैरपि ॥ १७३ ॥</s-l></s-lg><s-lg><s-l>आत्मरक्षिततन्त्राणां सुपरीक्षितकारिणाम् ।</s-l><s-l>आपदो नोपपद्यन्ते पुरुषाणां स्वदोषजाः ॥ १७४ ॥</s-l></s-lg><s-lg><s-l>शत्रून्सम्यग्विजानन्ति दुर्बला ये बलीयसः ।</s-l><s-l>तेषां न चाल्यते बुद्धिरात्मार्थं कृतनिश्चया ॥ १७५ ॥</s-l></s-lg><s-lg><s-l>इत्यभिव्यक्तमेवासौ पलितेनावभर्त्सितः ।</s-l><s-l>मार्जारो व्रीडितो भूत्वा मूषकं वाक्यमब्रवीत् ॥ १७६ ॥</s-l></s-lg><s-lg><s-l>संमन्येऽहं तव प्रज्ञां यस्त्वं मम हिते रतः ।</s-l><s-l>उक्तवानर्थतत्त्वेन मया संभिन्नदर्शनः ॥ १७७ ॥</s-l></s-lg><s-lg><s-l>न तु मामन्यथा साधो त्वं विज्ञातुमिहार्हसि ।</s-l><s-l>प्राणप्रदानजं त्वत्तो मम सौहृदमागतम् ॥ १७८ ॥</s-l></s-lg><s-lg><s-l>धर्मज्ञोऽस्मि गुणज्ञोऽस्मि कृतज्ञोऽस्मि विशेषतः ।</s-l><s-l>मित्रेषु वत्सलश्चास्मि त्वद्विधेषु विशेषतः ॥ १७९ ॥</s-l></s-lg><s-lg><s-l>तन्मामेवंगते साधो न यावयितुमर्हसि ।</s-l><s-l>त्वया हि याव्यमानोऽहं प्राणाञ्जह्यां सबान्धवः ॥ १८० ॥</s-l></s-lg><s-lg><s-l>धिक्शब्दो हि बुधैर्दृष्टो मद्विधेषु मनस्विषु ।</s-l><s-l>मरणं धर्मतत्त्वज्ञ न मां शङ्कितुमर्हसि ॥ १८१ ॥</s-l></s-lg><s-lg><s-l>इति संस्तूयमानो हि मार्जारेण स मूषकः ।</s-l><s-l>मनसा भावगम्भीरं मार्जारं वाक्यमब्रवीत् ॥ १८२ ॥</s-l></s-lg><s-lg><s-l>साधुर्भवाञ्श्रुतार्थोऽस्मि प्रीयते न च विश्वसे ।</s-l><s-l>संस्तवैर्वा धनौघैर्वा नाहं शक्यः पुनस्त्वया ॥ १८३ ॥</s-l></s-lg><s-lg><s-l>न ह्यमित्रवशं यान्ति प्राज्ञा निष्कारणं सखे ।</s-l><s-l>अस्मिन्नर्थे च गाथे द्वे निबोधोशनसा कृते ॥ १८४ ॥</s-l></s-lg><s-lg><s-l>शत्रुसाधारणे कृत्ये कृत्वा संधिं बलीयसा ।</s-l><s-l>समाहितश्चरेद्युक्त्या कृतार्थश्च न विश्वसेत् ॥ १८५ ॥</s-l></s-lg><s-lg><s-l>तस्मात्सर्वास्ववस्थासु रक्षेज्जीवितमात्मनः ।</s-l><s-l>द्रव्याणि संततिश्चैव सर्वं भवति जीवतः ॥ १८६ ॥</s-l></s-lg><s-lg><s-l>संक्षेपो नीतिशास्त्राणामविश्वासः परो मतः ।</s-l><s-l>नृषु तस्मादविश्वासः पुष्कलं हितमात्मनः ॥ १८७ ॥</s-l></s-lg><s-lg><s-l>वध्यन्ते न ह्यविश्वस्ताः शत्रुभिर्दुर्बला अपि ।</s-l><s-l>विश्वस्तास्त्वाशु वध्यन्ते बलवन्तोऽपि दुर्बलैः ॥ १८८ ॥</s-l></s-lg><s-lg><s-l>त्वद्विधेभ्यो मया ह्यात्मा रक्ष्यो मार्जार सर्वदा ।</s-l><s-l>रक्ष त्वमपि चात्मानं चण्डालाज्जातिकिल्बिषात् ॥ १८९ ॥</s-l></s-lg><s-lg><s-l>स तस्य ब्रुवतस्त्वेवं संत्रासाज्जातसाध्वसः ।</s-l><s-l>स्वबिलं हि जवेनाशु मार्जारः प्रययौ ततः ॥ १९० ॥</s-l></s-lg><s-lg><s-l>ततः शास्त्रार्थतत्त्वज्ञो बुद्धिसामर्थ्यमात्मनः ।</s-l><s-l>विश्राव्य पलितः प्राज्ञो बिलमन्यज्जगाम ह ॥ १९१ ॥</s-l></s-lg><s-lg><s-l>एवं प्रज्ञावता बुद्ध्या दुर्बलेन महाबलाः ।</s-l><s-l>एकेन बहवोऽमित्राः पलितेनाभिसंधिताः ॥ १९२ ॥</s-l></s-lg><s-lg><s-l>अरिणापि समर्थेन संधिं कुर्वीत पण्डितः ।</s-l><s-l>मूषकश्च बिडालश्च मुक्तावन्योन्यसंश्रयात् ॥ १९३ ॥</s-l></s-lg><s-lg><s-l>इत्येष क्षत्रधर्मस्य मया मार्गोऽनुदर्शितः ।</s-l><s-l>विस्तरेण महीपाल संक्षेपेण पुनः शृणु ॥ १९४ ॥</s-l></s-lg><s-lg><s-l>अन्योन्यकृतवैरौ तु चक्रतुः प्रीतिमुत्तमाम् ।</s-l><s-l>अन्योन्यमभिसंधातुमभूच्चैव तयोर्मतिः ॥ १९५ ॥</s-l></s-lg><s-lg><s-l>तत्र प्राज्ञोऽभिसंधत्ते सम्यग्बुद्धिबलाश्रयात् ।</s-l><s-l>अभिसंधीयते प्राज्ञः प्रमादादपि चाबुधैः ॥ १९६ ॥</s-l></s-lg><s-lg><s-l>तस्मादभीतवद्भीतो विश्वस्तवदविश्वसन् ।</s-l><s-l>न ह्यप्रमत्तश्चलति चलितो वा विनश्यति ॥ १९७ ॥</s-l></s-lg><s-lg><s-l>कालेन रिपुणा संधिः काले मित्रेण विग्रहः ।</s-l><s-l>कार्य इत्येव तत्त्वज्ञाः प्राहुर्नित्यं युधिष्ठिर ॥ १९८ ॥</s-l></s-lg><s-lg><s-l>एवं मत्वा महाराज शास्त्रार्थमभिगम्य च ।</s-l><s-l>अभियुक्तोऽप्रमत्तश्च प्राग्भयाद्भीतवच्चरेत् ॥ १९९ ॥</s-l></s-lg><s-lg><s-l>भीतवत्संविधिः कार्यः प्रतिसंधिस्तथैव च ।</s-l><s-l>भयादुत्पद्यते बुद्धिरप्रमत्ताभियोगजा ॥ २०० ॥</s-l></s-lg><s-lg><s-l>न भयं विद्यते राजन्भीतस्यानागते भये ।</s-l><s-l>अभीतस्य तु विस्रम्भात्सुमहज्जायते भयम् ॥ २०१ ॥</s-l></s-lg><s-lg><s-l>न भीरुरिति चात्यन्तं मन्त्रोऽदेयः कथंचन ।</s-l><s-l>अविज्ञानाद्धि विज्ञाते गच्छेदास्पददर्शिषु ॥ २०२ ॥</s-l></s-lg><s-lg><s-l>तस्मादभीतवद्भीतो विश्वस्तवदविश्वसन् ।</s-l><s-l>कार्याणां गुरुतां बुद्ध्वा नानृतं किंचिदाचरेत् ॥ २०३ ॥</s-l></s-lg><s-lg><s-l>एवमेतन्मया प्रोक्तमितिहासं युधिष्ठिर ।</s-l><s-l>श्रुत्वा त्वं सुहृदां मध्ये यथावत्समुपाचर ॥ २०४ ॥</s-l></s-lg><s-lg><s-l>उपलभ्य मतिं चाग्र्यामरिमित्रान्तरं तथा ।</s-l><s-l>संधिविग्रहकालं च मोक्षोपायं तथापदि ॥ २०५ ॥</s-l></s-lg><s-lg><s-l>शत्रुसाधारणे कृत्ये कृत्वा संधिं बलीयसा ।</s-l><s-l>समागमं चरेद्युक्त्या कृतार्थो न च विश्वसेत् ॥ २०६ ॥</s-l></s-lg><s-lg><s-l>अविरुद्धां त्रिवर्गेण नीतिमेतां युधिष्ठिर ।</s-l><s-l>अभ्युत्तिष्ठ श्रुतादस्माद्भूयस्त्वं रञ्जयन्प्रजाः ॥ २०७ ॥</s-l></s-lg><s-lg><s-l>ब्राह्मणैश्चापि ते सार्धं यात्रा भवतु पाण्डव ।</s-l><s-l>ब्राह्मणा हि परं श्रेयो दिवि चेह च भारत ॥ २०८ ॥</s-l></s-lg><s-lg><s-l>एते धर्मस्य वेत्तारः कृतज्ञाः सततं प्रभो ।</s-l><s-l>पूजिताः शुभकर्माणः पूर्वजित्या नराधिप ॥ २०९ ॥</s-l></s-lg><s-lg><s-l>राज्यं श्रेयः परं राजन्यशः कीर्तिं च लप्स्यसे ।</s-l><s-l>कुलस्य संततिं चैव यथान्यायं यथाक्रमम् ॥ २१० ॥</s-l></s-lg><s-lg><s-l>द्वयोरिमं भारत संधिविग्रहं सुभाषितं बुद्धिविशेषकारितम् ।</s-l><s-l>तथान्ववेक्ष्य क्षितिपेन सर्वदा निषेवितव्यं नृप शत्रुमण्डले ॥ २११ ॥</s-l></s-lg>