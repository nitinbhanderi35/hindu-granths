<s-lg><s-l> याज्ञवल्क्य उवाच ।</s-l><s-l>न शक्यो निर्गुणस्तात गुणीकर्तुं विशां पते ।</s-l><s-l>गुणवांश्चाप्यगुणवान्यथातत्त्वं निबोध मे ॥ १ ॥</s-l></s-lg><s-lg><s-l>गुणैर्हि गुणवानेव निर्गुणश्चागुणस्तथा ।</s-l><s-l>प्राहुरेवं महात्मानो मुनयस्तत्त्वदर्शिनः ॥ २ ॥</s-l></s-lg><s-lg><s-l>गुणस्वभावस्त्वव्यक्तो गुणानेवाभिवर्तते ।</s-l><s-l>उपयुङ्क्ते च तानेव स चैवाज्ञः स्वभावतः ॥ ३ ॥</s-l></s-lg><s-lg><s-l>अव्यक्तस्तु न जानीते पुरुषो ज्ञः स्वभावतः ।</s-l><s-l>न मत्तः परमस्तीति नित्यमेवाभिमन्यते ॥ ४ ॥</s-l></s-lg><s-lg><s-l>अनेन कारणेनैतदव्यक्तं स्यादचेतनम् ।</s-l><s-l>नित्यत्वादक्षरत्वाच्च क्षराणां तत्त्वतोऽन्यथा ॥ ५ ॥</s-l></s-lg><s-lg><s-l>यदाज्ञानेन कुर्वीत गुणसर्गं पुनः पुनः ।</s-l><s-l>यदात्मानं न जानीते तदाव्यक्तमिहोच्यते ॥ ६ ॥</s-l></s-lg><s-lg><s-l>कर्तृत्वाच्चापि तत्त्वानां तत्त्वधर्मी तथोच्यते ।</s-l><s-l>कर्तृत्वाच्चैव योनीनां योनिधर्मा तथोच्यते ॥ ७ ॥</s-l></s-lg><s-lg><s-l>कर्तृत्वात्प्रकृतीनां तु तथा प्रकृतिधर्मिता ।</s-l><s-l>कर्तृत्वाच्चापि बीजानां बीजधर्मी तथोच्यते ॥ ८ ॥</s-l></s-lg><s-lg><s-l>गुणानां प्रसवत्वाच्च तथा प्रसवधर्मवान् ।</s-l><s-l>कर्तृत्वात्प्रलयानां च तथा प्रलयधर्मिता ॥ ९ ॥</s-l></s-lg><s-lg><s-l>बीजत्वात्प्रकृतित्वाच्च प्रलयत्वात्तथैव च ।</s-l><s-l>उपेक्षकत्वादन्यत्वादभिमानाच्च केवलम् ॥ १० ॥</s-l></s-lg><s-lg><s-l>मन्यन्ते यतयः शुद्धा अध्यात्मविगतज्वराः ।</s-l><s-l>अनित्यं नित्यमव्यक्तमेवमेतद्धि शुश्रुम ॥ ११ ॥</s-l></s-lg><s-lg><s-l>अव्यक्तैकत्वमित्याहुर्नानात्वं पुरुषस्तथा ।</s-l><s-l>सर्वभूतदयावन्तः केवलं ज्ञानमास्थिताः ॥ १२ ॥</s-l></s-lg><s-lg><s-l>अन्यः स पुरुषोऽव्यक्तस्त्वध्रुवो ध्रुवसंज्ञकः ।</s-l><s-l>यथा मुञ्ज इषीकायास्तथैवैतद्धि जायते ॥ १३ ॥</s-l></s-lg><s-lg><s-l>अन्यं च मशकं विद्यादन्यच्चोदुम्बरं तथा ।</s-l><s-l>न चोदुम्बरसंयोगैर्मशकस्तत्र लिप्यते ॥ १४ ॥</s-l></s-lg><s-lg><s-l>अन्य एव तथा मत्स्यस्तथान्यदुदकं स्मृतम् ।</s-l><s-l>न चोदकस्य स्पर्शेन मत्स्यो लिप्यति सर्वशः ॥ १५ ॥</s-l></s-lg><s-lg><s-l>अन्यो ह्यग्निरुखाप्यन्या नित्यमेवमवैहि भोः ।</s-l><s-l>न चोपलिप्यते सोऽग्निरुखासंस्पर्शनेन वै ॥ १६ ॥</s-l></s-lg><s-lg><s-l>पुष्करं त्वन्यदेवात्र तथान्यदुदकं स्मृतम् ।</s-l><s-l>न चोदकस्य स्पर्शेन लिप्यते तत्र पुष्करम् ॥ १७ ॥</s-l></s-lg><s-lg><s-l>एतेषां सह संवासं विवासं चैव नित्यशः ।</s-l><s-l>यथा तथैनं पश्यन्ति न नित्यं प्राकृता जनाः ॥ १८ ॥</s-l></s-lg><s-lg><s-l>ये त्वन्यथैव पश्यन्ति न सम्यक्तेषु दर्शनम् ।</s-l><s-l>ते व्यक्तं निरयं घोरं प्रविशन्ति पुनः पुनः ॥ १९ ॥</s-l></s-lg><s-lg><s-l>सांख्यदर्शनमेतत्ते परिसंख्यातमुत्तमम् ।</s-l><s-l>एवं हि परिसंख्याय सांख्याः केवलतां गताः ॥ २० ॥</s-l></s-lg><s-lg><s-l>ये त्वन्ये तत्त्वकुशलास्तेषामेतन्निदर्शनम् ।</s-l><s-l>अतः परं प्रवक्ष्यामि योगानामपि दर्शनम् ॥ २१ ॥</s-l></s-lg>