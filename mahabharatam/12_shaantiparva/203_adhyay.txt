<s-lg><s-l> युधिष्ठिर उवाच ।</s-l><s-l>योगं मे परमं तात मोक्षस्य वद भारत ।</s-l><s-l>तमहं तत्त्वतो ज्ञातुमिच्छामि वदतां वर ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>संवादं मोक्षसंयुक्तं शिष्यस्य गुरुणा सह ॥ २ ॥</s-l></s-lg><s-lg><s-l>कश्चिद्ब्राह्मणमासीनमाचार्यमृषिसत्तमम् ।</s-l><s-l>शिष्यः परममेधावी श्रेयोर्थी सुसमाहितः ।</s-l><s-l>चरणावुपसंगृह्य स्थितः प्राञ्जलिरब्रवीत् ॥ ३ ॥</s-l></s-lg><s-lg><s-l>उपासनात्प्रसन्नोऽसि यदि वै भगवन्मम ।</s-l><s-l>संशयो मे महान्कश्चित्तन्मे व्याख्यातुमर्हसि ॥ ४ ॥</s-l></s-lg><s-lg><s-l>कुतश्चाहं कुतश्च त्वं तत्सम्यग्ब्रूहि यत्परम् ।</s-l><s-l>कथं च सर्वभूतेषु समेषु द्विजसत्तम ।</s-l><s-l>सम्यग्वृत्ता निवर्तन्ते विपरीताः क्षयोदयाः ॥ ५ ॥</s-l></s-lg><s-lg><s-l>वेदेषु चापि यद्वाक्यं लौकिकं व्यापकं च यत् ।</s-l><s-l>एतद्विद्वन्यथातत्त्वं सर्वं व्याख्यातुमर्हसि ॥ ६ ॥</s-l></s-lg><s-lg><s-l> गुरुरुवाच ।</s-l><s-l>शृणु शिष्य महाप्राज्ञ ब्रह्मगुह्यमिदं परम् ।</s-l><s-l>अध्यात्मं सर्वभूतानामागमानां च यद्वसु ॥ ७ ॥</s-l></s-lg><s-lg><s-l>वासुदेवः सर्वमिदं विश्वस्य ब्रह्मणो मुखम् ।</s-l><s-l>सत्यं दानमथो यज्ञस्तितिक्षा दम आर्जवम् ॥ ८ ॥</s-l></s-lg><s-lg><s-l>पुरुषं सनातनं विष्णुं यत्तद्वेदविदो विदुः ।</s-l><s-l>सर्गप्रलयकर्तारमव्यक्तं ब्रह्म शाश्वतम् ।</s-l><s-l>तदिदं ब्रह्म वार्ष्णेयमितिहासं शृणुष्व मे ॥ ९ ॥</s-l></s-lg><s-lg><s-l>ब्राह्मणो ब्राह्मणैः श्राव्यो राजन्यः क्षत्रियैस्तथा ।</s-l><s-l>माहात्म्यं देवदेवस्य विष्णोरमिततेजसः ।</s-l><s-l>अर्हस्त्वमसि कल्याण वार्ष्णेयं शृणु यत्परम् ॥ १० ॥</s-l></s-lg><s-lg><s-l>कालचक्रमनाद्यन्तं भावाभावस्वलक्षणम् ।</s-l><s-l>त्रैलोक्यं सर्वभूतेषु चक्रवत्परिवर्तते ॥ ११ ॥</s-l></s-lg><s-lg><s-l>यत्तदक्षरमव्यक्तममृतं ब्रह्म शाश्वतम् ।</s-l><s-l>वदन्ति पुरुषव्याघ्रं केशवं पुरुषर्षभम् ॥ १२ ॥</s-l></s-lg><s-lg><s-l>पितॄन्देवानृषींश्चैव तथा वै यक्षदानवान् ।</s-l><s-l>नागासुरमनुष्यांश्च सृजते परमोऽव्ययः ॥ १३ ॥</s-l></s-lg><s-lg><s-l>तथैव वेदशास्त्राणि लोकधर्मांश्च शाश्वतान् ।</s-l><s-l>प्रलये प्रकृतिं प्राप्य युगादौ सृजते प्रभुः ॥ १४ ॥</s-l></s-lg><s-lg><s-l>यथर्तुष्वृतुलिङ्गानि नानारूपाणि पर्यये ।</s-l><s-l>दृश्यन्ते तानि तान्येव तथा ब्रह्माहरात्रिषु ॥ १५ ॥</s-l></s-lg><s-lg><s-l>अथ यद्यद्यदा भावि कालयोगाद्युगादिषु ।</s-l><s-l>तत्तदुत्पद्यते ज्ञानं लोकयात्राविधानजम् ॥ १६ ॥</s-l></s-lg><s-lg><s-l>युगान्तेऽन्तर्हितान्वेदान्सेतिहासान्महर्षयः ।</s-l><s-l>लेभिरे तपसा पूर्वमनुज्ञाताः स्वयंभुवा ॥ १७ ॥</s-l></s-lg><s-lg><s-l>वेदविद्वेद भगवान्वेदाङ्गानि बृहस्पतिः ।</s-l><s-l>भार्गवो नीतिशास्त्रं च जगाद जगतो हितम् ॥ १८ ॥</s-l></s-lg><s-lg><s-l>गान्धर्वं नारदो वेदं भरद्वाजो धनुर्ग्रहम् ।</s-l><s-l>देवर्षिचरितं गार्ग्यः कृष्णात्रेयश्चिकित्सितम् ॥ १९ ॥</s-l></s-lg><s-lg><s-l>न्यायतन्त्राण्यनेकानि तैस्तैरुक्तानि वादिभिः ।</s-l><s-l>हेत्वागमसदाचारैर्यदुक्तं तदुपास्यते ॥ २० ॥</s-l></s-lg><s-lg><s-l>अनाद्यं यत्परं ब्रह्म न देवा नर्षयो विदुः ।</s-l><s-l>एकस्तद्वेद भगवान्धाता नारायणः प्रभुः ॥ २१ ॥</s-l></s-lg><s-lg><s-l>नारायणादृषिगणास्तथा मुख्याः सुरासुराः ।</s-l><s-l>राजर्षयः पुराणाश्च परमं दुःखभेषजम् ॥ २२ ॥</s-l></s-lg><s-lg><s-l>पुरुषाधिष्ठितं भावं प्रकृतिः सूयते सदा ।</s-l><s-l>हेतुयुक्तमतः सर्वं जगत्संपरिवर्तते ॥ २३ ॥</s-l></s-lg><s-lg><s-l>दीपादन्ये यथा दीपाः प्रवर्तन्ते सहस्रशः ।</s-l><s-l>प्रकृतिः सृजते तद्वदानन्त्यान्नापचीयते ॥ २४ ॥</s-l></s-lg><s-lg><s-l>अव्यक्तकर्मजा बुद्धिरहंकारं प्रसूयते ।</s-l><s-l>आकाशं चाप्यहंकाराद्वायुराकाशसंभवः ॥ २५ ॥</s-l></s-lg><s-lg><s-l>वायोस्तेजस्ततश्चापस्त्वद्भ्यो हि वसुधोद्गता ।</s-l><s-l>मूलप्रकृतयोऽष्टौ ता जगदेतास्ववस्थितम् ॥ २६ ॥</s-l></s-lg><s-lg><s-l>ज्ञानेन्द्रियाण्यतः पञ्च पञ्च कर्मेन्द्रियाण्यपि ।</s-l><s-l>विषयाः पञ्च चैकं च विकारे षोडशं मनः ॥ २७ ॥</s-l></s-lg><s-lg><s-l>श्रोत्रं त्वक्चक्षुषी जिह्वा घ्राणं पञ्चेन्द्रियाण्यपि ।</s-l><s-l>पादौ पायुरुपस्थश्च हस्तौ वाक्कर्मणामपि ॥ २८ ॥</s-l></s-lg><s-lg><s-l>शब्दः स्पर्शोऽथ रूपं च रसो गन्धस्तथैव च ।</s-l><s-l>विज्ञेयं व्यापकं चित्तं तेषु सर्वगतं मनः ॥ २९ ॥</s-l></s-lg><s-lg><s-l>रसज्ञाने तु जिह्वेयं व्याहृते वाक्तथैव च ।</s-l><s-l>इन्द्रियैर्विविधैर्युक्तं सर्वं व्यस्तं मनस्तथा ॥ ३० ॥</s-l></s-lg><s-lg><s-l>विद्यात्तु षोडशैतानि दैवतानि विभागशः ।</s-l><s-l>देहेषु ज्ञानकर्तारमुपासीनमुपासते ॥ ३१ ॥</s-l></s-lg><s-lg><s-l>तद्वत्सोमगुणा जिह्वा गन्धस्तु पृथिवीगुणः ।</s-l><s-l>श्रोत्रं शब्दगुणं चैव चक्षुरग्नेर्गुणस्तथा ।</s-l><s-l>स्पर्शं वायुगुणं विद्यात्सर्वभूतेषु सर्वदा ॥ ३२ ॥</s-l></s-lg><s-lg><s-l>मनः सत्त्वगुणं प्राहुः सत्त्वमव्यक्तजं तथा ।</s-l><s-l>सर्वभूतात्मभूतस्थं तस्माद्बुध्येत बुद्धिमान् ॥ ३३ ॥</s-l></s-lg><s-lg><s-l>एते भावा जगत्सर्वं वहन्ति सचराचरम् ।</s-l><s-l>श्रिता विरजसं देवं यमाहुः परमं पदम् ॥ ३४ ॥</s-l></s-lg><s-lg><s-l>नवद्वारं पुरं पुण्यमेतैर्भावैः समन्वितम् ।</s-l><s-l>व्याप्य शेते महानात्मा तस्मात्पुरुष उच्यते ॥ ३५ ॥</s-l></s-lg><s-lg><s-l>अजरः सोऽमरश्चैव व्यक्ताव्यक्तोपदेशवान् ।</s-l><s-l>व्यापकः सगुणः सूक्ष्मः सर्वभूतगुणाश्रयः ॥ ३६ ॥</s-l></s-lg><s-lg><s-l>यथा दीपः प्रकाशात्मा ह्रस्वो वा यदि वा महान् ।</s-l><s-l>ज्ञानात्मानं तथा विद्यात्पुरुषं सर्वजन्तुषु ॥ ३७ ॥</s-l></s-lg><s-lg><s-l>सोऽत्र वेदयते वेद्यं स शृणोति स पश्यति ।</s-l><s-l>कारणं तस्य देहोऽयं स कर्ता सर्वकर्मणाम् ॥ ३८ ॥</s-l></s-lg><s-lg><s-l>अग्निर्दारुगतो यद्वद्भिन्ने दारौ न दृश्यते ।</s-l><s-l>तथैवात्मा शरीरस्थो योगेनैवात्र दृश्यते ॥ ३९ ॥</s-l></s-lg><s-lg><s-l>नदीष्वापो यथा युक्ता यथा सूर्ये मरीचयः ।</s-l><s-l>संतन्वाना यथा यान्ति तथा देहाः शरीरिणाम् ॥ ४० ॥</s-l></s-lg><s-lg><s-l>स्वप्नयोगे यथैवात्मा पञ्चेन्द्रियसमागतः ।</s-l><s-l>देहमुत्सृज्य वै याति तथैवात्रोपलभ्यते ॥ ४१ ॥</s-l></s-lg><s-lg><s-l>कर्मणा व्याप्यते पूर्वं कर्मणा चोपपद्यते ।</s-l><s-l>कर्मणा नीयतेऽन्यत्र स्वकृतेन बलीयसा ॥ ४२ ॥</s-l></s-lg><s-lg><s-l>स तु देहाद्यथा देहं त्यक्त्वान्यं प्रतिपद्यते ।</s-l><s-l>तथा तं संप्रवक्ष्यामि भूतग्रामं स्वकर्मजम् ॥ ४३ ॥</s-l></s-lg>