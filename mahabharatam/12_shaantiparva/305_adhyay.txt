<s-lg><s-l> याज्ञवल्क्य उवाच ।</s-l><s-l>तथैवोत्क्रममाणं तु शृणुष्वावहितो नृप ।</s-l><s-l>पद्भ्यामुत्क्रममाणस्य वैष्णवं स्थानमुच्यते ॥ १ ॥</s-l></s-lg><s-lg><s-l>जङ्घाभ्यां तु वसून्देवानाप्नुयादिति नः श्रुतम् ।</s-l><s-l>जानुभ्यां च महाभागान्देवान्साध्यानवाप्नुयात् ॥ २ ॥</s-l></s-lg><s-lg><s-l>पायुनोत्क्रममाणस्तु मैत्रं स्थानमवाप्नुयात् ।</s-l><s-l>पृथिवीं जघनेनाथ ऊरुभ्यां तु प्रजापतिम् ॥ ३ ॥</s-l></s-lg><s-lg><s-l>पार्श्वाभ्यां मरुतो देवान्नासाभ्यामिन्दुमेव च ।</s-l><s-l>बाहुभ्यामिन्द्रमित्याहुरुरसा रुद्रमेव च ॥ ४ ॥</s-l></s-lg><s-lg><s-l>ग्रीवायास्तमृषिश्रेष्ठं नरमाप्नोत्यनुत्तमम् ।</s-l><s-l>विश्वेदेवान्मुखेनाथ दिशः श्रोत्रेण चाप्नुयात् ॥ ५ ॥</s-l></s-lg><s-lg><s-l>घ्राणेन गन्धवहनं नेत्राभ्यां सूर्यमेव च ।</s-l><s-l>भ्रूभ्यां चैवाश्विनौ देवौ ललाटेन पितॄनथ ॥ ६ ॥</s-l></s-lg><s-lg><s-l>ब्रह्माणमाप्नोति विभुं मूर्ध्ना देवाग्रजं तथा ।</s-l><s-l>एतान्युत्क्रमणस्थानान्युक्तानि मिथिलेश्वर ॥ ७ ॥</s-l></s-lg><s-lg><s-l>अरिष्टानि तु वक्ष्यामि विहितानि मनीषिभिः ।</s-l><s-l>संवत्सरवियोगस्य संभवेयुः शरीरिणः ॥ ८ ॥</s-l></s-lg><s-lg><s-l>योऽरुन्धतीं न पश्येत दृष्टपूर्वां कदाचन ।</s-l><s-l>तथैव ध्रुवमित्याहुः पूर्णेन्दुं दीपमेव च ।</s-l><s-l>खण्डाभासं दक्षिणतस्तेऽपि संवत्सरायुषः ॥ ९ ॥</s-l></s-lg><s-lg><s-l>परचक्षुषि चात्मानं ये न पश्यन्ति पार्थिव ।</s-l><s-l>आत्मच्छायाकृतीभूतं तेऽपि संवत्सरायुषः ॥ १० ॥</s-l></s-lg><s-lg><s-l>अतिद्युतिरतिप्रज्ञा अप्रज्ञा चाद्युतिस्तथा ।</s-l><s-l>प्रकृतेर्विक्रियापत्तिः षण्मासान्मृत्युलक्षणम् ॥ ११ ॥</s-l></s-lg><s-lg><s-l>दैवतान्यवजानाति ब्राह्मणैश्च विरुध्यते ।</s-l><s-l>कृष्णश्यावच्छविच्छायः षण्मासान्मृत्युलक्षणम् ॥ १२ ॥</s-l></s-lg><s-lg><s-l>शीर्णनाभि यथा चक्रं छिद्रं सोमं प्रपश्यति ।</s-l><s-l>तथैव च सहस्रांशुं सप्तरात्रेण मृत्युभाक् ॥ १३ ॥</s-l></s-lg><s-lg><s-l>शवगन्धमुपाघ्राति सुरभिं प्राप्य यो नरः ।</s-l><s-l>देवतायतनस्थस्तु षड्रात्रेण स मृत्युभाक् ॥ १४ ॥</s-l></s-lg><s-lg><s-l>कर्णनासावनमनं दन्तदृष्टिविरागिता ।</s-l><s-l>संज्ञालोपो निरूष्मत्वं सद्योमृत्युनिदर्शनम् ॥ १५ ॥</s-l></s-lg><s-lg><s-l>अकस्माच्च स्रवेद्यस्य वाममक्षि नराधिप ।</s-l><s-l>मूर्धतश्चोत्पतेद्धूमः सद्योमृत्युनिदर्शनम् ॥ १६ ॥</s-l></s-lg><s-lg><s-l>एतावन्ति त्वरिष्टानि विदित्वा मानवोऽऽत्मवान् ।</s-l><s-l>निशि चाहनि चात्मानं योजयेत्परमात्मनि ॥ १७ ॥</s-l></s-lg><s-lg><s-l>प्रतीक्षमाणस्तत्कालं यत्कालं प्रति तद्भवेत् ।</s-l><s-l>अथास्य नेष्टं मरणं स्थातुमिच्छेदिमां क्रियाम् ॥ १८ ॥</s-l></s-lg><s-lg><s-l>सर्वगन्धान्रसांश्चैव धारयेत समाहितः ।</s-l><s-l>तथा हि मृत्युं जयति तत्परेणान्तरात्मना ॥ १९ ॥</s-l></s-lg><s-lg><s-l>ससांख्यधारणं चैव विदित्वा मनुजर्षभ ।</s-l><s-l>जयेच्च मृत्युं योगेन तत्परेणान्तरात्मना ॥ २० ॥</s-l></s-lg><s-lg><s-l>गच्छेत्प्राप्याक्षयं कृत्स्नमजन्म शिवमव्ययम् ।</s-l><s-l>शाश्वतं स्थानमचलं दुष्प्रापमकृतात्मभिः ॥ २१ ॥</s-l></s-lg>