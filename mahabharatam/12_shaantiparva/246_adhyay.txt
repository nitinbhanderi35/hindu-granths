<s-lg><s-l> व्यास उवाच ।</s-l><s-l>हृदि कामद्रुमश्चित्रो मोहसंचयसंभवः ।</s-l><s-l>क्रोधमानमहास्कन्धो विवित्सापरिमोचनः ॥ १ ॥</s-l></s-lg><s-lg><s-l>तस्य चाज्ञानमाधारः प्रमादः परिषेचनम् ।</s-l><s-l>सोऽभ्यसूयापलाशो हि पुरादुष्कृतसारवान् ॥ २ ॥</s-l></s-lg><s-lg><s-l>संमोहचिन्ताविटपः शोकशाखो भयंकरः ।</s-l><s-l>मोहनीभिः पिपासाभिर्लताभिः परिवेष्टितः ॥ ३ ॥</s-l></s-lg><s-lg><s-l>उपासते महावृक्षं सुलुब्धास्तं फलेप्सवः ।</s-l><s-l>आयासैः संयतः पाशैः फलानि परिवेष्टयन् ॥ ४ ॥</s-l></s-lg><s-lg><s-l>यस्तान्पाशान्वशे कृत्वा तं वृक्षमपकर्षति ।</s-l><s-l>गतः स दुःखयोरन्तं यतमानस्तयोर्द्वयोः ॥ ५ ॥</s-l></s-lg><s-lg><s-l>संरोहत्यकृतप्रज्ञः संतापेन हि पादपम् ।</s-l><s-l>स तमेव ततो हन्ति विषं ग्रस्तमिवातुरम् ॥ ६ ॥</s-l></s-lg><s-lg><s-l>तस्यानुशयमूलस्य मूलमुद्ध्रियते बलात् ।</s-l><s-l>त्यागाप्रमादाकृतिना साम्येन परमासिना ॥ ७ ॥</s-l></s-lg><s-lg><s-l>एवं यो वेद कामस्य केवलं परिकर्षणम् ।</s-l><s-l>वधं वै कामशास्त्रस्य स दुःखान्यतिवर्तते ॥ ८ ॥</s-l></s-lg><s-lg><s-l>शरीरं पुरमित्याहुः स्वामिनी बुद्धिरिष्यते ।</s-l><s-l>तत्र बुद्धेः शरीरस्थं मनो नामार्थचिन्तकम् ॥ ९ ॥</s-l></s-lg><s-lg><s-l>इन्द्रियाणि जनाः पौरास्तदर्थं तु परा कृतिः ।</s-l><s-l>तत्र द्वौ दारुणौ दोषौ तमो नाम रजस्तथा ॥ १० ॥</s-l></s-lg><s-lg><s-l>यदर्थमुपजीवन्ति पौराः सहपुरेश्वराः ।</s-l><s-l>अद्वारेण तमेवार्थं द्वौ दोषावुपजीवतः ॥ ११ ॥</s-l></s-lg><s-lg><s-l>तत्र बुद्धिर्हि दुर्धर्षा मनः साधर्म्यमुच्यते ।</s-l><s-l>पौराश्चापि मनस्त्रस्तास्तेषामपि चला स्थितिः ॥ १२ ॥</s-l></s-lg><s-lg><s-l>यदर्थं बुद्धिरध्यास्ते न सोऽर्थः परिषीदति ।</s-l><s-l>यदर्थं पृथगध्यास्ते मनस्तत्परिषीदति ॥ १३ ॥</s-l></s-lg><s-lg><s-l>पृथग्भूतं यदा बुद्ध्या मनो भवति केवलम् ।</s-l><s-l>तत्रैनं विवृतं शून्यं रजः पर्यवतिष्ठते ॥ १४ ॥</s-l></s-lg><s-lg><s-l>तन्मनः कुरुते सख्यं रजसा सह संगतम् ।</s-l><s-l>तं चादाय जनं पौरं रजसे संप्रयच्छति ॥ १५ ॥</s-l></s-lg>