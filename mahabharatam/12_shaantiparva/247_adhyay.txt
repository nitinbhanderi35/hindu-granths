<s-lg><s-l> भीष्म उवाच ।</s-l><s-l>भूतानां गुणसंख्यानं भूयः पुत्र निशामय ।</s-l><s-l>द्वैपायनमुखाद्भ्रष्टं श्लाघया परयानघ ॥ १ ॥</s-l></s-lg><s-lg><s-l>दीप्तानलनिभः प्राह भगवान्धूम्रवर्चसे ।</s-l><s-l>ततोऽहमपि वक्ष्यामि भूयः पुत्र निदर्शनम् ॥ २ ॥</s-l></s-lg><s-lg><s-l>भूमेः स्थैर्यं पृथुत्वं च काठिन्यं प्रसवात्मता ।</s-l><s-l>गन्धो गुरुत्वं शक्तिश्च संघातः स्थापना धृतिः ॥ ३ ॥</s-l></s-lg><s-lg><s-l>अपां शैत्यं रसः क्लेदो द्रवत्वं स्नेहसौम्यता ।</s-l><s-l>जिह्वा विष्यन्दिनी चैव भौमाप्यास्रवणं तथा ॥ ४ ॥</s-l></s-lg><s-lg><s-l>अग्नेर्दुर्धर्षता तेजस्तापः पाकः प्रकाशनम् ।</s-l><s-l>शौचं रागो लघुस्तैक्ष्ण्यं दशमं चोर्ध्वभागिता ॥ ५ ॥</s-l></s-lg><s-lg><s-l>वायोरनियमः स्पर्शो वादस्थानं स्वतन्त्रता ।</s-l><s-l>बलं शैघ्र्यं च मोहश्च चेष्टा कर्मकृता भवः ॥ ६ ॥</s-l></s-lg><s-lg><s-l>आकाशस्य गुणः शब्दो व्यापित्वं छिद्रतापि च ।</s-l><s-l>अनाश्रयमनालम्बमव्यक्तमविकारिता ॥ ७ ॥</s-l></s-lg><s-lg><s-l>अप्रतीघातता चैव भूतत्वं विकृतानि च ।</s-l><s-l>गुणाः पञ्चाशतं प्रोक्ताः पञ्चभूतात्मभाविताः ॥ ८ ॥</s-l></s-lg><s-lg><s-l>चलोपपत्तिर्व्यक्तिश्च विसर्गः कल्पना क्षमा ।</s-l><s-l>सदसच्चाशुता चैव मनसो नव वै गुणाः ॥ ९ ॥</s-l></s-lg><s-lg><s-l>इष्टानिष्टविकल्पश्च व्यवसायः समाधिता ।</s-l><s-l>संशयः प्रतिपत्तिश्च बुद्धौ पञ्चेह ये गुणाः ॥ १० ॥</s-l></s-lg><s-lg><s-l> युधिष्ठिर उवाच ।</s-l><s-l>कथं पञ्चगुणा बुद्धिः कथं पञ्चेन्द्रिया गुणाः ।</s-l><s-l>एतन्मे सर्वमाचक्ष्व सूक्ष्मज्ञानं पितामह ॥ ११ ॥</s-l></s-lg><s-lg><s-l> भीष्म उवाच ।</s-l><s-l>आहुः षष्टिं भूतगुणान्वै भूतविशिष्टा नित्यविषक्ताः ।</s-l><s-l>भूतविषक्ताश्चाक्षरसृष्टाः पुत्र न नित्यं तदिह वदन्ति ॥ १२ ॥</s-l></s-lg><s-lg><s-l>तत्पुत्र चिन्ताकलितं यदुक्तमनागतं वै तव संप्रतीह ।</s-l><s-l>भूतार्थतत्त्वं तदवाप्य सर्वं भूतप्रभावाद्भव शान्तबुद्धिः ॥ १३ ॥</s-l></s-lg>