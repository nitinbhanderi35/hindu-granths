<s-lg><s-l> युधिष्ठिर उवाच ।</s-l><s-l>कथं धर्मे स्थातुमिच्छन्राजा वर्तेत धार्मिकः ।</s-l><s-l>पृच्छामि त्वा कुरुश्रेष्ठ तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>गीतं दृष्टार्थतत्त्वेन वामदेवेन धीमता ॥ २ ॥</s-l></s-lg><s-lg><s-l>राजा वसुमना नाम कौसल्यो बलवाञ्शुचिः ।</s-l><s-l>महर्षिं परिपप्रच्छ वामदेवं यशस्विनम् ॥ ३ ॥</s-l></s-lg><s-lg><s-l>धर्मार्थसहितं वाक्यं भगवन्ननुशाधि माम् ।</s-l><s-l>येन वृत्तेन वै तिष्ठन्न च्यवेयं स्वधर्मतः ॥ ४ ॥</s-l></s-lg><s-lg><s-l>तमब्रवीद्वामदेवस्तपस्वी जपतां वरः ।</s-l><s-l>हेमवर्णमुपासीनं ययातिमिव नाहुषम् ॥ ५ ॥</s-l></s-lg><s-lg><s-l>धर्ममेवानुवर्तस्व न धर्माद्विद्यते परम् ।</s-l><s-l>धर्मे स्थिता हि राजानो जयन्ति पृथिवीमिमाम् ॥ ६ ॥</s-l></s-lg><s-lg><s-l>अर्थसिद्धेः परं धर्मं मन्यते यो महीपतिः ।</s-l><s-l>ऋतां च कुरुते बुद्धिं स धर्मेण विरोचते ॥ ७ ॥</s-l></s-lg><s-lg><s-l>अधर्मदर्शी यो राजा बलादेव प्रवर्तते ।</s-l><s-l>क्षिप्रमेवापयातोऽस्मादुभौ प्रथममध्यमौ ॥ ८ ॥</s-l></s-lg><s-lg><s-l>असत्पापिष्ठसचिवो वध्यो लोकस्य धर्महा ।</s-l><s-l>सहैव परिवारेण क्षिप्रमेवावसीदति ॥ ९ ॥</s-l></s-lg><s-lg><s-l>अर्थानामननुष्ठाता कामचारी विकत्थनः ।</s-l><s-l>अपि सर्वां महीं लब्ध्वा क्षिप्रमेव विनश्यति ॥ १० ॥</s-l></s-lg><s-lg><s-l>अथाददानः कल्याणमनसूयुर्जितेन्द्रियः ।</s-l><s-l>वर्धते मतिमान्राजा स्रोतोभिरिव सागरः ॥ ११ ॥</s-l></s-lg><s-lg><s-l>न पूर्णोऽस्मीति मन्येत धर्मतः कामतोऽर्थतः ।</s-l><s-l>बुद्धितो मित्रतश्चापि सततं वसुधाधिपः ॥ १२ ॥</s-l></s-lg><s-lg><s-l>एतेष्वेव हि सर्वेषु लोकयात्रा प्रतिष्ठिता ।</s-l><s-l>एतानि शृण्वँल्लभते यशः कीर्तिं श्रियः प्रजाः ॥ १३ ॥</s-l></s-lg><s-lg><s-l>एवं यो धर्मसंरम्भी धर्मार्थपरिचिन्तकः ।</s-l><s-l>अर्थान्समीक्ष्यारभते स ध्रुवं महदश्नुते ॥ १४ ॥</s-l></s-lg><s-lg><s-l>अदाता ह्यनतिस्नेहो दण्डेनावर्तयन्प्रजाः ।</s-l><s-l>साहसप्रकृती राजा क्षिप्रमेव विनश्यति ॥ १५ ॥</s-l></s-lg><s-lg><s-l>अथ पापं कृतं बुद्ध्या न च पश्यत्यबुद्धिमान् ।</s-l><s-l>अकीर्त्यापि समायुक्तो मृतो नरकमश्नुते ॥ १६ ॥</s-l></s-lg><s-lg><s-l>अथ मानयितुर्दातुः शुक्लस्य रसवेदिनः ।</s-l><s-l>व्यसनं स्वमिवोत्पन्नं विजिघांसन्ति मानवाः ॥ १७ ॥</s-l></s-lg><s-lg><s-l>यस्य नास्ति गुरुर्धर्मे न चान्याननुपृच्छति ।</s-l><s-l>सुखतन्त्रोऽर्थलाभेषु न चिरं महदश्नुते ॥ १८ ॥</s-l></s-lg><s-lg><s-l>गुरुप्रधानो धर्मेषु स्वयमर्थान्ववेक्षिता ।</s-l><s-l>धर्मप्रधानो लोकेषु सुचिरं महदश्नुते ॥ १९ ॥</s-l></s-lg>