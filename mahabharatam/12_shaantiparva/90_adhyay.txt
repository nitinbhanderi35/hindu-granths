<s-lg><s-l> भीष्म उवाच ।</s-l><s-l>वनस्पतीन्भक्ष्यफलान्न छिन्द्युर्विषये तव ।</s-l><s-l>ब्राह्मणानां मूलफलं धर्म्यमाहुर्मनीषिणः ॥ १ ॥</s-l></s-lg><s-lg><s-l>ब्राह्मणेभ्योऽतिरिक्तं च भुञ्जीरन्नितरे जनाः ।</s-l><s-l>न ब्राह्मणोपरोधेन हरेदन्यः कथंचन ॥ २ ॥</s-l></s-lg><s-lg><s-l>विप्रश्चेत्त्यागमातिष्ठेदाख्यायावृत्तिकर्शितः ।</s-l><s-l>परिकल्प्यास्य वृत्तिः स्यात्सदारस्य नराधिप ॥ ३ ॥</s-l></s-lg><s-lg><s-l>स चेन्नोपनिवर्तेत वाच्यो ब्राह्मणसंसदि ।</s-l><s-l>कस्मिन्निदानीं मर्यादामयं लोकः करिष्यति ॥ ४ ॥</s-l></s-lg><s-lg><s-l>असंशयं निवर्तेत न चेद्वक्ष्यत्यतः परम् ।</s-l><s-l>पूर्वं परोक्षं कर्तव्यमेतत्कौन्तेय शासनम् ॥ ५ ॥</s-l></s-lg><s-lg><s-l>आहुरेतज्जना ब्रह्मन्न चैतच्छ्रद्दधाम्यहम् ।</s-l><s-l>निमन्त्र्यश्च भवेद्भोगैरवृत्त्या चेत्तदाचरेत् ॥ ६ ॥</s-l></s-lg><s-lg><s-l>कृषिगोरक्ष्यवाणिज्यं लोकानामिह जीवनम् ।</s-l><s-l>ऊर्ध्वं चैव त्रयी विद्या सा भूतान्भावयत्युत ॥ ७ ॥</s-l></s-lg><s-lg><s-l>तस्यां प्रयतमानायां ये स्युस्तत्परिपन्थिनः ।</s-l><s-l>दस्यवस्तद्वधायेह ब्रह्मा क्षत्रमथासृजत् ॥ ८ ॥</s-l></s-lg><s-lg><s-l>शत्रूञ्जहि प्रजा रक्ष यजस्व क्रतुभिर्नृप ।</s-l><s-l>युध्यस्व समरे वीरो भूत्वा कौरवनन्दन ॥ ९ ॥</s-l></s-lg><s-lg><s-l>संरक्ष्यान्पालयेद्राजा यः स राजार्यकृत्तमः ।</s-l><s-l>ये केचित्तान्न रक्षन्ति तैरर्थो नास्ति कश्चन ॥ १० ॥</s-l></s-lg><s-lg><s-l>सदैव राज्ञा बोद्धव्यं सर्वलोकाद्युधिष्ठिर ।</s-l><s-l>तस्माद्धेतोर्हि भुञ्जीत मनुष्यानेव मानवः ॥ ११ ॥</s-l></s-lg><s-lg><s-l>अन्तरेभ्यः परान्रक्षन्परेभ्यः पुनरन्तरान् ।</s-l><s-l>परान्परेभ्यः स्वान्स्वेभ्यः सर्वान्पालय नित्यदा ॥ १२ ॥</s-l></s-lg><s-lg><s-l>आत्मानं सर्वतो रक्षन्राजा रक्षेत मेदिनीम् ।</s-l><s-l>आत्ममूलमिदं सर्वमाहुर्हि विदुषो जनाः ॥ १३ ॥</s-l></s-lg><s-lg><s-l>किं छिद्रं कोऽनुषङ्गो मे किं वास्त्यविनिपातितम् ।</s-l><s-l>कुतो मामास्रवेद्दोष इति नित्यं विचिन्तयेत् ॥ १४ ॥</s-l></s-lg><s-lg><s-l>गुप्तैश्चारैरनुमतैः पृथिवीमनुचारयेत् ।</s-l><s-l>सुनीतं यदि मे वृत्तं प्रशंसन्ति न वा पुनः ।</s-l><s-l>कच्चिद्रोचेज्जनपदे कच्चिद्राष्ट्रे च मे यशः ॥ १५ ॥</s-l></s-lg><s-lg><s-l>धर्मज्ञानां धृतिमतां संग्रामेष्वपलायिनाम् ।</s-l><s-l>राष्ट्रं च येऽनुजीवन्ति ये च राज्ञोऽनुजीविनः ॥ १६ ॥</s-l></s-lg><s-lg><s-l>अमात्यानां च सर्वेषां मध्यस्थानां च सर्वशः ।</s-l><s-l>ये च त्वाभिप्रशंसेयुर्निन्देयुरथ वा पुनः ।</s-l><s-l>सर्वान्सुपरिणीतांस्तान्कारयेत युधिष्ठिर ॥ १७ ॥</s-l></s-lg><s-lg><s-l>एकान्तेन हि सर्वेषां न शक्यं तात रोचितुम् ।</s-l><s-l>मित्रामित्रमथो मध्यं सर्वभूतेषु भारत ॥ १८ ॥</s-l></s-lg><s-lg><s-l>तुल्यबाहुबलानां च गुणैरपि निषेविनाम् ।</s-l><s-l>कथं स्यादधिकः कश्चित्स तु भुञ्जीत मानवान् ॥ १९ ॥</s-l></s-lg><s-lg><s-l>ये चरा ह्यचरानद्युरदंष्ट्रान्दंष्ट्रिणस्तथा ।</s-l><s-l>आशीविषा इव क्रुद्धा भुजगा भुजगानिव ॥ २० ॥</s-l></s-lg><s-lg><s-l>एतेभ्यश्चाप्रमत्तः स्यात्सदा यत्तो युधिष्ठिर ।</s-l><s-l>भारुण्डसदृशा ह्येते निपतन्ति प्रमाद्यतः ॥ २१ ॥</s-l></s-lg><s-lg><s-l>कच्चित्ते वणिजो राष्ट्रे नोद्विजन्ते करार्दिताः ।</s-l><s-l>क्रीणन्तो बहु वाल्पेन कान्तारकृतनिश्रमाः ॥ २२ ॥</s-l></s-lg><s-lg><s-l>कच्चित्कृषिकरा राष्ट्रं न जहत्यतिपीडिताः ।</s-l><s-l>ये वहन्ति धुरं राज्ञां संभरन्तीतरानपि ॥ २३ ॥</s-l></s-lg><s-lg><s-l>इतो दत्तेन जीवन्ति देवाः पितृगणास्तथा ।</s-l><s-l>मनुष्योरगरक्षांसि वयांसि पशवस्तथा ॥ २४ ॥</s-l></s-lg><s-lg><s-l>एषा ते राष्ट्रवृत्तिश्च राष्ट्रगुप्तिश्च भारत ।</s-l><s-l>एतमेवार्थमाश्रित्य भूयो वक्ष्यामि पाण्डव ॥ २५ ॥</s-l></s-lg>