<s-lg><s-l> युधिष्ठिर उवाच ।</s-l><s-l>कीदृशो जापको याति निरयं वर्णयस्व मे ।</s-l><s-l>कौतूहलं हि मे जातं तद्भवान्वक्तुमर्हति ॥ १ ॥</s-l></s-lg><s-lg><s-l> भीष्म उवाच ।</s-l><s-l>धर्मस्यांशः प्रसूतोऽसि धर्मिष्ठोऽसि स्वभावतः ।</s-l><s-l>धर्ममूलाश्रयं वाक्यं शृणुष्वावहितोऽनघ ॥ २ ॥</s-l></s-lg><s-lg><s-l>अमूनि यानि स्थानानि देवानां परमात्मनाम् ।</s-l><s-l>नानासंस्थानवर्णानि नानारूपफलानि च ॥ ३ ॥</s-l></s-lg><s-lg><s-l>दिव्यानि कामचारीणि विमानानि सभास्तथा ।</s-l><s-l>आक्रीडा विविधा राजन्पद्मिन्यश्चामलोदकाः ॥ ४ ॥</s-l></s-lg><s-lg><s-l>चतुर्णां लोकपालानां शुक्रस्याथ बृहस्पतेः ।</s-l><s-l>मरुतां विश्वदेवानां साध्यानामश्विनोरपि ॥ ५ ॥</s-l></s-lg><s-lg><s-l>रुद्रादित्यवसूनां च तथान्येषां दिवौकसाम् ।</s-l><s-l>एते वै निरयास्तात स्थानस्य परमात्मनः ॥ ६ ॥</s-l></s-lg><s-lg><s-l>अभयं चानिमित्तं च न च क्लेशभयावृतम् ।</s-l><s-l>द्वाभ्यां मुक्तं त्रिभिर्मुक्तमष्टाभिस्त्रिभिरेव च ॥ ७ ॥</s-l></s-lg><s-lg><s-l>चतुर्लक्षणवर्जं तु चतुष्कारणवर्जितम् ।</s-l><s-l>अप्रहर्षमनानन्दमशोकं विगतक्लमम् ॥ ८ ॥</s-l></s-lg><s-lg><s-l>कालः संपच्यते तत्र न कालस्तत्र वै प्रभुः ।</s-l><s-l>स कालस्य प्रभू राजन्स्वर्गस्यापि तथेश्वरः ॥ ९ ॥</s-l></s-lg><s-lg><s-l>आत्मकेवलतां प्राप्तस्तत्र गत्वा न शोचति ।</s-l><s-l>ईदृशं परमं स्थानं निरयास्ते च तादृशाः ॥ १० ॥</s-l></s-lg><s-lg><s-l>एते ते निरयाः प्रोक्ताः सर्व एव यथातथम् ।</s-l><s-l>तस्य स्थानवरस्येह सर्वे निरयसंज्ञिताः ॥ ११ ॥</s-l></s-lg>