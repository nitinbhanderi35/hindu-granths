<s-lg><s-l> भीष्म उवाच ।</s-l><s-l>कृतार्थो यक्ष्यमाणश्च सर्ववेदान्तगश्च यः ।</s-l><s-l>आचार्यपितृभार्यार्थं स्वाध्यायार्थमथापि वा ॥ १ ॥</s-l></s-lg><s-lg><s-l>एते वै साधवो दृष्टा ब्राह्मणा धर्मभिक्षवः ।</s-l><s-l>अस्वेभ्यो देयमेतेभ्यो दानं विद्याविशेषतः ॥ २ ॥</s-l></s-lg><s-lg><s-l>अन्यत्र दक्षिणा या तु देया भरतसत्तम ।</s-l><s-l>अन्येभ्यो हि बहिर्वेद्यां नाकृतान्नं विधीयते ॥ ३ ॥</s-l></s-lg><s-lg><s-l>सर्वरत्नानि राजा च यथार्हं प्रतिपादयेत् ।</s-l><s-l>ब्राह्मणाश्चैव यज्ञाश्च सहान्नाः सहदक्षिणाः ॥ ४ ॥</s-l></s-lg><s-lg><s-l>यस्य त्रैवार्षिकं भक्तं पर्याप्तं भृत्यवृत्तये ।</s-l><s-l>अधिकं वापि विद्येत स सोमं पातुमर्हति ॥ ५ ॥</s-l></s-lg><s-lg><s-l>यज्ञश्चेत्प्रतिविद्धः स्यादङ्गेनैकेन यज्वनः ।</s-l><s-l>ब्राह्मणस्य विशेषेण धार्मिके सति राजनि ॥ ६ ॥</s-l></s-lg><s-lg><s-l>यो वैश्यः स्याद्बहुपशुर्हीनक्रतुरसोमपः ।</s-l><s-l>कुटुम्बात्तस्य तद्द्रव्यं यज्ञार्थं पार्थिवो हरेत् ॥ ७ ॥</s-l></s-lg><s-lg><s-l>आहरेद्वेश्मतः किंचित्कामं शूद्रस्य द्रव्यतः ।</s-l><s-l>न हि वेश्मनि शूद्रस्य कश्चिदस्ति परिग्रहः ॥ ८ ॥</s-l></s-lg><s-lg><s-l>योऽनाहिताग्निः शतगुरयज्वा च सहस्रगुः ।</s-l><s-l>तयोरपि कुटुम्बाभ्यामाहरेदविचारयन् ॥ ९ ॥</s-l></s-lg><s-lg><s-l>अदातृभ्यो हरेन्नित्यं व्याख्याप्य नृपतिः प्रभो ।</s-l><s-l>तथा ह्याचरतो धर्मो नृपतेः स्यादथाखिलः ॥ १० ॥</s-l></s-lg><s-lg><s-l>तथैव सप्तमे भक्ते भक्तानि षडनश्नता ।</s-l><s-l>अश्वस्तनविधानेन हर्तव्यं हीनकर्मणः ।</s-l><s-l>खलात्क्षेत्रात्तथागाराद्यतो वाप्युपपद्यते ॥ ११ ॥</s-l></s-lg><s-lg><s-l>आख्यातव्यं नृपस्यैतत्पृच्छतोऽपृच्छतोऽपि वा ।</s-l><s-l>न तस्मै धारयेद्दण्डं राजा धर्मेण धर्मवित् ॥ १२ ॥</s-l></s-lg><s-lg><s-l>क्षत्रियस्य हि बालिश्याद्ब्राह्मणः क्लिश्यते क्षुधा ।</s-l><s-l>श्रुतशीले समाज्ञाय वृत्तिमस्य प्रकल्पयेत् ।</s-l><s-l>अथैनं परिरक्षेत पिता पुत्रमिवौरसम् ॥ १३ ॥</s-l></s-lg><s-lg><s-l>इष्टिं वैश्वानरीं नित्यं निर्वपेदब्दपर्यये ।</s-l><s-l>अविकल्पः पुराधर्मो धर्मवादैस्तु केवलम् ॥ १४ ॥</s-l></s-lg><s-lg><s-l>विश्वैस्तु देवैः साध्यैश्च ब्राह्मणैश्च महर्षिभिः ।</s-l><s-l>आपत्सु मरणाद्भीतैर्लिङ्गप्रतिनिधिः कृतः ॥ १५ ॥</s-l></s-lg><s-lg><s-l>प्रभुः प्रथमकल्पस्य योऽनुकल्पेन वर्तते ।</s-l><s-l>न सांपरायिकं तस्य दुर्मतेर्विद्यते फलम् ॥ १६ ॥</s-l></s-lg><s-lg><s-l>न ब्राह्मणान्वेदयेत कश्चिद्राजनि मानवः ।</s-l><s-l>अवीर्यो वेदनाद्विद्यात्सुवीर्यो वीर्यवत्तरम् ॥ १७ ॥</s-l></s-lg><s-lg><s-l>तस्माद्राज्ञा सदा तेजो दुःसहं ब्रह्मवादिनाम् ।</s-l><s-l>मन्ता शास्ता विधाता च ब्राह्मणो देव उच्यते ।</s-l><s-l>तस्मिन्नाकुशलं ब्रूयान्न शुक्तामीरयेद्गिरम् ॥ १८ ॥</s-l></s-lg><s-lg><s-l>क्षत्रियो बाहुवीर्येण तरत्यापदमात्मनः ।</s-l><s-l>धनेन वैश्यः शूद्रश्च मन्त्रैर्होमैश्च वै द्विजः ॥ १९ ॥</s-l></s-lg><s-lg><s-l>न वै कन्या न युवतिर्नामन्त्रो न च बालिशः ।</s-l><s-l>परिवेष्टाग्निहोत्रस्य भवेन्नासंस्कृतस्तथा ।</s-l><s-l>नरके निपतन्त्येते जुह्वानाः स च यस्य तत् ॥ २० ॥</s-l></s-lg><s-lg><s-l>प्राजापत्यमदत्त्वाश्वमग्न्याधेयस्य दक्षिणाम् ।</s-l><s-l>अनाहिताग्निरिति स प्रोच्यते धर्मदर्शिभिः ॥ २१ ॥</s-l></s-lg><s-lg><s-l>पुण्यान्यन्यानि कुर्वीत श्रद्दधानो जितेन्द्रियः ।</s-l><s-l>अनाप्तदक्षिणैर्यज्ञैर्न यजेत कथंचन ॥ २२ ॥</s-l></s-lg><s-lg><s-l>प्रजाः पशूंश्च स्वर्गं च हन्ति यज्ञो ह्यदक्षिणः ।</s-l><s-l>इन्द्रियाणि यशः कीर्तिमायुश्चास्योपकृन्तति ॥ २३ ॥</s-l></s-lg><s-lg><s-l>उदक्या ह्यासते ये च ये च केचिदनग्नयः ।</s-l><s-l>कुलं चाश्रोत्रियं येषां सर्वे ते शूद्रधर्मिणः ॥ २४ ॥</s-l></s-lg><s-lg><s-l>उदपानोदके ग्रामे ब्राह्मणो वृषलीपतिः ।</s-l><s-l>उषित्वा द्वादश समाः शूद्रकर्मेह गच्छति ॥ २५ ॥</s-l></s-lg><s-lg><s-l>अनार्यां शयने बिभ्रदुज्झन्बिभ्रच्च यो द्विजाम् ।</s-l><s-l>अब्राह्मणो मन्यमानस्तृणेष्वासीत पृष्ठतः ।</s-l><s-l>तथा स शुध्यते राजञ्शृणु चात्र वचो मम ॥ २६ ॥</s-l></s-lg><s-lg><s-l>यदेकरात्रेण करोति पापं कृष्णं वर्णं ब्राह्मणः सेवमानः ।</s-l><s-l>स्थानासनाभ्यां विचरन्व्रती संस्त्रिभिर्वर्षैः शमयेदात्मपापम् ॥ २७ ॥</s-l></s-lg><s-lg><s-l>न नर्मयुक्तं वचनं हिनस्ति न स्त्रीषु राजन्न विवाहकाले ।</s-l><s-l>न गुर्वर्थे नात्मनो जीवितार्थे पञ्चानृतान्याहुरपातकानि ॥ २८ ॥</s-l></s-lg><s-lg><s-l>श्रद्दधानः शुभां विद्यां हीनादपि समाचरेत् ।</s-l><s-l>सुवर्णमपि चामेध्यादाददीतेति धारणा ॥ २९ ॥</s-l></s-lg><s-lg><s-l>स्त्रीरत्नं दुष्कुलाच्चापि विषादप्यमृतं पिबेत् ।</s-l><s-l>अदुष्टा हि स्त्रियो रत्नमाप इत्येव धर्मतः ॥ ३० ॥</s-l></s-lg><s-lg><s-l>गोब्राह्मणहितार्थं च वर्णानां संकरेषु च ।</s-l><s-l>गृह्णीयात्तु धनुर्वैश्यः परित्राणाय चात्मनः ॥ ३१ ॥</s-l></s-lg><s-lg><s-l>सुरापानं ब्रह्महत्या गुरुतल्पमथापि वा ।</s-l><s-l>अनिर्देश्यानि मन्यन्ते प्राणान्तानीति धारणा ॥ ३२ ॥</s-l></s-lg><s-lg><s-l>सुवर्णहरणं स्तैन्यं विप्रासङ्गश्च पातकम् ।</s-l><s-l>विहरन्मद्यपानं चाप्यगम्यागमनं तथा ॥ ३३ ॥</s-l></s-lg><s-lg><s-l>पतितैः संप्रयोगाच्च ब्राह्मणैर्योनितस्तथा ।</s-l><s-l>अचिरेण महाराज तादृशो वै भवत्युत ॥ ३४ ॥</s-l></s-lg><s-lg><s-l>संवत्सरेण पतति पतितेन सहाचरन् ।</s-l><s-l>याजनाध्यापनाद्यौनान्न तु यानासनाशनात् ॥ ३५ ॥</s-l></s-lg><s-lg><s-l>एतानि च ततोऽन्यानि निर्देश्यानीति धारणा ।</s-l><s-l>निर्देश्यकेन विधिना कालेनाव्यसनी भवेत् ॥ ३६ ॥</s-l></s-lg><s-lg><s-l>अन्नं तिर्यङ्न होतव्यं प्रेतकर्मण्यपातिते ।</s-l><s-l>त्रिषु त्वेतेषु पूर्वेषु न कुर्वीत विचारणाम् ॥ ३७ ॥</s-l></s-lg><s-lg><s-l>अमात्यान्वा गुरून्वापि जह्याद्धर्मेण धार्मिकः ।</s-l><s-l>प्रायश्चित्तमकुर्वाणैर्नैतैरर्हति संविदम् ॥ ३८ ॥</s-l></s-lg><s-lg><s-l>अधर्मकारी धर्मेण तपसा हन्ति किल्बिषम् ।</s-l><s-l>ब्रुवन्स्तेन इति स्तेनं तावत्प्राप्नोति किल्बिषम् ।</s-l><s-l>अस्तेनं स्तेन इत्युक्त्वा द्विगुणं पापमाप्नुयात् ॥ ३९ ॥</s-l></s-lg><s-lg><s-l>त्रिभागं ब्रह्महत्यायाः कन्या प्राप्नोति दुष्यती ।</s-l><s-l>यस्तु दूषयिता तस्याः शेषं प्राप्नोति किल्बिषम् ॥ ४० ॥</s-l></s-lg><s-lg><s-l>ब्राह्मणायावगूर्येह स्पृष्ट्वा गुरुतरं भवेत् ।</s-l><s-l>वर्षाणां हि शतं पापः प्रतिष्ठां नाधिगच्छति ॥ ४१ ॥</s-l></s-lg><s-lg><s-l>सहस्रं त्वेव वर्षाणां निपात्य नरके वसेत् ।</s-l><s-l>तस्मान्नैवावगूर्याद्धि नैव जातु निपातयेत् ॥ ४२ ॥</s-l></s-lg><s-lg><s-l>शोणितं यावतः पांसून्संगृह्णीयाद्द्विजक्षतात् ।</s-l><s-l>तावतीः स समा राजन्नरके परिवर्तते ॥ ४३ ॥</s-l></s-lg><s-lg><s-l>भ्रूणहाहवमध्ये तु शुध्यते शस्त्रपातितः ।</s-l><s-l>आत्मानं जुहुयाद्वह्नौ समिद्धे तेन शुध्यति ॥ ४४ ॥</s-l></s-lg><s-lg><s-l>सुरापो वारुणीमुष्णां पीत्वा पापाद्विमुच्यते ।</s-l><s-l>तया स काये निर्दग्धे मृत्युना प्रेत्य शुध्यति ।</s-l><s-l>लोकांश्च लभते विप्रो नान्यथा लभते हि सः ॥ ४५ ॥</s-l></s-lg><s-lg><s-l>गुरुतल्पमधिष्ठाय दुरात्मा पापचेतनः ।</s-l><s-l>सूर्मीं ज्वलन्तीमाश्लिष्य मृत्युना स विशुध्यति ॥ ४६ ॥</s-l></s-lg><s-lg><s-l>अथ वा शिश्नवृषणावादायाञ्जलिना स्वयम् ।</s-l><s-l>नैरृतीं दिशमास्थाय निपतेत्स त्वजिह्मगः ॥ ४७ ॥</s-l></s-lg><s-lg><s-l>ब्राह्मणार्थेऽपि वा प्राणान्संत्यजेत्तेन शुध्यति ।</s-l><s-l>अश्वमेधेन वापीष्ट्वा गोमेधेनापि वा पुनः ।</s-l><s-l>अग्निष्टोमेन वा सम्यगिह प्रेत्य च पूयते ॥ ४८ ॥</s-l></s-lg><s-lg><s-l>तथैव द्वादश समाः कपाली ब्रह्महा भवेत् ।</s-l><s-l>ब्रह्मचारी चरेद्भैक्षं स्वकर्मोदाहरन्मुनिः ॥ ४९ ॥</s-l></s-lg><s-lg><s-l>एवं वा तपसा युक्तो ब्रह्महा सवनी भवेत् ।</s-l><s-l>एवं वा गर्भमज्ञाता चात्रेयीं योऽभिगच्छति ।</s-l><s-l>द्विगुणा ब्रह्महत्या वै आत्रेयीव्यसने भवेत् ॥ ५० ॥</s-l></s-lg><s-lg><s-l>सुरापो नियताहारो ब्रह्मचारी क्षमाचरः ।</s-l><s-l>ऊर्ध्वं त्रिभ्योऽथ वर्षेभ्यो यजेताग्निष्टुता परम् ।</s-l><s-l>ऋषभैकसहस्रं गा दत्त्वा शुभमवाप्नुयात् ॥ ५१ ॥</s-l></s-lg><s-lg><s-l>वैश्यं हत्वा तु वर्षे द्वे ऋषभैकशताश्च गाः ।</s-l><s-l>शूद्रं हत्वाब्दमेवैकमृषभैकादशाश्च गाः ॥ ५२ ॥</s-l></s-lg><s-lg><s-l>श्वबर्बरखरान्हत्वा शौद्रमेव व्रतं चरेत् ।</s-l><s-l>मार्जारचाषमण्डूकान्काकं भासं च मूषकम् ॥ ५३ ॥</s-l></s-lg><s-lg><s-l>उक्तः पशुसमो धर्मो राजन्प्राणिनिपातनात् ।</s-l><s-l>प्रायश्चित्तान्यथान्यानि प्रवक्ष्याम्यनुपूर्वशः ॥ ५४ ॥</s-l></s-lg><s-lg><s-l>तल्पे चान्यस्य चौर्ये च पृथक्संवत्सरं चरेत् ।</s-l><s-l>त्रीणि श्रोत्रियभार्यायां परदारे तु द्वे स्मृते ॥ ५५ ॥</s-l></s-lg><s-lg><s-l>काले चतुर्थे भुञ्जानो ब्रह्मचारी व्रती भवेत् ।</s-l><s-l>स्थानासनाभ्यां विहरेत्त्रिरह्नोऽभ्युदितादपः ।</s-l><s-l>एवमेव निराचान्तो यश्चाग्नीनपविध्यति ॥ ५६ ॥</s-l></s-lg><s-lg><s-l>त्यजत्यकारणे यश्च पितरं मातरं तथा ।</s-l><s-l>पतितः स्यात्स कौरव्य तथा धर्मेषु निश्चयः ॥ ५७ ॥</s-l></s-lg><s-lg><s-l>ग्रासाच्छादनमत्यर्थं दद्यादिति निदर्शनम् ।</s-l><s-l>भार्यायां व्यभिचारिण्यां निरुद्धायां विशेषतः ।</s-l><s-l>यत्पुंसां परदारेषु तच्चैनां चारयेद्व्रतम् ॥ ५८ ॥</s-l></s-lg><s-lg><s-l>श्रेयांसं शयने हित्वा या पापीयांसमृच्छति ।</s-l><s-l>श्वभिस्तां खादयेद्राजा संस्थाने बहुसंवृते ॥ ५९ ॥</s-l></s-lg><s-lg><s-l>पुमांसं बन्धयेत्प्राज्ञः शयने तप्त आयसे ।</s-l><s-l>अप्यादधीत दारूणि तत्र दह्येत पापकृत् ॥ ६० ॥</s-l></s-lg><s-lg><s-l>एष दण्डो महाराज स्त्रीणां भर्तृव्यतिक्रमे ।</s-l><s-l>संवत्सराभिशस्तस्य दुष्टस्य द्विगुणो भवेत् ॥ ६१ ॥</s-l></s-lg><s-lg><s-l>द्वे तस्य त्रीणि वर्षाणि चत्वारि सहसेविनः ।</s-l><s-l>कुचरः पञ्च वर्षाणि चरेद्भैक्षं मुनिव्रतः ॥ ६२ ॥</s-l></s-lg><s-lg><s-l>परिवित्तिः परिवेत्ता यया च परिविद्यते ।</s-l><s-l>पाणिग्राहश्च धर्मेण सर्वे ते पतिताः स्मृताः ॥ ६३ ॥</s-l></s-lg><s-lg><s-l>चरेयुः सर्व एवैते वीरहा यद्व्रतं चरेत् ।</s-l><s-l>चान्द्रायणं चरेन्मासं कृच्छ्रं वा पापशुद्धये ॥ ६४ ॥</s-l></s-lg><s-lg><s-l>परिवेत्ता प्रयच्छेत परिवित्ताय तां स्नुषाम् ।</s-l><s-l>ज्येष्ठेन त्वभ्यनुज्ञातो यवीयान्प्रत्यनन्तरम् ।</s-l><s-l>एनसो मोक्षमाप्नोति सा च तौ चैव धर्मतः ॥ ६५ ॥</s-l></s-lg><s-lg><s-l>अमानुषीषु गोवर्जमनावृष्टिर्न दुष्यति ।</s-l><s-l>अधिष्ठातारमत्तारं पशूनां पुरुषं विदुः ॥ ६६ ॥</s-l></s-lg><s-lg><s-l>परिधायोर्ध्ववालं तु पात्रमादाय मृन्मयम् ।</s-l><s-l>चरेत्सप्त गृहान्भैक्षं स्वकर्म परिकीर्तयन् ॥ ६७ ॥</s-l></s-lg><s-lg><s-l>तत्रैव लब्धभोजी स्याद्द्वादशाहात्स शुध्यति ।</s-l><s-l>चरेत्संवत्सरं चापि तद्व्रतं यन्निराकृति ॥ ६८ ॥</s-l></s-lg><s-lg><s-l>भवेत्तु मानुषेष्वेवं प्रायश्चित्तमनुत्तमम् ।</s-l><s-l>दानं वादानसक्तेषु सर्वमेव प्रकल्पयेत् ।</s-l><s-l>अनास्तिकेषु गोमात्रं प्राणमेकं प्रचक्षते ॥ ६९ ॥</s-l></s-lg><s-lg><s-l>श्ववराहमनुष्याणां कुक्कुटस्य खरस्य च ।</s-l><s-l>मांसं मूत्रपुरीषं च प्राश्य संस्कारमर्हति ॥ ७० ॥</s-l></s-lg><s-lg><s-l>ब्राह्मणस्य सुरापस्य गन्धमाघ्राय सोमपः ।</s-l><s-l>अपस्त्र्यहं पिबेदुष्णास्त्र्यहमुष्णं पयः पिबेत् ।</s-l><s-l>त्र्यहमुष्णं घृतं पीत्वा वायुभक्षो भवेत्त्र्यहम् ॥ ७१ ॥</s-l></s-lg><s-lg><s-l>एवमेतत्समुद्दिष्टं प्रायश्चित्तं सनातनम् ।</s-l><s-l>ब्राह्मणस्य विशेषेण तत्त्वज्ञानेन जायते ॥ ७२ ॥</s-l></s-lg>