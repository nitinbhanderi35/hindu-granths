<s-lg><s-l> ब्रह्मोवाच ।</s-l><s-l>शृणु पुत्र यथा ह्येष पुरुषः शाश्वतोऽव्ययः ।</s-l><s-l>अक्षयश्चाप्रमेयश्च सर्वगश्च निरुच्यते ॥ १ ॥</s-l></s-lg><s-lg><s-l>न स शक्यस्त्वया द्रष्टुं मयान्यैर्वापि सत्तम ।</s-l><s-l>सगुणो निर्गुणो विश्वो ज्ञानदृश्यो ह्यसौ स्मृतः ॥ २ ॥</s-l></s-lg><s-lg><s-l>अशरीरः शरीरेषु सर्वेषु निवसत्यसौ ।</s-l><s-l>वसन्नपि शरीरेषु न स लिप्यति कर्मभिः ॥ ३ ॥</s-l></s-lg><s-lg><s-l>ममान्तरात्मा तव च ये चान्ये देहसंज्ञिताः ।</s-l><s-l>सर्वेषां साक्षिभूतोऽसौ न ग्राह्यः केनचित्क्वचित् ॥ ४ ॥</s-l></s-lg><s-lg><s-l>विश्वमूर्धा विश्वभुजो विश्वपादाक्षिनासिकः ।</s-l><s-l>एकश्चरति क्षेत्रेषु स्वैरचारी यथासुखम् ॥ ५ ॥</s-l></s-lg><s-lg><s-l>क्षेत्राणि हि शरीराणि बीजानि च शुभाशुभे ।</s-l><s-l>तानि वेत्ति स योगात्मा ततः क्षेत्रज्ञ उच्यते ॥ ६ ॥</s-l></s-lg><s-lg><s-l>नागतिर्न गतिस्तस्य ज्ञेया भूतेन केनचित् ।</s-l><s-l>सांख्येन विधिना चैव योगेन च यथाक्रमम् ॥ ७ ॥</s-l></s-lg><s-lg><s-l>चिन्तयामि गतिं चास्य न गतिं वेद्मि चोत्तमाम् ।</s-l><s-l>यथाज्ञानं तु वक्ष्यामि पुरुषं तं सनातनम् ॥ ८ ॥</s-l></s-lg><s-lg><s-l>तस्यैकत्वं महत्त्वं हि स चैकः पुरुषः स्मृतः ।</s-l><s-l>महापुरुषशब्दं स बिभर्त्येकः सनातनः ॥ ९ ॥</s-l></s-lg><s-lg><s-l>एको हुताशो बहुधा समिध्यते एकः सूर्यस्तपसां योनिरेका ।</s-l><s-l>एको वायुर्बहुधा वाति लोके महोदधिश्चाम्भसां योनिरेकः ।</s-l><s-l>पुरुषश्चैको निर्गुणो विश्वरूपस्तं निर्गुणं पुरुषं चाविशन्ति ॥ १० ॥</s-l></s-lg><s-lg><s-l>हित्वा गुणमयं सर्वं कर्म हित्वा शुभाशुभम् ।</s-l><s-l>उभे सत्यानृते त्यक्त्वा एवं भवति निर्गुणः ॥ ११ ॥</s-l></s-lg><s-lg><s-l>अचिन्त्यं चापि तं ज्ञात्वा भावसूक्ष्मं चतुष्टयम् ।</s-l><s-l>विचरेद्यो यतिर्यत्तः स गच्छेत्पुरुषं प्रभुम् ॥ १२ ॥</s-l></s-lg><s-lg><s-l>एवं हि परमात्मानं केचिदिच्छन्ति पण्डिताः ।</s-l><s-l>एकात्मानं तथात्मानमपरेऽध्यात्मचिन्तकाः ॥ १३ ॥</s-l></s-lg><s-lg><s-l>तत्र यः परमात्मा हि स नित्यं निर्गुणः स्मृतः ।</s-l><s-l>स हि नारायणो ज्ञेयः सर्वात्मा पुरुषो हि सः ।</s-l><s-l>न लिप्यते फलैश्चापि पद्मपत्रमिवाम्भसा ॥ १४ ॥</s-l></s-lg><s-lg><s-l>कर्मात्मा त्वपरो योऽसौ मोक्षबन्धैः स युज्यते ।</s-l><s-l>ससप्तदशकेनापि राशिना युज्यते हि सः ।</s-l><s-l>एवं बहुविधः प्रोक्तः पुरुषस्ते यथाक्रमम् ॥ १५ ॥</s-l></s-lg><s-lg><s-l>यत्तत्कृत्स्नं लोकतन्त्रस्य धाम वेद्यं परं बोधनीयं सबोद्धृ ।</s-l><s-l>मन्ता मन्तव्यं प्राशिता प्राशितव्यं घ्राता घ्रेयं स्पर्शिता स्पर्शनीयम् ॥ १६ ॥</s-l></s-lg><s-lg><s-l>द्रष्टा द्रष्टव्यं श्राविता श्रावणीयं ज्ञाता ज्ञेयं सगुणं निर्गुणं च ।</s-l><s-l>यद्वै प्रोक्तं गुणसाम्यं प्रधानं नित्यं चैतच्छाश्वतं चाव्ययं च ॥ १७ ॥</s-l></s-lg><s-lg><s-l>यद्वै सूते धातुराद्यं निधानं तद्वै विप्राः प्रवदन्तेऽनिरुद्धम् ।</s-l><s-l>यद्वै लोके वैदिकं कर्म साधु आशीर्युक्तं तद्धि तस्योपभोज्यम् ॥ १८ ॥</s-l></s-lg><s-lg><s-l>देवाः सर्वे मुनयः साधु दान्तास्तं प्राग्यज्ञैर्यज्ञभागं यजन्ते ।</s-l><s-l>अहं ब्रह्मा आद्य ईशः प्रजानां तस्माज्जातस्त्वं च मत्तः प्रसूतः ।</s-l><s-l>मत्तो जगज्जङ्गमं स्थावरं च सर्वे वेदाः सरहस्या हि पुत्र ॥ १९ ॥</s-l></s-lg><s-lg><s-l>चतुर्विभक्तः पुरुषः स क्रीडति यथेच्छति ।</s-l><s-l>एवं स एव भगवाञ्ज्ञानेन प्रतिबोधितः ॥ २० ॥</s-l></s-lg><s-lg><s-l>एतत्ते कथितं पुत्र यथावदनुपृच्छतः ।</s-l><s-l>सांख्यज्ञाने तथा योगे यथावदनुवर्णितम् ॥ २१ ॥</s-l></s-lg>