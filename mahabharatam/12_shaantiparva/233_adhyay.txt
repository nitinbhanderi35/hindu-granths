<s-lg><s-l> शुक उवाच ।</s-l><s-l>यदिदं वेदवचनं कुरु कर्म त्यजेति च ।</s-l><s-l>कां दिशं विद्यया यान्ति कां च गच्छन्ति कर्मणा ॥ १ ॥</s-l></s-lg><s-lg><s-l>एतद्वै श्रोतुमिच्छामि तद्भवान्प्रब्रवीतु मे ।</s-l><s-l>एतत्त्वन्योन्यवैरूप्ये वर्तते प्रतिकूलतः ॥ २ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तः प्रत्युवाचेदं पराशरसुतः सुतम् ।</s-l><s-l>कर्मविद्यामयावेतौ व्याख्यास्यामि क्षराक्षरौ ॥ ३ ॥</s-l></s-lg><s-lg><s-l>यां दिशं विद्यया यान्ति यां च गच्छन्ति कर्मणा ।</s-l><s-l>शृणुष्वैकमनाः पुत्र गह्वरं ह्येतदन्तरम् ॥ ४ ॥</s-l></s-lg><s-lg><s-l>अस्ति धर्म इति प्रोक्तं नास्तीत्यत्रैव यो वदेत् ।</s-l><s-l>तस्य पक्षस्य सदृशमिदं मम भवेदथ ॥ ५ ॥</s-l></s-lg><s-lg><s-l>द्वाविमावथ पन्थानौ यत्र वेदाः प्रतिष्ठिताः ।</s-l><s-l>प्रवृत्तिलक्षणो धर्मो निवृत्तौ च सुभाषितः ॥ ६ ॥</s-l></s-lg><s-lg><s-l>कर्मणा बध्यते जन्तुर्विद्यया तु प्रमुच्यते ।</s-l><s-l>तस्मात्कर्म न कुर्वन्ति यतयः पारदर्शिनः ॥ ७ ॥</s-l></s-lg><s-lg><s-l>कर्मणा जायते प्रेत्य मूर्तिमान्षोडशात्मकः ।</s-l><s-l>विद्यया जायते नित्यमव्ययो ह्यव्ययात्मकः ॥ ८ ॥</s-l></s-lg><s-lg><s-l>कर्म त्वेके प्रशंसन्ति स्वल्पबुद्धितरा नराः ।</s-l><s-l>तेन ते देहजालानि रमयन्त उपासते ॥ ९ ॥</s-l></s-lg><s-lg><s-l>ये तु बुद्धिं परां प्राप्ता धर्मनैपुण्यदर्शिनः ।</s-l><s-l>न ते कर्म प्रशंसन्ति कूपं नद्यां पिबन्निव ॥ १० ॥</s-l></s-lg><s-lg><s-l>कर्मणः फलमाप्नोति सुखदुःखे भवाभवौ ।</s-l><s-l>विद्यया तदवाप्नोति यत्र गत्वा न शोचति ॥ ११ ॥</s-l></s-lg><s-lg><s-l>यत्र गत्वा न म्रियते यत्र गत्वा न जायते ।</s-l><s-l>न जीर्यते यत्र गत्वा यत्र गत्वा न वर्धते ॥ १२ ॥</s-l></s-lg><s-lg><s-l>यत्र तद्ब्रह्म परममव्यक्तमजरं ध्रुवम् ।</s-l><s-l>अव्याहतमनायासममृतं चावियोगि च ॥ १३ ॥</s-l></s-lg><s-lg><s-l>द्वंद्वैर्यत्र न बाध्यन्ते मानसेन च कर्मणा ।</s-l><s-l>समाः सर्वत्र मैत्राश्च सर्वभूतहिते रताः ॥ १४ ॥</s-l></s-lg><s-lg><s-l>विद्यामयोऽन्यः पुरुषस्तात कर्ममयोऽपरः ।</s-l><s-l>विद्धि चन्द्रमसं दर्शे सूक्ष्मया कलया स्थितम् ॥ १५ ॥</s-l></s-lg><s-lg><s-l>तदेतदृषिणा प्रोक्तं विस्तरेणानुमीयते ।</s-l><s-l>नवजं शशिनं दृष्ट्वा वक्रं तन्तुमिवाम्बरे ॥ १६ ॥</s-l></s-lg><s-lg><s-l>एकादशविकारात्मा कलासंभारसंभृतः ।</s-l><s-l>मूर्तिमानिति तं विद्धि तात कर्मगुणात्मकम् ॥ १७ ॥</s-l></s-lg><s-lg><s-l>देवो यः संश्रितस्तस्मिन्नब्बिन्दुरिव पुष्करे ।</s-l><s-l>क्षेत्रज्ञं तं विजानीयान्नित्यं त्यागजितात्मकम् ॥ १८ ॥</s-l></s-lg><s-lg><s-l>तमो रजश्च सत्त्वं च विद्धि जीवगुणानिमान् ।</s-l><s-l>जीवमात्मगुणं विद्यादात्मानं परमात्मनः ॥ १९ ॥</s-l></s-lg><s-lg><s-l>सचेतनं जीवगुणं वदन्ति स चेष्टते चेष्टयते च सर्वम् ।</s-l><s-l>ततः परं क्षेत्रविदो वदन्ति प्रावर्तयद्यो भुवनानि सप्त ॥ २० ॥</s-l></s-lg>