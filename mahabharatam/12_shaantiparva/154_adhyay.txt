<s-lg><s-l> युधिष्ठिर उवाच ।</s-l><s-l>स्वाध्यायकृतयत्नस्य ब्राह्मणस्य पितामह ।</s-l><s-l>धर्मकामस्य धर्मात्मन्किं नु श्रेय इहोच्यते ॥ १ ॥</s-l></s-lg><s-lg><s-l>बहुधादर्शने लोके श्रेयो यदिह मन्यसे ।</s-l><s-l>अस्मिँल्लोके परे चैव तन्मे ब्रूहि पितामह ॥ २ ॥</s-l></s-lg><s-lg><s-l>महानयं धर्मपथो बहुशाखश्च भारत ।</s-l><s-l>किं स्विदेवेह धर्माणामनुष्ठेयतमं मतम् ॥ ३ ॥</s-l></s-lg><s-lg><s-l>धर्मस्य महतो राजन्बहुशाखस्य तत्त्वतः ।</s-l><s-l>यन्मूलं परमं तात तत्सर्वं ब्रूह्यतन्द्रितः ॥ ४ ॥</s-l></s-lg><s-lg><s-l> भीष्म उवाच ।</s-l><s-l>हन्त ते कथयिष्यामि येन श्रेयः प्रपत्स्यसे ।</s-l><s-l>पीत्वामृतमिव प्राज्ञो ज्ञानतृप्तो भविष्यसि ॥ ५ ॥</s-l></s-lg><s-lg><s-l>धर्मस्य विधयो नैके ते ते प्रोक्ता महर्षिभिः ।</s-l><s-l>स्वं स्वं विज्ञानमाश्रित्य दमस्तेषां परायणम् ॥ ६ ॥</s-l></s-lg><s-lg><s-l>दमं निःश्रेयसं प्राहुर्वृद्धा निश्चयदर्शिनः ।</s-l><s-l>ब्राह्मणस्य विशेषेण दमो धर्मः सनातनः ॥ ७ ॥</s-l></s-lg><s-lg><s-l>नादान्तस्य क्रियासिद्धिर्यथावदुपलभ्यते ।</s-l><s-l>दमो दानं तथा यज्ञानधीतं चातिवर्तते ॥ ८ ॥</s-l></s-lg><s-lg><s-l>दमस्तेजो वर्धयति पवित्रं च दमः परम् ।</s-l><s-l>विपाप्मा तेजसा युक्तः पुरुषो विन्दते महत् ॥ ९ ॥</s-l></s-lg><s-lg><s-l>दमेन सदृशं धर्मं नान्यं लोकेषु शुश्रुम ।</s-l><s-l>दमो हि परमो लोके प्रशस्तः सर्वधर्मिणाम् ॥ १० ॥</s-l></s-lg><s-lg><s-l>प्रेत्य चापि मनुष्येन्द्र परमं विन्दते सुखम् ।</s-l><s-l>दमेन हि समायुक्तो महान्तं धर्ममश्नुते ॥ ११ ॥</s-l></s-lg><s-lg><s-l>सुखं दान्तः प्रस्वपिति सुखं च प्रतिबुध्यते ।</s-l><s-l>सुखं पर्येति लोकांश्च मनश्चास्य प्रसीदति ॥ १२ ॥</s-l></s-lg><s-lg><s-l>अदान्तः पुरुषः क्लेशमभीक्ष्णं प्रतिपद्यते ।</s-l><s-l>अनर्थांश्च बहूनन्यान्प्रसृजत्यात्मदोषजान् ॥ १३ ॥</s-l></s-lg><s-lg><s-l>आश्रमेषु चतुर्ष्वाहुर्दममेवोत्तमं व्रतम् ।</s-l><s-l>तस्य लिङ्गानि वक्ष्यामि येषां समुदयो दमः ॥ १४ ॥</s-l></s-lg><s-lg><s-l>क्षमा धृतिरहिंसा च समता सत्यमार्जवम् ।</s-l><s-l>इन्द्रियावजयो दाक्ष्यं मार्दवं ह्रीरचापलम् ॥ १५ ॥</s-l></s-lg><s-lg><s-l>अकार्पण्यमसंरम्भः संतोषः प्रियवादिता ।</s-l><s-l>अविवित्सानसूया चाप्येषां समुदयो दमः ॥ १६ ॥</s-l></s-lg><s-lg><s-l>गुरुपूजा च कौरव्य दया भूतेष्वपैशुनम् ।</s-l><s-l>जनवादोऽमृषावादः स्तुतिनिन्दाविवर्जनम् ॥ १७ ॥</s-l></s-lg><s-lg><s-l>कामः क्रोधश्च लोभश्च दर्पः स्तम्भो विकत्थनम् ।</s-l><s-l>मोह ईर्ष्यावमानश्चेत्येतद्दान्तो न सेवते ॥ १८ ॥</s-l></s-lg><s-lg><s-l>अनिन्दितो ह्यकामात्माथाल्पेच्छोऽथानसूयकः ।</s-l><s-l>समुद्रकल्पः स नरो न कदाचन पूर्यते ॥ १९ ॥</s-l></s-lg><s-lg><s-l>अहं त्वयि मम त्वं च मयि ते तेषु चाप्यहम् ।</s-l><s-l>पूर्वसंबन्धिसंयोगान्नैतद्दान्तो निषेवते ॥ २० ॥</s-l></s-lg><s-lg><s-l>सर्वा ग्राम्यास्तथारण्या याश्च लोके प्रवृत्तयः ।</s-l><s-l>निन्दां चैव प्रशंसां च यो नाश्रयति मुच्यते ॥ २१ ॥</s-l></s-lg><s-lg><s-l>मैत्रोऽथ शीलसंपन्नः सुसहायपरश्च यः ।</s-l><s-l>मुक्तश्च विविधैः सङ्गैस्तस्य प्रेत्य महत्फलम् ॥ २२ ॥</s-l></s-lg><s-lg><s-l>सुवृत्तः शीलसंपन्नः प्रसन्नात्मात्मविद्बुधः ।</s-l><s-l>प्राप्येह लोके सत्कारं सुगतिं प्रतिपद्यते ॥ २३ ॥</s-l></s-lg><s-lg><s-l>कर्म यच्छुभमेवेह सद्भिराचरितं च यत् ।</s-l><s-l>तदेव ज्ञानयुक्तस्य मुनेर्धर्मो न हीयते ॥ २४ ॥</s-l></s-lg><s-lg><s-l>निष्क्रम्य वनमास्थाय ज्ञानयुक्तो जितेन्द्रियः ।</s-l><s-l>कालाकाङ्क्षी चरन्नेवं ब्रह्मभूयाय कल्पते ॥ २५ ॥</s-l></s-lg><s-lg><s-l>अभयं यस्य भूतेभ्यो भूतानामभयं यतः ।</s-l><s-l>तस्य देहाद्विमुक्तस्य भयं नास्ति कुतश्चन ॥ २६ ॥</s-l></s-lg><s-lg><s-l>अवाचिनोति कर्माणि न च संप्रचिनोति ह ।</s-l><s-l>समः सर्वेषु भूतेषु मैत्रायणगतिश्चरेत् ॥ २७ ॥</s-l></s-lg><s-lg><s-l>शकुनीनामिवाकाशे जले वारिचरस्य वा ।</s-l><s-l>यथा गतिर्न दृश्येत तथा तस्य न संशयः ॥ २८ ॥</s-l></s-lg><s-lg><s-l>गृहानुत्सृज्य यो राजन्मोक्षमेवाभिपद्यते ।</s-l><s-l>लोकास्तेजोमयास्तस्य कल्पन्ते शाश्वतीः समाः ॥ २९ ॥</s-l></s-lg><s-lg><s-l>संन्यस्य सर्वकर्माणि संन्यस्य विधिवत्तपः ।</s-l><s-l>संन्यस्य विविधा विद्याः सर्वं संन्यस्य चैव ह ॥ ३० ॥</s-l></s-lg><s-lg><s-l>कामेषु चाप्यनावृत्तः प्रसन्नात्मात्मविच्छुचिः ।</s-l><s-l>प्राप्येह लोके सत्कारं स्वर्गं समभिपद्यते ॥ ३१ ॥</s-l></s-lg><s-lg><s-l>यच्च पैतामहं स्थानं ब्रह्मराशिसमुद्भवम् ।</s-l><s-l>गुहायां पिहितं नित्यं तद्दमेनाभिपद्यते ॥ ३२ ॥</s-l></s-lg><s-lg><s-l>ज्ञानारामस्य बुद्धस्य सर्वभूताविरोधिनः ।</s-l><s-l>नावृत्तिभयमस्तीह परलोके भयं कुतः ॥ ३३ ॥</s-l></s-lg><s-lg><s-l>एक एव दमे दोषो द्वितीयो नोपपद्यते ।</s-l><s-l>यदेनं क्षमया युक्तमशक्तं मन्यते जनः ॥ ३४ ॥</s-l></s-lg><s-lg><s-l>एतस्य तु महाप्राज्ञ दोषस्य सुमहान्गुणः ।</s-l><s-l>क्षमायां विपुला लोकाः सुलभा हि सहिष्णुना ॥ ३५ ॥</s-l></s-lg><s-lg><s-l>दान्तस्य किमरण्येन तथादान्तस्य भारत ।</s-l><s-l>यत्रैव हि वसेद्दान्तस्तदरण्यं स आश्रमः ॥ ३६ ॥</s-l></s-lg><s-lg><s-l> वैशंपायन उवाच ।</s-l><s-l>एतद्भीष्मस्य वचनं श्रुत्वा राजा युधिष्ठिरः ।</s-l><s-l>अमृतेनेव संतृप्तः प्रहृष्टः समपद्यत ॥ ३७ ॥</s-l></s-lg><s-lg><s-l>पुनश्च परिपप्रच्छ भीष्मं धर्मभृतां वरम् ।</s-l><s-l>तपः प्रति स चोवाच तस्मै सर्वं कुरूद्वह ॥ ३८ ॥</s-l></s-lg>