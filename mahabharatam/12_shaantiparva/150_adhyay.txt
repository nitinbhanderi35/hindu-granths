<s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>संवादं भरतश्रेष्ठ शल्मलेः पवनस्य च ॥ १ ॥</s-l></s-lg><s-lg><s-l>हिमवन्तं समासाद्य महानासीद्वनस्पतिः ।</s-l><s-l>वर्षपूगाभिसंवृद्धः शाखास्कन्धपलाशवान् ॥ २ ॥</s-l></s-lg><s-lg><s-l>तत्र स्म मत्ता मातङ्गा धर्मार्ताः श्रमकर्शिताः ।</s-l><s-l>विश्रमन्ति महाबाहो तथान्या मृगजातयः ॥ ३ ॥</s-l></s-lg><s-lg><s-l>नल्वमात्रपरीणाहो घनच्छायो वनस्पतिः ।</s-l><s-l>शुकशारिकसंघुष्टः फलवान्पुष्पवानपि ॥ ४ ॥</s-l></s-lg><s-lg><s-l>सार्थिका वणिजश्चापि तापसाश्च वनौकसः ।</s-l><s-l>वसन्ति वासान्मार्गस्थाः सुरम्ये तरुसत्तमे ॥ ५ ॥</s-l></s-lg><s-lg><s-l>तस्या ता विपुलाः शाखा दृष्ट्वा स्कन्धांश्च सर्वतः ।</s-l><s-l>अभिगम्याब्रवीदेनं नारदो भरतर्षभ ॥ ६ ॥</s-l></s-lg><s-lg><s-l>अहो नु रमणीयस्त्वमहो चासि मनोरमः ।</s-l><s-l>प्रीयामहे त्वया नित्यं तरुप्रवर शल्मले ॥ ७ ॥</s-l></s-lg><s-lg><s-l>सदैव शकुनास्तात मृगाश्चाधस्तथा गजाः ।</s-l><s-l>वसन्ति तव संहृष्टा मनोहरतरास्तथा ॥ ८ ॥</s-l></s-lg><s-lg><s-l>तव शाखा महाशाख स्कन्धं च विपुलं तथा ।</s-l><s-l>न वै प्रभग्नान्पश्यामि मारुतेन कथंचन ॥ ९ ॥</s-l></s-lg><s-lg><s-l>किं नु ते मारुतस्तात प्रीतिमानथ वा सुहृत् ।</s-l><s-l>त्वां रक्षति सदा येन वनेऽस्मिन्पवनो ध्रुवम् ॥ १० ॥</s-l></s-lg><s-lg><s-l>विवान्हि पवनः स्थानाद्वृक्षानुच्चावचानपि ।</s-l><s-l>पर्वतानां च शिखराण्याचालयति वेगवान् ॥ ११ ॥</s-l></s-lg><s-lg><s-l>शोषयत्येव पातालं विवान्गन्धवहः शुचिः ।</s-l><s-l>ह्रदांश्च सरितश्चैव सागरांश्च तथैव ह ॥ १२ ॥</s-l></s-lg><s-lg><s-l>त्वां संरक्षेत पवनः सखित्वेन न संशयः ।</s-l><s-l>तस्माद्बहलशाखोऽसि पर्णवान्पुष्पवानपि ॥ १३ ॥</s-l></s-lg><s-lg><s-l>इदं च रमणीयं ते प्रतिभाति वनस्पते ।</s-l><s-l>यदिमे विहगास्तात रमन्ते मुदितास्त्वयि ॥ १४ ॥</s-l></s-lg><s-lg><s-l>एषां पृथक्समस्तानां श्रूयते मधुरः स्वरः ।</s-l><s-l>पुष्पसंमोदने काले वाशतां सुमनोहरम् ॥ १५ ॥</s-l></s-lg><s-lg><s-l>तथेमे मुदिता नागाः स्वयूथकुलशोभिनः ।</s-l><s-l>घर्मार्तास्त्वां समासाद्य सुखं विन्दन्ति शल्मले ॥ १६ ॥</s-l></s-lg><s-lg><s-l>तथैव मृगजातीभिरन्याभिरुपशोभसे ।</s-l><s-l>तथा सार्थाधिवासैश्च शोभसे मेरुवद्द्रुम ॥ १७ ॥</s-l></s-lg><s-lg><s-l>ब्राह्मणैश्च तपःसिद्धैस्तापसैः श्रमणैरपि ।</s-l><s-l>त्रिविष्टपसमं मन्ये तवायतनमेव ह ॥ १८ ॥</s-l></s-lg><s-lg><s-l>बन्धुत्वादथ वा सख्याच्छल्मले नात्र संशयः ।</s-l><s-l>पालयत्येव सततं भीमः सर्वत्रगोऽनिलः ॥ १९ ॥</s-l></s-lg><s-lg><s-l>न्यग्भावं परमं वायोः शल्मले त्वमुपागतः ।</s-l><s-l>तवाहमस्मीति सदा येन रक्षति मारुतः ॥ २० ॥</s-l></s-lg><s-lg><s-l>न तं पश्याम्यहं वृक्षं पर्वतं वापि तं दृढम् ।</s-l><s-l>यो न वायुबलाद्भग्नः पृथिव्यामिति मे मतिः ॥ २१ ॥</s-l></s-lg><s-lg><s-l>त्वं पुनः कारणैर्नूनं शल्मले रक्ष्यसे सदा ।</s-l><s-l>वायुना सपरीवारस्तेन तिष्ठस्यसंशयम् ॥ २२ ॥</s-l></s-lg><s-lg><s-l> शल्मलिरुवाच ।</s-l><s-l>न मे वायुः सखा ब्रह्मन्न बन्धुर्न च मे सुहृत् ।</s-l><s-l>परमेष्ठी तथा नैव येन रक्षति मानिलः ॥ २३ ॥</s-l></s-lg><s-lg><s-l>मम तेजोबलं वायोर्भीममपि हि नारद ।</s-l><s-l>कलामष्टादशीं प्राणैर्न मे प्राप्नोति मारुतः ॥ २४ ॥</s-l></s-lg><s-lg><s-l>आगच्छन्परमो वायुर्मया विष्टम्भितो बलात् ।</s-l><s-l>रुजन्द्रुमान्पर्वतांश्च यच्चान्यदपि किंचन ॥ २५ ॥</s-l></s-lg><s-lg><s-l>स मया बहुशो भग्नः प्रभञ्जन्वै प्रभञ्जनः ।</s-l><s-l>तस्मान्न बिभ्ये देवर्षे क्रुद्धादपि समीरणात् ॥ २६ ॥</s-l></s-lg><s-lg><s-l> नारद उवाच ।</s-l><s-l>शल्मले विपरीतं ते दर्शनं नात्र संशयः ।</s-l><s-l>न हि वायोर्बलेनास्ति भूतं तुल्यबलं क्वचित् ॥ २७ ॥</s-l></s-lg><s-lg><s-l>इन्द्रो यमो वैश्रवणो वरुणश्च जलेश्वरः ।</s-l><s-l>न तेऽपि तुल्या मरुतः किं पुनस्त्वं वनस्पते ॥ २८ ॥</s-l></s-lg><s-lg><s-l>यद्धि किंचिदिह प्राणि शल्मले चेष्टते भुवि ।</s-l><s-l>सर्वत्र भगवान्वायुश्चेष्टाप्राणकरः प्रभुः ॥ २९ ॥</s-l></s-lg><s-lg><s-l>एष चेष्टयते सम्यक्प्राणिनः सम्यगायतः ।</s-l><s-l>असम्यगायतो भूयश्चेष्टते विकृतो नृषु ॥ ३० ॥</s-l></s-lg><s-lg><s-l>स त्वमेवंविधं वायुं सर्वसत्त्वभृतां वरम् ।</s-l><s-l>न पूजयसि पूज्यं तं किमन्यद्बुद्धिलाघवात् ॥ ३१ ॥</s-l></s-lg><s-lg><s-l>असारश्चासि दुर्बुद्धे केवलं बहु भाषसे ।</s-l><s-l>क्रोधादिभिरवच्छन्नो मिथ्या वदसि शल्मले ॥ ३२ ॥</s-l></s-lg><s-lg><s-l>मम रोषः समुत्पन्नस्त्वय्येवं संप्रभाषति ।</s-l><s-l>ब्रवीम्येष स्वयं वायोस्तव दुर्भाषितं बहु ॥ ३३ ॥</s-l></s-lg><s-lg><s-l>चन्दनैः स्पन्दनैः शालैः सरलैर्देवदारुभिः ।</s-l><s-l>वेतसैर्बन्धनैश्चापि ये चान्ये बलवत्तराः ॥ ३४ ॥</s-l></s-lg><s-lg><s-l>तैश्चापि नैवं दुर्बुद्धे क्षिप्तो वायुः कृतात्मभिः ।</s-l><s-l>ते हि जानन्ति वायोश्च बलमात्मन एव च ॥ ३५ ॥</s-l></s-lg><s-lg><s-l>तस्मात्ते वै नमस्यन्ति श्वसनं द्रुमसत्तमाः ।</s-l><s-l>त्वं तु मोहान्न जानीषे वायोर्बलमनन्तकम् ॥ ३६ ॥</s-l></s-lg>