<s-lg><s-l> भीष्म उवाच ।</s-l><s-l>इत्युक्तः स तदा तेन तुलाधारेण धीमता ।</s-l><s-l>प्रोवाच वचनं धीमाञ्जाजलिर्जपतां वरः ॥ १ ॥</s-l></s-lg><s-lg><s-l>विक्रीणानः सर्वरसान्सर्वगन्धांश्च वाणिज ।</s-l><s-l>वनस्पतीनोषधीश्च तेषां मूलफलानि च ॥ २ ॥</s-l></s-lg><s-lg><s-l>अध्यगा नैष्ठिकीं बुद्धिं कुतस्त्वामिदमागतम् ।</s-l><s-l>एतदाचक्ष्व मे सर्वं निखिलेन महामते ॥ ३ ॥</s-l></s-lg><s-lg><s-l>एवमुक्तस्तुलाधारो ब्राह्मणेन यशस्विना ।</s-l><s-l>उवाच धर्मसूक्ष्माणि वैश्यो धर्मार्थतत्त्ववित् ।</s-l><s-l>जाजलिं कष्टतपसं ज्ञानतृप्तस्तदा नृप ॥ ४ ॥</s-l></s-lg><s-lg><s-l>वेदाहं जाजले धर्मं सरहस्यं सनातनम् ।</s-l><s-l>सर्वभूतहितं मैत्रं पुराणं यं जना विदुः ॥ ५ ॥</s-l></s-lg><s-lg><s-l>अद्रोहेणैव भूतानामल्पद्रोहेण वा पुनः ।</s-l><s-l>या वृत्तिः स परो धर्मस्तेन जीवामि जाजले ॥ ६ ॥</s-l></s-lg><s-lg><s-l>परिच्छिन्नैः काष्ठतृणैर्मयेदं शरणं कृतम् ।</s-l><s-l>अलक्तं पद्मकं तुङ्गं गन्धांश्चोच्चावचांस्तथा ॥ ७ ॥</s-l></s-lg><s-lg><s-l>रसांश्च तांस्तान्विप्रर्षे मद्यवर्जानहं बहून् ।</s-l><s-l>क्रीत्वा वै प्रतिविक्रीणे परहस्तादमायया ॥ ८ ॥</s-l></s-lg><s-lg><s-l>सर्वेषां यः सुहृन्नित्यं सर्वेषां च हिते रतः ।</s-l><s-l>कर्मणा मनसा वाचा स धर्मं वेद जाजले ॥ ९ ॥</s-l></s-lg><s-lg><s-l>नाहं परेषां कर्माणि प्रशंसामि शपामि वा ।</s-l><s-l>आकाशस्येव विप्रर्षे पश्यँल्लोकस्य चित्रताम् ॥ १० ॥</s-l></s-lg><s-lg><s-l>नानुरुध्ये विरुध्ये वा न द्वेष्मि न च कामये ।</s-l><s-l>समोऽस्मि सर्वभूतेषु पश्य मे जाजले व्रतम् ॥ ११ ॥</s-l></s-lg><s-lg><s-l>इष्टानिष्टविमुक्तस्य प्रीतिरागबहिष्कृतः ।</s-l><s-l>तुला मे सर्वभूतेषु समा तिष्ठति जाजले ॥ १२ ॥</s-l></s-lg><s-lg><s-l>इति मां त्वं विजानीहि सर्वलोकस्य जाजले ।</s-l><s-l>समं मतिमतां श्रेष्ठ समलोष्टाश्मकाञ्चनम् ॥ १३ ॥</s-l></s-lg><s-lg><s-l>यथान्धबधिरोन्मत्ता उच्छ्वासपरमाः सदा ।</s-l><s-l>देवैरपिहितद्वाराः सोपमा पश्यतो मम ॥ १४ ॥</s-l></s-lg><s-lg><s-l>यथा वृद्धातुरकृशा निःस्पृहा विषयान्प्रति ।</s-l><s-l>तथार्थकामभोगेषु ममापि विगता स्पृहा ॥ १५ ॥</s-l></s-lg><s-lg><s-l>यदा चायं न बिभेति यदा चास्मान्न बिभ्यति ।</s-l><s-l>यदा नेच्छति न द्वेष्टि तदा सिध्यति वै द्विजः ॥ १६ ॥</s-l></s-lg><s-lg><s-l>यदा न कुरुते भावं सर्वभूतेषु पापकम् ।</s-l><s-l>कर्मणा मनसा वाचा ब्रह्म संपद्यते तदा ॥ १७ ॥</s-l></s-lg><s-lg><s-l>न भूतो न भविष्यश्च न च धर्मोऽस्ति कश्चन ।</s-l><s-l>योऽभयः सर्वभूतानां स प्राप्नोत्यभयं पदम् ॥ १८ ॥</s-l></s-lg><s-lg><s-l>यस्मादुद्विजते लोकः सर्वो मृत्युमुखादिव ।</s-l><s-l>वाक्क्रूराद्दण्डपारुष्यात्स प्राप्नोति महद्भयम् ॥ १९ ॥</s-l></s-lg><s-lg><s-l>यथावद्वर्तमानानां वृद्धानां पुत्रपौत्रिणाम् ।</s-l><s-l>अनुवर्तामहे वृत्तमहिंस्राणां महात्मनाम् ॥ २० ॥</s-l></s-lg><s-lg><s-l>प्रनष्टः शाश्वतो धर्मः सदाचारेण मोहितः ।</s-l><s-l>तेन वैद्यस्तपस्वी वा बलवान्वा विमोह्यते ॥ २१ ॥</s-l></s-lg><s-lg><s-l>आचाराज्जाजले प्राज्ञः क्षिप्रं धर्ममवाप्नुयात् ।</s-l><s-l>एवं यः साधुभिर्दान्तश्चरेदद्रोहचेतसा ॥ २२ ॥</s-l></s-lg><s-lg><s-l>नद्यां यथा चेह काष्ठमुह्यमानं यदृच्छया ।</s-l><s-l>यदृच्छयैव काष्ठेन संधिं गच्छेत केनचित् ॥ २३ ॥</s-l></s-lg><s-lg><s-l>तत्रापराणि दारूणि संसृज्यन्ते ततस्ततः ।</s-l><s-l>तृणकाष्ठकरीषाणि कदा चिन्नसमीक्षया ।</s-l><s-l>एवमेवायमाचारः प्रादुर्भूतो यतस्ततः ॥ २४ ॥</s-l></s-lg><s-lg><s-l>यस्मान्नोद्विजते भूतं जातु किंचित्कथंचन ।</s-l><s-l>अभयं सर्वभूतेभ्यः स प्राप्नोति सदा मुने ॥ २५ ॥</s-l></s-lg><s-lg><s-l>यस्मादुद्विजते विद्वन्सर्वलोको वृकादिव ।</s-l><s-l>क्रोशतस्तीरमासाद्य यथा सर्वे जलेचराः ॥ २६ ॥</s-l></s-lg><s-lg><s-l>सहायवान्द्रव्यवान्यः सुभगोऽन्योऽपरस्तथा ।</s-l><s-l>ततस्तानेव कवयः शास्त्रेषु प्रवदन्त्युत ।</s-l><s-l>कीर्त्यर्थमल्पहृल्लेखाः पटवः कृत्स्ननिर्णयाः ॥ २७ ॥</s-l></s-lg><s-lg><s-l>तपोभिर्यज्ञदानैश्च वाक्यैः प्रज्ञाश्रितैस्तथा ।</s-l><s-l>प्राप्नोत्यभयदानस्य यद्यत्फलमिहाश्नुते ॥ २८ ॥</s-l></s-lg><s-lg><s-l>लोके यः सर्वभूतेभ्यो ददात्यभयदक्षिणाम् ।</s-l><s-l>स सर्वयज्ञैरीजानः प्राप्नोत्यभयदक्षिणाम् ।</s-l><s-l>न भूतानामहिंसाया ज्यायान्धर्मोऽस्ति कश्चन ॥ २९ ॥</s-l></s-lg><s-lg><s-l>यस्मान्नोद्विजते भूतं जातु किंचित्कथंचन ।</s-l><s-l>सोऽभयं सर्वभूतेभ्यः संप्राप्नोति महामुने ॥ ३० ॥</s-l></s-lg><s-lg><s-l>यस्मादुद्विजते लोकः सर्पाद्वेश्मगतादिव ।</s-l><s-l>न स धर्ममवाप्नोति इह लोके परत्र च ॥ ३१ ॥</s-l></s-lg><s-lg><s-l>सर्वभूतात्मभूतस्य सम्यग्भूतानि पश्यतः ।</s-l><s-l>देवापि मार्गे मुह्यन्ति अपदस्य पदैषिणः ॥ ३२ ॥</s-l></s-lg><s-lg><s-l>दानं भूताभयस्याहुः सर्वदानेभ्य उत्तमम् ।</s-l><s-l>ब्रवीमि ते सत्यमिदं श्रद्दधस्व च जाजले ॥ ३३ ॥</s-l></s-lg><s-lg><s-l>स एव सुभगो भूत्वा पुनर्भवति दुर्भगः ।</s-l><s-l>व्यापत्तिं कर्मणां दृष्ट्वा जुगुप्सन्ति जनाः सदा ॥ ३४ ॥</s-l></s-lg><s-lg><s-l>अकारणो हि नेहास्ति धर्मः सूक्ष्मोऽपि जाजले ।</s-l><s-l>भूतभव्यार्थमेवेह धर्मप्रवचनं कृतम् ॥ ३५ ॥</s-l></s-lg><s-lg><s-l>सूक्ष्मत्वान्न स विज्ञातुं शक्यते बहुनिह्नवः ।</s-l><s-l>उपलभ्यान्तरा चान्यानाचारानवबुध्यते ॥ ३६ ॥</s-l></s-lg><s-lg><s-l>ये च छिन्दन्ति वृषणान्ये च भिन्दन्ति नस्तकान् ।</s-l><s-l>वहन्ति महतो भारान्बध्नन्ति दमयन्ति च ॥ ३७ ॥</s-l></s-lg><s-lg><s-l>हत्वा सत्त्वानि खादन्ति तान्कथं न विगर्हसे ।</s-l><s-l>मानुषा मानुषानेव दासभोगेन भुञ्जते ॥ ३८ ॥</s-l></s-lg><s-lg><s-l>वधबन्धविरोधेन कारयन्ति दिवानिशम् ।</s-l><s-l>आत्मना चापि जानासि यद्दुःखं वधताडने ॥ ३९ ॥</s-l></s-lg><s-lg><s-l>पञ्चेन्द्रियेषु भूतेषु सर्वं वसति दैवतम् ।</s-l><s-l>आदित्यश्चन्द्रमा वायुर्ब्रह्मा प्राणः क्रतुर्यमः ॥ ४० ॥</s-l></s-lg><s-lg><s-l>तानि जीवानि विक्रीय का मृतेषु विचारणा ।</s-l><s-l>का तैले का घृते ब्रह्मन्मधुन्यप्स्वौषधेषु वा ॥ ४१ ॥</s-l></s-lg><s-lg><s-l>अदंशमशके देशे सुखं संवर्धितान्पशून् ।</s-l><s-l>तांश्च मातुः प्रियाञ्जानन्नाक्रम्य बहुधा नराः ।</s-l><s-l>बहुदंशकुशान्देशान्नयन्ति बहुकर्दमान् ॥ ४२ ॥</s-l></s-lg><s-lg><s-l>वाहसंपीडिता धुर्याः सीदन्त्यविधिनापरे ।</s-l><s-l>न मन्ये भ्रूणहत्यापि विशिष्टा तेन कर्मणा ॥ ४३ ॥</s-l></s-lg><s-lg><s-l>कृषिं साध्विति मन्यन्ते सा च वृत्तिः सुदारुणा ।</s-l><s-l>भूमिं भूमिशयांश्चैव हन्ति काष्ठमयोमुखम् ।</s-l><s-l>तथैवानडुहो युक्तान्समवेक्षस्व जाजले ॥ ४४ ॥</s-l></s-lg><s-lg><s-l>अघ्न्या इति गवां नाम क एनान्हन्तुमर्हति ।</s-l><s-l>महच्चकाराकुशलं पृषध्रो गालभन्निव ॥ ४५ ॥</s-l></s-lg><s-lg><s-l>ऋषयो यतयो ह्येतन्नहुषे प्रत्यवेदयन् ।</s-l><s-l>गां मातरं चाप्यवधीर्वृषभं च प्रजापतिम् ।</s-l><s-l>अकार्यं नहुषाकार्षीर्लप्स्यामस्त्वत्कृते भयम् ॥ ४६ ॥</s-l></s-lg><s-lg><s-l>शतं चैकं च रोगाणां सर्वभूतेष्वपातयन् ।</s-l><s-l>ऋषयस्ते महाभागाः प्रजास्वेव हि जाजले ।</s-l><s-l>भ्रूणहं नहुषं त्वाहुर्न ते होष्यामहे हविः ॥ ४७ ॥</s-l></s-lg><s-lg><s-l>इत्युक्त्वा ते महात्मानः सर्वे तत्त्वार्थदर्शिनः ।</s-l><s-l>ऋषयो यतयः शान्तास्तरसा प्रत्यवेदयन् ॥ ४८ ॥</s-l></s-lg><s-lg><s-l>ईदृशानशिवान्घोरानाचारानिह जाजले ।</s-l><s-l>केवलाचरितत्वात्तु निपुणान्नावबुध्यसे ॥ ४९ ॥</s-l></s-lg><s-lg><s-l>कारणाद्धर्ममन्विच्छेन्न लोकचरितं चरेत् ।</s-l><s-l>यो हन्याद्यश्च मां स्तौति तत्रापि शृणु जाजले ॥ ५० ॥</s-l></s-lg><s-lg><s-l>समौ तावपि मे स्यातां न हि मे स्तः प्रियाप्रिये ।</s-l><s-l>एतदीदृशकं धर्मं प्रशंसन्ति मनीषिणः ॥ ५१ ॥</s-l></s-lg><s-lg><s-l>उपपत्त्या हि संपन्नो यतिभिश्चैव सेव्यते ।</s-l><s-l>सततं धर्मशीलैश्च नैपुण्येनोपलक्षितः ॥ ५२ ॥</s-l></s-lg>