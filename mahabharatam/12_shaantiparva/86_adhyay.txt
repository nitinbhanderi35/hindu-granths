<s-lg><s-l> युधिष्ठिर उवाच ।</s-l><s-l>कथं स्विदिह राजेन्द्र पालयन्पार्थिवः प्रजाः ।</s-l><s-l>प्रति धर्मं विशेषेण कीर्तिमाप्नोति शाश्वतीम् ॥ १ ॥</s-l></s-lg><s-lg><s-l> भीष्म उवाच ।</s-l><s-l>व्यवहारेण शुद्धेन प्रजापालनतत्परः ।</s-l><s-l>प्राप्य धर्मं च कीर्तिं च लोकावाप्नोत्युभौ शुचिः ॥ २ ॥</s-l></s-lg><s-lg><s-l> युधिष्ठिर उवाच ।</s-l><s-l>कीदृशं व्यवहारं तु कैश्च व्यवहरेन्नृपः ।</s-l><s-l>एतत्पृष्टो महाप्राज्ञ यथावद्वक्तुमर्हसि ॥ ३ ॥</s-l></s-lg><s-lg><s-l>ये चैते पूर्वकथिता गुणास्ते पुरुषं प्रति ।</s-l><s-l>नैकस्मिन्पुरुषे ह्येते विद्यन्त इति मे मतिः ॥ ४ ॥</s-l></s-lg><s-lg><s-l> भीष्म उवाच ।</s-l><s-l>एवमेतन्महाप्राज्ञ यथा वदसि बुद्धिमान् ।</s-l><s-l>दुर्लभः पुरुषः कश्चिदेभिर्गुणगुणैर्युतः ॥ ५ ॥</s-l></s-lg><s-lg><s-l>किं तु संक्षेपतः शीलं प्रयत्ने नेह दुर्लभम् ।</s-l><s-l>वक्ष्यामि तु यथामात्यान्यादृशांश्च करिष्यसि ॥ ६ ॥</s-l></s-lg><s-lg><s-l>चतुरो ब्राह्मणान्वैद्यान्प्रगल्भान्सात्त्विकाञ्शुचीन् ।</s-l><s-l>त्रींश्च शूद्रान्विनीतांश्च शुचीन्कर्मणि पूर्वके ॥ ७ ॥</s-l></s-lg><s-lg><s-l>अष्टाभिश्च गुणैर्युक्तं सूतं पौराणिकं चरेत् ।</s-l><s-l>पञ्चाशद्वर्षवयसं प्रगल्भमनसूयकम् ॥ ८ ॥</s-l></s-lg><s-lg><s-l>मतिस्मृतिसमायुक्तं विनीतं समदर्शनम् ।</s-l><s-l>कार्ये विवदमानानां शक्तमर्थेष्वलोलुपम् ॥ ९ ॥</s-l></s-lg><s-lg><s-l>विवर्जितानां व्यसनैः सुघोरैः सप्तभिर्भृशम् ।</s-l><s-l>अष्टानां मन्त्रिणां मध्ये मन्त्रं राजोपधारयेत् ॥ १० ॥</s-l></s-lg><s-lg><s-l>ततः संप्रेषयेद्राष्ट्रे राष्ट्रायाथ च दर्शयेत् ।</s-l><s-l>अनेन व्यवहारेण द्रष्टव्यास्ते प्रजाः सदा ॥ ११ ॥</s-l></s-lg><s-lg><s-l>न चापि गूढं कार्यं ते ग्राह्यं कार्योपघातकम् ।</s-l><s-l>कार्ये खलु विपन्ने त्वां सोऽधर्मस्तांश्च पीडयेत् ॥ १२ ॥</s-l></s-lg><s-lg><s-l>विद्रवेच्चैव राष्ट्रं ते श्येनात्पक्षिगणा इव ।</s-l><s-l>परिस्रवेच्च सततं नौर्विशीर्णेव सागरे ॥ १३ ॥</s-l></s-lg><s-lg><s-l>प्रजाः पालयतोऽसम्यगधर्मेणेह भूपतेः ।</s-l><s-l>हार्दं भयं संभवति स्वर्गश्चास्य विरुध्यते ॥ १४ ॥</s-l></s-lg><s-lg><s-l>अथ योऽधर्मतः पाति राजामात्योऽथ वात्मजः ।</s-l><s-l>धर्मासने नियुक्तः सन्धर्ममूलं नरर्षभ ॥ १५ ॥</s-l></s-lg><s-lg><s-l>कार्येष्वधिकृताः सम्यगकुर्वन्तो नृपानुगाः ।</s-l><s-l>आत्मानं पुरतः कृत्वा यान्त्यधः सहपार्थिवाः ॥ १६ ॥</s-l></s-lg><s-lg><s-l>बलात्कृतानां बलिभिः कृपणं बहु जल्पताम् ।</s-l><s-l>नाथो वै भूमिपो नित्यमनाथानां नृणां भवेत् ॥ १७ ॥</s-l></s-lg><s-lg><s-l>ततः साक्षिबलं साधु द्वैधे वादकृतं भवेत् ।</s-l><s-l>असाक्षिकमनाथं वा परीक्ष्यं तद्विशेषतः ॥ १८ ॥</s-l></s-lg><s-lg><s-l>अपराधानुरूपं च दण्डं पापेषु पातयेत् ।</s-l><s-l>उद्वेजयेद्धनैरृद्धान्दरिद्रान्वधबन्धनैः ॥ १९ ॥</s-l></s-lg><s-lg><s-l>विनयैरपि दुर्वृत्तान्प्रहारैरपि पार्थिवः ।</s-l><s-l>सान्त्वेनोपप्रदानेन शिष्टांश्च परिपालयेत् ॥ २० ॥</s-l></s-lg><s-lg><s-l>राज्ञो वधं चिकीर्षेद्यस्तस्य चित्रो वधो भवेत् ।</s-l><s-l>आजीवकस्य स्तेनस्य वर्णसंकरकस्य च ॥ २१ ॥</s-l></s-lg><s-lg><s-l>सम्यक्प्रणयतो दण्डं भूमिपस्य विशां पते ।</s-l><s-l>युक्तस्य वा नास्त्यधर्मो धर्म एवेह शाश्वतः ॥ २२ ॥</s-l></s-lg><s-lg><s-l>कामकारेण दण्डं तु यः कुर्यादविचक्षणः ।</s-l><s-l>स इहाकीर्तिसंयुक्तो मृतो नरकमाप्नुयात् ॥ २३ ॥</s-l></s-lg><s-lg><s-l>न परस्य श्रवादेव परेषां दण्डमर्पयेत् ।</s-l><s-l>आगमानुगमं कृत्वा बध्नीयान्मोक्षयेत वा ॥ २४ ॥</s-l></s-lg><s-lg><s-l>न तु हन्यान्नृपो जातु दूतं कस्यांचिदापदि ।</s-l><s-l>दूतस्य हन्ता निरयमाविशेत्सचिवैः सह ॥ २५ ॥</s-l></s-lg><s-lg><s-l>यथोक्तवादिनं दूतं क्षत्रधर्मरतो नृपः ।</s-l><s-l>यो हन्यात्पितरस्तस्य भ्रूणहत्यामवाप्नुयुः ॥ २६ ॥</s-l></s-lg><s-lg><s-l>कुलीनः शीलसंपन्नो वाग्मी दक्षः प्रियंवदः ।</s-l><s-l>यथोक्तवादी स्मृतिमान्दूतः स्यात्सप्तभिर्गुणैः ॥ २७ ॥</s-l></s-lg><s-lg><s-l>एतैरेव गुणैर्युक्तः प्रतीहारोऽस्य रक्षिता ।</s-l><s-l>शिरोरक्षश्च भवति गुणैरेतैः समन्वितः ॥ २८ ॥</s-l></s-lg><s-lg><s-l>धर्मार्थशास्त्रतत्त्वज्ञः संधिविग्रहको भवेत् ।</s-l><s-l>मतिमान्धृतिमान्धीमान्रहस्यविनिगूहिता ॥ २९ ॥</s-l></s-lg><s-lg><s-l>कुलीनः सत्यसंपन्नः शक्तोऽमात्यः प्रशंसितः ।</s-l><s-l>एतैरेव गुणैर्युक्तस्तथा सेनापतिर्भवेत् ॥ ३० ॥</s-l></s-lg><s-lg><s-l>व्यूहयन्त्रायुधीयानां तत्त्वज्ञो विक्रमान्वितः ।</s-l><s-l>वर्षशीतोष्णवातानां सहिष्णुः पररन्ध्रवित् ॥ ३१ ॥</s-l></s-lg><s-lg><s-l>विश्वासयेत्परांश्चैव विश्वसेन्न तु कस्यचित् ।</s-l><s-l>पुत्रेष्वपि हि राजेन्द्र विश्वासो न प्रशस्यते ॥ ३२ ॥</s-l></s-lg><s-lg><s-l>एतच्छास्त्रार्थतत्त्वं तु तवाख्यातं मयानघ ।</s-l><s-l>अविश्वासो नरेन्द्राणां गुह्यं परममुच्यते ॥ ३३ ॥</s-l></s-lg>