<s-lg><s-l> वैशंपायन उवाच ।</s-l><s-l>अर्जुनस्य वचः श्रुत्वा नकुलो वाक्यमब्रवीत् ।</s-l><s-l>राजानमभिसंप्रेक्ष्य सर्वधर्मभृतां वरम् ॥ १ ॥</s-l></s-lg><s-lg><s-l>अनुरुध्य महाप्राज्ञो भ्रातुश्चित्तमरिंदमः ।</s-l><s-l>व्यूढोरस्को महाबाहुस्ताम्रास्यो मितभाषिता ॥ २ ॥</s-l></s-lg><s-lg><s-l>विशाखयूपे देवानां सर्वेषामग्नयश्चिताः ।</s-l><s-l>तस्माद्विद्धि महाराज देवान्कर्मपथि स्थितान् ॥ ३ ॥</s-l></s-lg><s-lg><s-l>अनास्तिकानास्तिकानां प्राणदाः पितरश्च ये ।</s-l><s-l>तेऽपि कर्मैव कुर्वन्ति विधिं पश्यस्व पार्थिव ।</s-l><s-l>वेदवादापविद्धांस्तु तान्विद्धि भृशनास्तिकान् ॥ ४ ॥</s-l></s-lg><s-lg><s-l>न हि वेदोक्तमुत्सृज्य विप्रः सर्वेषु कर्मसु ।</s-l><s-l>देवयानेन नाकस्य पृष्ठमाप्नोति भारत ॥ ५ ॥</s-l></s-lg><s-lg><s-l>अत्याश्रमानयं सर्वानित्याहुर्वेदनिश्चयाः ।</s-l><s-l>ब्राह्मणाः श्रुतिसंपन्नास्तान्निबोध जनाधिप ॥ ६ ॥</s-l></s-lg><s-lg><s-l>वित्तानि धर्मलब्धानि क्रतुमुख्येष्ववासृजन् ।</s-l><s-l>कृतात्मसु महाराज स वै त्यागी स्मृतो नरः ॥ ७ ॥</s-l></s-lg><s-lg><s-l>अनवेक्ष्य सुखादानं तथैवोर्ध्वं प्रतिष्ठितः ।</s-l><s-l>आत्मत्यागी महाराज स त्यागी तामसः प्रभो ॥ ८ ॥</s-l></s-lg><s-lg><s-l>अनिकेतः परिपतन्वृक्षमूलाश्रयो मुनिः ।</s-l><s-l>अपाचकः सदा योगी स त्यागी पार्थ भिक्षुकः ॥ ९ ॥</s-l></s-lg><s-lg><s-l>क्रोधहर्षावनादृत्य पैशुन्यं च विशां पते ।</s-l><s-l>विप्रो वेदानधीते यः स त्यागी गुरुपूजकः ॥ १० ॥</s-l></s-lg><s-lg><s-l>आश्रमांस्तुलया सर्वान्धृतानाहुर्मनीषिणः ।</s-l><s-l>एकतस्ते त्रयो राजन्गृहस्थाश्रम एकतः ॥ ११ ॥</s-l></s-lg><s-lg><s-l>समीक्षते तु योऽर्थं वै कामं स्वर्गं च भारत ।</s-l><s-l>अयं पन्था महर्षीणामियं लोकविदां गतिः ॥ १२ ॥</s-l></s-lg><s-lg><s-l>इति यः कुरुते भावं स त्यागी भरतर्षभ ।</s-l><s-l>न यः परित्यज्य गृहान्वनमेति विमूढवत् ॥ १३ ॥</s-l></s-lg><s-lg><s-l>यदा कामान्समीक्षेत धर्मवैतंसिकोऽनृजुः ।</s-l><s-l>अथैनं मृत्युपाशेन कण्ठे बध्नाति मृत्युराट् ॥ १४ ॥</s-l></s-lg><s-lg><s-l>अभिमानकृतं कर्म नैतत्फलवदुच्यते ।</s-l><s-l>त्यागयुक्तं महाराज सर्वमेव महाफलम् ॥ १५ ॥</s-l></s-lg><s-lg><s-l>शमो दमस्तपो दानं सत्यं शौचमथार्जवम् ।</s-l><s-l>यज्ञो धृतिश्च धर्मश्च नित्यमार्षो विधिः स्मृतः ॥ १६ ॥</s-l></s-lg><s-lg><s-l>पितृदेवातिथिकृते समारम्भोऽत्र शस्यते ।</s-l><s-l>अत्रैव हि महाराज त्रिवर्गः केवलं फलम् ॥ १७ ॥</s-l></s-lg><s-lg><s-l>एतस्मिन्वर्तमानस्य विधौ विप्रनिषेविते ।</s-l><s-l>त्यागिनः प्रसृतस्येह नोच्छित्तिर्विद्यते क्वचित् ॥ १८ ॥</s-l></s-lg><s-lg><s-l>असृजद्धि प्रजा राजन्प्रजापतिरकल्मषः ।</s-l><s-l>मां यक्ष्यन्तीति शान्तात्मा यज्ञैर्विविधदक्षिणैः ॥ १९ ॥</s-l></s-lg><s-lg><s-l>वीरुधश्चैव वृक्षांश्च यज्ञार्थं च तथौषधीः ।</s-l><s-l>पशूंश्चैव तथा मेध्यान्यज्ञार्थानि हवींषि च ॥ २० ॥</s-l></s-lg><s-lg><s-l>गृहस्थाश्रमिणस्तच्च यज्ञकर्म विरोधकम् ।</s-l><s-l>तस्माद्गार्हस्थ्यमेवेह दुष्करं दुर्लभं तथा ॥ २१ ॥</s-l></s-lg><s-lg><s-l>तत्संप्राप्य गृहस्था ये पशुधान्यसमन्विताः ।</s-l><s-l>न यजन्ते महाराज शाश्वतं तेषु किल्बिषम् ॥ २२ ॥</s-l></s-lg><s-lg><s-l>स्वाध्याययज्ञा ऋषयो ज्ञानयज्ञास्तथापरे ।</s-l><s-l>अथापरे महायज्ञान्मनसैव वितन्वते ॥ २३ ॥</s-l></s-lg><s-lg><s-l>एवं दानसमाधानं मार्गमातिष्ठतो नृप ।</s-l><s-l>द्विजातेर्ब्रह्मभूतस्य स्पृहयन्ति दिवौकसः ॥ २४ ॥</s-l></s-lg><s-lg><s-l>स रत्नानि विचित्राणि संभृतानि ततस्ततः ।</s-l><s-l>मखेष्वनभिसंत्यज्य नास्तिक्यमभिजल्पसि ।</s-l><s-l>कुटुम्बमास्थिते त्यागं न पश्यामि नराधिप ॥ २५ ॥</s-l></s-lg><s-lg><s-l>राजसूयाश्वमेधेषु सर्वमेधेषु वा पुनः ।</s-l><s-l>य चान्ये क्रतवस्तात ब्राह्मणैरभिपूजिताः ।</s-l><s-l>तैर्यजस्व महाराज शक्रो देवपतिर्यथा ॥ २६ ॥</s-l></s-lg><s-lg><s-l>राज्ञः प्रमाददोषेण दस्युभिः परिमुष्यताम् ।</s-l><s-l>अशरण्यः प्रजानां यः स राजा कलिरुच्यते ॥ २७ ॥</s-l></s-lg><s-lg><s-l>अश्वान्गाश्चैव दासीश्च करेणूश्च स्वलंकृताः ।</s-l><s-l>ग्रामाञ्जनपदांश्चैव क्षेत्राणि च गृहाणि च ॥ २८ ॥</s-l></s-lg><s-lg><s-l>अप्रदाय द्विजातिभ्यो मात्सर्याविष्टचेतसः ।</s-l><s-l>वयं ते राजकलयो भविष्यामो विशां पते ॥ २९ ॥</s-l></s-lg><s-lg><s-l>अदातारोऽशरण्याश्च राजकिल्बिषभागिनः ।</s-l><s-l>दुःखानामेव भोक्तारो न सुखानां कदाचन ॥ ३० ॥</s-l></s-lg><s-lg><s-l>अनिष्ट्वा च महायज्ञैरकृत्वा च पितृस्वधाम् ।</s-l><s-l>तीर्थेष्वनभिसंत्यज्य प्रव्रजिष्यसि चेदथ ॥ ३१ ॥</s-l></s-lg><s-lg><s-l>छिन्नाभ्रमिव गन्तासि विलयं मारुतेरितम् ।</s-l><s-l>लोकयोरुभयोर्भ्रष्टो ह्यन्तराले व्यवस्थितः ॥ ३२ ॥</s-l></s-lg><s-lg><s-l>अन्तर्बहिश्च यत्किंचिन्मनोव्यासङ्गकारकम् ।</s-l><s-l>परित्यज्य भवेत्त्यागी न यो हित्वा प्रतिष्ठते ॥ ३३ ॥</s-l></s-lg><s-lg><s-l>एतस्मिन्वर्तमानस्य विधौ विप्रनिषेविते ।</s-l><s-l>ब्राह्मणस्य महाराज नोच्छित्तिर्विद्यते क्वचित् ॥ ३४ ॥</s-l></s-lg><s-lg><s-l>निहत्य शत्रूंस्तरसा समृद्धान्शक्रो यथा दैत्यबलानि संख्ये ।</s-l><s-l>कः पार्थ शोचेन्निरतः स्वधर्मे पूर्वैः स्मृते पार्थिव शिष्टजुष्टे ॥ ३५ ॥</s-l></s-lg><s-lg><s-l>क्षात्रेण धर्मेण पराक्रमेण जित्वा महीं मन्त्रविद्भ्यः प्रदाय ।</s-l><s-l>नाकस्य पृष्ठेऽसि नरेन्द्र गन्ता न शोचितव्यं भवताद्य पार्थ ॥ ३६ ॥</s-l></s-lg>