<s-lg><s-l> भीष्म उवाच ।</s-l><s-l>ततः स राजा जनको मन्त्रिभिः सह भारत ।</s-l><s-l>पुरः पुरोहितं कृत्वा सर्वाण्यन्तःपुराणि च ॥ १ ॥</s-l></s-lg><s-lg><s-l>आसनं च पुरस्कृत्य रत्नानि विविधानि च ।</s-l><s-l>शिरसा चार्घ्यमादाय गुरुपुत्रं समभ्यगात् ॥ २ ॥</s-l></s-lg><s-lg><s-l>स तदासनमादाय बहुरत्नविभूषितम् ।</s-l><s-l>स्पर्ध्यास्तरणसंस्तीर्णं सर्वतोभद्रमृद्धिमत् ॥ ३ ॥</s-l></s-lg><s-lg><s-l>पुरोधसा संगृहीतं हस्तेनालभ्य पार्थिवः ।</s-l><s-l>प्रददौ गुरुपुत्राय शुकाय परमार्चितम् ॥ ४ ॥</s-l></s-lg><s-lg><s-l>तत्रोपविष्टं तं कार्ष्णिं शास्त्रतः प्रत्यपूजयत् ।</s-l><s-l>पाद्यं निवेद्य प्रथममर्घ्यं गां च न्यवेदयत् ।</s-l><s-l>स च तां मन्त्रवत्पूजां प्रत्यगृह्णाद्यथाविधि ॥ ५ ॥</s-l></s-lg><s-lg><s-l>प्रतिगृह्य च तां पूजां जनकाद्द्विजसत्तमः ।</s-l><s-l>गां चैव समनुज्ञाय राजानमनुमान्य च ॥ ६ ॥</s-l></s-lg><s-lg><s-l>पर्यपृच्छन्महातेजा राज्ञः कुशलमव्ययम् ।</s-l><s-l>अनामयं च राजेन्द्र शुकः सानुचरस्य ह ॥ ७ ॥</s-l></s-lg><s-lg><s-l>अनुज्ञातः स तेनाथ निषसाद सहानुगः ।</s-l><s-l>उदारसत्त्वाभिजनो भूमौ राजा कृताञ्जलिः ॥ ८ ॥</s-l></s-lg><s-lg><s-l>कुशलं चाव्ययं चैव पृष्ट्वा वैयासकिं नृपः ।</s-l><s-l>किमागमनमित्येव पर्यपृच्छत पार्थिवः ॥ ९ ॥</s-l></s-lg><s-lg><s-l> शुक उवाच ।</s-l><s-l>पित्राहमुक्तो भद्रं ते मोक्षधर्मार्थकोविदः ।</s-l><s-l>विदेहराजो याज्यो मे जनको नाम विश्रुतः ॥ १० ॥</s-l></s-lg><s-lg><s-l>तत्र गच्छस्व वै तूर्णं यदि ते हृदि संशयः ।</s-l><s-l>प्रवृत्तौ वा निवृत्तौ वा स ते छेत्स्यति संशयम् ॥ ११ ॥</s-l></s-lg><s-lg><s-l>सोऽहं पितुर्नियोगात्त्वामुपप्रष्टुमिहागतः ।</s-l><s-l>तन्मे धर्मभृतां श्रेष्ठ यथावद्वक्तुमर्हसि ॥ १२ ॥</s-l></s-lg><s-lg><s-l>किं कार्यं ब्राह्मणेनेह मोक्षार्थश्च किमात्मकः ।</s-l><s-l>कथं च मोक्षः कर्तव्यो ज्ञानेन तपसापि वा ॥ १३ ॥</s-l></s-lg><s-lg><s-l> जनक उवाच ।</s-l><s-l>यत्कार्यं ब्राह्मणेनेह जन्मप्रभृति तच्छृणु ।</s-l><s-l>कृतोपनयनस्तात भवेद्वेदपरायणः ॥ १४ ॥</s-l></s-lg><s-lg><s-l>तपसा गुरुवृत्त्या च ब्रह्मचर्येण चाभिभो ।</s-l><s-l>देवतानां पितॄणां चाप्यनृणश्चानसूयकः ॥ १५ ॥</s-l></s-lg><s-lg><s-l>वेदानधीत्य नियतो दक्षिणामपवर्ज्य च ।</s-l><s-l>अभ्यनुज्ञामथ प्राप्य समावर्तेत वै द्विजः ॥ १६ ॥</s-l></s-lg><s-lg><s-l>समावृत्तस्तु गार्हस्थ्ये सदारो नियतो वसेत् ।</s-l><s-l>अनसूयुर्यथान्यायमाहिताग्निस्तथैव च ॥ १७ ॥</s-l></s-lg><s-lg><s-l>उत्पाद्य पुत्रपौत्रं तु वन्याश्रमपदे वसेत् ।</s-l><s-l>तानेवाग्नीन्यथाशास्त्रमर्चयन्नतिथिप्रियः ॥ १८ ॥</s-l></s-lg><s-lg><s-l>स वनेऽग्नीन्यथान्यायमात्मन्यारोप्य धर्मवित् ।</s-l><s-l>निर्द्वंद्वो वीतरागात्मा ब्रह्माश्रमपदे वसेत् ॥ १९ ॥</s-l></s-lg><s-lg><s-l> शुक उवाच ।</s-l><s-l>उत्पन्ने ज्ञानविज्ञाने प्रत्यक्षे हृदि शाश्वते ।</s-l><s-l>किमवश्यं निवस्तव्यमाश्रमेषु वनेषु च ॥ २० ॥</s-l></s-lg><s-lg><s-l>एतद्भवन्तं पृच्छामि तद्भवान्वक्तुमर्हति ।</s-l><s-l>यथावेदार्थतत्त्वेन ब्रूहि मे त्वं जनाधिप ॥ २१ ॥</s-l></s-lg><s-lg><s-l> जनक उवाच ।</s-l><s-l>न विना ज्ञानविज्ञानं मोक्षस्याधिगमो भवेत् ।</s-l><s-l>न विना गुरुसंबन्धं ज्ञानस्याधिगमः स्मृतः ॥ २२ ॥</s-l></s-lg><s-lg><s-l>आचार्यः प्लाविता तस्य ज्ञानं प्लव इहोच्यते ।</s-l><s-l>विज्ञाय कृतकृत्यस्तु तीर्णस्तदुभयं त्यजेत् ॥ २३ ॥</s-l></s-lg><s-lg><s-l>अनुच्छेदाय लोकानामनुच्छेदाय कर्मणाम् ।</s-l><s-l>पूर्वैराचरितो धर्मश्चातुराश्रम्यसंकथः ॥ २४ ॥</s-l></s-lg><s-lg><s-l>अनेन क्रमयोगेन बहुजातिषु कर्मणा ।</s-l><s-l>कृत्वा शुभाशुभं कर्म मोक्षो नामेह लभ्यते ॥ २५ ॥</s-l></s-lg><s-lg><s-l>भावितैः कारणैश्चायं बहुसंसारयोनिषु ।</s-l><s-l>आसादयति शुद्धात्मा मोक्षं वै प्रथमाश्रमे ॥ २६ ॥</s-l></s-lg><s-lg><s-l>तमासाद्य तु मुक्तस्य दृष्टार्थस्य विपश्चितः ।</s-l><s-l>त्रिष्वाश्रमेषु को न्वर्थो भवेत्परमभीप्सतः ॥ २७ ॥</s-l></s-lg><s-lg><s-l>राजसांस्तामसांश्चैव नित्यं दोषान्विवर्जयेत् ।</s-l><s-l>सात्त्विकं मार्गमास्थाय पश्येदात्मानमात्मना ॥ २८ ॥</s-l></s-lg><s-lg><s-l>सर्वभूतेषु चात्मानं सर्वभूतानि चात्मनि ।</s-l><s-l>संपश्यन्नोपलिप्येत जले वारिचरो यथा ॥ २९ ॥</s-l></s-lg><s-lg><s-l>पक्षीव प्लवनादूर्ध्वममुत्रानन्त्यमश्नुते ।</s-l><s-l>विहाय देहं निर्मुक्तो निर्द्वंद्वः प्रशमं गतः ॥ ३० ॥</s-l></s-lg><s-lg><s-l>अत्र गाथाः पुरा गीताः शृणु राज्ञा ययातिना ।</s-l><s-l>धार्यन्ते या द्विजैस्तात मोक्षशास्त्रविशारदैः ॥ ३१ ॥</s-l></s-lg><s-lg><s-l>ज्योतिरात्मनि नान्यत्र रतं तत्रैव चैव तत् ।</s-l><s-l>स्वयं च शक्यं तद्द्रष्टुं सुसमाहितचेतसा ॥ ३२ ॥</s-l></s-lg><s-lg><s-l>न बिभेति परो यस्मान्न बिभेति पराच्च यः ।</s-l><s-l>यश्च नेच्छति न द्वेष्टि ब्रह्म संपद्यते तदा ॥ ३३ ॥</s-l></s-lg><s-lg><s-l>यदा भावं न कुरुते सर्वभूतेषु पापकम् ।</s-l><s-l>कर्मणा मनसा वाचा ब्रह्म संपद्यते तदा ॥ ३४ ॥</s-l></s-lg><s-lg><s-l>संयोज्य तपसात्मानमीर्ष्यामुत्सृज्य मोहिनीम् ।</s-l><s-l>त्यक्त्वा कामं च लोभं च ततो ब्रह्मत्वमश्नुते ॥ ३५ ॥</s-l></s-lg><s-lg><s-l>यदा श्रव्ये च दृश्ये च सर्वभूतेषु चाप्ययम् ।</s-l><s-l>समो भवति निर्द्वंद्वो ब्रह्म संपद्यते तदा ॥ ३६ ॥</s-l></s-lg><s-lg><s-l>यदा स्तुतिं च निन्दां च समत्वेनैव पश्यति ।</s-l><s-l>काञ्चनं चायसं चैव सुखदुःखे तथैव च ॥ ३७ ॥</s-l></s-lg><s-lg><s-l>शीतमुष्णं तथैवार्थमनर्थं प्रियमप्रियम् ।</s-l><s-l>जीवितं मरणं चैव ब्रह्म संपद्यते तदा ॥ ३८ ॥</s-l></s-lg><s-lg><s-l>प्रसार्येह यथाङ्गानि कूर्मः संहरते पुनः ।</s-l><s-l>तथेन्द्रियाणि मनसा संयन्तव्यानि भिक्षुणा ॥ ३९ ॥</s-l></s-lg><s-lg><s-l>तमःपरिगतं वेश्म यथा दीपेन दृश्यते ।</s-l><s-l>तथा बुद्धिप्रदीपेन शक्य आत्मा निरीक्षितुम् ॥ ४० ॥</s-l></s-lg><s-lg><s-l>एतत्सर्वं प्रपश्यामि त्वयि बुद्धिमतां वर ।</s-l><s-l>यच्चान्यदपि वेत्तव्यं तत्त्वतो वेद तद्भवान् ॥ ४१ ॥</s-l></s-lg><s-lg><s-l>ब्रह्मर्षे विदितश्चासि विषयान्तमुपागतः ।</s-l><s-l>गुरोस्तव प्रसादेन तव चैवोपशिक्षया ॥ ४२ ॥</s-l></s-lg><s-lg><s-l>तस्यैव च प्रसादेन प्रादुर्भूतं महामुने ।</s-l><s-l>ज्ञानं दिव्यं ममापीदं तेनासि विदितो मम ॥ ४३ ॥</s-l></s-lg><s-lg><s-l>अधिकं तव विज्ञानमधिका च गतिस्तव ।</s-l><s-l>अधिकं च तवैश्वर्यं तच्च त्वं नावबुध्यसे ॥ ४४ ॥</s-l></s-lg><s-lg><s-l>बाल्याद्वा संशयाद्वापि भयाद्वाप्यविमोक्षजात् ।</s-l><s-l>उत्पन्ने चापि विज्ञाने नाधिगच्छति तां गतिम् ॥ ४५ ॥</s-l></s-lg><s-lg><s-l>व्यवसायेन शुद्धेन मद्विधैश्छिन्नसंशयः ।</s-l><s-l>विमुच्य हृदयग्रन्थीनासादयति तां गतिम् ॥ ४६ ॥</s-l></s-lg><s-lg><s-l>भवांश्चोत्पन्नविज्ञानः स्थिरबुद्धिरलोलुपः ।</s-l><s-l>व्यवसायादृते ब्रह्मन्नासादयति तत्परम् ॥ ४७ ॥</s-l></s-lg><s-lg><s-l>नास्ति ते सुखदुःखेषु विशेषो नास्ति लोलुपा ।</s-l><s-l>नौत्सुक्यं नृत्तगीतेषु न राग उपजायते ॥ ४८ ॥</s-l></s-lg><s-lg><s-l>न बन्धुषु निबन्धस्ते न भयेष्वस्ति ते भयम् ।</s-l><s-l>पश्यामि त्वां महाभाग तुल्यलोष्टाश्मकाञ्चनम् ॥ ४९ ॥</s-l></s-lg><s-lg><s-l>अहं च त्वानुपश्यामि ये चाप्यन्ये मनीषिणः ।</s-l><s-l>आस्थितं परमं मार्गमक्षयं तमनामयम् ॥ ५० ॥</s-l></s-lg><s-lg><s-l>यत्फलं ब्राह्मणस्येह मोक्षार्थश्च यदात्मकः ।</s-l><s-l>तस्मिन्वै वर्तसे विप्र किमन्यत्परिपृच्छसि ॥ ५१ ॥</s-l></s-lg>