<s-lg><s-l> याज्ञवल्क्य उवाच ।</s-l><s-l>तत्त्वानां सर्गसंख्या च कालसंख्या तथैव च ।</s-l><s-l>मया प्रोक्तानुपूर्व्येण संहारमपि मे शृणु ॥ १ ॥</s-l></s-lg><s-lg><s-l>यथा संहरते जन्तून्ससर्ज च पुनः पुनः ।</s-l><s-l>अनादिनिधनो ब्रह्मा नित्यश्चाक्षर एव च ॥ २ ॥</s-l></s-lg><s-lg><s-l>अहःक्षयमथो बुद्ध्वा निशि स्वप्नमनास्तथा ।</s-l><s-l>चोदयामास भगवानव्यक्तोऽहंकृतं नरम् ॥ ३ ॥</s-l></s-lg><s-lg><s-l>ततः शतसहस्रांशुरव्यक्तेनाभिचोदितः ।</s-l><s-l>कृत्वा द्वादशधात्मानमादित्यो ज्वलदग्निवत् ॥ ४ ॥</s-l></s-lg><s-lg><s-l>चतुर्विधं प्रजाजालं निर्दहत्याशु तेजसा ।</s-l><s-l>जराय्वण्डस्वेदजातमुद्भिज्जं च नराधिप ॥ ५ ॥</s-l></s-lg><s-lg><s-l>एतदुन्मेषमात्रेण विनष्टं स्थाणुजङ्गमम् ।</s-l><s-l>कूर्मपृष्ठसमा भूमिर्भवत्यथ समन्ततः ॥ ६ ॥</s-l></s-lg><s-lg><s-l>जगद्दग्ध्वामितबलः केवलं जगतीं ततः ।</s-l><s-l>अम्भसा बलिना क्षिप्रमापूर्यत समन्ततः ॥ ७ ॥</s-l></s-lg><s-lg><s-l>ततः कालाग्निमासाद्य तदम्भो याति संक्षयम् ।</s-l><s-l>विनष्टेऽम्भसि राजेन्द्र जाज्वलीत्यनलो महान् ॥ ८ ॥</s-l></s-lg><s-lg><s-l>तमप्रमेयोऽतिबलं ज्वलमानं विभावसुम् ।</s-l><s-l>ऊष्माणं सर्वभूतानां सप्तार्चिषमथाञ्जसा ॥ ९ ॥</s-l></s-lg><s-lg><s-l>भक्षयामास बलवान्वायुरष्टात्मको बली ।</s-l><s-l>विचरन्नमितप्राणस्तिर्यगूर्ध्वमधस्तथा ॥ १० ॥</s-l></s-lg><s-lg><s-l>तमप्रतिबलं भीममाकाशं ग्रसतेऽऽत्मना ।</s-l><s-l>आकाशमप्यतिनदन्मनो ग्रसति चारिकम् ॥ ११ ॥</s-l></s-lg><s-lg><s-l>मनो ग्रसति सर्वात्मा सोऽहंकारः प्रजापतिः ।</s-l><s-l>अहंकारं महानात्मा भूतभव्यभविष्यवित् ॥ १२ ॥</s-l></s-lg><s-lg><s-l>तमप्यनुपमात्मानं विश्वं शंभुः प्रजापतिः ।</s-l><s-l>अणिमा लघिमा प्राप्तिरीशानो ज्योतिरव्ययः ॥ १३ ॥</s-l></s-lg><s-lg><s-l>सर्वतःपाणिपादान्तः सर्वतोक्षिशिरोमुखः ।</s-l><s-l>सर्वतःश्रुतिमाँल्लोके सर्वमावृत्य तिष्ठति ॥ १४ ॥</s-l></s-lg><s-lg><s-l>हृदयं सर्वभूतानां पर्वणोऽङ्गुष्ठमात्रकः ।</s-l><s-l>अनुग्रसत्यनन्तं हि महात्मा विश्वमीश्वरः ॥ १५ ॥</s-l></s-lg><s-lg><s-l>ततः समभवत्सर्वमक्षयाव्ययमव्रणम् ।</s-l><s-l>भूतभव्यमनुष्याणां स्रष्टारमनघं तथा ॥ १६ ॥</s-l></s-lg><s-lg><s-l>एषोऽप्ययस्ते राजेन्द्र यथावत्परिभाषितः ।</s-l><s-l>अध्यात्ममधिभूतं च अधिदैवं च श्रूयताम् ॥ १७ ॥</s-l></s-lg>