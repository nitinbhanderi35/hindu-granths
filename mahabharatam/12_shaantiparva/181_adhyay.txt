<s-lg><s-l> भृगुरुवाच ।</s-l><s-l>असृजद्ब्राह्मणानेव पूर्वं ब्रह्मा प्रजापतिः ।</s-l><s-l>आत्मतेजोभिनिर्वृत्तान्भास्कराग्निसमप्रभान् ॥ १ ॥</s-l></s-lg><s-lg><s-l>ततः सत्यं च धर्मं च तपो ब्रह्म च शाश्वतम् ।</s-l><s-l>आचारं चैव शौचं च स्वर्गाय विदधे प्रभुः ॥ २ ॥</s-l></s-lg><s-lg><s-l>देवदानवगन्धर्वदैत्यासुरमहोरगाः ।</s-l><s-l>यक्षराक्षसनागाश्च पिशाचा मनुजास्तथा ॥ ३ ॥</s-l></s-lg><s-lg><s-l>ब्राह्मणाः क्षत्रिया वैश्याः शूद्राश्च द्विजसत्तम ।</s-l><s-l>ये चान्ये भूतसंघानां संघास्तांश्चापि निर्ममे ॥ ४ ॥</s-l></s-lg><s-lg><s-l>ब्राह्मणानां सितो वर्णः क्षत्रियाणां तु लोहितः ।</s-l><s-l>वैश्यानां पीतको वर्णः शूद्राणामसितस्तथा ॥ ५ ॥</s-l></s-lg><s-lg><s-l> भरद्वाज उवाच ।</s-l><s-l>चातुर्वर्ण्यस्य वर्णेन यदि वर्णो विभज्यते ।</s-l><s-l>सर्वेषां खलु वर्णानां दृश्यते वर्णसंकरः ॥ ६ ॥</s-l></s-lg><s-lg><s-l>कामः क्रोधो भयं लोभः शोकश्चिन्ता क्षुधा श्रमः ।</s-l><s-l>सर्वेषां नः प्रभवति कस्माद्वर्णो विभज्यते ॥ ७ ॥</s-l></s-lg><s-lg><s-l>स्वेदमूत्रपुरीषाणि श्लेष्मा पित्तं सशोणितम् ।</s-l><s-l>तनुः क्षरति सर्वेषां कस्माद्वर्णो विभज्यते ॥ ८ ॥</s-l></s-lg><s-lg><s-l>जङ्गमानामसंख्येयाः स्थावराणां च जातयः ।</s-l><s-l>तेषां विविधवर्णानां कुतो वर्णविनिश्चयः ॥ ९ ॥</s-l></s-lg><s-lg><s-l> भृगुरुवाच ।</s-l><s-l>न विशेषोऽस्ति वर्णानां सर्वं ब्राह्ममिदं जगत् ।</s-l><s-l>ब्रह्मणा पूर्वसृष्टं हि कर्मभिर्वर्णतां गतम् ॥ १० ॥</s-l></s-lg><s-lg><s-l>कामभोगप्रियास्तीक्ष्णाः क्रोधनाः प्रियसाहसाः ।</s-l><s-l>त्यक्तस्वधर्मा रक्ताङ्गास्ते द्विजाः क्षत्रतां गताः ॥ ११ ॥</s-l></s-lg><s-lg><s-l>गोषु वृत्तिं समाधाय पीताः कृष्युपजीविनः ।</s-l><s-l>स्वधर्मं नानुतिष्ठन्ति ते द्विजा वैश्यतां गताः ॥ १२ ॥</s-l></s-lg><s-lg><s-l>हिंसानृतप्रिया लुब्धाः सर्वकर्मोपजीविनः ।</s-l><s-l>कृष्णाः शौचपरिभ्रष्टास्ते द्विजाः शूद्रतां गताः ॥ १३ ॥</s-l></s-lg><s-lg><s-l>इत्येतैः कर्मभिर्व्यस्ता द्विजा वर्णान्तरं गताः ।</s-l><s-l>धर्मो यज्ञक्रिया चैषां नित्यं न प्रतिषिध्यते ॥ १४ ॥</s-l></s-lg><s-lg><s-l>वर्णाश्चत्वार एते हि येषां ब्राह्मी सरस्वती ।</s-l><s-l>विहिता ब्रह्मणा पूर्वं लोभात्त्वज्ञानतां गताः ॥ १५ ॥</s-l></s-lg><s-lg><s-l>ब्राह्मणा धर्मतन्त्रस्थास्तपस्तेषां न नश्यति ।</s-l><s-l>ब्रह्म धारयतां नित्यं व्रतानि नियमांस्तथा ॥ १६ ॥</s-l></s-lg><s-lg><s-l>ब्रह्म चैतत्पुरा सृष्टं ये न जानन्त्यतद्विदः ।</s-l><s-l>तेषां बहुविधास्त्वन्यास्तत्र तत्र हि जातयः ॥ १७ ॥</s-l></s-lg><s-lg><s-l>पिशाचा राक्षसाः प्रेता बहुधा म्लेच्छजातयः ।</s-l><s-l>प्रनष्टज्ञानविज्ञानाः स्वच्छन्दाचारचेष्टिताः ॥ १८ ॥</s-l></s-lg><s-lg><s-l>प्रजा ब्राह्मणसंस्काराः स्वधर्मकृतनिश्चयाः ।</s-l><s-l>ऋषिभिः स्वेन तपसा सृज्यन्ते चापरे परैः ॥ १९ ॥</s-l></s-lg><s-lg><s-l>आदिदेवसमुद्भूता ब्रह्ममूलाक्षयाव्यया ।</s-l><s-l>सा सृष्टिर्मानसी नाम धर्मतन्त्रपरायणा ॥ २० ॥</s-l></s-lg>