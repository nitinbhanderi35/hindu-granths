<s-lg><s-l> युधिष्ठिर उवाच ।</s-l><s-l>धर्माधर्मविमुक्तं यद्विमुक्तं सर्वसंश्रयात् ।</s-l><s-l>जन्ममृत्युविमुक्तं च विमुक्तं पुण्यपापयोः ॥ १ ॥</s-l></s-lg><s-lg><s-l>यच्छिवं नित्यमभयं नित्यं चाक्षरमव्ययम् ।</s-l><s-l>शुचि नित्यमनायासं तद्भवान्वक्तुमर्हति ॥ २ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्येऽहमितिहासं पुरातनम् ।</s-l><s-l>याज्ञवल्क्यस्य संवादं जनकस्य च भारत ॥ ३ ॥</s-l></s-lg><s-lg><s-l>याज्ञवल्क्यमृषिश्रेष्ठं दैवरातिर्महायशाः ।</s-l><s-l>पप्रच्छ जनको राजा प्रश्नं प्रश्नविदां वरः ॥ ४ ॥</s-l></s-lg><s-lg><s-l>कतीन्द्रियाणि विप्रर्षे कति प्रकृतयः स्मृताः ।</s-l><s-l>किमव्यक्तं परं ब्रह्म तस्माच्च परतस्तु किम् ॥ ५ ॥</s-l></s-lg><s-lg><s-l>प्रभवं चाप्ययं चैव कालसंख्यां तथैव च ।</s-l><s-l>वक्तुमर्हसि विप्रेन्द्र त्वदनुग्रहकाङ्क्षिणः ॥ ६ ॥</s-l></s-lg><s-lg><s-l>अज्ञानात्परिपृच्छामि त्वं हि ज्ञानमयो निधिः ।</s-l><s-l>तदहं श्रोतुमिच्छामि सर्वमेतदसंशयम् ॥ ७ ॥</s-l></s-lg><s-lg><s-l> याज्ञवल्क्य उवाच ।</s-l><s-l>श्रूयतामवनीपाल यदेतदनुपृच्छसि ।</s-l><s-l>योगानां परमं ज्ञानं सांख्यानां च विशेषतः ॥ ८ ॥</s-l></s-lg><s-lg><s-l>न तवाविदितं किंचिन्मां तु जिज्ञासते भवान् ।</s-l><s-l>पृष्टेन चापि वक्तव्यमेष धर्मः सनातनः ॥ ९ ॥</s-l></s-lg><s-lg><s-l>अष्टौ प्रकृतयः प्रोक्ता विकाराश्चापि षोडश ।</s-l><s-l>अथ सप्त तु व्यक्तानि प्राहुरध्यात्मचिन्तकाः ॥ १० ॥</s-l></s-lg><s-lg><s-l>अव्यक्तं च महांश्चैव तथाहंकार एव च ।</s-l><s-l>पृथिवी वायुराकाशमापो ज्योतिश्च पञ्चमम् ॥ ११ ॥</s-l></s-lg><s-lg><s-l>एताः प्रकृतयस्त्वष्टौ विकारानपि मे शृणु ।</s-l><s-l>श्रोत्रं त्वक्चैव चक्षुश्च जिह्वा घ्राणं च पञ्चमम् ॥ १२ ॥</s-l></s-lg><s-lg><s-l>शब्दस्पर्शौ च रूपं च रसो गन्धस्तथैव च ।</s-l><s-l>वाक्च हस्तौ च पादौ च पायुर्मेढ्रं तथैव च ॥ १३ ॥</s-l></s-lg><s-lg><s-l>एते विशेषा राजेन्द्र महाभूतेषु पञ्चसु ।</s-l><s-l>बुद्धीन्द्रियाण्यथैतानि सविशेषाणि मैथिल ॥ १४ ॥</s-l></s-lg><s-lg><s-l>मनः षोडशकं प्राहुरध्यात्मगतिचिन्तकाः ।</s-l><s-l>त्वं चैवान्ये च विद्वांसस्तत्त्वबुद्धिविशारदाः ॥ १५ ॥</s-l></s-lg><s-lg><s-l>अव्यक्ताच्च महानात्मा समुत्पद्यति पार्थिव ।</s-l><s-l>प्रथमं सर्गमित्येतदाहुः प्राधानिकं बुधाः ॥ १६ ॥</s-l></s-lg><s-lg><s-l>महतश्चाप्यहंकार उत्पद्यति नराधिप ।</s-l><s-l>द्वितीयं सर्गमित्याहुरेतद्बुद्ध्यात्मकं स्मृतम् ॥ १७ ॥</s-l></s-lg><s-lg><s-l>अहंकाराच्च संभूतं मनो भूतगुणात्मकम् ।</s-l><s-l>तृतीयः सर्ग इत्येष आहंकारिक उच्यते ॥ १८ ॥</s-l></s-lg><s-lg><s-l>मनसस्तु समुद्भूता महाभूता नराधिप ।</s-l><s-l>चतुर्थं सर्गमित्येतन्मानसं परिचक्षते ॥ १९ ॥</s-l></s-lg><s-lg><s-l>शब्दः स्पर्शश्च रूपं च रसो गन्धस्तथैव च ।</s-l><s-l>पञ्चमं सर्गमित्याहुर्भौतिकं भूतचिन्तकाः ॥ २० ॥</s-l></s-lg><s-lg><s-l>श्रोत्रं त्वक्चैव चक्षुश्च जिह्वा घ्राणं च पञ्चमम् ।</s-l><s-l>सर्गं तु षष्ठमित्याहुर्बहुचिन्तात्मकं स्मृतम् ॥ २१ ॥</s-l></s-lg><s-lg><s-l>अधः श्रोत्रेन्द्रियग्राम उत्पद्यति नराधिप ।</s-l><s-l>सप्तमं सर्गमित्याहुरेतदैन्द्रियकं स्मृतम् ॥ २२ ॥</s-l></s-lg><s-lg><s-l>ऊर्ध्वस्रोतस्तथा तिर्यगुत्पद्यति नराधिप ।</s-l><s-l>अष्टमं सर्गमित्याहुरेतदार्जवकं बुधाः ॥ २३ ॥</s-l></s-lg><s-lg><s-l>तिर्यक्स्रोतस्त्वधःस्रोत उत्पद्यति नराधिप ।</s-l><s-l>नवमं सर्गमित्याहुरेतदार्जवकं बुधाः ॥ २४ ॥</s-l></s-lg><s-lg><s-l>एतानि नव सर्गाणि तत्त्वानि च नराधिप ।</s-l><s-l>चतुर्विंशतिरुक्तानि यथाश्रुति निदर्शनात् ॥ २५ ॥</s-l></s-lg><s-lg><s-l>अत ऊर्ध्वं महाराज गुणस्यैतस्य तत्त्वतः ।</s-l><s-l>महात्मभिरनुप्रोक्तां कालसंख्यां निबोध मे ॥ २६ ॥</s-l></s-lg>