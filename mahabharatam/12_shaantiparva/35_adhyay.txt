<s-lg><s-l> युधिष्ठिर उवाच ।</s-l><s-l>कानि कृत्वेह कर्माणि प्रायश्चित्तीयते नरः ।</s-l><s-l>किं कृत्वा चैव मुच्येत तन्मे ब्रूहि पितामह ॥ १ ॥</s-l></s-lg><s-lg><s-l> व्यास उवाच ।</s-l><s-l>अकुर्वन्विहितं कर्म प्रतिषिद्धानि चाचरन् ।</s-l><s-l>प्रायश्चित्तीयते ह्येवं नरो मिथ्या च वर्तयन् ॥ २ ॥</s-l></s-lg><s-lg><s-l>सूर्येणाभ्युदितो यश्च ब्रह्मचारी भवत्युत ।</s-l><s-l>तथा सूर्याभिनिर्मुक्तः कुनखी श्यावदन्नपि ॥ ३ ॥</s-l></s-lg><s-lg><s-l>परिवित्तिः परिवेत्ता ब्रह्मोज्झो यश्च कुत्सकः ।</s-l><s-l>दिधिषूपतिस्तथा यः स्यादग्रेदिधिषुरेव च ॥ ४ ॥</s-l></s-lg><s-lg><s-l>अवकीर्णी भवेद्यश्च द्विजातिवधकस्तथा ।</s-l><s-l>अतीर्थे ब्रह्मणस्त्यागी तीर्थे चाप्रतिपादकः ॥ ५ ॥</s-l></s-lg><s-lg><s-l>ग्रामयाजी च कौन्तेय राज्ञश्च परिविक्रयी ।</s-l><s-l>शूद्रस्त्रीवधको यश्च पूर्वः पूर्वस्तु गर्हितः ॥ ६ ॥</s-l></s-lg><s-lg><s-l>वृथापशुसमालम्भी वनदाहस्य कारकः ।</s-l><s-l>अनृतेनोपचर्ता च प्रतिरोद्धा गुरोस्तथा ॥ ७ ॥</s-l></s-lg><s-lg><s-l>यश्चाग्नीनपविध्येत तथैव ब्रह्मविक्रयी ।</s-l><s-l>एतान्येनांसि सर्वाणि व्युत्क्रान्तसमयश्च यः ॥ ८ ॥</s-l></s-lg><s-lg><s-l>अकार्याण्यपि वक्ष्यामि यानि तानि निबोध मे ।</s-l><s-l>लोकवेदविरुद्धानि तान्येकाग्रमनाः शृणु ॥ ९ ॥</s-l></s-lg><s-lg><s-l>स्वधर्मस्य परित्यागः परधर्मस्य च क्रिया ।</s-l><s-l>अयाज्ययाजनं चैव तथाभक्ष्यस्य भक्षणम् ॥ १० ॥</s-l></s-lg><s-lg><s-l>शरणागतसंत्यागो भृत्यस्याभरणं तथा ।</s-l><s-l>रसानां विक्रयश्चापि तिर्यग्योनिवधस्तथा ॥ ११ ॥</s-l></s-lg><s-lg><s-l>आधानादीनि कर्माणि शक्तिमान्न करोति यः ।</s-l><s-l>अप्रयच्छंश्च सर्वाणि नित्यं देयानि भारत ॥ १२ ॥</s-l></s-lg><s-lg><s-l>दक्षिणानामदानं च ब्राह्मणस्वाभिमर्शनम् ।</s-l><s-l>सर्वाण्येतान्यकार्याणि प्राहुर्धर्मविदो जनाः ॥ १३ ॥</s-l></s-lg><s-lg><s-l>पित्रा विभजते पुत्रो यश्च स्याद्गुरुतल्पगः ।</s-l><s-l>अप्रजायन्नधर्मेण भवत्याधर्मिको जनः ॥ १४ ॥</s-l></s-lg><s-lg><s-l>उक्तान्येतानि कर्माणि विस्तरेणेतरेण च ।</s-l><s-l>यानि कुर्वन्नकुर्वंश्च प्रायश्चित्तीयते जनः ॥ १५ ॥</s-l></s-lg><s-lg><s-l>एतान्येव तु कर्माणि क्रियमाणानि मानवान् ।</s-l><s-l>येषु येषु निमित्तेषु न लिम्पन्त्यथ तच्छृणु ॥ १६ ॥</s-l></s-lg><s-lg><s-l>प्रगृह्य शस्त्रमायान्तमपि वेदान्तगं रणे ।</s-l><s-l>जिघांसन्तं निहत्याजौ न तेन ब्रह्महा भवेत् ॥ १७ ॥</s-l></s-lg><s-lg><s-l>अपि चाप्यत्र कौन्तेय मन्त्रो वेदेषु पठ्यते ।</s-l><s-l>वेदप्रमाणविहितं तं धर्मं प्रब्रवीमि ते ॥ १८ ॥</s-l></s-lg><s-lg><s-l>अपेतं ब्राह्मणं वृत्ताद्यो हन्यादाततायिनम् ।</s-l><s-l>न तेन ब्रह्महा स स्यान्मन्युस्तं मन्युमृच्छति ॥ १९ ॥</s-l></s-lg><s-lg><s-l>प्राणात्यये तथाज्ञानादाचरन्मदिरामपि ।</s-l><s-l>अचोदितो धर्मपरः पुनः संस्कारमर्हति ॥ २० ॥</s-l></s-lg><s-lg><s-l>एतत्ते सर्वमाख्यातं कौन्तेयाभक्ष्यभक्षणम् ।</s-l><s-l>प्रायश्चित्तविधानेन सर्वमेतेन शुध्यति ॥ २१ ॥</s-l></s-lg><s-lg><s-l>गुरुतल्पं हि गुर्वर्थे न दूषयति मानवम् ।</s-l><s-l>उद्दालकः श्वेतकेतुं जनयामास शिष्यतः ॥ २२ ॥</s-l></s-lg><s-lg><s-l>स्तेयं कुर्वंस्तु गुर्वर्थमापत्सु न निबध्यते ।</s-l><s-l>बहुशः कामकारेण न चेद्यः संप्रवर्तते ॥ २३ ॥</s-l></s-lg><s-lg><s-l>अन्यत्र ब्राह्मणस्वेभ्य आददानो न दुष्यति ।</s-l><s-l>स्वयमप्राशिता यश्च न स पापेन लिप्यते ॥ २४ ॥</s-l></s-lg><s-lg><s-l>प्राणत्राणेऽनृतं वाच्यमात्मनो वा परस्य वा ।</s-l><s-l>गुर्वर्थे स्त्रीषु चैव स्याद्विवाहकरणेषु च ॥ २५ ॥</s-l></s-lg><s-lg><s-l>नावर्तते व्रतं स्वप्ने शुक्रमोक्षे कथंचन ।</s-l><s-l>आज्यहोमः समिद्धेऽग्नौ प्रायश्चित्तं विधीयते ॥ २६ ॥</s-l></s-lg><s-lg><s-l>पारिवित्त्यं च पतिते नास्ति प्रव्रजिते तथा ।</s-l><s-l>भिक्षिते पारदार्यं च न तद्धर्मस्य दूषकम् ॥ २७ ॥</s-l></s-lg><s-lg><s-l>वृथापशुसमालम्भं नैव कुर्यान्न कारयेत् ।</s-l><s-l>अनुग्रहः पशूणां हि संस्कारो विधिचोदितः ॥ २८ ॥</s-l></s-lg><s-lg><s-l>अनर्हे ब्राह्मणे दत्तमज्ञानात्तन्न दूषकम् ।</s-l><s-l>सकारणं तथा तीर्थेऽतीर्थे वा प्रतिपादनम् ॥ २९ ॥</s-l></s-lg><s-lg><s-l>स्त्रियस्तथापचारिण्यो निष्कृतिः स्याददूषिका ।</s-l><s-l>अपि सा पूयते तेन न तु भर्ता प्रदुष्यते ॥ ३० ॥</s-l></s-lg><s-lg><s-l>तत्त्वं ज्ञात्वा तु सोमस्य विक्रयः स्याददूषकः ।</s-l><s-l>असमर्थस्य भृत्यस्य विसर्गः स्याददोषवान् ।</s-l><s-l>वनदाहो गवामर्थे क्रियमाणो न दूषकः ॥ ३१ ॥</s-l></s-lg><s-lg><s-l>उक्तान्येतानि कर्माणि यानि कुर्वन्न दुष्यति ।</s-l><s-l>प्रायश्चित्तानि वक्ष्यामि विस्तरेणैव भारत ॥ ३२ ॥</s-l></s-lg>