<s-lg><s-l> युधिष्ठिर उवाच ।</s-l><s-l>ऐश्वर्यं वा महत्प्राप्य धनं वा भरतर्षभ ।</s-l><s-l>दीर्घमायुरवाप्याथ कथं मृत्युमतिक्रमेत् ॥ १ ॥</s-l></s-lg><s-lg><s-l>तपसा वा सुमहता कर्मणा वा श्रुतेन वा ।</s-l><s-l>रसायनप्रयोगैर्वा कैर्नोपैति जरान्तकौ ॥ २ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>भिक्षोः पञ्चशिखस्येह संवादं जनकस्य च ॥ ३ ॥</s-l></s-lg><s-lg><s-l>वैदेहो जनको राजा महर्षिं वेदवित्तमम् ।</s-l><s-l>पर्यपृच्छत्पञ्चशिखं छिन्नधर्मार्थसंशयम् ॥ ४ ॥</s-l></s-lg><s-lg><s-l>केन वृत्तेन भगवन्नतिक्रामेज्जरान्तकौ ।</s-l><s-l>तपसा वाथ बुद्ध्या वा कर्मणा वा श्रुतेन वा ॥ ५ ॥</s-l></s-lg><s-lg><s-l>एवमुक्तः स वैदेहं प्रत्युवाच परोक्षवित् ।</s-l><s-l>निवृत्तिर्नैतयोरस्ति नानिवृत्तिः कथंचन ॥ ६ ॥</s-l></s-lg><s-lg><s-l>न ह्यहानि निवर्तन्ते न मासा न पुनः क्षपाः ।</s-l><s-l>सोऽयं प्रपद्यतेऽध्वानं चिराय ध्रुवमध्रुवः ॥ ७ ॥</s-l></s-lg><s-lg><s-l>सर्वभूतसमुच्छेदः स्रोतसेवोह्यते सदा ।</s-l><s-l>उह्यमानं निमज्जन्तमप्लवे कालसागरे ।</s-l><s-l>जरामृत्युमहाग्राहे न कश्चिदभिपद्यते ॥ ८ ॥</s-l></s-lg><s-lg><s-l>नैवास्य भविता कश्चिन्नासौ भवति कस्यचित् ।</s-l><s-l>पथि संगतमेवेदं दारैरन्यैश्च बन्धुभिः ।</s-l><s-l>नायमत्यन्तसंवासो लब्धपूर्वो हि केनचित् ॥ ९ ॥</s-l></s-lg><s-lg><s-l>क्षिप्यन्ते तेन तेनैव निष्टनन्तः पुनः पुनः ।</s-l><s-l>कालेन जाता जाता हि वायुनेवाभ्रसंचयाः ॥ १० ॥</s-l></s-lg><s-lg><s-l>जरामृत्यू हि भूतानां खादितारौ वृकाविव ।</s-l><s-l>बलिनां दुर्बलानां च ह्रस्वानां महतामपि ॥ ११ ॥</s-l></s-lg><s-lg><s-l>एवंभूतेषु भूतेषु नित्यभूताध्रुवेषु च ।</s-l><s-l>कथं हृष्येत जातेषु मृतेषु च कथं ज्वरेत् ॥ १२ ॥</s-l></s-lg><s-lg><s-l>कुतोऽहमागतः कोऽस्मि क्व गमिष्यामि कस्य वा ।</s-l><s-l>कस्मिन्स्थितः क्व भविता कस्मात्किमनुशोचसि ॥ १३ ॥</s-l></s-lg><s-lg><s-l>द्रष्टा स्वर्गस्य न ह्यस्ति तथैव नरकस्य च ।</s-l><s-l>आगमांस्त्वनतिक्रम्य दद्याच्चैव यजेत च ॥ १४ ॥</s-l></s-lg>