<s-lg><s-l> व्यास उवाच ।</s-l><s-l>द्वितीयमायुषो भागं गृहमेधी गृहे वसेत् ।</s-l><s-l>धर्मलब्धैर्युतो दारैरग्नीनुत्पाद्य सुव्रतः ॥ १ ॥</s-l></s-lg><s-lg><s-l>गृहस्थवृत्तयश्चैव चतस्रः कविभिः स्मृताः ।</s-l><s-l>कुसूलधान्यः प्रथमः कुम्भीधान्यस्त्वनन्तरम् ॥ २ ॥</s-l></s-lg><s-lg><s-l>अश्वस्तनोऽथ कापोतीमाश्रितो वृत्तिमाहरेत् ।</s-l><s-l>तेषां परः परो ज्यायान्धर्मतो लोकजित्तमः ॥ ३ ॥</s-l></s-lg><s-lg><s-l>षट्कर्मा वर्तयत्येकस्त्रिभिरन्यः प्रवर्तते ।</s-l><s-l>द्वाभ्यामेकश्चतुर्थस्तु ब्रह्मसत्रे व्यवस्थितः ।</s-l><s-l>गृहमेधिव्रतान्यत्र महान्तीह प्रचक्षते ॥ ४ ॥</s-l></s-lg><s-lg><s-l>नात्मार्थं पाचयेदन्नं न वृथा घातयेत्पशून् ।</s-l><s-l>प्राणी वा यदि वाप्राणी संस्कारं यजुषार्हति ॥ ५ ॥</s-l></s-lg><s-lg><s-l>न दिवा प्रस्वपेज्जातु न पूर्वापररात्रयोः ।</s-l><s-l>न भुञ्जीतान्तराकाले नानृतावाह्वयेत्स्त्रियम् ॥ ६ ॥</s-l></s-lg><s-lg><s-l>नास्यानश्नन्वसेद्विप्रो गृहे कश्चिदपूजितः ।</s-l><s-l>तथास्यातिथयः पूज्या हव्यकव्यवहाः सदा ॥ ७ ॥</s-l></s-lg><s-lg><s-l>वेदविद्याव्रतस्नाताः श्रोत्रिया वेदपारगाः ।</s-l><s-l>स्वधर्मजीविनो दान्ताः क्रियावन्तस्तपस्विनः ।</s-l><s-l>तेषां हव्यं च कव्यं चाप्यर्हणार्थं विधीयते ॥ ८ ॥</s-l></s-lg><s-lg><s-l>न खरैः संप्रयातस्य स्वधर्माज्ञानकस्य च ।</s-l><s-l>अपविद्धाग्निहोत्रस्य गुरोर्वालीककारिणः ॥ ९ ॥</s-l></s-lg><s-lg><s-l>संविभागोऽत्र भूतानां सर्वेषामेव शिष्यते ।</s-l><s-l>तथैवापचमानेभ्यः प्रदेयं गृहमेधिना ॥ १० ॥</s-l></s-lg><s-lg><s-l>विघसाशी भवेन्नित्यं नित्यं चामृतभोजनः ।</s-l><s-l>अमृतं यज्ञशेषं स्याद्भोजनं हविषा समम् ।</s-l><s-l>भृत्यशेषं तु योऽश्नाति तमाहुर्विघसाशिनम् ॥ ११ ॥</s-l></s-lg><s-lg><s-l>स्वदारनिरतो दान्तो ह्यनसूयुर्जितेन्द्रियः ।</s-l><s-l>ऋत्विक्पुरोहिताचार्यैर्मातुलातिथिसंश्रितैः ॥ १२ ॥</s-l></s-lg><s-lg><s-l>वृद्धबालातुरैर्वैद्यैर्ज्ञातिसंबन्धिबान्धवैः ।</s-l><s-l>मातापितृभ्यां जामीभिर्भ्रात्रा पुत्रेण भार्यया ॥ १३ ॥</s-l></s-lg><s-lg><s-l>दुहित्रा दासवर्गेण विवादं न समाचरेत् ।</s-l><s-l>एतान्विमुच्य संवादान्सर्वपापैः प्रमुच्यते ॥ १४ ॥</s-l></s-lg><s-lg><s-l>एतैर्जितैस्तु जयति सर्वाँल्लोकान्न संशयः ।</s-l><s-l>आचार्यो ब्रह्मलोकेशः प्राजापत्ये पिता प्रभुः ॥ १५ ॥</s-l></s-lg><s-lg><s-l>अतिथिस्त्विन्द्रलोकेशो देवलोकस्य चर्त्विजः ।</s-l><s-l>जामयोऽप्सरसां लोके वैश्वदेवे तु ज्ञातयः ॥ १६ ॥</s-l></s-lg><s-lg><s-l>संबन्धिबान्धवा दिक्षु पृथिव्यां मातृमातुलौ ।</s-l><s-l>वृद्धबालातुरकृशास्त्वाकाशे प्रभविष्णवः ॥ १७ ॥</s-l></s-lg><s-lg><s-l>भ्राता ज्येष्ठः समः पित्रा भार्या पुत्रः स्वका तनुः ।</s-l><s-l>छाया स्वा दाशवर्गस्तु दुहिता कृपणं परम् ॥ १८ ॥</s-l></s-lg><s-lg><s-l>तस्मादेतैरधिक्षिप्तः सहेन्नित्यमसंज्वरः ।</s-l><s-l>गृहधर्मरतो विद्वान्धर्मनित्यो जितक्लमः ॥ १९ ॥</s-l></s-lg><s-lg><s-l>न चार्थबद्धः कर्माणि धर्मं वा कंचिदाचरेत् ।</s-l><s-l>गृहस्थवृत्तयस्तिस्रस्तासां निःश्रेयसं परम् ॥ २० ॥</s-l></s-lg><s-lg><s-l>परस्परं तथैवाहुश्चातुराश्रम्यमेव तत् ।</s-l><s-l>ये चोक्ता नियमास्तेषां सर्वं कार्यं बुभूषता ॥ २१ ॥</s-l></s-lg><s-lg><s-l>कुम्भीधान्यैरुञ्छशिलैः कापोतीं चास्थितैस्तथा ।</s-l><s-l>यस्मिंश्चैते वसन्त्यर्हास्तद्राष्ट्रमभिवर्धते ॥ २२ ॥</s-l></s-lg><s-lg><s-l>दश पूर्वान्दश परान्पुनाति च पितामहान् ।</s-l><s-l>गृहस्थवृत्तयस्त्वेता वर्तयेद्यो गतव्यथः ॥ २३ ॥</s-l></s-lg><s-lg><s-l>स चक्रचरलोकानां सदृशीं प्राप्नुयाद्गतिम् ।</s-l><s-l>यतेन्द्रियाणामथ वा गतिरेषा विधीयते ॥ २४ ॥</s-l></s-lg><s-lg><s-l>स्वर्गलोको गृहस्थानामुदारमनसां हितः ।</s-l><s-l>स्वर्गो विमानसंयुक्तो वेददृष्टः सुपुष्पितः ॥ २५ ॥</s-l></s-lg><s-lg><s-l>स्वर्गलोके गृहस्थानां प्रतिष्ठा नियतात्मनाम् ।</s-l><s-l>ब्रह्मणा विहिता श्रेणिरेषा यस्मात्प्रमुच्यते ।</s-l><s-l>द्वितीयं क्रमशः प्राप्य स्वर्गलोके महीयते ॥ २६ ॥</s-l></s-lg><s-lg><s-l>अतः परं परममुदारमाश्रमं तृतीयमाहुस्त्यजतां कलेवरम् ।</s-l><s-l>वनौकसां गृहपतिनामनुत्तमं शृणुष्वैतत्क्लिष्टशरीरकारिणाम् ॥ २७ ॥</s-l></s-lg>