<s-lg><s-l> वैशंपायन उवाच ।</s-l><s-l>कथान्तरमथासाद्य खड्गयुद्धविशारदः ।</s-l><s-l>नकुलः शरतल्पस्थमिदमाह पितामहम् ॥ १ ॥</s-l></s-lg><s-lg><s-l>धनुः प्रहरणं श्रेष्ठमिति वादः पितामह ।</s-l><s-l>मतस्तु मम धर्मज्ञ खड्ग एव सुसंशितः ॥ २ ॥</s-l></s-lg><s-lg><s-l>विशीर्णे कार्मुके राजन्प्रक्षीणेषु च वाजिषु ।</s-l><s-l>खड्गेन शक्यते युद्धे साध्वात्मा परिरक्षितुम् ॥ ३ ॥</s-l></s-lg><s-lg><s-l>शरासनधरांश्चैव गदाशक्तिधरांस्तथा ।</s-l><s-l>एकः खड्गधरो वीरः समर्थः प्रतिबाधितुम् ॥ ४ ॥</s-l></s-lg><s-lg><s-l>अत्र मे संशयश्चैव कौतूहलमतीव च ।</s-l><s-l>किं स्वित्प्रहरणं श्रेष्ठं सर्वयुद्धेषु पार्थिव ॥ ५ ॥</s-l></s-lg><s-lg><s-l>कथं चोत्पादितः खड्गः कस्यार्थाय च केन वा ।</s-l><s-l>पूर्वाचार्यं च खड्गस्य प्रब्रूहि प्रपितामह ॥ ६ ॥</s-l></s-lg><s-lg><s-l>तस्य तद्वचनं श्रुत्वा माद्रीपुत्रस्य धीमतः ।</s-l><s-l>सर्वकौशलसंयुक्तं सूक्ष्मचित्रार्थवच्छुभम् ॥ ७ ॥</s-l></s-lg><s-lg><s-l>ततस्तस्योत्तरं वाक्यं स्वरवर्णोपपादितम् ।</s-l><s-l>शिक्षान्यायोपसंपन्नं द्रोणशिष्याय पृच्छते ॥ ८ ॥</s-l></s-lg><s-lg><s-l>उवाच सर्वधर्मज्ञो धनुर्वेदस्य पारगः ।</s-l><s-l>शरतल्पगतो भीष्मो नकुलाय महात्मने ॥ ९ ॥</s-l></s-lg><s-lg><s-l>तत्त्वं शृणुष्व माद्रेय यदेतत्परिपृच्छसि ।</s-l><s-l>प्रबोधितोऽस्मि भवता धातुमानिव पर्वतः ॥ १० ॥</s-l></s-lg><s-lg><s-l>सलिलैकार्णवं तात पुरा सर्वमभूदिदम् ।</s-l><s-l>निष्प्रकम्पमनाकाशमनिर्देश्यमहीतलम् ॥ ११ ॥</s-l></s-lg><s-lg><s-l>तमःसंवृतमस्पर्शमतिगम्भीरदर्शनम् ।</s-l><s-l>निःशब्दं चाप्रमेयं च तत्र जज्ञे पितामहः ॥ १२ ॥</s-l></s-lg><s-lg><s-l>सोऽसृजद्वायुमग्निं च भास्करं चापि वीर्यवान् ।</s-l><s-l>आकाशमसृजच्चोर्ध्वमधो भूमिं च नैरृतिम् ॥ १३ ॥</s-l></s-lg><s-lg><s-l>नभः सचन्द्रतारं च नक्षत्राणि ग्रहांस्तथा ।</s-l><s-l>संवत्सरानहोरात्रानृतूनथ लवान्क्षणान् ॥ १४ ॥</s-l></s-lg><s-lg><s-l>ततः शरीरं लोकस्थं स्थापयित्वा पितामहः ।</s-l><s-l>जनयामास भगवान्पुत्रानुत्तमतेजसः ॥ १५ ॥</s-l></s-lg><s-lg><s-l>मरीचिमृषिमत्रिं च पुलस्त्यं पुलहं क्रतुम् ।</s-l><s-l>वसिष्ठाङ्गिरसौ चोभौ रुद्रं च प्रभुमीश्वरम् ॥ १६ ॥</s-l></s-lg><s-lg><s-l>प्राचेतसस्तथा दक्षः कन्याः षष्टिमजीजनत् ।</s-l><s-l>ता वै ब्रह्मर्षयः सर्वाः प्रजार्थं प्रतिपेदिरे ॥ १७ ॥</s-l></s-lg><s-lg><s-l>ताभ्यो विश्वानि भूतानि देवाः पितृगणास्तथा ।</s-l><s-l>गन्धर्वाप्सरसश्चैव रक्षांसि विविधानि च ॥ १८ ॥</s-l></s-lg><s-lg><s-l>पतत्रिमृगमीनाश्च प्लवंगाश्च महोरगाः ।</s-l><s-l>नानाकृतिबलाश्चान्ये जलक्षितिविचारिणः ॥ १९ ॥</s-l></s-lg><s-lg><s-l>औद्भिदाः स्वेदजाश्चैव अण्डजाश्च जरायुजाः ।</s-l><s-l>जज्ञे तात तथा सर्वं जगत्स्थावरजङ्गमम् ॥ २० ॥</s-l></s-lg><s-lg><s-l>भूतसर्गमिमं कृत्वा सर्वलोकपितामहः ।</s-l><s-l>शाश्वतं वेदपठितं धर्मं च युयुजे पुनः ॥ २१ ॥</s-l></s-lg><s-lg><s-l>तस्मिन्धर्मे स्थिता देवाः सहाचार्यपुरोहिताः ।</s-l><s-l>आदित्या वसवो रुद्राः ससाध्या मरुदश्विनः ॥ २२ ॥</s-l></s-lg><s-lg><s-l>भृग्वत्र्यङ्गिरसः सिद्धाः काश्यपश्च तपोधनः ।</s-l><s-l>वसिष्ठगौतमागस्त्यास्तथा नारदपर्वतौ ॥ २३ ॥</s-l></s-lg><s-lg><s-l>ऋषयो वालखिल्याश्च प्रभासाः सिकतास्तथा ।</s-l><s-l>घृताचाः सोमवायव्या वैखानसमरीचिपाः ॥ २४ ॥</s-l></s-lg><s-lg><s-l>अकृष्टाश्चैव हंसाश्च ऋषयोऽथाग्नियोनिजाः ।</s-l><s-l>वानप्रस्थाः पृश्नयश्च स्थिता ब्रह्मानुशासने ॥ २५ ॥</s-l></s-lg><s-lg><s-l>दानवेन्द्रास्त्वतिक्रम्य तत्पितामहशासनम् ।</s-l><s-l>धर्मस्यापचयं चक्रुः क्रोधलोभसमन्विताः ॥ २६ ॥</s-l></s-lg><s-lg><s-l>हिरण्यकशिपुश्चैव हिरण्याक्षो विरोचनः ।</s-l><s-l>शम्बरो विप्रचित्तिश्च प्रह्रादो नमुचिर्बलिः ॥ २७ ॥</s-l></s-lg><s-lg><s-l>एते चान्ये च बहवः सगणा दैत्यदानवाः ।</s-l><s-l>धर्मसेतुमतिक्रम्य रेमिरेऽधर्मनिश्चयाः ॥ २८ ॥</s-l></s-lg><s-lg><s-l>सर्वे स्म तुल्यजातीया यथा देवास्तथा वयम् ।</s-l><s-l>इत्येवं हेतुमास्थाय स्पर्धमानाः सुरर्षिभिः ॥ २९ ॥</s-l></s-lg><s-lg><s-l>न प्रियं नाप्यनुक्रोशं चक्रुर्भूतेषु भारत ।</s-l><s-l>त्रीनुपायानतिक्रम्य दण्डेन रुरुधुः प्रजाः ।</s-l><s-l>न जग्मुः संविदं तैश्च दर्पादसुरसत्तमाः ॥ ३० ॥</s-l></s-lg><s-lg><s-l>अथ वै भगवान्ब्रह्मा ब्रह्मर्षिभिरुपस्थितः ।</s-l><s-l>तदा हिमवतः पृष्ठे सुरम्ये पद्मतारके ॥ ३१ ॥</s-l></s-lg><s-lg><s-l>शतयोजनविस्तारे मणिमुक्ताचयाचिते ।</s-l><s-l>तस्मिन्गिरिवरे पुत्र पुष्पितद्रुमकानने ।</s-l><s-l>तस्थौ स विबुधश्रेष्ठो ब्रह्मा लोकार्थसिद्धये ॥ ३२ ॥</s-l></s-lg><s-lg><s-l>ततो वर्षसहस्रान्ते वितानमकरोत्प्रभुः ।</s-l><s-l>विधिना कल्पदृष्टेन यथोक्तेनोपपादितम् ॥ ३३ ॥</s-l></s-lg><s-lg><s-l>ऋषिभिर्यज्ञपटुभिर्यथावत्कर्मकर्तृभिः ।</s-l><s-l>मरुद्भिः परिसंस्तीर्णं दीप्यमानैश्च पावकैः ॥ ३४ ॥</s-l></s-lg><s-lg><s-l>काञ्चनैर्यज्ञभाण्डैश्च भ्राजिष्णुभिरलंकृतम् ।</s-l><s-l>वृतं देवगणैश्चैव प्रबभौ यज्ञमण्डलम् ॥ ३५ ॥</s-l></s-lg><s-lg><s-l>तथा ब्रह्मर्षिभिश्चैव सदस्यैरुपशोभितम् ।</s-l><s-l>तत्र घोरतमं वृत्तमृषीणां मे परिश्रुतम् ॥ ३६ ॥</s-l></s-lg><s-lg><s-l>चन्द्रमा विमलं व्योम यथाभ्युदिततारकम् ।</s-l><s-l>विदार्याग्निं तथा भूतमुत्थितं श्रूयते ततः ॥ ३७ ॥</s-l></s-lg><s-lg><s-l>नीलोत्पलसवर्णाभं तीक्ष्णदंष्ट्रं कृशोदरम् ।</s-l><s-l>प्रांशु दुर्दर्शनं चैवाप्यतितेजस्तथैव च ॥ ३८ ॥</s-l></s-lg><s-lg><s-l>तस्मिन्नुत्पतमाने च प्रचचाल वसुंधरा ।</s-l><s-l>तत्रोर्मिकलिलावर्तश्चुक्षुभे च महार्णवः ॥ ३९ ॥</s-l></s-lg><s-lg><s-l>पेतुरुल्का महोत्पाताः शाखाश्च मुमुचुर्द्रुमाः ।</s-l><s-l>अप्रसन्ना दिशः सर्वाः पवनश्चाशिवो ववौ ।</s-l><s-l>मुहुर्मुहुश्च भूतानि प्राव्यथन्त भयात्तथा ॥ ४० ॥</s-l></s-lg><s-lg><s-l>ततः सुतुमुलं दृष्ट्वा तदद्भुतमुपस्थितम् ।</s-l><s-l>महर्षिसुरगन्धर्वानुवाचेदं पितामहः ॥ ४१ ॥</s-l></s-lg><s-lg><s-l>मयैतच्चिन्तितं भूतमसिर्नामैष वीर्यवान् ।</s-l><s-l>रक्षणार्थाय लोकस्य वधाय च सुरद्विषाम् ॥ ४२ ॥</s-l></s-lg><s-lg><s-l>ततस्तद्रूपमुत्सृज्य बभौ निस्त्रिंश एव सः ।</s-l><s-l>विमलस्तीक्ष्णधारश्च कालान्तक इवोद्यतः ॥ ४३ ॥</s-l></s-lg><s-lg><s-l>ततस्तं शितिकण्ठाय रुद्रायर्षभकेतवे ।</s-l><s-l>ब्रह्मा ददावसिं दीप्तमधर्मप्रतिवारणम् ॥ ४४ ॥</s-l></s-lg><s-lg><s-l>ततः स भगवान्रुद्रो ब्रह्मर्षिगणसंस्तुतः ।</s-l><s-l>प्रगृह्यासिममेयात्मा रूपमन्यच्चकार ह ॥ ४५ ॥</s-l></s-lg><s-lg><s-l>चतुर्बाहुः स्पृशन्मूर्ध्ना भूस्थितोऽपि नभस्तलम् ।</s-l><s-l>ऊर्ध्वदृष्टिर्महालिङ्गो मुखाज्ज्वालाः समुत्सृजन् ।</s-l><s-l>विकुर्वन्बहुधा वर्णान्नीलपाण्डुरलोहितान् ॥ ४६ ॥</s-l></s-lg><s-lg><s-l>बिभ्रत्कृष्णाजिनं वासो हेमप्रवरतारकम् ।</s-l><s-l>नेत्रं चैकं ललाटेन भास्करप्रतिमं महत् ।</s-l><s-l>शुशुभाते च विमले द्वे नेत्रे कृष्णपिङ्गले ॥ ४७ ॥</s-l></s-lg><s-lg><s-l>ततो देवो महादेवः शूलपाणिर्भगाक्षिहा ।</s-l><s-l>संप्रगृह्य तु निस्त्रिंशं कालार्कानलसंनिभम् ॥ ४८ ॥</s-l></s-lg><s-lg><s-l>त्रिकूटं चर्म चोद्यम्य सविद्युतमिवाम्बुदम् ।</s-l><s-l>चचार विविधान्मार्गान्महाबलपराक्रमः ।</s-l><s-l>विधुन्वन्नसिमाकाशे दानवान्तचिकीर्षया ॥ ४९ ॥</s-l></s-lg><s-lg><s-l>तस्य नादं विनदतो महाहासं च मुञ्चतः ।</s-l><s-l>बभौ प्रतिभयं रूपं तदा रुद्रस्य भारत ॥ ५० ॥</s-l></s-lg><s-lg><s-l>तद्रूपधारिणं रुद्रं रौद्रकर्म चिकीर्षवः ।</s-l><s-l>निशम्य दानवाः सर्वे हृष्टाः समभिदुद्रुवुः ॥ ५१ ॥</s-l></s-lg><s-lg><s-l>अश्मभिश्चाप्यवर्षन्त प्रदीप्तैश्च तथोल्मुकैः ।</s-l><s-l>घोरैः प्रहरणैश्चान्यैः शितधारैरयोमुखैः ॥ ५२ ॥</s-l></s-lg><s-lg><s-l>ततस्तद्दानवानीकं संप्रणेतारमच्युतम् ।</s-l><s-l>रुद्रखड्गबलोद्धूतं प्रचचाल मुमोह च ॥ ५३ ॥</s-l></s-lg><s-lg><s-l>चित्रं शीघ्रतरत्वाच्च चरन्तमसिधारिणम् ।</s-l><s-l>तमेकमसुराः सर्वे सहस्रमिति मेनिरे ॥ ५४ ॥</s-l></s-lg><s-lg><s-l>छिन्दन्भिन्दन्रुजन्कृन्तन्दारयन्प्रमथन्नपि ।</s-l><s-l>अचरद्दैत्यसंघेषु रुद्रोऽग्निरिव कक्षगः ॥ ५५ ॥</s-l></s-lg><s-lg><s-l>असिवेगप्ररुग्णास्ते छिन्नबाहूरुवक्षसः ।</s-l><s-l>संप्रकृत्तोत्तमाङ्गाश्च पेतुरुर्व्यां महासुराः ॥ ५६ ॥</s-l></s-lg><s-lg><s-l>अपरे दानवा भग्ना रुद्रघातावपीडिताः ।</s-l><s-l>अन्योन्यमभिनर्दन्तो दिशः संप्रतिपेदिरे ॥ ५७ ॥</s-l></s-lg><s-lg><s-l>भूमिं केचित्प्रविविशुः पर्वतानपरे तथा ।</s-l><s-l>अपरे जग्मुराकाशमपरेऽम्भः समाविशन् ॥ ५८ ॥</s-l></s-lg><s-lg><s-l>तस्मिन्महति संवृत्ते समरे भृशदारुणे ।</s-l><s-l>बभौ भूमिः प्रतिभया तदा रुधिरकर्दमा ॥ ५९ ॥</s-l></s-lg><s-lg><s-l>दानवानां शरीरैश्च महद्भिः शोणितोक्षितैः ।</s-l><s-l>समाकीर्णा महाबाहो शैलैरिव सकिंशुकैः ॥ ६० ॥</s-l></s-lg><s-lg><s-l>रुधिरेण परिक्लिन्ना प्रबभौ वसुधा तदा ।</s-l><s-l>रक्तार्द्रवसना श्यामा नारीव मदविह्वला ॥ ६१ ॥</s-l></s-lg><s-lg><s-l>स रुद्रो दानवान्हत्वा कृत्वा धर्मोत्तरं जगत् ।</s-l><s-l>रौद्रं रूपं विहायाशु चक्रे रूपं शिवं शिवः ॥ ६२ ॥</s-l></s-lg><s-lg><s-l>ततो महर्षयः सर्वे सर्वे देवगणास्तथा ।</s-l><s-l>जयेनाद्भुतकल्पेन देवदेवमथार्चयन् ॥ ६३ ॥</s-l></s-lg><s-lg><s-l>ततः स भगवान्रुद्रो दानवक्षतजोक्षितम् ।</s-l><s-l>असिं धर्मस्य गोप्तारं ददौ सत्कृत्य विष्णवे ॥ ६४ ॥</s-l></s-lg><s-lg><s-l>विष्णुर्मरीचये प्रादान्मरीचिर्भगवांश्च तम् ।</s-l><s-l>महर्षिभ्यो ददौ खड्गमृषयो वासवाय तु ॥ ६५ ॥</s-l></s-lg><s-lg><s-l>महेन्द्रो लोकपालेभ्यो लोकपालास्तु पुत्रक ।</s-l><s-l>मनवे सूर्यपुत्राय ददुः खड्गं सुविस्तरम् ॥ ६६ ॥</s-l></s-lg><s-lg><s-l>ऊचुश्चैनं तथैवाद्यं मानुषाणां त्वमीश्वरः ।</s-l><s-l>असिना धर्मगर्भेण पालयस्व प्रजा इति ॥ ६७ ॥</s-l></s-lg><s-lg><s-l>धर्मसेतुमतिक्रान्ताः सूक्ष्मस्थूलार्थकारणात् ।</s-l><s-l>विभज्य दण्डं रक्ष्याः स्युर्धर्मतो न यदृच्छया ॥ ६८ ॥</s-l></s-lg><s-lg><s-l>दुर्वाचा निग्रहो दण्डो हिरण्यबहुलस्तथा ।</s-l><s-l>व्यङ्गनं च शरीरस्य वधो वानल्पकारणात् ॥ ६९ ॥</s-l></s-lg><s-lg><s-l>असेरेतानि रूपाणि दुर्वाचादीनि निर्दिशेत् ।</s-l><s-l>असेरेव प्रमाणानि परिमाणव्यतिक्रमात् ॥ ७० ॥</s-l></s-lg><s-lg><s-l>अधिसृज्याथ पुत्रं स्वं प्रजानामधिपं ततः ।</s-l><s-l>मनुः प्रजानां रक्षार्थं क्षुपाय प्रददावसिम् ॥ ७१ ॥</s-l></s-lg><s-lg><s-l>क्षुपाज्जग्राह चेक्ष्वाकुरिक्ष्वाकोश्च पुरूरवाः ।</s-l><s-l>आयुश्च तस्माल्लेभे तं नहुषश्च ततो भुवि ॥ ७२ ॥</s-l></s-lg><s-lg><s-l>ययातिर्नहुषाच्चापि पूरुस्तस्माच्च लब्धवान् ।</s-l><s-l>आमूर्तरयसस्तस्मात्ततो भूमिशयो नृपः ॥ ७३ ॥</s-l></s-lg><s-lg><s-l>भरतश्चापि दौःषन्तिर्लेभे भूमिशयादसिम् ।</s-l><s-l>तस्माच्च लेभे धर्मज्ञो राजन्नैडबिडस्तथा ॥ ७४ ॥</s-l></s-lg><s-lg><s-l>ततश्चैडबिडाल्लेभे धुन्धुमारो जनेश्वरः ।</s-l><s-l>धुन्धुमाराच्च काम्बोजो मुचुकुन्दस्ततोऽलभत् ॥ ७५ ॥</s-l></s-lg><s-lg><s-l>मुचुकुन्दान्मरुत्तश्च मरुत्तादपि रैवतः ।</s-l><s-l>रैवताद्युवनाश्वश्च युवनाश्वात्ततो रघुः ॥ ७६ ॥</s-l></s-lg><s-lg><s-l>इक्ष्वाकुवंशजस्तस्माद्धरिणाश्वः प्रतापवान् ।</s-l><s-l>हरिणाश्वादसिं लेभे शुनकः शुनकादपि ॥ ७७ ॥</s-l></s-lg><s-lg><s-l>उशीनरो वै धर्मात्मा तस्माद्भोजाः सयादवाः ।</s-l><s-l>यदुभ्यश्च शिबिर्लेभे शिबेश्चापि प्रतर्दनः ॥ ७८ ॥</s-l></s-lg><s-lg><s-l>प्रतर्दनादष्टकश्च रुशदश्वोऽष्टकादपि ।</s-l><s-l>रुशदश्वाद्भरद्वाजो द्रोणस्तस्मात्कृपस्ततः ।</s-l><s-l>ततस्त्वं भ्रातृभिः सार्धं परमासिमवाप्तवान् ॥ ७९ ॥</s-l></s-lg><s-lg><s-l>कृत्तिकाश्चास्य नक्षत्रमसेरग्निश्च दैवतम् ।</s-l><s-l>रोहिण्यो गोत्रमस्याथ रुद्रश्च गुरुरुत्तमः ॥ ८० ॥</s-l></s-lg><s-lg><s-l>असेरष्टौ च नामानि रहस्यानि निबोध मे ।</s-l><s-l>पाण्डवेय सदा यानि कीर्तयँल्लभते जयम् ॥ ८१ ॥</s-l></s-lg><s-lg><s-l>असिर्विशसनः खड्गस्तीक्ष्णवर्त्मा दुरासदः ।</s-l><s-l>श्रीगर्भो विजयश्चैव धर्मपालस्तथैव च ॥ ८२ ॥</s-l></s-lg><s-lg><s-l>अग्र्यः प्रहरणानां च खड्गो माद्रवतीसुत ।</s-l><s-l>महेश्वरप्रणीतश्च पुराणे निश्चयं गतः ॥ ८३ ॥</s-l></s-lg><s-lg><s-l>पृथुस्तूत्पादयामास धनुराद्यमरिंदम ।</s-l><s-l>तेनेयं पृथिवी पूर्वं वैन्येन परिरक्षिता ॥ ८४ ॥</s-l></s-lg><s-lg><s-l>तदेतदार्षं माद्रेय प्रमाणं कर्तुमर्हसि ।</s-l><s-l>असेश्च पूजा कर्तव्या सदा युद्धविशारदैः ॥ ८५ ॥</s-l></s-lg><s-lg><s-l>इत्येष प्रथमः कल्पो व्याख्यातस्ते सुविस्तरः ।</s-l><s-l>असेरुत्पत्तिसंसर्गो यथावद्भरतर्षभ ॥ ८६ ॥</s-l></s-lg><s-lg><s-l>सर्वथैतदिह श्रुत्वा खड्गसाधनमुत्तमम् ।</s-l><s-l>लभते पुरुषः कीर्तिं प्रेत्य चानन्त्यमश्नुते ॥ ८७ ॥</s-l></s-lg>