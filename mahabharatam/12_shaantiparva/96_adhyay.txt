<s-lg><s-l> युधिष्ठिर उवाच ।</s-l><s-l>अथ यो विजिगीषेत क्षत्रियः क्षत्रियं युधि ।</s-l><s-l>कस्तस्य धर्म्यो विजय एतत्पृष्टो ब्रवीहि मे ॥ १ ॥</s-l></s-lg><s-lg><s-l> भीष्म उवाच ।</s-l><s-l>ससहायोऽसहायो वा राष्ट्रमागम्य भूमिपः ।</s-l><s-l>ब्रूयादहं वो राजेति रक्षिष्यामि च वः सदा ॥ २ ॥</s-l></s-lg><s-lg><s-l>मम धर्म्यं बलिं दत्त किं वा मां प्रतिपत्स्यथ ।</s-l><s-l>ते चेत्तमागतं तत्र वृणुयुः कुशलं भवेत् ॥ ३ ॥</s-l></s-lg><s-lg><s-l>ते चेदक्षत्रियाः सन्तो विरुध्येयुः कथंचन ।</s-l><s-l>सर्वोपायैर्नियन्तव्या विकर्मस्था नराधिप ॥ ४ ॥</s-l></s-lg><s-lg><s-l>अशक्तं क्षत्रियं मत्वा शस्त्रं गृह्णात्यथापरः ।</s-l><s-l>त्राणायाप्यसमर्थं तं मन्यमानमतीव च ॥ ५ ॥</s-l></s-lg><s-lg><s-l> युधिष्ठिर उवाच ।</s-l><s-l>अथ यः क्षत्रियो राजा क्षत्रियं प्रत्युपाव्रजेत् ।</s-l><s-l>कथं स प्रतियोद्धव्यस्तन्मे ब्रूहि पितामह ॥ ६ ॥</s-l></s-lg><s-lg><s-l> भीष्म उवाच ।</s-l><s-l>नासंनद्धो नाकवचो योद्धव्यः क्षत्रियो रणे ।</s-l><s-l>एक एकेन वाच्यश्च विसृजस्व क्षिपामि च ॥ ७ ॥</s-l></s-lg><s-lg><s-l>स चेत्संनद्ध आगच्छेत्संनद्धव्यं ततो भवेत् ।</s-l><s-l>स चेत्ससैन्य आगच्छेत्ससैन्यस्तमथाह्वयेत् ॥ ८ ॥</s-l></s-lg><s-lg><s-l>स चेन्निकृत्या युध्येत निकृत्या तं प्रयोधयेत् ।</s-l><s-l>अथ चेद्धर्मतो युध्येद्धर्मेणैव निवारयेत् ॥ ९ ॥</s-l></s-lg><s-lg><s-l>नाश्वेन रथिनं यायादुदियाद्रथिनं रथी ।</s-l><s-l>व्यसने न प्रहर्तव्यं न भीताय जिताय च ॥ १० ॥</s-l></s-lg><s-lg><s-l>नेषुर्लिप्तो न कर्णी स्यादसतामेतदायुधम् ।</s-l><s-l>जयार्थमेव योद्धव्यं न क्रुध्येदजिघांसतः ॥ ११ ॥</s-l></s-lg><s-lg><s-l>साधूनां तु मिथोभेदात्साधुश्चेद्व्यसनी भवेत् ।</s-l><s-l>सव्रणो नाभिहन्तव्यो नानपत्यः कथंचन ॥ १२ ॥</s-l></s-lg><s-lg><s-l>भग्नशस्त्रो विपन्नाश्वश्छिन्नज्यो हतवाहनः ।</s-l><s-l>चिकित्स्यः स्यात्स्वविषये प्राप्यो वा स्वगृहान्भवेत् ।</s-l><s-l>निर्व्रणोऽपि च मोक्तव्य एष धर्मः सनातनः ॥ १३ ॥</s-l></s-lg><s-lg><s-l>तस्माद्धर्मेण योद्धव्यं मनुः स्वायंभुवोऽब्रवीत् ।</s-l><s-l>सत्सु नित्यं सतां धर्मस्तमास्थाय न नाशयेत् ॥ १४ ॥</s-l></s-lg><s-lg><s-l>यो वै जयत्यधर्मेण क्षत्रियो वर्धमानकः ।</s-l><s-l>आत्मानमात्मना हन्ति पापो निकृतिजीवनः ॥ १५ ॥</s-l></s-lg><s-lg><s-l>कर्म चैतदसाधूनामसाधुं साधुना जयेत् ।</s-l><s-l>धर्मेण निधनं श्रेयो न जयः पापकर्मणा ॥ १६ ॥</s-l></s-lg><s-lg><s-l>नाधर्मश्चरितो राजन्सद्यः फलति गौरिव ।</s-l><s-l>मूलान्यस्य प्रशाखाश्च दहन्समनुगच्छति ॥ १७ ॥</s-l></s-lg><s-lg><s-l>पापेन कर्मणा वित्तं लब्ध्वा पापः प्रहृष्यति ।</s-l><s-l>स वर्धमानः स्तेयेन पापः पापे प्रसज्जति ॥ १८ ॥</s-l></s-lg><s-lg><s-l>न धर्मोऽस्तीति मन्वानः शुचीनवहसन्निव ।</s-l><s-l>अश्रद्दधानभावाच्च विनाशमुपगच्छति ॥ १९ ॥</s-l></s-lg><s-lg><s-l>स बद्धो वारुणैः पाशैरमर्त्य इव मन्यते ।</s-l><s-l>महादृतिरिवाध्मातः स्वकृतेन विवर्धते ॥ २० ॥</s-l></s-lg><s-lg><s-l>ततः समूलो ह्रियते नदीकूलादिव द्रुमः ।</s-l><s-l>अथैनमभिनिन्दन्ति भिन्नं कुम्भमिवाश्मनि ।</s-l><s-l>तस्माद्धर्मेण विजयं कामं लिप्सेत भूमिपः ॥ २१ ॥</s-l></s-lg>