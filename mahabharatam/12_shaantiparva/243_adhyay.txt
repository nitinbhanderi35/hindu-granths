<s-lg><s-l> व्यास उवाच ।</s-l><s-l>गन्धान्रसान्नानुरुन्ध्यात्सुखं वा नालंकारांश्चाप्नुयात्तस्य तस्य ।</s-l><s-l>मानं च कीर्तिं च यशश्च नेच्छेत्स वै प्रचारः पश्यतो ब्राह्मणस्य ॥ १ ॥</s-l></s-lg><s-lg><s-l>सर्वान्वेदानधीयीत शुश्रूषुर्ब्रह्मचर्यवान् ।</s-l><s-l>ऋचो यजूंषि सामानि न तेन न स ब्राह्मणः ॥ २ ॥</s-l></s-lg><s-lg><s-l>ज्ञातिवत्सर्वभूतानां सर्ववित्सर्ववेदवित् ।</s-l><s-l>नाकामो म्रियते जातु न तेन न च ब्राह्मणः ॥ ३ ॥</s-l></s-lg><s-lg><s-l>इष्टीश्च विविधाः प्राप्य क्रतूंश्चैवाप्तदक्षिणान् ।</s-l><s-l>नैव प्राप्नोति ब्राह्मण्यमभिध्यानात्कथंचन ॥ ४ ॥</s-l></s-lg><s-lg><s-l>यदा चायं न बिभेति यदा चास्मान्न बिभ्यति ।</s-l><s-l>यदा नेच्छति न द्वेष्टि ब्रह्म संपद्यते तदा ॥ ५ ॥</s-l></s-lg><s-lg><s-l>यदा न कुरुते भावं सर्वभूतेषु पापकम् ।</s-l><s-l>कर्मणा मनसा वाचा ब्रह्म संपद्यते तदा ॥ ६ ॥</s-l></s-lg><s-lg><s-l>कामबन्धनमेवैकं नान्यदस्तीह बन्धनम् ।</s-l><s-l>कामबन्धनमुक्तो हि ब्रह्मभूयाय कल्पते ॥ ७ ॥</s-l></s-lg><s-lg><s-l>कामतो मुच्यमानस्तु धूम्राभ्रादिव चन्द्रमाः ।</s-l><s-l>विरजाः कालमाकाङ्क्षन्धीरो धैर्येण वर्तते ॥ ८ ॥</s-l></s-lg><s-lg><s-l>आपूर्यमाणमचलप्रतिष्ठं समुद्रमापः प्रविशन्ति यद्वत् ।</s-l><s-l>स कामकान्तो न तु कामकामः स वै लोकात्स्वर्गमुपैति देही ॥ ९ ॥</s-l></s-lg><s-lg><s-l>वेदस्योपनिषत्सत्यं सत्यस्योपनिषद्दमः ।</s-l><s-l>दमस्योपनिषद्दानं दानस्योपनिषत्तपः ॥ १० ॥</s-l></s-lg><s-lg><s-l>तपसोपनिषत्त्यागस्त्यागस्योपनिषत्सुखम् ।</s-l><s-l>सुखस्योपनिषत्स्वर्गः स्वर्गस्योपनिषच्छमः ॥ ११ ॥</s-l></s-lg><s-lg><s-l>क्लेदनं शोकमनसोः संतापं तृष्णया सह ।</s-l><s-l>सत्त्वमिच्छसि संतोषाच्छान्तिलक्षणमुत्तमम् ॥ १२ ॥</s-l></s-lg><s-lg><s-l>विशोको निर्ममः शान्तः प्रसन्नात्मात्मवित्तमः ।</s-l><s-l>षड्भिर्लक्षणवानेतैः समग्रः पुनरेष्यति ॥ १३ ॥</s-l></s-lg><s-lg><s-l>षड्भिः सत्त्वगुणोपेतैः प्राज्ञैरधिकमन्त्रिभिः ।</s-l><s-l>ये विदुः प्रेत्य चात्मानमिहस्थांस्तांस्तथा विदुः ॥ १४ ॥</s-l></s-lg><s-lg><s-l>अकृत्रिममसंहार्यं प्राकृतं निरुपस्कृतम् ।</s-l><s-l>अध्यात्मं सुकृतप्रज्ञः सुखमव्ययमश्नुते ॥ १५ ॥</s-l></s-lg><s-lg><s-l>निष्प्रचारं मनः कृत्वा प्रतिष्ठाप्य च सर्वतः ।</s-l><s-l>यामयं लभते तुष्टिं सा न शक्यमतोऽन्यथा ॥ १६ ॥</s-l></s-lg><s-lg><s-l>येन तृप्यत्यभुञ्जानो येन तुष्यत्यवित्तवान् ।</s-l><s-l>येनास्नेहो बलं धत्ते यस्तं वेद स वेदवित् ॥ १७ ॥</s-l></s-lg><s-lg><s-l>संगोप्य ह्यात्मनो द्वाराण्यपिधाय विचिन्तयन् ।</s-l><s-l>यो ह्यास्ते ब्राह्मणः शिष्टः स आत्मरतिरुच्यते ॥ १८ ॥</s-l></s-lg><s-lg><s-l>समाहितं परे तत्त्वे क्षीणकाममवस्थितम् ।</s-l><s-l>सर्वतः सुखमन्वेति वपुश्चान्द्रमसं यथा ॥ १९ ॥</s-l></s-lg><s-lg><s-l>सविशेषाणि भूतानि गुणांश्चाभजतो मुनेः ।</s-l><s-l>सुखेनापोह्यते दुःखं भास्करेण तमो यथा ॥ २० ॥</s-l></s-lg><s-lg><s-l>तमतिक्रान्तकर्माणमतिक्रान्तगुणक्षयम् ।</s-l><s-l>ब्राह्मणं विषयाश्लिष्टं जरामृत्यू न विन्दतः ॥ २१ ॥</s-l></s-lg><s-lg><s-l>स यदा सर्वतो मुक्तः समः पर्यवतिष्ठते ।</s-l><s-l>इन्द्रियाणीन्द्रियार्थांश्च शरीरस्थोऽतिवर्तते ॥ २२ ॥</s-l></s-lg><s-lg><s-l>कारणं परमं प्राप्य अतिक्रान्तस्य कार्यताम् ।</s-l><s-l>पुनरावर्तनं नास्ति संप्राप्तस्य परात्परम् ॥ २३ ॥</s-l></s-lg>