<s-lg><s-l> युधिष्ठिर उवाच ।</s-l><s-l>दण्डनीतिश्च राजा च समस्तौ तावुभावपि ।</s-l><s-l>कस्य किं कुर्वतः सिद्ध्यै तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>महाभाग्यं दण्डनीत्याः सिद्धैः शब्दैः सहेतुकैः ।</s-l><s-l>शृणु मे शंसतो राजन्यथावदिह भारत ॥ २ ॥</s-l></s-lg><s-lg><s-l>दण्डनीतिः स्वधर्मेभ्यश्चातुर्वर्ण्यं नियच्छति ।</s-l><s-l>प्रयुक्ता स्वामिना सम्यगधर्मेभ्यश्च यच्छति ॥ ३ ॥</s-l></s-lg><s-lg><s-l>चातुर्वर्ण्ये स्वधर्मस्थे मर्यादानामसंकरे ।</s-l><s-l>दण्डनीतिकृते क्षेमे प्रजानामकुतोभये ॥ ४ ॥</s-l></s-lg><s-lg><s-l>सोमे प्रयत्नं कुर्वन्ति त्रयो वर्णा यथाविधि ।</s-l><s-l>तस्माद्देवमनुष्याणां सुखं विद्धि समाहितम् ॥ ५ ॥</s-l></s-lg><s-lg><s-l>कालो वा कारणं राज्ञो राजा वा कालकारणम् ।</s-l><s-l>इति ते संशयो मा भूद्राजा कालस्य कारणम् ॥ ६ ॥</s-l></s-lg><s-lg><s-l>दण्डनीत्या यदा राजा सम्यक्कार्त्स्न्येन वर्तते ।</s-l><s-l>तदा कृतयुगं नाम कालः श्रेष्ठः प्रवर्तते ॥ ७ ॥</s-l></s-lg><s-lg><s-l>भवेत्कृतयुगे धर्मो नाधर्मो विद्यते क्वचित् ।</s-l><s-l>सर्वेषामेव वर्णानां नाधर्मे रमते मनः ॥ ८ ॥</s-l></s-lg><s-lg><s-l>योगक्षेमाः प्रवर्तन्ते प्रजानां नात्र संशयः ।</s-l><s-l>वैदिकानि च कर्माणि भवन्त्यविगुणान्युत ॥ ९ ॥</s-l></s-lg><s-lg><s-l>ऋतवश्च सुखाः सर्वे भवन्त्युत निरामयाः ।</s-l><s-l>प्रसीदन्ति नराणां च स्वरवर्णमनांसि च ॥ १० ॥</s-l></s-lg><s-lg><s-l>व्याधयो न भवन्त्यत्र नाल्पायुर्दृश्यते नरः ।</s-l><s-l>विधवा न भवन्त्यत्र नृशंसो नाभिजायते ॥ ११ ॥</s-l></s-lg><s-lg><s-l>अकृष्टपच्या पृथिवी भवन्त्योषधयस्तथा ।</s-l><s-l>त्वक्पत्रफलमूलानि वीर्यवन्ति भवन्ति च ॥ १२ ॥</s-l></s-lg><s-lg><s-l>नाधर्मो विद्यते तत्र धर्म एव तु केवलः ।</s-l><s-l>इति कार्तयुगानेतान्गुणान्विद्धि युधिष्ठिर ॥ १३ ॥</s-l></s-lg><s-lg><s-l>दण्डनीत्या यदा राजा त्रीनंशाननुवर्तते ।</s-l><s-l>चतुर्थमंशमुत्सृज्य तदा त्रेता प्रवर्तते ॥ १४ ॥</s-l></s-lg><s-lg><s-l>अशुभस्य चतुर्थांशस्त्रीनंशाननुवर्तते ।</s-l><s-l>कृष्टपच्यैव पृथिवी भवन्त्योषधयस्तथा ॥ १५ ॥</s-l></s-lg><s-lg><s-l>अर्धं त्यक्त्वा यदा राजा नीत्यर्धमनुवर्तते ।</s-l><s-l>ततस्तु द्वापरं नाम स कालः संप्रवर्तते ॥ १६ ॥</s-l></s-lg><s-lg><s-l>अशुभस्य तदा अर्धं द्वावंशावनुवर्तते ।</s-l><s-l>कृष्टपच्यैव पृथिवी भवत्यल्पफला तथा ॥ १७ ॥</s-l></s-lg><s-lg><s-l>दण्डनीतिं परित्यज्य यदा कार्त्स्न्येन भूमिपः ।</s-l><s-l>प्रजाः क्लिश्नात्ययोगेन प्रविश्यति तदा कलिः ॥ १८ ॥</s-l></s-lg><s-lg><s-l>कलावधर्मो भूयिष्ठं धर्मो भवति तु क्वचित् ।</s-l><s-l>सर्वेषामेव वर्णानां स्वधर्माच्च्यवते मनः ॥ १९ ॥</s-l></s-lg><s-lg><s-l>शूद्रा भैक्षेण जीवन्ति ब्राह्मणाः परिचर्यया ।</s-l><s-l>योगक्षेमस्य नाशश्च वर्तते वर्णसंकरः ॥ २० ॥</s-l></s-lg><s-lg><s-l>वैदिकानि च कर्माणि भवन्ति विगुणान्युत ।</s-l><s-l>ऋतवो नसुखाः सर्वे भवन्त्यामयिनस्तथा ॥ २१ ॥</s-l></s-lg><s-lg><s-l>ह्रसन्ति च मनुष्याणां स्वरवर्णमनांस्युत ।</s-l><s-l>व्याधयश्च भवन्त्यत्र म्रियन्ते चागतायुषः ॥ २२ ॥</s-l></s-lg><s-lg><s-l>विधवाश्च भवन्त्यत्र नृशंसा जायते प्रजा ।</s-l><s-l>क्वचिद्वर्षति पर्जन्यः क्वचित्सस्यं प्ररोहति ॥ २३ ॥</s-l></s-lg><s-lg><s-l>रसाः सर्वे क्षयं यान्ति यदा नेच्छति भूमिपः ।</s-l><s-l>प्रजाः संरक्षितुं सम्यग्दण्डनीतिसमाहितः ॥ २४ ॥</s-l></s-lg><s-lg><s-l>राजा कृतयुगस्रष्टा त्रेताया द्वापरस्य च ।</s-l><s-l>युगस्य च चतुर्थस्य राजा भवति कारणम् ॥ २५ ॥</s-l></s-lg><s-lg><s-l>कृतस्य करणाद्राजा स्वर्गमत्यन्तमश्नुते ।</s-l><s-l>त्रेतायाः करणाद्राजा स्वर्गं नात्यन्तमश्नुते ॥ २६ ॥</s-l></s-lg><s-lg><s-l>प्रवर्तनाद्द्वापरस्य यथाभागमुपाश्नुते ।</s-l><s-l>कलेः प्रवर्तनाद्राजा पापमत्यन्तमश्नुते ॥ २७ ॥</s-l></s-lg><s-lg><s-l>ततो वसति दुष्कर्मा नरके शाश्वतीः समाः ।</s-l><s-l>प्रजानां कल्मषे मग्नोऽकीर्तिं पापं च विन्दति ॥ २८ ॥</s-l></s-lg><s-lg><s-l>दण्डनीतिं पुरस्कृत्य विजानन्क्षत्रियः सदा ।</s-l><s-l>अनवाप्तं च लिप्सेत लब्धं च परिपालयेत् ॥ २९ ॥</s-l></s-lg><s-lg><s-l>लोकस्य सीमन्तकरी मर्यादा लोकभावनी ।</s-l><s-l>सम्यङ्नीता दण्डनीतिर्यथा माता यथा पिता ॥ ३० ॥</s-l></s-lg><s-lg><s-l>यस्यां भवन्ति भूतानि तद्विद्धि भरतर्षभ ।</s-l><s-l>एष एव परो धर्मो यद्राजा दण्डनीतिमान् ॥ ३१ ॥</s-l></s-lg><s-lg><s-l>तस्मात्कौरव्य धर्मेण प्रजाः पालय नीतिमान् ।</s-l><s-l>एवंवृत्तः प्रजा रक्षन्स्वर्गं जेतासि दुर्जयम् ॥ ३२ ॥</s-l></s-lg>