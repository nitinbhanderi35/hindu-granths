<s-lg><s-l> भीष्म उवाच ।</s-l><s-l>स एवमुक्तो द्विपदां वरिष्ठो नारायणेनोत्तमपूरुषेण ।</s-l><s-l>जगाद वाक्यं द्विपदां वरिष्ठं नारायणं लोकहिताधिवासम् ॥ १ ॥</s-l></s-lg><s-lg><s-l>यदर्थमात्मप्रभवेह जन्म तवोत्तमं धर्मगृहे चतुर्धा ।</s-l><s-l>तत्साध्यतां लोकहितार्थमद्य गच्छामि द्रष्टुं प्रकृतिं तवाद्याम् ॥ २ ॥</s-l></s-lg><s-lg><s-l>वेदाः स्वधीता मम लोकनाथ तप्तं तपो नानृतमुक्तपूर्वम् ।</s-l><s-l>पूजां गुरूणां सततं करोमि परस्य गुह्यं न च भिन्नपूर्वम् ॥ ३ ॥</s-l></s-lg><s-lg><s-l>गुप्तानि चत्वारि यथागमं मे शत्रौ च मित्रे च समोऽस्मि नित्यम् ।</s-l><s-l>तं चादिदेवं सततं प्रपन्न एकान्तभावेन वृणोम्यजस्रम् ।</s-l><s-l>एभिर्विशेषैः परिशुद्धसत्त्वः कस्मान्न पश्येयमनन्तमीशम् ॥ ४ ॥</s-l></s-lg><s-lg><s-l>तत्पारमेष्ठ्यस्य वचो निशम्य नारायणः सात्वतधर्मगोप्ता ।</s-l><s-l>गच्छेति तं नारदमुक्तवान्स संपूजयित्वात्मविधिक्रियाभिः ॥ ५ ॥</s-l></s-lg><s-lg><s-l>ततो विसृष्टः परमेष्ठिपुत्रः सोऽभ्यर्चयित्वा तमृषिं पुराणम् ।</s-l><s-l>खमुत्पपातोत्तमवेगयुक्तस्ततोऽधिमेरौ सहसा निलिल्ये ॥ ६ ॥</s-l></s-lg><s-lg><s-l>तत्रावतस्थे च मुनिर्मुहूर्तमेकान्तमासाद्य गिरेः स शृङ्गे ।</s-l><s-l>आलोकयन्नुत्तरपश्चिमेन ददर्श चात्यद्भुतरूपयुक्तम् ॥ ७ ॥</s-l></s-lg><s-lg><s-l>क्षीरोदधेरुत्तरतो हि द्वीपः श्वेतः स नाम्ना प्रथितो विशालः ।</s-l><s-l>मेरोः सहस्रैः स हि योजनानां द्वात्रिंशतोर्ध्वं कविभिर्निरुक्तः ॥ ८ ॥</s-l></s-lg><s-lg><s-l>अतीन्द्रियाश्चानशनाश्च तत्र निष्पन्दहीनाः सुसुगन्धिनश्च ।</s-l><s-l>श्वेताः पुमांसो गतसर्वपापाश्चक्षुर्मुषः पापकृतां नराणाम् ॥ ९ ॥</s-l></s-lg><s-lg><s-l>वज्रास्थिकायाः सममानोन्माना दिव्यान्वयरूपाः शुभसारोपेताः ।</s-l><s-l>छत्राकृतिशीर्षा मेघौघनिनादाः सत्पुष्करचतुष्का राजीवशतपादाः ॥ १० ॥</s-l></s-lg><s-lg><s-l>षष्ट्या दन्तैर्युक्ताः शुक्लैरष्टाभिर्दंष्ट्राभिर्ये ।</s-l><s-l>जिह्वाभिर्ये विष्वग्वक्त्रं लेलिह्यन्ते सूर्यप्रख्यम् ॥ ११ ॥</s-l></s-lg><s-lg><s-l>भक्त्या देवं विश्वोत्पन्नं यस्मात्सर्वे लोकाः सूताः ।</s-l><s-l>वेदा धर्मा मुनयः शान्ता देवाः सर्वे तस्य विसर्गाः ॥ १२ ॥</s-l></s-lg><s-lg><s-l> युधिष्ठिर उवाच ।</s-l><s-l>अतीन्द्रिया निराहारा अनिष्पन्दाः सुगन्धिनः ।</s-l><s-l>कथं ते पुरुषा जाताः का तेषां गतिरुत्तमा ॥ १३ ॥</s-l></s-lg><s-lg><s-l>ये विमुक्ता भवन्तीह नरा भरतसत्तम ।</s-l><s-l>तेषां लक्षणमेतद्धि यच्छ्वेतद्वीपवासिनाम् ॥ १४ ॥</s-l></s-lg><s-lg><s-l>तस्मान्मे संशयं छिन्धि परं कौतूहलं हि मे ।</s-l><s-l>त्वं हि सर्वकथारामस्त्वां चैवोपाश्रिता वयम् ॥ १५ ॥</s-l></s-lg><s-lg><s-l> भीष्म उवाच ।</s-l><s-l>विस्तीर्णैषा कथा राजञ्श्रुता मे पितृसंनिधौ ।</s-l><s-l>सैषा तव हि वक्तव्या कथासारो हि स स्मृतः ॥ १६ ॥</s-l></s-lg><s-lg><s-l>राजोपरिचरो नाम बभूवाधिपतिर्भुवः ।</s-l><s-l>आखण्डलसखः ख्यातो भक्तो नारायणं हरिम् ॥ १७ ॥</s-l></s-lg><s-lg><s-l>धार्मिको नित्यभक्तश्च पितॄन्नित्यमतन्द्रितः ।</s-l><s-l>साम्राज्यं तेन संप्राप्तं नारायणवरात्पुरा ॥ १८ ॥</s-l></s-lg><s-lg><s-l>सात्वतं विधिमास्थाय प्राक्सूर्यमुखनिःसृतम् ।</s-l><s-l>पूजयामास देवेशं तच्छेषेण पितामहान् ॥ १९ ॥</s-l></s-lg><s-lg><s-l>पितृशेषेण विप्रांश्च संविभज्याश्रितांश्च सः ।</s-l><s-l>शेषान्नभुक्सत्यपरः सर्वभूतेष्वहिंसकः ।</s-l><s-l>सर्वभावेन भक्तः स देवदेवं जनार्दनम् ॥ २० ॥</s-l></s-lg><s-lg><s-l>तस्य नारायणे भक्तिं वहतोऽमित्रकर्शन ।</s-l><s-l>एकशय्यासनं शक्रो दत्तवान्देवराट्स्वयम् ॥ २१ ॥</s-l></s-lg><s-lg><s-l>आत्मा राज्यं धनं चैव कलत्रं वाहनानि च ।</s-l><s-l>एतद्भगवते सर्वमिति तत्प्रेक्षितं सदा ॥ २२ ॥</s-l></s-lg><s-lg><s-l>काम्यनैमित्तिकाजस्रं यज्ञियाः परमक्रियाः ।</s-l><s-l>सर्वाः सात्वतमास्थाय विधिं चक्रे समाहितः ॥ २३ ॥</s-l></s-lg><s-lg><s-l>पञ्चरात्रविदो मुख्यास्तस्य गेहे महात्मनः ।</s-l><s-l>प्रायणं भगवत्प्रोक्तं भुञ्जते चाग्रभोजनम् ॥ २४ ॥</s-l></s-lg><s-lg><s-l>तस्य प्रशासतो राज्यं धर्मेणामित्रघातिनः ।</s-l><s-l>नानृता वाक्समभवन्मनो दुष्टं न चाभवत् ।</s-l><s-l>न च कायेन कृतवान्स पापं परमण्वपि ॥ २५ ॥</s-l></s-lg><s-lg><s-l>ये हि ते मुनयः ख्याताः सप्त चित्रशिखण्डिनः ।</s-l><s-l>तैरेकमतिभिर्भूत्वा यत्प्रोक्तं शास्त्रमुत्तमम् ॥ २६ ॥</s-l></s-lg><s-lg><s-l>मरीचिरत्र्यङ्गिरसौ पुलस्त्यः पुलहः क्रतुः ।</s-l><s-l>वसिष्ठश्च महातेजा एते चित्रशिखण्डिनः ॥ २७ ॥</s-l></s-lg><s-lg><s-l>सप्त प्रकृतयो ह्येतास्तथा स्वायंभुवोऽष्टमः ।</s-l><s-l>एताभिर्धार्यते लोकस्ताभ्यः शास्त्रं विनिःसृतम् ॥ २८ ॥</s-l></s-lg><s-lg><s-l>एकाग्रमनसो दान्ता मुनयः संयमे रताः ।</s-l><s-l>इदं श्रेय इदं ब्रह्म इदं हितमनुत्तमम् ।</s-l><s-l>लोकान्संचिन्त्य मनसा ततः शास्त्रं प्रचक्रिरे ॥ २९ ॥</s-l></s-lg><s-lg><s-l>तत्र धर्मार्थकामा हि मोक्षः पश्चाच्च कीर्तितः ।</s-l><s-l>मर्यादा विविधाश्चैव दिवि भूमौ च संस्थिताः ॥ ३० ॥</s-l></s-lg><s-lg><s-l>आराध्य तपसा देवं हरिं नारायणं प्रभुम् ।</s-l><s-l>दिव्यं वर्षसहस्रं वै सर्वे ते ऋषिभिः सह ॥ ३१ ॥</s-l></s-lg><s-lg><s-l>नारायणानुशास्ता हि तदा देवी सरस्वती ।</s-l><s-l>विवेश तानृषीन्सर्वाँल्लोकानां हितकाम्यया ॥ ३२ ॥</s-l></s-lg><s-lg><s-l>ततः प्रवर्तिता सम्यक्तपोविद्भिर्द्विजातिभिः ।</s-l><s-l>शब्दे चार्थे च हेतौ च एषा प्रथमसर्गजा ॥ ३३ ॥</s-l></s-lg><s-lg><s-l>आदावेव हि तच्छास्त्रमोंकारस्वरभूषितम् ।</s-l><s-l>ऋषिभिर्भावितं तत्र यत्र कारुणिको ह्यसौ ॥ ३४ ॥</s-l></s-lg><s-lg><s-l>ततः प्रसन्नो भगवाननिर्दिष्टशरीरगः ।</s-l><s-l>ऋषीनुवाच तान्सर्वानदृश्यः पुरुषोत्तमः ॥ ३५ ॥</s-l></s-lg><s-lg><s-l>कृतं शतसहस्रं हि श्लोकानामिदमुत्तमम् ।</s-l><s-l>लोकतन्त्रस्य कृत्स्नस्य यस्माद्धर्मः प्रवर्तते ॥ ३६ ॥</s-l></s-lg><s-lg><s-l>प्रवृत्तौ च निवृत्तौ च योनिरेतद्भविष्यति ।</s-l><s-l>ऋग्यजुःसामभिर्जुष्टमथर्वाङ्गिरसैस्तथा ॥ ३७ ॥</s-l></s-lg><s-lg><s-l>तथा प्रमाणं हि मया कृतो ब्रह्मा प्रसादजः ।</s-l><s-l>रुद्रश्च क्रोधजो विप्रा यूयं प्रकृतयस्तथा ॥ ३८ ॥</s-l></s-lg><s-lg><s-l>सूर्याचन्द्रमसौ वायुर्भूमिरापोऽग्निरेव च ।</s-l><s-l>सर्वे च नक्षत्रगणा यच्च भूताभिशब्दितम् ॥ ३९ ॥</s-l></s-lg><s-lg><s-l>अधिकारेषु वर्तन्ते यथास्वं ब्रह्मवादिनः ।</s-l><s-l>सर्वे प्रमाणं हि यथा तथैतच्छास्त्रमुत्तमम् ॥ ४० ॥</s-l></s-lg><s-lg><s-l>भविष्यति प्रमाणं वै एतन्मदनुशासनम् ।</s-l><s-l>अस्मात्प्रवक्ष्यते धर्मान्मनुः स्वायंभुवः स्वयम् ॥ ४१ ॥</s-l></s-lg><s-lg><s-l>उशना बृहस्पतिश्चैव यदोत्पन्नौ भविष्यतः ।</s-l><s-l>तदा प्रवक्ष्यतः शास्त्रं युष्मन्मतिभिरुद्धृतम् ॥ ४२ ॥</s-l></s-lg><s-lg><s-l>स्वायंभुवेषु धर्मेषु शास्त्रे चोशनसा कृते ।</s-l><s-l>बृहस्पतिमते चैव लोकेषु प्रविचारिते ॥ ४३ ॥</s-l></s-lg><s-lg><s-l>युष्मत्कृतमिदं शास्त्रं प्रजापालो वसुस्ततः ।</s-l><s-l>बृहस्पतिसकाशाद्वै प्राप्स्यते द्विजसत्तमाः ॥ ४४ ॥</s-l></s-lg><s-lg><s-l>स हि मद्भावितो राजा मद्भक्तश्च भविष्यति ।</s-l><s-l>तेन शास्त्रेण लोकेषु क्रियाः सर्वाः करिष्यति ॥ ४५ ॥</s-l></s-lg><s-lg><s-l>एतद्धि सर्वशास्त्राणां शास्त्रमुत्तमसंज्ञितम् ।</s-l><s-l>एतदर्थ्यं च धर्म्यं च यशस्यं चैतदुत्तमम् ॥ ४६ ॥</s-l></s-lg><s-lg><s-l>अस्य प्रवर्तनाच्चैव प्रजावन्तो भविष्यथ ।</s-l><s-l>स च राजा श्रिया युक्तो भविष्यति महान्वसुः ॥ ४७ ॥</s-l></s-lg><s-lg><s-l>संस्थिते तु नृपे तस्मिञ्शास्त्रमेतत्सनातनम् ।</s-l><s-l>अन्तर्धास्यति तत्सत्यमेतद्वः कथितं मया ॥ ४८ ॥</s-l></s-lg><s-lg><s-l>एतावदुक्त्वा वचनमदृश्यः पुरुषोत्तमः ।</s-l><s-l>विसृज्य तानृषीन्सर्वान्कामपि प्रस्थितो दिशम् ॥ ४९ ॥</s-l></s-lg><s-lg><s-l>ततस्ते लोकपितरः सर्वलोकार्थचिन्तकाः ।</s-l><s-l>प्रावर्तयन्त तच्छास्त्रं धर्मयोनिं सनातनम् ॥ ५० ॥</s-l></s-lg><s-lg><s-l>उत्पन्नेऽऽङ्गिरसे चैव युगे प्रथमकल्पिते ।</s-l><s-l>साङ्गोपनिषदं शास्त्रं स्थापयित्वा बृहस्पतौ ॥ ५१ ॥</s-l></s-lg><s-lg><s-l>जग्मुर्यथेप्सितं देशं तपसे कृतनिश्चयाः ।</s-l><s-l>धारणात्सर्वलोकानां सर्वधर्मप्रवर्तकाः ॥ ५२ ॥</s-l></s-lg>