<s-lg><s-l> युधिष्ठिर उवाच ।</s-l><s-l>अभिमन्यौ हते बाले द्रौपद्यास्तनयेषु च ।</s-l><s-l>धृष्टद्युम्ने विराटे च द्रुपदे च महीपतौ ॥ १ ॥</s-l></s-lg><s-lg><s-l>वसुषेणे च धर्मज्ञे धृष्टकेतौ च पार्थिवे ।</s-l><s-l>तथान्येषु नरेन्द्रेषु नानादेश्येषु संयुगे ॥ २ ॥</s-l></s-lg><s-lg><s-l>न विमुञ्चति मां शोको ज्ञातिघातिनमातुरम् ।</s-l><s-l>राज्यकामुकमत्युग्रं स्ववंशोच्छेदकारकम् ॥ ३ ॥</s-l></s-lg><s-lg><s-l>यस्याङ्के क्रीडमानेन मया वै परिवर्तितम् ।</s-l><s-l>स मया राज्यलुब्धेन गाङ्गेयो विनिपातितः ॥ ४ ॥</s-l></s-lg><s-lg><s-l>यदा ह्येनं विघूर्णन्तमपश्यं पार्थसायकैः ।</s-l><s-l>कम्पमानं यथा वज्रैः प्रेक्षमाणं शिखण्डिनम् ॥ ५ ॥</s-l></s-lg><s-lg><s-l>जीर्णं सिंहमिव प्रांशुं नरसिंहं पितामहम् ।</s-l><s-l>कीर्यमाणं शरैस्तीक्ष्णैर्दृष्ट्वा मे व्यथितं मनः ॥ ६ ॥</s-l></s-lg><s-lg><s-l>प्राङ्मुखं सीदमानं च रथादपच्युतं शरैः ।</s-l><s-l>घूर्णमानं यथा शैलं तदा मे कश्मलोऽभवत् ॥ ७ ॥</s-l></s-lg><s-lg><s-l>यः स बाणधनुष्पाणिर्योधयामास भार्गवम् ।</s-l><s-l>बहून्यहानि कौरव्यः कुरुक्षेत्रे महामृधे ॥ ८ ॥</s-l></s-lg><s-lg><s-l>समेतं पार्थिवं क्षत्रं वाराणस्यां नदीसुतः ।</s-l><s-l>कन्यार्थमाह्वयद्वीरो रथेनैकेन संयुगे ॥ ९ ॥</s-l></s-lg><s-lg><s-l>येन चोग्रायुधो राजा चक्रवर्ती दुरासदः ।</s-l><s-l>दग्धः शस्त्रप्रतापेन स मया युधि घातितः ॥ १० ॥</s-l></s-lg><s-lg><s-l>स्वयं मृत्युं रक्षमाणः पाञ्चाल्यं यः शिखण्डिनम् ।</s-l><s-l>न बाणैः पातयामास सोऽर्जुनेन निपातितः ॥ ११ ॥</s-l></s-lg><s-lg><s-l>यदैनं पतितं भूमावपश्यं रुधिरोक्षितम् ।</s-l><s-l>तदैवाविशदत्युग्रो ज्वरो मे मुनिसत्तम ।</s-l><s-l>येन संवर्धिता बाला येन स्म परिरक्षिताः ॥ १२ ॥</s-l></s-lg><s-lg><s-l>स मया राज्यलुब्धेन पापेन गुरुघातिना ।</s-l><s-l>अल्पकालस्य राज्यस्य कृते मूढेन घातितः ॥ १३ ॥</s-l></s-lg><s-lg><s-l>आचार्यश्च महेष्वासः सर्वपार्थिवपूजितः ।</s-l><s-l>अभिगम्य रणे मिथ्या पापेनोक्तः सुतं प्रति ॥ १४ ॥</s-l></s-lg><s-lg><s-l>तन्मे दहति गात्राणि यन्मां गुरुरभाषत ।</s-l><s-l>सत्यवाक्यो हि राजंस्त्वं यदि जीवति मे सुतः ।</s-l><s-l>सत्यं मा मर्शयन्विप्रो मयि तत्परिपृष्टवान् ॥ १५ ॥</s-l></s-lg><s-lg><s-l>कुञ्जरं चान्तरं कृत्वा मिथ्योपचरितं मया ।</s-l><s-l>सुभृशं राज्यलुब्धेन पापेन गुरुघातिना ॥ १६ ॥</s-l></s-lg><s-lg><s-l>सत्यकञ्चुकमास्थाय मयोक्तो गुरुराहवे ।</s-l><s-l>अश्वत्थामा हत इति कुञ्जरे विनिपातिते ।</s-l><s-l>कान्नु लोकान्गमिष्यामि कृत्वा तत्कर्म दारुणम् ॥ १७ ॥</s-l></s-lg><s-lg><s-l>अघातयं च यत्कर्णं समरेष्वपलायिनम् ।</s-l><s-l>ज्येष्ठं भ्रातरमत्युग्रं को मत्तः पापकृत्तमः ॥ १८ ॥</s-l></s-lg><s-lg><s-l>अभिमन्युं च यद्बालं जातं सिंहमिवाद्रिषु ।</s-l><s-l>प्रावेशयमहं लुब्धो वाहिनीं द्रोणपालिताम् ॥ १९ ॥</s-l></s-lg><s-lg><s-l>तदाप्रभृति बीभत्सुं न शक्नोमि निरीक्षितुम् ।</s-l><s-l>कृष्णं च पुण्डरीकाक्षं किल्बिषी भ्रूणहा यथा ॥ २० ॥</s-l></s-lg><s-lg><s-l>द्रौपदीं चाप्यदुःखार्हां पञ्चपुत्रविनाकृताम् ।</s-l><s-l>शोचामि पृथिवीं हीनां पञ्चभिः पर्वतैरिव ॥ २१ ॥</s-l></s-lg><s-lg><s-l>सोऽहमागस्करः पापः पृथिवीनाशकारकः ।</s-l><s-l>आसीन एवमेवेदं शोषयिष्ये कलेवरम् ॥ २२ ॥</s-l></s-lg><s-lg><s-l>प्रायोपविष्टं जानीध्वमद्य मां गुरुघातिनम् ।</s-l><s-l>जातिष्वन्यास्वपि यथा न भवेयं कुलान्तकृत् ॥ २३ ॥</s-l></s-lg><s-lg><s-l>न भोक्ष्ये न च पानीयमुपयोक्ष्ये कथंचन ।</s-l><s-l>शोषयिष्ये प्रियान्प्राणानिहस्थोऽहं तपोधन ॥ २४ ॥</s-l></s-lg><s-lg><s-l>यथेष्टं गम्यतां काममनुजाने प्रसाद्य वः ।</s-l><s-l>सर्वे मामनुजानीत त्यक्ष्यामीदं कलेवरम् ॥ २५ ॥</s-l></s-lg><s-lg><s-l> वैशंपायन उवाच ।</s-l><s-l>तमेवंवादिनं पार्थं बन्धुशोकेन विह्वलम् ।</s-l><s-l>मैवमित्यब्रवीद्व्यासो निगृह्य मुनिसत्तमः ॥ २६ ॥</s-l></s-lg><s-lg><s-l>अतिवेलं महाराज न शोकं कर्तुमर्हसि ।</s-l><s-l>पुनरुक्तं प्रवक्ष्यामि दिष्टमेतदिति प्रभो ॥ २७ ॥</s-l></s-lg><s-lg><s-l>संयोगा विप्रयोगाश्च जातानां प्राणिनां ध्रुवम् ।</s-l><s-l>बुद्बुदा इव तोयेषु भवन्ति न भवन्ति च ॥ २८ ॥</s-l></s-lg><s-lg><s-l>सर्वे क्षयान्ता निचयाः पतनान्ताः समुच्छ्रयाः ।</s-l><s-l>संयोगा विप्रयोगान्ता मरणान्तं हि जीवितम् ॥ २९ ॥</s-l></s-lg><s-lg><s-l>सुखं दुःखान्तमालस्यं दाक्ष्यं दुःखं सुखोदयम् ।</s-l><s-l>भूतिः श्रीर्ह्रीर्धृतिः सिद्धिर्नादक्षे निवसन्त्युत ॥ ३० ॥</s-l></s-lg><s-lg><s-l>नालं सुखाय सुहृदो नालं दुःखाय दुर्हृदः ।</s-l><s-l>न च प्रज्ञालमर्थेभ्यो न सुखेभ्योऽप्यलं धनम् ॥ ३१ ॥</s-l></s-lg><s-lg><s-l>यथा सृष्टोऽसि कौन्तेय धात्रा कर्मसु तत्कुरु ।</s-l><s-l>अत एव हि सिद्धिस्ते नेशस्त्वमात्मना नृप ॥ ३२ ॥</s-l></s-lg>