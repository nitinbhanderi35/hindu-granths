<s-lg><s-l> युधिष्ठिर उवाच ।</s-l><s-l>इमे जना नरश्रेष्ठ प्रशंसन्ति सदा भुवि ।</s-l><s-l>धर्मस्य शीलमेवादौ ततो मे संशयो महान् ॥ १ ॥</s-l></s-lg><s-lg><s-l>यदि तच्छक्यमस्माभिर्ज्ञातुं धर्मभृतां वर ।</s-l><s-l>श्रोतुमिच्छामि तत्सर्वं यथैतदुपलभ्यते ॥ २ ॥</s-l></s-lg><s-lg><s-l>कथं नु प्राप्यते शीलं श्रोतुमिच्छामि भारत ।</s-l><s-l>किंलक्षणं च तत्प्रोक्तं ब्रूहि मे वदतां वर ॥ ३ ॥</s-l></s-lg><s-lg><s-l> भीष्म उवाच ।</s-l><s-l>पुरा दुर्योधनेनेह धृतराष्ट्राय मानद ।</s-l><s-l>आख्यातं तप्यमानेन श्रियं दृष्ट्वा तथागताम् ॥ ४ ॥</s-l></s-lg><s-lg><s-l>इन्द्रप्रस्थे महाराज तव सभ्रातृकस्य ह ।</s-l><s-l>सभायां चावहसनं तत्सर्वं शृणु भारत ॥ ५ ॥</s-l></s-lg><s-lg><s-l>भवतस्तां सभां दृष्ट्वा समृद्धिं चाप्यनुत्तमाम् ।</s-l><s-l>दुर्योधनस्तदासीनः सर्वं पित्रे न्यवेदयत् ॥ ६ ॥</s-l></s-lg><s-lg><s-l>श्रुत्वा च धृतराष्ट्रोऽपि दुर्योधनवचस्तदा ।</s-l><s-l>अब्रवीत्कर्णसहितं दुर्योधनमिदं वचः ॥ ७ ॥</s-l></s-lg><s-lg><s-l>किमर्थं तप्यसे पुत्र श्रोतुमिच्छामि तत्त्वतः ।</s-l><s-l>श्रुत्वा त्वामनुनेष्यामि यदि सम्यग्भविष्यसि ॥ ८ ॥</s-l></s-lg><s-lg><s-l>यथा त्वं महदैश्वर्यं प्राप्तः परपुरंजय ।</s-l><s-l>किंकरा भ्रातरः सर्वे मित्राः संबन्धिनस्तथा ॥ ९ ॥</s-l></s-lg><s-lg><s-l>आच्छादयसि प्रावारानश्नासि पिशितोदनम् ।</s-l><s-l>आजानेया वहन्ति त्वां कस्माच्छोचसि पुत्रक ॥ १० ॥</s-l></s-lg><s-lg><s-l> दुर्योधन उवाच ।</s-l><s-l>दश तानि सहस्राणि स्नातकानां महात्मनाम् ।</s-l><s-l>भुञ्जते रुक्मपात्रीषु युधिष्ठिरनिवेशने ॥ ११ ॥</s-l></s-lg><s-lg><s-l>दृष्ट्वा च तां सभां दिव्यां दिव्यपुष्पफलान्विताम् ।</s-l><s-l>अश्वांस्तित्तिरकल्माषान्रत्नानि विविधानि च ॥ १२ ॥</s-l></s-lg><s-lg><s-l>दृष्ट्वा तां पाण्डवेयानामृद्धिमिन्द्रोपमां शुभाम् ।</s-l><s-l>अमित्राणां सुमहतीमनुशोचामि मानद ॥ १३ ॥</s-l></s-lg><s-lg><s-l> धृतराष्ट्र उवाच ।</s-l><s-l>यदीच्छसि श्रियं तात यादृशीं तां युधिष्ठिरे ।</s-l><s-l>विशिष्टां वा नरव्याघ्र शीलवान्भव पुत्रक ॥ १४ ॥</s-l></s-lg><s-lg><s-l>शीलेन हि त्रयो लोकाः शक्या जेतुं न संशयः ।</s-l><s-l>न हि किंचिदसाध्यं वै लोके शीलवतां भवेत् ॥ १५ ॥</s-l></s-lg><s-lg><s-l>एकरात्रेण मान्धाता त्र्यहेण जनमेजयः ।</s-l><s-l>सप्तरात्रेण नाभागः पृथिवीं प्रतिपेदिवान् ॥ १६ ॥</s-l></s-lg><s-lg><s-l>एते हि पार्थिवाः सर्वे शीलवन्तो दमान्विताः ।</s-l><s-l>अतस्तेषां गुणक्रीता वसुधा स्वयमागमत् ॥ १७ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>नारदेन पुरा प्रोक्तं शीलमाश्रित्य भारत ॥ १८ ॥</s-l></s-lg><s-lg><s-l>प्रह्रादेन हृतं राज्यं महेन्द्रस्य महात्मनः ।</s-l><s-l>शीलमाश्रित्य दैत्येन त्रैलोक्यं च वशीकृतम् ॥ १९ ॥</s-l></s-lg><s-lg><s-l>ततो बृहस्पतिं शक्रः प्राञ्जलिः समुपस्थितः ।</s-l><s-l>उवाच च महाप्राज्ञः श्रेय इच्छामि वेदितुम् ॥ २० ॥</s-l></s-lg><s-lg><s-l>ततो बृहस्पतिस्तस्मै ज्ञानं नैःश्रेयसं परम् ।</s-l><s-l>कथयामास भगवान्देवेन्द्राय कुरूद्वह ॥ २१ ॥</s-l></s-lg><s-lg><s-l>एतावच्छ्रेय इत्येव बृहस्पतिरभाषत ।</s-l><s-l>इन्द्रस्तु भूयः पप्रच्छ क्व विशेषो भवेदिति ॥ २२ ॥</s-l></s-lg><s-lg><s-l> बृहस्पतिरुवाच ।</s-l><s-l>विशेषोऽस्ति महांस्तात भार्गवस्य महात्मनः ।</s-l><s-l>तत्रागमय भद्रं ते भूय एव पुरंदर ॥ २३ ॥</s-l></s-lg><s-lg><s-l> धृतराष्ट्र उवाच ।</s-l><s-l>आत्मनस्तु ततः श्रेयो भार्गवात्सुमहायशाः ।</s-l><s-l>ज्ञानमागमयत्प्रीत्या पुनः स परमद्युतिः ॥ २४ ॥</s-l></s-lg><s-lg><s-l>तेनापि समनुज्ञातो भार्गवेण महात्मना ।</s-l><s-l>श्रेयोऽस्तीति पुनर्भूयः शुक्रमाह शतक्रतुः ॥ २५ ॥</s-l></s-lg><s-lg><s-l>भार्गवस्त्वाह धर्मज्ञः प्रह्रादस्य महात्मनः ।</s-l><s-l>ज्ञानमस्ति विशेषेण ततो हृष्टश्च सोऽभवत् ॥ २६ ॥</s-l></s-lg><s-lg><s-l>स ततो ब्राह्मणो भूत्वा प्रह्रादं पाकशासनः ।</s-l><s-l>सृत्वा प्रोवाच मेधावी श्रेय इच्छामि वेदितुम् ॥ २७ ॥</s-l></s-lg><s-lg><s-l>प्रह्रादस्त्वब्रवीद्विप्रं क्षणो नास्ति द्विजर्षभ ।</s-l><s-l>त्रैलोक्यराज्ये सक्तस्य ततो नोपदिशामि ते ॥ २८ ॥</s-l></s-lg><s-lg><s-l>ब्राह्मणस्त्वब्रवीद्वाक्यं कस्मिन्काले क्षणो भवेत् ।</s-l><s-l>ततोपदिष्टमिच्छामि यद्यत्कार्यान्तरं भवेत् ॥ २९ ॥</s-l></s-lg><s-lg><s-l>ततः प्रीतोऽभवद्राजा प्रह्रादो ब्रह्मवादिने ।</s-l><s-l>तथेत्युक्त्वा शुभे काले ज्ञानतत्त्वं ददौ तदा ॥ ३० ॥</s-l></s-lg><s-lg><s-l>ब्राह्मणोऽपि यथान्यायं गुरुवृत्तिमनुत्तमाम् ।</s-l><s-l>चकार सर्वभावेन यद्वत्स मनसेच्छति ॥ ३१ ॥</s-l></s-lg><s-lg><s-l>पृष्टश्च तेन बहुशः प्राप्तं कथमरिंदम ।</s-l><s-l>त्रैलोक्यराज्यं धर्मज्ञ कारणं तद्ब्रवीहि मे ॥ ३२ ॥</s-l></s-lg><s-lg><s-l> प्रह्राद उवाच ।</s-l><s-l>नासूयामि द्विजश्रेष्ठ राजास्मीति कदाचन ।</s-l><s-l>कव्यानि वदतां तात संयच्छामि वहामि च ॥ ३३ ॥</s-l></s-lg><s-lg><s-l>ते विस्रब्धाः प्रभाषन्ते संयच्छन्ति च मां सदा ।</s-l><s-l>ते मा कव्यपदे सक्तं शुश्रूषुमनसूयकम् ॥ ३४ ॥</s-l></s-lg><s-lg><s-l>धर्मात्मानं जितक्रोधं संयतं संयतेन्द्रियम् ।</s-l><s-l>समाचिन्वन्ति शास्तारः क्षौद्रं मध्विव मक्षिकाः ॥ ३५ ॥</s-l></s-lg><s-lg><s-l>सोऽहं वागग्रपिष्टानां रसानामवलेहिता ।</s-l><s-l>स्वजात्यानधितिष्ठामि नक्षत्राणीव चन्द्रमाः ॥ ३६ ॥</s-l></s-lg><s-lg><s-l>एतत्पृथिव्याममृतमेतच्चक्षुरनुत्तमम् ।</s-l><s-l>यद्ब्राह्मणमुखे कव्यमेतच्छ्रुत्वा प्रवर्तते ॥ ३७ ॥</s-l></s-lg><s-lg><s-l> धृतराष्ट्र उवाच ।</s-l><s-l>एतावच्छ्रेय इत्याह प्रह्रादो ब्रह्मवादिनम् ।</s-l><s-l>शुश्रूषितस्तेन तदा दैत्येन्द्रो वाक्यमब्रवीत् ॥ ३८ ॥</s-l></s-lg><s-lg><s-l>यथावद्गुरुवृत्त्या ते प्रीतोऽस्मि द्विजसत्तम ।</s-l><s-l>वरं वृणीष्व भद्रं ते प्रदातास्मि न संशयः ॥ ३९ ॥</s-l></s-lg><s-lg><s-l>कृतमित्येव दैत्येन्द्रमुवाच स च वै द्विजः ।</s-l><s-l>प्रह्रादस्त्वब्रवीत्प्रीतो गृह्यतां वर इत्युत ॥ ४० ॥</s-l></s-lg><s-lg><s-l> ब्राह्मण उवाच ।</s-l><s-l>यदि राजन्प्रसन्नस्त्वं मम चेच्छसि चेद्धितम् ।</s-l><s-l>भवतः शीलमिच्छामि प्राप्तुमेष वरो मम ॥ ४१ ॥</s-l></s-lg><s-lg><s-l> धृतराष्ट्र उवाच ।</s-l><s-l>ततः प्रीतश्च दैत्येन्द्रो भयं चास्याभवन्महत् ।</s-l><s-l>वरे प्रदिष्टे विप्रेण नाल्पतेजायमित्युत ॥ ४२ ॥</s-l></s-lg><s-lg><s-l>एवमस्त्विति तं प्राह प्रह्रादो विस्मितस्तदा ।</s-l><s-l>उपाकृत्य तु विप्राय वरं दुःखान्वितोऽभवत् ॥ ४३ ॥</s-l></s-lg><s-lg><s-l>दत्ते वरे गते विप्रे चिन्तासीन्महती ततः ।</s-l><s-l>प्रह्रादस्य महाराज निश्चयं न च जग्मिवान् ॥ ४४ ॥</s-l></s-lg><s-lg><s-l>तस्य चिन्तयतस्तात छायाभूतं महाद्युते ।</s-l><s-l>तेजो विग्रहवत्तात शरीरमजहात्तदा ॥ ४५ ॥</s-l></s-lg><s-lg><s-l>तमपृच्छन्महाकायं प्रह्रादः को भवानिति ।</s-l><s-l>प्रत्याह ननु शीलोऽस्मि त्यक्तो गच्छाम्यहं त्वया ॥ ४६ ॥</s-l></s-lg><s-lg><s-l>तस्मिन्द्विजवरे राजन्वत्स्याम्यहमनिन्दितम् ।</s-l><s-l>योऽसौ शिष्यत्वमागम्य त्वयि नित्यं समाहितः ।</s-l><s-l>इत्युक्त्वान्तर्हितं तद्वै शक्रं चान्वविशत्प्रभो ॥ ४७ ॥</s-l></s-lg><s-lg><s-l>तस्मिंस्तेजसि याते तु तादृग्रूपस्ततोऽपरः ।</s-l><s-l>शरीरान्निःसृतस्तस्य को भवानिति चाब्रवीत् ॥ ४८ ॥</s-l></s-lg><s-lg><s-l>धर्मं प्रह्राद मां विद्धि यत्रासौ द्विजसत्तमः ।</s-l><s-l>तत्र यास्यामि दैत्येन्द्र यतः शीलं ततो ह्यहम् ॥ ४९ ॥</s-l></s-lg><s-lg><s-l>ततोऽपरो महाराज प्रज्वलन्निव तेजसा ।</s-l><s-l>शरीरान्निःसृतस्तस्य प्रह्रादस्य महात्मनः ॥ ५० ॥</s-l></s-lg><s-lg><s-l>को भवानिति पृष्टश्च तमाह स महाद्युतिः ।</s-l><s-l>सत्यमस्म्यसुरेन्द्राग्र्य यास्येऽहं धर्ममन्विह ॥ ५१ ॥</s-l></s-lg><s-lg><s-l>तस्मिन्ननुगते धर्मं पुरुषे पुरुषोऽपरः ।</s-l><s-l>निश्चक्राम ततस्तस्मात्पृष्टश्चाह महात्मना ।</s-l><s-l>वृत्तं प्रह्राद मां विद्धि यतः सत्यं ततो ह्यहम् ॥ ५२ ॥</s-l></s-lg><s-lg><s-l>तस्मिन्गते महाश्वेतः शरीरात्तस्य निर्ययौ ।</s-l><s-l>पृष्टश्चाह बलं विद्धि यतो वृत्तमहं ततः ।</s-l><s-l>इत्युक्त्वा च ययौ तत्र यतो वृत्तं नराधिप ॥ ५३ ॥</s-l></s-lg><s-lg><s-l>ततः प्रभामयी देवी शरीरात्तस्य निर्ययौ ।</s-l><s-l>तामपृच्छत्स दैत्येन्द्रः सा श्रीरित्येवमब्रवीत् ॥ ५४ ॥</s-l></s-lg><s-lg><s-l>उषितास्मि सुखं वीर त्वयि सत्यपराक्रमे ।</s-l><s-l>त्वया त्यक्ता गमिष्यामि बलं यत्र ततो ह्यहम् ॥ ५५ ॥</s-l></s-lg><s-lg><s-l>ततो भयं प्रादुरासीत्प्रह्रादस्य महात्मनः ।</s-l><s-l>अपृच्छत च तां भूयः क्व यासि कमलालये ॥ ५६ ॥</s-l></s-lg><s-lg><s-l>त्वं हि सत्यव्रता देवी लोकस्य परमेश्वरी ।</s-l><s-l>कश्चासौ ब्राह्मणश्रेष्ठस्तत्त्वमिच्छामि वेदितुम् ॥ ५७ ॥</s-l></s-lg><s-lg><s-l> श्रीरुवाच ।</s-l><s-l>स शक्रो ब्रह्मचारी च यस्त्वया चोपशिक्षितः ।</s-l><s-l>त्रैलोक्ये ते यदैश्वर्यं तत्तेनापहृतं प्रभो ॥ ५८ ॥</s-l></s-lg><s-lg><s-l>शीलेन हि त्वया लोकाः सर्वे धर्मज्ञ निर्जिताः ।</s-l><s-l>तद्विज्ञाय महेन्द्रेण तव शीलं हृतं प्रभो ॥ ५९ ॥</s-l></s-lg><s-lg><s-l>धर्मः सत्यं तथा वृत्तं बलं चैव तथा ह्यहम् ।</s-l><s-l>शीलमूला महाप्राज्ञ सदा नास्त्यत्र संशयः ॥ ६० ॥</s-l></s-lg><s-lg><s-l> भीष्म उवाच ।</s-l><s-l>एवमुक्त्वा गता तु श्रीस्ते च सर्वे युधिष्ठिर ।</s-l><s-l>दुर्योधनस्तु पितरं भूय एवाब्रवीदिदम् ॥ ६१ ॥</s-l></s-lg><s-lg><s-l>शीलस्य तत्त्वमिच्छामि वेत्तुं कौरवनन्दन ।</s-l><s-l>प्राप्यते च यथा शीलं तमुपायं वदस्व मे ॥ ६२ ॥</s-l></s-lg><s-lg><s-l> धृतराष्ट्र उवाच ।</s-l><s-l>सोपायं पूर्वमुद्दिष्टं प्रह्रादेन महात्मना ।</s-l><s-l>संक्षेपतस्तु शीलस्य शृणु प्राप्तिं नराधिप ॥ ६३ ॥</s-l></s-lg><s-lg><s-l>अद्रोहः सर्वभूतेषु कर्मणा मनसा गिरा ।</s-l><s-l>अनुग्रहश्च दानं च शीलमेतत्प्रशस्यते ॥ ६४ ॥</s-l></s-lg><s-lg><s-l>यदन्येषां हितं न स्यादात्मनः कर्म पौरुषम् ।</s-l><s-l>अपत्रपेत वा येन न तत्कुर्यात्कथंचन ॥ ६५ ॥</s-l></s-lg><s-lg><s-l>तत्तु कर्म तथा कुर्याद्येन श्लाघेत संसदि ।</s-l><s-l>एतच्छीलं समासेन कथितं कुरुसत्तम ॥ ६६ ॥</s-l></s-lg><s-lg><s-l>यद्यप्यशीला नृपते प्राप्नुवन्ति क्वचिच्छ्रियम् ।</s-l><s-l>न भुञ्जते चिरं तात समूलाश्च पतन्ति ते ॥ ६७ ॥</s-l></s-lg><s-lg><s-l>एतद्विदित्वा तत्त्वेन शीलवान्भव पुत्रक ।</s-l><s-l>यदीच्छसि श्रियं तात सुविशिष्टां युधिष्ठिरात् ॥ ६८ ॥</s-l></s-lg><s-lg><s-l> भीष्म उवाच ।</s-l><s-l>एतत्कथितवान्पुत्रे धृतराष्ट्रो नराधिप ।</s-l><s-l>एतत्कुरुष्व कौन्तेय ततः प्राप्स्यसि तत्फलम् ॥ ६९ ॥</s-l></s-lg>