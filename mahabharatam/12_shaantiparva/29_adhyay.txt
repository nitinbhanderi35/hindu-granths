<s-lg><s-l> वैशंपायन उवाच ।</s-l><s-l>अव्याहरति कौन्तेये धर्मपुत्रे युधिष्ठिरे ।</s-l><s-l>गुडाकेशो हृषीकेशमभ्यभाषत पाण्डवः ॥ १ ॥</s-l></s-lg><s-lg><s-l>ज्ञातिशोकाभिसंतप्तो धर्मराजः परंतपः ।</s-l><s-l>एष शोकार्णवे मग्नस्तमाश्वासय माधव ॥ २ ॥</s-l></s-lg><s-lg><s-l>सर्वे स्म ते संशयिताः पुनरेव जनार्दन ।</s-l><s-l>अस्य शोकं महाबाहो प्रणाशयितुमर्हसि ॥ ३ ॥</s-l></s-lg><s-lg><s-l>एवमुक्तस्तु गोविन्दो विजयेन महात्मना ।</s-l><s-l>पर्यवर्तत राजानं पुण्डरीकेक्षणोऽच्युतः ॥ ४ ॥</s-l></s-lg><s-lg><s-l>अनतिक्रमणीयो हि धर्मराजस्य केशवः ।</s-l><s-l>बाल्यात्प्रभृति गोविन्दः प्रीत्या चाभ्यधिकोऽर्जुनात् ॥ ५ ॥</s-l></s-lg><s-lg><s-l>संप्रगृह्य महाबाहुर्भुजं चन्दनभूषितम् ।</s-l><s-l>शैलस्तम्भोपमं शौरिरुवाचाभिविनोदयन् ॥ ६ ॥</s-l></s-lg><s-lg><s-l>शुशुभे वदनं तस्य सुदंष्ट्रं चारुलोचनम् ।</s-l><s-l>व्याकोशमिव विस्पष्टं पद्मं सूर्यविबोधितम् ॥ ७ ॥</s-l></s-lg><s-lg><s-l>मा कृथाः पुरुषव्याघ्र शोकं त्वं गात्रशोषणम् ।</s-l><s-l>न हि ते सुलभा भूयो ये हतास्मिन्रणाजिरे ॥ ८ ॥</s-l></s-lg><s-lg><s-l>स्वप्नलब्धा यथा लाभा वितथाः प्रतिबोधने ।</s-l><s-l>एवं ते क्षत्रिया राजन्ये व्यतीता महारणे ॥ ९ ॥</s-l></s-lg><s-lg><s-l>सर्वे ह्यभिमुखाः शूरा विगता रणशोभिनः ।</s-l><s-l>नैषां कश्चित्पृष्ठतो वा पलायन्वापि पातितः ॥ १० ॥</s-l></s-lg><s-lg><s-l>सर्वे त्यक्त्वात्मनः प्राणान्युद्ध्वा वीरा महाहवे ।</s-l><s-l>शस्त्रपूता दिवं प्राप्ता न ताञ्शोचितुमर्हसि ॥ ११ ॥</s-l></s-lg><s-lg><s-l>अत्रैवोदाहरन्तीममितिहासं पुरातनम् ।</s-l><s-l>सृञ्जयं पुत्रशोकार्तं यथायं प्राह नारदः ॥ १२ ॥</s-l></s-lg><s-lg><s-l>सुखदुःखैरहं त्वं च प्रजाः सर्वाश्च सृञ्जय ।</s-l><s-l>अविमुक्तं चरिष्यामस्तत्र का परिदेवना ॥ १३ ॥</s-l></s-lg><s-lg><s-l>महाभाग्यं परं राज्ञां कीर्त्यमानं मया शृणु ।</s-l><s-l>गच्छावधानं नृपते ततो दुःखं प्रहास्यसि ॥ १४ ॥</s-l></s-lg><s-lg><s-l>मृतान्महानुभावांस्त्वं श्रुत्वैव तु महीपतीन् ।</s-l><s-l>श्रुत्वापनय संतापं शृणु विस्तरशश्च मे ॥ १५ ॥</s-l></s-lg><s-lg><s-l>आविक्षितं मरुत्तं मे मृतं सृञ्जय शुश्रुहि ।</s-l><s-l>यस्य सेन्द्राः सवरुणा बृहस्पतिपुरोगमाः ।</s-l><s-l>देवा विश्वसृजो राज्ञो यज्ञमीयुर्महात्मनः ॥ १६ ॥</s-l></s-lg><s-lg><s-l>यः स्पर्धामनयच्छक्रं देवराजं शतक्रतुम् ।</s-l><s-l>शक्रप्रियैषी यं विद्वान्प्रत्याचष्ट बृहस्पतिः ।</s-l><s-l>संवर्तो याजयामास यं पीडार्थं बृहस्पतेः ॥ १७ ॥</s-l></s-lg><s-lg><s-l>यस्मिन्प्रशासति सतां नृपतौ नृपसत्तम ।</s-l><s-l>अकृष्टपच्या पृथिवी विबभौ चैत्यमालिनी ॥ १८ ॥</s-l></s-lg><s-lg><s-l>आविक्षितस्य वै सत्रे विश्वे देवाः सभासदः ।</s-l><s-l>मरुतः परिवेष्टारः साध्याश्चासन्महात्मनः ॥ १९ ॥</s-l></s-lg><s-lg><s-l>मरुद्गणा मरुत्तस्य यत्सोममपिबन्त ते ।</s-l><s-l>देवान्मनुष्यान्गन्धर्वानत्यरिच्यन्त दक्षिणाः ॥ २० ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ २१ ॥</s-l></s-lg><s-lg><s-l>सुहोत्रं चेद्वैतिथिनं मृतं सृञ्जय शुश्रुम ।</s-l><s-l>यस्मै हिरण्यं ववृषे मघवान्परिवत्सरम् ॥ २२ ॥</s-l></s-lg><s-lg><s-l>सत्यनामा वसुमती यं प्राप्यासीज्जनाधिप ।</s-l><s-l>हिरण्यमवहन्नद्यस्तस्मिञ्जनपदेश्वरे ॥ २३ ॥</s-l></s-lg><s-lg><s-l>कूर्मान्कर्कटकान्नक्रान्मकराञ्शिंशुकानपि ।</s-l><s-l>नदीष्वपातयद्राजन्मघवा लोकपूजितः ॥ २४ ॥</s-l></s-lg><s-lg><s-l>हैरण्यान्पतितान्दृष्ट्वा मत्स्यान्मकरकच्छपान् ।</s-l><s-l>सहस्रशोऽथ शतशस्ततोऽस्मयत वैतिथिः ॥ २५ ॥</s-l></s-lg><s-lg><s-l>तद्धिरण्यमपर्यन्तमावृत्तं कुरुजाङ्गले ।</s-l><s-l>ईजानो वितते यज्ञे ब्राह्मणेभ्यः समाहितः ॥ २६ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ।</s-l><s-l>अदक्षिणमयज्वानं श्वैत्य संशाम्य मा शुचः ॥ २७ ॥</s-l></s-lg><s-lg><s-l>अङ्गं बृहद्रथं चैव मृतं शुश्रुम सृञ्जय ।</s-l><s-l>यः सहस्रं सहस्राणां श्वेतानश्वानवासृजत् ॥ २८ ॥</s-l></s-lg><s-lg><s-l>सहस्रं च सहस्राणां कन्या हेमविभूषिताः ।</s-l><s-l>ईजानो वितते यज्ञे दक्षिणामत्यकालयत् ॥ २९ ॥</s-l></s-lg><s-lg><s-l>शतं शतसहस्राणां वृषाणां हेममालिनाम् ।</s-l><s-l>गवां सहस्रानुचरं दक्षिणामत्यकालयत् ॥ ३० ॥</s-l></s-lg><s-lg><s-l>अङ्गस्य यजमानस्य तदा विष्णुपदे गिरौ ।</s-l><s-l>अमाद्यदिन्द्रः सोमेन दक्षिणाभिर्द्विजातयः ॥ ३१ ॥</s-l></s-lg><s-lg><s-l>यस्य यज्ञेषु राजेन्द्र शतसंख्येषु वै पुनः ।</s-l><s-l>देवान्मनुष्यान्गन्धर्वानत्यरिच्यन्त दक्षिणाः ॥ ३२ ॥</s-l></s-lg><s-lg><s-l>न जातो जनिता चान्यः पुमान्यस्तत्प्रदास्यति ।</s-l><s-l>यदङ्गः प्रददौ वित्तं सोमसंस्थासु सप्तसु ॥ ३३ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ ३४ ॥</s-l></s-lg><s-lg><s-l>शिबिमौशीनरं चैव मृतं शुश्रुम सृञ्जय ।</s-l><s-l>य इमां पृथिवीं कृत्स्नां चर्मवत्समवेष्टयत् ॥ ३५ ॥</s-l></s-lg><s-lg><s-l>महता रथघोषेण पृथिवीमनुनादयन् ।</s-l><s-l>एकच्छत्रां महीं चक्रे जैत्रेणैकरथेन यः ॥ ३६ ॥</s-l></s-lg><s-lg><s-l>यावदद्य गवाश्वं स्यादारण्यैः पशुभिः सह ।</s-l><s-l>तावतीः प्रददौ गाः स शिबिरौशीनरोऽध्वरे ॥ ३७ ॥</s-l></s-lg><s-lg><s-l>नोद्यन्तारं धुरं तस्य कंचिन्मेने प्रजापतिः ।</s-l><s-l>न भूतं न भविष्यन्तं सर्वराजसु भारत ।</s-l><s-l>अन्यत्रौशीनराच्छैब्याद्राजर्षेरिन्द्रविक्रमात् ॥ ३८ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ।</s-l><s-l>अदक्षिणमयज्वानं तं वै संशाम्य मा शुचः ॥ ३९ ॥</s-l></s-lg><s-lg><s-l>भरतं चैव दौःषन्तिं मृतं सृञ्जय शुश्रुम ।</s-l><s-l>शाकुन्तलिं महेष्वासं भूरिद्रविणतेजसम् ॥ ४० ॥</s-l></s-lg><s-lg><s-l>यो बद्ध्वा त्रिंशतो ह्यश्वान्देवेभ्यो यमुनामनु ।</s-l><s-l>सरस्वतीं विंशतिं च गङ्गामनु चतुर्दश ॥ ४१ ॥</s-l></s-lg><s-lg><s-l>अश्वमेधसहस्रेण राजसूयशतेन च ।</s-l><s-l>इष्टवान्स महातेजा दौःषन्तिर्भरतः पुरा ॥ ४२ ॥</s-l></s-lg><s-lg><s-l>भरतस्य महत्कर्म सर्वराजसु पार्थिवाः ।</s-l><s-l>खं मर्त्या इव बाहुभ्यां नानुगन्तुमशक्नुवन् ॥ ४३ ॥</s-l></s-lg><s-lg><s-l>परं सहस्राद्यो बद्ध्वा हयान्वेदीं विचित्य च ।</s-l><s-l>सहस्रं यत्र पद्मानां कण्वाय भरतो ददौ ॥ ४४ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ ४५ ॥</s-l></s-lg><s-lg><s-l>रामं दाशरथिं चैव मृतं शुश्रुम सृञ्जय ।</s-l><s-l>योऽन्वकम्पत वै नित्यं प्रजाः पुत्रानिवौरसान् ॥ ४६ ॥</s-l></s-lg><s-lg><s-l>विधवा यस्य विषये नानाथाः काश्चनाभवन् ।</s-l><s-l>सर्वस्यासीत्पितृसमो रामो राज्यं यदान्वशात् ॥ ४७ ॥</s-l></s-lg><s-lg><s-l>कालवर्षाश्च पर्जन्याः सस्यानि रसवन्ति च ।</s-l><s-l>नित्यं सुभिक्षमेवासीद्रामे राज्यं प्रशासति ॥ ४८ ॥</s-l></s-lg><s-lg><s-l>प्राणिनो नाप्सु मज्जन्ति नानर्थे पावकोऽदहत् ।</s-l><s-l>न व्यालजं भयं चासीद्रामे राज्यं प्रशासति ॥ ४९ ॥</s-l></s-lg><s-lg><s-l>आसन्वर्षसहस्राणि तथा पुत्रसहस्रिकाः ।</s-l><s-l>अरोगाः सर्वसिद्धार्थाः प्रजा रामे प्रशासति ॥ ५० ॥</s-l></s-lg><s-lg><s-l>नान्योन्येन विवादोऽभूत्स्त्रीणामपि कुतो नृणाम् ।</s-l><s-l>धर्मनित्याः प्रजाश्चासन्रामे राज्यं प्रशासति ॥ ५१ ॥</s-l></s-lg><s-lg><s-l>नित्यपुष्पफलाश्चैव पादपा निरुपद्रवाः ।</s-l><s-l>सर्वा द्रोणदुघा गावो रामे राज्यं प्रशासति ॥ ५२ ॥</s-l></s-lg><s-lg><s-l>स चतुर्दश वर्षाणि वने प्रोष्य महातपाः ।</s-l><s-l>दशाश्वमेधाञ्जारूथ्यानाजहार निरर्गलान् ॥ ५३ ॥</s-l></s-lg><s-lg><s-l>श्यामो युवा लोहिताक्षो मत्तवारणविक्रमः ।</s-l><s-l>दश वर्षसहस्राणि रामो राज्यमकारयत् ॥ ५४ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ ५५ ॥</s-l></s-lg><s-lg><s-l>भगीरथं च राजानं मृतं शुश्रुम सृञ्जय ।</s-l><s-l>यस्येन्द्रो वितते यज्ञे सोमं पीत्वा मदोत्कटः ॥ ५६ ॥</s-l></s-lg><s-lg><s-l>असुराणां सहस्राणि बहूनि सुरसत्तमः ।</s-l><s-l>अजयद्बाहुवीर्येण भगवान्पाकशासनः ॥ ५७ ॥</s-l></s-lg><s-lg><s-l>यः सहस्रं सहस्राणां कन्या हेमविभूषिताः ।</s-l><s-l>ईजानो वितते यज्ञे दक्षिणामत्यकालयत् ॥ ५८ ॥</s-l></s-lg><s-lg><s-l>सर्वा रथगताः कन्या रथाः सर्वे चतुर्युजः ।</s-l><s-l>रथे रथे शतं नागाः पद्मिनो हेममालिनः ॥ ५९ ॥</s-l></s-lg><s-lg><s-l>सहस्रमश्वा एकैकं हस्तिनं पृष्ठतोऽन्वयुः ।</s-l><s-l>गवां सहस्रमश्वेऽश्वे सहस्रं गव्यजाविकम् ॥ ६० ॥</s-l></s-lg><s-lg><s-l>उपह्वरे निवसतो यस्याङ्के निषसाद ह ।</s-l><s-l>गङ्गा भागीरथी तस्मादुर्वशी ह्यभवत्पुरा ॥ ६१ ॥</s-l></s-lg><s-lg><s-l>भूरिदक्षिणमिक्ष्वाकुं यजमानं भगीरथम् ।</s-l><s-l>त्रिलोकपथगा गङ्गा दुहितृत्वमुपेयुषी ॥ ६२ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ ६३ ॥</s-l></s-lg><s-lg><s-l>दिलीपं चैवैलविलं मृतं शुश्रुम सृञ्जय ।</s-l><s-l>यस्य कर्माणि भूरीणि कथयन्ति द्विजातयः ॥ ६४ ॥</s-l></s-lg><s-lg><s-l>इमां वै वसुसंपन्नां वसुधां वसुधाधिपः ।</s-l><s-l>ददौ तस्मिन्महायज्ञे ब्राह्मणेभ्यः समाहितः ॥ ६५ ॥</s-l></s-lg><s-lg><s-l>तस्येह यजमानस्य यज्ञे यज्ञे पुरोहितः ।</s-l><s-l>सहस्रं वारणान्हैमान्दक्षिणामत्यकालयत् ॥ ६६ ॥</s-l></s-lg><s-lg><s-l>यस्य यज्ञे महानासीद्यूपः श्रीमान्हिरण्मयः ।</s-l><s-l>तं देवाः कर्म कुर्वाणाः शक्रज्येष्ठा उपाश्रयन् ॥ ६७ ॥</s-l></s-lg><s-lg><s-l>चषालो यस्य सौवर्णस्तस्मिन्यूपे हिरण्मये ।</s-l><s-l>ननृतुर्देवगन्धर्वाः षट्सहस्राणि सप्तधा ॥ ६८ ॥</s-l></s-lg><s-lg><s-l>अवादयत्तत्र वीणां मध्ये विश्वावसुः स्वयम् ।</s-l><s-l>सर्वभूतान्यमन्यन्त मम वादयतीत्ययम् ॥ ६९ ॥</s-l></s-lg><s-lg><s-l>एतद्राज्ञो दिलीपस्य राजानो नानुचक्रिरे ।</s-l><s-l>यत्स्त्रियो हेमसंपन्नाः पथि मत्ताः स्म शेरते ॥ ७० ॥</s-l></s-lg><s-lg><s-l>राजानमुग्रधन्वानं दिलीपं सत्यवादिनम् ।</s-l><s-l>येऽपश्यन्सुमहात्मानं तेऽपि स्वर्गजितो नराः ॥ ७१ ॥</s-l></s-lg><s-lg><s-l>त्रयः शब्दा न जीर्यन्ते दिलीपस्य निवेशने ।</s-l><s-l>स्वाध्यायघोषो ज्याघोषो दीयतामिति चैव हि ॥ ७२ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ ७३ ॥</s-l></s-lg><s-lg><s-l>मान्धातारं यौवनाश्वं मृतं शुश्रुम सृञ्जय ।</s-l><s-l>यं देवा मरुतो गर्भं पितुः पार्श्वादपाहरन् ॥ ७४ ॥</s-l></s-lg><s-lg><s-l>संवृद्धो युवनाश्वस्य जठरे यो महात्मनः ।</s-l><s-l>पृषदाज्योद्भवः श्रीमांस्त्रिलोकविजयी नृपः ॥ ७५ ॥</s-l></s-lg><s-lg><s-l>यं दृष्ट्वा पितुरुत्सङ्गे शयानं देवरूपिणम् ।</s-l><s-l>अन्योन्यमब्रुवन्देवाः कमयं धास्यतीति वै ॥ ७६ ॥</s-l></s-lg><s-lg><s-l>मामेव धास्यतीत्येवमिन्द्रो अभ्यवपद्यत ।</s-l><s-l>मान्धातेति ततस्तस्य नाम चक्रे शतक्रतुः ॥ ७७ ॥</s-l></s-lg><s-lg><s-l>ततस्तु पयसो धारां पुष्टिहेतोर्महात्मनः ।</s-l><s-l>तस्यास्ये यौवनाश्वस्य पाणिरिन्द्रस्य चास्रवत् ॥ ७८ ॥</s-l></s-lg><s-lg><s-l>तं पिबन्पाणिमिन्द्रस्य समामह्ना व्यवर्धत ।</s-l><s-l>स आसीद्द्वादशसमो द्वादशाहेन पार्थिव ॥ ७९ ॥</s-l></s-lg><s-lg><s-l>तमियं पृथिवी सर्वा एकाह्ना समपद्यत ।</s-l><s-l>धर्मात्मानं महात्मानं शूरमिन्द्रसमं युधि ॥ ८० ॥</s-l></s-lg><s-lg><s-l>य आङ्गारं हि नृपतिं मरुत्तमसितं गयम् ।</s-l><s-l>अङ्गं बृहद्रथं चैव मान्धाता समरेऽजयत् ॥ ८१ ॥</s-l></s-lg><s-lg><s-l>यौवनाश्वो यदाङ्गारं समरे समयोधयत् ।</s-l><s-l>विस्फारैर्धनुषो देवा द्यौरभेदीति मेनिरे ॥ ८२ ॥</s-l></s-lg><s-lg><s-l>यतः सूर्य उदेति स्म यत्र च प्रतितिष्ठति ।</s-l><s-l>सर्वं तद्यौवनाश्वस्य मान्धातुः क्षेत्रमुच्यते ॥ ८३ ॥</s-l></s-lg><s-lg><s-l>अश्वमेधशतेनेष्ट्वा राजसूयशतेन च ।</s-l><s-l>अददाद्रोहितान्मत्स्यान्ब्राह्मणेभ्यो महीपतिः ॥ ८४ ॥</s-l></s-lg><s-lg><s-l>हैरण्यान्योजनोत्सेधानायतान्दशयोजनम् ।</s-l><s-l>अतिरिक्तान्द्विजातिभ्यो व्यभजन्नितरे जनाः ॥ ८५ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ ८६ ॥</s-l></s-lg><s-lg><s-l>ययातिं नाहुषं चैव मृतं शुश्रुम सृञ्जय ।</s-l><s-l>य इमां पृथिवीं सर्वां विजित्य सहसागराम् ॥ ८७ ॥</s-l></s-lg><s-lg><s-l>शम्यापातेनाभ्यतीयाद्वेदीभिश्चित्रयन्नृप ।</s-l><s-l>ईजानः क्रतुभिः पुण्यैः पर्यगच्छद्वसुंधराम् ॥ ८८ ॥</s-l></s-lg><s-lg><s-l>इष्ट्वा क्रतुसहस्रेण वाजिमेधशतेन च ।</s-l><s-l>तर्पयामास देवेन्द्रं त्रिभिः काञ्चनपर्वतैः ॥ ८९ ॥</s-l></s-lg><s-lg><s-l>व्यूढे देवासुरे युद्धे हत्वा दैतेयदानवान् ।</s-l><s-l>व्यभजत्पृथिवीं कृत्स्नां ययातिर्नहुषात्मजः ॥ ९० ॥</s-l></s-lg><s-lg><s-l>अन्तेषु पुत्रान्निक्षिप्य यदुद्रुह्युपुरोगमान् ।</s-l><s-l>पूरुं राज्येऽभिषिच्य स्वे सदारः प्रस्थितो वनम् ॥ ९१ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ ९२ ॥</s-l></s-lg><s-lg><s-l>अम्बरीषं च नाभागं मृतं शुश्रुम सृञ्जय ।</s-l><s-l>यं प्रजा वव्रिरे पुण्यं गोप्तारं नृपसत्तम ॥ ९३ ॥</s-l></s-lg><s-lg><s-l>यः सहस्रं सहस्राणां राज्ञामयुत याजिनाम् ।</s-l><s-l>ईजानो वितते यज्ञे ब्राह्मणेभ्यः समाहितः ॥ ९४ ॥</s-l></s-lg><s-lg><s-l>नैतत्पूर्वे जनाश्चक्रुर्न करिष्यन्ति चापरे ।</s-l><s-l>इत्यम्बरीषं नाभागमन्वमोदन्त दक्षिणाः ॥ ९५ ॥</s-l></s-lg><s-lg><s-l>शतं राजसहस्राणि शतं राजशतानि च ।</s-l><s-l>सर्वेऽश्वमेधैरीजानास्तेऽभ्ययुर्दक्षिणायनम् ॥ ९६ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ ९७ ॥</s-l></s-lg><s-lg><s-l>शशबिन्दुं चैत्ररथं मृतं शुश्रुम सृञ्जय ।</s-l><s-l>यस्य भार्यासहस्राणां शतमासीन्महात्मनः ॥ ९८ ॥</s-l></s-lg><s-lg><s-l>सहस्रं तु सहस्राणां यस्यासञ्शाशबिन्दवः ।</s-l><s-l>हिरण्यकवचाः सर्वे सर्वे चोत्तमधन्विनः ॥ ९९ ॥</s-l></s-lg><s-lg><s-l>शतं कन्या राजपुत्रमेकैकं पृष्ठतोऽन्वयुः ।</s-l><s-l>कन्यां कन्यां शतं नागा नागं नागं शतं रथाः ॥ १०० ॥</s-l></s-lg><s-lg><s-l>रथं रथं शतं चाश्वा देशजा हेममालिनः ।</s-l><s-l>अश्वमश्वं शतं गावो गां गां तद्वदजाविकम् ॥ १०१ ॥</s-l></s-lg><s-lg><s-l>एतद्धनमपर्यन्तमश्वमेधे महामखे ।</s-l><s-l>शशबिन्दुर्महाराज ब्राह्मणेभ्यः समादिशत् ॥ १०२ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ १०३ ॥</s-l></s-lg><s-lg><s-l>गयमामूर्तरयसं मृतं शुश्रुम सृञ्जय ।</s-l><s-l>यः स वर्षशतं राजा हुतशिष्टाशनोऽभवत् ॥ १०४ ॥</s-l></s-lg><s-lg><s-l>यस्मै वह्निर्वरान्प्रादात्ततो वव्रे वरान्गयः ।</s-l><s-l>ददतो मेऽक्षया चास्तु धर्मे श्रद्धा च वर्धताम् ॥ १०५ ॥</s-l></s-lg><s-lg><s-l>मनो मे रमतां सत्ये त्वत्प्रसादाद्धुताशन ।</s-l><s-l>लेभे च कामांस्तान्सर्वान्पावकादिति नः श्रुतम् ॥ १०६ ॥</s-l></s-lg><s-lg><s-l>दर्शेन पौर्णमासेन चातुर्मास्यैः पुनः पुनः ।</s-l><s-l>अयजत्स महातेजाः सहस्रं परिवत्सरान् ॥ १०७ ॥</s-l></s-lg><s-lg><s-l>शतं गवां सहस्राणि शतमश्वशतानि च ।</s-l><s-l>उत्थायोत्थाय वै प्रादात्सहस्रं परिवत्सरान् ॥ १०८ ॥</s-l></s-lg><s-lg><s-l>तर्पयामास सोमेन देवान्वित्तैर्द्विजानपि ।</s-l><s-l>पितॄन्स्वधाभिः कामैश्च स्त्रियः स्वाः पुरुषर्षभ ॥ १०९ ॥</s-l></s-lg><s-lg><s-l>सौवर्णां पृथिवीं कृत्वा दशव्यामां द्विरायताम् ।</s-l><s-l>दक्षिणामददद्राजा वाजिमेधमहामखे ॥ ११० ॥</s-l></s-lg><s-lg><s-l>यावत्यः सिकता राजन्गङ्गायाः पुरुषर्षभ ।</s-l><s-l>तावतीरेव गाः प्रादादामूर्तरयसो गयः ॥ १११ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ ११२ ॥</s-l></s-lg><s-lg><s-l>रन्तिदेवं च साङ्कृत्यं मृतं शुश्रुम सृञ्जय ।</s-l><s-l>सम्यगाराध्य यः शक्रं वरं लेभे महायशाः ॥ ११३ ॥</s-l></s-lg><s-lg><s-l>अन्नं च नो बहु भवेदतिथींश्च लभेमहि ।</s-l><s-l>श्रद्धा च नो मा व्यगमन्मा च याचिष्म कंचन ॥ ११४ ॥</s-l></s-lg><s-lg><s-l>उपातिष्ठन्त पशवः स्वयं तं संशितव्रतम् ।</s-l><s-l>ग्राम्यारण्या महात्मानं रन्तिदेवं यशस्विनम् ॥ ११५ ॥</s-l></s-lg><s-lg><s-l>महानदी चर्मराशेरुत्क्लेदात्सुस्रुवे यतः ।</s-l><s-l>ततश्चर्मण्वतीत्येवं विख्याता सा महानदी ॥ ११६ ॥</s-l></s-lg><s-lg><s-l>ब्राह्मणेभ्यो ददौ निष्कान्सदसि प्रतते नृपः ।</s-l><s-l>तुभ्यं तुभ्यं निष्कमिति यत्राक्रोशन्ति वै द्विजाः ।</s-l><s-l>सहस्रं तुभ्यमित्युक्त्वा ब्राह्मणान्स्म प्रपद्यते ॥ ११७ ॥</s-l></s-lg><s-lg><s-l>अन्वाहार्योपकरणं द्रव्योपकरणं च यत् ।</s-l><s-l>घटाः स्थाल्यः कटाहाश्च पात्र्यश्च पिठरा अपि ।</s-l><s-l>न तत्किंचिदसौवर्णं रन्तिदेवस्य धीमतः ॥ ११८ ॥</s-l></s-lg><s-lg><s-l>साङ्कृते रन्तिदेवस्य यां रात्रिमवसद्गृहे ।</s-l><s-l>आलभ्यन्त शतं गावः सहस्राणि च विंशतिः ॥ ११९ ॥</s-l></s-lg><s-lg><s-l>तत्र स्म सूदाः क्रोशन्ति सुमृष्टमणिकुण्डलाः ।</s-l><s-l>सूपभूयिष्ठमश्नीध्वं नाद्य मांसं यथा पुरा ॥ १२० ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ १२१ ॥</s-l></s-lg><s-lg><s-l>सगरं च महात्मानं मृतं शुश्रुम सृञ्जय ।</s-l><s-l>ऐक्ष्वाकं पुरुषव्याघ्रमतिमानुषविक्रमम् ॥ १२२ ॥</s-l></s-lg><s-lg><s-l>षष्टिः पुत्रसहस्राणि यं यान्तं पृष्ठतोऽन्वयुः ।</s-l><s-l>नक्षत्रराजं वर्षान्ते व्यभ्रे ज्योतिर्गणा इव ॥ १२३ ॥</s-l></s-lg><s-lg><s-l>एकच्छत्रा मही यस्य प्रणता ह्यभवत्पुरा ।</s-l><s-l>योऽश्वमेधसहस्रेण तर्पयामास देवताः ॥ १२४ ॥</s-l></s-lg><s-lg><s-l>यः प्रादात्काञ्चनस्तम्भं प्रासादं सर्वकाञ्चनम् ।</s-l><s-l>पूर्णं पद्मदलाक्षीणां स्त्रीणां शयनसंकुलम् ॥ १२५ ॥</s-l></s-lg><s-lg><s-l>द्विजातिभ्योऽनुरूपेभ्यः कामानुच्चावचांस्तथा ।</s-l><s-l>यस्यादेशेन तद्वित्तं व्यभजन्त द्विजातयः ॥ १२६ ॥</s-l></s-lg><s-lg><s-l>खानयामास यः कोपात्पृथिवीं सागराङ्किताम् ।</s-l><s-l>यस्य नाम्ना समुद्रश्च सागरत्वमुपागतः ॥ १२७ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ १२८ ॥</s-l></s-lg><s-lg><s-l>राजानं च पृथुं वैन्यं मृतं शुश्रुम सृञ्जय ।</s-l><s-l>यमभ्यषिञ्चन्संभूय महारण्ये महर्षयः ॥ १२९ ॥</s-l></s-lg><s-lg><s-l>प्रथयिष्यति वै लोकान्पृथुरित्येव शब्दितः ।</s-l><s-l>क्षताच्च नस्त्रायतीति स तस्मात्क्षत्रियः स्मृतः ॥ १३० ॥</s-l></s-lg><s-lg><s-l>पृथुं वैन्यं प्रजा दृष्ट्वा रक्ताः स्मेति यदब्रुवन् ।</s-l><s-l>ततो राजेति नामास्य अनुरागादजायत ॥ १३१ ॥</s-l></s-lg><s-lg><s-l>अकृष्टपच्या पृथिवी पुटके पुटके मधु ।</s-l><s-l>सर्वा द्रोणदुघा गावो वैन्यस्यासन्प्रशासतः ॥ १३२ ॥</s-l></s-lg><s-lg><s-l>अरोगाः सर्वसिद्धार्था मनुष्या अकुतोभयाः ।</s-l><s-l>यथाभिकाममवसन्क्षेत्रेषु च गृहेषु च ॥ १३३ ॥</s-l></s-lg><s-lg><s-l>आपः संस्तम्भिरे यस्य समुद्रस्य यियासतः ।</s-l><s-l>सरितश्चानुदीर्यन्त ध्वजसङ्गश्च नाभवत् ॥ १३४ ॥</s-l></s-lg><s-lg><s-l>हैरण्यांस्त्रिनलोत्सेधान्पर्वतानेकविंशतिम् ।</s-l><s-l>ब्राह्मणेभ्यो ददौ राजा योऽश्वमेधे महामखे ॥ १३५ ॥</s-l></s-lg><s-lg><s-l>स चेन्ममार सृञ्जय चतुर्भद्रतरस्त्वया ।</s-l><s-l>पुत्रात्पुण्यतरश्चैव मा पुत्रमनुतप्यथाः ॥ १३६ ॥</s-l></s-lg><s-lg><s-l>किं वै तूष्णीं ध्यायसि सृञ्जय त्वं न मे राजन्वाचमिमां शृणोषि ।</s-l><s-l>न चेन्मोघं विप्रलप्तं मयेदं पथ्यं मुमूर्षोरिव सम्यगुक्तम् ॥ १३७ ॥</s-l></s-lg><s-lg><s-l> सृञ्जय उवाच ।</s-l><s-l>शृणोमि ते नारद वाचमेतां विचित्रार्थां स्रजमिव पुण्यगन्धाम् ।</s-l><s-l>राजर्षीणां पुण्यकृतां महात्मनां कीर्त्या युक्तां शोकनिर्णाशनार्थम् ॥ १३८ ॥</s-l></s-lg><s-lg><s-l>न ते मोघं विप्रलप्तं महर्षे दृष्ट्वैव त्वां नारदाहं विशोकः ।</s-l><s-l>शुश्रूषे ते वचनं ब्रह्मवादिन्न ते तृप्याम्यमृतस्येव पानात् ॥ १३९ ॥</s-l></s-lg><s-lg><s-l>अमोघदर्शिन्मम चेत्प्रसादं सुताघदग्धस्य विभो प्रकुर्याः ।</s-l><s-l>मृतस्य संजीवनमद्य मे स्यात्तव प्रसादात्सुतसंगमश्च ॥ १४० ॥</s-l></s-lg><s-lg><s-l> नारद उवाच ।</s-l><s-l>यस्ते पुत्रो दयितोऽयं वियातः स्वर्णष्ठीवी यमदात्पर्वतस्ते ।</s-l><s-l>पुनस्ते तं पुत्रमहं ददामि हिरण्यनाभं वर्षसहस्रिणं च ॥ १४१ ॥</s-l></s-lg>