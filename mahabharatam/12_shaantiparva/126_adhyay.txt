<s-lg><s-l> भीष्म उवाच ।</s-l><s-l>ततस्तेषां समस्तानामृषीणामृषिसत्तमः ।</s-l><s-l>ऋषभो नाम विप्रर्षिः स्मयन्निव ततोऽब्रवीत् ॥ १ ॥</s-l></s-lg><s-lg><s-l>पुराहं राजशार्दूल तीर्थान्यनुचरन्प्रभो ।</s-l><s-l>समासादितवान्दिव्यं नरनारायणाश्रमम् ॥ २ ॥</s-l></s-lg><s-lg><s-l>यत्र सा बदरी रम्या ह्रदो वैहायसस्तथा ।</s-l><s-l>यत्र चाश्वशिरा राजन्वेदान्पठति शाश्वतान् ॥ ३ ॥</s-l></s-lg><s-lg><s-l>तस्मिन्सरसि कृत्वाहं विधिवत्तर्पणं पुरा ।</s-l><s-l>पितॄणां देवतानां च ततोऽऽश्रममियां तदा ॥ ४ ॥</s-l></s-lg><s-lg><s-l>रेमाते यत्र तौ नित्यं नरनारायणावृषी ।</s-l><s-l>अदूरादाश्रमं कंचिद्वासार्थमगमं ततः ॥ ५ ॥</s-l></s-lg><s-lg><s-l>ततश्चीराजिनधरं कृशमुच्चमतीव च ।</s-l><s-l>अद्राक्षमृषिमायान्तं तनुं नाम तपोनिधिम् ॥ ६ ॥</s-l></s-lg><s-lg><s-l>अन्यैर्नरैर्महाबाहो वपुषाष्टगुणान्वितम् ।</s-l><s-l>कृशता चापि राजर्षे न दृष्टा तादृशी क्वचित् ॥ ७ ॥</s-l></s-lg><s-lg><s-l>शरीरमपि राजेन्द्र तस्य कानिष्ठिकासमम् ।</s-l><s-l>ग्रीवा बाहू तथा पादौ केशाश्चाद्भुतदर्शनाः ॥ ८ ॥</s-l></s-lg><s-lg><s-l>शिरः कायानुरूपं च कर्णौ नेत्रे तथैव च ।</s-l><s-l>तस्य वाक्चैव चेष्टा च सामान्ये राजसत्तम ॥ ९ ॥</s-l></s-lg><s-lg><s-l>दृष्ट्वाहं तं कृशं विप्रं भीतः परमदुर्मनाः ।</s-l><s-l>पादौ तस्याभिवाद्याथ स्थितः प्राञ्जलिरग्रतः ॥ १० ॥</s-l></s-lg><s-lg><s-l>निवेद्य नाम गोत्रं च पितरं च नरर्षभ ।</s-l><s-l>प्रदिष्टे चासने तेन शनैरहमुपाविशम् ॥ ११ ॥</s-l></s-lg><s-lg><s-l>ततः स कथयामास कथा धर्मार्थसंहिताः ।</s-l><s-l>ऋषिमध्ये महाराज तत्र धर्मभृतां वरः ॥ १२ ॥</s-l></s-lg><s-lg><s-l>तस्मिंस्तु कथयत्येव राजा राजीवलोचनः ।</s-l><s-l>उपायाज्जवनैरश्वैः सबलः सावरोधनः ॥ १३ ॥</s-l></s-lg><s-lg><s-l>स्मरन्पुत्रमरण्ये वै नष्टं परमदुर्मनाः ।</s-l><s-l>भूरिद्युम्नपिता धीमान्रघुश्रेष्ठो महायशाः ॥ १४ ॥</s-l></s-lg><s-lg><s-l>इह द्रक्ष्यामि तं पुत्रं द्रक्ष्यामीहेति पार्थिवः ।</s-l><s-l>एवमाशाकृतो राजंश्चरन्वनमिदं पुरा ॥ १५ ॥</s-l></s-lg><s-lg><s-l>दुर्लभः स मया द्रष्टुं नूनं परमधार्मिकः ।</s-l><s-l>एकः पुत्रो महारण्ये नष्ट इत्यसकृत्तदा ॥ १६ ॥</s-l></s-lg><s-lg><s-l>दुर्लभः स मया द्रष्टुमाशा च महती मम ।</s-l><s-l>तया परीतगात्रोऽहं मुमूर्षुर्नात्र संशयः ॥ १७ ॥</s-l></s-lg><s-lg><s-l>एतच्छ्रुत्वा स भगवांस्तनुर्मुनिवरोत्तमः ।</s-l><s-l>अवाक्शिरा ध्यानपरो मुहूर्तमिव तस्थिवान् ॥ १८ ॥</s-l></s-lg><s-lg><s-l>तमनुध्यान्तमालक्ष्य राजा परमदुर्मनाः ।</s-l><s-l>उवाच वाक्यं दीनात्मा मन्दं मन्दमिवासकृत् ॥ १९ ॥</s-l></s-lg><s-lg><s-l>दुर्लभं किं नु विप्रर्षे आशायाश्चैव किं भवेत् ।</s-l><s-l>ब्रवीतु भगवानेतद्यदि गुह्यं न तन्मयि ॥ २० ॥</s-l></s-lg><s-lg><s-l>महर्षिर्भगवांस्तेन पूर्वमासीद्विमानितः ।</s-l><s-l>बालिशां बुद्धिमास्थाय मन्दभाग्यतयात्मनः ॥ २१ ॥</s-l></s-lg><s-lg><s-l>अर्थयन्कलशं राजन्काञ्चनं वल्कलानि च ।</s-l><s-l>निर्विण्णः स तु विप्रर्षिर्निराशः समपद्यत ॥ २२ ॥</s-l></s-lg><s-lg><s-l>एवमुक्त्वाभिवाद्याथ तमृषिं लोकपूजितम् ।</s-l><s-l>श्रान्तो न्यषीदद्धर्मात्मा यथा त्वं नरसत्तम ॥ २३ ॥</s-l></s-lg><s-lg><s-l>अर्घ्यं ततः समानीय पाद्यं चैव महानृषिः ।</s-l><s-l>आरण्यकेन विधिना राज्ञे सर्वं न्यवेदयत् ॥ २४ ॥</s-l></s-lg><s-lg><s-l>ततस्ते मुनयः सर्वे परिवार्य नरर्षभम् ।</s-l><s-l>उपाविशन्पुरस्कृत्य सप्तर्षय इव ध्रुवम् ॥ २५ ॥</s-l></s-lg><s-lg><s-l>अपृच्छंश्चैव ते तत्र राजानमपराजितम् ।</s-l><s-l>प्रयोजनमिदं सर्वमाश्रमस्य प्रवेशनम् ॥ २६ ॥</s-l></s-lg><s-lg><s-l> राजोवाच ।</s-l><s-l>वीरद्युम्न इति ख्यातो राजाहं दिक्षु विश्रुतः ।</s-l><s-l>भूरिद्युम्नं सुतं नष्टमन्वेष्टुं वनमागतः ॥ २७ ॥</s-l></s-lg><s-lg><s-l>एकपुत्रः स विप्राग्र्य बाल एव च सोऽनघ ।</s-l><s-l>न दृश्यते वने चास्मिंस्तमन्वेष्टुं चराम्यहम् ॥ २८ ॥</s-l></s-lg><s-lg><s-l> ऋषभ उवाच ।</s-l><s-l>एवमुक्ते तु वचने राज्ञा मुनिरधोमुखः ।</s-l><s-l>तूष्णीमेवाभवत्तत्र न च प्रत्युक्तवान्नृपम् ॥ २९ ॥</s-l></s-lg><s-lg><s-l>स हि तेन पुरा विप्रो राज्ञा नात्यर्थमानितः ।</s-l><s-l>आशाकृशं च राजेन्द्र तपो दीर्घं समास्थितः ॥ ३० ॥</s-l></s-lg><s-lg><s-l>प्रतिग्रहमहं राज्ञां न करिष्ये कथंचन ।</s-l><s-l>अन्येषां चैव वर्णानामिति कृत्वा धियं तदा ॥ ३१ ॥</s-l></s-lg><s-lg><s-l>आशा हि पुरुषं बालं लालापयति तस्थुषी ।</s-l><s-l>तामहं व्यपनेष्यामि इति कृत्वा व्यवस्थितः ॥ ३२ ॥</s-l></s-lg><s-lg><s-l> राजोवाच ।</s-l><s-l>आशायाः किं कृशत्वं च किं चेह भुवि दुर्लभम् ।</s-l><s-l>ब्रवीतु भगवानेतत्त्वं हि धर्मार्थदर्शिवान् ॥ ३३ ॥</s-l></s-lg><s-lg><s-l> ऋषभ उवाच ।</s-l><s-l>ततः संस्मृत्य तत्सर्वं स्मारयिष्यन्निवाब्रवीत् ।</s-l><s-l>राजानं भगवान्विप्रस्ततः कृशतनुस्तनुः ॥ ३४ ॥</s-l></s-lg><s-lg><s-l>कृशत्वे न समं राजन्नाशाया विद्यते नृप ।</s-l><s-l>तस्या वै दुर्लभत्वात्तु प्रार्थिताः पार्थिवा मया ॥ ३५ ॥</s-l></s-lg><s-lg><s-l> राजोवाच ।</s-l><s-l>कृशाकृशे मया ब्रह्मन्गृहीते वचनात्तव ।</s-l><s-l>दुर्लभत्वं च तस्यैव वेदवाक्यमिव द्विज ॥ ३६ ॥</s-l></s-lg><s-lg><s-l>संशयस्तु महाप्राज्ञ संजातो हृदये मम ।</s-l><s-l>तन्मे सत्तम तत्त्वेन वक्तुमर्हसि पृच्छतः ॥ ३७ ॥</s-l></s-lg><s-lg><s-l>त्वत्तः कृशतरं किं नु ब्रवीतु भगवानिदम् ।</s-l><s-l>यदि गुह्यं न ते विप्र लोकेऽस्मिन्किं नु दुर्लभम् ॥ ३८ ॥</s-l></s-lg><s-lg><s-l> कृशतनुरुवाच ।</s-l><s-l>दुर्लभोऽप्यथ वा नास्ति योऽर्थी धृतिमिवाप्नुयात् ।</s-l><s-l>सुदुर्लभतरस्तात योऽर्थिनं नावमन्यते ॥ ३९ ॥</s-l></s-lg><s-lg><s-l>संश्रुत्य नोपक्रियते परं शक्त्या यथार्हतः ।</s-l><s-l>सक्ता या सर्वभूतेषु साशा कृशतरी मया ॥ ४० ॥</s-l></s-lg><s-lg><s-l>एकपुत्रः पिता पुत्रे नष्टे वा प्रोषिते तथा ।</s-l><s-l>प्रवृत्तिं यो न जानाति साशा कृशतरी मया ॥ ४१ ॥</s-l></s-lg><s-lg><s-l>प्रसवे चैव नारीणां वृद्धानां पुत्रकारिता ।</s-l><s-l>तथा नरेन्द्र धनिनामाशा कृशतरी मया ॥ ४२ ॥</s-l></s-lg><s-lg><s-l> ऋषभ उवाच ।</s-l><s-l>एतच्छ्रुत्वा ततो राजन्स राजा सावरोधनः ।</s-l><s-l>संस्पृश्य पादौ शिरसा निपपात द्विजर्षभे ॥ ४३ ॥</s-l></s-lg><s-lg><s-l> राजोवाच ।</s-l><s-l>प्रसादये त्वा भगवन्पुत्रेणेच्छामि संगतिम् ।</s-l><s-l>वृणीष्व च वरं विप्र यमिच्छसि यथाविधि ॥ ४४ ॥</s-l></s-lg><s-lg><s-l> ऋषभ उवाच ।</s-l><s-l>अब्रवीच्च हि तं वाक्यं राजा राजीवलोचनः ।</s-l><s-l>सत्यमेतद्यथा विप्र त्वयोक्तं नास्त्यतो मृषा ॥ ४५ ॥</s-l></s-lg><s-lg><s-l>ततः प्रहस्य भगवांस्तनुर्धर्मभृतां वरः ।</s-l><s-l>पुत्रमस्यानयत्क्षिप्रं तपसा च श्रुतेन च ॥ ४६ ॥</s-l></s-lg><s-lg><s-l>तं समानाय्य पुत्रं तु तदोपालभ्य पार्थिवम् ।</s-l><s-l>आत्मानं दर्शयामास धर्मं धर्मभृतां वरः ॥ ४७ ॥</s-l></s-lg><s-lg><s-l>संदर्शयित्वा चात्मानं दिव्यमद्भुतदर्शनम् ।</s-l><s-l>विपाप्मा विगतक्रोधश्चचार वनमन्तिकात् ॥ ४८ ॥</s-l></s-lg><s-lg><s-l>एतद्दृष्टं मया राजंस्ततश्च वचनं श्रुतम् ।</s-l><s-l>आशामपनयस्वाशु ततः कृशतरीमिमाम् ॥ ४९ ॥</s-l></s-lg><s-lg><s-l> भीष्म उवाच ।</s-l><s-l>स तत्रोक्तो महाराज ऋषभेण महात्मना ।</s-l><s-l>सुमित्रोऽपनयत्क्षिप्रमाशां कृशतरीं तदा ॥ ५० ॥</s-l></s-lg><s-lg><s-l>एवं त्वमपि कौन्तेय श्रुत्वा वाणीमिमां मम ।</s-l><s-l>स्थिरो भव यथा राजन्हिमवानचलोत्तमः ॥ ५१ ॥</s-l></s-lg><s-lg><s-l>त्वं हि द्रष्टा च श्रोता च कृच्छ्रेष्वर्थकृतेष्विह ।</s-l><s-l>श्रुत्वा मम महाराज न संतप्तुमिहार्हसि ॥ ५२ ॥</s-l></s-lg>