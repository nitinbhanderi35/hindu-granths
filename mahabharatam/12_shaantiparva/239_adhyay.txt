<s-lg><s-l> शुक उवाच ।</s-l><s-l>अध्यात्मं विस्तरेणेह पुनरेव वदस्व मे ।</s-l><s-l>यदध्यात्मं यथा चेदं भगवन्नृषिसत्तम ॥ १ ॥</s-l></s-lg><s-lg><s-l> व्यास उवाच ।</s-l><s-l>अध्यात्मं यदिदं तात पुरुषस्येह विद्यते ।</s-l><s-l>तत्तेऽहं संप्रवक्ष्यामि तस्य व्याख्यामिमां शृणु ॥ २ ॥</s-l></s-lg><s-lg><s-l>भूमिरापस्तथा ज्योतिर्वायुराकाशमेव च ।</s-l><s-l>महाभूतानि भूतानां सागरस्योर्मयो यथा ॥ ३ ॥</s-l></s-lg><s-lg><s-l>प्रसार्येह यथाङ्गानि कूर्मः संहरते पुनः ।</s-l><s-l>तद्वन्महान्ति भूतानि यवीयःसु विकुर्वते ॥ ४ ॥</s-l></s-lg><s-lg><s-l>इति तन्मयमेवेदं सर्वं स्थावरजङ्गमम् ।</s-l><s-l>सर्गे च प्रलये चैव तस्मान्निर्दिश्यते तथा ॥ ५ ॥</s-l></s-lg><s-lg><s-l>महाभूतानि पञ्चैव सर्वभूतेषु भूतकृत् ।</s-l><s-l>अकरोत्तात वैषम्यं यस्मिन्यदनुपश्यति ॥ ६ ॥</s-l></s-lg><s-lg><s-l> शुक उवाच ।</s-l><s-l>अकरोद्यच्छरीरेषु कथं तदुपलक्षयेत् ।</s-l><s-l>इन्द्रियाणि गुणाः केचित्कथं तानुपलक्षयेत् ॥ ७ ॥</s-l></s-lg><s-lg><s-l> व्यास उवाच ।</s-l><s-l>एतत्ते वर्तयिष्यामि यथावदिह दर्शनम् ।</s-l><s-l>शृणु तत्त्वमिहैकाग्रो यथातत्त्वं यथा च तत् ॥ ८ ॥</s-l></s-lg><s-lg><s-l>शब्दः श्रोत्रं तथा खानि त्रयमाकाशसंभवम् ।</s-l><s-l>प्राणश्चेष्टा तथा स्पर्श एते वायुगुणास्त्रयः ॥ ९ ॥</s-l></s-lg><s-lg><s-l>रूपं चक्षुर्विपाकश्च त्रिधा ज्योतिर्विधीयते ।</s-l><s-l>रसोऽथ रसनं स्नेहो गुणास्त्वेते त्रयोऽम्भसाम् ॥ १० ॥</s-l></s-lg><s-lg><s-l>घ्रेयं घ्राणं शरीरं च भूमेरेते गुणास्त्रयः ।</s-l><s-l>एतावानिन्द्रियग्रामो व्याख्यातः पाञ्चभौतिकः ॥ ११ ॥</s-l></s-lg><s-lg><s-l>वायोः स्पर्शो रसोऽद्भ्यश्च ज्योतिषो रूपमुच्यते ।</s-l><s-l>आकाशप्रभवः शब्दो गन्धो भूमिगुणः स्मृतः ॥ १२ ॥</s-l></s-lg><s-lg><s-l>मनो बुद्धिश्च भावश्च त्रय एतेऽऽत्मयोनिजाः ।</s-l><s-l>न गुणानतिवर्तन्ते गुणेभ्यः परमा मताः ॥ १३ ॥</s-l></s-lg><s-lg><s-l>इन्द्रियाणि नरे पञ्च षष्ठं तु मन उच्यते ।</s-l><s-l>सप्तमीं बुद्धिमेवाहुः क्षेत्रज्ञं पुनरष्टमम् ॥ १४ ॥</s-l></s-lg><s-lg><s-l>चक्षुरालोचनायैव संशयं कुरुते मनः ।</s-l><s-l>बुद्धिरध्यवसानाय साक्षी क्षेत्रज्ञ उच्यते ॥ १५ ॥</s-l></s-lg><s-lg><s-l>रजस्तमश्च सत्त्वं च त्रय एते स्वयोनिजाः ।</s-l><s-l>समाः सर्वेषु भूतेषु तद्गुणेषूपलक्षयेत् ॥ १६ ॥</s-l></s-lg><s-lg><s-l>यथा कूर्म इहाङ्गानि प्रसार्य विनियच्छति ।</s-l><s-l>एवमेवेन्द्रियग्रामं बुद्धिः सृष्ट्वा नियच्छति ॥ १७ ॥</s-l></s-lg><s-lg><s-l>यदूर्ध्वं पादतलयोरवाङ्मूर्ध्नश्च पश्यति ।</s-l><s-l>एतस्मिन्नेव कृत्ये वै वर्तते बुद्धिरुत्तमा ॥ १८ ॥</s-l></s-lg><s-lg><s-l>गुणान्नेनीयते बुद्धिर्बुद्धिरेवेन्द्रियाण्यपि ।</s-l><s-l>मनःषष्ठानि सर्वाणि बुद्ध्यभावे कुतो गुणाः ॥ १९ ॥</s-l></s-lg><s-lg><s-l>तत्र यत्प्रीतिसंयुक्तं किंचिदात्मनि लक्षयेत् ।</s-l><s-l>प्रशान्तमिव संशुद्धं सत्त्वं तदुपधारयेत् ॥ २० ॥</s-l></s-lg><s-lg><s-l>यत्तु संतापसंयुक्तं काये मनसि वा भवेत् ।</s-l><s-l>रजः प्रवर्तकं तत्स्यात्सततं हारि देहिनाम् ॥ २१ ॥</s-l></s-lg><s-lg><s-l>यत्तु संमोहसंयुक्तमव्यक्तविषयं भवेत् ।</s-l><s-l>अप्रतर्क्यमविज्ञेयं तमस्तदुपधार्यताम् ॥ २२ ॥</s-l></s-lg><s-lg><s-l>प्रहर्षः प्रीतिरानन्दः साम्यं स्वस्थात्मचित्तता ।</s-l><s-l>अकस्माद्यदि वा कस्माद्वर्तते सात्त्विको गुणः ॥ २३ ॥</s-l></s-lg><s-lg><s-l>अभिमानो मृषावादो लोभो मोहस्तथाक्षमा ।</s-l><s-l>लिङ्गानि रजसस्तानि वर्तन्ते हेत्वहेतुतः ॥ २४ ॥</s-l></s-lg><s-lg><s-l>तथा मोहः प्रमादश्च तन्द्री निद्राप्रबोधिता ।</s-l><s-l>कथंचिदभिवर्तन्ते विज्ञेयास्तामसा गुणाः ॥ २५ ॥</s-l></s-lg>