<s-lg><s-l> गुरुरुवाच ।</s-l><s-l>रजसा साध्यते मोहस्तमसा च नरर्षभ ।</s-l><s-l>क्रोधलोभौ भयं दर्प एतेषां साधनाच्छुचिः ॥ १ ॥</s-l></s-lg><s-lg><s-l>परमं परमात्मानं देवमक्षयमव्ययम् ।</s-l><s-l>विष्णुमव्यक्तसंस्थानं विशन्ते देवसत्तमम् ॥ २ ॥</s-l></s-lg><s-lg><s-l>तस्य मायाविदग्धाङ्गा ज्ञानभ्रष्टा निराशिषः ।</s-l><s-l>मानवा ज्ञानसंमोहात्ततः कामं प्रयान्ति वै ॥ ३ ॥</s-l></s-lg><s-lg><s-l>कामात्क्रोधमवाप्याथ लोभमोहौ च मानवाः ।</s-l><s-l>मानदर्पादहंकारमहंकारात्ततः क्रियाः ॥ ४ ॥</s-l></s-lg><s-lg><s-l>क्रियाभिः स्नेहसंबन्धः स्नेहाच्छोकमनन्तरम् ।</s-l><s-l>सुखदुःखसमारम्भाज्जन्माजन्मकृतक्षणाः ॥ ५ ॥</s-l></s-lg><s-lg><s-l>जन्मतो गर्भवासं तु शुक्रशोणितसंभवम् ।</s-l><s-l>पुरीषमूत्रविक्लेदशोणितप्रभवाविलम् ॥ ६ ॥</s-l></s-lg><s-lg><s-l>तृष्णाभिभूतस्तैर्बद्धस्तानेवाभिपरिप्लवन् ।</s-l><s-l>संसारतन्त्रवाहिन्यस्तत्र बुध्येत योषितः ॥ ७ ॥</s-l></s-lg><s-lg><s-l>प्रकृत्या क्षेत्रभूतास्ता नराः क्षेत्रज्ञलक्षणाः ।</s-l><s-l>तस्मादेता विशेषेण नरोऽतीयुर्विपश्चितः ॥ ८ ॥</s-l></s-lg><s-lg><s-l>कृत्या ह्येता घोररूपा मोहयन्त्यविचक्षणान् ।</s-l><s-l>रजस्यन्तर्हिता मूर्तिरिन्द्रियाणां सनातनी ॥ ९ ॥</s-l></s-lg><s-lg><s-l>तस्मात्तर्षात्मकाद्रागाद्बीजाज्जायन्ति जन्तवः ।</s-l><s-l>स्वदेहजानस्वसंज्ञान्यद्वदङ्गात्कृमींस्त्यजेत् ।</s-l><s-l>स्वसंज्ञानस्वजांस्तद्वत्सुतसंज्ञान्कृमींस्त्यजेत् ॥ १० ॥</s-l></s-lg><s-lg><s-l>शुक्रतो रसतश्चैव स्नेहाज्जायन्ति जन्तवः ।</s-l><s-l>स्वभावात्कर्मयोगाद्वा तानुपेक्षेत बुद्धिमान् ॥ ११ ॥</s-l></s-lg><s-lg><s-l>रजस्तमसि पर्यस्तं सत्त्वं तमसि संस्थितम् ।</s-l><s-l>ज्ञानाधिष्ठानमज्ञानं बुद्ध्यहंकारलक्षणम् ॥ १२ ॥</s-l></s-lg><s-lg><s-l>तद्बीजं देहिनामाहुस्तद्बीजं जीवसंज्ञितम् ।</s-l><s-l>कर्मणा कालयुक्तेन संसारपरिवर्तकम् ॥ १३ ॥</s-l></s-lg><s-lg><s-l>रमत्ययं यथा स्वप्ने मनसा देहवानिव ।</s-l><s-l>कर्मगर्भैर्गुणैर्देही गर्भे तदुपपद्यते ॥ १४ ॥</s-l></s-lg><s-lg><s-l>कर्मणा बीजभूतेन चोद्यते यद्यदिन्द्रियम् ।</s-l><s-l>जायते तदहंकाराद्रागयुक्तेन चेतसा ॥ १५ ॥</s-l></s-lg><s-lg><s-l>शब्दरागाच्छ्रोत्रमस्य जायते भावितात्मनः ।</s-l><s-l>रूपरागात्तथा चक्षुर्घ्राणं गन्धचिकीर्षया ॥ १६ ॥</s-l></s-lg><s-lg><s-l>स्पर्शनेभ्यस्तथा वायुः प्राणापानव्यपाश्रयः ।</s-l><s-l>व्यानोदानौ समानश्च पञ्चधा देहयापना ॥ १७ ॥</s-l></s-lg><s-lg><s-l>संजातैर्जायते गात्रैः कर्मजैर्ब्रह्मणा वृतः ।</s-l><s-l>दुःखाद्यन्तैर्दुःखमध्यैर्नरः शारीरमानसैः ॥ १८ ॥</s-l></s-lg><s-lg><s-l>दुःखं विद्यादुपादानादभिमानाच्च वर्धते ।</s-l><s-l>त्यागात्तेभ्यो निरोधः स्यान्निरोधज्ञो विमुच्यते ॥ १९ ॥</s-l></s-lg><s-lg><s-l>इन्द्रियाणां रजस्येव प्रभवप्रलयावुभौ ।</s-l><s-l>परीक्ष्य संचरेद्विद्वान्यथावच्छास्त्रचक्षुषा ॥ २० ॥</s-l></s-lg><s-lg><s-l>ज्ञानेन्द्रियाणीन्द्रियार्थान्नोपसर्पन्त्यतर्षुलम् ।</s-l><s-l>ज्ञातैश्च कारणैर्देही न देहं पुनरर्हति ॥ २१ ॥</s-l></s-lg>