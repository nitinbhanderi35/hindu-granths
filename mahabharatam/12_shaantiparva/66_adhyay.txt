<s-lg><s-l> युधिष्ठिर उवाच ।</s-l><s-l>श्रुता मे कथिताः पूर्वैश्चत्वारो मानवाश्रमाः ।</s-l><s-l>व्याख्यानमेषामाचक्ष्व पृच्छतो मे पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>विदिताः सर्व एवेह धर्मास्तव युधिष्ठिर ।</s-l><s-l>यथा मम महाबाहो विदिताः साधुसंमताः ॥ २ ॥</s-l></s-lg><s-lg><s-l>यत्तु लिङ्गान्तरगतं पृच्छसे मां युधिष्ठिर ।</s-l><s-l>धर्मं धर्मभृतां श्रेष्ठ तन्निबोध नराधिप ॥ ३ ॥</s-l></s-lg><s-lg><s-l>सर्वाण्येतानि कौन्तेय विद्यन्ते मनुजर्षभ ।</s-l><s-l>साध्वाचारप्रवृत्तानां चातुराश्रम्यकर्मणाम् ॥ ४ ॥</s-l></s-lg><s-lg><s-l>अकामद्वेषयुक्तस्य दण्डनीत्या युधिष्ठिर ।</s-l><s-l>समेक्षिणश्च भूतेषु भैक्षाश्रमपदं भवेत् ॥ ५ ॥</s-l></s-lg><s-lg><s-l>वेत्त्यादानविसर्गं यो निग्रहानुग्रहौ तथा ।</s-l><s-l>यथोक्तवृत्तेर्वीरस्य क्षेमाश्रमपदं भवेत् ॥ ६ ॥</s-l></s-lg><s-lg><s-l>ज्ञातिसंबन्धिमित्राणि व्यापन्नानि युधिष्ठिर ।</s-l><s-l>समभ्युद्धरमाणस्य दीक्षाश्रमपदं भवेत् ॥ ७ ॥</s-l></s-lg><s-lg><s-l>आह्निकं भूतयज्ञांश्च पितृयज्ञांश्च मानुषान् ।</s-l><s-l>कुर्वतः पार्थ विपुलान्वन्याश्रमपदं भवेत् ॥ ८ ॥</s-l></s-lg><s-lg><s-l>पालनात्सर्वभूतानां स्वराष्ट्रपरिपालनात् ।</s-l><s-l>दीक्षा बहुविधा राज्ञो वन्याश्रमपदं भवेत् ॥ ९ ॥</s-l></s-lg><s-lg><s-l>वेदाध्ययननित्यत्वं क्षमाथाचार्यपूजनम् ।</s-l><s-l>तथोपाध्यायशुश्रूषा ब्रह्माश्रमपदं भवेत् ॥ १० ॥</s-l></s-lg><s-lg><s-l>अजिह्ममशठं मार्गं सेवमानस्य भारत ।</s-l><s-l>सर्वदा सर्वभूतेषु ब्रह्माश्रमपदं भवेत् ॥ ११ ॥</s-l></s-lg><s-lg><s-l>वानप्रस्थेषु विप्रेषु त्रैविद्येषु च भारत ।</s-l><s-l>प्रयच्छतोऽर्थान्विपुलान्वन्याश्रमपदं भवेत् ॥ १२ ॥</s-l></s-lg><s-lg><s-l>सर्वभूतेष्वनुक्रोशं कुर्वतस्तस्य भारत ।</s-l><s-l>आनृशंस्यप्रवृत्तस्य सर्वावस्थं पदं भवेत् ॥ १३ ॥</s-l></s-lg><s-lg><s-l>बालवृद्धेषु कौरव्य सर्वावस्थं युधिष्ठिर ।</s-l><s-l>अनुक्रोशं विदधतः सर्वावस्थं पदं भवेत् ॥ १४ ॥</s-l></s-lg><s-lg><s-l>बलात्कृतेषु भूतेषु परित्राणं कुरूद्वह ।</s-l><s-l>शरणागतेषु कौरव्य कुर्वन्गार्हस्थ्यमावसेत् ॥ १५ ॥</s-l></s-lg><s-lg><s-l>चराचराणां भूतानां रक्षामपि च सर्वशः ।</s-l><s-l>यथार्हपूजां च सदा कुर्वन्गार्हस्थ्यमावसेत् ॥ १६ ॥</s-l></s-lg><s-lg><s-l>ज्येष्ठानुज्येष्ठपत्नीनां भ्रातॄणां पुत्रनप्तृणाम् ।</s-l><s-l>निग्रहानुग्रहौ पार्थ गार्हस्थ्यमिति तत्तपः ॥ १७ ॥</s-l></s-lg><s-lg><s-l>साधूनामर्चनीयानां प्रजासु विदितात्मनाम् ।</s-l><s-l>पालनं पुरुषव्याघ्र गृहाश्रमपदं भवेत् ॥ १८ ॥</s-l></s-lg><s-lg><s-l>आश्रमस्थानि सर्वाणि यस्तु वेश्मनि भारत ।</s-l><s-l>आददीतेह भोज्येन तद्गार्हस्थ्यं युधिष्ठिर ॥ १९ ॥</s-l></s-lg><s-lg><s-l>यः स्थितः पुरुषो धर्मे धात्रा सृष्टे यथार्थवत् ।</s-l><s-l>आश्रमाणां स सर्वेषां फलं प्राप्नोत्यनुत्तमम् ॥ २० ॥</s-l></s-lg><s-lg><s-l>यस्मिन्न नश्यन्ति गुणाः कौन्तेय पुरुषे सदा ।</s-l><s-l>आश्रमस्थं तमप्याहुर्नरश्रेष्ठं युधिष्ठिर ॥ २१ ॥</s-l></s-lg><s-lg><s-l>स्थानमानं वयोमानं कुलमानं तथैव च ।</s-l><s-l>कुर्वन्वसति सर्वेषु ह्याश्रमेषु युधिष्ठिर ॥ २२ ॥</s-l></s-lg><s-lg><s-l>देशधर्मांश्च कौन्तेय कुलधर्मांस्तथैव च ।</s-l><s-l>पालयन्पुरुषव्याघ्र राजा सर्वाश्रमी भवेत् ॥ २३ ॥</s-l></s-lg><s-lg><s-l>काले विभूतिं भूतानामुपहारांस्तथैव च ।</s-l><s-l>अर्हयन्पुरुषव्याघ्र साधूनामाश्रमे वसेत् ॥ २४ ॥</s-l></s-lg><s-lg><s-l>दशधर्मगतश्चापि यो धर्मं प्रत्यवेक्षते ।</s-l><s-l>सर्वलोकस्य कौन्तेय राजा भवति सोऽऽश्रमी ॥ २५ ॥</s-l></s-lg><s-lg><s-l>ये धर्मकुशला लोके धर्मं कुर्वन्ति साधवः ।</s-l><s-l>पालिता यस्य विषये पादोंऽशस्तस्य भूपतेः ॥ २६ ॥</s-l></s-lg><s-lg><s-l>धर्मारामान्धर्मपरान्ये न रक्षन्ति मानवान् ।</s-l><s-l>पार्थिवाः पुरुषव्याघ्र तेषां पापं हरन्ति ते ॥ २७ ॥</s-l></s-lg><s-lg><s-l>ये च रक्षासहायाः स्युः पार्थिवानां युधिष्ठिर ।</s-l><s-l>ते चैवांशहराः सर्वे धर्मे परकृतेऽनघ ॥ २८ ॥</s-l></s-lg><s-lg><s-l>सर्वाश्रमपदे ह्याहुर्गार्हस्थ्यं दीप्तनिर्णयम् ।</s-l><s-l>पावनं पुरुषव्याघ्र यं वयं पर्युपास्महे ॥ २९ ॥</s-l></s-lg><s-lg><s-l>आत्मोपमस्तु भूतेषु यो वै भवति मानवः ।</s-l><s-l>न्यस्तदण्डो जितक्रोधः स प्रेत्य लभते सुखम् ॥ ३० ॥</s-l></s-lg><s-lg><s-l>धर्मोत्थिता सत्त्ववीर्या धर्मसेतुवटाकरा ।</s-l><s-l>त्यागवाताध्वगा शीघ्रा नौस्त्वा संतारयिष्यति ॥ ३१ ॥</s-l></s-lg><s-lg><s-l>यदा निवृत्तः सर्वस्मात्कामो योऽस्य हृदि स्थितः ।</s-l><s-l>तदा भवति सत्त्वस्थस्ततो ब्रह्म समश्नुते ॥ ३२ ॥</s-l></s-lg><s-lg><s-l>सुप्रसन्नस्तु भावेन योगेन च नराधिप ।</s-l><s-l>धर्मं पुरुषशार्दूल प्राप्स्यसे पालने रतः ॥ ३३ ॥</s-l></s-lg><s-lg><s-l>वेदाध्ययनशीलानां विप्राणां साधुकर्मणाम् ।</s-l><s-l>पालने यत्नमातिष्ठ सर्वलोकस्य चानघ ॥ ३४ ॥</s-l></s-lg><s-lg><s-l>वने चरति यो धर्ममाश्रमेषु च भारत ।</s-l><s-l>रक्षया तच्छतगुणं धर्मं प्राप्नोति पार्थिवः ॥ ३५ ॥</s-l></s-lg><s-lg><s-l>एष ते विविधो धर्मः पाण्डवश्रेष्ठ कीर्तितः ।</s-l><s-l>अनुतिष्ठ त्वमेनं वै पूर्वैर्दृष्टं सनातनम् ॥ ३६ ॥</s-l></s-lg><s-lg><s-l>चातुराश्रम्यमेकाग्रः चातुर्वर्ण्यं च पाण्डव ।</s-l><s-l>धर्मं पुरुषशार्दूल प्राप्स्यसे पालने रतः ॥ ३७ ॥</s-l></s-lg>