<s-lg><s-l> युधिष्ठिर उवाच ।</s-l><s-l>ब्राह्मणक्षत्रियविशां शूद्राणां च परंतप ।</s-l><s-l>धर्मो वृत्तं च वृत्तिश्च वृत्त्युपायफलानि च ॥ १ ॥</s-l></s-lg><s-lg><s-l>राज्ञां वृत्तं च कोशश्च कोशसंजननं महत् ।</s-l><s-l>अमात्यगुणवृद्धिश्च प्रकृतीनां च वर्धनम् ॥ २ ॥</s-l></s-lg><s-lg><s-l>षाड्गुण्यगुणकल्पश्च सेनानीतिस्तथैव च ।</s-l><s-l>दुष्टस्य च परिज्ञानमदुष्टस्य च लक्षणम् ॥ ३ ॥</s-l></s-lg><s-lg><s-l>समहीनाधिकानां च यथावल्लक्षणोच्चयः ।</s-l><s-l>मध्यमस्य च तुष्ट्यर्थं यथा स्थेयं विवर्धता ॥ ४ ॥</s-l></s-lg><s-lg><s-l>क्षीणसंग्रहवृत्तिश्च यथावत्संप्रकीर्तिता ।</s-l><s-l>लघुनादेशरूपेण ग्रन्थयोगेन भारत ॥ ५ ॥</s-l></s-lg><s-lg><s-l>विजिगीषोस्तथावृत्तमुक्तं चैव तथैव ते ।</s-l><s-l>गणानां वृत्तिमिच्छामि श्रोतुं मतिमतां वर ॥ ६ ॥</s-l></s-lg><s-lg><s-l>यथा गणाः प्रवर्धन्ते न भिद्यन्ते च भारत ।</s-l><s-l>अरीन्हि विजिगीषन्ते सुहृदः प्राप्नुवन्ति च ॥ ७ ॥</s-l></s-lg><s-lg><s-l>भेदमूलो विनाशो हि गणानामुपलभ्यते ।</s-l><s-l>मन्त्रसंवरणं दुःखं बहूनामिति मे मतिः ॥ ८ ॥</s-l></s-lg><s-lg><s-l>एतदिच्छाम्यहं श्रोतुं निखिलेन परंतप ।</s-l><s-l>यथा च ते न भिद्येरंस्तच्च मे ब्रूहि पार्थिव ॥ ९ ॥</s-l></s-lg><s-lg><s-l> भीष्म उवाच ।</s-l><s-l>गणानां च कुलानां च राज्ञां च भरतर्षभ ।</s-l><s-l>वैरसंदीपनावेतौ लोभामर्षौ जनाधिप ॥ १० ॥</s-l></s-lg><s-lg><s-l>लोभमेको हि वृणुते ततोऽमर्षमनन्तरम् ।</s-l><s-l>तौ क्षयव्ययसंयुक्तावन्योन्यजनिताश्रयौ ॥ ११ ॥</s-l></s-lg><s-lg><s-l>चारमन्त्रबलादानैः सामदानविभेदनैः ।</s-l><s-l>क्षयव्ययभयोपायैः कर्शयन्तीतरेतरम् ॥ १२ ॥</s-l></s-lg><s-lg><s-l>तत्र दानेन भिद्यन्ते गणाः संघातवृत्तयः ।</s-l><s-l>भिन्ना विमनसः सर्वे गच्छन्त्यरिवशं भयात् ॥ १३ ॥</s-l></s-lg><s-lg><s-l>भेदाद्गणा विनश्यन्ति भिन्नाः सूपजपाः परैः ।</s-l><s-l>तस्मात्संघातयोगेषु प्रयतेरन्गणाः सदा ॥ १४ ॥</s-l></s-lg><s-lg><s-l>अर्था ह्येवाधिगम्यन्ते संघातबलपौरुषात् ।</s-l><s-l>बाह्याश्च मैत्रीं कुर्वन्ति तेषु संघातवृत्तिषु ॥ १५ ॥</s-l></s-lg><s-lg><s-l>ज्ञानवृद्धान्प्रशंसन्तः शुश्रूषन्तः परस्परम् ।</s-l><s-l>विनिवृत्ताभिसंधानाः सुखमेधन्ति सर्वशः ॥ १६ ॥</s-l></s-lg><s-lg><s-l>धर्मिष्ठान्व्यवहारांश्च स्थापयन्तश्च शास्त्रतः ।</s-l><s-l>यथावत्संप्रवर्तन्तो विवर्धन्ते गणोत्तमाः ॥ १७ ॥</s-l></s-lg><s-lg><s-l>पुत्रान्भ्रातॄन्निगृह्णन्तो विनये च सदा रताः ।</s-l><s-l>विनीतांश्च प्रगृह्णन्तो विवर्धन्ते गणोत्तमाः ॥ १८ ॥</s-l></s-lg><s-lg><s-l>चारमन्त्रविधानेषु कोशसंनिचयेषु च ।</s-l><s-l>नित्ययुक्ता महाबाहो वर्धन्ते सर्वतो गणाः ॥ १९ ॥</s-l></s-lg><s-lg><s-l>प्राज्ञाञ्शूरान्महेष्वासान्कर्मसु स्थिरपौरुषान् ।</s-l><s-l>मानयन्तः सदा युक्ता विवर्धन्ते गणा नृप ॥ २० ॥</s-l></s-lg><s-lg><s-l>द्रव्यवन्तश्च शूराश्च शस्त्रज्ञाः शास्त्रपारगाः ।</s-l><s-l>कृच्छ्रास्वापत्सु संमूढान्गणानुत्तारयन्ति ते ॥ २१ ॥</s-l></s-lg><s-lg><s-l>क्रोधो भेदो भयो दण्डः कर्शनं निग्रहो वधः ।</s-l><s-l>नयन्त्यरिवशं सद्यो गणान्भरतसत्तम ॥ २२ ॥</s-l></s-lg><s-lg><s-l>तस्मान्मानयितव्यास्ते गणमुख्याः प्रधानतः ।</s-l><s-l>लोकयात्रा समायत्ता भूयसी तेषु पार्थिव ॥ २३ ॥</s-l></s-lg><s-lg><s-l>मन्त्रगुप्तिः प्रधानेषु चारश्चामित्रकर्शन ।</s-l><s-l>न गणाः कृत्स्नशो मन्त्रं श्रोतुमर्हन्ति भारत ॥ २४ ॥</s-l></s-lg><s-lg><s-l>गणमुख्यैस्तु संभूय कार्यं गणहितं मिथः ।</s-l><s-l>पृथग्गणस्य भिन्नस्य विमतस्य ततोऽन्यथा ।</s-l><s-l>अर्थाः प्रत्यवसीदन्ति तथानर्था भवन्ति च ॥ २५ ॥</s-l></s-lg><s-lg><s-l>तेषामन्योन्यभिन्नानां स्वशक्तिमनुतिष्ठताम् ।</s-l><s-l>निग्रहः पण्डितैः कार्यः क्षिप्रमेव प्रधानतः ॥ २६ ॥</s-l></s-lg><s-lg><s-l>कुलेषु कलहा जाताः कुलवृद्धैरुपेक्षिताः ।</s-l><s-l>गोत्रस्य राजन्कुर्वन्ति गणसंभेदकारिकाम् ॥ २७ ॥</s-l></s-lg><s-lg><s-l>आभ्यन्तरं भयं रक्ष्यं सुरक्ष्यं बाह्यतो भयम् ।</s-l><s-l>अभ्यन्तराद्भयं जातं सद्यो मूलं निकृन्तति ॥ २८ ॥</s-l></s-lg><s-lg><s-l>अकस्मात्क्रोधलोभाद्वा मोहाद्वापि स्वभावजात् ।</s-l><s-l>अन्योन्यं नाभिभाषन्ते तत्पराभवलक्षणम् ॥ २९ ॥</s-l></s-lg><s-lg><s-l>जात्या च सदृशाः सर्वे कुलेन सदृशास्तथा ।</s-l><s-l>न तु शौर्येण बुद्ध्या वा रूपद्रव्येण वा पुनः ॥ ३० ॥</s-l></s-lg><s-lg><s-l>भेदाच्चैव प्रमादाच्च नाम्यन्ते रिपुभिर्गणाः ।</s-l><s-l>तस्मात्संघातमेवाहुर्गणानां शरणं महत् ॥ ३१ ॥</s-l></s-lg>