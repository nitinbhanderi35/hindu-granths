<s-lg><s-l> युधिष्ठिर उवाच ।</s-l><s-l>चातुराश्रम्य उक्तोऽत्र चातुर्वर्ण्यस्तथैव च ।</s-l><s-l>राष्ट्रस्य यत्कृत्यतमं तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>राष्ट्रस्यैतत्कृत्यतमं राज्ञ एवाभिषेचनम् ।</s-l><s-l>अनिन्द्रमबलं राष्ट्रं दस्यवोऽभिभवन्ति च ॥ २ ॥</s-l></s-lg><s-lg><s-l>अराजकेषु राष्ट्रेषु धर्मो न व्यवतिष्ठते ।</s-l><s-l>परस्परं च खादन्ति सर्वथा धिगराजकम् ॥ ३ ॥</s-l></s-lg><s-lg><s-l>इन्द्रमेनं प्रवृणुते यद्राजानमिति श्रुतिः ।</s-l><s-l>यथैवेन्द्रस्तथा राजा संपूज्यो भूतिमिच्छता ॥ ४ ॥</s-l></s-lg><s-lg><s-l>नाराजकेषु राष्ट्रेषु वस्तव्यमिति वैदिकम् ।</s-l><s-l>नाराजकेषु राष्ट्रेषु हव्यमग्निर्वहत्यपि ॥ ५ ॥</s-l></s-lg><s-lg><s-l>अथ चेदभिवर्तेत राज्यार्थी बलवत्तरः ।</s-l><s-l>अराजकानि राष्ट्राणि हतराजानि वा पुनः ॥ ६ ॥</s-l></s-lg><s-lg><s-l>प्रत्युद्गम्याभिपूज्यः स्यादेतदत्र सुमन्त्रितम् ।</s-l><s-l>न हि पापात्पापतरमस्ति किंचिदराजकात् ॥ ७ ॥</s-l></s-lg><s-lg><s-l>स चेत्समनुपश्येत समग्रं कुशलं भवेत् ।</s-l><s-l>बलवान्हि प्रकुपितः कुर्यान्निःशेषतामपि ॥ ८ ॥</s-l></s-lg><s-lg><s-l>भूयांसं लभते क्लेशं या गौर्भवति दुर्दुहा ।</s-l><s-l>सुदुहा या तु भवति नैव तां क्लेशयन्त्युत ॥ ९ ॥</s-l></s-lg><s-lg><s-l>यदतप्तं प्रणमति न तत्संतापयन्त्युत ।</s-l><s-l>यच्च स्वयं नतं दारु न तत्संनामयन्त्यपि ॥ १० ॥</s-l></s-lg><s-lg><s-l>एतयोपमया धीरः संनमेत बलीयसे ।</s-l><s-l>इन्द्राय स प्रणमते नमते यो बलीयसे ॥ ११ ॥</s-l></s-lg><s-lg><s-l>तस्माद्राजैव कर्तव्यः सततं भूतिमिच्छता ।</s-l><s-l>न धनार्थो न दारार्थस्तेषां येषामराजकम् ॥ १२ ॥</s-l></s-lg><s-lg><s-l>प्रीयते हि हरन्पापः परवित्तमराजके ।</s-l><s-l>यदास्य उद्धरन्त्यन्ये तदा राजानमिच्छति ॥ १३ ॥</s-l></s-lg><s-lg><s-l>पापा अपि तदा क्षेमं न लभन्ते कदाचन ।</s-l><s-l>एकस्य हि द्वौ हरतो द्वयोश्च बहवोऽपरे ॥ १४ ॥</s-l></s-lg><s-lg><s-l>अदासः क्रियते दासो ह्रियन्ते च बलात्स्त्रियः ।</s-l><s-l>एतस्मात्कारणाद्देवाः प्रजापालान्प्रचक्रिरे ॥ १५ ॥</s-l></s-lg><s-lg><s-l>राजा चेन्न भवेल्लोके पृथिव्यां दण्डधारकः ।</s-l><s-l>शूले मत्स्यानिवापक्ष्यन्दुर्बलान्बलवत्तराः ॥ १६ ॥</s-l></s-lg><s-lg><s-l>अराजकाः प्रजाः पूर्वं विनेशुरिति नः श्रुतम् ।</s-l><s-l>परस्परं भक्षयन्तो मत्स्या इव जले कृशान् ॥ १७ ॥</s-l></s-lg><s-lg><s-l>ताः समेत्य ततश्चक्रुः समयानिति नः श्रुतम् ।</s-l><s-l>वाक्क्रूरो दण्डपुरुषो यश्च स्यात्पारदारिकः ।</s-l><s-l>यश्च न स्वमथादद्यात्त्याज्या नस्तादृशा इति ॥ १८ ॥</s-l></s-lg><s-lg><s-l>विश्वासनार्थं वर्णानां सर्वेषामविशेषतः ।</s-l><s-l>तास्तथा समयं कृत्वा समये नावतस्थिरे ॥ १९ ॥</s-l></s-lg><s-lg><s-l>सहितास्तास्तदा जग्मुरसुखार्ताः पितामहम् ।</s-l><s-l>अनीश्वरा विनश्यामो भगवन्नीश्वरं दिश ॥ २० ॥</s-l></s-lg><s-lg><s-l>यं पूजयेम संभूय यश्च नः परिपालयेत् ।</s-l><s-l>ताभ्यो मनुं व्यादिदेश मनुर्नाभिननन्द ताः ॥ २१ ॥</s-l></s-lg><s-lg><s-l> मनुरुवाच ।</s-l><s-l>बिभेमि कर्मणः क्रूराद्राज्यं हि भृशदुष्करम् ।</s-l><s-l>विशेषतो मनुष्येषु मिथ्यावृत्तिषु नित्यदा ॥ २२ ॥</s-l></s-lg><s-lg><s-l> भीष्म उवाच ।</s-l><s-l>तमब्रुवन्प्रजा मा भैः कर्मणैनो गमिष्यति ।</s-l><s-l>पशूनामधिपञ्चाशद्धिरण्यस्य तथैव च ।</s-l><s-l>धान्यस्य दशमं भागं दास्यामः कोशवर्धनम् ॥ २३ ॥</s-l></s-lg><s-lg><s-l>मुख्येन शस्त्रपत्रेण ये मनुष्याः प्रधानतः ।</s-l><s-l>भवन्तं तेऽनुयास्यन्ति महेन्द्रमिव देवताः ॥ २४ ॥</s-l></s-lg><s-lg><s-l>स त्वं जातबलो राजन्दुष्प्रधर्षः प्रतापवान् ।</s-l><s-l>सुखे धास्यसि नः सर्वान्कुबेर इव नैरृतान् ॥ २५ ॥</s-l></s-lg><s-lg><s-l>यं च धर्मं चरिष्यन्ति प्रजा राज्ञा सुरक्षिताः ।</s-l><s-l>चतुर्थं तस्य धर्मस्य त्वत्संस्थं नो भविष्यति ॥ २६ ॥</s-l></s-lg><s-lg><s-l>तेन धर्मेण महता सुखलब्धेन भावितः ।</s-l><s-l>पाह्यस्मान्सर्वतो राजन्देवानिव शतक्रतुः ॥ २७ ॥</s-l></s-lg><s-lg><s-l>विजयायाशु निर्याहि प्रतपन्रश्मिमानिव ।</s-l><s-l>मानं विधम शत्रूणां धर्मो जयतु नः सदा ॥ २८ ॥</s-l></s-lg><s-lg><s-l>स निर्ययौ महातेजा बलेन महता वृतः ।</s-l><s-l>महाभिजनसंपन्नस्तेजसा प्रज्वलन्निव ॥ २९ ॥</s-l></s-lg><s-lg><s-l>तस्य तां महिमां दृष्ट्वा महेन्द्रस्येव देवताः ।</s-l><s-l>अपतत्रसिरे सर्वे स्वधर्मे च दधुर्मनः ॥ ३० ॥</s-l></s-lg><s-lg><s-l>ततो महीं परिययौ पर्जन्य इव वृष्टिमान् ।</s-l><s-l>शमयन्सर्वतः पापान्स्वकर्मसु च योजयन् ॥ ३१ ॥</s-l></s-lg><s-lg><s-l>एवं ये भूतिमिच्छेयुः पृथिव्यां मानवाः क्वचित् ।</s-l><s-l>कुर्यू राजानमेवाग्रे प्रजानुग्रहकारणात् ॥ ३२ ॥</s-l></s-lg><s-lg><s-l>नमस्येयुश्च तं भक्त्या शिष्या इव गुरुं सदा ।</s-l><s-l>देवा इव सहस्राक्षं प्रजा राजानमन्तिके ॥ ३३ ॥</s-l></s-lg><s-lg><s-l>सत्कृतं स्वजनेनेह परोऽपि बहु मन्यते ।</s-l><s-l>स्वजनेन त्ववज्ञातं परे परिभवन्त्युत ॥ ३४ ॥</s-l></s-lg><s-lg><s-l>राज्ञः परैः परिभवः सर्वेषामसुखावहः ।</s-l><s-l>तस्माच्छत्रं च पत्रं च वासांस्याभरणानि च ॥ ३५ ॥</s-l></s-lg><s-lg><s-l>भोजनान्यथ पानानि राज्ञे दद्युर्गृहाणि च ।</s-l><s-l>आसनानि च शय्याश्च सर्वोपकरणानि च ॥ ३६ ॥</s-l></s-lg><s-lg><s-l>गुप्तात्मा स्याद्दुराधर्षः स्मितपूर्वाभिभाषिता ।</s-l><s-l>आभाषितश्च मधुरं प्रतिभाषेत मानवान् ॥ ३७ ॥</s-l></s-lg><s-lg><s-l>कृतज्ञो दृढभक्तिः स्यात्संविभागी जितेन्द्रियः ।</s-l><s-l>ईक्षितः प्रतिवीक्षेत मृदु चर्जु च वल्गु च ॥ ३८ ॥</s-l></s-lg>