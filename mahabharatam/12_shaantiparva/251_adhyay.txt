<s-lg><s-l> युधिष्ठिर उवाच ।</s-l><s-l>इमे वै मानवाः सर्वे धर्मं प्रति विशङ्किताः ।</s-l><s-l>कोऽयं धर्मः कुतो धर्मस्तन्मे ब्रूहि पितामह ॥ १ ॥</s-l></s-lg><s-lg><s-l>धर्मो न्वयमिहार्थः किममुत्रार्थोऽपि वा भवेत् ।</s-l><s-l>उभयार्थोऽपि वा धर्मस्तन्मे ब्रूहि पितामह ॥ २ ॥</s-l></s-lg><s-lg><s-l> भीष्म उवाच ।</s-l><s-l>सदाचारः स्मृतिर्वेदास्त्रिविधं धर्मलक्षणम् ।</s-l><s-l>चतुर्थमर्थमित्याहुः कवयो धर्मलक्षणम् ॥ ३ ॥</s-l></s-lg><s-lg><s-l>अपि ह्युक्तानि कर्माणि व्यवस्यन्त्युत्तरावरे ।</s-l><s-l>लोकयात्रार्थमेवेह धर्मस्य नियमः कृतः ।</s-l><s-l>उभयत्र सुखोदर्क इह चैव परत्र च ॥ ४ ॥</s-l></s-lg><s-lg><s-l>अलब्ध्वा निपुणं धर्मं पापः पापे प्रसज्जति ।</s-l><s-l>न च पापकृतः पापान्मुच्यन्ते केचिदापदि ॥ ५ ॥</s-l></s-lg><s-lg><s-l>अपापवादी भवति यदा भवति धर्मवित् ।</s-l><s-l>धर्मस्य निष्ठा स्वाचारस्तमेवाश्रित्य भोत्स्यसे ॥ ६ ॥</s-l></s-lg><s-lg><s-l>यदाधर्मसमाविष्टो धनं गृह्णाति तस्करः ।</s-l><s-l>रमते निर्हरन्स्तेनः परवित्तमराजके ॥ ७ ॥</s-l></s-lg><s-lg><s-l>यदास्य तद्धरन्त्यन्ये तदा राजानमिच्छति ।</s-l><s-l>तदा तेषां स्पृहयते ये वै तुष्टाः स्वकैर्धनैः ॥ ८ ॥</s-l></s-lg><s-lg><s-l>अभीतः शुचिरभ्येति राजद्वारमशङ्कितः ।</s-l><s-l>न हि दुश्चरितं किंचिदन्तरात्मनि पश्यति ॥ ९ ॥</s-l></s-lg><s-lg><s-l>सत्यस्य वचनं साधु न सत्याद्विद्यते परम् ।</s-l><s-l>सत्येन विधृतं सर्वं सर्वं सत्ये प्रतिष्ठितम् ॥ १० ॥</s-l></s-lg><s-lg><s-l>अपि पापकृतो रौद्राः सत्यं कृत्वा पृथक्पृथक् ।</s-l><s-l>अद्रोहमविसंवादं प्रवर्तन्ते तदाश्रयाः ।</s-l><s-l>ते चेन्मिथोऽधृतिं कुर्युर्विनश्येयुरसंशयम् ॥ ११ ॥</s-l></s-lg><s-lg><s-l>न हर्तव्यं परधनमिति धर्मः सनातनः ।</s-l><s-l>मन्यन्ते बलवन्तस्तं दुर्बलैः संप्रवर्तितम् ।</s-l><s-l>यदा नियतिदौर्बल्यमथैषामेव रोचते ॥ १२ ॥</s-l></s-lg><s-lg><s-l>न ह्यत्यन्तं बलयुता भवन्ति सुखिनोऽपि वा ।</s-l><s-l>तस्मादनार्जवे बुद्धिर्न कार्या ते कथंचन ॥ १३ ॥</s-l></s-lg><s-lg><s-l>असाधुभ्योऽस्य न भयं न चोरेभ्यो न राजतः ।</s-l><s-l>न किंचित्कस्यचित्कुर्वन्निर्भयः शुचिरावसेत् ॥ १४ ॥</s-l></s-lg><s-lg><s-l>सर्वतः शङ्कते स्तेनो मृगो ग्राममिवेयिवान् ।</s-l><s-l>बहुधाचरितं पापमन्यत्रैवानुपश्यति ॥ १५ ॥</s-l></s-lg><s-lg><s-l>मुदितः शुचिरभ्येति सर्वतो निर्भयः सदा ।</s-l><s-l>न हि दुश्चरितं किंचिदात्मनोऽन्येषु पश्यति ॥ १६ ॥</s-l></s-lg><s-lg><s-l>दातव्यमित्ययं धर्म उक्तो भूतहिते रतैः ।</s-l><s-l>तं मन्यन्ते धनयुताः कृपणैः संप्रवर्तितम् ॥ १७ ॥</s-l></s-lg><s-lg><s-l>यदा नियतिकार्पण्यमथैषामेव रोचते ।</s-l><s-l>न ह्यत्यन्तं धनवन्तो भवन्ति सुखिनोऽपि वा ॥ १८ ॥</s-l></s-lg><s-lg><s-l>यदन्यैर्विहितं नेच्छेदात्मनः कर्म पूरुषः ।</s-l><s-l>न तत्परेषु कुर्वीत जानन्नप्रियमात्मनः ॥ १९ ॥</s-l></s-lg><s-lg><s-l>योऽन्यस्य स्यादुपपतिः स कं किं वक्तुमर्हति ।</s-l><s-l>यदन्यस्तस्य तत्कुर्यान्न मृष्येदिति मे मतिः ॥ २० ॥</s-l></s-lg><s-lg><s-l>जीवितुं यः स्वयं चेच्छेत्कथं सोऽन्यं प्रघातयेत् ।</s-l><s-l>यद्यदात्मन इच्छेत तत्परस्यापि चिन्तयेत् ॥ २१ ॥</s-l></s-lg><s-lg><s-l>अतिरिक्तैः संविभजेद्भोगैरन्यानकिंचनान् ।</s-l><s-l>एतस्मात्कारणाद्धात्रा कुसीदं संप्रवर्तितम् ॥ २२ ॥</s-l></s-lg><s-lg><s-l>यस्मिंस्तु देवाः समये संतिष्ठेरंस्तथा भवेत् ।</s-l><s-l>अथ चेल्लाभसमये स्थितिर्धर्मेऽपि शोभना ॥ २३ ॥</s-l></s-lg><s-lg><s-l>सर्वं प्रियाभ्युपगतं धर्ममाहुर्मनीषिणः ।</s-l><s-l>पश्यैतं लक्षणोद्देशं धर्माधर्मे युधिष्ठिर ॥ २४ ॥</s-l></s-lg><s-lg><s-l>लोकसंग्रहसंयुक्तं विधात्रा विहितं पुरा ।</s-l><s-l>सूक्ष्मधर्मार्थनियतं सतां चरितमुत्तमम् ॥ २५ ॥</s-l></s-lg><s-lg><s-l>धर्मलक्षणमाख्यातमेतत्ते कुरुसत्तम ।</s-l><s-l>तस्मादनार्जवे बुद्धिर्न कार्या ते कथंचन ॥ २६ ॥</s-l></s-lg>