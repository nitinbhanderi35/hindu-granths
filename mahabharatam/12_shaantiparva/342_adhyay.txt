<s-lg><s-l> ब्राह्मण उवाच ।</s-l><s-l>समुत्पन्नाभिधानोऽस्मि वाङ्माधुर्येण तेऽनघ ।</s-l><s-l>मित्रतामभिपन्नस्त्वां किंचिद्वक्ष्यामि तच्छृणु ॥ १ ॥</s-l></s-lg><s-lg><s-l>गृहस्थधर्मं विप्रेन्द्र कृत्वा पुत्रगतं त्वहम् ।</s-l><s-l>धर्मं परमकं कुर्यां को हि मार्गो भवेद्द्विज ॥ २ ॥</s-l></s-lg><s-lg><s-l>अहमात्मानमात्मस्थमेक एवात्मनि स्थितः ।</s-l><s-l>कर्तुं काङ्क्षामि नेच्छामि बद्धः साधारणैर्गुणैः ॥ ३ ॥</s-l></s-lg><s-lg><s-l>यावदेवानतीतं मे वयः पुत्रफलाश्रितम् ।</s-l><s-l>तावदिच्छामि पाथेयमादातुं पारलौकिकम् ॥ ४ ॥</s-l></s-lg><s-lg><s-l>अस्मिन्हि लोकसंताने परं पारमभीप्सतः ।</s-l><s-l>उत्पन्ना मे मतिरियं कुतो धर्ममयः प्लवः ॥ ५ ॥</s-l></s-lg><s-lg><s-l>समुह्यमानानि निशम्य लोके निर्यात्यमानानि च सात्त्विकानि ।</s-l><s-l>दृष्ट्वा च धर्मध्वजकेतुमालां प्रकीर्यमाणामुपरि प्रजानाम् ॥ ६ ॥</s-l></s-lg><s-lg><s-l>न मे मनो रज्यति भोगकाले दृष्ट्वा यतीन्प्रार्थयतः परत्र ।</s-l><s-l>तेनातिथे बुद्धिबलाश्रयेण धर्मार्थतत्त्वे विनियुङ्क्ष्व मां त्वम् ॥ ७ ॥</s-l></s-lg><s-lg><s-l> भीष्म उवाच ।</s-l><s-l>सोऽतिथिर्वचनं तस्य श्रुत्वा धर्माभिलाषिणः ।</s-l><s-l>प्रोवाच वचनं श्लक्ष्णं प्राज्ञो मधुरया गिरा ॥ ८ ॥</s-l></s-lg><s-lg><s-l>अहमप्यत्र मुह्यामि ममाप्येष मनोरथः ।</s-l><s-l>न च संनिश्चयं यामि बहुद्वारे त्रिविष्टपे ॥ ९ ॥</s-l></s-lg><s-lg><s-l>केचिन्मोक्षं प्रशंसन्ति केचिद्यज्ञफलं द्विजाः ।</s-l><s-l>वानप्रस्थाश्रमं केचिद्गार्हस्थ्यं केचिदाश्रिताः ॥ १० ॥</s-l></s-lg><s-lg><s-l>राजधर्माश्रयं केचित्केचिदात्मफलाश्रयम् ।</s-l><s-l>गुरुचर्याश्रयं केचित्केचिद्वाक्यं यमाश्रयम् ॥ ११ ॥</s-l></s-lg><s-lg><s-l>मातरं पितरं केचिच्छुश्रूषन्तो दिवं गताः ।</s-l><s-l>अहिंसया परे स्वर्गं सत्येन च तथा परे ॥ १२ ॥</s-l></s-lg><s-lg><s-l>आहवेऽभिमुखाः केचिन्निहताः स्विद्दिवं गताः ।</s-l><s-l>केचिदुञ्छव्रतैः सिद्धाः स्वर्गमार्गसमाश्रिताः ॥ १३ ॥</s-l></s-lg><s-lg><s-l>केचिदध्ययने युक्ता वेदव्रतपराः शुभाः ।</s-l><s-l>बुद्धिमन्तो गताः स्वर्गं तुष्टात्मानो जितेन्द्रियाः ॥ १४ ॥</s-l></s-lg><s-lg><s-l>आर्जवेनापरे युक्ता निहतानार्जवैर्जनैः ।</s-l><s-l>ऋजवो नाकपृष्ठे वै शुद्धात्मानः प्रतिष्ठिताः ॥ १५ ॥</s-l></s-lg><s-lg><s-l>एवं बहुविधैर्लोके धर्मद्वारैरनावृतैः ।</s-l><s-l>ममापि मतिराविग्ना मेघलेखेव वायुना ॥ १६ ॥</s-l></s-lg>