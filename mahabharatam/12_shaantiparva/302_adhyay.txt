<s-lg><s-l> याज्ञवल्क्य उवाच ।</s-l><s-l>एते प्रधानस्य गुणास्त्रयः पुरुषसत्तम ।</s-l><s-l>कृत्स्नस्य चैव जगतस्तिष्ठन्त्यनपगाः सदा ॥ १ ॥</s-l></s-lg><s-lg><s-l>शतधा सहस्रधा चैव तथा शतसहस्रधा ।</s-l><s-l>कोटिशश्च करोत्येष प्रत्यगात्मानमात्मना ॥ २ ॥</s-l></s-lg><s-lg><s-l>सात्त्विकस्योत्तमं स्थानं राजसस्येह मध्यमम् ।</s-l><s-l>तामसस्याधमं स्थानं प्राहुरध्यात्मचिन्तकाः ॥ ३ ॥</s-l></s-lg><s-lg><s-l>केवलेनेह पुण्येन गतिमूर्ध्वामवाप्नुयात् ।</s-l><s-l>पुण्यपापेन मानुष्यमधर्मेणाप्यधोगतिम् ॥ ४ ॥</s-l></s-lg><s-lg><s-l>द्वंद्वमेषां त्रयाणां तु संनिपातं च तत्त्वतः ।</s-l><s-l>सत्त्वस्य रजसश्चैव तमसश्च शृणुष्व मे ॥ ५ ॥</s-l></s-lg><s-lg><s-l>सत्त्वस्य तु रजो दृष्टं रजसश्च तमस्तथा ।</s-l><s-l>तमसश्च तथा सत्त्वं सत्त्वस्याव्यक्तमेव च ॥ ६ ॥</s-l></s-lg><s-lg><s-l>अव्यक्तसत्त्वसंयुक्तो देवलोकमवाप्नुयात् ।</s-l><s-l>रजःसत्त्वसमायुक्तो मनुष्येषूपपद्यते ॥ ७ ॥</s-l></s-lg><s-lg><s-l>रजस्तमोभ्यां संयुक्तस्तिर्यग्योनिषु जायते ।</s-l><s-l>रजस्तामससत्त्वैश्च युक्तो मानुष्यमाप्नुयात् ॥ ८ ॥</s-l></s-lg><s-lg><s-l>पुण्यपापवियुक्तानां स्थानमाहुर्मनीषिणाम् ।</s-l><s-l>शाश्वतं चाव्ययं चैव अक्षरं चाभयं च यत् ॥ ९ ॥</s-l></s-lg><s-lg><s-l>ज्ञानिनां संभवं श्रेष्ठं स्थानमव्रणमच्युतम् ।</s-l><s-l>अतीन्द्रियमबीजं च जन्ममृत्युतमोनुदम् ॥ १० ॥</s-l></s-lg><s-lg><s-l>अव्यक्तस्थं परं यत्तत्पृष्टस्तेऽहं नराधिप ।</s-l><s-l>स एष प्रकृतिष्ठो हि तस्थुरित्यभिधीयते ॥ ११ ॥</s-l></s-lg><s-lg><s-l>अचेतनश्चैष मतः प्रकृतिस्थश्च पार्थिव ।</s-l><s-l>एतेनाधिष्ठितश्चैव सृजते संहरत्यपि ॥ १२ ॥</s-l></s-lg><s-lg><s-l> जनक उवाच ।</s-l><s-l>अनादिनिधनावेतावुभावेव महामुने ।</s-l><s-l>अमूर्तिमन्तावचलावप्रकम्प्यौ च निर्व्रणौ ॥ १३ ॥</s-l></s-lg><s-lg><s-l>अग्राह्यावृषिशार्दूल कथमेको ह्यचेतनः ।</s-l><s-l>चेतनावांस्तथा चैकः क्षेत्रज्ञ इति भाषितः ॥ १४ ॥</s-l></s-lg><s-lg><s-l>त्वं हि विप्रेन्द्र कार्त्स्न्येन मोक्षधर्ममुपाससे ।</s-l><s-l>साकल्यं मोक्षधर्मस्य श्रोतुमिच्छामि तत्त्वतः ॥ १५ ॥</s-l></s-lg><s-lg><s-l>अस्तित्वं केवलत्वं च विनाभावं तथैव च ।</s-l><s-l>तथैवोत्क्रमणस्थानं देहिनोऽपि वियुज्यतः ॥ १६ ॥</s-l></s-lg><s-lg><s-l>कालेन यद्धि प्राप्नोति स्थानं तद्ब्रूहि मे द्विज ।</s-l><s-l>सांख्यज्ञानं च तत्त्वेन पृथग्योगं तथैव च ॥ १७ ॥</s-l></s-lg><s-lg><s-l>अरिष्टानि च तत्त्वेन वक्तुमर्हसि सत्तम ।</s-l><s-l>विदितं सर्वमेतत्ते पाणावामलकं यथा ॥ १८ ॥</s-l></s-lg>