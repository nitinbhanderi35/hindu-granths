<s-lg><s-l> युधिष्ठिर उवाच ।</s-l><s-l>कथं राजा प्रजा रक्षेन्न च किंचित्प्रतापयेत् ।</s-l><s-l>पृच्छामि त्वां सतां श्रेष्ठ तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>द्युमत्सेनस्य संवादं राज्ञा सत्यवता सह ॥ २ ॥</s-l></s-lg><s-lg><s-l>अव्याहृतं व्याजहार सत्यवानिति नः श्रुतम् ।</s-l><s-l>वधाय नीयमानेषु पितुरेवानुशासनात् ॥ ३ ॥</s-l></s-lg><s-lg><s-l>अधर्मतां याति धर्मो यात्यधर्मश्च धर्मताम् ।</s-l><s-l>वधो नाम भवेद्धर्मो नैतद्भवितुमर्हति ॥ ४ ॥</s-l></s-lg><s-lg><s-l> द्युमत्सेन उवाच ।</s-l><s-l>अथ चेदवधो धर्मो धर्मः को जातु चिद्भवेत् ।</s-l><s-l>दस्यवश्चेन्न हन्येरन्सत्यवन्संकरो भवेत् ॥ ५ ॥</s-l></s-lg><s-lg><s-l>ममेदमिति नास्यैतत्प्रवर्तेत कलौ युगे ।</s-l><s-l>लोकयात्रा न चैव स्यादथ चेद्वेत्थ शंस नः ॥ ६ ॥</s-l></s-lg><s-lg><s-l> सत्यवानुवाच ।</s-l><s-l>सर्व एव त्रयो वर्णाः कार्या ब्राह्मणबन्धनाः ।</s-l><s-l>धर्मपाशनिबद्धानामल्पो व्यपचरिष्यति ॥ ७ ॥</s-l></s-lg><s-lg><s-l>यो यस्तेषामपचरेत्तमाचक्षीत वै द्विजः ।</s-l><s-l>अयं मे न शृणोतीति तस्मिन्राजा प्रधारयेत् ॥ ८ ॥</s-l></s-lg><s-lg><s-l>तत्त्वाभेदेन यच्छास्त्रं तत्कार्यं नान्यथा वधः ।</s-l><s-l>असमीक्ष्यैव कर्माणि नीतिशास्त्रं यथाविधि ॥ ९ ॥</s-l></s-lg><s-lg><s-l>दस्यून्हिनस्ति वै राजा भूयसो वाप्यनागसः ।</s-l><s-l>भार्या माता पिता पुत्रो हन्यते पुरुषे हते ।</s-l><s-l>परेणापकृते राजा तस्मात्सम्यक्प्रधारयेत् ॥ १० ॥</s-l></s-lg><s-lg><s-l>असाधुश्चैव पुरुषो लभते शीलमेकदा ।</s-l><s-l>साधोश्चापि ह्यसाधुभ्यो जायतेऽशोभना प्रजा ॥ ११ ॥</s-l></s-lg><s-lg><s-l>न मूलघातः कर्तव्यो नैष धर्मः सनातनः ।</s-l><s-l>अपि खल्ववधेनैव प्रायश्चित्तं विधीयते ॥ १२ ॥</s-l></s-lg><s-lg><s-l>उद्वेजनेन बन्धेन विरूपकरणेन च ।</s-l><s-l>वधदण्डेन ते क्लेश्या न पुरोऽहितसंपदा ॥ १३ ॥</s-l></s-lg><s-lg><s-l>यदा पुरोहितं वा ते पर्येयुः शरणैषिणः ।</s-l><s-l>करिष्यामः पुनर्ब्रह्मन्न पापमिति वादिनः ॥ १४ ॥</s-l></s-lg><s-lg><s-l>तदा विसर्गमर्हाः स्युरितीदं नृपशासनम् ।</s-l><s-l>बिभ्रद्दण्डाजिनं मुण्डो ब्राह्मणोऽर्हति वासनम् ॥ १५ ॥</s-l></s-lg><s-lg><s-l>गरीयांसो गरीयांसमपराधे पुनः पुनः ।</s-l><s-l>तथा विसर्गमर्हन्ति न यथा प्रथमे तथा ॥ १६ ॥</s-l></s-lg><s-lg><s-l> द्युमत्सेन उवाच ।</s-l><s-l>यत्र यत्रैव शक्येरन्संयन्तुं समये प्रजाः ।</s-l><s-l>स तावत्प्रोच्यते धर्मो यावन्न प्रतिलङ्घ्यते ॥ १७ ॥</s-l></s-lg><s-lg><s-l>अहन्यमानेषु पुनः सर्वमेव पराभवेत् ।</s-l><s-l>पूर्वे पूर्वतरे चैव सुशास्या अभवञ्जनाः ॥ १८ ॥</s-l></s-lg><s-lg><s-l>मृदवः सत्यभूयिष्ठा अल्पद्रोहाल्पमन्यवः ।</s-l><s-l>पुरा धिग्दण्ड एवासीद्वाग्दण्डस्तदनन्तरम् ॥ १९ ॥</s-l></s-lg><s-lg><s-l>आसीदादानदण्डोऽपि वधदण्डोऽद्य वर्तते ।</s-l><s-l>वधेनापि न शक्यन्ते नियन्तुमपरे जनाः ॥ २० ॥</s-l></s-lg><s-lg><s-l>नैव दस्युर्मनुष्याणां न देवानामिति श्रुतिः ।</s-l><s-l>न गन्धर्वपितॄणां च कः कस्येह न कश्चन ॥ २१ ॥</s-l></s-lg><s-lg><s-l>पद्मं श्मशानादादत्ते पिशाचाच्चापि दैवतम् ।</s-l><s-l>तेषु यः समयं कुर्यादज्ञेषु हतबुद्धिषु ॥ २२ ॥</s-l></s-lg><s-lg><s-l> सत्यवानुवाच ।</s-l><s-l>तान्न शक्नोषि चेत्साधून्परित्रातुमहिंसया ।</s-l><s-l>कस्यचिद्भूतभव्यस्य लाभेनान्तं तथा कुरु ॥ २३ ॥</s-l></s-lg><s-lg><s-l> द्युमत्सेन उवाच ।</s-l><s-l>राजानो लोकयात्रार्थं तप्यन्ते परमं तपः ।</s-l><s-l>अपत्रपन्ति तादृग्भ्यस्तथावृत्ता भवन्ति च ॥ २४ ॥</s-l></s-lg><s-lg><s-l>वित्रास्यमानाः सुकृतो न कामाद्घ्नन्ति दुष्कृतीन् ।</s-l><s-l>सुकृतेनैव राजानो भूयिष्ठं शासते प्रजाः ॥ २५ ॥</s-l></s-lg><s-lg><s-l>श्रेयसः श्रेयसीमेवं वृत्तिं लोकोऽनुवर्तते ।</s-l><s-l>सदैव हि गुरोर्वृत्तमनुवर्तन्ति मानवाः ॥ २६ ॥</s-l></s-lg><s-lg><s-l>आत्मानमसमाधाय समाधित्सति यः परान् ।</s-l><s-l>विषयेष्विन्द्रियवशं मानवाः प्रहसन्ति तम् ॥ २७ ॥</s-l></s-lg><s-lg><s-l>यो राज्ञो दम्भमोहेन किंचित्कुर्यादसांप्रतम् ।</s-l><s-l>सर्वोपायैर्नियम्यः स तथा पापान्निवर्तते ॥ २८ ॥</s-l></s-lg><s-lg><s-l>आत्मैवादौ नियन्तव्यो दुष्कृतं संनियच्छता ।</s-l><s-l>दण्डयेच्च महादण्डैरपि बन्धूननन्तरान् ॥ २९ ॥</s-l></s-lg><s-lg><s-l>यत्र वै पापकृत्क्लेश्यो न महद्दुःखमर्छति ।</s-l><s-l>वर्धन्ते तत्र पापानि धर्मो ह्रसति च ध्रुवम् ।</s-l><s-l>इति कारुण्यशीलस्तु विद्वान्वै ब्राह्मणोऽन्वशात् ॥ ३० ॥</s-l></s-lg><s-lg><s-l>इति चैवानुशिष्टोऽस्मि पूर्वैस्तात पितामहैः ।</s-l><s-l>आश्वासयद्भिः सुभृशमनुक्रोशात्तथैव च ॥ ३१ ॥</s-l></s-lg><s-lg><s-l>एतत्प्रथमकल्पेन राजा कृतयुगेऽभजत् ।</s-l><s-l>पादोनेनापि धर्मेण गच्छेत्त्रेतायुगे तथा ।</s-l><s-l>द्वापरे तु द्विपादेन पादेन त्वपरे युगे ॥ ३२ ॥</s-l></s-lg><s-lg><s-l>तथा कलियुगे प्राप्ते राज्ञां दुश्चरितेन ह ।</s-l><s-l>भवेत्कालविशेषेण कला धर्मस्य षोडशी ॥ ३३ ॥</s-l></s-lg><s-lg><s-l>अथ प्रथमकल्पेन सत्यवन्संकरो भवेत् ।</s-l><s-l>आयुः शक्तिं च कालं च निर्दिश्य तप आदिशेत् ॥ ३४ ॥</s-l></s-lg><s-lg><s-l>सत्याय हि यथा नेह जह्याद्धर्मफलं महत् ।</s-l><s-l>भूतानामनुकम्पार्थं मनुः स्वायंभुवोऽब्रवीत् ॥ ३५ ॥</s-l></s-lg>