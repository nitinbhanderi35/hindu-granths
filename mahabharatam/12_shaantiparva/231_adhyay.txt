<s-lg><s-l> भीष्म उवाच ।</s-l><s-l>इत्युक्तोऽभिप्रशस्यैतत्परमर्षेस्तु शासनम् ।</s-l><s-l>मोक्षधर्मार्थसंयुक्तमिदं प्रष्टुं प्रचक्रमे ॥ १ ॥</s-l></s-lg><s-lg><s-l> शुक उवाच ।</s-l><s-l>प्रजावाञ्श्रोत्रियो यज्वा वृद्धः प्रज्ञोऽनसूयकः ।</s-l><s-l>अनागतमनैतिह्यं कथं ब्रह्माधिगच्छति ॥ २ ॥</s-l></s-lg><s-lg><s-l>तपसा ब्रह्मचर्येण सर्वत्यागेन मेधया ।</s-l><s-l>सांख्ये वा यदि वा योगे एतत्पृष्टोऽभिधत्स्व मे ॥ ३ ॥</s-l></s-lg><s-lg><s-l>मनसश्चेन्द्रियाणां चाप्यैकाग्र्यं समवाप्यते ।</s-l><s-l>येनोपायेन पुरुषैस्तच्च व्याख्यातुमर्हसि ॥ ४ ॥</s-l></s-lg><s-lg><s-l> व्यास उवाच ।</s-l><s-l>नान्यत्र विद्यातपसोर्नान्यत्रेन्द्रियनिग्रहात् ।</s-l><s-l>नान्यत्र सर्वसंत्यागात्सिद्धिं विन्दति कश्चन ॥ ५ ॥</s-l></s-lg><s-lg><s-l>महाभूतानि सर्वाणि पूर्वसृष्टिः स्वयंभुवः ।</s-l><s-l>भूयिष्ठं प्राणभृद्ग्रामे निविष्टानि शरीरिषु ॥ ६ ॥</s-l></s-lg><s-lg><s-l>भूमेर्देहो जलात्सारो ज्योतिषश्चक्षुषी स्मृते ।</s-l><s-l>प्राणापानाश्रयो वायुः खेष्वाकाशं शरीरिणाम् ॥ ७ ॥</s-l></s-lg><s-lg><s-l>क्रान्ते विष्णुर्बले शक्रः कोष्ठेऽग्निर्भुक्तमर्छति ।</s-l><s-l>कर्णयोः प्रदिशः श्रोत्रे जिह्वायां वाक्सरस्वती ॥ ८ ॥</s-l></s-lg><s-lg><s-l>कर्णौ त्वक्चक्षुषी जिह्वा नासिका चैव पञ्चमी ।</s-l><s-l>दर्शनानीन्द्रियोक्तानि द्वाराण्याहारसिद्धये ॥ ९ ॥</s-l></s-lg><s-lg><s-l>शब्दं स्पर्शं तथा रूपं रसं गन्धं च पञ्चमम् ।</s-l><s-l>इन्द्रियाणि पृथक्त्वर्थान्मनसो दर्शयन्त्युत ॥ १० ॥</s-l></s-lg><s-lg><s-l>इन्द्रियाणि मनो युङ्क्ते वश्यान्यन्तेव वाजिनः ।</s-l><s-l>मनश्चापि सदा युङ्क्ते भूतात्मा हृदयाश्रितः ॥ ११ ॥</s-l></s-lg><s-lg><s-l>इन्द्रियाणां तथैवेषां सर्वेषामीश्वरं मनः ।</s-l><s-l>नियमे च विसर्गे च भूतात्मा मनसस्तथा ॥ १२ ॥</s-l></s-lg><s-lg><s-l>इन्द्रियाणीन्द्रियार्थाश्च स्वभावश्चेतना मनः ।</s-l><s-l>प्राणापानौ च जीवश्च नित्यं देहेषु देहिनाम् ॥ १३ ॥</s-l></s-lg><s-lg><s-l>आश्रयो नास्ति सत्त्वस्य गुणशब्दो न चेतना ।</s-l><s-l>सत्त्वं हि तेजः सृजति न गुणान्वै कदाचन ॥ १४ ॥</s-l></s-lg><s-lg><s-l>एवं सप्तदशं देहे वृतं षोडशभिर्गुणैः ।</s-l><s-l>मनीषी मनसा विप्रः पश्यत्यात्मानमात्मनि ॥ १५ ॥</s-l></s-lg><s-lg><s-l>न ह्ययं चक्षुषा दृश्यो न च सर्वैरपीन्द्रियैः ।</s-l><s-l>मनसा संप्रदीप्तेन महानात्मा प्रकाशते ॥ १६ ॥</s-l></s-lg><s-lg><s-l>अशब्दस्पर्शरूपं तदरसागन्धमव्ययम् ।</s-l><s-l>अशरीरं शरीरे स्वे निरीक्षेत निरिन्द्रियम् ॥ १७ ॥</s-l></s-lg><s-lg><s-l>अव्यक्तं व्यक्तदेहेषु मर्त्येष्वमरमाश्रितम् ।</s-l><s-l>योऽनुपश्यति स प्रेत्य कल्पते ब्रह्मभूयसे ॥ १८ ॥</s-l></s-lg><s-lg><s-l>विद्याभिजनसंपन्ने ब्राह्मणे गवि हस्तिनि ।</s-l><s-l>शुनि चैव श्वपाके च पण्डिताः समदर्शिनः ॥ १९ ॥</s-l></s-lg><s-lg><s-l>स हि सर्वेषु भूतेषु जङ्गमेषु ध्रुवेषु च ।</s-l><s-l>वसत्येको महानात्मा येन सर्वमिदं ततम् ॥ २० ॥</s-l></s-lg><s-lg><s-l>सर्वभूतेषु चात्मानं सर्वभूतानि चात्मनि ।</s-l><s-l>यदा पश्यति भूतात्मा ब्रह्म संपद्यते तदा ॥ २१ ॥</s-l></s-lg><s-lg><s-l>यावानात्मनि वेदात्मा तावानात्मा परात्मनि ।</s-l><s-l>य एवं सततं वेद सोऽमृतत्वाय कल्पते ॥ २२ ॥</s-l></s-lg><s-lg><s-l>सर्वभूतात्मभूतस्य सर्वभूतहितस्य च ।</s-l><s-l>देवापि मार्गे मुह्यन्ति अपदस्य पदैषिणः ॥ २३ ॥</s-l></s-lg><s-lg><s-l>शकुनीनामिवाकाशे जले वारिचरस्य वा ।</s-l><s-l>यथा गतिर्न दृश्येत तथैव सुमहात्मनः ॥ २४ ॥</s-l></s-lg><s-lg><s-l>कालः पचति भूतानि सर्वाण्येवात्मनात्मनि ।</s-l><s-l>यस्मिंस्तु पच्यते कालस्तं न वेदेह कश्चन ॥ २५ ॥</s-l></s-lg><s-lg><s-l>न तदूर्ध्वं न तिर्यक्च नाधो न च तिरः पुनः ।</s-l><s-l>न मध्ये प्रतिगृह्णीते नैव कश्चित्कुतश्चन ॥ २६ ॥</s-l></s-lg><s-lg><s-l>सर्वेऽन्तःस्था इमे लोका बाह्यमेषां न किंचन ।</s-l><s-l>यः सहस्रं समागच्छेद्यथा बाणो गुणच्युतः ॥ २७ ॥</s-l></s-lg><s-lg><s-l>नैवान्तं कारणस्येयाद्यद्यपि स्यान्मनोजवः ।</s-l><s-l>तस्मात्सूक्ष्मात्सूक्ष्मतरं नास्ति स्थूलतरं ततः ॥ २८ ॥</s-l></s-lg><s-lg><s-l>सर्वतःपाणिपादान्तं सर्वतोक्षिशिरोमुखम् ।</s-l><s-l>सर्वतःश्रुतिमल्लोके सर्वमावृत्य तिष्ठति ॥ २९ ॥</s-l></s-lg><s-lg><s-l>तदेवाणोरणुतरं तन्महद्भ्यो महत्तरम् ।</s-l><s-l>तदन्तः सर्वभूतानां ध्रुवं तिष्ठन्न दृश्यते ॥ ३० ॥</s-l></s-lg><s-lg><s-l>अक्षरं च क्षरं चैव द्वैधीभावोऽयमात्मनः ।</s-l><s-l>क्षरः सर्वेषु भूतेषु दिव्यं ह्यमृतमक्षरम् ॥ ३१ ॥</s-l></s-lg><s-lg><s-l>नवद्वारं पुरं गत्वा हंसो हि नियतो वशी ।</s-l><s-l>ईशः सर्वस्य भूतस्य स्थावरस्य चरस्य च ॥ ३२ ॥</s-l></s-lg><s-lg><s-l>हानिभङ्गविकल्पानां नवानां संश्रयेण च ।</s-l><s-l>शरीराणामजस्याहुर्हंसत्वं पारदर्शिनः ॥ ३३ ॥</s-l></s-lg><s-lg><s-l>हंसोक्तं चाक्षरं चैव कूटस्थं यत्तदक्षरम् ।</s-l><s-l>तद्विद्वानक्षरं प्राप्य जहाति प्राणजन्मनी ॥ ३४ ॥</s-l></s-lg>