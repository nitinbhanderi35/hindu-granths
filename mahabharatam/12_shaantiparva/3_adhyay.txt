<s-lg><s-l> नारद उवाच ।</s-l><s-l>कर्णस्य बाहुवीर्येण प्रश्रयेण दमेन च ।</s-l><s-l>तुतोष भृगुशार्दूलो गुरुशुश्रूषया तथा ॥ १ ॥</s-l></s-lg><s-lg><s-l>तस्मै स विधिवत्कृत्स्नं ब्रह्मास्त्रं सनिवर्तनम् ।</s-l><s-l>प्रोवाचाखिलमव्यग्रं तपस्वी सुतपस्विने ॥ २ ॥</s-l></s-lg><s-lg><s-l>विदितास्त्रस्ततः कर्णो रममाणोऽऽश्रमे भृगोः ।</s-l><s-l>चकार वै धनुर्वेदे यत्नमद्भुतविक्रमः ॥ ३ ॥</s-l></s-lg><s-lg><s-l>ततः कदाचिद्रामस्तु चरन्नाश्रममन्तिकात् ।</s-l><s-l>कर्णेन सहितो धीमानुपवासेन कर्शितः ॥ ४ ॥</s-l></s-lg><s-lg><s-l>सुष्वाप जामदग्न्यो वै विस्रम्भोत्पन्नसौहृदः ।</s-l><s-l>कर्णस्योत्सङ्ग आधाय शिरः क्लान्तमना गुरुः ॥ ५ ॥</s-l></s-lg><s-lg><s-l>अथ कृमिः श्लेष्ममयो मांसशोणितभोजनः ।</s-l><s-l>दारुणो दारुणस्पर्शः कर्णस्याभ्याशमागमत् ॥ ६ ॥</s-l></s-lg><s-lg><s-l>स तस्योरुमथासाद्य बिभेद रुधिराशनः ।</s-l><s-l>न चैनमशकत्क्षेप्तुं हन्तुं वापि गुरोर्भयात् ॥ ७ ॥</s-l></s-lg><s-lg><s-l>संदश्यमानोऽपि तथा कृमिणा तेन भारत ।</s-l><s-l>गुरुप्रबोधशङ्की च तमुपैक्षत सूतजः ॥ ८ ॥</s-l></s-lg><s-lg><s-l>कर्णस्तु वेदनां धैर्यादसह्यां विनिगृह्य ताम् ।</s-l><s-l>अकम्पन्नव्यथंश्चैव धारयामास भार्गवम् ॥ ९ ॥</s-l></s-lg><s-lg><s-l>यदा तु रुधिरेणाङ्गे परिस्पृष्टो भृगूद्वहः ।</s-l><s-l>तदाबुध्यत तेजस्वी संतप्तश्चेदमब्रवीत् ॥ १० ॥</s-l></s-lg><s-lg><s-l>अहोऽस्म्यशुचितां प्राप्तः किमिदं क्रियते त्वया ।</s-l><s-l>कथयस्व भयं त्यक्त्वा याथातथ्यमिदं मम ॥ ११ ॥</s-l></s-lg><s-lg><s-l>तस्य कर्णस्तदाचष्ट कृमिणा परिभक्षणम् ।</s-l><s-l>ददर्श रामस्तं चापि कृमिं सूकरसंनिभम् ॥ १२ ॥</s-l></s-lg><s-lg><s-l>अष्टपादं तीक्ष्णदंष्ट्रं सूचीभिरिव संवृतम् ।</s-l><s-l>रोमभिः संनिरुद्धाङ्गमलर्कं नाम नामतः ॥ १३ ॥</s-l></s-lg><s-lg><s-l>स दृष्टमात्रो रामेण कृमिः प्राणानवासृजत् ।</s-l><s-l>तस्मिन्नेवासृक्संक्लिन्ने तदद्भुतमिवाभवत् ॥ १४ ॥</s-l></s-lg><s-lg><s-l>ततोऽन्तरिक्षे ददृशे विश्वरूपः करालवान् ।</s-l><s-l>राक्षसो लोहितग्रीवः कृष्णाङ्गो मेघवाहनः ॥ १५ ॥</s-l></s-lg><s-lg><s-l>स रामं प्राञ्जलिर्भूत्वा बभाषे पूर्णमानसः ।</s-l><s-l>स्वस्ति ते भृगुशार्दूल गमिष्यामि यथागतम् ॥ १६ ॥</s-l></s-lg><s-lg><s-l>मोक्षितो नरकादस्मि भवता मुनिसत्तम ।</s-l><s-l>भद्रं च तेऽस्तु नन्दिश्च प्रियं मे भवता कृतम् ॥ १७ ॥</s-l></s-lg><s-lg><s-l>तमुवाच महाबाहुर्जामदग्न्यः प्रतापवान् ।</s-l><s-l>कस्त्वं कस्माच्च नरकं प्रतिपन्नो ब्रवीहि तत् ॥ १८ ॥</s-l></s-lg><s-lg><s-l>सोऽब्रवीदहमासं प्राग्गृत्सो नाम महासुरः ।</s-l><s-l>पुरा देवयुगे तात भृगोस्तुल्यवया इव ॥ १९ ॥</s-l></s-lg><s-lg><s-l>सोऽहं भृगोः सुदयितां भार्यामपहरं बलात् ।</s-l><s-l>महर्षेरभिशापेन कृमिभूतोऽपतं भुवि ॥ २० ॥</s-l></s-lg><s-lg><s-l>अब्रवीत्तु स मां क्रोधात्तव पूर्वपितामहः ।</s-l><s-l>मूत्रश्लेष्माशनः पाप निरयं प्रतिपत्स्यसे ॥ २१ ॥</s-l></s-lg><s-lg><s-l>शापस्यान्तो भवेद्ब्रह्मन्नित्येवं तमथाब्रुवम् ।</s-l><s-l>भविता भार्गवे राम इति मामब्रवीद्भृगुः ॥ २२ ॥</s-l></s-lg><s-lg><s-l>सोऽहमेतां गतिं प्राप्तो यथा नकुशलं तथा ।</s-l><s-l>त्वया साधो समागम्य विमुक्तः पापयोनितः ॥ २३ ॥</s-l></s-lg><s-lg><s-l>एवमुक्त्वा नमस्कृत्य ययौ रामं महासुरः ।</s-l><s-l>रामः कर्णं तु सक्रोधमिदं वचनमब्रवीत् ॥ २४ ॥</s-l></s-lg><s-lg><s-l>अतिदुःखमिदं मूढ न जातु ब्राह्मणः सहेत् ।</s-l><s-l>क्षत्रियस्यैव ते धैर्यं कामया सत्यमुच्यताम् ॥ २५ ॥</s-l></s-lg><s-lg><s-l>तमुवाच ततः कर्णः शापभीतः प्रसादयन् ।</s-l><s-l>ब्रह्मक्षत्रान्तरे सूतं जातं मां विद्धि भार्गव ॥ २६ ॥</s-l></s-lg><s-lg><s-l>राधेयः कर्ण इति मां प्रवदन्ति जना भुवि ।</s-l><s-l>प्रसादं कुरु मे ब्रह्मन्नस्त्रलुब्धस्य भार्गव ॥ २७ ॥</s-l></s-lg><s-lg><s-l>पिता गुरुर्न संदेहो वेदविद्याप्रदः प्रभुः ।</s-l><s-l>अतो भार्गव इत्युक्तं मया गोत्रं तवान्तिके ॥ २८ ॥</s-l></s-lg><s-lg><s-l>तमुवाच भृगुश्रेष्ठः सरोषः प्रहसन्निव ।</s-l><s-l>भूमौ निपतितं दीनं वेपमानं कृताञ्जलिम् ॥ २९ ॥</s-l></s-lg><s-lg><s-l>यस्मान्मिथ्योपचरितो अस्त्रलोभादिह त्वया ।</s-l><s-l>तस्मादेतद्धि ते मूढ ब्रह्मास्त्रं प्रतिभास्यति ॥ ३० ॥</s-l></s-lg><s-lg><s-l>अन्यत्र वधकालात्ते सदृशेन समेयुषः ।</s-l><s-l>अब्राह्मणे न हि ब्रह्म ध्रुवं तिष्ठेत्कदाचन ॥ ३१ ॥</s-l></s-lg><s-lg><s-l>गच्छेदानीं न ते स्थानमनृतस्येह विद्यते ।</s-l><s-l>न त्वया सदृशो युद्धे भविता क्षत्रियो भुवि ॥ ३२ ॥</s-l></s-lg><s-lg><s-l>एवमुक्तस्तु रामेण न्यायेनोपजगाम सः ।</s-l><s-l>दुर्योधनमुपागम्य कृतास्त्रोऽस्मीति चाब्रवीत् ॥ ३३ ॥</s-l></s-lg>