<s-lg><s-l> युधिष्ठिर उवाच ।</s-l><s-l>कथंविधं पुरं राजा स्वयमावस्तुमर्हति ।</s-l><s-l>कृतं वा कारयित्वा वा तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>यत्र कौन्तेय वस्तव्यं सपुत्रभ्रातृबन्धुना ।</s-l><s-l>न्याय्यं तत्र परिप्रष्टुं गुप्तिं वृत्तिं च भारत ॥ २ ॥</s-l></s-lg><s-lg><s-l>तस्मात्ते वर्तयिष्यामि दुर्गकर्म विशेषतः ।</s-l><s-l>श्रुत्वा तथा विधातव्यमनुष्ठेयं च यत्नतः ॥ ३ ॥</s-l></s-lg><s-lg><s-l>षड्विधं दुर्गमास्थाय पुराण्यथ निवेशयेत् ।</s-l><s-l>सर्वसंपत्प्रधानं यद्बाहुल्यं वापि संभवेत् ॥ ४ ॥</s-l></s-lg><s-lg><s-l>धन्वदुर्गं महीदुर्गं गिरिदुर्गं तथैव च ।</s-l><s-l>मनुष्यदुर्गमब्दुर्गं वनदुर्गं च तानि षट् ॥ ५ ॥</s-l></s-lg><s-lg><s-l>यत्पुरं दुर्गसंपन्नं धान्यायुधसमन्वितम् ।</s-l><s-l>दृढप्राकारपरिखं हस्त्यश्वरथसंकुलम् ॥ ६ ॥</s-l></s-lg><s-lg><s-l>विद्वांसः शिल्पिनो यत्र निचयाश्च सुसंचिताः ।</s-l><s-l>धार्मिकश्च जनो यत्र दाक्ष्यमुत्तममास्थितः ॥ ७ ॥</s-l></s-lg><s-lg><s-l>ऊर्जस्विनरनागाश्वं चत्वरापणशोभितम् ।</s-l><s-l>प्रसिद्धव्यवहारं च प्रशान्तमकुतोभयम् ॥ ८ ॥</s-l></s-lg><s-lg><s-l>सुप्रभं सानुनादं च सुप्रशस्तनिवेशनम् ।</s-l><s-l>शूराढ्यजनसंपन्नं ब्रह्मघोषानुनादितम् ॥ ९ ॥</s-l></s-lg><s-lg><s-l>समाजोत्सवसंपन्नं सदापूजितदैवतम् ।</s-l><s-l>वश्यामात्यबलो राजा तत्पुरं स्वयमावसेत् ॥ १० ॥</s-l></s-lg><s-lg><s-l>तत्र कोशं बलं मित्रं व्यवहारं च वर्धयेत् ।</s-l><s-l>पुरे जनपदे चैव सर्वदोषान्निवर्तयेत् ॥ ११ ॥</s-l></s-lg><s-lg><s-l>भाण्डागारायुधागारं प्रयत्नेनाभिवर्धयेत् ।</s-l><s-l>निचयान्वर्धयेत्सर्वांस्तथा यन्त्रगदागदान् ॥ १२ ॥</s-l></s-lg><s-lg><s-l>काष्ठलोहतुषाङ्गारदारुशृङ्गास्थिवैणवान् ।</s-l><s-l>मज्जास्नेहवसाक्षौद्रमौषधग्राममेव च ॥ १३ ॥</s-l></s-lg><s-lg><s-l>शणं सर्जरसं धान्यमायुधानि शरांस्तथा ।</s-l><s-l>चर्म स्नायु तथा वेत्रं मुञ्जबल्बजधन्वनान् ॥ १४ ॥</s-l></s-lg><s-lg><s-l>आशयाश्चोदपानाश्च प्रभूतसलिला वराः ।</s-l><s-l>निरोद्धव्याः सदा राज्ञा क्षीरिणश्च महीरुहाः ॥ १५ ॥</s-l></s-lg><s-lg><s-l>सत्कृताश्च प्रयत्नेन आचार्यर्त्विक्पुरोहिताः ।</s-l><s-l>महेष्वासाः स्थपतयः सांवत्सरचिकित्सकाः ॥ १६ ॥</s-l></s-lg><s-lg><s-l>प्राज्ञा मेधाविनो दान्ता दक्षाः शूरा बहुश्रुताः ।</s-l><s-l>कुलीनाः सत्त्वसंपन्ना युक्ताः सर्वेषु कर्मसु ॥ १७ ॥</s-l></s-lg><s-lg><s-l>पूजयेद्धार्मिकान्राजा निगृह्णीयादधार्मिकान् ।</s-l><s-l>नियुञ्ज्याच्च प्रयत्नेन सर्ववर्णान्स्वकर्मसु ॥ १८ ॥</s-l></s-lg><s-lg><s-l>बाह्यमाभ्यन्तरं चैव पौरजानपदं जनम् ।</s-l><s-l>चारैः सुविदितं कृत्वा ततः कर्म प्रयोजयेत् ॥ १९ ॥</s-l></s-lg><s-lg><s-l>चारान्मन्त्रं च कोशं च मन्त्रं चैव विशेषतः ।</s-l><s-l>अनुतिष्ठेत्स्वयं राजा सर्वं ह्यत्र प्रतिष्ठितम् ॥ २० ॥</s-l></s-lg><s-lg><s-l>उदासीनारिमित्राणां सर्वमेव चिकीर्षितम् ।</s-l><s-l>पुरे जनपदे चैव ज्ञातव्यं चारचक्षुषा ॥ २१ ॥</s-l></s-lg><s-lg><s-l>ततस्तथा विधातव्यं सर्वमेवाप्रमादतः ।</s-l><s-l>भक्तान्पूजयता नित्यं द्विषतश्च निगृह्णता ॥ २२ ॥</s-l></s-lg><s-lg><s-l>यष्टव्यं क्रतुभिर्नित्यं दातव्यं चाप्यपीडया ।</s-l><s-l>प्रजानां रक्षणं कार्यं न कार्यं कर्म गर्हितम् ॥ २३ ॥</s-l></s-lg><s-lg><s-l>कृपणानाथवृद्धानां विधवानां च योषिताम् ।</s-l><s-l>योगक्षेमं च वृत्तिं च नित्यमेव प्रकल्पयेत् ॥ २४ ॥</s-l></s-lg><s-lg><s-l>आश्रमेषु यथाकालं चेलभाजनभोजनम् ।</s-l><s-l>सदैवोपहरेद्राजा सत्कृत्यानवमन्य च ॥ २५ ॥</s-l></s-lg><s-lg><s-l>आत्मानं सर्वकार्याणि तापसे राज्यमेव च ।</s-l><s-l>निवेदयेत्प्रयत्नेन तिष्ठेत्प्रह्वश्च सर्वदा ॥ २६ ॥</s-l></s-lg><s-lg><s-l>सर्वार्थत्यागिनं राजा कुले जातं बहुश्रुतम् ।</s-l><s-l>पूजयेत्तादृशं दृष्ट्वा शयनासनभोजनैः ॥ २७ ॥</s-l></s-lg><s-lg><s-l>तस्मिन्कुर्वीत विश्वासं राजा कस्यांचिदापदि ।</s-l><s-l>तापसेषु हि विश्वासमपि कुर्वन्ति दस्यवः ॥ २८ ॥</s-l></s-lg><s-lg><s-l>तस्मिन्निधीनादधीत प्रज्ञां पर्याददीत च ।</s-l><s-l>न चाप्यभीक्ष्णं सेवेत भृशं वा प्रतिपूजयेत् ॥ २९ ॥</s-l></s-lg><s-lg><s-l>अन्यः कार्यः स्वराष्ट्रेषु परराष्ट्रेषु चापरः ।</s-l><s-l>अटवीष्वपरः कार्यः सामन्तनगरेषु च ॥ ३० ॥</s-l></s-lg><s-lg><s-l>तेषु सत्कारसंस्कारान्संविभागांश्च कारयेत् ।</s-l><s-l>परराष्ट्राटवीस्थेषु यथा स्वविषये तथा ॥ ३१ ॥</s-l></s-lg><s-lg><s-l>ते कस्यांचिदवस्थायां शरणं शरणार्थिने ।</s-l><s-l>राज्ञे दद्युर्यथाकामं तापसाः संशितव्रताः ॥ ३२ ॥</s-l></s-lg><s-lg><s-l>एष ते लक्षणोद्देशः संक्षेपेण प्रकीर्तितः ।</s-l><s-l>यादृशं नगरं राजा स्वयमावस्तुमर्हति ॥ ३३ ॥</s-l></s-lg>