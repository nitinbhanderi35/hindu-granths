<s-lg><s-l> युधिष्ठिर उवाच ।</s-l><s-l>आचारस्य विधिं तात प्रोच्यमानं त्वयानघ ।</s-l><s-l>श्रोतुमिच्छामि धर्मज्ञ सर्वज्ञो ह्यसि मे मतः ॥ १ ॥</s-l></s-lg><s-lg><s-l> भीष्म उवाच ।</s-l><s-l>दुराचारा दुर्विचेष्टा दुष्प्रज्ञाः प्रियसाहसाः ।</s-l><s-l>असन्तो ह्यभिविख्याताः सन्तश्चाचारलक्षणाः ॥ २ ॥</s-l></s-lg><s-lg><s-l>पुरीषं यदि वा मूत्रं ये न कुर्वन्ति मानवाः ।</s-l><s-l>राजमार्गे गवां मध्ये धान्यमध्ये च ते शुभाः ॥ ३ ॥</s-l></s-lg><s-lg><s-l>शौचमावश्यकं कृत्वा देवतानां च तर्पणम् ।</s-l><s-l>धर्ममाहुर्मनुष्याणामुपस्पृश्य नदीं तरेत् ॥ ४ ॥</s-l></s-lg><s-lg><s-l>सूर्यं सदोपतिष्ठेत न स्वप्याद्भास्करोदये ।</s-l><s-l>सायं प्रातर्जपन्संध्यां तिष्ठेत्पूर्वां तथापराम् ॥ ५ ॥</s-l></s-lg><s-lg><s-l>पञ्चार्द्रो भोजनं कुर्यात्प्राङ्मुखो मौनमास्थितः ।</s-l><s-l>न निन्देदन्नभक्ष्यांश्च स्वाद्वस्वादु च भक्षयेत् ॥ ६ ॥</s-l></s-lg><s-lg><s-l>नार्द्रपाणिः समुत्तिष्ठेन्नार्द्रपादः स्वपेन्निशि ।</s-l><s-l>देवर्षिनारदप्रोक्तमेतदाचारलक्षणम् ॥ ७ ॥</s-l></s-lg><s-lg><s-l>शुचिकाममनड्वाहं देवगोष्ठं चतुष्पथम् ।</s-l><s-l>ब्राह्मणं धार्मिकं चैव नित्यं कुर्यात्प्रदक्षिणम् ॥ ८ ॥</s-l></s-lg><s-lg><s-l>अतिथीनां च सर्वेषां प्रेष्याणां स्वजनस्य च ।</s-l><s-l>सामान्यं भोजनं भृत्यैः पुरुषस्य प्रशस्यते ॥ ९ ॥</s-l></s-lg><s-lg><s-l>सायं प्रातर्मनुष्याणामशनं देवनिर्मितम् ।</s-l><s-l>नान्तरा भोजनं दृष्टमुपवासी तथा भवेत् ॥ १० ॥</s-l></s-lg><s-lg><s-l>होमकाले तथा जुह्वन्नृतुकाले तथा व्रजन् ।</s-l><s-l>अनन्यस्त्रीजनः प्राज्ञो ब्रह्मचारी तथा भवेत् ॥ ११ ॥</s-l></s-lg><s-lg><s-l>अमृतं ब्राह्मणोच्छिष्टं जनन्या हृदयं कृतम् ।</s-l><s-l>उपासीत जनः सत्यं सत्यं सन्त उपासते ॥ १२ ॥</s-l></s-lg><s-lg><s-l>यजुषा संस्कृतं मांसं निवृत्तो मांसभक्षणात् ।</s-l><s-l>न भक्षयेद्वृथामांसं पृष्ठमांसं च वर्जयेत् ॥ १३ ॥</s-l></s-lg><s-lg><s-l>स्वदेशे परदेशे वा अतिथिं नोपवासयेत् ।</s-l><s-l>काम्यं कर्मफलं लब्ध्वा गुरूणामुपपादयेत् ॥ १४ ॥</s-l></s-lg><s-lg><s-l>गुरुभ्य आसनं देयं कर्तव्यं चाभिवादनम् ।</s-l><s-l>गुरूनभ्यर्च्य युज्यन्ते आयुषा यशसा श्रिया ॥ १५ ॥</s-l></s-lg><s-lg><s-l>नेक्षेतादित्यमुद्यन्तं न च नग्नां परस्त्रियम् ।</s-l><s-l>मैथुनं समये धर्म्यं गुह्यं चैव समाचरेत् ॥ १६ ॥</s-l></s-lg><s-lg><s-l>तीर्थानां हृदयं तीर्थं शुचीनां हृदयं शुचिः ।</s-l><s-l>सर्वमार्यकृतं शौचं वालसंस्पर्शनानि च ॥ १७ ॥</s-l></s-lg><s-lg><s-l>दर्शने दर्शने नित्यं सुखप्रश्नमुदाहरेत् ।</s-l><s-l>सायं प्रातश्च विप्राणां प्रदिष्टमभिवादनम् ॥ १८ ॥</s-l></s-lg><s-lg><s-l>देवगोष्ठे गवां मध्ये ब्राह्मणानां क्रियापथे ।</s-l><s-l>स्वाध्याये भोजने चैव दक्षिणं पाणिमुद्धरेत् ॥ १९ ॥</s-l></s-lg><s-lg><s-l>पण्यानां शोभनं पण्यं कृषीणां बाद्यते कृषिः ।</s-l><s-l>बहुकारं च सस्यानां वाह्ये वाह्यं तथा गवाम् ॥ २० ॥</s-l></s-lg><s-lg><s-l>संपन्नं भोजने नित्यं पानीये तर्पणं तथा ।</s-l><s-l>सुशृतं पायसे ब्रूयाद्यवाग्वां कृसरे तथा ॥ २१ ॥</s-l></s-lg><s-lg><s-l>श्मश्रुकर्मणि संप्राप्ते क्षुते स्नानेऽथ भोजने ।</s-l><s-l>व्याधितानां च सर्वेषामायुष्यमभिनन्दनम् ॥ २२ ॥</s-l></s-lg><s-lg><s-l>प्रत्यादित्यं न मेहेत न पश्येदात्मनः शकृत् ।</s-l><s-l>सुतस्त्रिया च शयनं सहभोज्यं च वर्जयेत् ॥ २३ ॥</s-l></s-lg><s-lg><s-l>त्वंकारं नामधेयं च ज्येष्ठानां परिवर्जयेत् ।</s-l><s-l>अवराणां समानानामुभयेषां न दुष्यति ॥ २४ ॥</s-l></s-lg><s-lg><s-l>हृदयं पापवृत्तानां पापमाख्याति वैकृतम् ।</s-l><s-l>ज्ञानपूर्वं विनश्यन्ति गूहमाना महाजने ॥ २५ ॥</s-l></s-lg><s-lg><s-l>ज्ञानपूर्वं कृतं पापं छादयन्त्यबहुश्रुताः ।</s-l><s-l>नैनं मनुष्याः पश्यन्ति पश्यन्ति त्रिदिवौकसः ॥ २६ ॥</s-l></s-lg><s-lg><s-l>पापेन हि कृतं पापं पापमेवानुवर्तते ।</s-l><s-l>धार्मिकेण कृतो धर्मः कर्तारमनुवर्तते ॥ २७ ॥</s-l></s-lg><s-lg><s-l>पापं कृतं न स्मरतीह मूढो विवर्तमानस्य तदेति कर्तुः ।</s-l><s-l>राहुर्यथा चन्द्रमुपैति चापि तथाबुधं पापमुपैति कर्म ॥ २८ ॥</s-l></s-lg><s-lg><s-l>आशया संचितं द्रव्यं यत्काले नेह भुज्यते ।</s-l><s-l>तद्बुधा न प्रशंसन्ति मरणं न प्रतीक्षते ॥ २९ ॥</s-l></s-lg><s-lg><s-l>मानसं सर्वभूतानां धर्ममाहुर्मनीषिणः ।</s-l><s-l>तस्मात्सर्वेषु भूतेषु मनसा शिवमाचरेत् ॥ ३० ॥</s-l></s-lg><s-lg><s-l>एक एव चरेद्धर्मं नास्ति धर्मे सहायता ।</s-l><s-l>केवलं विधिमासाद्य सहायः किं करिष्यति ॥ ३१ ॥</s-l></s-lg><s-lg><s-l>देवा योनिर्मनुष्याणां देवानाममृतं दिवि ।</s-l><s-l>प्रेत्यभावे सुखं धर्माच्छश्वत्तैरुपभुज्यते ॥ ३२ ॥</s-l></s-lg>