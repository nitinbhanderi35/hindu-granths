<s-lg><s-l> वैशंपायन उवाच ।</s-l><s-l>कस्यचित्त्वथ कालस्य नारदः परमेष्ठिजः ।</s-l><s-l>दैवं कृत्वा यथान्यायं पित्र्यं चक्रे ततः परम् ॥ १ ॥</s-l></s-lg><s-lg><s-l>ततस्तं वचनं प्राह ज्येष्ठो धर्मात्मजः प्रभुः ।</s-l><s-l>क इज्यते द्विजश्रेष्ठ दैवे पित्र्ये च कल्पिते ॥ २ ॥</s-l></s-lg><s-lg><s-l>त्वया मतिमतां श्रेष्ठ तन्मे शंस यथागमम् ।</s-l><s-l>किमेतत्क्रियते कर्म फलं चास्य किमिष्यते ॥ ३ ॥</s-l></s-lg><s-lg><s-l> नारद उवाच ।</s-l><s-l>त्वयैतत्कथितं पूर्वं दैवं कर्तव्यमित्यपि ।</s-l><s-l>दैवतं च परो यज्ञः परमात्मा सनातनः ॥ ४ ॥</s-l></s-lg><s-lg><s-l>ततस्तद्भावितो नित्यं यजे वैकुण्ठमव्ययम् ।</s-l><s-l>तस्माच्च प्रसृतः पूर्वं ब्रह्मा लोकपितामहः ॥ ५ ॥</s-l></s-lg><s-lg><s-l>मम वै पितरं प्रीतः परमेष्ठ्यप्यजीजनत् ।</s-l><s-l>अहं संकल्पजस्तस्य पुत्रः प्रथमकल्पितः ॥ ६ ॥</s-l></s-lg><s-lg><s-l>यजाम्यहं पितॄन्साधो नारायणविधौ कृते ।</s-l><s-l>एवं स एव भगवान्पिता माता पितामहः ।</s-l><s-l>इज्यते पितृयज्ञेषु मया नित्यं जगत्पतिः ॥ ७ ॥</s-l></s-lg><s-lg><s-l>श्रुतिश्चाप्यपरा देव पुत्रान्हि पितरोऽयजन् ।</s-l><s-l>वेदश्रुतिः प्रणष्टा च पुनरध्यापिता सुतैः ।</s-l><s-l>ततस्ते मन्त्रदाः पुत्राः पितृत्वमुपपेदिरे ॥ ८ ॥</s-l></s-lg><s-lg><s-l>नूनं पुरैतद्विदितं युवयोर्भावितात्मनोः ।</s-l><s-l>पुत्राश्च पितरश्चैव परस्परमपूजयन् ॥ ९ ॥</s-l></s-lg><s-lg><s-l>त्रीन्पिण्डान्न्यस्य वै पृथ्व्यां पूर्वं दत्त्वा कुशानिति ।</s-l><s-l>कथं तु पिण्डसंज्ञां ते पितरो लेभिरे पुरा ॥ १० ॥</s-l></s-lg><s-lg><s-l> नरनारायणावूचतुः ।</s-l><s-l>इमां हि धरणीं पूर्वं नष्टां सागरमेखलाम् ।</s-l><s-l>गोविन्द उज्जहाराशु वाराहं रूपमाश्रितः ॥ ११ ॥</s-l></s-lg><s-lg><s-l>स्थापयित्वा तु धरणीं स्वे स्थाने पुरुषोत्तमः ।</s-l><s-l>जलकर्दमलिप्ताङ्गो लोककार्यार्थमुद्यतः ॥ १२ ॥</s-l></s-lg><s-lg><s-l>प्राप्ते चाह्निककाले स मध्यंदिनगते रवौ ।</s-l><s-l>दंष्ट्राविलग्नान्मृत्पिण्डान्विधूय सहसा प्रभुः ।</s-l><s-l>स्थापयामास वै पृथ्व्यां कुशानास्तीर्य नारद ॥ १३ ॥</s-l></s-lg><s-lg><s-l>स तेष्वात्मानमुद्दिश्य पित्र्यं चक्रे यथाविधि ।</s-l><s-l>संकल्पयित्वा त्रीन्पिण्डान्स्वेनैव विधिना प्रभुः ॥ १४ ॥</s-l></s-lg><s-lg><s-l>आत्मगात्रोष्मसंभूतैः स्नेहगर्भैस्तिलैरपि ।</s-l><s-l>प्रोक्ष्यापवर्गं देवेशः प्राङ्मुखः कृतवान्स्वयम् ॥ १५ ॥</s-l></s-lg><s-lg><s-l>मर्यादास्थापनार्थं च ततो वचनमुक्तवान् ।</s-l><s-l>अहं हि पितरः स्रष्टुमुद्यतो लोककृत्स्वयम् ॥ १६ ॥</s-l></s-lg><s-lg><s-l>तस्य चिन्तयतः सद्यः पितृकार्यविधिं परम् ।</s-l><s-l>दंष्ट्राभ्यां प्रविनिर्धूता ममैते दक्षिणां दिशम् ।</s-l><s-l>आश्रिता धरणीं पिण्डास्तस्मात्पितर एव ते ॥ १७ ॥</s-l></s-lg><s-lg><s-l>त्रयो मूर्तिविहीना वै पिण्डमूर्तिधरास्त्विमे ।</s-l><s-l>भवन्तु पितरो लोके मया सृष्टाः सनातनाः ॥ १८ ॥</s-l></s-lg><s-lg><s-l>पिता पितामहश्चैव तथैव प्रपितामहः ।</s-l><s-l>अहमेवात्र विज्ञेयस्त्रिषु पिण्डेषु संस्थितः ॥ १९ ॥</s-l></s-lg><s-lg><s-l>नास्ति मत्तोऽधिकः कश्चित्को वाभ्यर्च्यो मया स्वयम् ।</s-l><s-l>को वा मम पिता लोके अहमेव पितामहः ॥ २० ॥</s-l></s-lg><s-lg><s-l>पितामहपिता चैव अहमेवात्र कारणम् ।</s-l><s-l>इत्येवमुक्त्वा वचनं देवदेवो वृषाकपिः ॥ २१ ॥</s-l></s-lg><s-lg><s-l>वराहपर्वते विप्र दत्त्वा पिण्डान्सविस्तरान् ।</s-l><s-l>आत्मानं पूजयित्वैव तत्रैवादर्शनं गतः ॥ २२ ॥</s-l></s-lg><s-lg><s-l>एतदर्थं शुभमते पितरः पिण्डसंज्ञिताः ।</s-l><s-l>लभन्ते सततं पूजां वृषाकपिवचो यथा ॥ २३ ॥</s-l></s-lg><s-lg><s-l>ये यजन्ति पितॄन्देवान्गुरूंश्चैवातिथींस्तथा ।</s-l><s-l>गाश्चैव द्विजमुख्यांश्च पृथिवीं मातरं तथा ।</s-l><s-l>कर्मणा मनसा वाचा विष्णुमेव यजन्ति ते ॥ २४ ॥</s-l></s-lg><s-lg><s-l>अन्तर्गतः स भगवान्सर्वसत्त्वशरीरगः ।</s-l><s-l>समः सर्वेषु भूतेषु ईश्वरः सुखदुःखयोः ।</s-l><s-l>महान्महात्मा सर्वात्मा नारायण इति श्रुतः ॥ २५ ॥</s-l></s-lg>