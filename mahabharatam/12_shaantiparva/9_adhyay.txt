<s-lg><s-l> युधिष्ठिर उवाच ।</s-l><s-l>मुहूर्तं तावदेकाग्रो मनःश्रोत्रेऽन्तरात्मनि ।</s-l><s-l>धारयित्वापि ते श्रुत्वा रोचतां वचनं मम ॥ १ ॥</s-l></s-lg><s-lg><s-l>सार्थगम्यमहं मार्गं न जातु त्वत्कृते पुनः ।</s-l><s-l>गच्छेयं तद्गमिष्यामि हित्वा ग्राम्यसुखान्युत ॥ २ ॥</s-l></s-lg><s-lg><s-l>क्षेम्यश्चैकाकिना गम्यः पन्थाः कोऽस्तीति पृच्छ माम् ।</s-l><s-l>अथ वा नेच्छसि प्रष्टुमपृच्छन्नपि मे शृणु ॥ ३ ॥</s-l></s-lg><s-lg><s-l>हित्वा ग्राम्यसुखाचारं तप्यमानो महत्तपः ।</s-l><s-l>अरण्ये फलमूलाशी चरिष्यामि मृगैः सह ॥ ४ ॥</s-l></s-lg><s-lg><s-l>जुह्वानोऽग्निं यथाकालमुभौ कालावुपस्पृशन् ।</s-l><s-l>कृशः परिमिताहारश्चर्मचीरजटाधरः ॥ ५ ॥</s-l></s-lg><s-lg><s-l>शीतवातातपसहः क्षुत्पिपासाश्रमक्षमः ।</s-l><s-l>तपसा विधिदृष्टेन शरीरमुपशोषयन् ॥ ६ ॥</s-l></s-lg><s-lg><s-l>मनःकर्णसुखा नित्यं शृण्वन्नुच्चावचा गिरः ।</s-l><s-l>मुदितानामरण्येषु वसतां मृगपक्षिणाम् ॥ ७ ॥</s-l></s-lg><s-lg><s-l>आजिघ्रन्पेशलान्गन्धान्फुल्लानां वृक्षवीरुधाम् ।</s-l><s-l>नानारूपान्वने पश्यन्रमणीयान्वनौकसः ॥ ८ ॥</s-l></s-lg><s-lg><s-l>वानप्रस्थजनस्यापि दर्शनं कुलवासिनः ।</s-l><s-l>नाप्रियाण्याचरिष्यामि किं पुनर्ग्रामवासिनाम् ॥ ९ ॥</s-l></s-lg><s-lg><s-l>एकान्तशीली विमृशन्पक्वापक्वेन वर्तयन् ।</s-l><s-l>पितॄन्देवांश्च वन्येन वाग्भिरद्भिश्च तर्पयन् ॥ १० ॥</s-l></s-lg><s-lg><s-l>एवमारण्यशास्त्राणामुग्रमुग्रतरं विधिम् ।</s-l><s-l>सेवमानः प्रतीक्षिष्ये देहस्यास्य समापनम् ॥ ११ ॥</s-l></s-lg><s-lg><s-l>अथ वैकोऽहमेकाहमेकैकस्मिन्वनस्पतौ ।</s-l><s-l>चरन्भैक्ष्यं मुनिर्मुण्डः क्षपयिष्ये कलेवरम् ॥ १२ ॥</s-l></s-lg><s-lg><s-l>पांसुभिः समवच्छन्नः शून्यागारप्रतिश्रयः ।</s-l><s-l>वृक्षमूलनिकेतो वा त्यक्तसर्वप्रियाप्रियः ॥ १३ ॥</s-l></s-lg><s-lg><s-l>न शोचन्न प्रहृष्यंश्च तुल्यनिन्दात्मसंस्तुतिः ।</s-l><s-l>निराशीर्निर्ममो भूत्वा निर्द्वंद्वो निष्परिग्रहः ॥ १४ ॥</s-l></s-lg><s-lg><s-l>आत्मारामः प्रसन्नात्मा जडान्धबधिराकृतिः ।</s-l><s-l>अकुर्वाणः परैः कांचित्संविदं जातु केनचित् ॥ १५ ॥</s-l></s-lg><s-lg><s-l>जङ्गमाजङ्गमान्सर्वान्नविहिंसंश्चतुर्विधान् ।</s-l><s-l>प्रजाः सर्वाः स्वधर्मस्थाः समः प्राणभृतः प्रति ॥ १६ ॥</s-l></s-lg><s-lg><s-l>न चाप्यवहसन्कंचिन्न कुर्वन्भ्रुकुटीं क्वचित् ।</s-l><s-l>प्रसन्नवदनो नित्यं सर्वेन्द्रियसुसंयतः ॥ १७ ॥</s-l></s-lg><s-lg><s-l>अपृच्छन्कस्यचिन्मार्गं व्रजन्येनैव केनचित् ।</s-l><s-l>न देशं न दिशं कांचिद्गन्तुमिच्छन्विशेषतः ॥ १८ ॥</s-l></s-lg><s-lg><s-l>गमने निरपेक्षश्च पश्चादनवलोकयन् ।</s-l><s-l>ऋजुः प्रणिहितो गच्छंस्त्रसस्थावरवर्जकः ॥ १९ ॥</s-l></s-lg><s-lg><s-l>स्वभावस्तु प्रयात्यग्रे प्रभवन्त्यशनान्यपि ।</s-l><s-l>द्वंद्वानि च विरुद्धानि तानि सर्वाण्यचिन्तयन् ॥ २० ॥</s-l></s-lg><s-lg><s-l>अल्पं वास्वादु वा भोज्यं पूर्वालाभेन जातु चित् ।</s-l><s-l>अन्येष्वपि चरँल्लाभमलाभे सप्त पूरयन् ॥ २१ ॥</s-l></s-lg><s-lg><s-l>विधूमे न्यस्तमुसले व्यङ्गारे भुक्तवज्जने ।</s-l><s-l>अतीतपात्रसंचारे काले विगतभिक्षुके ॥ २२ ॥</s-l></s-lg><s-lg><s-l>एककालं चरन्भैक्ष्यं गृहे द्वे चैव पञ्च च ।</s-l><s-l>स्पृहापाशान्विमुच्याहं चरिष्यामि महीमिमाम् ॥ २३ ॥</s-l></s-lg><s-lg><s-l>न जिजीविषुवत्किंचिन्न मुमूर्षुवदाचरन् ।</s-l><s-l>जीवितं मरणं चैव नाभिनन्दन्न च द्विषन् ॥ २४ ॥</s-l></s-lg><s-lg><s-l>वास्यैकं तक्षतो बाहुं चन्दनेनैकमुक्षतः ।</s-l><s-l>नाकल्याणं न कल्याणं चिन्तयन्नुभयोस्तयोः ॥ २५ ॥</s-l></s-lg><s-lg><s-l>याः काश्चिज्जीवता शक्याः कर्तुमभ्युदयक्रियाः ।</s-l><s-l>सर्वास्ताः समभित्यज्य निमेषादिव्यवस्थितः ॥ २६ ॥</s-l></s-lg><s-lg><s-l>तेषु नित्यमसक्तश्च त्यक्तसर्वेन्द्रियक्रियः ।</s-l><s-l>सुपरित्यक्तसंकल्पः सुनिर्णिक्तात्मकल्मषः ॥ २७ ॥</s-l></s-lg><s-lg><s-l>विमुक्तः सर्वसङ्गेभ्यो व्यतीतः सर्ववागुराः ।</s-l><s-l>न वशे कस्यचित्तिष्ठन्सधर्मा मातरिश्वनः ॥ २८ ॥</s-l></s-lg><s-lg><s-l>वीतरागश्चरन्नेवं तुष्टिं प्राप्स्यामि शाश्वतीम् ।</s-l><s-l>तृष्णया हि महत्पापमज्ञानादस्मि कारितः ॥ २९ ॥</s-l></s-lg><s-lg><s-l>कुशलाकुशलान्येके कृत्वा कर्माणि मानवाः ।</s-l><s-l>कार्यकारणसंश्लिष्टं स्वजनं नाम बिभ्रति ॥ ३० ॥</s-l></s-lg><s-lg><s-l>आयुषोऽन्ते प्रहायेदं क्षीणप्रायं कलेवरम् ।</s-l><s-l>प्रतिगृह्णाति तत्पापं कर्तुः कर्मफलं हि तत् ॥ ३१ ॥</s-l></s-lg><s-lg><s-l>एवं संसारचक्रेऽस्मिन्व्याविद्धे रथचक्रवत् ।</s-l><s-l>समेति भूतग्रामोऽयं भूतग्रामेण कार्यवान् ॥ ३२ ॥</s-l></s-lg><s-lg><s-l>जन्ममृत्युजराव्याधिवेदनाभिरुपद्रुतम् ।</s-l><s-l>असारमिममस्वन्तं संसारं त्यजतः सुखम् ॥ ३३ ॥</s-l></s-lg><s-lg><s-l>दिवः पतत्सु देवेषु स्थानेभ्यश्च महर्षिषु ।</s-l><s-l>को हि नाम भवेनार्थी भवेत्कारणतत्त्ववित् ॥ ३४ ॥</s-l></s-lg><s-lg><s-l>कृत्वा हि विविधं कर्म तत्तद्विविधलक्षणम् ।</s-l><s-l>पार्थिवैर्नृपतिः स्वल्पैः कारणैरेव बध्यते ॥ ३५ ॥</s-l></s-lg><s-lg><s-l>तस्मात्प्रज्ञामृतमिदं चिरान्मां प्रत्युपस्थितम् ।</s-l><s-l>तत्प्राप्य प्रार्थये स्थानमव्ययं शाश्वतं ध्रुवम् ॥ ३६ ॥</s-l></s-lg><s-lg><s-l>एतया सततं वृत्त्या चरन्नेवंप्रकारया ।</s-l><s-l>देहं संस्थापयिष्यामि निर्भयं मार्गमास्थितः ॥ ३७ ॥</s-l></s-lg>