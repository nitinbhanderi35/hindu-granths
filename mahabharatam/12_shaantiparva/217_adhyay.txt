<s-lg><s-l> भीष्म उवाच ।</s-l><s-l>पुनरेव तु तं शक्रः प्रहसन्निदमब्रवीत् ।</s-l><s-l>निःश्वसन्तं यथा नागं प्रव्याहाराय भारत ॥ १ ॥</s-l></s-lg><s-lg><s-l>यत्तद्यानसहस्रेण ज्ञातिभिः परिवारितः ।</s-l><s-l>लोकान्प्रतापयन्सर्वान्यास्यस्मानवितर्कयन् ॥ २ ॥</s-l></s-lg><s-lg><s-l>दृष्ट्वा सुकृपणां चेमामवस्थामात्मनो बले ।</s-l><s-l>ज्ञातिमित्रपरित्यक्तः शोचस्याहो न शोचसि ॥ ३ ॥</s-l></s-lg><s-lg><s-l>प्रीतिं प्राप्यातुलां पूर्वं लोकांश्चात्मवशे स्थितान् ।</s-l><s-l>विनिपातमिमं चाद्य शोचस्याहो न शोचसि ॥ ४ ॥</s-l></s-lg><s-lg><s-l> बलिरुवाच ।</s-l><s-l>अनित्यमुपलक्ष्येदं कालपर्यायमात्मनः ।</s-l><s-l>तस्माच्छक्र न शोचामि सर्वं ह्येवेदमन्तवत् ॥ ५ ॥</s-l></s-lg><s-lg><s-l>अन्तवन्त इमे देहा भूतानाममराधिप ।</s-l><s-l>तेन शक्र न शोचामि नापराधादिदं मम ॥ ६ ॥</s-l></s-lg><s-lg><s-l>जीवितं च शरीरं च प्रेत्य वै सह जायते ।</s-l><s-l>उभे सह विवर्धेते उभे सह विनश्यतः ॥ ७ ॥</s-l></s-lg><s-lg><s-l>तदीदृशमिदं भावमवशः प्राप्य केवलम् ।</s-l><s-l>यद्येवमभिजानामि का व्यथा मे विजानतः ॥ ८ ॥</s-l></s-lg><s-lg><s-l>भूतानां निधनं निष्ठा स्रोतसामिव सागरः ।</s-l><s-l>नैतत्सम्यग्विजानन्तो नरा मुह्यन्ति वज्रभृत् ॥ ९ ॥</s-l></s-lg><s-lg><s-l>ये त्वेवं नाभिजानन्ति रजोमोहपरायणाः ।</s-l><s-l>ते कृच्छ्रं प्राप्य सीदन्ति बुद्धिर्येषां प्रणश्यति ॥ १० ॥</s-l></s-lg><s-lg><s-l>बुद्धिलाभे हि पुरुषः सर्वं नुदति किल्बिषम् ।</s-l><s-l>विपाप्मा लभते सत्त्वं सत्त्वस्थः संप्रसीदति ॥ ११ ॥</s-l></s-lg><s-lg><s-l>ततस्तु ये निवर्तन्ते जायन्ते वा पुनः पुनः ।</s-l><s-l>कृपणाः परितप्यन्ते तेऽनर्थैः परिचोदिताः ॥ १२ ॥</s-l></s-lg><s-lg><s-l>अर्थसिद्धिमनर्थं च जीवितं मरणं तथा ।</s-l><s-l>सुखदुःखफलं चैव न द्वेष्मि न च कामये ॥ १३ ॥</s-l></s-lg><s-lg><s-l>हतं हन्ति हतो ह्येव यो नरो हन्ति कंचन ।</s-l><s-l>उभौ तौ न विजानीतो यश्च हन्ति हतश्च यः ॥ १४ ॥</s-l></s-lg><s-lg><s-l>हत्वा जित्वा च मघवन्यः कश्चित्पुरुषायते ।</s-l><s-l>अकर्ता ह्येव भवति कर्ता त्वेव करोति तत् ॥ १५ ॥</s-l></s-lg><s-lg><s-l>को हि लोकस्य कुरुते विनाशप्रभवावुभौ ।</s-l><s-l>कृतं हि तत्कृतेनैव कर्ता तस्यापि चापरः ॥ १६ ॥</s-l></s-lg><s-lg><s-l>पृथिवी वायुराकाशमापो ज्योतिश्च पञ्चमम् ।</s-l><s-l>एतद्योनीनि भूतानि तत्र का परिदेवना ॥ १७ ॥</s-l></s-lg><s-lg><s-l>महाविद्योऽल्पविद्यश्च बलवान्दुर्बलश्च यः ।</s-l><s-l>दर्शनीयो विरूपश्च सुभगो दुर्भगश्च यः ॥ १८ ॥</s-l></s-lg><s-lg><s-l>सर्वं कालः समादत्ते गम्भीरः स्वेन तेजसा ।</s-l><s-l>तस्मिन्कालवशं प्राप्ते का व्यथा मे विजानतः ॥ १९ ॥</s-l></s-lg><s-lg><s-l>दग्धमेवानुदहति हतमेवानुहन्ति च ।</s-l><s-l>नश्यते नष्टमेवाग्रे लब्धव्यं लभते नरः ॥ २० ॥</s-l></s-lg><s-lg><s-l>नास्य द्वीपः कुतः पारं नावारः संप्रदृश्यते ।</s-l><s-l>नान्तमस्य प्रपश्यामि विधेर्दिव्यस्य चिन्तयन् ॥ २१ ॥</s-l></s-lg><s-lg><s-l>यदि मे पश्यतः कालो भूतानि न विनाशयेत् ।</s-l><s-l>स्यान्मे हर्षश्च दर्पश्च क्रोधश्चैव शचीपते ॥ २२ ॥</s-l></s-lg><s-lg><s-l>तुषभक्षं तु मां ज्ञात्वा प्रविविक्तजने गृहे ।</s-l><s-l>बिभ्रतं गार्दभं रूपमादिश्य परिगर्हसे ॥ २३ ॥</s-l></s-lg><s-lg><s-l>इच्छन्नहं विकुर्यां हि रूपाणि बहुधात्मनः ।</s-l><s-l>विभीषणानि यानीक्ष्य पलायेथास्त्वमेव मे ॥ २४ ॥</s-l></s-lg><s-lg><s-l>कालः सर्वं समादत्ते कालः सर्वं प्रयच्छति ।</s-l><s-l>कालेन विधृतं सर्वं मा कृथाः शक्र पौरुषम् ॥ २५ ॥</s-l></s-lg><s-lg><s-l>पुरा सर्वं प्रव्यथते मयि क्रुद्धे पुरंदर ।</s-l><s-l>अवैमि त्वस्य लोकस्य धर्मं शक्र सनातनम् ॥ २६ ॥</s-l></s-lg><s-lg><s-l>त्वमप्येवमपेक्षस्व मात्मना विस्मयं गमः ।</s-l><s-l>प्रभवश्च प्रभावश्च नात्मसंस्थः कदाचन ॥ २७ ॥</s-l></s-lg><s-lg><s-l>कौमारमेव ते चित्तं तथैवाद्य यथा पुरा ।</s-l><s-l>समवेक्षस्व मघवन्बुद्धिं विन्दस्व नैष्ठिकीम् ॥ २८ ॥</s-l></s-lg><s-lg><s-l>देवा मनुष्याः पितरो गन्धर्वोरगराक्षसाः ।</s-l><s-l>आसन्सर्वे मम वशे तत्सर्वं वेत्थ वासव ॥ २९ ॥</s-l></s-lg><s-lg><s-l>नमस्तस्यै दिशेऽप्यस्तु यस्यां वैरोचनो बलिः ।</s-l><s-l>इति मामभ्यपद्यन्त बुद्धिमात्सर्यमोहिताः ॥ ३० ॥</s-l></s-lg><s-lg><s-l>नाहं तदनुशोचामि नात्मभ्रंशं शचीपते ।</s-l><s-l>एवं मे निश्चिता बुद्धिः शास्तुस्तिष्ठाम्यहं वशे ॥ ३१ ॥</s-l></s-lg><s-lg><s-l>दृश्यते हि कुले जातो दर्शनीयः प्रतापवान् ।</s-l><s-l>दुःखं जीवन्सहामात्यो भवितव्यं हि तत्तथा ॥ ३२ ॥</s-l></s-lg><s-lg><s-l>दौष्कुलेयस्तथा मूढो दुर्जातः शक्र दृश्यते ।</s-l><s-l>सुखं जीवन्सहामात्यो भवितव्यं हि तत्तथा ॥ ३३ ॥</s-l></s-lg><s-lg><s-l>कल्याणी रूपसंपन्ना दुर्भगा शक्र दृश्यते ।</s-l><s-l>अलक्षणा विरूपा च सुभगा शक्र दृश्यते ॥ ३४ ॥</s-l></s-lg><s-lg><s-l>नैतदस्मत्कृतं शक्र नैतच्छक्र त्वया कृतम् ।</s-l><s-l>यत्त्वमेवंगतो वज्रिन्यद्वाप्येवंगता वयम् ॥ ३५ ॥</s-l></s-lg><s-lg><s-l>न कर्म तव नान्येषां कुतो मम शतक्रतो ।</s-l><s-l>ऋद्धिर्वाप्यथ वा नर्द्धिः पर्यायकृतमेव तत् ॥ ३६ ॥</s-l></s-lg><s-lg><s-l>पश्यामि त्वा विराजन्तं देवराजमवस्थितम् ।</s-l><s-l>श्रीमन्तं द्युतिमन्तं च गर्जन्तं च ममोपरि ॥ ३७ ॥</s-l></s-lg><s-lg><s-l>एतच्चैवं न चेत्कालो मामाक्रम्य स्थितो भवेत् ।</s-l><s-l>पातयेयमहं त्वाद्य सवज्रमपि मुष्टिना ॥ ३८ ॥</s-l></s-lg><s-lg><s-l>न तु विक्रमकालोऽयं क्षमाकालोऽयमागतः ।</s-l><s-l>कालः स्थापयते सर्वं कालः पचति वै तथा ॥ ३९ ॥</s-l></s-lg><s-lg><s-l>मां चेदभ्यागतः कालो दानवेश्वरमूर्जितम् ।</s-l><s-l>गर्जन्तं प्रतपन्तं च कमन्यं नागमिष्यति ॥ ४० ॥</s-l></s-lg><s-lg><s-l>द्वादशानां हि भवतामादित्यानां महात्मनाम् ।</s-l><s-l>तेजांस्येकेन सर्वेषां देवराज हृतानि मे ॥ ४१ ॥</s-l></s-lg><s-lg><s-l>अहमेवोद्वहाम्यापो विसृजामि च वासव ।</s-l><s-l>तपामि चैव त्रैलोक्यं विद्योताम्यहमेव च ॥ ४२ ॥</s-l></s-lg><s-lg><s-l>संरक्षामि विलुम्पामि ददाम्यहमथाददे ।</s-l><s-l>संयच्छामि नियच्छामि लोकेषु प्रभुरीश्वरः ॥ ४३ ॥</s-l></s-lg><s-lg><s-l>तदद्य विनिवृत्तं मे प्रभुत्वममराधिप ।</s-l><s-l>कालसैन्यावगाढस्य सर्वं न प्रतिभाति मे ॥ ४४ ॥</s-l></s-lg><s-lg><s-l>नाहं कर्ता न चैव त्वं नान्यः कर्ता शचीपते ।</s-l><s-l>पर्यायेण हि भुज्यन्ते लोकाः शक्र यदृच्छया ॥ ४५ ॥</s-l></s-lg><s-lg><s-l>मासार्धमासवेश्मानमहोरात्राभिसंवृतम् ।</s-l><s-l>ऋतुद्वारं वर्षमुखमाहुर्वेदविदो जनाः ॥ ४६ ॥</s-l></s-lg><s-lg><s-l>आहुः सर्वमिदं चिन्त्यं जनाः केचिन्मनीषया ।</s-l><s-l>अस्याः पञ्चैव चिन्तायाः पर्येष्यामि च पञ्चधा ॥ ४७ ॥</s-l></s-lg><s-lg><s-l>गम्भीरं गहनं ब्रह्म महत्तोयार्णवं यथा ।</s-l><s-l>अनादिनिधनं चाहुरक्षरं परमेव च ॥ ४८ ॥</s-l></s-lg><s-lg><s-l>सत्त्वेषु लिङ्गमावेश्य नलिङ्गमपि तत्स्वयम् ।</s-l><s-l>मन्यन्ते ध्रुवमेवैनं ये नरास्तत्त्वदर्शिनः ॥ ४९ ॥</s-l></s-lg><s-lg><s-l>भूतानां तु विपर्यासं मन्यते गतवानिति ।</s-l><s-l>न ह्येतावद्भवेद्गम्यं न यस्मात्प्रकृतेः परः ॥ ५० ॥</s-l></s-lg><s-lg><s-l>गतिं हि सर्वभूतानामगत्वा क्व गमिष्यसि ।</s-l><s-l>यो धावता न हातव्यस्तिष्ठन्नपि न हीयते ।</s-l><s-l>तमिन्द्रियाणि सर्वाणि नानुपश्यन्ति पञ्चधा ॥ ५१ ॥</s-l></s-lg><s-lg><s-l>आहुश्चैनं केचिदग्निं केचिदाहुः प्रजापतिम् ।</s-l><s-l>ऋतुमासार्धमासांश्च दिवसांस्तु क्षणांस्तथा ॥ ५२ ॥</s-l></s-lg><s-lg><s-l>पूर्वाह्णमपराह्णं च मध्याह्नमपि चापरे ।</s-l><s-l>मुहूर्तमपि चैवाहुरेकं सन्तमनेकधा ।</s-l><s-l>तं कालमवजानीहि यस्य सर्वमिदं वशे ॥ ५३ ॥</s-l></s-lg><s-lg><s-l>बहूनीन्द्रसहस्राणि समतीतानि वासव ।</s-l><s-l>बलवीर्योपपन्नानि यथैव त्वं शचीपते ॥ ५४ ॥</s-l></s-lg><s-lg><s-l>त्वामप्यतिबलं शक्रं देवराजं बलोत्कटम् ।</s-l><s-l>प्राप्ते काले महावीर्यः कालः संशमयिष्यति ॥ ५५ ॥</s-l></s-lg><s-lg><s-l>य इदं सर्वमादत्ते तस्माच्छक्र स्थिरो भव ।</s-l><s-l>मया त्वया च पूर्वैश्च न स शक्योऽतिवर्तितुम् ॥ ५६ ॥</s-l></s-lg><s-lg><s-l>यामेतां प्राप्य जानीषे राजश्रियमनुत्तमाम् ।</s-l><s-l>स्थिता मयीति तन्मिथ्या नैषा ह्येकत्र तिष्ठति ॥ ५७ ॥</s-l></s-lg><s-lg><s-l>स्थिता हीन्द्रसहस्रेषु त्वद्विशिष्टतमेष्वियम् ।</s-l><s-l>मां च लोला परित्यज्य त्वामगाद्विबुधाधिप ॥ ५८ ॥</s-l></s-lg><s-lg><s-l>मैवं शक्र पुनः कार्षीः शान्तो भवितुमर्हसि ।</s-l><s-l>त्वामप्येवंगतं त्यक्त्वा क्षिप्रमन्यं गमिष्यति ॥ ५९ ॥</s-l></s-lg>