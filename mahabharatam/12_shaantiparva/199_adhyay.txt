<s-lg><s-l> मनुरुवाच ।</s-l><s-l>यदा ते पञ्चभिः पञ्च विमुक्ता मनसा सह ।</s-l><s-l>अथ तद्द्रक्ष्यसे ब्रह्म मणौ सूत्रमिवार्पितम् ॥ १ ॥</s-l></s-lg><s-lg><s-l>तदेव च यथा सूत्रं सुवर्णे वर्तते पुनः ।</s-l><s-l>मुक्तास्वथ प्रवालेषु मृन्मये राजते तथा ॥ २ ॥</s-l></s-lg><s-lg><s-l>तद्वद्गोषु मनुष्येषु तद्वद्धस्तिमृगादिषु ।</s-l><s-l>तद्वत्कीटपतंगेषु प्रसक्तात्मा स्वकर्मभिः ॥ ३ ॥</s-l></s-lg><s-lg><s-l>येन येन शरीरेण यद्यत्कर्म करोत्ययम् ।</s-l><s-l>तेन तेन शरीरेण तत्तत्फलमुपाश्नुते ॥ ४ ॥</s-l></s-lg><s-lg><s-l>यथा ह्येकरसा भूमिरोषध्यात्मानुसारिणी ।</s-l><s-l>तथा कर्मानुगा बुद्धिरन्तरात्मानुदर्शिनी ॥ ५ ॥</s-l></s-lg><s-lg><s-l>ज्ञानपूर्वोद्भवा लिप्सा लिप्सापूर्वाभिसंधिता ।</s-l><s-l>अभिसंधिपूर्वकं कर्म कर्ममूलं ततः फलम् ॥ ६ ॥</s-l></s-lg><s-lg><s-l>फलं कर्मात्मकं विद्यात्कर्म ज्ञेयात्मकं तथा ।</s-l><s-l>ज्ञेयं ज्ञानात्मकं विद्याज्ज्ञानं सदसदात्मकम् ॥ ७ ॥</s-l></s-lg><s-lg><s-l>ज्ञानानां च फलानां च ज्ञेयानां कर्मणां तथा ।</s-l><s-l>क्षयान्ते तत्फलं दिव्यं ज्ञानं ज्ञेयप्रतिष्ठितम् ॥ ८ ॥</s-l></s-lg><s-lg><s-l>महद्धि परमं भूतं युक्ताः पश्यन्ति योगिनः ।</s-l><s-l>अबुधास्तं न पश्यन्ति ह्यात्मस्था गुणबुद्धयः ॥ ९ ॥</s-l></s-lg><s-lg><s-l>पृथिवीरूपतो रूपमपामिह महत्तरम् ।</s-l><s-l>अद्भ्यो महत्तरं तेजस्तेजसः पवनो महान् ॥ १० ॥</s-l></s-lg><s-lg><s-l>पवनाच्च महद्व्योम तस्मात्परतरं मनः ।</s-l><s-l>मनसो महती बुद्धिर्बुद्धेः कालो महान्स्मृतः ॥ ११ ॥</s-l></s-lg><s-lg><s-l>कालात्स भगवान्विष्णुर्यस्य सर्वमिदं जगत् ।</s-l><s-l>नादिर्न मध्यं नैवान्तस्तस्य देवस्य विद्यते ॥ १२ ॥</s-l></s-lg><s-lg><s-l>अनादित्वादमध्यत्वादनन्तत्वाच्च सोऽव्ययः ।</s-l><s-l>अत्येति सर्वदुःखानि दुःखं ह्यन्तवदुच्यते ॥ १३ ॥</s-l></s-lg><s-lg><s-l>तद्ब्रह्म परमं प्रोक्तं तद्धाम परमं स्मृतम् ।</s-l><s-l>तद्गत्वा कालविषयाद्विमुक्ता मोक्षमाश्रिताः ॥ १४ ॥</s-l></s-lg><s-lg><s-l>गुणैस्त्वेतैः प्रकाशन्ते निर्गुणत्वात्ततः परम् ।</s-l><s-l>निवृत्तिलक्षणो धर्मस्तथानन्त्याय कल्पते ॥ १५ ॥</s-l></s-lg><s-lg><s-l>ऋचो यजूंषि सामानि शरीराणि व्यपाश्रिताः ।</s-l><s-l>जिह्वाग्रेषु प्रवर्तन्ते यत्नसाध्या विनाशिनः ॥ १६ ॥</s-l></s-lg><s-lg><s-l>न चैवमिष्यते ब्रह्म शरीराश्रयसंभवम् ।</s-l><s-l>न यत्नसाध्यं तद्ब्रह्म नादिमध्यं न चान्तवत् ॥ १७ ॥</s-l></s-lg><s-lg><s-l>ऋचामादिस्तथा साम्नां यजुषामादिरुच्यते ।</s-l><s-l>अन्तश्चादिमतां दृष्टो न चादिर्ब्रह्मणः स्मृतः ॥ १८ ॥</s-l></s-lg><s-lg><s-l>अनादित्वादनन्तत्वात्तदनन्तमथाव्ययम् ।</s-l><s-l>अव्ययत्वाच्च निर्द्वंद्वं द्वंद्वाभावात्ततः परम् ॥ १९ ॥</s-l></s-lg><s-lg><s-l>अदृष्टतोऽनुपायाच्चाप्यभिसंधेश्च कर्मणः ।</s-l><s-l>न तेन मर्त्याः पश्यन्ति येन गच्छन्ति तत्परम् ॥ २० ॥</s-l></s-lg><s-lg><s-l>विषयेषु च संसर्गाच्छाश्वतस्य च दर्शनात् ।</s-l><s-l>मनसा चान्यदाकाङ्क्षन्परं न प्रतिपद्यते ॥ २१ ॥</s-l></s-lg><s-lg><s-l>गुणान्यदिह पश्यन्ति तदिच्छन्त्यपरे जनाः ।</s-l><s-l>परं नैवाभिकाङ्क्षन्ति निर्गुणत्वाद्गुणार्थिनः ॥ २२ ॥</s-l></s-lg><s-lg><s-l>गुणैर्यस्त्ववरैर्युक्तः कथं विद्याद्गुणानिमान् ।</s-l><s-l>अनुमानाद्धि गन्तव्यं गुणैरवयवैः सह ॥ २३ ॥</s-l></s-lg><s-lg><s-l>सूक्ष्मेण मनसा विद्मो वाचा वक्तुं न शक्नुमः ।</s-l><s-l>मनो हि मनसा ग्राह्यं दर्शनेन च दर्शनम् ॥ २४ ॥</s-l></s-lg><s-lg><s-l>ज्ञानेन निर्मलीकृत्य बुद्धिं बुद्ध्या तथा मनः ।</s-l><s-l>मनसा चेन्द्रियग्राममनन्तं प्रतिपद्यते ॥ २५ ॥</s-l></s-lg><s-lg><s-l>बुद्धिप्रहीणो मनसासमृद्धस्तथा निराशीर्गुणतामुपैति ।</s-l><s-l>परं त्यजन्तीह विलोभ्यमाना हुताशनं वायुरिवेन्धनस्थम् ॥ २६ ॥</s-l></s-lg><s-lg><s-l>गुणादाने विप्रयोगे च तेषां मनः सदा बुद्धिपरावराभ्याम् ।</s-l><s-l>अनेनैव विधिना संप्रवृत्तो गुणादाने ब्रह्मशरीरमेति ॥ २७ ॥</s-l></s-lg><s-lg><s-l>अव्यक्तात्मा पुरुषोऽव्यक्तकर्मा सोऽव्यक्तत्वं गच्छति ह्यन्तकाले ।</s-l><s-l>तैरेवायं चेन्द्रियैर्वर्धमानैर्ग्लायद्भिर्वा वर्तते कर्मरूपः ॥ २८ ॥</s-l></s-lg><s-lg><s-l>सर्वैरयं चेन्द्रियैः संप्रयुक्तो देहः प्राप्तः पञ्चभूताश्रयः स्यात् ।</s-l><s-l>नासामर्थ्याद्गच्छति कर्मणेह हीनस्तेन परमेणाव्ययेन ॥ २९ ॥</s-l></s-lg><s-lg><s-l>पृथ्व्या नरः पश्यति नान्तमस्या ह्यन्तश्चास्या भविता चेति विद्धि ।</s-l><s-l>परं नयन्तीह विलोभ्यमानं यथा प्लवं वायुरिवार्णवस्थम् ॥ ३० ॥</s-l></s-lg><s-lg><s-l>दिवाकरो गुणमुपलभ्य निर्गुणो यथा भवेद्व्यपगतरश्मिमण्डलः ।</s-l><s-l>तथा ह्यसौ मुनिरिह निर्विशेषवान्स निर्गुणं प्रविशति ब्रह्म चाव्ययम् ॥ ३१ ॥</s-l></s-lg><s-lg><s-l>अनागतिं सुकृतिमतां परां गतिं स्वयंभुवं प्रभवनिधानमव्ययम् ।</s-l><s-l>सनातनं यदमृतमव्ययं पदं विचार्य तं शमममृतत्वमश्नुते ॥ ३२ ॥</s-l></s-lg>