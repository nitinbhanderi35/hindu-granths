<s-lg><s-l> व्यास उवाच ।</s-l><s-l>भूतग्रामे नियुक्तं यत्तदेतत्कीर्तितं मया ।</s-l><s-l>ब्राह्मणस्य तु यत्कृत्यं तत्ते वक्ष्यामि पृच्छते ॥ १ ॥</s-l></s-lg><s-lg><s-l>जातकर्मप्रभृत्यस्य कर्मणां दक्षिणावताम् ।</s-l><s-l>क्रिया स्यादा समावृत्तेराचार्ये वेदपारगे ॥ २ ॥</s-l></s-lg><s-lg><s-l>अधीत्य वेदानखिलान्गुरुशुश्रूषणे रतः ।</s-l><s-l>गुरूणामनृणो भूत्वा समावर्तेत यज्ञवित् ॥ ३ ॥</s-l></s-lg><s-lg><s-l>आचार्येणाभ्यनुज्ञातश्चतुर्णामेकमाश्रमम् ।</s-l><s-l>आ विमोक्षाच्छरीरस्य सोऽनुतिष्ठेद्यथाविधि ॥ ४ ॥</s-l></s-lg><s-lg><s-l>प्रजासर्गेण दारैश्च ब्रह्मचर्येण वा पुनः ।</s-l><s-l>वने गुरुसकाशे वा यतिधर्मेण वा पुनः ॥ ५ ॥</s-l></s-lg><s-lg><s-l>गृहस्थस्त्वेव सर्वेषां चतुर्णां मूलमुच्यते ।</s-l><s-l>तत्र पक्वकषायो हि दान्तः सर्वत्र सिध्यति ॥ ६ ॥</s-l></s-lg><s-lg><s-l>प्रजावाञ्श्रोत्रियो यज्वा मुक्तो दिव्यैस्त्रिभिरृणैः ।</s-l><s-l>अथान्यानाश्रमान्पश्चात्पूतो गच्छति कर्मभिः ॥ ७ ॥</s-l></s-lg><s-lg><s-l>यत्पृथिव्यां पुण्यतमं विद्यास्थानं तदावसेत् ।</s-l><s-l>यतेत तस्मिन्प्रामाण्यं गन्तुं यशसि चोत्तमे ॥ ८ ॥</s-l></s-lg><s-lg><s-l>तपसा वा सुमहता विद्यानां पारणेन वा ।</s-l><s-l>इज्यया वा प्रदानैर्वा विप्राणां वर्धते यशः ॥ ९ ॥</s-l></s-lg><s-lg><s-l>यावदस्य भवत्यस्मिँल्लोके कीर्तिर्यशस्करी ।</s-l><s-l>तावत्पुण्यकृताँल्लोकाननन्तान्पुरुषोऽश्नुते ॥ १० ॥</s-l></s-lg><s-lg><s-l>अध्यापयेदधीयीत याजयेत यजेत च ।</s-l><s-l>न वृथा प्रतिगृह्णीयान्न च दद्यात्कथंचन ॥ ११ ॥</s-l></s-lg><s-lg><s-l>याज्यतः शिष्यतो वापि कन्यया वा धनं महत् ।</s-l><s-l>यद्यागच्छेद्यजेद्दद्यान्नैकोऽश्नीयात्कथंचन ॥ १२ ॥</s-l></s-lg><s-lg><s-l>गृहमावसतो ह्यस्य नान्यत्तीर्थं प्रतिग्रहात् ।</s-l><s-l>देवर्षिपितृगुर्वर्थं वृद्धातुरबुभुक्षताम् ॥ १३ ॥</s-l></s-lg><s-lg><s-l>अन्तर्हिताभितप्तानां यथाशक्ति बुभूषताम् ।</s-l><s-l>द्रव्याणामतिशक्त्यापि देयमेषां कृतादपि ॥ १४ ॥</s-l></s-lg><s-lg><s-l>अर्हतामनुरूपाणां नादेयं ह्यस्ति किंचन ।</s-l><s-l>उच्चैःश्रवसमप्यश्वं प्रापणीयं सतां विदुः ॥ १५ ॥</s-l></s-lg><s-lg><s-l>अनुनीय तथा काव्यः सत्यसंधो महाव्रतः ।</s-l><s-l>स्वैः प्राणैर्ब्राह्मणप्राणान्परित्राय दिवं गतः ॥ १६ ॥</s-l></s-lg><s-lg><s-l>रन्तिदेवश्च सांकृत्यो वसिष्ठाय महात्मने ।</s-l><s-l>अपः प्रदाय शीतोष्णा नाकपृष्ठे महीयते ॥ १७ ॥</s-l></s-lg><s-lg><s-l>आत्रेयश्चन्द्रदमयोरर्हतोर्विविधं धनम् ।</s-l><s-l>दत्त्वा लोकान्ययौ धीमाननन्तान्स महीपतिः ॥ १८ ॥</s-l></s-lg><s-lg><s-l>शिबिरौशीनरोऽङ्गानि सुतं च प्रियमौरसम् ।</s-l><s-l>ब्राह्मणार्थमुपाकृत्य नाकपृष्ठमितो गतः ॥ १९ ॥</s-l></s-lg><s-lg><s-l>प्रतर्दनः काशिपतिः प्रदाय नयने स्वके ।</s-l><s-l>ब्राह्मणायातुलां कीर्तिमिह चामुत्र चाश्नुते ॥ २० ॥</s-l></s-lg><s-lg><s-l>दिव्यं मृष्टशलाकं तु सौवर्णं परमर्द्धिमत् ।</s-l><s-l>छत्रं देवावृधो दत्त्वा सराष्ट्रोऽभ्यपतद्दिवम् ॥ २१ ॥</s-l></s-lg><s-lg><s-l>सांकृतिश्च तथात्रेयः शिष्येभ्यो ब्रह्म निर्गुणम् ।</s-l><s-l>उपदिश्य महातेजा गतो लोकाननुत्तमान् ॥ २२ ॥</s-l></s-lg><s-lg><s-l>अम्बरीषो गवां दत्त्वा ब्राह्मणेभ्यः प्रतापवान् ।</s-l><s-l>अर्बुदानि दशैकं च सराष्ट्रोऽभ्यपतद्दिवम् ॥ २३ ॥</s-l></s-lg><s-lg><s-l>सावित्री कुण्डले दिव्ये शरीरं जनमेजयः ।</s-l><s-l>ब्राह्मणार्थे परित्यज्य जग्मतुर्लोकमुत्तमम् ॥ २४ ॥</s-l></s-lg><s-lg><s-l>सर्वरत्नं वृषादर्भो युवनाश्वः प्रियाः स्त्रियः ।</s-l><s-l>रम्यमावसथं चैव दत्त्वामुं लोकमास्थितः ॥ २५ ॥</s-l></s-lg><s-lg><s-l>निमी राष्ट्रं च वैदेहो जामदग्न्यो वसुंधराम् ।</s-l><s-l>ब्राह्मणेभ्यो ददौ चापि गयश्चोर्वीं सपत्तनाम् ॥ २६ ॥</s-l></s-lg><s-lg><s-l>अवर्षति च पर्जन्ये सर्वभूतानि चासकृत् ।</s-l><s-l>वसिष्ठो जीवयामास प्रजापतिरिव प्रजाः ॥ २७ ॥</s-l></s-lg><s-lg><s-l>करंधमस्य पुत्रस्तु मरुत्तो नृपतिस्तथा ।</s-l><s-l>कन्यामङ्गिरसे दत्त्वा दिवमाशु जगाम ह ॥ २८ ॥</s-l></s-lg><s-lg><s-l>ब्रह्मदत्तश्च पाञ्चाल्यो राजा बुद्धिमतां वरः ।</s-l><s-l>निधिं शङ्खं द्विजाग्र्येभ्यो दत्त्वा लोकानवाप्तवान् ॥ २९ ॥</s-l></s-lg><s-lg><s-l>राजा मित्रसहश्चापि वसिष्ठाय महात्मने ।</s-l><s-l>मदयन्तीं प्रियां दत्त्वा तया सह दिवं गतः ॥ ३० ॥</s-l></s-lg><s-lg><s-l>सहस्रजिच्च राजर्षिः प्राणानिष्टान्महायशाः ।</s-l><s-l>ब्राह्मणार्थे परित्यज्य गतो लोकाननुत्तमान् ॥ ३१ ॥</s-l></s-lg><s-lg><s-l>सर्वकामैश्च संपूर्णं दत्त्वा वेश्म हिरण्मयम् ।</s-l><s-l>मुद्गलाय गतः स्वर्गं शतद्युम्नो महीपतिः ॥ ३२ ॥</s-l></s-lg><s-lg><s-l>नाम्ना च द्युतिमान्नाम शाल्वराजः प्रतापवान् ।</s-l><s-l>दत्त्वा राज्यमृचीकाय गतो लोकाननुत्तमान् ॥ ३३ ॥</s-l></s-lg><s-lg><s-l>मदिराश्वश्च राजर्षिर्दत्त्वा कन्यां सुमध्यमाम् ।</s-l><s-l>हिरण्यहस्ताय गतो लोकान्देवैरभिष्टुतान् ॥ ३४ ॥</s-l></s-lg><s-lg><s-l>लोमपादश्च राजर्षिः शान्तां दत्त्वा सुतां प्रभुः ।</s-l><s-l>ऋश्यशृङ्गाय विपुलैः सर्वकामैरयुज्यत ॥ ३५ ॥</s-l></s-lg><s-lg><s-l>दत्त्वा शतसहस्रं तु गवां राजा प्रसेनजित् ।</s-l><s-l>सवत्सानां महातेजा गतो लोकाननुत्तमान् ॥ ३६ ॥</s-l></s-lg><s-lg><s-l>एते चान्ये च बहवो दानेन तपसा च ह ।</s-l><s-l>महात्मानो गताः स्वर्गं शिष्टात्मानो जितेन्द्रियाः ॥ ३७ ॥</s-l></s-lg><s-lg><s-l>तेषां प्रतिष्ठिता कीर्तिर्यावत्स्थास्यति मेदिनी ।</s-l><s-l>दानयज्ञप्रजासर्गैरेते हि दिवमाप्नुवन् ॥ ३८ ॥</s-l></s-lg>