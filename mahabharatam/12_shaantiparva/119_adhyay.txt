<s-lg><s-l> भीष्म उवाच ।</s-l><s-l>एवं शुनासमान्भृत्यान्स्वस्थाने यो नराधिपः ।</s-l><s-l>नियोजयति कृत्येषु स राज्यफलमश्नुते ॥ १ ॥</s-l></s-lg><s-lg><s-l>न श्वा स्वस्थानमुत्क्रम्य प्रमाणमभि सत्कृतः ।</s-l><s-l>आरोप्यः श्वा स्वकात्स्थानादुत्क्रम्यान्यत्प्रपद्यते ॥ २ ॥</s-l></s-lg><s-lg><s-l>स्वजातिकुलसंपन्नाः स्वेषु कर्मस्ववस्थिताः ।</s-l><s-l>प्रकर्तव्या बुधा भृत्या नास्थाने प्रक्रिया क्षमा ॥ ३ ॥</s-l></s-lg><s-lg><s-l>अनुरूपाणि कर्माणि भृत्येभ्यो यः प्रयच्छति ।</s-l><s-l>स भृत्यगुणसंपन्नं राजा फलमुपाश्नुते ॥ ४ ॥</s-l></s-lg><s-lg><s-l>शरभः शरभस्थाने सिंहः सिंह इवोर्जितः ।</s-l><s-l>व्याघ्रो व्याघ्र इव स्थाप्यो द्वीपी द्वीपी यथा तथा ॥ ५ ॥</s-l></s-lg><s-lg><s-l>कर्मस्विहानुरूपेषु न्यस्या भृत्या यथाविधि ।</s-l><s-l>प्रतिलोमं न भृत्यास्ते स्थाप्याः कर्मफलैषिणा ॥ ६ ॥</s-l></s-lg><s-lg><s-l>यः प्रमाणमतिक्रम्य प्रतिलोमं नराधिपः ।</s-l><s-l>भृत्यान्स्थापयतेऽबुद्धिर्न स रञ्जयते प्रजाः ॥ ७ ॥</s-l></s-lg><s-lg><s-l>न बालिशा न च क्षुद्रा न चाप्रतिमितेन्द्रियाः ।</s-l><s-l>नाकुलीना नराः पार्श्वे स्थाप्या राज्ञा हितैषिणा ॥ ८ ॥</s-l></s-lg><s-lg><s-l>साधवः कुशलाः शूरा ज्ञानवन्तोऽनसूयकाः ।</s-l><s-l>अक्षुद्राः शुचयो दक्षा नराः स्युः पारिपार्श्वकाः ॥ ९ ॥</s-l></s-lg><s-lg><s-l>न्यग्भूतास्तत्पराः क्षान्ताश्चौक्षाः प्रकृतिजाः शुभाः ।</s-l><s-l>स्वे स्वे स्थानेऽपरिक्रुष्टास्ते स्यू राज्ञो बहिश्चराः ॥ १० ॥</s-l></s-lg><s-lg><s-l>सिंहस्य सततं पार्श्वे सिंह एव जनो भवेत् ।</s-l><s-l>असिंहः सिंहसहितः सिंहवल्लभते फलम् ॥ ११ ॥</s-l></s-lg><s-lg><s-l>यस्तु सिंहः श्वभिः कीर्णः सिंहकर्मफले रतः ।</s-l><s-l>न स सिंहफलं भोक्तुं शक्तः श्वभिरुपासितः ॥ १२ ॥</s-l></s-lg><s-lg><s-l>एवमेतैर्मनुष्येन्द्र शूरैः प्राज्ञैर्बहुश्रुतैः ।</s-l><s-l>कुलीनैः सह शक्येत कृत्स्नां जेतुं वसुंधराम् ॥ १३ ॥</s-l></s-lg><s-lg><s-l>नावैद्यो नानृजुः पार्श्वे नाविद्यो नामहाधनः ।</s-l><s-l>संग्राह्यो वसुधापालैर्भृत्यो भृत्यवतां वर ॥ १४ ॥</s-l></s-lg><s-lg><s-l>बाणवद्विसृता यान्ति स्वामिकार्यपरा जनाः ।</s-l><s-l>ये भृत्याः पार्थिवहितास्तेषां सान्त्वं प्रयोजयेत् ॥ १५ ॥</s-l></s-lg><s-lg><s-l>कोशश्च सततं रक्ष्यो यत्नमास्थाय राजभिः ।</s-l><s-l>कोशमूला हि राजानः कोशमूलकरो भव ॥ १६ ॥</s-l></s-lg><s-lg><s-l>कोष्ठागारं च ते नित्यं स्फीतं धान्यैः सुसंचितम् ।</s-l><s-l>सदास्तु सत्सु संन्यस्तं धनधान्यपरो भव ॥ १७ ॥</s-l></s-lg><s-lg><s-l>नित्ययुक्ताश्च ते भृत्या भवन्तु रणकोविदाः ।</s-l><s-l>वाजिनां च प्रयोगेषु वैशारद्यमिहेष्यते ॥ १८ ॥</s-l></s-lg><s-lg><s-l>ज्ञातिबन्धुजनावेक्षी मित्रसंबन्धिसंवृतः ।</s-l><s-l>पौरकार्यहितान्वेषी भव कौरवनन्दन ॥ १९ ॥</s-l></s-lg><s-lg><s-l>एषा ते नैष्ठिकी बुद्धिः प्रज्ञा चाभिहिता मया ।</s-l><s-l>श्वा ते निदर्शनं तात किं भूयः श्रोतुमिच्छसि ॥ २० ॥</s-l></s-lg>