<s-lg><s-l> वैशंपायन उवाच ।</s-l><s-l>अथाब्रवीन्महातेजा वाक्यं कौरवनन्दनः ।</s-l><s-l>हन्त धर्मान्प्रवक्ष्यामि दृढे वाङ्मनसी मम ।</s-l><s-l>तव प्रसादाद्गोविन्द भूतात्मा ह्यसि शाश्वतः ॥ १ ॥</s-l></s-lg><s-lg><s-l>युधिष्ठिरस्तु मां राजा धर्मान्समनुपृच्छतु ।</s-l><s-l>एवं प्रीतो भविष्यामि धर्मान्वक्ष्यामि चानघ ॥ २ ॥</s-l></s-lg><s-lg><s-l>यस्मिन्राजर्षभे जाते धर्मात्मनि महात्मनि ।</s-l><s-l>अहृष्यन्नृषयः सर्वे स मां पृच्छतु पाण्डवः ॥ ३ ॥</s-l></s-lg><s-lg><s-l>सर्वेषां दीप्तयशसां कुरूणां धर्मचारिणाम् ।</s-l><s-l>यस्य नास्ति समः कश्चित्स मां पृच्छतु पाण्डवः ॥ ४ ॥</s-l></s-lg><s-lg><s-l>धृतिर्दमो ब्रह्मचर्यं क्षमा धर्मश्च नित्यदा ।</s-l><s-l>यस्मिन्नोजश्च तेजश्च स मां पृच्छतु पाण्डवः ॥ ५ ॥</s-l></s-lg><s-lg><s-l>सत्यं दानं तपः शौचं शान्तिर्दाक्ष्यमसंभ्रमः ।</s-l><s-l>यस्मिन्नेतानि सर्वाणि स मां पृच्छतु पाण्डवः ॥ ६ ॥</s-l></s-lg><s-lg><s-l>यो न कामान्न संरम्भान्न भयान्नार्थकारणात् ।</s-l><s-l>कुर्यादधर्मं धर्मात्मा स मां पृच्छतु पाण्डवः ॥ ७ ॥</s-l></s-lg><s-lg><s-l>संबन्धिनोऽतिथीन्भृत्यान्संश्रितोपाश्रितांश्च यः ।</s-l><s-l>संमानयति सत्कृत्य स मां पृच्छतु पाण्डवः ॥ ८ ॥</s-l></s-lg><s-lg><s-l>सत्यनित्यः क्षमानित्यो ज्ञाननित्योऽतिथिप्रियः ।</s-l><s-l>यो ददाति सतां नित्यं स मां पृच्छतु पाण्डवः ॥ ९ ॥</s-l></s-lg><s-lg><s-l>इज्याध्ययननित्यश्च धर्मे च निरतः सदा ।</s-l><s-l>शान्तः श्रुतरहस्यश्च स मां पृच्छतु पाण्डवः ॥ १० ॥</s-l></s-lg><s-lg><s-l> वासुदेव उवाच ।</s-l><s-l>लज्जया परयोपेतो धर्मात्मा स युधिष्ठिरः ।</s-l><s-l>अभिशापभयाद्भीतो भवन्तं नोपसर्पति ॥ ११ ॥</s-l></s-lg><s-lg><s-l>लोकस्य कदनं कृत्वा लोकनाथो विशां पते ।</s-l><s-l>अभिशापभयाद्भीतो भवन्तं नोपसर्पति ॥ १२ ॥</s-l></s-lg><s-lg><s-l>पूज्यान्मान्यांश्च भक्तांश्च गुरून्संबन्धिबान्धवान् ।</s-l><s-l>अर्घ्यार्हानिषुभिर्हत्वा भवन्तं नोपसर्पति ॥ १३ ॥</s-l></s-lg><s-lg><s-l> भीष्म उवाच ।</s-l><s-l>ब्राह्मणानां यथा धर्मो दानमध्ययनं तपः ।</s-l><s-l>क्षत्रियाणां तथा कृष्ण समरे देहपातनम् ॥ १४ ॥</s-l></s-lg><s-lg><s-l>पितॄन्पितामहान्पुत्रान्गुरून्संबन्धिबान्धवान् ।</s-l><s-l>मिथ्याप्रवृत्तान्यः संख्ये निहन्याद्धर्म एव सः ॥ १५ ॥</s-l></s-lg><s-lg><s-l>समयत्यागिनो लुब्धान्गुरूनपि च केशव ।</s-l><s-l>निहन्ति समरे पापान्क्षत्रियो यः स धर्मवित् ॥ १६ ॥</s-l></s-lg><s-lg><s-l>आहूतेन रणे नित्यं योद्धव्यं क्षत्रबन्धुना ।</s-l><s-l>धर्म्यं स्वर्ग्यं च लोक्यं च युद्धं हि मनुरब्रवीत् ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु भीष्मेण धर्मराजो युधिष्ठिरः ।</s-l><s-l>विनीतवदुपागम्य तस्थौ संदर्शनेऽग्रतः ॥ १८ ॥</s-l></s-lg><s-lg><s-l>अथास्य पादौ जग्राह भीष्मश्चाभिननन्द तम् ।</s-l><s-l>मूर्ध्नि चैनमुपाघ्राय निषीदेत्यब्रवीत्तदा ॥ १९ ॥</s-l></s-lg><s-lg><s-l>तमुवाचाथ गाङ्गेय ऋषभः सर्वधन्विनाम् ।</s-l><s-l>पृच्छ मां तात विस्रब्धं मा भैस्त्वं कुरुसत्तम ॥ २० ॥</s-l></s-lg>