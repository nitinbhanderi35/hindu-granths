<s-lg><s-l> युधिष्ठिर उवाच ।</s-l><s-l>मोक्षः पितामहेनोक्त उपायान्नानुपायतः ।</s-l><s-l>तमुपायं यथान्यायं श्रोतुमिच्छामि भारत ॥ १ ॥</s-l></s-lg><s-lg><s-l> भीष्म उवाच ।</s-l><s-l>त्वय्येवैतन्महाप्राज्ञ युक्तं निपुणदर्शनम् ।</s-l><s-l>यदुपायेन सर्वार्थान्नित्यं मृगयसेऽनघ ॥ २ ॥</s-l></s-lg><s-lg><s-l>करणे घटस्य या बुद्धिर्घटोत्पत्तौ न सानघ ।</s-l><s-l>एवं धर्माभ्युपायेषु नान्यद्धर्मेषु कारणम् ॥ ३ ॥</s-l></s-lg><s-lg><s-l>पूर्वे समुद्रे यः पन्था न स गच्छति पश्चिमम् ।</s-l><s-l>एकः पन्था हि मोक्षस्य तन्मे विस्तरतः शृणु ॥ ४ ॥</s-l></s-lg><s-lg><s-l>क्षमया क्रोधमुच्छिन्द्यात्कामं संकल्पवर्जनात् ।</s-l><s-l>सत्त्वसंसेवनाद्धीरो निद्रामुच्छेतुमर्हति ॥ ५ ॥</s-l></s-lg><s-lg><s-l>अप्रमादाद्भयं रक्षेच्छ्वासं क्षेत्रज्ञशीलनात् ।</s-l><s-l>इच्छां द्वेषं च कामं च धैर्येण विनिवर्तयेत् ॥ ६ ॥</s-l></s-lg><s-lg><s-l>भ्रमं प्रमोहमावर्तमभ्यासाद्विनिवर्तयेत् ।</s-l><s-l>निद्रां च प्रतिभां चैव ज्ञानाभ्यासेन तत्त्ववित् ॥ ७ ॥</s-l></s-lg><s-lg><s-l>उपद्रवांस्तथा रोगान्हितजीर्णमिताशनात् ।</s-l><s-l>लोभं मोहं च संतोषाद्विषयांस्तत्त्वदर्शनात् ॥ ८ ॥</s-l></s-lg><s-lg><s-l>अनुक्रोशादधर्मं च जयेद्धर्ममुपेक्षया ।</s-l><s-l>आयत्या च जयेदाशामर्थं सङ्गविवर्जनात् ॥ ९ ॥</s-l></s-lg><s-lg><s-l>अनित्यत्वेन च स्नेहं क्षुधं योगेन पण्डितः ।</s-l><s-l>कारुण्येनात्मनो मानं तृष्णां च परितोषतः ॥ १० ॥</s-l></s-lg><s-lg><s-l>उत्थानेन जयेत्तन्द्रीं वितर्कं निश्चयाज्जयेत् ।</s-l><s-l>मौनेन बहुभाष्यं च शौर्येण च भयं जयेत् ॥ ११ ॥</s-l></s-lg><s-lg><s-l>यच्छेद्वाङ्मनसी बुद्ध्या तां यच्छेज्ज्ञानचक्षुषा ।</s-l><s-l>ज्ञानमात्मा महान्यच्छेत्तं यच्छेच्छान्तिरात्मनः ॥ १२ ॥</s-l></s-lg><s-lg><s-l>तदेतदुपशान्तेन बोद्धव्यं शुचिकर्मणा ।</s-l><s-l>योगदोषान्समुच्छिद्य पञ्च यान्कवयो विदुः ॥ १३ ॥</s-l></s-lg><s-lg><s-l>कामं क्रोधं च लोभं च भयं स्वप्नं च पञ्चमम् ।</s-l><s-l>परित्यज्य निषेवेत तथेमान्योगसाधनान् ॥ १४ ॥</s-l></s-lg><s-lg><s-l>ध्यानमध्ययनं दानं सत्यं ह्रीरार्जवं क्षमा ।</s-l><s-l>शौचमाहारतः शुद्धिरिन्द्रियाणां च संयमः ॥ १५ ॥</s-l></s-lg><s-lg><s-l>एतैर्विवर्धते तेजः पाप्मानमपहन्ति च ।</s-l><s-l>सिध्यन्ति चास्य संकल्पा विज्ञानं च प्रवर्तते ॥ १६ ॥</s-l></s-lg><s-lg><s-l>धूतपापः स तेजस्वी लघ्वाहारो जितेन्द्रियः ।</s-l><s-l>कामक्रोधौ वशे कृत्वा निनीषेद्ब्रह्मणः पदम् ॥ १७ ॥</s-l></s-lg><s-lg><s-l>अमूढत्वमसङ्गित्वं कामक्रोधविवर्जनम् ।</s-l><s-l>अदैन्यमनुदीर्णत्वमनुद्वेगो व्यवस्थितिः ॥ १८ ॥</s-l></s-lg><s-lg><s-l>एष मार्गो हि मोक्षस्य प्रसन्नो विमलः शुचिः ।</s-l><s-l>तथा वाक्कायमनसां नियमः कामतोऽन्यथा ॥ १९ ॥</s-l></s-lg>