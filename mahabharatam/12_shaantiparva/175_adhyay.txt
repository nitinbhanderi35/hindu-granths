<s-lg><s-l> युधिष्ठिर उवाच ।</s-l><s-l>कुतः सृष्टमिदं विश्वं जगत्स्थावरजङ्गमम् ।</s-l><s-l>प्रलये च कमभ्येति तन्मे ब्रूहि पितामह ॥ १ ॥</s-l></s-lg><s-lg><s-l>ससागरः सगगनः सशैलः सबलाहकः ।</s-l><s-l>सभूमिः साग्निपवनो लोकोऽयं केन निर्मितः ॥ २ ॥</s-l></s-lg><s-lg><s-l>कथं सृष्टानि भूतानि कथं वर्णविभक्तयः ।</s-l><s-l>शौचाशौचं कथं तेषां धर्माधर्मावथो कथम् ॥ ३ ॥</s-l></s-lg><s-lg><s-l>कीदृशो जीवतां जीवः क्व वा गच्छन्ति ये मृताः ।</s-l><s-l>अस्माल्लोकादमुं लोकं सर्वं शंसतु नो भवान् ॥ ४ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>भृगुणाभिहितं श्रेष्ठं भरद्वाजाय पृच्छते ॥ ५ ॥</s-l></s-lg><s-lg><s-l>कैलासशिखरे दृष्ट्वा दीप्यमानमिवौजसा ।</s-l><s-l>भृगुं महर्षिमासीनं भरद्वाजोऽन्वपृच्छत ॥ ६ ॥</s-l></s-lg><s-lg><s-l>ससागरः सगगनः सशैलः सबलाहकः ।</s-l><s-l>सभूमिः साग्निपवनो लोकोऽयं केन निर्मितः ॥ ७ ॥</s-l></s-lg><s-lg><s-l>कथं सृष्टानि भूतानि कथं वर्णविभक्तयः ।</s-l><s-l>शौचाशौचं कथं तेषां धर्माधर्मावथो कथम् ॥ ८ ॥</s-l></s-lg><s-lg><s-l>कीदृशो जीवतां जीवः क्व वा गच्छन्ति ये मृताः ।</s-l><s-l>परलोकमिमं चापि सर्वं शंसतु नो भवान् ॥ ९ ॥</s-l></s-lg><s-lg><s-l>एवं स भगवान्पृष्टो भरद्वाजेन संशयम् ।</s-l><s-l>महर्षिर्ब्रह्मसंकाशः सर्वं तस्मै ततोऽब्रवीत् ॥ १० ॥</s-l></s-lg><s-lg><s-l>मानसो नाम विख्यातः श्रुतपूर्वो महर्षिभिः ।</s-l><s-l>अनादिनिधनो देवस्तथाभेद्योऽजरामरः ॥ ११ ॥</s-l></s-lg><s-lg><s-l>अव्यक्त इति विख्यातः शाश्वतोऽथाक्षरोऽव्ययः ।</s-l><s-l>यतः सृष्टानि भूतानि जायन्ते च म्रियन्ति च ॥ १२ ॥</s-l></s-lg><s-lg><s-l>सोऽसृजत्प्रथमं देवो महान्तं नाम नामतः ।</s-l><s-l>आकाशमिति विख्यातं सर्वभूतधरः प्रभुः ॥ १३ ॥</s-l></s-lg><s-lg><s-l>आकाशादभवद्वारि सलिलादग्निमारुतौ ।</s-l><s-l>अग्निमारुतसंयोगात्ततः समभवन्मही ॥ १४ ॥</s-l></s-lg><s-lg><s-l>ततस्तेजोमयं दिव्यं पद्मं सृष्टं स्वयंभुवा ।</s-l><s-l>तस्मात्पद्मात्समभवद्ब्रह्मा वेदमयो निधिः ॥ १५ ॥</s-l></s-lg><s-lg><s-l>अहंकार इति ख्यातः सर्वभूतात्मभूतकृत् ।</s-l><s-l>ब्रह्मा वै सुमहातेजा य एते पञ्च धातवः ॥ १६ ॥</s-l></s-lg><s-lg><s-l>शैलास्तस्यास्थिसंज्ञास्तु मेदो मांसं च मेदिनी ।</s-l><s-l>समुद्रास्तस्य रुधिरमाकाशमुदरं तथा ॥ १७ ॥</s-l></s-lg><s-lg><s-l>पवनश्चैव निःश्वासस्तेजोऽग्निर्निम्नगाः सिराः ।</s-l><s-l>अग्नीषोमौ तु चन्द्रार्कौ नयने तस्य विश्रुते ॥ १८ ॥</s-l></s-lg><s-lg><s-l>नभश्चोर्ध्वं शिरस्तस्य क्षितिः पादौ दिशो भुजौ ।</s-l><s-l>दुर्विज्ञेयो ह्यनन्तत्वात्सिद्धैरपि न संशयः ॥ १९ ॥</s-l></s-lg><s-lg><s-l>स एव भगवान्विष्णुरनन्त इति विश्रुतः ।</s-l><s-l>सर्वभूतात्मभूतस्थो दुर्विज्ञेयोऽकृतात्मभिः ॥ २० ॥</s-l></s-lg><s-lg><s-l>अहंकारस्य यः स्रष्टा सर्वभूतभवाय वै ।</s-l><s-l>यतः समभवद्विश्वं पृष्टोऽहं यदिह त्वया ॥ २१ ॥</s-l></s-lg><s-lg><s-l> भरद्वाज उवाच ।</s-l><s-l>गगनस्य दिशां चैव भूतलस्यानिलस्य च ।</s-l><s-l>कान्यत्र परिमाणानि संशयं छिन्धि मेऽर्थतः ॥ २२ ॥</s-l></s-lg><s-lg><s-l> भृगुरुवाच ।</s-l><s-l>अनन्तमेतदाकाशं सिद्धचारणसेवितम् ।</s-l><s-l>रम्यं नानाश्रयाकीर्णं यस्यान्तो नाधिगम्यते ॥ २३ ॥</s-l></s-lg><s-lg><s-l>ऊर्ध्वं गतेरधस्तात्तु चन्द्रादित्यौ न दृश्यतः ।</s-l><s-l>तत्र देवाः स्वयं दीप्ता भास्वराश्चाग्निवर्चसः ॥ २४ ॥</s-l></s-lg><s-lg><s-l>ते चाप्यन्तं न पश्यन्ति नभसः प्रथितौजसः ।</s-l><s-l>दुर्गमत्वादनन्तत्वादिति मे विद्धि मानद ॥ २५ ॥</s-l></s-lg><s-lg><s-l>उपरिष्टोपरिष्टात्तु प्रज्वलद्भिः स्वयंप्रभैः ।</s-l><s-l>निरुद्धमेतदाकाशमप्रमेयं सुरैरपि ॥ २६ ॥</s-l></s-lg><s-lg><s-l>पृथिव्यन्ते समुद्रास्तु समुद्रान्ते तमः स्मृतम् ।</s-l><s-l>तमसोऽन्ते जलं प्राहुर्जलस्यान्तेऽग्निरेव च ॥ २७ ॥</s-l></s-lg><s-lg><s-l>रसातलान्ते सलिलं जलान्ते पन्नगाधिपः ।</s-l><s-l>तदन्ते पुनराकाशमाकाशान्ते पुनर्जलम् ॥ २८ ॥</s-l></s-lg><s-lg><s-l>एवमन्तं भगवतः प्रमाणं सलिलस्य च ।</s-l><s-l>अग्निमारुततोयेभ्यो दुर्ज्ञेयं दैवतैरपि ॥ २९ ॥</s-l></s-lg><s-lg><s-l>अग्निमारुततोयानां वर्णाः क्षितितलस्य च ।</s-l><s-l>आकाशसदृशा ह्येते भिद्यन्ते तत्त्वदर्शनात् ॥ ३० ॥</s-l></s-lg><s-lg><s-l>पठन्ति चैव मुनयः शास्त्रेषु विविधेषु च ।</s-l><s-l>त्रैलोक्ये सागरे चैव प्रमाणं विहितं यथा ।</s-l><s-l>अदृश्याय त्वगम्याय कः प्रमाणमुदाहरेत् ॥ ३१ ॥</s-l></s-lg><s-lg><s-l>सिद्धानां देवतानां च यदा परिमिता गतिः ।</s-l><s-l>तदा गौणमनन्तस्य नामानन्तेति विश्रुतम् ।</s-l><s-l>नामधेयानुरूपस्य मानसस्य महात्मनः ॥ ३२ ॥</s-l></s-lg><s-lg><s-l>यदा तु दिव्यं तद्रूपं ह्रसते वर्धते पुनः ।</s-l><s-l>कोऽन्यस्तद्वेदितुं शक्तो योऽपि स्यात्तद्विधोऽपरः ॥ ३३ ॥</s-l></s-lg><s-lg><s-l>ततः पुष्करतः सृष्टः सर्वज्ञो मूर्तिमान्प्रभुः ।</s-l><s-l>ब्रह्मा धर्ममयः पूर्वः प्रजापतिरनुत्तमः ॥ ३४ ॥</s-l></s-lg><s-lg><s-l> भरद्वाज उवाच ।</s-l><s-l>पुष्कराद्यदि संभूतो ज्येष्ठं भवति पुष्करम् ।</s-l><s-l>ब्रह्माणं पूर्वजं चाह भवान्संदेह एव मे ॥ ३५ ॥</s-l></s-lg><s-lg><s-l> भृगुरुवाच ।</s-l><s-l>मानसस्येह या मूर्तिर्ब्रह्मत्वं समुपागता ।</s-l><s-l>तस्यासनविधानार्थं पृथिवी पद्ममुच्यते ॥ ३६ ॥</s-l></s-lg><s-lg><s-l>कर्णिका तस्य पद्मस्य मेरुर्गगनमुच्छ्रितः ।</s-l><s-l>तस्य मध्ये स्थितो लोकान्सृजते जगतः प्रभुः ॥ ३७ ॥</s-l></s-lg>