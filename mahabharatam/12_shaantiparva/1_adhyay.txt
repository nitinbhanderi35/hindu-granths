<s-lg><s-l> वैशंपायन उवाच ।</s-l><s-l>कृतोदकास्ते सुहृदां सर्वेषां पाण्डुनन्दनाः ।</s-l><s-l>विदुरो धृतराष्ट्रश्च सर्वाश्च भरतस्त्रियः ॥ १ ॥</s-l></s-lg><s-lg><s-l>तत्र ते सुमहात्मानो न्यवसन्कुरुनन्दनाः ।</s-l><s-l>शौचं निवर्तयिष्यन्तो मासमेकं बहिः पुरात् ॥ २ ॥</s-l></s-lg><s-lg><s-l>कृतोदकं तु राजानं धर्मात्मानं युधिष्ठिरम् ।</s-l><s-l>अभिजग्मुर्महात्मानः सिद्धा ब्रह्मर्षिसत्तमाः ॥ ३ ॥</s-l></s-lg><s-lg><s-l>द्वैपायनो नारदश्च देवलश्च महानृषिः ।</s-l><s-l>देवस्थानश्च कण्वश्च तेषां शिष्याश्च सत्तमाः ॥ ४ ॥</s-l></s-lg><s-lg><s-l>अन्ये च वेदविद्वांसः कृतप्रज्ञा द्विजातयः ।</s-l><s-l>गृहस्थाः स्नातकाः सर्वे ददृशुः कुरुसत्तमम् ॥ ५ ॥</s-l></s-lg><s-lg><s-l>अभिगम्य महात्मानः पूजिताश्च यथाविधि ।</s-l><s-l>आसनेषु महार्हेषु विविशुस्ते महर्षयः ॥ ६ ॥</s-l></s-lg><s-lg><s-l>प्रतिगृह्य ततः पूजां तत्कालसदृशीं तदा ।</s-l><s-l>पर्युपासन्यथान्यायं परिवार्य युधिष्ठिरम् ॥ ७ ॥</s-l></s-lg><s-lg><s-l>पुण्ये भागीरथीतीरे शोकव्याकुलचेतसम् ।</s-l><s-l>आश्वासयन्तो राजानं विप्राः शतसहस्रशः ॥ ८ ॥</s-l></s-lg><s-lg><s-l>नारदस्त्वब्रवीत्काले धर्मात्मानं युधिष्ठिरम् ।</s-l><s-l>विचार्य मुनिभिः सार्धं तत्कालसदृशं वचः ॥ ९ ॥</s-l></s-lg><s-lg><s-l>भवतो बाहुवीर्येण प्रसादान्माधवस्य च ।</s-l><s-l>जितेयमवनिः कृत्स्ना धर्मेण च युधिष्ठिर ॥ १० ॥</s-l></s-lg><s-lg><s-l>दिष्ट्या मुक्ताः स्थ संग्रामादस्माल्लोकभयंकरात् ।</s-l><s-l>क्षत्रधर्मरतश्चापि कच्चिन्मोदसि पाण्डव ॥ ११ ॥</s-l></s-lg><s-lg><s-l>कच्चिच्च निहतामित्रः प्रीणासि सुहृदो नृप ।</s-l><s-l>कच्चिच्छ्रियमिमां प्राप्य न त्वां शोकः प्रबाधते ॥ १२ ॥</s-l></s-lg><s-lg><s-l> युधिष्ठिर उवाच ।</s-l><s-l>विजितेयं मही कृत्स्ना कृष्णबाहुबलाश्रयात् ।</s-l><s-l>ब्राह्मणानां प्रसादेन भीमार्जुनबलेन च ॥ १३ ॥</s-l></s-lg><s-lg><s-l>इदं तु मे महद्दुःखं वर्तते हृदि नित्यदा ।</s-l><s-l>कृत्वा ज्ञातिक्षयमिमं महान्तं लोभकारितम् ॥ १४ ॥</s-l></s-lg><s-lg><s-l>सौभद्रं द्रौपदेयांश्च घातयित्वा प्रियान्सुतान् ।</s-l><s-l>जयोऽयमजयाकारो भगवन्प्रतिभाति मे ॥ १५ ॥</s-l></s-lg><s-lg><s-l>किं नु वक्ष्यति वार्ष्णेयी वधूर्मे मधुसूदनम् ।</s-l><s-l>द्वारकावासिनी कृष्णमितः प्रतिगतं हरिम् ॥ १६ ॥</s-l></s-lg><s-lg><s-l>द्रौपदी हतपुत्रेयं कृपणा हतबान्धवा ।</s-l><s-l>अस्मत्प्रियहिते युक्ता भूयः पीडयतीव माम् ॥ १७ ॥</s-l></s-lg><s-lg><s-l>इदमन्यच्च भगवन्यत्त्वां वक्ष्यामि नारद ।</s-l><s-l>मन्त्रसंवरणेनास्मि कुन्त्या दुःखेन योजितः ॥ १८ ॥</s-l></s-lg><s-lg><s-l>योऽसौ नागायुतबलो लोकेऽप्रतिरथो रणे ।</s-l><s-l>सिंहखेलगतिर्धीमान्घृणी दान्तो यतव्रतः ॥ १९ ॥</s-l></s-lg><s-lg><s-l>आश्रयो धार्तराष्ट्राणां मानी तीक्ष्णपराक्रमः ।</s-l><s-l>अमर्षी नित्यसंरम्भी क्षेप्तास्माकं रणे रणे ॥ २० ॥</s-l></s-lg><s-lg><s-l>शीघ्रास्त्रश्चित्रयोधी च कृती चाद्भुतविक्रमः ।</s-l><s-l>गूढोत्पन्नः सुतः कुन्त्या भ्रातास्माकं च सोदरः ॥ २१ ॥</s-l></s-lg><s-lg><s-l>तोयकर्मणि यं कुन्ती कथयामास सूर्यजम् ।</s-l><s-l>पुत्रं सर्वगुणोपेतमवकीर्णं जले पुरा ॥ २२ ॥</s-l></s-lg><s-lg><s-l>यं सूतपुत्रं लोकोऽयं राधेयं चाप्यमन्यत ।</s-l><s-l>स ज्येष्ठपुत्रः कुन्त्या वै भ्रातास्माकं च मातृजः ॥ २३ ॥</s-l></s-lg><s-lg><s-l>अजानता मया संख्ये राज्यलुब्धेन घातितः ।</s-l><s-l>तन्मे दहति गात्राणि तूलराशिमिवानलः ॥ २४ ॥</s-l></s-lg><s-lg><s-l>न हि तं वेद पार्थोऽपि भ्रातरं श्वेतवाहनः ।</s-l><s-l>नाहं न भीमो न यमौ स त्वस्मान्वेद सुव्रतः ॥ २५ ॥</s-l></s-lg><s-lg><s-l>गता किल पृथा तस्य सकाशमिति नः श्रुतम् ।</s-l><s-l>अस्माकं शमकामा वै त्वं च पुत्रो ममेत्यथ ॥ २६ ॥</s-l></s-lg><s-lg><s-l>पृथाया न कृतः कामस्तेन चापि महात्मना ।</s-l><s-l>अतिपश्चादिदं मातर्यवोचदिति नः श्रुतम् ॥ २७ ॥</s-l></s-lg><s-lg><s-l>न हि शक्ष्याम्यहं त्यक्तुं नृपं दुर्योधनं रणे ।</s-l><s-l>अनार्यं च नृशंसं च कृतघ्नं च हि मे भवेत् ॥ २८ ॥</s-l></s-lg><s-lg><s-l>युधिष्ठिरेण संधिं च यदि कुर्यां मते तव ।</s-l><s-l>भीतो रणे श्वेतवाहादिति मां मंस्यते जनः ॥ २९ ॥</s-l></s-lg><s-lg><s-l>सोऽहं निर्जित्य समरे विजयं सहकेशवम् ।</s-l><s-l>संधास्ये धर्मपुत्रेण पश्चादिति च सोऽब्रवीत् ॥ ३० ॥</s-l></s-lg><s-lg><s-l>तमवोचत्किल पृथा पुनः पृथुलवक्षसम् ।</s-l><s-l>चतुर्णामभयं देहि कामं युध्यस्व फल्गुनम् ॥ ३१ ॥</s-l></s-lg><s-lg><s-l>सोऽब्रवीन्मातरं धीमान्वेपमानः कृताञ्जलिः ।</s-l><s-l>प्राप्तान्विषह्यांश्चतुरो न हनिष्यामि ते सुतान् ॥ ३२ ॥</s-l></s-lg><s-lg><s-l>पञ्चैव हि सुता मातर्भविष्यन्ति हि ते ध्रुवम् ।</s-l><s-l>सकर्णा वा हते पार्थे सार्जुना वा हते मयि ॥ ३३ ॥</s-l></s-lg><s-lg><s-l>तं पुत्रगृद्धिनी भूयो माता पुत्रमथाब्रवीत् ।</s-l><s-l>भ्रातॄणां स्वस्ति कुर्वीथा येषां स्वस्ति चिकीर्षसि ॥ ३४ ॥</s-l></s-lg><s-lg><s-l>तमेवमुक्त्वा तु पृथा विसृज्योपययौ गृहान् ।</s-l><s-l>सोऽर्जुनेन हतो वीरो भ्राता भ्रात्रा सहोदरः ॥ ३५ ॥</s-l></s-lg><s-lg><s-l>न चैव विवृतो मन्त्रः पृथायास्तस्य वा मुने ।</s-l><s-l>अथ शूरो महेष्वासः पार्थेनासौ निपातितः ॥ ३६ ॥</s-l></s-lg><s-lg><s-l>अहं त्वज्ञासिषं पश्चात्स्वसोदर्यं द्विजोत्तम ।</s-l><s-l>पूर्वजं भ्रातरं कर्णं पृथाया वचनात्प्रभो ॥ ३७ ॥</s-l></s-lg><s-lg><s-l>तेन मे दूयतेऽतीव हृदयं भ्रातृघातिनः ।</s-l><s-l>कर्णार्जुनसहायोऽहं जयेयमपि वासवम् ॥ ३८ ॥</s-l></s-lg><s-lg><s-l>सभायां क्लिश्यमानस्य धार्तराष्ट्रैर्दुरात्मभिः ।</s-l><s-l>सहसोत्पतितः क्रोधः कर्णं दृष्ट्वा प्रशाम्यति ॥ ३९ ॥</s-l></s-lg><s-lg><s-l>यदा ह्यस्य गिरो रूक्षाः शृणोमि कटुकोदयाः ।</s-l><s-l>सभायां गदतो द्यूते दुर्योधनहितैषिणः ॥ ४० ॥</s-l></s-lg><s-lg><s-l>तदा नश्यति मे क्रोधः पादौ तस्य निरीक्ष्य ह ।</s-l><s-l>कुन्त्या हि सदृशौ पादौ कर्णस्येति मतिर्मम ॥ ४१ ॥</s-l></s-lg><s-lg><s-l>सादृश्यहेतुमन्विच्छन्पृथायास्तव चैव ह ।</s-l><s-l>कारणं नाधिगच्छामि कथंचिदपि चिन्तयन् ॥ ४२ ॥</s-l></s-lg><s-lg><s-l>कथं नु तस्य संग्रामे पृथिवी चक्रमग्रसत् ।</s-l><s-l>कथं च शप्तो भ्राता मे तत्त्वं वक्तुमिहार्हसि ॥ ४३ ॥</s-l></s-lg><s-lg><s-l>श्रोतुमिच्छामि भगवंस्त्वत्तः सर्वं यथातथम् ।</s-l><s-l>भवान्हि सर्वविद्विद्वाँल्लोके वेद कृताकृतम् ॥ ४४ ॥</s-l></s-lg>