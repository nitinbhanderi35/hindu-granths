<s-lg><s-l> युधिष्ठिर उवाच ।</s-l><s-l>हीने परमके धर्मे सर्वलोकातिलङ्घिनि ।</s-l><s-l>अधर्मे धर्मतां नीते धर्मे चाधर्मतां गते ॥ १ ॥</s-l></s-lg><s-lg><s-l>मर्यादासु प्रभिन्नासु क्षुभिते धर्मनिश्चये ।</s-l><s-l>राजभिः पीडिते लोके चोरैर्वापि विशां पते ॥ २ ॥</s-l></s-lg><s-lg><s-l>सर्वाश्रमेषु मूढेषु कर्मसूपहतेषु च ।</s-l><s-l>कामान्मोहाच्च लोभाच्च भयं पश्यत्सु भारत ॥ ३ ॥</s-l></s-lg><s-lg><s-l>अविश्वस्तेषु सर्वेषु नित्यभीतेषु पार्थिव ।</s-l><s-l>निकृत्या हन्यमानेषु वञ्चयत्सु परस्परम् ॥ ४ ॥</s-l></s-lg><s-lg><s-l>संप्रदीप्तेषु देशेषु ब्राह्मण्ये चाभिपीडिते ।</s-l><s-l>अवर्षति च पर्जन्ये मिथो भेदे समुत्थिते ॥ ५ ॥</s-l></s-lg><s-lg><s-l>सर्वस्मिन्दस्युसाद्भूते पृथिव्यामुपजीवने ।</s-l><s-l>केन स्विद्ब्राह्मणो जीवेज्जघन्ये काल आगते ॥ ६ ॥</s-l></s-lg><s-lg><s-l>अतित्यक्षुः पुत्रपौत्राननुक्रोशान्नराधिप ।</s-l><s-l>कथमापत्सु वर्तेत तन्मे ब्रूहि पितामह ॥ ७ ॥</s-l></s-lg><s-lg><s-l>कथं च राजा वर्तेत लोके कलुषतां गते ।</s-l><s-l>कथमर्थाच्च धर्माच्च न हीयेत परंतप ॥ ८ ॥</s-l></s-lg><s-lg><s-l> भीष्म उवाच ।</s-l><s-l>राजमूला महाराज योगक्षेमसुवृष्टयः ।</s-l><s-l>प्रजासु व्याधयश्चैव मरणं च भयानि च ॥ ९ ॥</s-l></s-lg><s-lg><s-l>कृतं त्रेता द्वापरश्च कलिश्च भरतर्षभ ।</s-l><s-l>राजमूलानि सर्वाणि मम नास्त्यत्र संशयः ॥ १० ॥</s-l></s-lg><s-lg><s-l>तस्मिंस्त्वभ्यागते काले प्रजानां दोषकारके ।</s-l><s-l>विज्ञानबलमास्थाय जीवितव्यं तदा भवेत् ॥ ११ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>विश्वामित्रस्य संवादं चण्डालस्य च पक्कणे ॥ १२ ॥</s-l></s-lg><s-lg><s-l>त्रेताद्वापरयोः संधौ पुरा दैवविधिक्रमात् ।</s-l><s-l>अनावृष्टिरभूद्घोरा राजन्द्वादशवार्षिकी ॥ १३ ॥</s-l></s-lg><s-lg><s-l>प्रजानामभिवृद्धानां युगान्ते पर्युपस्थिते ।</s-l><s-l>त्रेतानिर्मोक्षसमये द्वापरप्रतिपादने ॥ १४ ॥</s-l></s-lg><s-lg><s-l>न ववर्ष सहस्राक्षः प्रतिलोमोऽभवद्गुरुः ।</s-l><s-l>जगाम दक्षिणं मार्गं सोमो व्यावृत्तलक्षणः ॥ १५ ॥</s-l></s-lg><s-lg><s-l>नावश्यायोऽपि रात्र्यन्ते कुत एवाभ्रराजयः ।</s-l><s-l>नद्यः संक्षिप्ततोयौघाः क्वचिदन्तर्गताभवन् ॥ १६ ॥</s-l></s-lg><s-lg><s-l>सरांसि सरितश्चैव कूपाः प्रस्रवणानि च ।</s-l><s-l>हतत्विट्कान्यलक्ष्यन्त निसर्गाद्दैवकारितात् ॥ १७ ॥</s-l></s-lg><s-lg><s-l>उपशुष्कजलस्थाया विनिवृत्तसभाप्रपा ।</s-l><s-l>निवृत्तयज्ञस्वाध्याया निर्वषट्कारमङ्गला ॥ १८ ॥</s-l></s-lg><s-lg><s-l>उत्सन्नकृषिगोरक्ष्या निवृत्तविपणापणा ।</s-l><s-l>निवृत्तपूगसमया संप्रनष्टमहोत्सवा ॥ १९ ॥</s-l></s-lg><s-lg><s-l>अस्थिकङ्कालसंकीर्णा हाहाभूतजनाकुला ।</s-l><s-l>शून्यभूयिष्ठनगरा दग्धग्रामनिवेशना ॥ २० ॥</s-l></s-lg><s-lg><s-l>क्वचिच्चोरैः क्वचिच्छस्त्रैः क्वचिद्राजभिरातुरैः ।</s-l><s-l>परस्परभयाच्चैव शून्यभूयिष्ठनिर्जना ॥ २१ ॥</s-l></s-lg><s-lg><s-l>गतदैवतसंकल्पा वृद्धबालविनाकृता ।</s-l><s-l>गोजाविमहिषैर्हीना परस्परहराहरा ॥ २२ ॥</s-l></s-lg><s-lg><s-l>हतविप्रा हतारक्षा प्रनष्टौषधिसंचया ।</s-l><s-l>श्यावभूतनरप्राया बभूव वसुधा तदा ॥ २३ ॥</s-l></s-lg><s-lg><s-l>तस्मिन्प्रतिभये काले क्षीणे धर्मे युधिष्ठिर ।</s-l><s-l>बभ्रमुः क्षुधिता मर्त्याः खादन्तः स्म परस्परम् ॥ २४ ॥</s-l></s-lg><s-lg><s-l>ऋषयो नियमांस्त्यक्त्वा परित्यक्ताग्निदैवताः ।</s-l><s-l>आश्रमान्संपरित्यज्य पर्यधावन्नितस्ततः ॥ २५ ॥</s-l></s-lg><s-lg><s-l>विश्वामित्रोऽथ भगवान्महर्षिरनिकेतनः ।</s-l><s-l>क्षुधा परिगतो धीमान्समन्तात्पर्यधावत ॥ २६ ॥</s-l></s-lg><s-lg><s-l>स कदाचित्परिपतञ्श्वपचानां निवेशनम् ।</s-l><s-l>हिंस्राणां प्राणिहन्तॄणामाससाद वने क्वचित् ॥ २७ ॥</s-l></s-lg><s-lg><s-l>विभिन्नकलशाकीर्णं श्वचर्माच्छादनायुतम् ।</s-l><s-l>वराहखरभग्नास्थिकपालघटसंकुलम् ॥ २८ ॥</s-l></s-lg><s-lg><s-l>मृतचेलपरिस्तीर्णं निर्माल्यकृतभूषणम् ।</s-l><s-l>सर्पनिर्मोकमालाभिः कृतचिह्नकुटीमठम् ॥ २९ ॥</s-l></s-lg><s-lg><s-l>उलूकपक्षध्वजिभिर्देवतायतनैर्वृतम् ।</s-l><s-l>लोहघण्टापरिष्कारं श्वयूथपरिवारितम् ॥ ३० ॥</s-l></s-lg><s-lg><s-l>तत्प्रविश्य क्षुधाविष्टो गाधेः पुत्रो महानृषिः ।</s-l><s-l>आहारान्वेषणे युक्तः परं यत्नं समास्थितः ॥ ३१ ॥</s-l></s-lg><s-lg><s-l>न च क्वचिदविन्दत्स भिक्षमाणोऽपि कौशिकः ।</s-l><s-l>मांसमन्नं मूलफलमन्यद्वा तत्र किंचन ॥ ३२ ॥</s-l></s-lg><s-lg><s-l>अहो कृच्छ्रं मया प्राप्तमिति निश्चित्य कौशिकः ।</s-l><s-l>पपात भूमौ दौर्बल्यात्तस्मिंश्चण्डालपक्कणे ॥ ३३ ॥</s-l></s-lg><s-lg><s-l>चिन्तयामास स मुनिः किं नु मे सुकृतं भवेत् ।</s-l><s-l>कथं वृथा न मृत्युः स्यादिति पार्थिवसत्तम ॥ ३४ ॥</s-l></s-lg><s-lg><s-l>स ददर्श श्वमांसस्य कुतन्तीं विततां मुनिः ।</s-l><s-l>चण्डालस्य गृहे राजन्सद्यः शस्त्रहतस्य च ॥ ३५ ॥</s-l></s-lg><s-lg><s-l>स चिन्तयामास तदा स्तेयं कार्यमितो मया ।</s-l><s-l>न हीदानीमुपायोऽन्यो विद्यते प्राणधारणे ॥ ३६ ॥</s-l></s-lg><s-lg><s-l>आपत्सु विहितं स्तेयं विशिष्टसमहीनतः ।</s-l><s-l>परं परं भवेत्पूर्वमस्तेयमिति निश्चयः ॥ ३७ ॥</s-l></s-lg><s-lg><s-l>हीनादादेयमादौ स्यात्समानात्तदनन्तरम् ।</s-l><s-l>असंभवादाददीत विशिष्टादपि धार्मिकात् ॥ ३८ ॥</s-l></s-lg><s-lg><s-l>सोऽहमन्तावसानानां हरमाणः परिग्रहात् ।</s-l><s-l>न स्तेयदोषं पश्यामि हरिष्याम्येतदामिषम् ॥ ३९ ॥</s-l></s-lg><s-lg><s-l>एतां बुद्धिं समास्थाय विश्वामित्रो महामुनिः ।</s-l><s-l>तस्मिन्देशे प्रसुष्वाप पतितो यत्र भारत ॥ ४० ॥</s-l></s-lg><s-lg><s-l>स विगाढां निशां दृष्ट्वा सुप्ते चण्डालपक्कणे ।</s-l><s-l>शनैरुत्थाय भगवान्प्रविवेश कुटीमठम् ॥ ४१ ॥</s-l></s-lg><s-lg><s-l>स सुप्त एव चण्डालः श्लेष्मापिहितलोचनः ।</s-l><s-l>परिभिन्नस्वरो रूक्ष उवाचाप्रियदर्शनः ॥ ४२ ॥</s-l></s-lg><s-lg><s-l>कः कुतन्तीं घट्टयति सुप्ते चण्डालपक्कणे ।</s-l><s-l>जागर्मि नावसुप्तोऽस्मि हतोऽसीति च दारुणः ॥ ४३ ॥</s-l></s-lg><s-lg><s-l>विश्वामित्रोऽहमित्येव सहसा तमुवाच सः ।</s-l><s-l>सहसाभ्यागतभयः सोद्वेगस्तेन कर्मणा ॥ ४४ ॥</s-l></s-lg><s-lg><s-l>चण्डालस्तद्वचः श्रुत्वा महर्षेर्भावितात्मनः ।</s-l><s-l>शयनादुपसंभ्रान्त इयेषोत्पतितुं ततः ॥ ४५ ॥</s-l></s-lg><s-lg><s-l>स विसृज्याश्रु नेत्राभ्यां बहुमानात्कृताञ्जलिः ।</s-l><s-l>उवाच कौशिकं रात्रौ ब्रह्मन्किं ते चिकीर्षितम् ॥ ४६ ॥</s-l></s-lg><s-lg><s-l>विश्वामित्रस्तु मातङ्गमुवाच परिसान्त्वयन् ।</s-l><s-l>क्षुधितोऽहं गतप्राणो हरिष्यामि श्वजाघनीम् ॥ ४७ ॥</s-l></s-lg><s-lg><s-l>अवसीदन्ति मे प्राणाः स्मृतिर्मे नश्यति क्षुधा ।</s-l><s-l>स्वधर्मं बुध्यमानोऽपि हरिष्यामि श्वजाघनीम् ॥ ४८ ॥</s-l></s-lg><s-lg><s-l>अटन्भैक्षं न विन्दामि यदा युष्माकमालये ।</s-l><s-l>तदा बुद्धिः कृता पापे हरिष्यामि श्वजाघनीम् ॥ ४९ ॥</s-l></s-lg><s-lg><s-l>तृषितः कलुषं पाता नास्ति ह्रीरशनार्थिनः ।</s-l><s-l>क्षुद्धर्मं दूषयत्यत्र हरिष्यामि श्वजाघनीम् ॥ ५० ॥</s-l></s-lg><s-lg><s-l>अग्निर्मुखं पुरोधाश्च देवानां शुचिपाद्विभुः ।</s-l><s-l>यथा स सर्वभुग्ब्रह्मा तथा मां विद्धि धर्मतः ॥ ५१ ॥</s-l></s-lg><s-lg><s-l>तमुवाच स चण्डालो महर्षे शृणु मे वचः ।</s-l><s-l>श्रुत्वा तथा समातिष्ठ यथा धर्मान्न हीयसे ॥ ५२ ॥</s-l></s-lg><s-lg><s-l>मृगाणामधमं श्वानं प्रवदन्ति मनीषिणः ।</s-l><s-l>तस्याप्यधम उद्देशः शरीरस्योरुजाघनी ॥ ५३ ॥</s-l></s-lg><s-lg><s-l>नेदं सम्यग्व्यवसितं महर्षे कर्म वैकृतम् ।</s-l><s-l>चण्डालस्वस्य हरणमभक्ष्यस्य विशेषतः ॥ ५४ ॥</s-l></s-lg><s-lg><s-l>साध्वन्यमनुपश्य त्वमुपायं प्राणधारणे ।</s-l><s-l>न मांसलोभात्तपसो नाशस्ते स्यान्महामुने ॥ ५५ ॥</s-l></s-lg><s-lg><s-l>जानतोऽविहितो मार्गो न कार्यो धर्मसंकरः ।</s-l><s-l>मा स्म धर्मं परित्याक्षीस्त्वं हि धर्मविदुत्तमः ॥ ५६ ॥</s-l></s-lg><s-lg><s-l>विश्वामित्रस्ततो राजन्नित्युक्तो भरतर्षभ ।</s-l><s-l>क्षुधार्तः प्रत्युवाचेदं पुनरेव महामुनिः ॥ ५७ ॥</s-l></s-lg><s-lg><s-l>निराहारस्य सुमहान्मम कालोऽभिधावतः ।</s-l><s-l>न विद्यतेऽभ्युपायश्च कश्चिन्मे प्राणधारणे ॥ ५८ ॥</s-l></s-lg><s-lg><s-l>येन तेन विशेषेण कर्मणा येन केनचित् ।</s-l><s-l>अभ्युज्जीवेत्सीदमानः समर्थो धर्ममाचरेत् ॥ ५९ ॥</s-l></s-lg><s-lg><s-l>ऐन्द्रो धर्मः क्षत्रियाणां ब्राह्मणानामथाग्निकः ।</s-l><s-l>ब्रह्मवह्निर्मम बलं भक्ष्यामि समयं क्षुधा ॥ ६० ॥</s-l></s-lg><s-lg><s-l>यथा यथा वै जीवेद्धि तत्कर्तव्यमपीडया ।</s-l><s-l>जीवितं मरणाच्छ्रेयो जीवन्धर्ममवाप्नुयात् ॥ ६१ ॥</s-l></s-lg><s-lg><s-l>सोऽहं जीवितमाकाङ्क्षन्नभक्षस्यापि भक्षणम् ।</s-l><s-l>व्यवस्ये बुद्धिपूर्वं वै तद्भवाननुमन्यताम् ॥ ६२ ॥</s-l></s-lg><s-lg><s-l>जीवन्धर्मं चरिष्यामि प्रणोत्स्याम्यशुभानि च ।</s-l><s-l>तपोभिर्विद्यया चैव ज्योतींषीव महत्तमः ॥ ६३ ॥</s-l></s-lg><s-lg><s-l> श्वपच उवाच ।</s-l><s-l>नैतत्खादन्प्राप्स्यसे प्राणमन्यं नायुर्दीर्घं नामृतस्येव तृप्तिम् ।</s-l><s-l>भिक्षामन्यां भिक्ष मा ते मनोऽस्तु श्वभक्षणे श्वा ह्यभक्षो द्विजानाम् ॥ ६४ ॥</s-l></s-lg><s-lg><s-l> विश्वामित्र उवाच ।</s-l><s-l>न दुर्भिक्षे सुलभं मांसमन्यच्छ्वपाक नान्नं न च मेऽस्ति वित्तम् ।</s-l><s-l>क्षुधार्तश्चाहमगतिर्निराशः श्वमांसे चास्मिन्षड्रसान्साधु मन्ये ॥ ६५ ॥</s-l></s-lg><s-lg><s-l> श्वपच उवाच ।</s-l><s-l>पञ्च पञ्चनखा भक्ष्या ब्रह्मक्षत्रस्य वै द्विज ।</s-l><s-l>यदि शास्त्रं प्रमाणं ते माभक्ष्ये मानसं कृथाः ॥ ६६ ॥</s-l></s-lg><s-lg><s-l> विश्वामित्र उवाच ।</s-l><s-l>अगस्त्येनासुरो जग्धो वातापिः क्षुधितेन वै ।</s-l><s-l>अहमापद्गतः क्षुब्धो भक्षयिष्ये श्वजाघनीम् ॥ ६७ ॥</s-l></s-lg><s-lg><s-l> श्वपच उवाच ।</s-l><s-l>भिक्षामन्यामाहरेति न चैतत्कर्तुमर्हसि ।</s-l><s-l>न नूनं कार्यमेतद्वै हर कामं श्वजाघनीम् ॥ ६८ ॥</s-l></s-lg><s-lg><s-l> विश्वामित्र उवाच ।</s-l><s-l>शिष्टा वै कारणं धर्मे तद्वृत्तमनुवर्तये ।</s-l><s-l>परां मेध्याशनादेतां भक्ष्यां मन्ये श्वजाघनीम् ॥ ६९ ॥</s-l></s-lg><s-lg><s-l> श्वपच उवाच ।</s-l><s-l>असता यत्समाचीर्णं न स धर्मः सनातनः ।</s-l><s-l>नावृत्तमनुकार्यं वै मा छलेनानृतं कृथाः ॥ ७० ॥</s-l></s-lg><s-lg><s-l> विश्वामित्र उवाच ।</s-l><s-l>न पातकं नावमतमृषिः सन्कर्तुमर्हसि ।</s-l><s-l>समौ च श्वमृगौ मन्ये तस्माद्भक्ष्या श्वजाघनी ॥ ७१ ॥</s-l></s-lg><s-lg><s-l> श्वपच उवाच ।</s-l><s-l>यद्ब्राह्मणार्थे कृतमर्थितेन तेनर्षिणा तच्च भक्ष्याधिकारम् ।</s-l><s-l>स वै धर्मो यत्र न पापमस्ति सर्वैरुपायैर्हि स रक्षितव्यः ॥ ७२ ॥</s-l></s-lg><s-lg><s-l> विश्वामित्र उवाच ।</s-l><s-l>मित्रं च मे ब्राह्मणश्चायमात्मा प्रियश्च मे पूज्यतमश्च लोके ।</s-l><s-l>तं भर्तुकामोऽहमिमां हरिष्ये नृशंसानामीदृशानां न बिभ्ये ॥ ७३ ॥</s-l></s-lg><s-lg><s-l> श्वपच उवाच ।</s-l><s-l>कामं नरा जीवितं संत्यजन्ति न चाभक्ष्यैः प्रतिकुर्वन्ति तत्र ।</s-l><s-l>सर्वान्कामान्प्राप्नुवन्तीह विद्वन्प्रियस्व कामं सहितः क्षुधा वै ॥ ७४ ॥</s-l></s-lg><s-lg><s-l> विश्वामित्र उवाच ।</s-l><s-l>स्थाने तावत्संशयः प्रेत्यभावे निःसंशयं कर्मणां वा विनाशः ।</s-l><s-l>अहं पुनर्वर्त इत्याशयात्मा मूलं रक्षन्भक्षयिष्याम्यभक्ष्यम् ॥ ७५ ॥</s-l></s-lg><s-lg><s-l>बुद्ध्यात्मके व्यस्तमस्तीति तुष्टो मोहादेकत्वं यथा चर्म चक्षुः ।</s-l><s-l>यद्यप्येनः संशयादाचरामि नाहं भविष्यामि यथा त्वमेव ॥ ७६ ॥</s-l></s-lg><s-lg><s-l> श्वपच उवाच ।</s-l><s-l>पतनीयमिदं दुःखमिति मे वर्तते मतिः ।</s-l><s-l>दुष्कृती ब्राह्मणं सन्तं यस्त्वामहमुपालभे ॥ ७७ ॥</s-l></s-lg><s-lg><s-l> विश्वामित्र उवाच ।</s-l><s-l>पिबन्त्येवोदकं गावो मण्डूकेषु रुवत्स्वपि ।</s-l><s-l>न तेऽधिकारो धर्मेऽस्ति मा भूरात्मप्रशंसकः ॥ ७८ ॥</s-l></s-lg><s-lg><s-l> श्वपच उवाच ।</s-l><s-l>सुहृद्भूत्वानुशास्मि त्वा कृपा हि त्वयि मे द्विज ।</s-l><s-l>तदेवं श्रेय आधत्स्व मा लोभाच्छ्वानमादिथाः ॥ ७९ ॥</s-l></s-lg><s-lg><s-l> विश्वामित्र उवाच ।</s-l><s-l>सुहृन्मे त्वं सुखेप्सुश्चेदापदो मां समुद्धर ।</s-l><s-l>जानेऽहं धर्मतोऽऽत्मानं श्वानीमुत्सृज जाघनीम् ॥ ८० ॥</s-l></s-lg><s-lg><s-l> श्वपच उवाच ।</s-l><s-l>नैवोत्सहे भवते दातुमेतां नोपेक्षितुं ह्रियमाणं स्वमन्नम् ।</s-l><s-l>उभौ स्यावः स्वमलेनावलिप्तौ दाताहं च त्वं च विप्र प्रतीच्छन् ॥ ८१ ॥</s-l></s-lg><s-lg><s-l> विश्वामित्र उवाच ।</s-l><s-l>अद्याहमेतद्वृजिनं कर्म कृत्वा जीवंश्चरिष्यामि महापवित्रम् ।</s-l><s-l>प्रपूतात्मा धर्ममेवाभिपत्स्ये यदेतयोर्गुरु तद्वै ब्रवीहि ॥ ८२ ॥</s-l></s-lg><s-lg><s-l> श्वपच उवाच ।</s-l><s-l>आत्मैव साक्षी किल लोककृत्ये त्वमेव जानासि यदत्र दुष्टम् ।</s-l><s-l>यो ह्याद्रियेद्भक्ष्यमिति श्वमांसं मन्ये न तस्यास्ति विवर्जनीयम् ॥ ८३ ॥</s-l></s-lg><s-lg><s-l> विश्वामित्र उवाच ।</s-l><s-l>उपादाने खादने वास्य दोषः कार्यो न्यायैर्नित्यमत्रापवादः ।</s-l><s-l>यस्मिन्न हिंसा नानृते वाक्यलेशो भक्ष्यक्रिया तत्र न तद्गरीयः ॥ ८४ ॥</s-l></s-lg><s-lg><s-l> श्वपच उवाच ।</s-l><s-l>यद्येष हेतुस्तव खादनस्य न ते वेदः कारणं नान्यधर्मः ।</s-l><s-l>तस्मादभक्ष्ये भक्षणाद्वा द्विजेन्द्र दोषं न पश्यामि यथेदमात्थ ॥ ८५ ॥</s-l></s-lg><s-lg><s-l> विश्वामित्र उवाच ।</s-l><s-l>न पातकं भक्षणमस्य दृष्टं सुरां पीत्वा पततीतीह शब्दः ।</s-l><s-l>अन्योन्यकर्माणि तथा तथैव न लेशमात्रेण कृत्यं हिनस्ति ॥ ८६ ॥</s-l></s-lg><s-lg><s-l> श्वपच उवाच ।</s-l><s-l>अस्थानतो हीनतः कुत्सिताद्वा तं विद्वांसं बाधते साधुवृत्तम् ।</s-l><s-l>स्थानं पुनर्यो लभते निषङ्गात्तेनापि दण्डः सहितव्य एव ॥ ८७ ॥</s-l></s-lg><s-lg><s-l> भीष्म उवाच ।</s-l><s-l>एवमुक्त्वा निववृते मातङ्गः कौशिकं तदा ।</s-l><s-l>विश्वामित्रो जहारैव कृतबुद्धिः श्वजाघनीम् ॥ ८८ ॥</s-l></s-lg><s-lg><s-l>ततो जग्राह पञ्चाङ्गीं जीवितार्थी महामुनिः ।</s-l><s-l>सदारस्तामुपाकृत्य वने यातो महामुनिः ॥ ८९ ॥</s-l></s-lg><s-lg><s-l>एतस्मिन्नेव काले तु प्रववर्षाथ वासवः ।</s-l><s-l>संजीवयन्प्रजाः सर्वा जनयामास चौषधीः ॥ ९० ॥</s-l></s-lg><s-lg><s-l>विश्वामित्रोऽपि भगवांस्तपसा दग्धकिल्बिषः ।</s-l><s-l>कालेन महता सिद्धिमवाप परमाद्भुताम् ॥ ९१ ॥</s-l></s-lg><s-lg><s-l>एवं विद्वानदीनात्मा व्यसनस्थो जिजीविषुः ।</s-l><s-l>सर्वोपायैरुपायज्ञो दीनमात्मानमुद्धरेत् ॥ ९२ ॥</s-l></s-lg><s-lg><s-l>एतां बुद्धिं समास्थाय जीवितव्यं सदा भवेत् ।</s-l><s-l>जीवन्पुण्यमवाप्नोति नरो भद्राणि पश्यति ॥ ९३ ॥</s-l></s-lg><s-lg><s-l>तस्मात्कौन्तेय विदुषा धर्माधर्मविनिश्चये ।</s-l><s-l>बुद्धिमास्थाय लोकेऽस्मिन्वर्तितव्यं यतात्मना ॥ ९४ ॥</s-l></s-lg>