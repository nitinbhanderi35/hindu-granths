<s-lg><s-l> युधिष्ठिर उवाच ।</s-l><s-l>धर्माः पितामहेनोक्ता मोक्षधर्माश्रिताः शुभाः ।</s-l><s-l>धर्ममाश्रमिणां श्रेष्ठं वक्तुमर्हति मे भवान् ॥ १ ॥</s-l></s-lg><s-lg><s-l> भीष्म उवाच ।</s-l><s-l>सर्वत्र विहितो धर्मः स्वर्ग्यः सत्यफलोदयः ।</s-l><s-l>बहुद्वारस्य धर्मस्य नेहास्ति विफला क्रिया ॥ २ ॥</s-l></s-lg><s-lg><s-l>यस्मिन्यस्मिंस्तु विषये यो यो याति विनिश्चयम् ।</s-l><s-l>स तमेवाभिजानाति नान्यं भरतसत्तम ॥ ३ ॥</s-l></s-lg><s-lg><s-l>अपि च त्वं नरव्याघ्र श्रोतुमर्हसि मे कथाम् ।</s-l><s-l>पुरा शक्रस्य कथितां नारदेन सुरर्षिणा ॥ ४ ॥</s-l></s-lg><s-lg><s-l>सुरर्षिर्नारदो राजन्सिद्धस्त्रैलोक्यसंमतः ।</s-l><s-l>पर्येति क्रमशो लोकान्वायुरव्याहतो यथा ॥ ५ ॥</s-l></s-lg><s-lg><s-l>स कदाचिन्महेष्वास देवराजालयं गतः ।</s-l><s-l>सत्कृतश्च महेन्द्रेण प्रत्यासन्नगतोऽभवत् ॥ ६ ॥</s-l></s-lg><s-lg><s-l>तं कृतक्षणमासीनं पर्यपृच्छच्छचीपतिः ।</s-l><s-l>ब्रह्मर्षे किंचिदाश्चर्यमस्ति दृष्टं त्वयानघ ॥ ७ ॥</s-l></s-lg><s-lg><s-l>यथा त्वमपि विप्रर्षे त्रैलोक्यं सचराचरम् ।</s-l><s-l>जातकौतूहलो नित्यं सिद्धश्चरसि साक्षिवत् ॥ ८ ॥</s-l></s-lg><s-lg><s-l>न ह्यस्त्यविदितं लोके देवर्षे तव किंचन ।</s-l><s-l>श्रुतं वाप्यनुभूतं वा दृष्टं वा कथयस्व मे ॥ ९ ॥</s-l></s-lg><s-lg><s-l>तस्मै राजन्सुरेन्द्राय नारदो वदतां वरः ।</s-l><s-l>आसीनायोपपन्नाय प्रोक्तवान्विपुलां कथाम् ॥ १० ॥</s-l></s-lg><s-lg><s-l>यथा येन च कल्पेन स तस्मै द्विजसत्तमः ।</s-l><s-l>कथां कथितवान्पृष्टस्तथा त्वमपि मे शृणु ॥ ११ ॥</s-l></s-lg>