<s-lg><s-l> युधिष्ठिर उवाच ।</s-l><s-l>किमाहुर्दैवतं विप्रा राजानं भरतर्षभ ।</s-l><s-l>मनुष्याणामधिपतिं तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>बृहस्पतिं वसुमना यथा पप्रच्छ भारत ॥ २ ॥</s-l></s-lg><s-lg><s-l>राजा वसुमना नाम कौसल्यो धीमतां वरः ।</s-l><s-l>महर्षिं परिपप्रच्छ कृतप्रज्ञो बृहस्पतिम् ॥ ३ ॥</s-l></s-lg><s-lg><s-l>सर्वं वैनयिकं कृत्वा विनयज्ञो बृहस्पतेः ।</s-l><s-l>दक्षिणानन्तरो भूत्वा प्रणम्य विधिपूर्वकम् ॥ ४ ॥</s-l></s-lg><s-lg><s-l>विधिं पप्रच्छ राज्यस्य सर्वभूतहिते रतः ।</s-l><s-l>प्रजानां हितमन्विच्छन्धर्ममूलं विशां पते ॥ ५ ॥</s-l></s-lg><s-lg><s-l>केन भूतानि वर्धन्ते क्षयं गच्छन्ति केन च ।</s-l><s-l>कमर्चन्तो महाप्राज्ञ सुखमत्यन्तमाप्नुयुः ॥ ६ ॥</s-l></s-lg><s-lg><s-l>इति पृष्टो महाराज्ञा कौसल्येनामितौजसा ।</s-l><s-l>राजसत्कारमव्यग्रः शशंसास्मै बृहस्पतिः ॥ ७ ॥</s-l></s-lg><s-lg><s-l>राजमूलो महाराज धर्मो लोकस्य लक्ष्यते ।</s-l><s-l>प्रजा राजभयादेव न खादन्ति परस्परम् ॥ ८ ॥</s-l></s-lg><s-lg><s-l>राजा ह्येवाखिलं लोकं समुदीर्णं समुत्सुकम् ।</s-l><s-l>प्रसादयति धर्मेण प्रसाद्य च विराजते ॥ ९ ॥</s-l></s-lg><s-lg><s-l>यथा ह्यनुदये राजन्भूतानि शशिसूर्ययोः ।</s-l><s-l>अन्धे तमसि मज्जेयुरपश्यन्तः परस्परम् ॥ १० ॥</s-l></s-lg><s-lg><s-l>यथा ह्यनुदके मत्स्या निराक्रन्दे विहंगमाः ।</s-l><s-l>विहरेयुर्यथाकाममभिसृत्य पुनः पुनः ॥ ११ ॥</s-l></s-lg><s-lg><s-l>विमथ्यातिक्रमेरंश्च विषह्यापि परस्परम् ।</s-l><s-l>अभावमचिरेणैव गच्छेयुर्नात्र संशयः ॥ १२ ॥</s-l></s-lg><s-lg><s-l>एवमेव विना राज्ञा विनश्येयुरिमाः प्रजाः ।</s-l><s-l>अन्धे तमसि मज्जेयुरगोपाः पशवो यथा ॥ १३ ॥</s-l></s-lg><s-lg><s-l>हरेयुर्बलवन्तो हि दुर्बलानां परिग्रहान् ।</s-l><s-l>हन्युर्व्यायच्छमानांश्च यदि राजा न पालयेत् ॥ १४ ॥</s-l></s-lg><s-lg><s-l>यानं वस्त्रमलंकारान्रत्नानि विविधानि च ।</s-l><s-l>हरेयुः सहसा पापा यदि राजा न पालयेत् ॥ १५ ॥</s-l></s-lg><s-lg><s-l>ममेदमिति लोकेऽस्मिन्न भवेत्संपरिग्रहः ।</s-l><s-l>विश्वलोपः प्रवर्तेत यदि राजा न पालयेत् ॥ १६ ॥</s-l></s-lg><s-lg><s-l>मातरं पितरं वृद्धमाचार्यमतिथिं गुरुम् ।</s-l><s-l>क्लिश्नीयुरपि हिंस्युर्वा यदि राजा न पालयेत् ॥ १७ ॥</s-l></s-lg><s-lg><s-l>पतेद्बहुविधं शस्त्रं बहुधा धर्मचारिषु ।</s-l><s-l>अधर्मः प्रगृहीतः स्याद्यदि राजा न पालयेत् ॥ १८ ॥</s-l></s-lg><s-lg><s-l>वधबन्धपरिक्लेशो नित्यमर्थवतां भवेत् ।</s-l><s-l>ममत्वं च न विन्देयुर्यदि राजा न पालयेत् ॥ १९ ॥</s-l></s-lg><s-lg><s-l>अन्तश्चाकाशमेव स्याल्लोकोऽयं दस्युसाद्भवेत् ।</s-l><s-l>पतेच्च नरकं घोरं यदि राजा न पालयेत् ॥ २० ॥</s-l></s-lg><s-lg><s-l>न योनिपोषो वर्तेत न कृषिर्न वणिक्पथः ।</s-l><s-l>मज्जेद्धर्मस्त्रयी न स्याद्यदि राजा न पालयेत् ॥ २१ ॥</s-l></s-lg><s-lg><s-l>न यज्ञाः संप्रवर्तेरन्विधिवत्स्वाप्तदक्षिणाः ।</s-l><s-l>न विवाहाः समाजा वा यदि राजा न पालयेत् ॥ २२ ॥</s-l></s-lg><s-lg><s-l>न वृषाः संप्रवर्तेरन्न मथ्येरंश्च गर्गराः ।</s-l><s-l>घोषाः प्रणाशं गच्छेयुर्यदि राजा न पालयेत् ॥ २३ ॥</s-l></s-lg><s-lg><s-l>त्रस्तमुद्विग्नहृदयं हाहाभूतमचेतनम् ।</s-l><s-l>क्षणेन विनशेत्सर्वं यदि राजा न पालयेत् ॥ २४ ॥</s-l></s-lg><s-lg><s-l>न संवत्सरसत्राणि तिष्ठेयुरकुतोभयाः ।</s-l><s-l>विधिवद्दक्षिणावन्ति यदि राजा न पालयेत् ॥ २५ ॥</s-l></s-lg><s-lg><s-l>ब्राह्मणाश्चतुरो वेदान्नाधीयेरंस्तपस्विनः ।</s-l><s-l>विद्यास्नातास्तपःस्नाता यदि राजा न पालयेत् ॥ २६ ॥</s-l></s-lg><s-lg><s-l>हस्तो हस्तं स मुष्णीयाद्भिद्येरन्सर्वसेतवः ।</s-l><s-l>भयार्तं विद्रवेत्सर्वं यदि राजा न पालयेत् ॥ २७ ॥</s-l></s-lg><s-lg><s-l>न लभेद्धर्मसंश्लेषं हतविप्रहतो जनः ।</s-l><s-l>कर्ता स्वेच्छेन्द्रियो गच्छेद्यदि राजा न पालयेत् ॥ २८ ॥</s-l></s-lg><s-lg><s-l>अनयाः संप्रवर्तेरन्भवेद्वै वर्णसंकरः ।</s-l><s-l>दुर्भिक्षमाविशेद्राष्ट्रं यदि राजा न पालयेत् ॥ २९ ॥</s-l></s-lg><s-lg><s-l>विवृत्य हि यथाकामं गृहद्वाराणि शेरते ।</s-l><s-l>मनुष्या रक्षिता राज्ञा समन्तादकुतोभयाः ॥ ३० ॥</s-l></s-lg><s-lg><s-l>नाक्रुष्टं सहते कश्चित्कुतो हस्तस्य लङ्घनम् ।</s-l><s-l>यदि राजा मनुष्येषु त्राता भवति धार्मिकः ॥ ३१ ॥</s-l></s-lg><s-lg><s-l>स्त्रियश्चापुरुषा मार्गं सर्वालंकारभूषिताः ।</s-l><s-l>निर्भयाः प्रतिपद्यन्ते यदा रक्षति भूमिपः ॥ ३२ ॥</s-l></s-lg><s-lg><s-l>धर्ममेव प्रपद्यन्ते न हिंसन्ति परस्परम् ।</s-l><s-l>अनुगृह्णन्ति चान्योन्यं यदा रक्षति भूमिपः ॥ ३३ ॥</s-l></s-lg><s-lg><s-l>यजन्ते च त्रयो वर्णा महायज्ञैः पृथग्विधैः ।</s-l><s-l>युक्ताश्चाधीयते शास्त्रं यदा रक्षति भूमिपः ॥ ३४ ॥</s-l></s-lg><s-lg><s-l>वार्तामूलो ह्ययं लोकस्त्रय्या वै धार्यते सदा ।</s-l><s-l>तत्सर्वं वर्तते सम्यग्यदा रक्षति भूमिपः ॥ ३५ ॥</s-l></s-lg><s-lg><s-l>यदा राजा धुरं श्रेष्ठामादाय वहति प्रजाः ।</s-l><s-l>महता बलयोगेन तदा लोकः प्रसीदति ॥ ३६ ॥</s-l></s-lg><s-lg><s-l>यस्याभावे च भूतानामभावः स्यात्समन्ततः ।</s-l><s-l>भावे च भावो नित्यः स्यात्कस्तं न प्रतिपूजयेत् ॥ ३७ ॥</s-l></s-lg><s-lg><s-l>तस्य यो वहते भारं सर्वलोकसुखावहम् ।</s-l><s-l>तिष्ठेत्प्रियहिते राज्ञ उभौ लोकौ हि यो जयेत् ॥ ३८ ॥</s-l></s-lg><s-lg><s-l>यस्तस्य पुरुषः पापं मनसाप्यनुचिन्तयेत् ।</s-l><s-l>असंशयमिह क्लिष्टः प्रेत्यापि नरकं पतेत् ॥ ३९ ॥</s-l></s-lg><s-lg><s-l>न हि जात्ववमन्तव्यो मनुष्य इति भूमिपः ।</s-l><s-l>महती देवता ह्येषा नररूपेण तिष्ठति ॥ ४० ॥</s-l></s-lg><s-lg><s-l>कुरुते पञ्च रूपाणि कालयुक्तानि यः सदा ।</s-l><s-l>भवत्यग्निस्तथादित्यो मृत्युर्वैश्रवणो यमः ॥ ४१ ॥</s-l></s-lg><s-lg><s-l>यदा ह्यासीदतः पापान्दहत्युग्रेण तेजसा ।</s-l><s-l>मिथ्योपचरितो राजा तदा भवति पावकः ॥ ४२ ॥</s-l></s-lg><s-lg><s-l>यदा पश्यति चारेण सर्वभूतानि भूमिपः ।</s-l><s-l>क्षेमं च कृत्वा व्रजति तदा भवति भास्करः ॥ ४३ ॥</s-l></s-lg><s-lg><s-l>अशुचींश्च यदा क्रुद्धः क्षिणोति शतशो नरान् ।</s-l><s-l>सपुत्रपौत्रान्सामात्यांस्तदा भवति सोऽन्तकः ॥ ४४ ॥</s-l></s-lg><s-lg><s-l>यदा त्वधार्मिकान्सर्वांस्तीक्ष्णैर्दण्डैर्नियच्छति ।</s-l><s-l>धार्मिकांश्चानुगृह्णाति भवत्यथ यमस्तदा ॥ ४५ ॥</s-l></s-lg><s-lg><s-l>यदा तु धनधाराभिस्तर्पयत्युपकारिणः ।</s-l><s-l>आच्छिनत्ति च रत्नानि विविधान्यपकारिणाम् ॥ ४६ ॥</s-l></s-lg><s-lg><s-l>श्रियं ददाति कस्मैचित्कस्माच्चिदपकर्षति ।</s-l><s-l>तदा वैश्रवणो राजँल्लोके भवति भूमिपः ॥ ४७ ॥</s-l></s-lg><s-lg><s-l>नास्यापवादे स्थातव्यं दक्षेणाक्लिष्टकर्मणा ।</s-l><s-l>धर्म्यमाकाङ्क्षता लाभमीश्वरस्यानसूयता ॥ ४८ ॥</s-l></s-lg><s-lg><s-l>न हि राज्ञः प्रतीपानि कुर्वन्सुखमवाप्नुयात् ।</s-l><s-l>पुत्रो भ्राता वयस्यो वा यद्यप्यात्मसमो भवेत् ॥ ४९ ॥</s-l></s-lg><s-lg><s-l>कुर्यात्कृष्णगतिः शेषं ज्वलितोऽनिलसारथिः ।</s-l><s-l>न तु राज्ञाभिपन्नस्य शेषं क्वचन विद्यते ॥ ५० ॥</s-l></s-lg><s-lg><s-l>तस्य सर्वाणि रक्ष्याणि दूरतः परिवर्जयेत् ।</s-l><s-l>मृत्योरिव जुगुप्सेत राजस्वहरणान्नरः ॥ ५१ ॥</s-l></s-lg><s-lg><s-l>नश्येदभिमृशन्सद्यो मृगः कूटमिव स्पृशन् ।</s-l><s-l>आत्मस्वमिव संरक्षेद्राजस्वमिह बुद्धिमान् ॥ ५२ ॥</s-l></s-lg><s-lg><s-l>महान्तं नरकं घोरमप्रतिष्ठमचेतसः ।</s-l><s-l>पतन्ति चिररात्राय राजवित्तापहारिणः ॥ ५३ ॥</s-l></s-lg><s-lg><s-l>राजा भोजो विराट्सम्राट्क्षत्रियो भूपतिर्नृपः ।</s-l><s-l>य एवं स्तूयते शब्दैः कस्तं नार्चितुमिच्छति ॥ ५४ ॥</s-l></s-lg><s-lg><s-l>तस्माद्बुभूषुर्नियतो जितात्मा संयतेन्द्रियः ।</s-l><s-l>मेधावी स्मृतिमान्दक्षः संश्रयेत महीपतिम् ॥ ५५ ॥</s-l></s-lg><s-lg><s-l>कृतज्ञं प्राज्ञमक्षुद्रं दृढभक्तिं जितेन्द्रियम् ।</s-l><s-l>धर्मनित्यं स्थितं स्थित्यां मन्त्रिणं पूजयेन्नृपः ॥ ५६ ॥</s-l></s-lg><s-lg><s-l>दृढभक्तिं कृतप्रज्ञं धर्मज्ञं संयतेन्द्रियम् ।</s-l><s-l>शूरमक्षुद्रकर्माणं निषिद्धजनमाश्रयेत् ॥ ५७ ॥</s-l></s-lg><s-lg><s-l>राजा प्रगल्भं पुरुषं करोति राजा कृशं बृंहयते मनुष्यम् ।</s-l><s-l>राजाभिपन्नस्य कुतः सुखानि राजाभ्युपेतं सुखिनं करोति ॥ ५८ ॥</s-l></s-lg><s-lg><s-l>राजा प्रजानां हृदयं गरीयो गतिः प्रतिष्ठा सुखमुत्तमं च ।</s-l><s-l>यमाश्रिता लोकमिमं परं च जयन्ति सम्यक्पुरुषा नरेन्द्रम् ॥ ५९ ॥</s-l></s-lg><s-lg><s-l>नराधिपश्चाप्यनुशिष्य मेदिनीं दमेन सत्येन च सौहृदेन ।</s-l><s-l>महद्भिरिष्ट्वा क्रतुभिर्महायशास्त्रिविष्टपे स्थानमुपैति सत्कृतम् ॥ ६० ॥</s-l></s-lg><s-lg><s-l>स एवमुक्तो गुरुणा कौसल्यो राजसत्तमः ।</s-l><s-l>प्रयत्नात्कृतवान्वीरः प्रजानां परिपालनम् ॥ ६१ ॥</s-l></s-lg>