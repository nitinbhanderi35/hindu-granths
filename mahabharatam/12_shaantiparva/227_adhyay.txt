<s-lg><s-l> व्यास उवाच ।</s-l><s-l>त्रयीविद्यामवेक्षेत वेदेषूक्तामथाङ्गतः ।</s-l><s-l>ऋक्सामवर्णाक्षरतो यजुषोऽथर्वणस्तथा ॥ १ ॥</s-l></s-lg><s-lg><s-l>वेदवादेषु कुशला ह्यध्यात्मकुशलाश्च ये ।</s-l><s-l>सत्त्ववन्तो महाभागाः पश्यन्ति प्रभवाप्ययौ ॥ २ ॥</s-l></s-lg><s-lg><s-l>एवं धर्मेण वर्तेत क्रियाः शिष्टवदाचरेत् ।</s-l><s-l>असंरोधेन भूतानां वृत्तिं लिप्सेत वै द्विजः ॥ ३ ॥</s-l></s-lg><s-lg><s-l>सद्भ्य आगतविज्ञानः शिष्टः शास्त्रविचक्षणः ।</s-l><s-l>स्वधर्मेण क्रिया लोके कुर्वाणः सत्यसंगरः ॥ ४ ॥</s-l></s-lg><s-lg><s-l>तिष्ठत्येतेषु गृहवान्षट्सु कर्मसु स द्विजः ।</s-l><s-l>पञ्चभिः सततं यज्ञैः श्रद्दधानो यजेत च ॥ ५ ॥</s-l></s-lg><s-lg><s-l>धृतिमानप्रमत्तश्च दान्तो धर्मविदात्मवान् ।</s-l><s-l>वीतहर्षभयक्रोधो ब्राह्मणो नावसीदति ॥ ६ ॥</s-l></s-lg><s-lg><s-l>दानमध्ययनं यज्ञस्तपो ह्रीरार्जवं दमः ।</s-l><s-l>एतैर्वर्धयते तेजः पाप्मानं चापकर्षति ॥ ७ ॥</s-l></s-lg><s-lg><s-l>धूतपाप्मा तु मेधावी लघ्वाहारो जितेन्द्रियः ।</s-l><s-l>कामक्रोधौ वशे कृत्वा निनीषेद्ब्रह्मणः पदम् ॥ ८ ॥</s-l></s-lg><s-lg><s-l>अग्नींश्च ब्राह्मणांश्चार्चेद्देवताः प्रणमेत च ।</s-l><s-l>वर्जयेद्रुषतीं वाचं हिंसां चाधर्मसंहिताम् ॥ ९ ॥</s-l></s-lg><s-lg><s-l>एषा पूर्वतरा वृत्तिर्ब्राह्मणस्य विधीयते ।</s-l><s-l>ज्ञानागमेन कर्माणि कुर्वन्कर्मसु सिध्यति ॥ १० ॥</s-l></s-lg><s-lg><s-l>पञ्चेन्द्रियजलां घोरां लोभकूलां सुदुस्तराम् ।</s-l><s-l>मन्युपङ्कामनाधृष्यां नदीं तरति बुद्धिमान् ॥ ११ ॥</s-l></s-lg><s-lg><s-l>काममन्यूद्धतं यत्स्यान्नित्यमत्यन्तमोहितम् ।</s-l><s-l>महता विधिदृष्टेन बलेनाप्रतिघातिना ।</s-l><s-l>स्वभावस्रोतसा वृत्तमुह्यते सततं जगत् ॥ १२ ॥</s-l></s-lg><s-lg><s-l>कालोदकेन महता वर्षावर्तेन संततम् ।</s-l><s-l>मासोर्मिणर्तुवेगेन पक्षोलपतृणेन च ॥ १३ ॥</s-l></s-lg><s-lg><s-l>निमेषोन्मेषफेनेन अहोरात्रजवेन च ।</s-l><s-l>कामग्राहेण घोरेण वेदयज्ञप्लवेन च ॥ १४ ॥</s-l></s-lg><s-lg><s-l>धर्मद्वीपेन भूतानां चार्थकामरवेण च ।</s-l><s-l>ऋतसोपानतीरेण विहिंसातरुवाहिना ॥ १५ ॥</s-l></s-lg><s-lg><s-l>युगह्रदौघमध्येन ब्रह्मप्रायभवेन च ।</s-l><s-l>धात्रा सृष्टानि भूतानि कृष्यन्ते यमसादनम् ॥ १६ ॥</s-l></s-lg><s-lg><s-l>एतत्प्रज्ञामयैर्धीरा निस्तरन्ति मनीषिणः ।</s-l><s-l>प्लवैरप्लववन्तो हि किं करिष्यन्त्यचेतसः ॥ १७ ॥</s-l></s-lg><s-lg><s-l>उपपन्नं हि यत्प्राज्ञो निस्तरेन्नेतरो जनः ।</s-l><s-l>दूरतो गुणदोषौ हि प्राज्ञः सर्वत्र पश्यति ॥ १८ ॥</s-l></s-lg><s-lg><s-l>संशयात्मा स कामात्मा चलचित्तोऽल्पचेतनः ।</s-l><s-l>अप्राज्ञो न तरत्येव यो ह्यास्ते न स गच्छति ॥ १९ ॥</s-l></s-lg><s-lg><s-l>अप्लवो हि महादोषमुह्यमानोऽधिगच्छति ।</s-l><s-l>कामग्राहगृहीतस्य ज्ञानमप्यस्य न प्लवः ॥ २० ॥</s-l></s-lg><s-lg><s-l>तस्मादुन्मज्जनस्यार्थे प्रयतेत विचक्षणः ।</s-l><s-l>एतदुन्मज्जनं तस्य यदयं ब्राह्मणो भवेत् ॥ २१ ॥</s-l></s-lg><s-lg><s-l>त्र्यवदाते कुले जातस्त्रिसंदेहस्त्रिकर्मकृत् ।</s-l><s-l>तस्मादुन्मज्जनस्तिष्ठेन्निस्तरेत्प्रज्ञया यथा ॥ २२ ॥</s-l></s-lg><s-lg><s-l>संस्कृतस्य हि दान्तस्य नियतस्य कृतात्मनः ।</s-l><s-l>प्राज्ञस्यानन्तरा सिद्धिरिह लोके परत्र च ॥ २३ ॥</s-l></s-lg><s-lg><s-l>वर्तते तेषु गृहवानक्रुध्यन्ननसूयकः ।</s-l><s-l>पञ्चभिः सततं यज्ञैर्विघसाशी यजेत च ॥ २४ ॥</s-l></s-lg><s-lg><s-l>सतां वृत्तेन वर्तेत क्रियाः शिष्टवदाचरेत् ।</s-l><s-l>असंरोधेन धर्मस्य वृत्तिं लिप्सेदगर्हिताम् ॥ २५ ॥</s-l></s-lg><s-lg><s-l>श्रुतिविज्ञानतत्त्वज्ञः शिष्टाचारो विचक्षणः ।</s-l><s-l>स्वधर्मेण क्रियावांश्च कर्मणा सोऽप्यसंकरः ॥ २६ ॥</s-l></s-lg><s-lg><s-l>क्रियावाञ्श्रद्दधानश्च दाता प्राज्ञोऽनसूयकः ।</s-l><s-l>धर्माधर्मविशेषज्ञः सर्वं तरति दुस्तरम् ॥ २७ ॥</s-l></s-lg><s-lg><s-l>धृतिमानप्रमत्तश्च दान्तो धर्मविदात्मवान् ।</s-l><s-l>वीतहर्षभयक्रोधो ब्राह्मणो नावसीदति ॥ २८ ॥</s-l></s-lg><s-lg><s-l>एषा पूर्वतरा वृत्तिर्ब्राह्मणस्य विधीयते ।</s-l><s-l>ज्ञानवित्त्वेन कर्माणि कुर्वन्सर्वत्र सिध्यति ॥ २९ ॥</s-l></s-lg><s-lg><s-l>अधर्मं धर्मकामो हि करोतीहाविचक्षणः ।</s-l><s-l>धर्मं चाधर्मसंकाशं शोचन्निव करोति सः ॥ ३० ॥</s-l></s-lg><s-lg><s-l>धर्मं करोमीति करोत्यधर्ममधर्मकामश्च करोति धर्मम् ।</s-l><s-l>उभे बालः कर्मणी न प्रजानन्स जायते म्रियते चापि देही ॥ ३१ ॥</s-l></s-lg>