<s-lg><s-l> युधिष्ठिर उवाच ।</s-l><s-l>नामृतस्येव पर्याप्तिर्ममास्ति ब्रुवति त्वयि ।</s-l><s-l>तस्मात्कथय भूयस्त्वं धर्ममेव पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>गौतमस्य च संवादं यमस्य च महात्मनः ॥ २ ॥</s-l></s-lg><s-lg><s-l>पारियात्रगिरिं प्राप्य गौतमस्याश्रमो महान् ।</s-l><s-l>उवास गौतमो यत्र कालं तदपि मे शृणु ॥ ३ ॥</s-l></s-lg><s-lg><s-l>षष्टिं वर्षसहस्राणि सोऽतप्यद्गौतमस्तपः ।</s-l><s-l>तमुग्रतपसं युक्तं तपसा भावितं मुनिम् ॥ ४ ॥</s-l></s-lg><s-lg><s-l>उपयातो नरव्याघ्र लोकपालो यमस्तदा ।</s-l><s-l>तमपश्यत्सुतपसमृषिं वै गौतमं मुनिम् ॥ ५ ॥</s-l></s-lg><s-lg><s-l>स तं विदित्वा ब्रह्मर्षिर्यममागतमोजसा ।</s-l><s-l>प्राञ्जलिः प्रयतो भूत्वा उपसृप्तस्तपोधनः ॥ ६ ॥</s-l></s-lg><s-lg><s-l>तं धर्मराजो दृष्ट्वैव नमस्कृत्य नरर्षभम् ।</s-l><s-l>न्यमन्त्रयत धर्मेण क्रियतां किमिति ब्रुवन् ॥ ७ ॥</s-l></s-lg><s-lg><s-l> गौतम उवाच ।</s-l><s-l>मातापितृभ्यामानृण्यं किं कृत्वा समवाप्नुयात् ।</s-l><s-l>कथं च लोकानश्नाति पुरुषो दुर्लभाञ्शुभान् ॥ ८ ॥</s-l></s-lg><s-lg><s-l> यम उवाच ।</s-l><s-l>तपःशौचवता नित्यं सत्यधर्मरतेन च ।</s-l><s-l>मातापित्रोरहरहः पूजनं कार्यमञ्जसा ॥ ९ ॥</s-l></s-lg><s-lg><s-l>अश्वमेधैश्च यष्टव्यं बहुभिः स्वाप्तदक्षिणैः ।</s-l><s-l>तेन लोकानुपाश्नाति पुरुषोऽद्भुतदर्शनान् ॥ १० ॥</s-l></s-lg>