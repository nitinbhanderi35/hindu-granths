<s-lg><s-l> युधिष्ठिर उवाच ।</s-l><s-l>तिष्ठते मे सदा तात कौतूहलमिदं हृदि ।</s-l><s-l>तदहं श्रोतुमिच्छामि त्वत्तः कुरुपितामह ॥ १ ॥</s-l></s-lg><s-lg><s-l>कथं देवर्षिरुशना सदा काव्यो महामतिः ।</s-l><s-l>असुराणां प्रियकरः सुराणामप्रिये रतः ॥ २ ॥</s-l></s-lg><s-lg><s-l>वर्धयामास तेजश्च किमर्थममितौजसाम् ।</s-l><s-l>नित्यं वैरनिबद्धाश्च दानवाः सुरसत्तमैः ॥ ३ ॥</s-l></s-lg><s-lg><s-l>कथं चाप्युशना प्राप शुक्रत्वममरद्युतिः ।</s-l><s-l>ऋद्धिं च स कथं प्राप्तः सर्वमेतद्ब्रवीहि मे ॥ ४ ॥</s-l></s-lg><s-lg><s-l>न याति च स तेजस्वी मध्येन नभसः कथम् ।</s-l><s-l>एतदिच्छामि विज्ञातुं निखिलेन पितामह ॥ ५ ॥</s-l></s-lg><s-lg><s-l> भीष्म उवाच ।</s-l><s-l>शृणु राजन्नवहितः सर्वमेतद्यथातथम् ।</s-l><s-l>यथामति यथा चैतच्छ्रुतपूर्वं मयानघ ॥ ६ ॥</s-l></s-lg><s-lg><s-l>एष भार्गवदायादो मुनिः सत्यो दृढव्रतः ।</s-l><s-l>असुराणां प्रियकरो निमित्ते करुणात्मके ॥ ७ ॥</s-l></s-lg><s-lg><s-l>इन्द्रोऽथ धनदो राजा यक्षरक्षोधिपः स च ।</s-l><s-l>प्रभविष्णुश्च कोशस्य जगतश्च तथा प्रभुः ॥ ८ ॥</s-l></s-lg><s-lg><s-l>तस्यात्मानमथाविश्य योगसिद्धो महामुनिः ।</s-l><s-l>रुद्ध्वा धनपतिं देवं योगेन हृतवान्वसु ॥ ९ ॥</s-l></s-lg><s-lg><s-l>हृते धने ततः शर्म न लेभे धनदस्तथा ।</s-l><s-l>आपन्नमन्युः संविग्नः सोऽभ्यगात्सुरसत्तमम् ॥ १० ॥</s-l></s-lg><s-lg><s-l>निवेदयामास तदा शिवायामिततेजसे ।</s-l><s-l>देवश्रेष्ठाय रुद्राय सौम्याय बहुरूपिणे ॥ ११ ॥</s-l></s-lg><s-lg><s-l> कुबेर उवाच ।</s-l><s-l>योगात्मकेनोशनसा रुद्ध्वा मम हृतं वसु ।</s-l><s-l>योगेनात्मगतिं कृत्वा निःसृतश्च महातपाः ॥ १२ ॥</s-l></s-lg><s-lg><s-l> भीष्म उवाच ।</s-l><s-l>एतच्छ्रुत्वा ततः क्रुद्धो महायोगी महेश्वरः ।</s-l><s-l>संरक्तनयनो राजञ्शूलमादाय तस्थिवान् ॥ १३ ॥</s-l></s-lg><s-lg><s-l>क्वास्वौ क्वासाविति प्राह गृहीत्वा परमायुधम् ।</s-l><s-l>उशना दूरतस्तस्य बभौ ज्ञात्वा चिकीर्षितम् ॥ १४ ॥</s-l></s-lg><s-lg><s-l>स महायोगिनो बुद्ध्वा तं रोषं वै महात्मनः ।</s-l><s-l>गतिमागमनं वेत्ति स्थानं वेत्ति ततः प्रभुः ॥ १५ ॥</s-l></s-lg><s-lg><s-l>संचिन्त्योग्रेण तपसा महात्मानं महेश्वरम् ।</s-l><s-l>उशना योगसिद्धात्मा शूलाग्रे प्रत्यदृश्यत ॥ १६ ॥</s-l></s-lg><s-lg><s-l>विज्ञातरूपः स तदा तपःसिद्धेन धन्विना ।</s-l><s-l>ज्ञात्वा शूलं च देवेशः पाणिना समनामयत् ॥ १७ ॥</s-l></s-lg><s-lg><s-l>आनतेनाथ शूलेन पाणिनामिततेजसा ।</s-l><s-l>पिनाकमिति चोवाच शूलमुग्रायुधः प्रभुः ॥ १८ ॥</s-l></s-lg><s-lg><s-l>पाणिमध्यगतं दृष्ट्वा भार्गवं तमुमापतिः ।</s-l><s-l>आस्यं विवृत्य ककुदी पाणिं संप्राक्षिपच्छनैः ॥ १९ ॥</s-l></s-lg><s-lg><s-l>स तु प्रविष्ट उशना कोष्ठं माहेश्वरं प्रभुः ।</s-l><s-l>व्यचरच्चापि तत्रासौ महात्मा भृगुनन्दनः ॥ २० ॥</s-l></s-lg><s-lg><s-l> युधिष्ठिर उवाच ।</s-l><s-l>किमर्थं व्यचरद्राजन्नुशना तस्य धीमतः ।</s-l><s-l>जठरे देवदेवस्य किं चाकार्षीन्महाद्युतिः ॥ २१ ॥</s-l></s-lg><s-lg><s-l> भीष्म उवाच ।</s-l><s-l>पुरा सोऽन्तर्जलगतः स्थाणुभूतो महाव्रतः ।</s-l><s-l>वर्षाणामभवद्राजन्प्रयुतान्यर्बुदानि च ॥ २२ ॥</s-l></s-lg><s-lg><s-l>उदतिष्ठत्तपस्तप्त्वा दुश्चरं स महाह्रदात् ।</s-l><s-l>ततो देवातिदेवस्तं ब्रह्मा समुपसर्पत ॥ २३ ॥</s-l></s-lg><s-lg><s-l>तपोवृद्धिमपृच्छच्च कुशलं चैनमव्ययम् ।</s-l><s-l>तपः सुचीर्णमिति च प्रोवाच वृषभध्वजः ॥ २४ ॥</s-l></s-lg><s-lg><s-l>तत्संयोगेन वृद्धिं चाप्यपश्यत्स तु शंकरः ।</s-l><s-l>महामतिरचिन्त्यात्मा सत्यधर्मरतः सदा ॥ २५ ॥</s-l></s-lg><s-lg><s-l>स तेनाढ्यो महायोगी तपसा च धनेन च ।</s-l><s-l>व्यराजत महाराज त्रिषु लोकेषु वीर्यवान् ॥ २६ ॥</s-l></s-lg><s-lg><s-l>ततः पिनाकी योगात्मा ध्यानयोगं समाविशत् ।</s-l><s-l>उशना तु समुद्विग्नो निलिल्ये जठरे ततः ॥ २७ ॥</s-l></s-lg><s-lg><s-l>तुष्टाव च महायोगी देवं तत्रस्थ एव च ।</s-l><s-l>निःसारं काङ्क्षमाणस्तु तेजसा प्रत्यहन्यत ॥ २८ ॥</s-l></s-lg><s-lg><s-l>उशना तु तदोवाच जठरस्थो महामुनिः ।</s-l><s-l>प्रसादं मे कुरुष्वेति पुनः पुनररिंदम ॥ २९ ॥</s-l></s-lg><s-lg><s-l>तमुवाच महादेवो गच्छ शिश्नेन मोक्षणम् ।</s-l><s-l>इति स्रोतांसि सर्वाणि रुद्ध्वा त्रिदशपुंगवः ॥ ३० ॥</s-l></s-lg><s-lg><s-l>अपश्यमानः स द्वारं सर्वतःपिहितो मुनिः ।</s-l><s-l>पर्यक्रामद्दह्यमान इतश्चेतश्च तेजसा ॥ ३१ ॥</s-l></s-lg><s-lg><s-l>स विनिष्क्रम्य शिश्नेन शुक्रत्वमभिपेदिवान् ।</s-l><s-l>कार्येण तेन नभसो नागच्छत च मध्यतः ॥ ३२ ॥</s-l></s-lg><s-lg><s-l>निष्क्रान्तमथ तं दृष्ट्वा ज्वलन्तमिव तेजसा ।</s-l><s-l>भवो रोषसमाविष्टः शूलोद्यतकरः स्थितः ॥ ३३ ॥</s-l></s-lg><s-lg><s-l>न्यवारयत तं देवी क्रुद्धं पशुपतिं पतिम् ।</s-l><s-l>पुत्रत्वमगमद्देव्या वारिते शंकरे च सः ॥ ३४ ॥</s-l></s-lg><s-lg><s-l> देव्युवाच ।</s-l><s-l>हिंसनीयस्त्वया नैष मम पुत्रत्वमागतः ।</s-l><s-l>न हि देवोदरात्कश्चिन्निःसृतो नाशमर्छति ॥ ३५ ॥</s-l></s-lg><s-lg><s-l> भीष्म उवाच ।</s-l><s-l>ततः प्रीतोऽभवद्देव्याः प्रहसंश्चेदमब्रवीत् ।</s-l><s-l>गच्छत्वेष यथाकाममिति राजन्पुनः पुनः ॥ ३६ ॥</s-l></s-lg><s-lg><s-l>ततः प्रणम्य वरदं देवं देवीमुमां तथा ।</s-l><s-l>उशना प्राप तद्धीमान्गतिमिष्टां महामुनिः ॥ ३७ ॥</s-l></s-lg><s-lg><s-l>एतत्ते कथितं तात भार्गवस्य महात्मनः ।</s-l><s-l>चरितं भरतश्रेष्ठ यन्मां त्वं परिपृच्छसि ॥ ३८ ॥</s-l></s-lg>