<s-lg><s-l> वैशंपायन उवाच ।</s-l><s-l>तूष्णींभूतं तु राजानं पुनरेवार्जुनोऽब्रवीत् ।</s-l><s-l>संतप्तः शोकदुःखाभ्यां राज्ञो वाक्शल्यपीडितः ॥ १ ॥</s-l></s-lg><s-lg><s-l>कथयन्ति पुरावृत्तमितिहासमिमं जनाः ।</s-l><s-l>विदेहराज्ञः संवादं भार्यया सह भारत ॥ २ ॥</s-l></s-lg><s-lg><s-l>उत्सृज्य राज्यं भैक्षार्थं कृतबुद्धिं जनेश्वरम् ।</s-l><s-l>विदेहराजं महिषी दुःखिता प्रत्यभाषत ॥ ३ ॥</s-l></s-lg><s-lg><s-l>धनान्यपत्यं मित्राणि रत्नानि विविधानि च ।</s-l><s-l>पन्थानं पावनं हित्वा जनको मौण्ड्यमास्थितः ॥ ४ ॥</s-l></s-lg><s-lg><s-l>तं ददर्श प्रिया भार्या भैक्ष्यवृत्तिमकिंचनम् ।</s-l><s-l>धानामुष्टिमुपासीनं निरीहं गतमत्सरम् ॥ ५ ॥</s-l></s-lg><s-lg><s-l>तमुवाच समागम्य भर्तारमकुतोभयम् ।</s-l><s-l>क्रुद्धा मनस्विनी भार्या विविक्ते हेतुमद्वचः ॥ ६ ॥</s-l></s-lg><s-lg><s-l>कथमुत्सृज्य राज्यं स्वं धनधान्यसमाचितम् ।</s-l><s-l>कापालीं वृत्तिमास्थाय धानामुष्टिर्वनेऽचरः ॥ ७ ॥</s-l></s-lg><s-lg><s-l>प्रतिज्ञा तेऽन्यथा राजन्विचेष्टा चान्यथा तव ।</s-l><s-l>यद्राज्यं महदुत्सृज्य स्वल्पे तुष्यसि पार्थिव ॥ ८ ॥</s-l></s-lg><s-lg><s-l>नैतेनातिथयो राजन्देवर्षिपितरस्तथा ।</s-l><s-l>शक्यमद्य त्वया भर्तुं मोघस्तेऽयं परिश्रमः ॥ ९ ॥</s-l></s-lg><s-lg><s-l>देवतातिथिभिश्चैव पितृभिश्चैव पार्थिव ।</s-l><s-l>सर्वैरेतैः परित्यक्तः परिव्रजसि निष्क्रियः ॥ १० ॥</s-l></s-lg><s-lg><s-l>यस्त्वं त्रैविद्यवृद्धानां ब्राह्मणानां सहस्रशः ।</s-l><s-l>भर्ता भूत्वा च लोकस्य सोऽद्यान्यैर्भृतिमिच्छसि ॥ ११ ॥</s-l></s-lg><s-lg><s-l>श्रियं हित्वा प्रदीप्तां त्वं श्ववत्संप्रति वीक्ष्यसे ।</s-l><s-l>अपुत्रा जननी तेऽद्य कौसल्या चापतिस्त्वया ॥ १२ ॥</s-l></s-lg><s-lg><s-l>अशीतिर्धर्मकामास्त्वां क्षत्रियाः पर्युपासते ।</s-l><s-l>त्वदाशामभिकाङ्क्षन्त्यः कृपणाः फलहेतुकाः ॥ १३ ॥</s-l></s-lg><s-lg><s-l>ताश्च त्वं विफलाः कुर्वन्काँल्लोकान्नु गमिष्यसि ।</s-l><s-l>राजन्संशयिते मोक्षे परतन्त्रेषु देहिषु ॥ १४ ॥</s-l></s-lg><s-lg><s-l>नैव तेऽस्ति परो लोको नापरः पापकर्मणः ।</s-l><s-l>धर्म्यान्दारान्परित्यज्य यस्त्वमिच्छसि जीवितुम् ॥ १५ ॥</s-l></s-lg><s-lg><s-l>स्रजो गन्धानलंकारान्वासांसि विविधानि च ।</s-l><s-l>किमर्थमभिसंत्यज्य परिव्रजसि निष्क्रियः ॥ १६ ॥</s-l></s-lg><s-lg><s-l>निपानं सर्वभूतानां भूत्वा त्वं पावनं महत् ।</s-l><s-l>आढ्यो वनस्पतिर्भूत्वा सोऽद्यान्यान्पर्युपाससे ॥ १७ ॥</s-l></s-lg><s-lg><s-l>खादन्ति हस्तिनं न्यासे क्रव्यादा बहवोऽप्युत ।</s-l><s-l>बहवः कृमयश्चैव किं पुनस्त्वामनर्थकम् ॥ १८ ॥</s-l></s-lg><s-lg><s-l>य इमां कुण्डिकां भिन्द्यात्त्रिविष्टब्धं च ते हरेत् ।</s-l><s-l>वासश्चापहरेत्तस्मिन्कथं ते मानसं भवेत् ॥ १९ ॥</s-l></s-lg><s-lg><s-l>यस्त्वयं सर्वमुत्सृज्य धानामुष्टिपरिग्रहः ।</s-l><s-l>यदानेन समं सर्वं किमिदं मम दीयते ।</s-l><s-l>धानामुष्टिरिहार्थश्चेत्प्रतिज्ञा ते विनश्यति ॥ २० ॥</s-l></s-lg><s-lg><s-l>का वाहं तव को मे त्वं कोऽद्य ते मय्यनुग्रहः ।</s-l><s-l>प्रशाधि पृथिवीं राजन्यत्र तेऽनुग्रहो भवेत् ।</s-l><s-l>प्रासादं शयनं यानं वासांस्याभरणानि च ॥ २१ ॥</s-l></s-lg><s-lg><s-l>श्रिया निराशैरधनैस्त्यक्तमित्रैरकिंचनैः ।</s-l><s-l>सौखिकैः संभृतानर्थान्यः संत्यजसि किं नु तत् ॥ २२ ॥</s-l></s-lg><s-lg><s-l>योऽत्यन्तं प्रतिगृह्णीयाद्यश्च दद्यात्सदैव हि ।</s-l><s-l>तयोस्त्वमन्तरं विद्धि श्रेयांस्ताभ्यां क उच्यते ॥ २३ ॥</s-l></s-lg><s-lg><s-l>सदैव याचमानेषु सत्सु दम्भविवर्जिषु ।</s-l><s-l>एतेषु दक्षिणा दत्ता दावाग्नाविव दुर्हुतम् ॥ २४ ॥</s-l></s-lg><s-lg><s-l>जातवेदा यथा राजन्नादग्ध्वैवोपशाम्यति ।</s-l><s-l>सदैव याचमानो वै तथा शाम्यति न द्विजः ॥ २५ ॥</s-l></s-lg><s-lg><s-l>सतां च वेदा अन्नं च लोकेऽस्मिन्प्रकृतिर्ध्रुवा ।</s-l><s-l>न चेद्दाता भवेद्दाता कुतः स्युर्मोक्षकाङ्क्षिणः ॥ २६ ॥</s-l></s-lg><s-lg><s-l>अन्नाद्गृहस्था लोकेऽस्मिन्भिक्षवस्तत एव च ।</s-l><s-l>अन्नात्प्राणः प्रभवति अन्नदः प्राणदो भवेत् ॥ २७ ॥</s-l></s-lg><s-lg><s-l>गृहस्थेभ्योऽभिनिर्वृत्ता गृहस्थानेव संश्रिताः ।</s-l><s-l>प्रभवं च प्रतिष्ठां च दान्ता निन्दन्त आसते ॥ २८ ॥</s-l></s-lg><s-lg><s-l>त्यागान्न भिक्षुकं विद्यान्न मौण्ड्यान्न च याचनात् ।</s-l><s-l>ऋजुस्तु योऽर्थं त्यजति तं सुखं विद्धि भिक्षुकम् ॥ २९ ॥</s-l></s-lg><s-lg><s-l>असक्तः सक्तवद्गच्छन्निःसङ्गो मुक्तबन्धनः ।</s-l><s-l>समः शत्रौ च मित्रे च स वै मुक्तो महीपते ॥ ३० ॥</s-l></s-lg><s-lg><s-l>परिव्रजन्ति दानार्थं मुण्डाः काषायवाससः ।</s-l><s-l>सिता बहुविधैः पाशैः संचिन्वन्तो वृथामिषम् ॥ ३१ ॥</s-l></s-lg><s-lg><s-l>त्रयीं च नाम वार्तां च त्यक्त्वा पुत्रांस्त्यजन्ति ये ।</s-l><s-l>त्रिविष्टब्धं च वासश्च प्रतिगृह्णन्त्यबुद्धयः ॥ ३२ ॥</s-l></s-lg><s-lg><s-l>अनिष्कषाये काषायमीहार्थमिति विद्धि तत् ।</s-l><s-l>धर्मध्वजानां मुण्डानां वृत्त्यर्थमिति मे मतिः ॥ ३३ ॥</s-l></s-lg><s-lg><s-l>काषायैरजिनैश्चीरैर्नग्नान्मुण्डाञ्जटाधरान् ।</s-l><s-l>बिभ्रत्साधून्महाराज जय लोकाञ्जितेन्द्रियः ॥ ३४ ॥</s-l></s-lg><s-lg><s-l>अग्न्याधेयानि गुर्वर्थान्क्रतून्सपशुदक्षिणान् ।</s-l><s-l>ददात्यहरहः पूर्वं को नु धर्मतरस्ततः ॥ ३५ ॥</s-l></s-lg><s-lg><s-l>तत्त्वज्ञो जनको राजा लोकेऽस्मिन्निति गीयते ।</s-l><s-l>सोऽप्यासीन्मोहसंपन्नो मा मोहवशमन्वगाः ॥ ३६ ॥</s-l></s-lg><s-lg><s-l>एवं धर्ममनुक्रान्तं सदा दानपरैर्नरैः ।</s-l><s-l>आनृशंस्यगुणोपेतैः कामक्रोधविवर्जिताः ॥ ३७ ॥</s-l></s-lg><s-lg><s-l>पालयन्तः प्रजाश्चैव दानमुत्तममास्थिताः ।</s-l><s-l>इष्टाँल्लोकानवाप्स्यामो ब्रह्मण्याः सत्यवादिनः ॥ ३८ ॥</s-l></s-lg>