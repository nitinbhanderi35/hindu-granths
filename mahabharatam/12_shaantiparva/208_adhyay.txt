<s-lg><s-l> गुरुरुवाच ।</s-l><s-l>दुरन्तेष्विन्द्रियार्थेषु सक्ताः सीदन्ति जन्तवः ।</s-l><s-l>ये त्वसक्ता महात्मानस्ते यान्ति परमां गतिम् ॥ १ ॥</s-l></s-lg><s-lg><s-l>जन्ममृत्युजरादुःखैर्व्याधिभिर्मनसः क्लमैः ।</s-l><s-l>दृष्ट्वेमं संततं लोकं घटेन्मोक्षाय बुद्धिमान् ॥ २ ॥</s-l></s-lg><s-lg><s-l>वाङ्मनोभ्यां शरीरेण शुचिः स्यादनहंकृतः ।</s-l><s-l>प्रशान्तो ज्ञानवान्भिक्षुर्निरपेक्षश्चरेत्सुखम् ॥ ३ ॥</s-l></s-lg><s-lg><s-l>अथ वा मनसः सङ्गं पश्येद्भूतानुकम्पया ।</s-l><s-l>अत्राप्युपेक्षां कुर्वीत ज्ञात्वा कर्मफलं जगत् ॥ ४ ॥</s-l></s-lg><s-lg><s-l>यत्कृतं प्राक्शुभं कर्म पापं वा तदुपाश्नुते ।</s-l><s-l>तस्माच्छुभानि कर्माणि कुर्याद्वाग्बुद्धिकर्मभिः ॥ ५ ॥</s-l></s-lg><s-lg><s-l>अहिंसा सत्यवचनं सर्वभूतेषु चार्जवम् ।</s-l><s-l>क्षमा चैवाप्रमादश्च यस्यैते स सुखी भवेत् ॥ ६ ॥</s-l></s-lg><s-lg><s-l>यश्चैनं परमं धर्मं सर्वभूतसुखावहम् ।</s-l><s-l>दुःखान्निःसरणं वेद स तत्त्वज्ञः सुखी भवेत् ॥ ७ ॥</s-l></s-lg><s-lg><s-l>तस्मात्समाहितं बुद्ध्या मनो भूतेषु धारयेत् ।</s-l><s-l>नापध्यायेन्न स्पृहयेन्नाबद्धं चिन्तयेदसत् ॥ ८ ॥</s-l></s-lg><s-lg><s-l>अवाग्योगप्रयोगेण मनोज्ञं संप्रवर्तते ।</s-l><s-l>विवक्षता वा सद्वाक्यं धर्मं सूक्ष्ममवेक्षता ।</s-l><s-l>सत्यां वाचमहिंस्रां च वदेदनपवादिनीम् ॥ ९ ॥</s-l></s-lg><s-lg><s-l>कल्कापेतामपरुषामनृशंसामपैशुनाम् ।</s-l><s-l>ईदृगल्पं च वक्तव्यमविक्षिप्तेन चेतसा ॥ १० ॥</s-l></s-lg><s-lg><s-l>वाक्प्रबुद्धो हि संरागाद्विरागाद्व्याहरेद्यदि ।</s-l><s-l>बुद्ध्या ह्यनिगृहीतेन मनसा कर्म तामसम् ।</s-l><s-l>रजोभूतैर्हि करणैः कर्मणा प्रतिपद्यते ॥ ११ ॥</s-l></s-lg><s-lg><s-l>स दुःखं प्राप्य लोकेऽस्मिन्नरकायोपपद्यते ।</s-l><s-l>तस्मान्मनोवाक्शरीरैराचरेद्धैर्यमात्मनः ॥ १२ ॥</s-l></s-lg><s-lg><s-l>प्रकीर्णमेषभारो हि यद्वद्धार्येत दस्युभिः ।</s-l><s-l>प्रतिलोमां दिशं बुद्ध्वा संसारमबुधास्तथा ॥ १३ ॥</s-l></s-lg><s-lg><s-l>तानेव च यथा दस्यून्क्षिप्त्वा गच्छेच्छिवां दिशम् ।</s-l><s-l>तथा रजस्तमःकर्माण्युत्सृज्य प्राप्नुयात्सुखम् ॥ १४ ॥</s-l></s-lg><s-lg><s-l>निःसंदिग्धमनीहो वै मुक्तः सर्वपरिग्रहैः ।</s-l><s-l>विविक्तचारी लघ्वाशी तपस्वी नियतेन्द्रियः ॥ १५ ॥</s-l></s-lg><s-lg><s-l>ज्ञानदग्धपरिक्लेशः प्रयोगरतिरात्मवान् ।</s-l><s-l>निष्प्रचारेण मनसा परं तदधिगच्छति ॥ १६ ॥</s-l></s-lg><s-lg><s-l>धृतिमानात्मवान्बुद्धिं निगृह्णीयादसंशयम् ।</s-l><s-l>मनो बुद्ध्या निगृह्णीयाद्विषयान्मनसात्मनः ॥ १७ ॥</s-l></s-lg><s-lg><s-l>निगृहीतेन्द्रियस्यास्य कुर्वाणस्य मनो वशे ।</s-l><s-l>देवतास्ताः प्रकाशन्ते हृष्टा यान्ति तमीश्वरम् ॥ १८ ॥</s-l></s-lg><s-lg><s-l>ताभिः संसक्तमनसो ब्रह्मवत्संप्रकाशते ।</s-l><s-l>एतैश्चापगतैः सर्वैर्ब्रह्मभूयाय कल्पते ॥ १९ ॥</s-l></s-lg><s-lg><s-l>अथ वा न प्रवर्तेत योगतन्त्रैरुपक्रमेत् ।</s-l><s-l>येन तन्त्रमयं तन्त्रं वृत्तिः स्यात्तत्तदाचरेत् ॥ २० ॥</s-l></s-lg><s-lg><s-l>कणपिण्याककुल्माषशाकयावकसक्तवः ।</s-l><s-l>तथा मूलफलं भैक्षं पर्यायेणोपयोजयेत् ॥ २१ ॥</s-l></s-lg><s-lg><s-l>आहारं नियतं चैव देशे काले च सात्त्विकम् ।</s-l><s-l>तत्परीक्ष्यानुवर्तेत यत्प्रवृत्त्यनुवर्तकम् ॥ २२ ॥</s-l></s-lg><s-lg><s-l>प्रवृत्तं नोपरुन्धेत शनैरग्निमिवेन्धयेत् ।</s-l><s-l>ज्ञानेन्धितं ततो ज्ञानमर्कवत्संप्रकाशते ॥ २३ ॥</s-l></s-lg><s-lg><s-l>ज्ञानाधिष्ठानमज्ञानं त्रीँल्लोकानधितिष्ठति ।</s-l><s-l>विज्ञानानुगतं ज्ञानमज्ञानादपकृष्यते ॥ २४ ॥</s-l></s-lg><s-lg><s-l>पृथक्त्वात्संप्रयोगाच्च नासूयुर्वेद शाश्वतम् ।</s-l><s-l>स तयोरपवर्गज्ञो वीतरागो विमुच्यते ॥ २५ ॥</s-l></s-lg><s-lg><s-l>वयोतीतो जरामृत्यू जित्वा ब्रह्म सनातनम् ।</s-l><s-l>अमृतं तदवाप्नोति यत्तदक्षरमव्ययम् ॥ २६ ॥</s-l></s-lg>