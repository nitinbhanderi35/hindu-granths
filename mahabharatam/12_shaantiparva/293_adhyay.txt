<s-lg><s-l> वसिष्ठ उवाच ।</s-l><s-l>एवमप्रतिबुद्धत्वादबुद्धजनसेवनात् ।</s-l><s-l>सर्गकोटिसहस्राणि पतनान्तानि गच्छति ॥ १ ॥</s-l></s-lg><s-lg><s-l>धाम्ना धामसहस्राणि मरणान्तानि गच्छति ।</s-l><s-l>तिर्यग्योनौ मनुष्यत्वे देवलोके तथैव च ॥ २ ॥</s-l></s-lg><s-lg><s-l>चन्द्रमा इव कोशानां पुनस्तत्र सहस्रशः ।</s-l><s-l>लीयतेऽप्रतिबुद्धत्वादेवमेष ह्यबुद्धिमान् ॥ ३ ॥</s-l></s-lg><s-lg><s-l>कलाः पञ्चदशा योनिस्तद्धाम इति पठ्यते ।</s-l><s-l>नित्यमेतद्विजानीहि सोमः षोडशमी कला ॥ ४ ॥</s-l></s-lg><s-lg><s-l>कलायां जायतेऽजस्रं पुनः पुनरबुद्धिमान् ।</s-l><s-l>धाम तस्योपयुञ्जन्ति भूय एव तु जायते ॥ ५ ॥</s-l></s-lg><s-lg><s-l>षोडशी तु कला सूक्ष्मा स सोम उपधार्यताम् ।</s-l><s-l>न तूपयुज्यते देवैर्देवानुपयुनक्ति सा ॥ ६ ॥</s-l></s-lg><s-lg><s-l>एवं तां क्षपयित्वा हि जायते नृपसत्तम ।</s-l><s-l>सा ह्यस्य प्रकृतिर्दृष्टा तत्क्षयान्मोक्ष उच्यते ॥ ७ ॥</s-l></s-lg><s-lg><s-l>तदेवं षोडशकलं देहमव्यक्तसंज्ञकम् ।</s-l><s-l>ममायमिति मन्वानस्तत्रैव परिवर्तते ॥ ८ ॥</s-l></s-lg><s-lg><s-l>पञ्चविंशस्तथैवात्मा तस्यैवा प्रतिबोधनात् ।</s-l><s-l>विमलस्य विशुद्धस्य शुद्धानिलनिषेवणात् ॥ ९ ॥</s-l></s-lg><s-lg><s-l>अशुद्ध एव शुद्धात्मा तादृग्भवति पार्थिव ।</s-l><s-l>अबुद्धसेवनाच्चापि बुद्धोऽप्यबुधतां व्रजेत् ॥ १० ॥</s-l></s-lg><s-lg><s-l>तथैवाप्रतिबुद्धोऽपि ज्ञेयो नृपतिसत्तम ।</s-l><s-l>प्रकृतेस्त्रिगुणायास्तु सेवनात्प्राकृतो भवेत् ॥ ११ ॥</s-l></s-lg><s-lg><s-l> करालजनक उवाच ।</s-l><s-l>अक्षरक्षरयोरेष द्वयोः संबन्ध इष्यते ।</s-l><s-l>स्त्रीपुंसोर्वापि भगवन्संबन्धस्तद्वदुच्यते ॥ १२ ॥</s-l></s-lg><s-lg><s-l>ऋते न पुरुषेणेह स्त्री गर्भं धारयत्युत ।</s-l><s-l>ऋते स्त्रियं न पुरुषो रूपं निर्वर्तयेत्तथा ॥ १३ ॥</s-l></s-lg><s-lg><s-l>अन्योन्यस्याभिसंबन्धादन्योन्यगुणसंश्रयात् ।</s-l><s-l>रूपं निर्वर्तयत्येतदेवं सर्वासु योनिषु ॥ १४ ॥</s-l></s-lg><s-lg><s-l>रत्यर्थमभिसंरोधादन्योन्यगुणसंश्रयात् ।</s-l><s-l>ऋतौ निर्वर्तते रूपं तद्वक्ष्यामि निदर्शनम् ॥ १५ ॥</s-l></s-lg><s-lg><s-l>ये गुणाः पुरुषस्येह ये च मातृगुणास्तथा ।</s-l><s-l>अस्थि स्नायु च मज्जा च जानीमः पितृतो द्विज ॥ १६ ॥</s-l></s-lg><s-lg><s-l>त्वङ्मांसं शोणितं चैव मातृजान्यपि शुश्रुम ।</s-l><s-l>एवमेतद्द्विजश्रेष्ठ वेदशास्त्रेषु पठ्यते ॥ १७ ॥</s-l></s-lg><s-lg><s-l>प्रमाणं यच्च वेदोक्तं शास्त्रोक्तं यच्च पठ्यते ।</s-l><s-l>वेदशास्त्रप्रमाणं च प्रमाणं तत्सनातनम् ॥ १८ ॥</s-l></s-lg><s-lg><s-l>एवमेवाभिसंबद्धौ नित्यं प्रकृतिपूरुषौ ।</s-l><s-l>पश्यामि भगवंस्तस्मान्मोक्षधर्मो न विद्यते ॥ १९ ॥</s-l></s-lg><s-lg><s-l>अथ वानन्तरकृतं किंचिदेव निदर्शनम् ।</s-l><s-l>तन्ममाचक्ष्व तत्त्वेन प्रत्यक्षो ह्यसि सर्वथा ॥ २० ॥</s-l></s-lg><s-lg><s-l>मोक्षकामा वयं चापि काङ्क्षामो यदनामयम् ।</s-l><s-l>अदेहमजरं दिव्यमतीन्द्रियमनीश्वरम् ॥ २१ ॥</s-l></s-lg><s-lg><s-l> वसिष्ठ उवाच ।</s-l><s-l>यदेतदुक्तं भवता वेदशास्त्रनिदर्शनम् ।</s-l><s-l>एवमेतद्यथा चैतन्न गृह्णाति तथा भवान् ॥ २२ ॥</s-l></s-lg><s-lg><s-l>धार्यते हि त्वया ग्रन्थ उभयोर्वेदशास्त्रयोः ।</s-l><s-l>न तु ग्रन्थस्य तत्त्वज्ञो यथावत्त्वं नरेश्वर ॥ २३ ॥</s-l></s-lg><s-lg><s-l>यो हि वेदे च शास्त्रे च ग्रन्थधारणतत्परः ।</s-l><s-l>न च ग्रन्थार्थतत्त्वज्ञस्तस्य तद्धारणं वृथा ॥ २४ ॥</s-l></s-lg><s-lg><s-l>भारं स वहते तस्य ग्रन्थस्यार्थं न वेत्ति यः ।</s-l><s-l>यस्तु ग्रन्थार्थतत्त्वज्ञो नास्य ग्रन्थागमो वृथा ॥ २५ ॥</s-l></s-lg><s-lg><s-l>ग्रन्थस्यार्थं च पृष्टः संस्तादृशो वक्तुमर्हति ।</s-l><s-l>यथा तत्त्वाभिगमनादर्थं तस्य स विन्दति ॥ २६ ॥</s-l></s-lg><s-lg><s-l>यस्तु संसत्सु कथयेद्ग्रन्थार्थं स्थूलबुद्धिमान् ।</s-l><s-l>स कथं मन्दविज्ञानो ग्रन्थं वक्ष्यति निर्णयात् ॥ २७ ॥</s-l></s-lg><s-lg><s-l>निर्णयं चापि छिद्रात्मा न तं वक्ष्यति तत्त्वतः ।</s-l><s-l>सोपहासात्मतामेति यस्माच्चैवात्मवानपि ॥ २८ ॥</s-l></s-lg><s-lg><s-l>तस्मात्त्वं शृणु राजेन्द्र यथैतदनुदृश्यते ।</s-l><s-l>याथातथ्येन सांख्येषु योगेषु च महात्मसु ॥ २९ ॥</s-l></s-lg><s-lg><s-l>यदेव योगाः पश्यन्ति सांख्यैस्तदनुगम्यते ।</s-l><s-l>एकं सांख्यं च योगं च यः पश्यति स बुद्धिमान् ॥ ३० ॥</s-l></s-lg><s-lg><s-l>त्वङ्मांसं रुधिरं मेदः पित्तं मज्जास्थि स्नायु च ।</s-l><s-l>एतदैन्द्रियकं तात यद्भवानिदमाह वै ॥ ३१ ॥</s-l></s-lg><s-lg><s-l>द्रव्याद्द्रव्यस्य निष्पत्तिरिन्द्रियादिन्द्रियं तथा ।</s-l><s-l>देहाद्देहमवाप्नोति बीजाद्बीजं तथैव च ॥ ३२ ॥</s-l></s-lg><s-lg><s-l>निरिन्द्रियस्याबीजस्य निर्द्रव्यस्यास्य देहिनः ।</s-l><s-l>कथं गुणा भविष्यन्ति निर्गुणत्वान्महात्मनः ॥ ३३ ॥</s-l></s-lg><s-lg><s-l>गुणा गुणेषु जायन्ते तत्रैव निविशन्ति च ।</s-l><s-l>एवं गुणाः प्रकृतितो जायन्ते च न सन्ति च ॥ ३४ ॥</s-l></s-lg><s-lg><s-l>त्वङ्मांसं रुधिरं मेदः पित्तं मज्जास्थि स्नायु च ।</s-l><s-l>अष्टौ तान्यथ शुक्रेण जानीहि प्राकृतानि वै ॥ ३५ ॥</s-l></s-lg><s-lg><s-l>पुमांश्चैवापुमांश्चैव त्रैलिङ्ग्यं प्राकृतं स्मृतम् ।</s-l><s-l>नैव पुमान्पुमांश्चैव स लिङ्गीत्यभिधीयते ॥ ३६ ॥</s-l></s-lg><s-lg><s-l>अलिङ्गा प्रकृतिर्लिङ्गैरुपलभ्यति सात्मजैः ।</s-l><s-l>यथा पुष्पफलैर्नित्यमृतवो मूर्तयस्तथा ॥ ३७ ॥</s-l></s-lg><s-lg><s-l>एवमप्यनुमानेन ह्यलिङ्गमुपलभ्यते ।</s-l><s-l>पञ्चविंशतिमस्तात लिङ्गेष्वनियतात्मकः ॥ ३८ ॥</s-l></s-lg><s-lg><s-l>अनादिनिधनोऽनन्तः सर्वदर्शी निरामयः ।</s-l><s-l>केवलं त्वभिमानित्वाद्गुणेष्वगुण उच्यते ॥ ३९ ॥</s-l></s-lg><s-lg><s-l>गुणा गुणवतः सन्ति निर्गुणस्य कुतो गुणाः ।</s-l><s-l>तस्मादेवं विजानन्ति ये जना गुणदर्शिनः ॥ ४० ॥</s-l></s-lg><s-lg><s-l>यदा त्वेष गुणान्सर्वान्प्राकृतानभिमन्यते ।</s-l><s-l>तदा स गुणवानेव परमेणानुपश्यति ॥ ४१ ॥</s-l></s-lg><s-lg><s-l>यत्तद्बुद्धेः परं प्राहुः सांख्या योगाश्च सर्वशः ।</s-l><s-l>बुध्यमानं महाप्राज्ञमबुद्धपरिवर्जनात् ॥ ४२ ॥</s-l></s-lg><s-lg><s-l>अप्रबुद्धमथाव्यक्तं सगुणं प्राहुरीश्वरम् ।</s-l><s-l>निर्गुणं चेश्वरं नित्यमधिष्ठातारमेव च ॥ ४३ ॥</s-l></s-lg><s-lg><s-l>प्रकृतेश्च गुणानां च पञ्चविंशतिकं बुधाः ।</s-l><s-l>सांख्ययोगे च कुशला बुध्यन्ते परमैषिणः ॥ ४४ ॥</s-l></s-lg><s-lg><s-l>यदा प्रबुद्धास्त्वव्यक्तमवस्थाजन्मभीरवः ।</s-l><s-l>बुध्यमानं प्रबुध्यन्ति गमयन्ति समं तदा ॥ ४५ ॥</s-l></s-lg><s-lg><s-l>एतन्निदर्शनं सम्यगसम्यगनुदर्शनम् ।</s-l><s-l>बुध्यमानाप्रबुद्धाभ्यां पृथक्पृथगरिंदम ॥ ४६ ॥</s-l></s-lg><s-lg><s-l>परस्परेणैतदुक्तं क्षराक्षरनिदर्शनम् ।</s-l><s-l>एकत्वमक्षरं प्राहुर्नानात्वं क्षरमुच्यते ॥ ४७ ॥</s-l></s-lg><s-lg><s-l>पञ्चविंशतिनिष्ठोऽयं यदासम्यक्प्रवर्तते ।</s-l><s-l>एकत्वं दर्शनं चास्य नानात्वं चाप्यदर्शनम् ॥ ४८ ॥</s-l></s-lg><s-lg><s-l>तत्त्वनिस्तत्त्वयोरेतत्पृथगेव निदर्शनम् ।</s-l><s-l>पञ्चविंशतिसर्गं तु तत्त्वमाहुर्मनीषिणः ॥ ४९ ॥</s-l></s-lg><s-lg><s-l>निस्तत्त्वं पञ्चविंशस्य परमाहुर्निदर्शनम् ।</s-l><s-l>वर्गस्य वर्गमाचारं तत्त्वं तत्त्वात्सनातनम् ॥ ५० ॥</s-l></s-lg>