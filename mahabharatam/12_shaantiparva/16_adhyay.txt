<s-lg><s-l> वैशंपायन उवाच ।</s-l><s-l>अर्जुनस्य वचः श्रुत्वा भीमसेनोऽत्यमर्षणः ।</s-l><s-l>धैर्यमास्थाय तेजस्वी ज्येष्ठं भ्रातरमब्रवीत् ॥ १ ॥</s-l></s-lg><s-lg><s-l>राजन्विदितधर्मोऽसि न तेऽस्त्यविदितं भुवि ।</s-l><s-l>उपशिक्षाम ते वृत्तं सदैव न च शक्नुमः ॥ २ ॥</s-l></s-lg><s-lg><s-l>न वक्ष्यामि न वक्ष्यामीत्येवं मे मनसि स्थितम् ।</s-l><s-l>अतिदुःखात्तु वक्ष्यामि तन्निबोध जनाधिप ॥ ३ ॥</s-l></s-lg><s-lg><s-l>भवतस्तु प्रमोहेन सर्वं संशयितं कृतम् ।</s-l><s-l>विक्लवत्वं च नः प्राप्तमबलत्वं तथैव च ॥ ४ ॥</s-l></s-lg><s-lg><s-l>कथं हि राजा लोकस्य सर्वशास्त्रविशारदः ।</s-l><s-l>मोहमापद्यते दैन्याद्यथा कुपुरुषस्तथा ॥ ५ ॥</s-l></s-lg><s-lg><s-l>आगतिश्च गतिश्चैव लोकस्य विदिता तव ।</s-l><s-l>आयत्यां च तदात्वे च न तेऽस्त्यविदितं प्रभो ॥ ६ ॥</s-l></s-lg><s-lg><s-l>एवं गते महाराज राज्यं प्रति जनाधिप ।</s-l><s-l>हेतुमत्र प्रवक्ष्यामि तदिहैकमनाः शृणु ॥ ७ ॥</s-l></s-lg><s-lg><s-l>द्विविधो जायते व्याधिः शारीरो मानसस्तथा ।</s-l><s-l>परस्परं तयोर्जन्म निर्द्वंद्वं नोपलभ्यते ॥ ८ ॥</s-l></s-lg><s-lg><s-l>शारीराज्जायते व्याधिर्मानसो नात्र संशयः ।</s-l><s-l>मानसाज्जायते व्याधिः शारीर इति निश्चयः ॥ ९ ॥</s-l></s-lg><s-lg><s-l>शारीरमानसे दुःखे योऽतीते अनुशोचति ।</s-l><s-l>दुःखेन लभते दुःखं द्वावनर्थौ प्रपद्यते ॥ १० ॥</s-l></s-lg><s-lg><s-l>शीतोष्णे चैव वायुश्च त्रयः शारीरजा गुणाः ।</s-l><s-l>तेषां गुणानां साम्यं च तदाहुः स्वस्थलक्षणम् ॥ ११ ॥</s-l></s-lg><s-lg><s-l>तेषामन्यतमोत्सेके विधानमुपदिष्यते ।</s-l><s-l>उष्णेन बाध्यते शीतं शीतेनोष्णं प्रबाध्यते ॥ १२ ॥</s-l></s-lg><s-lg><s-l>सत्त्वं रजस्तमश्चैव मानसाः स्युस्त्रयो गुणाः ।</s-l><s-l>हर्षेण बाध्यते शोको हर्षः शोकेन बाध्यते ॥ १३ ॥</s-l></s-lg><s-lg><s-l>कश्चित्सुखे वर्तमानो दुःखस्य स्मर्तुमिच्छति ।</s-l><s-l>कश्चिद्दुःखे वर्तमानः सुखस्य स्मर्तुमिच्छति ॥ १४ ॥</s-l></s-lg><s-lg><s-l>स त्वं न दुःखी दुःखस्य न सुखी च सुखस्य च ।</s-l><s-l>न दुःखी सुखजातस्य न सुखी दुःखजस्य वा ॥ १५ ॥</s-l></s-lg><s-lg><s-l>स्मर्तुमर्हसि कौरव्य दिष्टं तु बलवत्तरम् ।</s-l><s-l>अथ वा ते स्वभावोऽयं येन पार्थिव कृष्यसे ॥ १६ ॥</s-l></s-lg><s-lg><s-l>दृष्ट्वा सभागतां कृष्णामेकवस्त्रां रजस्वलाम् ।</s-l><s-l>मिषतां पाण्डुपुत्राणां न तस्य स्मर्तुमर्हसि ॥ १७ ॥</s-l></s-lg><s-lg><s-l>प्रव्राजनं च नगरादजिनैश्च निवासनम् ।</s-l><s-l>महारण्यनिवासश्च न तस्य स्मर्तुमर्हसि ॥ १८ ॥</s-l></s-lg><s-lg><s-l>जटासुरात्परिक्लेशं चित्रसेनेन चाहवम् ।</s-l><s-l>सैन्धवाच्च परिक्लेशं कथं विस्मृतवानसि ।</s-l><s-l>पुनरज्ञातचर्यायां कीचकेन पदा वधम् ॥ १९ ॥</s-l></s-lg><s-lg><s-l>यच्च ते द्रोणभीष्माभ्यां युद्धमासीदरिंदम ।</s-l><s-l>मनसैकेन ते युद्धमिदं घोरमुपस्थितम् ॥ २० ॥</s-l></s-lg><s-lg><s-l>यत्र नास्ति शरैः कार्यं न मित्रैर्न च बन्धुभिः ।</s-l><s-l>आत्मनैकेन योद्धव्यं तत्ते युद्धमुपस्थितम् ॥ २१ ॥</s-l></s-lg><s-lg><s-l>तस्मिन्ननिर्जिते युद्धे प्राणान्यदि ह मोक्ष्यसे ।</s-l><s-l>अन्यं देहं समास्थाय पुनस्तेनैव योत्स्यसे ॥ २२ ॥</s-l></s-lg><s-lg><s-l>तस्मादद्यैव गन्तव्यं युद्धस्य भरतर्षभ ।</s-l><s-l>एतज्जित्वा महाराज कृतकृत्यो भविष्यसि ॥ २३ ॥</s-l></s-lg><s-lg><s-l>एतां बुद्धिं विनिश्चित्य भूतानामागतिं गतिम् ।</s-l><s-l>पितृपैतामहे वृत्ते शाधि राज्यं यथोचितम् ॥ २४ ॥</s-l></s-lg><s-lg><s-l>दिष्ट्या दुर्योधनः पापो निहतः सानुगो युधि ।</s-l><s-l>द्रौपद्याः केशपक्षस्य दिष्ट्या त्वं पदवीं गतः ॥ २५ ॥</s-l></s-lg><s-lg><s-l>यजस्व वाजिमेधेन विधिवद्दक्षिणावता ।</s-l><s-l>वयं ते किंकराः पार्थ वासुदेवश्च वीर्यवान् ॥ २६ ॥</s-l></s-lg>