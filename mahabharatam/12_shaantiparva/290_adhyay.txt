<s-lg><s-l> युधिष्ठिर उवाच ।</s-l><s-l>सम्यक्त्वयायं नृपते वर्णितः शिष्टसंमतः ।</s-l><s-l>योगमार्गो यथान्यायं शिष्यायेह हितैषिणा ॥ १ ॥</s-l></s-lg><s-lg><s-l>सांख्ये त्विदानीं कार्त्स्न्येन विधिं प्रब्रूहि पृच्छते ।</s-l><s-l>त्रिषु लोकेषु यज्ज्ञानं सर्वं तद्विदितं हि ते ॥ २ ॥</s-l></s-lg><s-lg><s-l> भीष्म उवाच ।</s-l><s-l>शृणु मे त्वमिदं शुद्धं सांख्यानां विदितात्मनाम् ।</s-l><s-l>विहितं यतिभिर्बुद्धैः कपिलादिभिरीश्वरैः ॥ ३ ॥</s-l></s-lg><s-lg><s-l>यस्मिन्न विभ्रमाः केचिद्दृश्यन्ते मनुजर्षभ ।</s-l><s-l>गुणाश्च यस्मिन्बहवो दोषहानिश्च केवला ॥ ४ ॥</s-l></s-lg><s-lg><s-l>ज्ञानेन परिसंख्याय सदोषान्विषयान्नृप ।</s-l><s-l>मानुषान्दुर्जयान्कृत्स्नान्पैशाचान्विषयांस्तथा ॥ ५ ॥</s-l></s-lg><s-lg><s-l>राक्षसान्विषयाञ्ज्ञात्वा यक्षाणां विषयांस्तथा ।</s-l><s-l>विषयानौरगाञ्ज्ञात्वा गान्धर्वविषयांस्तथा ॥ ६ ॥</s-l></s-lg><s-lg><s-l>पितॄणां विषयाञ्ज्ञात्वा तिर्यक्षु चरतां नृप ।</s-l><s-l>सुपर्णविषयाञ्ज्ञात्वा मरुतां विषयांस्तथा ॥ ७ ॥</s-l></s-lg><s-lg><s-l>राजर्षिविषयाञ्ज्ञात्वा ब्रह्मर्षिविषयांस्तथा ।</s-l><s-l>आसुरान्विषयाञ्ज्ञात्वा वैश्वदेवांस्तथैव च ॥ ८ ॥</s-l></s-lg><s-lg><s-l>देवर्षिविषयाञ्ज्ञात्वा योगानामपि चेश्वरान् ।</s-l><s-l>विषयांश्च प्रजेशानां ब्रह्मणो विषयांस्तथा ॥ ९ ॥</s-l></s-lg><s-lg><s-l>आयुषश्च परं कालं लोके विज्ञाय तत्त्वतः ।</s-l><s-l>सुखस्य च परं तत्त्वं विज्ञाय वदतां वर ॥ १० ॥</s-l></s-lg><s-lg><s-l>प्राप्ते काले च यद्दुःखं पततां विषयैषिणाम् ।</s-l><s-l>तिर्यक्च पततां दुःखं पततां नरके च यत् ॥ ११ ॥</s-l></s-lg><s-lg><s-l>स्वर्गस्य च गुणान्कृत्स्नान्दोषान्सर्वांश्च भारत ।</s-l><s-l>वेदवादे च ये दोषा गुणा ये चापि वैदिकाः ॥ १२ ॥</s-l></s-lg><s-lg><s-l>ज्ञानयोगे च ये दोषा गुणा योगे च ये नृप ।</s-l><s-l>सांख्यज्ञाने च ये दोषास्तथैव च गुणा नृप ॥ १३ ॥</s-l></s-lg><s-lg><s-l>सत्त्वं दशगुणं ज्ञात्वा रजो नवगुणं तथा ।</s-l><s-l>तमश्चाष्टगुणं ज्ञात्वा बुद्धिं सप्तगुणां तथा ॥ १४ ॥</s-l></s-lg><s-lg><s-l>षड्गुणं च नभो ज्ञात्वा मनः पञ्चगुणं तथा ।</s-l><s-l>बुद्धिं चतुर्गुणां ज्ञात्वा तमश्च त्रिगुणं महत् ॥ १५ ॥</s-l></s-lg><s-lg><s-l>द्विगुणं च रजो ज्ञात्वा सत्त्वमेकगुणं पुनः ।</s-l><s-l>मार्गं विज्ञाय तत्त्वेन प्रलये प्रेक्षणं तथा ॥ १६ ॥</s-l></s-lg><s-lg><s-l>ज्ञानविज्ञानसंपन्नाः कारणैर्भाविताः शुभैः ।</s-l><s-l>प्राप्नुवन्ति शुभं मोक्षं सूक्ष्मा इव नभः परम् ॥ १७ ॥</s-l></s-lg><s-lg><s-l>रूपेण दृष्टिं संयुक्तां घ्राणं गन्धगुणेन च ।</s-l><s-l>शब्दे सक्तं तथा श्रोत्रं जिह्वां रसगुणेषु च ॥ १८ ॥</s-l></s-lg><s-lg><s-l>तनुं स्पर्शे तथा सक्तां वायुं नभसि चाश्रितम् ।</s-l><s-l>मोहं तमसि संसक्तं लोभमर्थेषु संश्रितम् ॥ १९ ॥</s-l></s-lg><s-lg><s-l>विष्णुं क्रान्ते बले शक्रं कोष्ठे सक्तं तथानलम् ।</s-l><s-l>अप्सु देवीं तथा सक्तामपस्तेजसि चाश्रिताः ॥ २० ॥</s-l></s-lg><s-lg><s-l>तेजो वायौ तु संसक्तं वायुं नभसि चाश्रितम् ।</s-l><s-l>नभो महति संयुक्तं महद्बुद्धौ च संश्रितम् ॥ २१ ॥</s-l></s-lg><s-lg><s-l>बुद्धिं तमसि संसक्तां तमो रजसि चाश्रितम् ।</s-l><s-l>रजः सत्त्वे तथा सक्तं सत्त्वं सक्तं तथात्मनि ॥ २२ ॥</s-l></s-lg><s-lg><s-l>सक्तमात्मानमीशे च देवे नारायणे तथा ।</s-l><s-l>देवं मोक्षे च संसक्तं मोक्षं सक्तं तु न क्वचित् ॥ २३ ॥</s-l></s-lg><s-lg><s-l>ज्ञात्वा सत्त्वयुतं देहं वृतं षोडशभिर्गुणैः ।</s-l><s-l>स्वभावं चेतनां चैव ज्ञात्वा वै देहमाश्रिते ॥ २४ ॥</s-l></s-lg><s-lg><s-l>मध्यस्थमेकमात्मानं पापं यस्मिन्न विद्यते ।</s-l><s-l>द्वितीयं कर्म विज्ञाय नृपते विषयैषिणाम् ॥ २५ ॥</s-l></s-lg><s-lg><s-l>इन्द्रियाणीन्द्रियार्थांश्च सर्वानात्मनि संश्रितान् ।</s-l><s-l>प्राणापानौ समानं च व्यानोदानौ च तत्त्वतः ॥ २६ ॥</s-l></s-lg><s-lg><s-l>अवाक्चैवानिलं ज्ञात्वा प्रवहं चानिलं पुनः ।</s-l><s-l>सप्त वातांस्तथा शेषान्सप्तधा विधिवत्पुनः ॥ २७ ॥</s-l></s-lg><s-lg><s-l>प्रजापतीनृषींश्चैव मार्गांश्च सुबहून्वरान् ।</s-l><s-l>सप्तर्षींश्च बहूञ्ज्ञात्वा राजर्षींश्च परंतप ॥ २८ ॥</s-l></s-lg><s-lg><s-l>सुरर्षीन्महतश्चान्यान्महर्षीन्सूर्यसंनिभान् ।</s-l><s-l>ऐश्वर्याच्च्याविताञ्ज्ञात्वा कालेन महता नृप ॥ २९ ॥</s-l></s-lg><s-lg><s-l>महतां भूतसंघानां श्रुत्वा नाशं च पार्थिव ।</s-l><s-l>गतिं चाप्यशुभां ज्ञात्वा नृपते पापकर्मणाम् ॥ ३० ॥</s-l></s-lg><s-lg><s-l>वैतरण्यां च यद्दुःखं पतितानां यमक्षये ।</s-l><s-l>योनीषु च विचित्रासु संसारानशुभांस्तथा ॥ ३१ ॥</s-l></s-lg><s-lg><s-l>जठरे चाशुभे वासं शोणितोदकभाजने ।</s-l><s-l>श्लेष्ममूत्रपुरीषे च तीव्रगन्धसमन्विते ॥ ३२ ॥</s-l></s-lg><s-lg><s-l>शुक्रशोणितसंघाते मज्जास्नायुपरिग्रहे ।</s-l><s-l>सिराशतसमाकीर्णे नवद्वारे पुरेऽशुचौ ॥ ३३ ॥</s-l></s-lg><s-lg><s-l>विज्ञायाहितमात्मानं योगांश्च विविधान्नृप ।</s-l><s-l>तामसानां च जन्तूनां रमणीयावृतात्मनाम् ॥ ३४ ॥</s-l></s-lg><s-lg><s-l>सात्त्विकानां च जन्तूनां कुत्सितं भरतर्षभ ।</s-l><s-l>गर्हितं महतामर्थे सांख्यानां विदितात्मनाम् ॥ ३५ ॥</s-l></s-lg><s-lg><s-l>उपप्लवांस्तथा घोराञ्शशिनस्तेजसस्तथा ।</s-l><s-l>ताराणां पतनं दृष्ट्वा नक्षत्राणां च पर्ययम् ॥ ३६ ॥</s-l></s-lg><s-lg><s-l>द्वंद्वानां विप्रयोगं च विज्ञाय कृपणं नृप ।</s-l><s-l>अन्योन्यभक्षणं दृष्ट्वा भूतानामपि चाशुभम् ॥ ३७ ॥</s-l></s-lg><s-lg><s-l>बाल्ये मोहं च विज्ञाय क्षयं देहस्य चाशुभम् ।</s-l><s-l>रागे मोहे च संप्राप्ते क्वचित्सत्त्वं समाश्रितम् ॥ ३८ ॥</s-l></s-lg><s-lg><s-l>सहस्रेषु नरः कश्चिन्मोक्षबुद्धिं समाश्रितः ।</s-l><s-l>दुर्लभत्वं च मोक्षस्य विज्ञाय श्रुतिपूर्वकम् ॥ ३९ ॥</s-l></s-lg><s-lg><s-l>बहुमानमलब्धेषु लब्धे मध्यस्थतां पुनः ।</s-l><s-l>विषयाणां च दौरात्म्यं विज्ञाय नृपते पुनः ॥ ४० ॥</s-l></s-lg><s-lg><s-l>गतासूनां च कौन्तेय देहान्दृष्ट्वा तथाशुभान् ।</s-l><s-l>वासं कुलेषु जन्तूनां दुःखं विज्ञाय भारत ॥ ४१ ॥</s-l></s-lg><s-lg><s-l>ब्रह्मघ्नानां गतिं ज्ञात्वा पतितानां सुदारुणाम् ।</s-l><s-l>सुरापाने च सक्तानां ब्राह्मणानां दुरात्मनाम् ।</s-l><s-l>गुरुदारप्रसक्तानां गतिं विज्ञाय चाशुभाम् ॥ ४२ ॥</s-l></s-lg><s-lg><s-l>जननीषु च वर्तन्ते ये न सम्यग्युधिष्ठिर ।</s-l><s-l>सदेवकेषु लोकेषु ये न वर्तन्ति मानवाः ॥ ४३ ॥</s-l></s-lg><s-lg><s-l>तेन ज्ञानेन विज्ञाय गतिं चाशुभकर्मणाम् ।</s-l><s-l>तिर्यग्योनिगतानां च विज्ञाय गतयः पृथक् ॥ ४४ ॥</s-l></s-lg><s-lg><s-l>वेदवादांस्तथा चित्रानृतूनां पर्ययांस्तथा ।</s-l><s-l>क्षयं संवत्सराणां च मासानां प्रक्षयं तथा ॥ ४५ ॥</s-l></s-lg><s-lg><s-l>पक्षक्षयं तथा दृष्ट्वा दिवसानां च संक्षयम् ।</s-l><s-l>क्षयं वृद्धिं च चन्द्रस्य दृष्ट्वा प्रत्यक्षतस्तथा ॥ ४६ ॥</s-l></s-lg><s-lg><s-l>वृद्धिं दृष्ट्वा समुद्राणां क्षयं तेषां तथा पुनः ।</s-l><s-l>क्षयं धनानां च तथा पुनर्वृद्धिं तथैव च ॥ ४७ ॥</s-l></s-lg><s-lg><s-l>संयोगानां क्षयं दृष्ट्वा युगानां च विशेषतः ।</s-l><s-l>क्षयं च दृष्ट्वा शैलानां क्षयं च सरितां तथा ॥ ४८ ॥</s-l></s-lg><s-lg><s-l>वर्णानां च क्षयं दृष्ट्वा क्षयान्तं च पुनः पुनः ।</s-l><s-l>जरामृत्युं तथा जन्म दृष्ट्वा दुःखानि चैव ह ॥ ४९ ॥</s-l></s-lg><s-lg><s-l>देहदोषांस्तथा ज्ञात्वा तेषां दुःखं च तत्त्वतः ।</s-l><s-l>देहविक्लवतां चैव सम्यग्विज्ञाय भारत ॥ ५० ॥</s-l></s-lg><s-lg><s-l>आत्मदोषांश्च विज्ञाय सर्वानात्मनि संश्रितान् ।</s-l><s-l>स्वदेहादुत्थितान्गन्धांस्तथा विज्ञाय चाशुभान् ॥ ५१ ॥</s-l></s-lg><s-lg><s-l> युधिष्ठिर उवाच ।</s-l><s-l>कान्स्वगात्रोद्भवान्दोषान्पश्यस्यमितविक्रम ।</s-l><s-l>एतन्मे संशयं कृत्स्नं वक्तुमर्हसि तत्त्वतः ॥ ५२ ॥</s-l></s-lg><s-lg><s-l> भीष्म उवाच ।</s-l><s-l>पञ्च दोषान्प्रभो देहे प्रवदन्ति मनीषिणः ।</s-l><s-l>मार्गज्ञाः कापिलाः सांख्याः शृणु तानरिसूदन ॥ ५३ ॥</s-l></s-lg><s-lg><s-l>कामक्रोधौ भयं निद्रा पञ्चमः श्वास उच्यते ।</s-l><s-l>एते दोषाः शरीरेषु दृश्यन्ते सर्वदेहिनाम् ॥ ५४ ॥</s-l></s-lg><s-lg><s-l>छिन्दन्ति क्षमया क्रोधं कामं संकल्पवर्जनात् ।</s-l><s-l>सत्त्वसंशीलनान्निद्रामप्रमादाद्भयं तथा ।</s-l><s-l>छिन्दन्ति पञ्चमं श्वासं लघ्वाहारतया नृप ॥ ५५ ॥</s-l></s-lg><s-lg><s-l>गुणान्गुणशतैर्ज्ञात्वा दोषान्दोषशतैरपि ।</s-l><s-l>हेतून्हेतुशतैश्चित्रैश्चित्रान्विज्ञाय तत्त्वतः ॥ ५६ ॥</s-l></s-lg><s-lg><s-l>अपां फेनोपमं लोकं विष्णोर्मायाशतैर्वृतम् ।</s-l><s-l>चित्तभित्तिप्रतीकाशं नलसारमनर्थकम् ॥ ५७ ॥</s-l></s-lg><s-lg><s-l>तमः श्वभ्रनिभं दृष्ट्वा वर्षबुद्बुदसंनिभम् ।</s-l><s-l>नाशप्रायं सुखाद्धीनं नाशोत्तरमभावगम् ।</s-l><s-l>रजस्तमसि संमग्नं पङ्के द्विपमिवावशम् ॥ ५८ ॥</s-l></s-lg><s-lg><s-l>सांख्या राजन्महाप्राज्ञास्त्यक्त्वा देहं प्रजाकृतम् ।</s-l><s-l>ज्ञानज्ञेयेन सांख्येन व्यापिना महता नृप ॥ ५९ ॥</s-l></s-lg><s-lg><s-l>राजसानशुभान्गन्धांस्तामसांश्च तथाविधान् ।</s-l><s-l>पुण्यांश्च सात्त्विकान्गन्धान्स्पर्शजान्देहसंश्रितान् ।</s-l><s-l>छित्त्वाशु ज्ञानशस्त्रेण तपोदण्डेन भारत ॥ ६० ॥</s-l></s-lg><s-lg><s-l>ततो दुःखोदकं घोरं चिन्ताशोकमहाह्रदम् ।</s-l><s-l>व्याधिमृत्युमहाग्राहं महाभयमहोरगम् ॥ ६१ ॥</s-l></s-lg><s-lg><s-l>तमःकूर्मं रजोमीनं प्रज्ञया संतरन्त्युत ।</s-l><s-l>स्नेहपङ्कं जरादुर्गं स्पर्शद्वीपमरिंदम ॥ ६२ ॥</s-l></s-lg><s-lg><s-l>कर्मागाधं सत्यतीरं स्थितव्रतमिदं नृप ।</s-l><s-l>हिंसाशीघ्रमहावेगं नानारसमहाकरम् ॥ ६३ ॥</s-l></s-lg><s-lg><s-l>नानाप्रीतिमहारत्नं दुःखज्वरसमीरणम् ।</s-l><s-l>शोकतृष्णामहावर्तं तीक्ष्णव्याधिमहागजम् ॥ ६४ ॥</s-l></s-lg><s-lg><s-l>अस्थिसंघातसंघाटं श्लेष्मफेनमरिंदम ।</s-l><s-l>दानमुक्ताकरं भीमं शोणितह्रदविद्रुमम् ॥ ६५ ॥</s-l></s-lg><s-lg><s-l>हसितोत्क्रुष्टनिर्घोषं नानाज्ञानसुदुस्तरम् ।</s-l><s-l>रोदनाश्रुमलक्षारं सङ्गत्यागपरायणम् ॥ ६६ ॥</s-l></s-lg><s-lg><s-l>पुनराजन्मलोकौघं पुत्रबान्धवपत्तनम् ।</s-l><s-l>अहिंसासत्यमर्यादं प्राणत्यागमहोर्मिणम् ॥ ६७ ॥</s-l></s-lg><s-lg><s-l>वेदान्तगमनद्वीपं सर्वभूतदयोदधिम् ।</s-l><s-l>मोक्षदुष्प्रापविषयं वडवामुखसागरम् ॥ ६८ ॥</s-l></s-lg><s-lg><s-l>तरन्ति मुनयः सिद्धा ज्ञानयोगेन भारत ।</s-l><s-l>तीर्त्वा च दुस्तरं जन्म विशन्ति विमलं नभः ॥ ६९ ॥</s-l></s-lg><s-lg><s-l>ततस्तान्सुकृतीन्सांख्यान्सूर्यो वहति रश्मिभिः ।</s-l><s-l>पद्मतन्तुवदाविश्य प्रवहन्विषयान्नृप ॥ ७० ॥</s-l></s-lg><s-lg><s-l>तत्र तान्प्रवहो वायुः प्रतिगृह्णाति भारत ।</s-l><s-l>वीतरागान्यतीन्सिद्धान्वीर्ययुक्तांस्तपोधनान् ॥ ७१ ॥</s-l></s-lg><s-lg><s-l>सूक्ष्मः शीतः सुगन्धी च सुखस्पर्शश्च भारत ।</s-l><s-l>सप्तानां मरुतां श्रेष्ठो लोकान्गच्छति यः शुभान् ।</s-l><s-l>स तान्वहति कौन्तेय नभसः परमां गतिम् ॥ ७२ ॥</s-l></s-lg><s-lg><s-l>नभो वहति लोकेश रजसः परमां गतिम् ।</s-l><s-l>रजो वहति राजेन्द्र सत्त्वस्य परमां गतिम् ॥ ७३ ॥</s-l></s-lg><s-lg><s-l>सत्त्वं वहति शुद्धात्मन्परं नारायणं प्रभुम् ।</s-l><s-l>प्रभुर्वहति शुद्धात्मा परमात्मानमात्मना ॥ ७४ ॥</s-l></s-lg><s-lg><s-l>परमात्मानमासाद्य तद्भूतायतनामलाः ।</s-l><s-l>अमृतत्वाय कल्पन्ते न निवर्तन्ति चाभिभो ।</s-l><s-l>परमा सा गतिः पार्थ निर्द्वंद्वानां महात्मनाम् ॥ ७५ ॥</s-l></s-lg><s-lg><s-l> युधिष्ठिर उवाच ।</s-l><s-l>स्थानमुत्तममासाद्य भगवन्तं स्थिरव्रताः ।</s-l><s-l>आजन्ममरणं वा ते स्मरन्त्युत न वानघ ॥ ७६ ॥</s-l></s-lg><s-lg><s-l>यदत्र तथ्यं तन्मे त्वं यथावद्वक्तुमर्हसि ।</s-l><s-l>त्वदृते मानवं नान्यं प्रष्टुमर्हामि कौरव ॥ ७७ ॥</s-l></s-lg><s-lg><s-l>मोक्षदोषो महानेष प्राप्य सिद्धिं गतानृषीन् ।</s-l><s-l>यदि तत्रैव विज्ञाने वर्तन्ते यतयः परे ॥ ७८ ॥</s-l></s-lg><s-lg><s-l>प्रवृत्तिलक्षणं धर्मं पश्यामि परमं नृप ।</s-l><s-l>मग्नस्य हि परे ज्ञाने किं नु दुःखतरं भवेत् ॥ ७९ ॥</s-l></s-lg><s-lg><s-l> भीष्म उवाच ।</s-l><s-l>यथान्यायं त्वया तात प्रश्नः पृष्टः सुसंकटः ।</s-l><s-l>बुद्धानामपि संमोहः प्रश्नेऽस्मिन्भरतर्षभ ।</s-l><s-l>अत्रापि तत्त्वं परमं शृणु सम्यङ्मयेरितम् ॥ ८० ॥</s-l></s-lg><s-lg><s-l>बुद्धिश्च परमा यत्र कापिलानां महात्मनाम् ।</s-l><s-l>इन्द्रियाण्यपि बुध्यन्ते स्वदेहं देहिनो नृप ।</s-l><s-l>कारणान्यात्मनस्तानि सूक्ष्मः पश्यति तैस्तु सः ॥ ८१ ॥</s-l></s-lg><s-lg><s-l>आत्मना विप्रहीणानि काष्ठकुड्यसमानि तु ।</s-l><s-l>विनश्यन्ति न संदेहः फेना इव महार्णवे ॥ ८२ ॥</s-l></s-lg><s-lg><s-l>इन्द्रियैः सह सुप्तस्य देहिनः शत्रुतापन ।</s-l><s-l>सूक्ष्मश्चरति सर्वत्र नभसीव समीरणः ॥ ८३ ॥</s-l></s-lg><s-lg><s-l>स पश्यति यथान्यायं स्पर्शान्स्पृशति चाभिभो ।</s-l><s-l>बुध्यमानो यथापूर्वमखिलेनेह भारत ॥ ८४ ॥</s-l></s-lg><s-lg><s-l>इन्द्रियाणीह सर्वाणि स्वे स्वे स्थाने यथाविधि ।</s-l><s-l>अनीशत्वात्प्रलीयन्ते सर्पा हतविषा इव ॥ ८५ ॥</s-l></s-lg><s-lg><s-l>इन्द्रियाणां तु सर्वेषां स्वस्थानेष्वेव सर्वशः ।</s-l><s-l>आक्रम्य गतयः सूक्ष्माश्चरत्यात्मा न संशयः ॥ ८६ ॥</s-l></s-lg><s-lg><s-l>सत्त्वस्य च गुणान्कृत्स्नान्रजसश्च गुणान्पुनः ।</s-l><s-l>गुणांश्च तमसः सर्वान्गुणान्बुद्धेश्च भारत ॥ ८७ ॥</s-l></s-lg><s-lg><s-l>गुणांश्च मनसस्तद्वन्नभसश्च गुणांस्तथा ।</s-l><s-l>गुणान्वायोश्च धर्मात्मंस्तेजसश्च गुणान्पुनः ॥ ८८ ॥</s-l></s-lg><s-lg><s-l>अपां गुणांस्तथा पार्थ पार्थिवांश्च गुणानपि ।</s-l><s-l>सर्वात्मना गुणैर्व्याप्य क्षेत्रज्ञः स युधिष्ठिर ॥ ८९ ॥</s-l></s-lg><s-lg><s-l>आत्मा च याति क्षेत्रज्ञं कर्मणी च शुभाशुभे ।</s-l><s-l>शिष्या इव महात्मानमिन्द्रियाणि च तं विभो ॥ ९० ॥</s-l></s-lg><s-lg><s-l>प्रकृतिं चाप्यतिक्रम्य गच्छत्यात्मानमव्ययम् ।</s-l><s-l>परं नारायणात्मानं निर्द्वंद्वं प्रकृतेः परम् ॥ ९१ ॥</s-l></s-lg><s-lg><s-l>विमुक्तः पुण्यपापेभ्यः प्रविष्टस्तमनामयम् ।</s-l><s-l>परमात्मानमगुणं न निवर्तति भारत ॥ ९२ ॥</s-l></s-lg><s-lg><s-l>शिष्टं त्वत्र मनस्तात इन्द्रियाणि च भारत ।</s-l><s-l>आगच्छन्ति यथाकालं गुरोः संदेशकारिणः ॥ ९३ ॥</s-l></s-lg><s-lg><s-l>शक्यं चाल्पेन कालेन शान्तिं प्राप्तुं गुणार्थिना ।</s-l><s-l>एवं युक्तेन कौन्तेय युक्तज्ञानेन मोक्षिणा ॥ ९४ ॥</s-l></s-lg><s-lg><s-l>सांख्या राजन्महाप्राज्ञा गच्छन्ति परमां गतिम् ।</s-l><s-l>ज्ञानेनानेन कौन्तेय तुल्यं ज्ञानं न विद्यते ॥ ९५ ॥</s-l></s-lg><s-lg><s-l>अत्र ते संशयो मा भूज्ज्ञानं सांख्यं परं मतम् ।</s-l><s-l>अक्षरं ध्रुवमव्यक्तं पूर्वं ब्रह्म सनातनम् ॥ ९६ ॥</s-l></s-lg><s-lg><s-l>अनादिमध्यनिधनं निर्द्वंद्वं कर्तृ शाश्वतम् ।</s-l><s-l>कूटस्थं चैव नित्यं च यद्वदन्ति शमात्मकाः ॥ ९७ ॥</s-l></s-lg><s-lg><s-l>यतः सर्वाः प्रवर्तन्ते सर्गप्रलयविक्रियाः ।</s-l><s-l>यच्च शंसन्ति शास्त्रेषु वदन्ति परमर्षयः ॥ ९८ ॥</s-l></s-lg><s-lg><s-l>सर्वे विप्राश्च देवाश्च तथागमविदो जनाः ।</s-l><s-l>ब्रह्मण्यं परमं देवमनन्तं परतोऽच्युतम् ॥ ९९ ॥</s-l></s-lg><s-lg><s-l>प्रार्थयन्तश्च तं विप्रा वदन्ति गुणबुद्धयः ।</s-l><s-l>सम्यग्युक्तास्तथा योगाः सांख्याश्चामितदर्शनाः ॥ १०० ॥</s-l></s-lg><s-lg><s-l>अमूर्तेस्तस्य कौन्तेय सांख्यं मूर्तिरिति श्रुतिः ।</s-l><s-l>अभिज्ञानानि तस्याहुर्मतं हि भरतर्षभ ॥ १०१ ॥</s-l></s-lg><s-lg><s-l>द्विविधानीह भूतानि पृथिव्यां पृथिवीपते ।</s-l><s-l>जङ्गमागमसंज्ञानि जङ्गमं तु विशिष्यते ॥ १०२ ॥</s-l></s-lg><s-lg><s-l>ज्ञानं महद्यद्धि महत्सु राजन्वेदेषु सांख्येषु तथैव योगे ।</s-l><s-l>यच्चापि दृष्टं विविधं पुराणं सांख्यागतं तन्निखिलं नरेन्द्र ॥ १०३ ॥</s-l></s-lg><s-lg><s-l>यच्चेतिहासेषु महत्सु दृष्टं यच्चार्थशास्त्रे नृप शिष्टजुष्टे ।</s-l><s-l>ज्ञानं च लोके यदिहास्ति किंचित्सांख्यागतं तच्च महन्महात्मन् ॥ १०४ ॥</s-l></s-lg><s-lg><s-l>शमश्च दृष्टः परमं बलं च ज्ञानं च सूक्ष्मं च यथावदुक्तम् ।</s-l><s-l>तपांसि सूक्ष्माणि सुखानि चैव सांख्ये यथावद्विहितानि राजन् ॥ १०५ ॥</s-l></s-lg><s-lg><s-l>विपर्यये तस्य हि पार्थ देवान्गच्छन्ति सांख्याः सततं सुखेन ।</s-l><s-l>तांश्चानुसंचार्य ततः कृतार्थाः पतन्ति विप्रेषु यतेषु भूयः ॥ १०६ ॥</s-l></s-lg><s-lg><s-l>हित्वा च देहं प्रविशन्ति मोक्षं दिवौकसो द्यामिव पार्थ सांख्याः ।</s-l><s-l>ततोऽधिकं तेऽभिरता महार्हे सांख्ये द्विजाः पार्थिव शिष्टजुष्टे ॥ १०७ ॥</s-l></s-lg><s-lg><s-l>तेषां न तिर्यग्गमनं हि दृष्टं नावाग्गतिः पापकृतां निवासः ।</s-l><s-l>न चाबुधानामपि ते द्विजातयो ये ज्ञानमेतन्नृपतेऽनुरक्ताः ॥ १०८ ॥</s-l></s-lg><s-lg><s-l>सांख्यं विशालं परमं पुराणं महार्णवं विमलमुदारकान्तम् ।</s-l><s-l>कृत्स्नं च सांख्यं नृपते महात्मा नारायणो धारयतेऽप्रमेयम् ॥ १०९ ॥</s-l></s-lg><s-lg><s-l>एतन्मयोक्तं नरदेव तत्त्वं नारायणो विश्वमिदं पुराणम् ।</s-l><s-l>स सर्गकाले च करोति सर्गं संहारकाले च तदत्ति भूयः ॥ ११० ॥</s-l></s-lg>