<s-lg><s-l> युधिष्ठिर उवाच ।</s-l><s-l>व्याख्याता क्षत्रधर्मेण वृत्तिरापत्सु भारत ।</s-l><s-l>कथंचिद्वैश्यधर्मेण जीवेद्वा ब्राह्मणो न वा ॥ १ ॥</s-l></s-lg><s-lg><s-l> भीष्म उवाच ।</s-l><s-l>अशक्तः क्षत्रधर्मेण वैश्यधर्मेण वर्तयेत् ।</s-l><s-l>कृषिगोरक्षमास्थाय व्यसने वृत्तिसंक्षये ॥ २ ॥</s-l></s-lg><s-lg><s-l> युधिष्ठिर उवाच ।</s-l><s-l>कानि पण्यानि विक्रीणन्स्वर्गलोकान्न हीयते ।</s-l><s-l>ब्राह्मणो वैश्यधर्मेण वर्तयन्भरतर्षभ ॥ ३ ॥</s-l></s-lg><s-lg><s-l> भीष्म उवाच ।</s-l><s-l>सुरा लवणमित्येव तिलान्केसरिणः पशून् ।</s-l><s-l>ऋषभान्मधु मांसं च कृतान्नं च युधिष्ठिर ॥ ४ ॥</s-l></s-lg><s-lg><s-l>सर्वास्ववस्थास्वेतानि ब्राह्मणः परिवर्जयेत् ।</s-l><s-l>एतेषां विक्रयात्तात ब्राह्मणो नरकं व्रजेत् ॥ ५ ॥</s-l></s-lg><s-lg><s-l>अजोऽग्निर्वरुणो मेषः सूर्योऽश्वः पृथिवी विराट् ।</s-l><s-l>धेनुर्यज्ञश्च सोमश्च न विक्रेयाः कथंचन ॥ ६ ॥</s-l></s-lg><s-lg><s-l>पक्वेनामस्य निमयं न प्रशंसन्ति साधवः ।</s-l><s-l>निमयेत्पक्वमामेन भोजनार्थाय भारत ॥ ७ ॥</s-l></s-lg><s-lg><s-l>वयं सिद्धमशिष्यामो भवान्साधयतामिदम् ।</s-l><s-l>एवं समीक्ष्य निमयन्नाधर्मोऽस्ति कदाचन ॥ ८ ॥</s-l></s-lg><s-lg><s-l>अत्र ते वर्तयिष्यामि यथा धर्मः पुरातनः ।</s-l><s-l>व्यवहारप्रवृत्तानां तन्निबोध युधिष्ठिर ॥ ९ ॥</s-l></s-lg><s-lg><s-l>भवतेऽहं ददानीदं भवानेतत्प्रयच्छतु ।</s-l><s-l>रुचिते वर्तते धर्मो न बलात्संप्रवर्तते ॥ १० ॥</s-l></s-lg><s-lg><s-l>इत्येवं संप्रवर्तन्त व्यवहाराः पुरातनाः ।</s-l><s-l>ऋषीणामितरेषां च साधु चेदमसंशयम् ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>अथ तात यदा सर्वाः शस्त्रमाददते प्रजाः ।</s-l><s-l>व्युत्क्रामन्ति स्वधर्मेभ्यः क्षत्रस्य क्षीयते बलम् ॥ १२ ॥</s-l></s-lg><s-lg><s-l>राजा त्राता न लोके स्यात्किं तदा स्यात्परायणम् ।</s-l><s-l>एतन्मे संशयं ब्रूहि विस्तरेण पितामह ॥ १३ ॥</s-l></s-lg><s-lg><s-l> भीष्म उवाच ।</s-l><s-l>दानेन तपसा यज्ञैरद्रोहेण दमेन च ।</s-l><s-l>ब्राह्मणप्रमुखा वर्णाः क्षेममिच्छेयुरात्मनः ॥ १४ ॥</s-l></s-lg><s-lg><s-l>तेषां ये वेदबलिनस्त उत्थाय समन्ततः ।</s-l><s-l>राज्ञो बलं वर्धयेयुर्महेन्द्रस्येव देवताः ॥ १५ ॥</s-l></s-lg><s-lg><s-l>राज्ञो हि क्षीयमाणस्य ब्रह्मैवाहुः परायणम् ।</s-l><s-l>तस्माद्ब्रह्मबलेनैव समुत्थेयं विजानता ॥ १६ ॥</s-l></s-lg><s-lg><s-l>यदा तु विजयी राजा क्षेमं राष्ट्रेऽभिसंदधेत् ।</s-l><s-l>तदा वर्णा यथाधर्ममाविशेयुः स्वकर्मसु ॥ १७ ॥</s-l></s-lg><s-lg><s-l>उन्मर्यादे प्रवृत्ते तु दस्युभिः संकरे कृते ।</s-l><s-l>सर्वे वर्णा न दुष्येयुः शस्त्रवन्तो युधिष्ठिर ॥ १८ ॥</s-l></s-lg><s-lg><s-l> युधिष्ठिर उवाच ।</s-l><s-l>अथ चेत्सर्वतः क्षत्रं प्रदुष्येद्ब्राह्मणान्प्रति ।</s-l><s-l>कस्तस्य ब्राह्मणस्त्राता को धर्मः किं परायणम् ॥ १९ ॥</s-l></s-lg><s-lg><s-l> भीष्म उवाच ।</s-l><s-l>तपसा ब्रह्मचर्येण शस्त्रेण च बलेन च ।</s-l><s-l>अमायया मायया च नियन्तव्यं तदा भवेत् ॥ २० ॥</s-l></s-lg><s-lg><s-l>क्षत्रस्याभिप्रवृद्धस्य ब्राह्मणेषु विशेषतः ।</s-l><s-l>ब्रह्मैव संनियन्तृ स्यात्क्षत्रं हि ब्रह्मसंभवम् ॥ २१ ॥</s-l></s-lg><s-lg><s-l>अद्भ्योऽग्निर्ब्रह्मतः क्षत्रमश्मनो लोहमुत्थितम् ।</s-l><s-l>तेषां सर्वत्रगं तेजः स्वासु योनिषु शाम्यति ॥ २२ ॥</s-l></s-lg><s-lg><s-l>यदा छिनत्त्ययोऽश्मानमग्निश्चापोऽभिपद्यते ।</s-l><s-l>क्षत्रं च ब्राह्मणं द्वेष्टि तदा शाम्यन्ति ते त्रयः ॥ २३ ॥</s-l></s-lg><s-lg><s-l>तस्माद्ब्रह्मणि शाम्यन्ति क्षत्रियाणां युधिष्ठिर ।</s-l><s-l>समुदीर्णान्यजेयानि तेजांसि च बलानि च ॥ २४ ॥</s-l></s-lg><s-lg><s-l>ब्रह्मवीर्ये मृदूभूते क्षत्रवीर्ये च दुर्बले ।</s-l><s-l>दुष्टेषु सर्ववर्णेषु ब्राह्मणान्प्रति सर्वशः ॥ २५ ॥</s-l></s-lg><s-lg><s-l>ये तत्र युद्धं कुर्वन्ति त्यक्त्वा जीवितमात्मनः ।</s-l><s-l>ब्राह्मणान्परिरक्षन्तो धर्ममात्मानमेव च ॥ २६ ॥</s-l></s-lg><s-lg><s-l>मनस्विनो मन्युमन्तः पुण्यलोका भवन्ति ते ।</s-l><s-l>ब्राह्मणार्थं हि सर्वेषां शस्त्रग्रहणमिष्यते ॥ २७ ॥</s-l></s-lg><s-lg><s-l>अति स्विष्टस्वधीतानां लोकानति तपस्विनाम् ।</s-l><s-l>अनाशकाग्न्योर्विशतां शूरा यान्ति परां गतिम् ।</s-l><s-l>एवमेवात्मनस्त्यागान्नान्यं धर्मं विदुर्जनाः ॥ २८ ॥</s-l></s-lg><s-lg><s-l>तेभ्यो नमश्च भद्रं च ये शरीराणि जुह्वति ।</s-l><s-l>ब्रह्मद्विषो नियच्छन्तस्तेषां नोऽस्तु सलोकता ।</s-l><s-l>ब्रह्मलोकजितः स्वर्ग्यान्वीरांस्तान्मनुरब्रवीत् ॥ २९ ॥</s-l></s-lg><s-lg><s-l>यथाश्वमेधावभृथे स्नाताः पूता भवन्त्युत ।</s-l><s-l>दुष्कृतः सुकृतश्चैव तथा शस्त्रहता रणे ॥ ३० ॥</s-l></s-lg><s-lg><s-l>भवत्यधर्मो धर्मो हि धर्माधर्मावुभावपि ।</s-l><s-l>कारणाद्देशकालस्य देशकालः स तादृशः ॥ ३१ ॥</s-l></s-lg><s-lg><s-l>मैत्राः क्रूराणि कुर्वन्तो जयन्ति स्वर्गमुत्तमम् ।</s-l><s-l>धर्म्याः पापानि कुर्वन्तो गच्छन्ति परमां गतिम् ॥ ३२ ॥</s-l></s-lg><s-lg><s-l>ब्राह्मणस्त्रिषु कालेषु शस्त्रं गृह्णन्न दुष्यति ।</s-l><s-l>आत्मत्राणे वर्णदोषे दुर्गस्य नियमेषु च ॥ ३३ ॥</s-l></s-lg><s-lg><s-l> युधिष्ठिर उवाच ।</s-l><s-l>अभ्युत्थिते दस्युबले क्षत्रार्थे वर्णसंकरे ।</s-l><s-l>संप्रमूढेषु वर्णेषु यद्यन्योऽभिभवेद्बली ॥ ३४ ॥</s-l></s-lg><s-lg><s-l>ब्राह्मणो यदि वा वैश्यः शूद्रो वा राजसत्तम ।</s-l><s-l>दस्युभ्योऽथ प्रजा रक्षेद्दण्डं धर्मेण धारयन् ॥ ३५ ॥</s-l></s-lg><s-lg><s-l>कार्यं कुर्यान्न वा कुर्यात्संवार्यो वा भवेन्न वा ।</s-l><s-l>न स्म शस्त्रं ग्रहीतव्यमन्यत्र क्षत्रबन्धुतः ॥ ३६ ॥</s-l></s-lg><s-lg><s-l> भीष्म उवाच ।</s-l><s-l>अपारे यो भवेत्पारमप्लवे यः प्लवो भवेत् ।</s-l><s-l>शूद्रो वा यदि वाप्यन्यः सर्वथा मानमर्हति ॥ ३७ ॥</s-l></s-lg><s-lg><s-l>यमाश्रित्य नरा राजन्वर्तयेयुर्यथासुखम् ।</s-l><s-l>अनाथाः पाल्यमाना वै दस्युभिः परिपीडिताः ॥ ३८ ॥</s-l></s-lg><s-lg><s-l>तमेव पूजयेरंस्ते प्रीत्या स्वमिव बान्धवम् ।</s-l><s-l>महद्ध्यभीक्ष्णं कौरव्य कर्ता सन्मानमर्हति ॥ ३९ ॥</s-l></s-lg><s-lg><s-l>किमुक्ष्णावहता कृत्यं किं धेन्वा चाप्यदुग्धया ।</s-l><s-l>वन्ध्यया भार्यया कोऽर्थः कोऽर्थो राज्ञाप्यरक्षता ॥ ४० ॥</s-l></s-lg><s-lg><s-l>यथा दारुमयो हस्ती यथा चर्ममयो मृगः ।</s-l><s-l>यथा ह्यनेत्रः शकटः पथि क्षेत्रं यथोषरम् ॥ ४१ ॥</s-l></s-lg><s-lg><s-l>एवं ब्रह्मानधीयानं राजा यश्च न रक्षिता ।</s-l><s-l>न वर्षति च यो मेघः सर्व एते निरर्थकाः ॥ ४२ ॥</s-l></s-lg><s-lg><s-l>नित्यं यस्तु सतो रक्षेदसतश्च निबर्हयेत् ।</s-l><s-l>स एव राजा कर्तव्यस्तेन सर्वमिदं धृतम् ॥ ४३ ॥</s-l></s-lg>