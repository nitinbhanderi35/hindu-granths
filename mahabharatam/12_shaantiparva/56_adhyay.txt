<s-lg><s-l> वैशंपायन उवाच ।</s-l><s-l>प्रणिपत्य हृषीकेशमभिवाद्य पितामहम् ।</s-l><s-l>अनुमान्य गुरून्सर्वान्पर्यपृच्छद्युधिष्ठिरः ॥ १ ॥</s-l></s-lg><s-lg><s-l>राज्यं वै परमो धर्म इति धर्मविदो विदुः ।</s-l><s-l>महान्तमेतं भारं च मन्ये तद्ब्रूहि पार्थिव ॥ २ ॥</s-l></s-lg><s-lg><s-l>राजधर्मान्विशेषेण कथयस्व पितामह ।</s-l><s-l>सर्वस्य जीवलोकस्य राजधर्माः परायणम् ॥ ३ ॥</s-l></s-lg><s-lg><s-l>त्रिवर्गोऽत्र समासक्तो राजधर्मेषु कौरव ।</s-l><s-l>मोक्षधर्मश्च विस्पष्टः सकलोऽत्र समाहितः ॥ ४ ॥</s-l></s-lg><s-lg><s-l>यथा हि रश्मयोऽश्वस्य द्विरदस्याङ्कुशो यथा ।</s-l><s-l>नरेन्द्रधर्मो लोकस्य तथा प्रग्रहणं स्मृतम् ॥ ५ ॥</s-l></s-lg><s-lg><s-l>अत्र वै संप्रमूढे तु धर्मे राजर्षिसेविते ।</s-l><s-l>लोकस्य संस्था न भवेत्सर्वं च व्याकुलं भवेत् ॥ ६ ॥</s-l></s-lg><s-lg><s-l>उदयन्हि यथा सूर्यो नाशयत्यासुरं तमः ।</s-l><s-l>राजधर्मास्तथालोक्यामाक्षिपन्त्यशुभां गतिम् ॥ ७ ॥</s-l></s-lg><s-lg><s-l>तदग्रे राजधर्माणामर्थतत्त्वं पितामह ।</s-l><s-l>प्रब्रूहि भरतश्रेष्ठ त्वं हि बुद्धिमतां वरः ॥ ८ ॥</s-l></s-lg><s-lg><s-l>आगमश्च परस्त्वत्तः सर्वेषां नः परंतप ।</s-l><s-l>भवन्तं हि परं बुद्धौ वासुदेवोऽभिमन्यते ॥ ९ ॥</s-l></s-lg><s-lg><s-l> भीष्म उवाच ।</s-l><s-l>नमो धर्माय महते नमः कृष्णाय वेधसे ।</s-l><s-l>ब्राह्मणेभ्यो नमस्कृत्य धर्मान्वक्ष्यामि शाश्वतान् ॥ १० ॥</s-l></s-lg><s-lg><s-l>शृणु कार्त्स्न्येन मत्तस्त्वं राजधर्मान्युधिष्ठिर ।</s-l><s-l>निरुच्यमानान्नियतो यच्चान्यदभिवाञ्छसि ॥ ११ ॥</s-l></s-lg><s-lg><s-l>आदावेव कुरुश्रेष्ठ राज्ञा रञ्जनकाम्यया ।</s-l><s-l>देवतानां द्विजानां च वर्तितव्यं यथाविधि ॥ १२ ॥</s-l></s-lg><s-lg><s-l>दैवतान्यर्चयित्वा हि ब्राह्मणांश्च कुरूद्वह ।</s-l><s-l>आनृण्यं याति धर्मस्य लोकेन च स मान्यते ॥ १३ ॥</s-l></s-lg><s-lg><s-l>उत्थाने च सदा पुत्र प्रयतेथा युधिष्ठिर ।</s-l><s-l>न ह्युत्थानमृते दैवं राज्ञामर्थप्रसिद्धये ॥ १४ ॥</s-l></s-lg><s-lg><s-l>साधारणं द्वयं ह्येतद्दैवमुत्थानमेव च ।</s-l><s-l>पौरुषं हि परं मन्ये दैवं निश्चित्यमुच्यते ॥ १५ ॥</s-l></s-lg><s-lg><s-l>विपन्ने च समारम्भे संतापं मा स्म वै कृथाः ।</s-l><s-l>घटते विनयस्तात राज्ञामेष नयः परः ॥ १६ ॥</s-l></s-lg><s-lg><s-l>न हि सत्यादृते किंचिद्राज्ञां वै सिद्धिकारणम् ।</s-l><s-l>सत्ये हि राजा निरतः प्रेत्य चेह च नन्दति ॥ १७ ॥</s-l></s-lg><s-lg><s-l>ऋषीणामपि राजेन्द्र सत्यमेव परं धनम् ।</s-l><s-l>तथा राज्ञः परं सत्यान्नान्यद्विश्वासकारणम् ॥ १८ ॥</s-l></s-lg><s-lg><s-l>गुणवाञ्शीलवान्दान्तो मृदुर्धर्म्यो जितेन्द्रियः ।</s-l><s-l>सुदर्शः स्थूललक्ष्यश्च न भ्रश्येत सदा श्रियः ॥ १९ ॥</s-l></s-lg><s-lg><s-l>आर्जवं सर्वकार्येषु श्रयेथाः कुरुनन्दन ।</s-l><s-l>पुनर्नयविचारेण त्रयीसंवरणेन च ॥ २० ॥</s-l></s-lg><s-lg><s-l>मृदुर्हि राजा सततं लङ्घ्यो भवति सर्वशः ।</s-l><s-l>तीक्ष्णाच्चोद्विजते लोकस्तस्मादुभयमाचर ॥ २१ ॥</s-l></s-lg><s-lg><s-l>अदण्ड्याश्चैव ते नित्यं विप्राः स्युर्ददतां वर ।</s-l><s-l>भूतमेतत्परं लोके ब्राह्मणा नाम भारत ॥ २२ ॥</s-l></s-lg><s-lg><s-l>मनुना चापि राजेन्द्र गीतौ श्लोकौ महात्मना ।</s-l><s-l>धर्मेषु स्वेषु कौरव्य हृदि तौ कर्तुमर्हसि ॥ २३ ॥</s-l></s-lg><s-lg><s-l>अद्भ्योऽग्निर्ब्रह्मतः क्षत्रमश्मनो लोहमुत्थितम् ।</s-l><s-l>तेषां सर्वत्रगं तेजः स्वासु योनिषु शाम्यति ॥ २४ ॥</s-l></s-lg><s-lg><s-l>अयो हन्ति यदाश्मानमग्निश्चापोऽभिपद्यते ।</s-l><s-l>ब्रह्म च क्षत्रियो द्वेष्टि तदा सीदन्ति ते त्रयः ॥ २५ ॥</s-l></s-lg><s-lg><s-l>एतज्ज्ञात्वा महाराज नमस्या एव ते द्विजाः ।</s-l><s-l>भौमं ब्रह्म द्विजश्रेष्ठा धारयन्ति शमान्विताः ॥ २६ ॥</s-l></s-lg><s-lg><s-l>एवं चैव नरव्याघ्र लोकतन्त्रविघातकाः ।</s-l><s-l>निग्राह्या एव सततं बाहुभ्यां ये स्युरीदृशाः ॥ २७ ॥</s-l></s-lg><s-lg><s-l>श्लोकौ चोशनसा गीतौ पुरा तात महर्षिणा ।</s-l><s-l>तौ निबोध महाप्राज्ञ त्वमेकाग्रमना नृप ॥ २८ ॥</s-l></s-lg><s-lg><s-l>उद्यम्य शस्त्रमायान्तमपि वेदान्तगं रणे ।</s-l><s-l>निगृह्णीयात्स्वधर्मेण धर्मापेक्षी नरेश्वरः ॥ २९ ॥</s-l></s-lg><s-lg><s-l>विनश्यमानं धर्मं हि यो रक्षति स धर्मवित् ।</s-l><s-l>न तेन भ्रूणहा स स्यान्मन्युस्तं मनुमृच्छति ॥ ३० ॥</s-l></s-lg><s-lg><s-l>एवं चैव नरश्रेष्ठ रक्ष्या एव द्विजातयः ।</s-l><s-l>स्वपराद्धानपि हि तान्विषयान्ते समुत्सृजेत् ॥ ३१ ॥</s-l></s-lg><s-lg><s-l>अभिशस्तमपि ह्येषां कृपायीत विशां पते ।</s-l><s-l>ब्रह्मघ्ने गुरुतल्पे च भ्रूणहत्ये तथैव च ॥ ३२ ॥</s-l></s-lg><s-lg><s-l>राजद्विष्टे च विप्रस्य विषयान्ते विसर्जनम् ।</s-l><s-l>विधीयते न शारीरं भयमेषां कदाचन ॥ ३३ ॥</s-l></s-lg><s-lg><s-l>दयिताश्च नरास्ते स्युर्नित्यं पुरुषसत्तम ।</s-l><s-l>न कोशः परमो ह्यन्यो राज्ञां पुरुषसंचयात् ॥ ३४ ॥</s-l></s-lg><s-lg><s-l>दुर्गेषु च महाराज षट्सु ये शास्त्रनिश्चिताः ।</s-l><s-l>सर्वेषु तेषु मन्यन्ते नरदुर्गं सुदुस्तरम् ॥ ३५ ॥</s-l></s-lg><s-lg><s-l>तस्मान्नित्यं दया कार्या चातुर्वर्ण्ये विपश्चिता ।</s-l><s-l>धर्मात्मा सत्यवाक्चैव राजा रञ्जयति प्रजाः ॥ ३६ ॥</s-l></s-lg><s-lg><s-l>न च क्षान्तेन ते भाव्यं नित्यं पुरुषसत्तम ।</s-l><s-l>अधर्म्यो हि मृदू राजा क्षमावानिव कुञ्जरः ॥ ३७ ॥</s-l></s-lg><s-lg><s-l>बार्हस्पत्ये च शास्त्रे वै श्लोका विनियताः पुरा ।</s-l><s-l>अस्मिन्नर्थे महाराज तन्मे निगदतः शृणु ॥ ३८ ॥</s-l></s-lg><s-lg><s-l>क्षममाणं नृपं नित्यं नीचः परिभवेज्जनः ।</s-l><s-l>हस्तियन्ता गजस्येव शिर एवारुरुक्षति ॥ ३९ ॥</s-l></s-lg><s-lg><s-l>तस्मान्नैव मृदुर्नित्यं तीक्ष्णो वापि भवेन्नृपः ।</s-l><s-l>वसन्तेऽर्क इव श्रीमान्न शीतो न च घर्मदः ॥ ४० ॥</s-l></s-lg><s-lg><s-l>प्रत्यक्षेणानुमानेन तथौपम्योपदेशतः ।</s-l><s-l>परीक्ष्यास्ते महाराज स्वे परे चैव सर्वदा ॥ ४१ ॥</s-l></s-lg><s-lg><s-l>व्यसनानि च सर्वाणि त्यजेथा भूरिदक्षिण ।</s-l><s-l>न चैव न प्रयुञ्जीत सङ्गं तु परिवर्जयेत् ॥ ४२ ॥</s-l></s-lg><s-lg><s-l>नित्यं हि व्यसनी लोके परिभूतो भवत्युत ।</s-l><s-l>उद्वेजयति लोकं चाप्यतिद्वेषी महीपतिः ॥ ४३ ॥</s-l></s-lg><s-lg><s-l>भवितव्यं सदा राज्ञा गर्भिणीसहधर्मिणा ।</s-l><s-l>कारणं च महाराज शृणु येनेदमिष्यते ॥ ४४ ॥</s-l></s-lg><s-lg><s-l>यथा हि गर्भिणी हित्वा स्वं प्रियं मनसोऽनुगम् ।</s-l><s-l>गर्भस्य हितमाधत्ते तथा राज्ञाप्यसंशयम् ॥ ४५ ॥</s-l></s-lg><s-lg><s-l>वर्तितव्यं कुरुश्रेष्ठ नित्यं धर्मानुवर्तिना ।</s-l><s-l>स्वं प्रियं समभित्यज्य यद्यल्लोकहितं भवेत् ॥ ४६ ॥</s-l></s-lg><s-lg><s-l>न संत्याज्यं च ते धैर्यं कदाचिदपि पाण्डव ।</s-l><s-l>धीरस्य स्पष्टदण्डस्य न ह्याज्ञा प्रतिहन्यते ॥ ४७ ॥</s-l></s-lg><s-lg><s-l>परिहासश्च भृत्यैस्ते न नित्यं वदतां वर ।</s-l><s-l>कर्तव्यो राजशार्दूल दोषमत्र हि मे शृणु ॥ ४८ ॥</s-l></s-lg><s-lg><s-l>अवमन्यन्ति भर्तारं संहर्षादुपजीविनः ।</s-l><s-l>स्वे स्थाने न च तिष्ठन्ति लङ्घयन्ति हि तद्वचः ॥ ४९ ॥</s-l></s-lg><s-lg><s-l>प्रेष्यमाणा विकल्पन्ते गुह्यं चाप्यनुयुञ्जते ।</s-l><s-l>अयाच्यं चैव याचन्तेऽभोज्यान्याहारयन्ति च ॥ ५० ॥</s-l></s-lg><s-lg><s-l>क्रुध्यन्ति परिदीप्यन्ति भूमिमध्यासतेऽस्य च ।</s-l><s-l>उत्कोचैर्वञ्चनाभिश्च कार्याण्यनुविहन्ति च ॥ ५१ ॥</s-l></s-lg><s-lg><s-l>जर्जरं चास्य विषयं कुर्वन्ति प्रतिरूपकैः ।</s-l><s-l>स्त्रीरक्षिभिश्च सज्जन्ते तुल्यवेषा भवन्ति च ॥ ५२ ॥</s-l></s-lg><s-lg><s-l>वातं च ष्ठीवनं चैव कुर्वते चास्य संनिधौ ।</s-l><s-l>निर्लज्जा नरशार्दूल व्याहरन्ति च तद्वचः ॥ ५३ ॥</s-l></s-lg><s-lg><s-l>हयं वा दन्तिनं वापि रथं नृपतिसंमतम् ।</s-l><s-l>अधिरोहन्त्यनादृत्य हर्षुले पार्थिवे मृदौ ॥ ५४ ॥</s-l></s-lg><s-lg><s-l>इदं ते दुष्करं राजन्निदं ते दुर्विचेष्टितम् ।</s-l><s-l>इत्येवं सुहृदो नाम ब्रुवन्ति परिषद्गताः ॥ ५५ ॥</s-l></s-lg><s-lg><s-l>क्रुद्धे चास्मिन्हसन्त्येव न च हृष्यन्ति पूजिताः ।</s-l><s-l>संघर्षशीलाश्च सदा भवन्त्यन्योन्यकारणात् ॥ ५६ ॥</s-l></s-lg><s-lg><s-l>विस्रंसयन्ति मन्त्रं च विवृण्वन्ति च दुष्कृतम् ।</s-l><s-l>लीलया चैव कुर्वन्ति सावज्ञास्तस्य शासनम् ।</s-l><s-l>अलंकरणभोज्यं च तथा स्नानानुलेपनम् ॥ ५७ ॥</s-l></s-lg><s-lg><s-l>हेलमाना नरव्याघ्र स्वस्थास्तस्योपशृण्वते ।</s-l><s-l>निन्दन्ति स्वानधीकारान्संत्यजन्ति च भारत ॥ ५८ ॥</s-l></s-lg><s-lg><s-l>न वृत्त्या परितुष्यन्ति राजदेयं हरन्ति च ।</s-l><s-l>क्रीडितुं तेन चेच्छन्ति ससूत्रेणेव पक्षिणा ।</s-l><s-l>अस्मत्प्रणेयो राजेति लोके चैव वदन्त्युत ॥ ५९ ॥</s-l></s-lg><s-lg><s-l>एते चैवापरे चैव दोषाः प्रादुर्भवन्त्युत ।</s-l><s-l>नृपतौ मार्दवोपेते हर्षुले च युधिष्ठिर ॥ ६० ॥</s-l></s-lg>