<s-lg><s-l> भृगुरुवाच ।</s-l><s-l>न प्रणाशोऽस्ति जीवानां दत्तस्य च कृतस्य च ।</s-l><s-l>याति देहान्तरं प्राणी शरीरं तु विशीर्यते ॥ १ ॥</s-l></s-lg><s-lg><s-l>न शरीराश्रितो जीवस्तस्मिन्नष्टे प्रणश्यति ।</s-l><s-l>यथा समित्सु दग्धासु न प्रणश्यति पावकः ॥ २ ॥</s-l></s-lg><s-lg><s-l> भरद्वाज उवाच ।</s-l><s-l>अग्नेर्यथा तथा तस्य यदि नाशो न विद्यते ।</s-l><s-l>इन्धनस्योपयोगान्ते स चाग्निर्नोपलभ्यते ॥ ३ ॥</s-l></s-lg><s-lg><s-l>नश्यतीत्येव जानामि शान्तमग्निमनिन्धनम् ।</s-l><s-l>गतिर्यस्य प्रमाणं वा संस्थानं वा न दृश्यते ॥ ४ ॥</s-l></s-lg><s-lg><s-l> भृगुरुवाच ।</s-l><s-l>समिधामुपयोगान्ते सन्नेवाग्निर्न दृश्यते ।</s-l><s-l>आकाशानुगतत्वाद्धि दुर्ग्रहः स निराश्रयः ॥ ५ ॥</s-l></s-lg><s-lg><s-l>तथा शरीरसंत्यागे जीवो ह्याकाशवत्स्थितः ।</s-l><s-l>न गृह्यते सुसूक्ष्मत्वाद्यथा ज्योतिर्न संशयः ॥ ६ ॥</s-l></s-lg><s-lg><s-l>प्राणान्धारयते ह्यग्निः स जीव उपधार्यताम् ।</s-l><s-l>वायुसंधारणो ह्यग्निर्नश्यत्युच्छ्वासनिग्रहात् ॥ ७ ॥</s-l></s-lg><s-lg><s-l>तस्मिन्नष्टे शरीराग्नौ शरीरं तदचेतनम् ।</s-l><s-l>पतितं याति भूमित्वमयनं तस्य हि क्षितिः ॥ ८ ॥</s-l></s-lg><s-lg><s-l>जङ्गमानां हि सर्वेषां स्थावराणां तथैव च ।</s-l><s-l>आकाशं पवनोऽभ्येति ज्योतिस्तमनुगच्छति ।</s-l><s-l>तत्र त्रयाणामेकत्वं द्वयं भूमौ प्रतिष्ठितम् ॥ ९ ॥</s-l></s-lg><s-lg><s-l>यत्र खं तत्र पवनस्तत्राग्निर्यत्र मारुतः ।</s-l><s-l>अमूर्तयस्ते विज्ञेया आपो मूर्तास्तथा क्षितिः ॥ १० ॥</s-l></s-lg><s-lg><s-l> भरद्वाज उवाच ।</s-l><s-l>यद्यग्निमारुतौ भूमिः खमापश्च शरीरिषु ।</s-l><s-l>जीवः किंलक्षणस्तत्रेत्येतदाचक्ष्व मेऽनघ ॥ ११ ॥</s-l></s-lg><s-lg><s-l>पञ्चात्मके पञ्चरतौ पञ्चविज्ञानसंयुते ।</s-l><s-l>शरीरे प्राणिनां जीवं ज्ञातुमिच्छामि यादृशम् ॥ १२ ॥</s-l></s-lg><s-lg><s-l>मांसशोणितसंघाते मेदःस्नाय्वस्थिसंचये ।</s-l><s-l>भिद्यमाने शरीरे तु जीवो नैवोपलभ्यते ॥ १३ ॥</s-l></s-lg><s-lg><s-l>यद्यजीवं शरीरं तु पञ्चभूतसमन्वितम् ।</s-l><s-l>शारीरे मानसे दुःखे कस्तां वेदयते रुजम् ॥ १४ ॥</s-l></s-lg><s-lg><s-l>शृणोति कथितं जीवः कर्णाभ्यां न शृणोति तत् ।</s-l><s-l>महर्षे मनसि व्यग्रे तस्माज्जीवो निरर्थकः ॥ १५ ॥</s-l></s-lg><s-lg><s-l>सर्वं पश्यति यद्दृश्यं मनोयुक्तेन चक्षुषा ।</s-l><s-l>मनसि व्याकुले तद्धि पश्यन्नपि न पश्यति ॥ १६ ॥</s-l></s-lg><s-lg><s-l>न पश्यति न च ब्रूते न शृणोति न जिघ्रति ।</s-l><s-l>न च स्पर्शरसौ वेत्ति निद्रावशगतः पुनः ॥ १७ ॥</s-l></s-lg><s-lg><s-l>हृष्यति क्रुध्यति च कः शोचत्युद्विजते च कः ।</s-l><s-l>इच्छति ध्यायति द्वेष्टि वाचमीरयते च कः ॥ १८ ॥</s-l></s-lg><s-lg><s-l> भृगुरुवाच ।</s-l><s-l>न पञ्चसाधारणमत्र किंचिच्छरीरमेको वहतेऽन्तरात्मा ।</s-l><s-l>स वेत्ति गन्धांश्च रसाञ्श्रुतिं च स्पर्शं च रूपं च गुणाश्च येऽन्ये ॥ १९ ॥</s-l></s-lg><s-lg><s-l>पञ्चात्मके पञ्चगुणप्रदर्शी स सर्वगात्रानुगतोऽन्तरात्मा ।</s-l><s-l>स वेत्ति दुःखानि सुखानि चात्र तद्विप्रयोगात्तु न वेत्ति देहः ॥ २० ॥</s-l></s-lg><s-lg><s-l>यदा न रूपं न स्पर्शो नोष्मभावश्च पावके ।</s-l><s-l>तदा शान्ते शरीराग्नौ देहं त्यक्त्वा स नश्यति ॥ २१ ॥</s-l></s-lg><s-lg><s-l>अम्मयं सर्वमेवेदमापो मूर्तिः शरीरिणाम् ।</s-l><s-l>तत्रात्मा मानसो ब्रह्मा सर्वभूतेषु लोककृत् ॥ २२ ॥</s-l></s-lg><s-lg><s-l>आत्मानं तं विजानीहि सर्वलोकहितात्मकम् ।</s-l><s-l>तस्मिन्यः संश्रितो देहे ह्यब्बिन्दुरिव पुष्करे ॥ २३ ॥</s-l></s-lg><s-lg><s-l>क्षेत्रज्ञं तं विजानीहि नित्यं लोकहितात्मकम् ।</s-l><s-l>तमो रजश्च सत्त्वं च विद्धि जीवगुणानिमान् ॥ २४ ॥</s-l></s-lg><s-lg><s-l>सचेतनं जीवगुणं वदन्ति स चेष्टते चेष्टयते च सर्वम् ।</s-l><s-l>ततः परं क्षेत्रविदं वदन्ति प्रावर्तयद्यो भुवनानि सप्त ॥ २५ ॥</s-l></s-lg><s-lg><s-l>न जीवनाशोऽस्ति हि देहभेदे मिथ्यैतदाहुर्मृत इत्यबुद्धाः ।</s-l><s-l>जीवस्तु देहान्तरितः प्रयाति दशार्धतैवास्य शरीरभेदः ॥ २६ ॥</s-l></s-lg><s-lg><s-l>एवं सर्वेषु भूतेषु गूढश्चरति संवृतः ।</s-l><s-l>दृश्यते त्वग्र्यया बुद्ध्या सूक्ष्मया तत्त्वदर्शिभिः ॥ २७ ॥</s-l></s-lg><s-lg><s-l>तं पूर्वापररात्रेषु युञ्जानः सततं बुधः ।</s-l><s-l>लघ्वाहारो विशुद्धात्मा पश्यत्यात्मानमात्मनि ॥ २८ ॥</s-l></s-lg><s-lg><s-l>चित्तस्य हि प्रसादेन हित्वा कर्म शुभाशुभम् ।</s-l><s-l>प्रसन्नात्मात्मनि स्थित्वा सुखमक्षयमश्नुते ॥ २९ ॥</s-l></s-lg><s-lg><s-l>मानसोऽग्निः शरीरेषु जीव इत्यभिधीयते ।</s-l><s-l>सृष्टिः प्रजापतेरेषा भूताध्यात्मविनिश्चये ॥ ३० ॥</s-l></s-lg>