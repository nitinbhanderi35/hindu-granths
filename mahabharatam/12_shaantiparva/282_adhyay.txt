<s-lg><s-l> पराशर उवाच ।</s-l><s-l>वृत्तिः सकाशाद्वर्णेभ्यस्त्रिभ्यो हीनस्य शोभना ।</s-l><s-l>प्रीत्योपनीता निर्दिष्टा धर्मिष्ठान्कुरुते सदा ॥ १ ॥</s-l></s-lg><s-lg><s-l>वृत्तिश्चेन्नास्ति शूद्रस्य पितृपैतामही ध्रुवा ।</s-l><s-l>न वृत्तिं परतो मार्गेच्छुश्रूषां तु प्रयोजयेत् ॥ २ ॥</s-l></s-lg><s-lg><s-l>सद्भिस्तु सह संसर्गः शोभते धर्मदर्शिभिः ।</s-l><s-l>नित्यं सर्वास्ववस्थासु नासद्भिरिति मे मतिः ॥ ३ ॥</s-l></s-lg><s-lg><s-l>यथोदयगिरौ द्रव्यं संनिकर्षेण दीप्यते ।</s-l><s-l>तथा सत्संनिकर्षेण हीनवर्णोऽपि दीप्यते ॥ ४ ॥</s-l></s-lg><s-lg><s-l>यादृशेन हि वर्णेन भाव्यते शुक्लमम्बरम् ।</s-l><s-l>तादृशं कुरुते रूपमेतदेवमवैहि मे ॥ ५ ॥</s-l></s-lg><s-lg><s-l>तस्माद्गुणेषु रज्येथा मा दोषेषु कदाचन ।</s-l><s-l>अनित्यमिह मर्त्यानां जीवितं हि चलाचलम् ॥ ६ ॥</s-l></s-lg><s-lg><s-l>सुखे वा यदि वा दुःखे वर्तमानो विचक्षणः ।</s-l><s-l>यश्चिनोति शुभान्येव स भद्राणीह पश्यति ॥ ७ ॥</s-l></s-lg><s-lg><s-l>धर्मादपेतं यत्कर्म यद्यपि स्यान्महाफलम् ।</s-l><s-l>न तत्सेवेत मेधावी न तद्धितमिहोच्यते ॥ ८ ॥</s-l></s-lg><s-lg><s-l>यो हृत्वा गोसहस्राणि नृपो दद्यादरक्षिता ।</s-l><s-l>स शब्दमात्रफलभाग्राजा भवति तस्करः ॥ ९ ॥</s-l></s-lg><s-lg><s-l>स्वयंभूरसृजच्चाग्रे धातारं लोकपूजितम् ।</s-l><s-l>धातासृजत्पुत्रमेकं प्रजानां धारणे रतम् ॥ १० ॥</s-l></s-lg><s-lg><s-l>तमर्चयित्वा वैश्यस्तु कुर्यादत्यर्थमृद्धिमत् ।</s-l><s-l>रक्षितव्यं तु राजन्यैरुपयोज्यं द्विजातिभिः ॥ ११ ॥</s-l></s-lg><s-lg><s-l>अजिह्मैरशठक्रोधैर्हव्यकव्यप्रयोक्तृभिः ।</s-l><s-l>शूद्रैर्निर्मार्जनं कार्यमेवं धर्मो न नश्यति ॥ १२ ॥</s-l></s-lg><s-lg><s-l>अप्रनष्टे ततो धर्मे भवन्ति सुखिताः प्रजाः ।</s-l><s-l>सुखेन तासां राजेन्द्र मोदन्ते दिवि देवताः ॥ १३ ॥</s-l></s-lg><s-lg><s-l>तस्माद्यो रक्षति नृपः स धर्मेणाभिपूज्यते ।</s-l><s-l>अधीते चापि यो विप्रो वैश्यो यश्चार्जने रतः ॥ १४ ॥</s-l></s-lg><s-lg><s-l>यश्च शुश्रूषते शूद्रः सततं नियतेन्द्रियः ।</s-l><s-l>अतोऽन्यथा मनुष्येन्द्र स्वधर्मात्परिहीयते ॥ १५ ॥</s-l></s-lg><s-lg><s-l>प्राणसंतापनिर्दिष्टाः काकिण्योऽपि महाफलाः ।</s-l><s-l>न्यायेनोपार्जिता दत्ताः किमुतान्याः सहस्रशः ॥ १६ ॥</s-l></s-lg><s-lg><s-l>सत्कृत्य तु द्विजातिभ्यो यो ददाति नराधिप ।</s-l><s-l>यादृशं तादृशं नित्यमश्नाति फलमूर्जितम् ॥ १७ ॥</s-l></s-lg><s-lg><s-l>अभिगम्य दत्तं तुष्ट्या यद्धन्यमाहुरभिष्टुतम् ।</s-l><s-l>याचितेन तु यद्दत्तं तदाहुर्मध्यमं बुधाः ॥ १८ ॥</s-l></s-lg><s-lg><s-l>अवज्ञया दीयते यत्तथैवाश्रद्धयापि च ।</s-l><s-l>तदाहुरधमं दानं मुनयः सत्यवादिनः ॥ १९ ॥</s-l></s-lg><s-lg><s-l>अतिक्रमे मज्जमानो विविधेन नरः सदा ।</s-l><s-l>तथा प्रयत्नं कुर्वीत यथा मुच्येत संशयात् ॥ २० ॥</s-l></s-lg><s-lg><s-l>दमेन शोभते विप्रः क्षत्रियो विजयेन तु ।</s-l><s-l>धनेन वैश्यः शूद्रस्तु नित्यं दाक्ष्येण शोभते ॥ २१ ॥</s-l></s-lg>