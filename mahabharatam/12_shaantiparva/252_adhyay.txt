<s-lg><s-l> युधिष्ठिर उवाच ।</s-l><s-l>सूक्ष्मं साधु समादिष्टं भवता धर्मलक्षणम् ।</s-l><s-l>प्रतिभा त्वस्ति मे काचित्तां ब्रूयामनुमानतः ॥ १ ॥</s-l></s-lg><s-lg><s-l>भूयांसो हृदये ये मे प्रश्नास्ते व्याहृतास्त्वया ।</s-l><s-l>इममन्यं प्रवक्ष्यामि न राजन्विग्रहादिव ॥ २ ॥</s-l></s-lg><s-lg><s-l>इमानि हि प्रापयन्ति सृजन्त्युत्तारयन्ति च ।</s-l><s-l>न धर्मः परिपाठेन शक्यो भारत वेदितुम् ॥ ३ ॥</s-l></s-lg><s-lg><s-l>अन्यो धर्मः समस्थस्य विषमस्थस्य चापरः ।</s-l><s-l>आपदस्तु कथं शक्याः परिपाठेन वेदितुम् ॥ ४ ॥</s-l></s-lg><s-lg><s-l>सदाचारो मतो धर्मः सन्तस्त्वाचारलक्षणाः ।</s-l><s-l>साध्यासाध्यं कथं शक्यं सदाचारो ह्यलक्षणम् ॥ ५ ॥</s-l></s-lg><s-lg><s-l>दृश्यते धर्मरूपेण अधर्मं प्राकृतश्चरन् ।</s-l><s-l>धर्मं चाधर्मरूपेण कश्चिदप्राकृतश्चरन् ॥ ६ ॥</s-l></s-lg><s-lg><s-l>पुनरस्य प्रमाणं हि निर्दिष्टं शास्त्रकोविदैः ।</s-l><s-l>वेदवादाश्चानुयुगं ह्रसन्तीति ह नः श्रुतम् ॥ ७ ॥</s-l></s-lg><s-lg><s-l>अन्ये कृतयुगे धर्मास्त्रेतायां द्वापरेऽपरे ।</s-l><s-l>अन्ये कलियुगे धर्मा यथाशक्तिकृता इव ॥ ८ ॥</s-l></s-lg><s-lg><s-l>आम्नायवचनं सत्यमित्ययं लोकसंग्रहः ।</s-l><s-l>आम्नायेभ्यः परं वेदाः प्रसृता विश्वतोमुखाः ॥ ९ ॥</s-l></s-lg><s-lg><s-l>ते चेत्सर्वे प्रमाणं वै प्रमाणं तन्न विद्यते ।</s-l><s-l>प्रमाणे चाप्रमाणे च विरुद्धे शास्त्रता कुतः ॥ १० ॥</s-l></s-lg><s-lg><s-l>धर्मस्य ह्रियमाणस्य बलवद्भिर्दुरात्मभिः ।</s-l><s-l>या या विक्रियते संस्था ततः सापि प्रणश्यति ॥ ११ ॥</s-l></s-lg><s-lg><s-l>विद्म चैवं न वा विद्म शक्यं वा वेदितुं न वा ।</s-l><s-l>अणीयान्क्षुरधाराया गरीयान्पर्वतादपि ॥ १२ ॥</s-l></s-lg><s-lg><s-l>गन्धर्वनगराकारः प्रथमं संप्रदृश्यते ।</s-l><s-l>अन्वीक्ष्यमाणः कविभिः पुनर्गच्छत्यदर्शनम् ॥ १३ ॥</s-l></s-lg><s-lg><s-l>निपानानीव गोभ्याशे क्षेत्रे कुल्येव भारत ।</s-l><s-l>स्मृतोऽपि शाश्वतो धर्मो विप्रहीणो न दृश्यते ॥ १४ ॥</s-l></s-lg><s-lg><s-l>कामादन्ये क्षयादन्ये कारणैरपरैस्तथा ।</s-l><s-l>असन्तो हि वृथाचारं भजन्ते बहवोऽपरे ॥ १५ ॥</s-l></s-lg><s-lg><s-l>धर्मो भवति स क्षिप्रं विलीनस्त्वेव साधुषु ।</s-l><s-l>अन्ये तानाहुरुन्मत्तानपि चावहसन्त्युत ॥ १६ ॥</s-l></s-lg><s-lg><s-l>महाजना ह्युपावृत्ता राजधर्मं समाश्रिताः ।</s-l><s-l>न हि सर्वहितः कश्चिदाचारः संप्रदृश्यते ॥ १७ ॥</s-l></s-lg><s-lg><s-l>तेनैवान्यः प्रभवति सोऽपरं बाधते पुनः ।</s-l><s-l>दृश्यते चैव स पुनस्तुल्यरूपो यदृच्छया ॥ १८ ॥</s-l></s-lg><s-lg><s-l>येनैवान्यः प्रभवति सोऽपरानपि बाधते ।</s-l><s-l>आचाराणामनैकाग्र्यं सर्वेषामेव लक्षयेत् ॥ १९ ॥</s-l></s-lg><s-lg><s-l>चिराभिपन्नः कविभिः पूर्वं धर्म उदाहृतः ।</s-l><s-l>तेनाचारेण पूर्वेण संस्था भवति शाश्वती ॥ २० ॥</s-l></s-lg>