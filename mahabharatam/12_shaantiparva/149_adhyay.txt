<s-lg><s-l> भीष्म उवाच ।</s-l><s-l>शृणु पार्थ यथावृत्तमितिहासं पुरातनम् ।</s-l><s-l>गृध्रजम्बुकसंवादं यो वृत्तो वैदिशे पुरा ॥ १ ॥</s-l></s-lg><s-lg><s-l>दुःखिताः केचिदादाय बालमप्राप्तयौवनम् ।</s-l><s-l>कुलसर्वस्वभूतं वै रुदन्तः शोकविह्वलाः ॥ २ ॥</s-l></s-lg><s-lg><s-l>बालं मृतं गृहीत्वाथ श्मशानाभिमुखाः स्थिताः ।</s-l><s-l>अङ्केनाङ्कं च संक्रम्य रुरुदुर्भूतले तदा ॥ ३ ॥</s-l></s-lg><s-lg><s-l>तेषां रुदितशब्देन गृध्रोऽभ्येत्य वचोऽब्रवीत् ।</s-l><s-l>एकात्मकमिमं लोके त्यक्त्वा गच्छत माचिरम् ॥ ४ ॥</s-l></s-lg><s-lg><s-l>इह पुंसां सहस्राणि स्त्रीसहस्राणि चैव हि ।</s-l><s-l>समानीतानि कालेन किं ते वै जात्वबान्धवाः ॥ ५ ॥</s-l></s-lg><s-lg><s-l>संपश्यत जगत्सर्वं सुखदुःखैरधिष्ठितम् ।</s-l><s-l>संयोगो विप्रयोगश्च पर्यायेणोपलभ्यते ॥ ६ ॥</s-l></s-lg><s-lg><s-l>गृहीत्वा ये च गच्छन्ति येऽनुयान्ति च तान्मृतान् ।</s-l><s-l>तेऽप्यायुषः प्रमाणेन स्वेन गच्छन्ति जन्तवः ॥ ७ ॥</s-l></s-lg><s-lg><s-l>अलं स्थित्वा श्मशानेऽस्मिन्गृध्रगोमायुसंकुले ।</s-l><s-l>कङ्कालबहुले घोरे सर्वप्राणिभयंकरे ॥ ८ ॥</s-l></s-lg><s-lg><s-l>न पुनर्जीवितः कश्चित्कालधर्ममुपागतः ।</s-l><s-l>प्रियो वा यदि वा द्वेष्यः प्राणिनां गतिरीदृशी ॥ ९ ॥</s-l></s-lg><s-lg><s-l>सर्वेण खलु मर्तव्यं मर्त्यलोके प्रसूयता ।</s-l><s-l>कृतान्तविहिते मार्गे को मृतं जीवयिष्यति ॥ १० ॥</s-l></s-lg><s-lg><s-l>कर्मान्तविहिते लोके चास्तं गच्छति भास्करे ।</s-l><s-l>गम्यतां स्वमधिष्ठानं सुतस्नेहं विसृज्य वै ॥ ११ ॥</s-l></s-lg><s-lg><s-l>ततो गृध्रवचः श्रुत्वा विक्रोशन्तस्तदा नृप ।</s-l><s-l>बान्धवास्तेऽभ्यगच्छन्त पुत्रमुत्सृज्य भूतले ॥ १२ ॥</s-l></s-lg><s-lg><s-l>विनिश्चित्याथ च ततः संत्यजन्तः स्वमात्मजम् ।</s-l><s-l>निराशा जीविते तस्य मार्गमारुह्य धिष्ठिताः ॥ १३ ॥</s-l></s-lg><s-lg><s-l>ध्वाङ्क्षाभ्रसमवर्णस्तु बिलान्निःसृत्य जम्बुकः ।</s-l><s-l>गच्छमानान्स्म तानाह निर्घृणाः खलु मानवाः ॥ १४ ॥</s-l></s-lg><s-lg><s-l>आदित्योऽयं स्थितो मूढाः स्नेहं कुरुत मा भयम् ।</s-l><s-l>बहुरूपो मुहूर्तश्च जीवेतापि कदाचन ॥ १५ ॥</s-l></s-lg><s-lg><s-l>यूयं भूमौ विनिक्षिप्य पुत्रस्नेहविनाकृताः ।</s-l><s-l>श्मशाने पुत्रमुत्सृज्य कस्माद्गच्छथ निर्घृणाः ॥ १६ ॥</s-l></s-lg><s-lg><s-l>न वोऽस्त्यस्मिन्सुते स्नेहो बाले मधुरभाषिणि ।</s-l><s-l>यस्य भाषितमात्रेण प्रसादमुपगच्छथ ॥ १७ ॥</s-l></s-lg><s-lg><s-l>न पश्यथ सुतस्नेहं यादृशः पशुपक्षिणाम् ।</s-l><s-l>न येषां धारयित्वा तान्कश्चिदस्ति फलागमः ॥ १८ ॥</s-l></s-lg><s-lg><s-l>चतुष्पात्पक्षिकीटानां प्राणिनां स्नेहसङ्गिनाम् ।</s-l><s-l>परलोकगतिस्थानां मुनियज्ञक्रिया इव ॥ १९ ॥</s-l></s-lg><s-lg><s-l>तेषां पुत्राभिरामाणामिह लोके परत्र च ।</s-l><s-l>न गुणो दृश्यते कश्चित्प्रजाः संधारयन्ति च ॥ २० ॥</s-l></s-lg><s-lg><s-l>अपश्यतां प्रियान्पुत्रान्नैषां शोकोऽनुतिष्ठति ।</s-l><s-l>न च पुष्णन्ति संवृद्धास्ते मातापितरौ क्वचित् ॥ २१ ॥</s-l></s-lg><s-lg><s-l>मानुषाणां कुतः स्नेहो येषां शोको भविष्यति ।</s-l><s-l>इमं कुलकरं पुत्रं कथं त्यक्त्वा गमिष्यथ ॥ २२ ॥</s-l></s-lg><s-lg><s-l>चिरं मुञ्चत बाष्पं च चिरं स्नेहेन पश्यत ।</s-l><s-l>एवंविधानि हीष्टानि दुस्त्यजानि विशेषतः ॥ २३ ॥</s-l></s-lg><s-lg><s-l>क्षीणस्याथाभियुक्तस्य श्मशानाभिमुखस्य च ।</s-l><s-l>बान्धवा यत्र तिष्ठन्ति तत्रान्यो नावतिष्ठते ॥ २४ ॥</s-l></s-lg><s-lg><s-l>सर्वस्य दयिताः प्राणाः सर्वः स्नेहं च विन्दति ।</s-l><s-l>तिर्यग्योनिष्वपि सतां स्नेहं पश्यत यादृशम् ॥ २५ ॥</s-l></s-lg><s-lg><s-l>त्यक्त्वा कथं गच्छेथेमं पद्मलोलायताक्षकम् ।</s-l><s-l>यथा नवोद्वाहकृतं स्नानमाल्यविभूषितम् ॥ २६ ॥</s-l></s-lg><s-lg><s-l> भीष्म उवाच ।</s-l><s-l>जम्बुकस्य वचः श्रुत्वा कृपणं परिदेवतः ।</s-l><s-l>न्यवर्तन्त तदा सर्वे शवार्थं ते स्म मानुषाः ॥ २७ ॥</s-l></s-lg><s-lg><s-l> गृध्र उवाच ।</s-l><s-l>अहो धिक्सुनृशंसेन जम्बुकेनाल्पमेधसा ।</s-l><s-l>क्षुद्रेणोक्ता हीनसत्त्वा मानुषाः किं निवर्तथ ॥ २८ ॥</s-l></s-lg><s-lg><s-l>पञ्चभूतपरित्यक्तं शून्यं काष्ठत्वमागतम् ।</s-l><s-l>कस्माच्छोचथ निश्चेष्टमात्मानं किं न शोचथ ॥ २९ ॥</s-l></s-lg><s-lg><s-l>तपः कुरुत वै तीव्रं मुच्यध्वं येन किल्बिषात् ।</s-l><s-l>तपसा लभ्यते सर्वं विलापः किं करिष्यति ॥ ३० ॥</s-l></s-lg><s-lg><s-l>अनिष्टानि च भाग्यानि जानीत सह मूर्तिभिः ।</s-l><s-l>येन गच्छति लोकोऽयं दत्त्वा शोकमनन्तकम् ॥ ३१ ॥</s-l></s-lg><s-lg><s-l>धनं गाश्च सुवर्णं च मणिरत्नमथापि च ।</s-l><s-l>अपत्यं च तपोमूलं तपोयोगाच्च लभ्यते ॥ ३२ ॥</s-l></s-lg><s-lg><s-l>यथाकृता च भूतेषु प्राप्यते सुखदुःखता ।</s-l><s-l>गृहीत्वा जायते जन्तुर्दुःखानि च सुखानि च ॥ ३३ ॥</s-l></s-lg><s-lg><s-l>न कर्मणा पितुः पुत्रः पिता वा पुत्रकर्मणा ।</s-l><s-l>मार्गेणान्येन गच्छन्ति त्यक्त्वा सुकृतदुष्कृते ॥ ३४ ॥</s-l></s-lg><s-lg><s-l>धर्मं चरत यत्नेन तथाधर्मान्निवर्तत ।</s-l><s-l>वर्तध्वं च यथाकालं दैवतेषु द्विजेषु च ॥ ३५ ॥</s-l></s-lg><s-lg><s-l>शोकं त्यजत दैन्यं च सुतस्नेहान्निवर्तत ।</s-l><s-l>त्यज्यतामयमाकाशे ततः शीघ्रं निवर्तत ॥ ३६ ॥</s-l></s-lg><s-lg><s-l>यत्करोति शुभं कर्म तथाधर्मं सुदारुणम् ।</s-l><s-l>तत्कर्तैव समश्नाति बान्धवानां किमत्र हि ॥ ३७ ॥</s-l></s-lg><s-lg><s-l>इह त्यक्त्वा न तिष्ठन्ति बान्धवा बान्धवं प्रियम् ।</s-l><s-l>स्नेहमुत्सृज्य गच्छन्ति बाष्पपूर्णाविलेक्षणाः ॥ ३८ ॥</s-l></s-lg><s-lg><s-l>प्राज्ञो वा यदि वा मूर्खः सधनो निर्धनोऽपि वा ।</s-l><s-l>सर्वः कालवशं याति शुभाशुभसमन्वितः ॥ ३९ ॥</s-l></s-lg><s-lg><s-l>किं करिष्यथ शोचित्वा मृतं किमनुशोचथ ।</s-l><s-l>सर्वस्य हि प्रभुः कालो धर्मतः समदर्शनः ॥ ४० ॥</s-l></s-lg><s-lg><s-l>यौवनस्थांश्च बालांश्च वृद्धान्गर्भगतानपि ।</s-l><s-l>सर्वानाविशते मृत्युरेवंभूतमिदं जगत् ॥ ४१ ॥</s-l></s-lg><s-lg><s-l> जम्बुक उवाच ।</s-l><s-l>अहो मन्दीकृतः स्नेहो गृध्रेणेहाल्पमेधसा ।</s-l><s-l>पुत्रस्नेहाभिभूतानां युष्माकं शोचतां भृशम् ॥ ४२ ॥</s-l></s-lg><s-lg><s-l>समैः सम्यक्प्रयुक्तैश्च वचनैः प्रश्रयोत्तरैः ।</s-l><s-l>यद्गच्छथ जलस्थायं स्नेहमुत्सृज्य दुस्त्यजम् ॥ ४३ ॥</s-l></s-lg><s-lg><s-l>अहो पुत्रवियोगेन मृतशून्योपसेवनात् ।</s-l><s-l>क्रोशतां वै भृशं दुःखं विवत्सानां गवामिव ॥ ४४ ॥</s-l></s-lg><s-lg><s-l>अद्य शोकं विजानामि मानुषाणां महीतले ।</s-l><s-l>स्नेहं हि करुणं दृष्ट्वा ममाप्यश्रूण्यथागमन् ॥ ४५ ॥</s-l></s-lg><s-lg><s-l>यत्नो हि सततं कार्यः कृतो दैवेन सिध्यति ।</s-l><s-l>दैवं पुरुषकारश्च कृतान्तेनोपपद्यते ॥ ४६ ॥</s-l></s-lg><s-lg><s-l>अनिर्वेदः सदा कार्यो निर्वेदाद्धि कुतः सुखम् ।</s-l><s-l>प्रयत्नात्प्राप्यते ह्यर्थः कस्माद्गच्छथ निर्दयाः ॥ ४७ ॥</s-l></s-lg><s-lg><s-l>आत्ममांसोपवृत्तं च शरीरार्धमयीं तनुम् ।</s-l><s-l>पितॄणां वंशकर्तारं वने त्यक्त्वा क्व यास्यथ ॥ ४८ ॥</s-l></s-lg><s-lg><s-l>अथ वास्तं गते सूर्ये संध्याकाल उपस्थिते ।</s-l><s-l>ततो नेष्यथ वा पुत्रमिहस्था वा भविष्यथ ॥ ४९ ॥</s-l></s-lg><s-lg><s-l> गृध्र उवाच ।</s-l><s-l>अद्य वर्षसहस्रं मे साग्रं जातस्य मानुषाः ।</s-l><s-l>न च पश्यामि जीवन्तं मृतं स्त्रीपुंनपुंसकम् ॥ ५० ॥</s-l></s-lg><s-lg><s-l>मृता गर्भेषु जायन्ते म्रियन्ते जातमात्रकाः ।</s-l><s-l>विक्रमन्तो म्रियन्ते च यौवनस्थास्तथापरे ॥ ५१ ॥</s-l></s-lg><s-lg><s-l>अनित्यानीह भाग्यानि चतुष्पात्पक्षिणामपि ।</s-l><s-l>जङ्गमाजङ्गमानां चाप्यायुरग्रेऽवतिष्ठते ॥ ५२ ॥</s-l></s-lg><s-lg><s-l>इष्टदारवियुक्ताश्च पुत्रशोकान्वितास्तथा ।</s-l><s-l>दह्यमानाः स्म शोकेन गृहं गच्छन्ति नित्यदा ॥ ५३ ॥</s-l></s-lg><s-lg><s-l>अनिष्टानां सहस्राणि तथेष्टानां शतानि च ।</s-l><s-l>उत्सृज्येह प्रयाता वै बान्धवा भृशदुःखिताः ॥ ५४ ॥</s-l></s-lg><s-lg><s-l>त्यज्यतामेष निस्तेजाः शून्यः काष्ठत्वमागतः ।</s-l><s-l>अन्यदेहविषक्तो हि शावं काष्ठमुपासते ॥ ५५ ॥</s-l></s-lg><s-lg><s-l>भ्रान्तजीवस्य वै बाष्पं कस्माद्धित्वा न गच्छथ ।</s-l><s-l>निरर्थको ह्ययं स्नेहो निरर्थश्च परिग्रहः ॥ ५६ ॥</s-l></s-lg><s-lg><s-l>न चक्षुर्भ्यां न कर्णाभ्यां संशृणोति समीक्षते ।</s-l><s-l>तस्मादेनं समुत्सृज्य स्वगृहान्गच्छताशु वै ॥ ५७ ॥</s-l></s-lg><s-lg><s-l>मोक्षधर्माश्रितैर्वाक्यैर्हेतुमद्भिरनिष्ठुरैः ।</s-l><s-l>मयोक्ता गच्छत क्षिप्रं स्वं स्वमेव निवेशनम् ॥ ५८ ॥</s-l></s-lg><s-lg><s-l>प्रज्ञाविज्ञानयुक्तेन बुद्धिसंज्ञाप्रदायिना ।</s-l><s-l>वचनं श्राविता रूक्षं मानुषाः संनिवर्तत ॥ ५९ ॥</s-l></s-lg><s-lg><s-l> जम्बुक उवाच ।</s-l><s-l>इमं कनकवर्णाभं भूषणैः समलंकृतम् ।</s-l><s-l>गृध्रवाक्यात्कथं पुत्रं त्यजध्वं पितृपिण्डदम् ॥ ६० ॥</s-l></s-lg><s-lg><s-l>न स्नेहस्य विरोधोऽस्ति विलापरुदितस्य वै ।</s-l><s-l>मृतस्यास्य परित्यागात्तापो वै भविता ध्रुवम् ॥ ६१ ॥</s-l></s-lg><s-lg><s-l>श्रूयते शम्बुके शूद्रे हते ब्राह्मणदारकः ।</s-l><s-l>जीवितो धर्ममासाद्य रामात्सत्यपराक्रमात् ॥ ६२ ॥</s-l></s-lg><s-lg><s-l>तथा श्वेतस्य राजर्षेर्बालो दिष्टान्तमागतः ।</s-l><s-l>श्वोऽभूते धर्मनित्येन मृतः संजीवितः पुनः ॥ ६३ ॥</s-l></s-lg><s-lg><s-l>तथा कश्चिद्भवेत्सिद्धो मुनिर्वा देवतापि वा ।</s-l><s-l>कृपणानामनुक्रोशं कुर्याद्वो रुदतामिह ॥ ६४ ॥</s-l></s-lg><s-lg><s-l> भीष्म उवाच ।</s-l><s-l>इत्युक्ताः संन्यवर्तन्त शोकार्ताः पुत्रवत्सलाः ।</s-l><s-l>अङ्के शिरः समाधाय रुरुदुर्बहुविस्तरम् ॥ ६५ ॥</s-l></s-lg><s-lg><s-l> गृध्र उवाच ।</s-l><s-l>अश्रुपातपरिक्लिन्नः पाणिस्पर्शनपीडितः ।</s-l><s-l>धर्मराजप्रयोगाच्च दीर्घां निद्रां प्रवेशितः ॥ ६६ ॥</s-l></s-lg><s-lg><s-l>तपसापि हि संयुक्तो न काले नोपहन्यते ।</s-l><s-l>सर्वस्नेहावसानं तदिदं तत्प्रेतपत्तनम् ॥ ६७ ॥</s-l></s-lg><s-lg><s-l>बालवृद्धसहस्राणि सदा संत्यज्य बान्धवाः ।</s-l><s-l>दिनानि चैव रात्रीश्च दुःखं तिष्ठन्ति भूतले ॥ ६८ ॥</s-l></s-lg><s-lg><s-l>अलं निर्बन्धमागम्य शोकस्य परिवारणम् ।</s-l><s-l>अप्रत्ययं कुतो ह्यस्य पुनरद्येह जीवितम् ॥ ६९ ॥</s-l></s-lg><s-lg><s-l>नैष जम्बुकवाक्येन पुनः प्राप्स्यति जीवितम् ।</s-l><s-l>मृतस्योत्सृष्टदेहस्य पुनर्देहो न विद्यते ॥ ७० ॥</s-l></s-lg><s-lg><s-l>न वै मूर्तिप्रदानेन न जम्बुकशतैरपि ।</s-l><s-l>शक्यो जीवयितुं ह्येष बालो वर्षशतैरपि ॥ ७१ ॥</s-l></s-lg><s-lg><s-l>अपि रुद्रः कुमारो वा ब्रह्मा वा विष्णुरेव वा ।</s-l><s-l>वरमस्मै प्रयच्छेयुस्ततो जीवेदयं शिशुः ॥ ७२ ॥</s-l></s-lg><s-lg><s-l>न च बाष्पविमोक्षेण न चाश्वासकृतेन वै ।</s-l><s-l>न दीर्घरुदितेनेह पुनर्जीवो भविष्यति ॥ ७३ ॥</s-l></s-lg><s-lg><s-l>अहं च क्रोष्टुकश्चैव यूयं चैवास्य बान्धवाः ।</s-l><s-l>धर्माधर्मौ गृहीत्वेह सर्वे वर्तामहेऽध्वनि ॥ ७४ ॥</s-l></s-lg><s-lg><s-l>अप्रियं परुषं चापि परद्रोहं परस्त्रियम् ।</s-l><s-l>अधर्ममनृतं चैव दूरात्प्राज्ञो निवर्तयेत् ॥ ७५ ॥</s-l></s-lg><s-lg><s-l>सत्यं धर्मं शुभं न्याय्यं प्राणिनां महतीं दयाम् ।</s-l><s-l>अजिह्मत्वमशाठ्यं च यत्नतः परिमार्गत ॥ ७६ ॥</s-l></s-lg><s-lg><s-l>मातरं पितरं चैव बान्धवान्सुहृदस्तथा ।</s-l><s-l>जीवतो ये न पश्यन्ति तेषां धर्मविपर्ययः ॥ ७७ ॥</s-l></s-lg><s-lg><s-l>यो न पश्यति चक्षुर्भ्यां नेङ्गते च कथंचन ।</s-l><s-l>तस्य निष्ठावसानान्ते रुदन्तः किं करिष्यथ ॥ ७८ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तास्तं सुतं त्यक्त्वा भूमौ शोकपरिप्लुताः ।</s-l><s-l>दह्यमानाः सुतस्नेहात्प्रययुर्बान्धवा गृहान् ॥ ७९ ॥</s-l></s-lg><s-lg><s-l> जम्बुक उवाच ।</s-l><s-l>दारुणो मर्त्यलोकोऽयं सर्वप्राणिविनाशनः ।</s-l><s-l>इष्टबन्धुवियोगश्च तथैवाल्पं च जीवितम् ॥ ८० ॥</s-l></s-lg><s-lg><s-l>बह्वलीकमसत्यं च प्रतिवादाप्रियंवदम् ।</s-l><s-l>इमं प्रेक्ष्य पुनर्भावं दुःखशोकाभिवर्धनम् ॥ ८१ ॥</s-l></s-lg><s-lg><s-l>न मे मानुषलोकोऽयं मुहूर्तमपि रोचते ।</s-l><s-l>अहो धिग्गृध्रवाक्येन संनिवर्तथ मानुषाः ॥ ८२ ॥</s-l></s-lg><s-lg><s-l>प्रदीप्ताः पुत्रशोकेन यथैवाबुद्धयस्तथा ।</s-l><s-l>कथं गच्छथ सस्नेहाः सुतस्नेहं विसृज्य च ।</s-l><s-l>श्रुत्वा गृध्रस्य वचनं पापस्येहाकृतात्मनः ॥ ८३ ॥</s-l></s-lg><s-lg><s-l>सुखस्यानन्तरं दुःखं दुःखस्यानन्तरं सुखम् ।</s-l><s-l>सुखदुःखान्विते लोके नेहास्त्येकमनन्तकम् ॥ ८४ ॥</s-l></s-lg><s-lg><s-l>इमं क्षितितले न्यस्य बालं रूपसमन्वितम् ।</s-l><s-l>कुलशोकाकरं मूढाः पुत्रं त्यक्त्वा क्व यास्यथ ॥ ८५ ॥</s-l></s-lg><s-lg><s-l>रूपयौवनसंपन्नं द्योतमानमिव श्रिया ।</s-l><s-l>जीवन्तमेनं पश्यामि मनसा नात्र संशयः ॥ ८६ ॥</s-l></s-lg><s-lg><s-l>विनाशश्चाप्यनर्होऽस्य सुखं प्राप्स्यथ मानुषाः ।</s-l><s-l>पुत्रशोकाग्निदग्धानां मृतमप्यद्य वः क्षमम् ॥ ८७ ॥</s-l></s-lg><s-lg><s-l>दुःखसंभावनां कृत्वा धारयित्वा स्वयं सुखम् ।</s-l><s-l>त्यक्त्वा गमिष्यथ क्वाद्य समुत्सृज्याल्पबुद्धिवत् ॥ ८८ ॥</s-l></s-lg><s-lg><s-l> भीष्म उवाच ।</s-l><s-l>तथा धर्मविरोधेन प्रियमिथ्याभिध्यायिना ।</s-l><s-l>श्मशानवासिना नित्यं रात्रिं मृगयता तदा ॥ ८९ ॥</s-l></s-lg><s-lg><s-l>ततो मध्यस्थतां नीता वचनैरमृतोपमैः ।</s-l><s-l>जम्बुकेन स्वकार्यार्थं बान्धवास्तस्य धिष्ठिताः ॥ ९० ॥</s-l></s-lg><s-lg><s-l> गृध्र उवाच ।</s-l><s-l>अयं प्रेतसमाकीर्णो यक्षराक्षससेवितः ।</s-l><s-l>दारुणः काननोद्देशः कौशिकैरभिनादितः ॥ ९१ ॥</s-l></s-lg><s-lg><s-l>भीमः सुघोरश्च तथा नीलमेघसमप्रभः ।</s-l><s-l>अस्मिञ्शवं परित्यज्य प्रेतकार्याण्युपासत ॥ ९२ ॥</s-l></s-lg><s-lg><s-l>भानुर्यावन्न यात्यस्तं यावच्च विमला दिशः ।</s-l><s-l>तावदेनं परित्यज्य प्रेतकार्याण्युपासत ॥ ९३ ॥</s-l></s-lg><s-lg><s-l>नदन्ति परुषं श्येनाः शिवाः क्रोशन्ति दारुणाः ।</s-l><s-l>मृगेन्द्राः प्रतिनन्दन्ति रविरस्तं च गच्छति ॥ ९४ ॥</s-l></s-lg><s-lg><s-l>चिताधूमेन नीलेन संरज्यन्ते च पादपाः ।</s-l><s-l>श्मशाने च निराहाराः प्रतिनन्दन्ति देहिनः ॥ ९५ ॥</s-l></s-lg><s-lg><s-l>सर्वे विक्रान्तवीर्याश्च अस्मिन्देशे सुदारुणाः ।</s-l><s-l>युष्मान्प्रधर्षयिष्यन्ति विकृता मांसभोजनाः ॥ ९६ ॥</s-l></s-lg><s-lg><s-l>दूराच्चायं वनोद्देशो भयमत्र भविष्यति ।</s-l><s-l>त्यज्यतां काष्ठभूतोऽयं मृष्यतां जाम्बुकं वचः ॥ ९७ ॥</s-l></s-lg><s-lg><s-l>यदि जम्बुकवाक्यानि निष्फलान्यनृतानि च ।</s-l><s-l>श्रोष्यथ भ्रष्टविज्ञानास्ततः सर्वे विनङ्क्ष्यथ ॥ ९८ ॥</s-l></s-lg><s-lg><s-l> जम्बुक उवाच ।</s-l><s-l>स्थीयतां नेह भेतव्यं यावत्तपति भास्करः ।</s-l><s-l>तावदस्मिन्सुतस्नेहादनिर्वेदेन वर्तत ॥ ९९ ॥</s-l></s-lg><s-lg><s-l>स्वैरं रुदत विस्रब्धाः स्वैरं स्नेहेन पश्यत ।</s-l><s-l>स्थीयतां यावदादित्यः किं वः क्रव्यादभाषितैः ॥ १०० ॥</s-l></s-lg><s-lg><s-l>यदि गृध्रस्य वाक्यानि तीव्राणि रभसानि च ।</s-l><s-l>गृह्णीत मोहितात्मानः सुतो वो न भविष्यति ॥ १०१ ॥</s-l></s-lg><s-lg><s-l> भीष्म उवाच ।</s-l><s-l>गृध्रोऽनस्तमिते त्वाह गतेऽस्तमिति जम्बुकः ।</s-l><s-l>मृतस्य तं परिजनमूचतुस्तौ क्षुधान्वितौ ॥ १०२ ॥</s-l></s-lg><s-lg><s-l>स्वकार्यदक्षिणौ राजन्गृध्रो जम्बुक एव च ।</s-l><s-l>क्षुत्पिपासापरिश्रान्तौ शास्त्रमालम्ब्य जल्पतः ॥ १०३ ॥</s-l></s-lg><s-lg><s-l>तयोर्विज्ञानविदुषोर्द्वयोर्जम्बुकपत्रिणोः ।</s-l><s-l>वाक्यैरमृतकल्पैर्हि प्रातिष्ठन्त व्रजन्ति च ॥ १०४ ॥</s-l></s-lg><s-lg><s-l>शोकदैन्यसमाविष्टा रुदन्तस्तस्थिरे तदा ।</s-l><s-l>स्वकार्यकुशलाभ्यां ते संभ्राम्यन्ते ह नैपुणात् ॥ १०५ ॥</s-l></s-lg><s-lg><s-l>तथा तयोर्विवदतोर्विज्ञानविदुषोर्द्वयोः ।</s-l><s-l>बान्धवानां स्थितानां च उपातिष्ठत शंकरः ॥ १०६ ॥</s-l></s-lg><s-lg><s-l>ततस्तानाह मनुजान्वरदोऽस्मीति शूलभृत् ।</s-l><s-l>ते प्रत्यूचुरिदं वाक्यं दुःखिताः प्रणताः स्थिताः ॥ १०७ ॥</s-l></s-lg><s-lg><s-l>एकपुत्रविहीनानां सर्वेषां जीवितार्थिनाम् ।</s-l><s-l>पुत्रस्य नो जीवदानाज्जीवितं दातुमर्हसि ॥ १०८ ॥</s-l></s-lg><s-lg><s-l>एवमुक्तः स भगवान्वारिपूर्णेन पाणिना ।</s-l><s-l>जीवं तस्मै कुमाराय प्रादाद्वर्षशताय वै ॥ १०९ ॥</s-l></s-lg><s-lg><s-l>तथा गोमायुगृध्राभ्यामददत्क्षुद्विनाशनम् ।</s-l><s-l>वरं पिनाकी भगवान्सर्वभूतहिते रतः ॥ ११० ॥</s-l></s-lg><s-lg><s-l>ततः प्रणम्य तं देवं श्रेयोहर्षसमन्विताः ।</s-l><s-l>कृतकृत्याः सुखं हृष्टाः प्रातिष्ठन्त तदा विभो ॥ १११ ॥</s-l></s-lg><s-lg><s-l>अनिर्वेदेन दीर्घेण निश्चयेन ध्रुवेण च ।</s-l><s-l>देवदेवप्रसादाच्च क्षिप्रं फलमवाप्यते ॥ ११२ ॥</s-l></s-lg><s-lg><s-l>पश्य देवस्य संयोगं बान्धवानां च निश्चयम् ।</s-l><s-l>कृपणानां हि रुदतां कृतमश्रुप्रमार्जनम् ॥ ११३ ॥</s-l></s-lg><s-lg><s-l>पश्य चाल्पेन कालेन निश्चयान्वेषणेन च ।</s-l><s-l>प्रसादं शंकरात्प्राप्य दुःखिताः सुखमाप्नुवन् ॥ ११४ ॥</s-l></s-lg><s-lg><s-l>ते विस्मिताः प्रहृष्टाश्च पुत्रसंजीवनात्पुनः ।</s-l><s-l>बभूवुर्भरतश्रेष्ठ प्रसादाच्छंकरस्य वै ॥ ११५ ॥</s-l></s-lg><s-lg><s-l>ततस्ते त्वरिता राजञ्श्रुत्वा शोकमघोद्भवम् ।</s-l><s-l>विविशुः पुत्रमादाय नगरं हृष्टमानसाः ।</s-l><s-l>एषा बुद्धिः समस्तानां चातुर्वर्ण्ये निदर्शिता ॥ ११६ ॥</s-l></s-lg><s-lg><s-l>धर्मार्थमोक्षसंयुक्तमितिहासमिमं शुभम् ।</s-l><s-l>श्रुत्वा मनुष्यः सततमिह प्रेत्य च मोदते ॥ ११७ ॥</s-l></s-lg>