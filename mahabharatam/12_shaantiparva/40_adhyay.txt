<s-lg><s-l> वैशंपायन उवाच ।</s-l><s-l>ततः कुन्तीसुतो राजा गतमन्युर्गतज्वरः ।</s-l><s-l>काञ्चने प्राङ्मुखो हृष्टो न्यषीदत्परमासने ॥ १ ॥</s-l></s-lg><s-lg><s-l>तमेवाभिमुखौ पीठे सेव्यास्तरणसंवृते ।</s-l><s-l>सात्यकिर्वासुदेवश्च निषीदतुररिंदमौ ॥ २ ॥</s-l></s-lg><s-lg><s-l>मध्ये कृत्वा तु राजानं भीमसेनार्जुनावुभौ ।</s-l><s-l>निषीदतुर्महात्मानौ श्लक्ष्णयोर्मणिपीठयोः ॥ ३ ॥</s-l></s-lg><s-lg><s-l>दान्ते शय्यासने शुभ्रे जाम्बूनदविभूषिते ।</s-l><s-l>पृथापि सहदेवेन सहास्ते नकुलेन च ॥ ४ ॥</s-l></s-lg><s-lg><s-l>सुधर्मा विदुरो धौम्यो धृतराष्ट्रश्च कौरवः ।</s-l><s-l>निषेदुर्ज्वलनाकारेष्वासनेषु पृथक्पृथक् ॥ ५ ॥</s-l></s-lg><s-lg><s-l>युयुत्सुः संजयश्चैव गान्धारी च यशस्विनी ।</s-l><s-l>धृतराष्ट्रो यतो राजा ततः सर्व उपाविशन् ॥ ६ ॥</s-l></s-lg><s-lg><s-l>तत्रोपविष्टो धर्मात्मा श्वेताः सुमनसोऽस्पृशत् ।</s-l><s-l>स्वस्तिकानक्षतान्भूमिं सुवर्णं रजतं मणीन् ॥ ७ ॥</s-l></s-lg><s-lg><s-l>ततः प्रकृतयः सर्वाः पुरस्कृत्य पुरोहितम् ।</s-l><s-l>ददृशुर्धर्मराजानमादाय बहु मङ्गलम् ॥ ८ ॥</s-l></s-lg><s-lg><s-l>पृथिवीं च सुवर्णं च रत्नानि विविधानि च ।</s-l><s-l>आभिषेचनिकं भाण्डं सर्वसंभारसंभृतम् ॥ ९ ॥</s-l></s-lg><s-lg><s-l>काञ्चनौदुम्बरास्तत्र राजताः पृथिवीमयाः ।</s-l><s-l>पूर्णकुम्भाः सुमनसो लाजा बर्हींषि गोरसाः ॥ १० ॥</s-l></s-lg><s-lg><s-l>शमीपलाशपुंनागाः समिधो मधुसर्पिषी ।</s-l><s-l>स्रुव औदुम्बरः शङ्खास्तथा हेमविभूषिताः ॥ ११ ॥</s-l></s-lg><s-lg><s-l>दाशार्हेणाभ्यनुज्ञातस्तत्र धौम्यः पुरोहितः ।</s-l><s-l>प्रागुदक्प्रवणां वेदीं लक्षणेनोपलिप्य ह ॥ १२ ॥</s-l></s-lg><s-lg><s-l>व्याघ्रचर्मोत्तरे श्लक्ष्णे सर्वतोभद्र आसने ।</s-l><s-l>दृढपादप्रतिष्ठाने हुताशनसमत्विषि ॥ १३ ॥</s-l></s-lg><s-lg><s-l>उपवेश्य महात्मानं कृष्णां च द्रुपदात्मजाम् ।</s-l><s-l>जुहाव पावकं धीमान्विधिमन्त्रपुरस्कृतम् ॥ १४ ॥</s-l></s-lg><s-lg><s-l>अभ्यषिञ्चत्पतिं पृथ्व्याः कुन्तीपुत्रं युधिष्ठिरम् ।</s-l><s-l>धृतराष्ट्रश्च राजर्षिः सर्वाः प्रकृतयस्तथा ॥ १५ ॥</s-l></s-lg><s-lg><s-l>ततोऽनुवादयामासुः पणवानकदुन्दुभीः ।</s-l><s-l>धर्मराजोऽपि तत्सर्वं प्रतिजग्राह धर्मतः ॥ १६ ॥</s-l></s-lg><s-lg><s-l>पूजयामास तांश्चापि विधिवद्भूरिदक्षिणः ।</s-l><s-l>ततो निष्कसहस्रेण ब्राह्मणान्स्वस्ति वाचयत् ।</s-l><s-l>वेदाध्ययनसंपन्नाञ्शीलवृत्तसमन्वितान् ॥ १७ ॥</s-l></s-lg><s-lg><s-l>ते प्रीता ब्राह्मणा राजन्स्वस्त्यूचुर्जयमेव च ।</s-l><s-l>हंसा इव च नर्दन्तः प्रशशंसुर्युधिष्ठिरम् ॥ १८ ॥</s-l></s-lg><s-lg><s-l>युधिष्ठिर महाबाहो दिष्ट्या जयसि पाण्डव ।</s-l><s-l>दिष्ट्या स्वधर्मं प्राप्तोऽसि विक्रमेण महाद्युते ॥ १९ ॥</s-l></s-lg><s-lg><s-l>दिष्ट्या गाण्डीवधन्वा च भीमसेनश्च पाण्डवः ।</s-l><s-l>त्वं चापि कुशली राजन्माद्रीपुत्रौ च पाण्डवौ ॥ २० ॥</s-l></s-lg><s-lg><s-l>मुक्ता वीरक्षयादस्मात्संग्रामान्निहतद्विषः ।</s-l><s-l>क्षिप्रमुत्तरकालानि कुरु कार्याणि पाण्डव ॥ २१ ॥</s-l></s-lg><s-lg><s-l>ततः प्रत्यर्चितः सद्भिर्धर्मराजो युधिष्ठिरः ।</s-l><s-l>प्रतिपेदे महद्राज्यं सुहृद्भिः सह भारत ॥ २२ ॥</s-l></s-lg>