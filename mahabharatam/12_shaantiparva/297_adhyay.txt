<s-lg><s-l> भीष्म उवाच ।</s-l><s-l>मृगयां विचरन्कश्चिद्विजने जनकात्मजः ।</s-l><s-l>वने ददर्श विप्रेन्द्रमृषिं वंशधरं भृगोः ॥ १ ॥</s-l></s-lg><s-lg><s-l>तमासीनमुपासीनः प्रणम्य शिरसा मुनिम् ।</s-l><s-l>पश्चादनुमतस्तेन पप्रच्छ वसुमानिदम् ॥ २ ॥</s-l></s-lg><s-lg><s-l>भगवन्किमिदं श्रेयः प्रेत्य वापीह वा भवेत् ।</s-l><s-l>पुरुषस्याध्रुवे देहे कामस्य वशवर्तिनः ॥ ३ ॥</s-l></s-lg><s-lg><s-l>सत्कृत्य परिपृष्टः सन्सुमहात्मा महातपाः ।</s-l><s-l>निजगाद ततस्तस्मै श्रेयस्करमिदं वचः ॥ ४ ॥</s-l></s-lg><s-lg><s-l>मनसोऽप्रतिकूलानि प्रेत्य चेह च वाञ्छसि ।</s-l><s-l>भूतानां प्रतिकूलेभ्यो निवर्तस्व यतेन्द्रियः ॥ ५ ॥</s-l></s-lg><s-lg><s-l>धर्मः सतां हितः पुंसां धर्मश्चैवाश्रयः सताम् ।</s-l><s-l>धर्माल्लोकास्त्रयस्तात प्रवृत्ताः सचराचराः ॥ ६ ॥</s-l></s-lg><s-lg><s-l>स्वादुकामुक कामानां वैतृष्ण्यं किं न गच्छसि ।</s-l><s-l>मधु पश्यसि दुर्बुद्धे प्रपातं नानुपश्यसि ॥ ७ ॥</s-l></s-lg><s-lg><s-l>यथा ज्ञाने परिचयः कर्तव्यस्तत्फलार्थिना ।</s-l><s-l>तथा धर्मे परिचयः कर्तव्यस्तत्फलार्थिना ॥ ८ ॥</s-l></s-lg><s-lg><s-l>असता धर्मकामेन विशुद्धं कर्म दुष्करम् ।</s-l><s-l>सता तु धर्मकामेन सुकरं कर्म दुष्करम् ॥ ९ ॥</s-l></s-lg><s-lg><s-l>वने ग्राम्यसुखाचारो यथा ग्राम्यस्तथैव सः ।</s-l><s-l>ग्रामे वनसुखाचारो यथा वनचरस्तथा ॥ १० ॥</s-l></s-lg><s-lg><s-l>मनोवाक्कर्मके धर्मे कुरु श्रद्धां समाहितः ।</s-l><s-l>निवृत्तौ वा प्रवृत्तौ वा संप्रधार्य गुणागुणान् ॥ ११ ॥</s-l></s-lg><s-lg><s-l>नित्यं च बहु दातव्यं साधुभ्यश्चानसूयता ।</s-l><s-l>प्रार्थितं व्रतशौचाभ्यां सत्कृतं देशकालयोः ॥ १२ ॥</s-l></s-lg><s-lg><s-l>शुभेन विधिना लब्धमर्हाय प्रतिपादयेत् ।</s-l><s-l>क्रोधमुत्सृज्य दत्त्वा च नानुतप्येन्न कीर्तयेत् ॥ १३ ॥</s-l></s-lg><s-lg><s-l>अनृशंसः शुचिर्दान्तः सत्यवागार्जवे स्थितः ।</s-l><s-l>योनिकर्मविशुद्धश्च पात्रं स्याद्वेदविद्द्विजः ॥ १४ ॥</s-l></s-lg><s-lg><s-l>सत्कृता चैकपत्नी च जात्या योनिरिहेष्यते ।</s-l><s-l>ऋग्यजुःसामगो विद्वान्षट्कर्मा पात्रमुच्यते ॥ १५ ॥</s-l></s-lg><s-lg><s-l>स एव धर्मः सोऽधर्मस्तं तं प्रतिनरं भवेत् ।</s-l><s-l>पात्रकर्मविशेषेण देशकालाववेक्ष्य च ॥ १६ ॥</s-l></s-lg><s-lg><s-l>लीलयाल्पं यथा गात्रात्प्रमृज्याद्रजसः पुमान् ।</s-l><s-l>बहुयत्नेन महता पापनिर्हरणं तथा ॥ १७ ॥</s-l></s-lg><s-lg><s-l>विरिक्तस्य यथा सम्यग्घृतं भवति भेषजम् ।</s-l><s-l>तथा निर्हृतदोषस्य प्रेत्यधर्मः सुखावहः ॥ १८ ॥</s-l></s-lg><s-lg><s-l>मानसं सर्वभूतेषु वर्तते वै शुभाशुभे ।</s-l><s-l>अशुभेभ्यः समाक्षिप्य शुभेष्वेवावतारयेत् ॥ १९ ॥</s-l></s-lg><s-lg><s-l>सर्वं सर्वेण सर्वत्र क्रियमाणं च पूजय ।</s-l><s-l>स्वधर्मे यत्र रागस्ते कामं धर्मो विधीयताम् ॥ २० ॥</s-l></s-lg><s-lg><s-l>अधृतात्मन्धृतौ तिष्ठ दुर्बुद्धे बुद्धिमान्भव ।</s-l><s-l>अप्रशान्त प्रशाम्य त्वमप्राज्ञ प्राज्ञवच्चर ॥ २१ ॥</s-l></s-lg><s-lg><s-l>तेजसा शक्यते प्राप्तुमुपायसहचारिणा ।</s-l><s-l>इह च प्रेत्य च श्रेयस्तस्य मूलं धृतिः परा ॥ २२ ॥</s-l></s-lg><s-lg><s-l>राजर्षिरधृतिः स्वर्गात्पतितो हि महाभिषः ।</s-l><s-l>ययातिः क्षीणपुण्यश्च धृत्या लोकानवाप्तवान् ॥ २३ ॥</s-l></s-lg><s-lg><s-l>तपस्विनां धर्मवतां विदुषां चोपसेवनात् ।</s-l><s-l>प्राप्स्यसे विपुलां बुद्धिं तथा श्रेयोऽभिपत्स्यसे ॥ २४ ॥</s-l></s-lg><s-lg><s-l>स तु स्वभावसंपन्नस्तच्छ्रुत्वा मुनिभाषितम् ।</s-l><s-l>विनिवर्त्य मनः कामाद्धर्मे बुद्धिं चकार ह ॥ २५ ॥</s-l></s-lg>