<s-lg><s-l> व्यास उवाच ।</s-l><s-l>पृच्छतस्तव सत्पुत्र यथावदिह तत्त्वतः ।</s-l><s-l>सांख्यन्यायेन संयुक्तं यदेतत्कीर्तितं मया ॥ १ ॥</s-l></s-lg><s-lg><s-l>योगकृत्यं तु ते कृत्स्नं वर्तयिष्यामि तच्छृणु ।</s-l><s-l>एकत्वं बुद्धिमनसोरिन्द्रियाणां च सर्वशः ।</s-l><s-l>आत्मनो ध्यायिनस्तात ज्ञानमेतदनुत्तमम् ॥ २ ॥</s-l></s-lg><s-lg><s-l>तदेतदुपशान्तेन दान्तेनाध्यात्मशीलिना ।</s-l><s-l>आत्मारामेण बुद्धेन बोद्धव्यं शुचिकर्मणा ॥ ३ ॥</s-l></s-lg><s-lg><s-l>योगदोषान्समुच्छिद्य पञ्च यान्कवयो विदुः ।</s-l><s-l>कामं क्रोधं च लोभं च भयं स्वप्नं च पञ्चमम् ॥ ४ ॥</s-l></s-lg><s-lg><s-l>क्रोधं शमेन जयति कामं संकल्पवर्जनात् ।</s-l><s-l>सत्त्वसंसेवनाद्धीरो निद्रामुच्छेत्तुमर्हति ॥ ५ ॥</s-l></s-lg><s-lg><s-l>धृत्या शिश्नोदरं रक्षेत्पाणिपादं च चक्षुषा ।</s-l><s-l>चक्षुः श्रोत्रे च मनसा मनो वाचं च कर्मणा ॥ ६ ॥</s-l></s-lg><s-lg><s-l>अप्रमादाद्भयं जह्याल्लोभं प्राज्ञोपसेवनात् ।</s-l><s-l>एवमेतान्योगदोषाञ्जयेन्नित्यमतन्द्रितः ॥ ७ ॥</s-l></s-lg><s-lg><s-l>अग्नींश्च ब्राह्मणांश्चार्चेद्देवताः प्रणमेत च ।</s-l><s-l>वर्जयेद्रुषितां वाचं हिंसायुक्तां मनोनुगाम् ॥ ८ ॥</s-l></s-lg><s-lg><s-l>ब्रह्म तेजोमयं शुक्रं यस्य सर्वमिदं रसः ।</s-l><s-l>एकस्य भूतं भूतस्य द्वयं स्थावरजङ्गमम् ॥ ९ ॥</s-l></s-lg><s-lg><s-l>ध्यानमध्ययनं दानं सत्यं ह्रीरार्जवं क्षमा ।</s-l><s-l>शौचमाहारसंशुद्धिरिन्द्रियाणां च निग्रहः ॥ १० ॥</s-l></s-lg><s-lg><s-l>एतैर्विवर्धते तेजः पाप्मानं चापकर्षति ।</s-l><s-l>सिध्यन्ति चास्य सर्वार्था विज्ञानं च प्रवर्तते ॥ ११ ॥</s-l></s-lg><s-lg><s-l>समः सर्वेषु भूतेषु लब्धालब्धेन वर्तयन् ।</s-l><s-l>धुतपाप्मा तु तेजस्वी लघ्वाहारो जितेन्द्रियः ।</s-l><s-l>कामक्रोधौ वशे कृत्वा निनीषेद्ब्रह्मणः पदम् ॥ १२ ॥</s-l></s-lg><s-lg><s-l>मनसश्चेन्द्रियाणां च कृत्वैकाग्र्यं समाहितः ।</s-l><s-l>प्राग्रात्रापररात्रेषु धारयेन्मन आत्मना ॥ १३ ॥</s-l></s-lg><s-lg><s-l>जन्तोः पञ्चेन्द्रियस्यास्य यदेकं छिद्रमिन्द्रियम् ।</s-l><s-l>ततोऽस्य स्रवति प्रज्ञा दृतेः पादादिवोदकम् ॥ १४ ॥</s-l></s-lg><s-lg><s-l>मनस्तु पूर्वमादद्यात्कुमीनानिव मत्स्यहा ।</s-l><s-l>ततः श्रोत्रं ततश्चक्षुर्जिह्वां घ्राणं च योगवित् ॥ १५ ॥</s-l></s-lg><s-lg><s-l>तत एतानि संयम्य मनसि स्थापयेद्यतिः ।</s-l><s-l>तथैवापोह्य संकल्पान्मनो ह्यात्मनि धारयेत् ॥ १६ ॥</s-l></s-lg><s-lg><s-l>पञ्च ज्ञानेन संधाय मनसि स्थापयेद्यतिः ।</s-l><s-l>यदैतान्यवतिष्ठन्ते मनःषष्ठानि चात्मनि ।</s-l><s-l>प्रसीदन्ति च संस्थाय तदा ब्रह्म प्रकाशते ॥ १७ ॥</s-l></s-lg><s-lg><s-l>विधूम इव दीप्तार्चिरादित्य इव दीप्तिमान् ।</s-l><s-l>वैद्युतोऽग्निरिवाकाशे पश्यत्यात्मानमात्मना ।</s-l><s-l>सर्वं च तत्र सर्वत्र व्यापकत्वाच्च दृश्यते ॥ १८ ॥</s-l></s-lg><s-lg><s-l>तं पश्यन्ति महात्मानो ब्राह्मणा ये मनीषिणः ।</s-l><s-l>धृतिमन्तो महाप्राज्ञाः सर्वभूतहिते रताः ॥ १९ ॥</s-l></s-lg><s-lg><s-l>एवं परिमितं कालमाचरन्संशितव्रतः ।</s-l><s-l>आसीनो हि रहस्येको गच्छेदक्षरसात्म्यताम् ॥ २० ॥</s-l></s-lg><s-lg><s-l>प्रमोहो भ्रम आवर्तो घ्राणश्रवणदर्शने ।</s-l><s-l>अद्भुतानि रसस्पर्शे शीतोष्णे मारुताकृतिः ॥ २१ ॥</s-l></s-lg><s-lg><s-l>प्रतिभामुपसर्गांश्चाप्युपसंगृह्य योगतः ।</s-l><s-l>तांस्तत्त्वविदनादृत्य स्वात्मनैव निवर्तयेत् ॥ २२ ॥</s-l></s-lg><s-lg><s-l>कुर्यात्परिचयं योगे त्रैकाल्यं नियतो मुनिः ।</s-l><s-l>गिरिशृङ्गे तथा चैत्ये वृक्षाग्रेषु च योजजेत् ॥ २३ ॥</s-l></s-lg><s-lg><s-l>संनियम्येन्द्रियग्रामं गोष्ठे भाण्डमना इव ।</s-l><s-l>एकाग्रश्चिन्तयेन्नित्यं योगान्नोद्वेजयेन्मनः ॥ २४ ॥</s-l></s-lg><s-lg><s-l>येनोपायेन शक्येत संनियन्तुं चलं मनः ।</s-l><s-l>तं तं युक्तो निषेवेत न चैव विचलेत्ततः ॥ २५ ॥</s-l></s-lg><s-lg><s-l>शून्या गिरिगुहाश्चैव देवतायतनानि च ।</s-l><s-l>शून्यागाराणि चैकाग्रो निवासार्थमुपक्रमेत् ॥ २६ ॥</s-l></s-lg><s-lg><s-l>नाभिष्वजेत्परं वाचा कर्मणा मनसापि वा ।</s-l><s-l>उपेक्षको यताहारो लब्धालब्धे समो भवेत् ॥ २७ ॥</s-l></s-lg><s-lg><s-l>यश्चैनमभिनन्देत यश्चैनमपवादयेत् ।</s-l><s-l>समस्तयोश्चाप्युभयोर्नाभिध्यायेच्छुभाशुभम् ॥ २८ ॥</s-l></s-lg><s-lg><s-l>न प्रहृष्येत लाभेषु नालाभेषु च चिन्तयेत् ।</s-l><s-l>समः सर्वेषु भूतेषु सधर्मा मातरिश्वनः ॥ २९ ॥</s-l></s-lg><s-lg><s-l>एवं सर्वात्मनः साधोः सर्वत्र समदर्शिनः ।</s-l><s-l>षण्मासान्नित्ययुक्तस्य शब्दब्रह्मातिवर्तते ॥ ३० ॥</s-l></s-lg><s-lg><s-l>वेदनार्ताः प्रजा दृष्ट्वा समलोष्टाश्मकाञ्चनः ।</s-l><s-l>एतस्मिन्निरतो मार्गे विरमेन्न विमोहितः ॥ ३१ ॥</s-l></s-lg><s-lg><s-l>अपि वर्णावकृष्टस्तु नारी वा धर्मकाङ्क्षिणी ।</s-l><s-l>तावप्येतेन मार्गेण गच्छेतां परमां गतिम् ॥ ३२ ॥</s-l></s-lg><s-lg><s-l>अजं पुराणमजरं सनातनं यदिन्द्रियैरुपलभते नरोऽचलः ।</s-l><s-l>अणोरणीयो महतो महत्तरं तदात्मना पश्यति युक्त आत्मवान् ॥ ३३ ॥</s-l></s-lg><s-lg><s-l>इदं महर्षेर्वचनं महात्मनो यथावदुक्तं मनसानुदृश्य च ।</s-l><s-l>अवेक्ष्य चेयात्परमेष्ठिसात्म्यतां प्रयान्ति यां भूतगतिं मनीषिणः ॥ ३४ ॥</s-l></s-lg>