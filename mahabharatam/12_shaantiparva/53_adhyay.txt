<s-lg><s-l> वैशंपायन उवाच ।</s-l><s-l>ततः प्रविश्य भवनं प्रसुप्तो मधुसूदनः ।</s-l><s-l>याममात्रावशेषायां यामिन्यां प्रत्यबुध्यत ॥ १ ॥</s-l></s-lg><s-lg><s-l>स ध्यानपथमाश्रित्य सर्वज्ञानानि माधवः ।</s-l><s-l>अवलोक्य ततः पश्चाद्दध्यौ ब्रह्म सनातनम् ॥ २ ॥</s-l></s-lg><s-lg><s-l>ततः श्रुतिपुराणज्ञाः शिक्षिता रक्तकण्ठिनः ।</s-l><s-l>अस्तुवन्विश्वकर्माणं वासुदेवं प्रजापतिम् ॥ ३ ॥</s-l></s-lg><s-lg><s-l>पठन्ति पाणिस्वनिकास्तथा गायन्ति गायनाः ।</s-l><s-l>शङ्खानकमृदङ्गांश्च प्रवाद्यन्त सहस्रशः ॥ ४ ॥</s-l></s-lg><s-lg><s-l>वीणापणववेणूनां स्वनश्चातिमनोरमः ।</s-l><s-l>प्रहास इव विस्तीर्णः शुश्रुवे तस्य वेश्मनः ॥ ५ ॥</s-l></s-lg><s-lg><s-l>तथा युधिष्ठिरस्यापि राज्ञो मङ्गलसंहिताः ।</s-l><s-l>उच्चेरुर्मधुरा वाचो गीतवादित्रसंहिताः ॥ ६ ॥</s-l></s-lg><s-lg><s-l>तत उत्थाय दाशार्हः स्नातः प्राञ्जलिरच्युतः ।</s-l><s-l>जप्त्वा गुह्यं महाबाहुरग्नीनाश्रित्य तस्थिवान् ॥ ७ ॥</s-l></s-lg><s-lg><s-l>ततः सहस्रं विप्राणां चतुर्वेदविदां तथा ।</s-l><s-l>गवां सहस्रेणैकैकं वाचयामास माधवः ॥ ८ ॥</s-l></s-lg><s-lg><s-l>मङ्गलालम्भनं कृत्वा आत्मानमवलोक्य च ।</s-l><s-l>आदर्शे विमले कृष्णस्ततः सात्यकिमब्रवीत् ॥ ९ ॥</s-l></s-lg><s-lg><s-l>गच्छ शैनेय जानीहि गत्वा राजनिवेशनम् ।</s-l><s-l>अपि सज्जो महातेजा भीष्मं द्रष्टुं युथिष्ठिरः ॥ १० ॥</s-l></s-lg><s-lg><s-l>ततः कृष्णस्य वचनात्सात्यकिस्त्वरितो ययौ ।</s-l><s-l>उपगम्य च राजानं युधिष्ठिरमुवाच ह ॥ ११ ॥</s-l></s-lg><s-lg><s-l>युक्तो रथवरो राजन्वासुदेवस्य धीमतः ।</s-l><s-l>समीपमापगेयस्य प्रयास्यति जनार्दनः ॥ १२ ॥</s-l></s-lg><s-lg><s-l>भवत्प्रतीक्षः कृष्णोऽसौ धर्मराज महाद्युते ।</s-l><s-l>यदत्रानन्तरं कृत्यं तद्भवान्कर्तुमर्हति ॥ १३ ॥</s-l></s-lg><s-lg><s-l> युधिष्ठिर उवाच ।</s-l><s-l>युज्यतां मे रथवरः फल्गुनाप्रतिमद्युते ।</s-l><s-l>न सैनिकैश्च यातव्यं यास्यामो वयमेव हि ॥ १४ ॥</s-l></s-lg><s-lg><s-l>न च पीडयितव्यो मे भीष्मो धर्मभृतां वरः ।</s-l><s-l>अतः पुरःसराश्चापि निवर्तन्तु धनंजय ॥ १५ ॥</s-l></s-lg><s-lg><s-l>अद्यप्रभृति गाङ्गेयः परं गुह्यं प्रवक्ष्यति ।</s-l><s-l>ततो नेच्छामि कौन्तेय पृथग्जनसमागमम् ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>तद्वाक्यमाकर्ण्य तथा कुन्तीपुत्रो धनंजयः ।</s-l><s-l>युक्तं रथवरं तस्मा आचचक्षे नरर्षभ ॥ १७ ॥</s-l></s-lg><s-lg><s-l>ततो युधिष्ठिरो राजा यमौ भीमार्जुनावपि ।</s-l><s-l>भूतानीव समस्तानि ययुः कृष्णनिवेशनम् ॥ १८ ॥</s-l></s-lg><s-lg><s-l>आगच्छत्स्वथ कृष्णोऽपि पाण्डवेषु महात्मसु ।</s-l><s-l>शैनेयसहितो धीमान्रथमेवान्वपद्यत ॥ १९ ॥</s-l></s-lg><s-lg><s-l>रथस्थाः संविदं कृत्वा सुखां पृष्ट्वा च शर्वरीम् ।</s-l><s-l>मेघघोषै रथवरैः प्रययुस्ते महारथाः ॥ २० ॥</s-l></s-lg><s-lg><s-l>मेघपुष्पं बलाहं च सैन्यं सुग्रीवमेव च ।</s-l><s-l>दारुकश्चोदयामास वासुदेवस्य वाजिनः ॥ २१ ॥</s-l></s-lg><s-lg><s-l>ते हया वासुदेवस्य दारुकेण प्रचोदिताः ।</s-l><s-l>गां खुराग्रैस्तथा राजँल्लिखन्तः प्रययुस्तदा ॥ २२ ॥</s-l></s-lg><s-lg><s-l>ते ग्रसन्त इवाकाशं वेगवन्तो महाबलाः ।</s-l><s-l>क्षेत्रं धर्मस्य कृत्स्नस्य कुरुक्षेत्रमवातरन् ॥ २३ ॥</s-l></s-lg><s-lg><s-l>ततो ययुर्यत्र भीष्मः शरतल्पगतः प्रभुः ।</s-l><s-l>आस्ते ब्रह्मर्षिभिः सार्धं ब्रह्मा देवगणैर्यथा ॥ २४ ॥</s-l></s-lg><s-lg><s-l>ततोऽवतीर्य गोविन्दो रथात्स च युधिष्ठिरः ।</s-l><s-l>भीमो गाण्डीवधन्वा च यमौ सात्यकिरेव च ।</s-l><s-l>ऋषीनभ्यर्चयामासुः करानुद्यम्य दक्षिणान् ॥ २५ ॥</s-l></s-lg><s-lg><s-l>स तैः परिवृतो राजा नक्षत्रैरिव चन्द्रमाः ।</s-l><s-l>अभ्याजगाम गाङ्गेयं ब्रह्माणमिव वासवः ॥ २६ ॥</s-l></s-lg><s-lg><s-l>शरतल्पे शयानं तमादित्यं पतितं यथा ।</s-l><s-l>ददर्श स महाबाहुर्भयादागतसाध्वसः ॥ २७ ॥</s-l></s-lg>