<s-lg><s-l> युधिष्ठिर उवाच ।</s-l><s-l>किं कुर्वन्सुखमाप्नोति किं कुर्वन्दुःखमाप्नुते ।</s-l><s-l>किं कुर्वन्निर्भयो लोके सिद्धश्चरति भारत ॥ १ ॥</s-l></s-lg><s-lg><s-l> भीष्म उवाच ।</s-l><s-l>दममेव प्रशंसन्ति वृद्धाः श्रुतिसमाधयः ।</s-l><s-l>सर्वेषामेव वर्णानां ब्राह्मणस्य विशेषतः ॥ २ ॥</s-l></s-lg><s-lg><s-l>नादान्तस्य क्रियासिद्धिर्यथावदुपलभ्यते ।</s-l><s-l>क्रिया तपश्च वेदाश्च दमे सर्वं प्रतिष्ठितम् ॥ ३ ॥</s-l></s-lg><s-lg><s-l>दमस्तेजो वर्धयति पवित्रं दम उच्यते ।</s-l><s-l>विपाप्मा निर्भयो दान्तः पुरुषो विन्दते महत् ॥ ४ ॥</s-l></s-lg><s-lg><s-l>सुखं दान्तः प्रस्वपिति सुखं च प्रतिबुध्यते ।</s-l><s-l>सुखं लोके विपर्येति मनश्चास्य प्रसीदति ॥ ५ ॥</s-l></s-lg><s-lg><s-l>तेजो दमेन ध्रियते न तत्तीक्ष्णोऽधिगच्छति ।</s-l><s-l>अमित्रांश्च बहून्नित्यं पृथगात्मनि पश्यति ॥ ६ ॥</s-l></s-lg><s-lg><s-l>क्रव्याद्भ्य इव भूतानामदान्तेभ्यः सदा भयम् ।</s-l><s-l>तेषां विप्रतिषेधार्थं राजा सृष्टः स्वयंभुवा ॥ ७ ॥</s-l></s-lg><s-lg><s-l>आश्रमेषु च सर्वेषु दम एव विशिष्यते ।</s-l><s-l>यच्च तेषु फलं धर्मे भूयो दान्ते तदुच्यते ॥ ८ ॥</s-l></s-lg><s-lg><s-l>तेषां लिङ्गानि वक्ष्यामि येषां समुदयो दमः ।</s-l><s-l>अकार्पण्यमसंरम्भः संतोषः श्रद्दधानता ॥ ९ ॥</s-l></s-lg><s-lg><s-l>अक्रोध आर्जवं नित्यं नातिवादो न मानिता ।</s-l><s-l>गुरुपूजानसूया च दया भूतेष्वपैशुनम् ॥ १० ॥</s-l></s-lg><s-lg><s-l>जनवादमृषावादस्तुतिनिन्दाविवर्जनम् ।</s-l><s-l>साधुकामश्चास्पृहयन्नायाति प्रत्ययं नृषु ॥ ११ ॥</s-l></s-lg><s-lg><s-l>अवैरकृत्सूपचारः समो निन्दाप्रशंसयोः ।</s-l><s-l>सुवृत्तः शीलसंपन्नः प्रसन्नात्मात्मवान्बुधः ।</s-l><s-l>प्राप्य लोके च सत्कारं स्वर्गं वै प्रेत्य गच्छति ॥ १२ ॥</s-l></s-lg><s-lg><s-l>सर्वभूतहिते युक्तो न स्मयाद्द्वेष्टि वै जनम् ।</s-l><s-l>महाह्रद इवाक्षोभ्य प्रज्ञातृप्तः प्रसीदति ॥ १३ ॥</s-l></s-lg><s-lg><s-l>अभयं सर्वभूतेभ्यः सर्वेषामभयं यतः ।</s-l><s-l>नमस्यः सर्वभूतानां दान्तो भवति ज्ञानवान् ॥ १४ ॥</s-l></s-lg><s-lg><s-l>न हृष्यति महत्यर्थे व्यसने च न शोचति ।</s-l><s-l>स वै परिमितप्रज्ञः स दान्तो द्विज उच्यते ॥ १५ ॥</s-l></s-lg><s-lg><s-l>कर्मभिः श्रुतसंपन्नः सद्भिराचरितैः शुभैः ।</s-l><s-l>सदैव दमसंयुक्तस्तस्य भुङ्क्ते महत्फलम् ॥ १६ ॥</s-l></s-lg><s-lg><s-l>अनसूया क्षमा शान्तिः संतोषः प्रियवादिता ।</s-l><s-l>सत्यं दानमनायासो नैष मार्गो दुरात्मनाम् ॥ १७ ॥</s-l></s-lg><s-lg><s-l>कामक्रोधौ वशे कृत्वा ब्रह्मचारी जितेन्द्रियः ।</s-l><s-l>विक्रम्य घोरे तपसि ब्राह्मणः संशितव्रतः ।</s-l><s-l>कालाकाङ्क्षी चरेल्लोकान्निरपाय इवात्मवान् ॥ १८ ॥</s-l></s-lg>