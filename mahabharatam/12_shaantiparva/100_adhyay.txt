<s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>प्रतर्दनो मैथिलश्च संग्रामं यत्र चक्रतुः ॥ १ ॥</s-l></s-lg><s-lg><s-l>यज्ञोपवीती संग्रामे जनको मैथिलो यथा ।</s-l><s-l>योधानुद्धर्षयामास तन्निबोध युधिष्ठिर ॥ २ ॥</s-l></s-lg><s-lg><s-l>जनको मैथिलो राजा महात्मा सर्वतत्त्ववित् ।</s-l><s-l>योधान्स्वान्दर्शयामास स्वर्गं नरकमेव च ॥ ३ ॥</s-l></s-lg><s-lg><s-l>अभीतानामिमे लोका भास्वन्तो हन्त पश्यत ।</s-l><s-l>पूर्णा गन्धर्वकन्याभिः सर्वकामदुहोऽक्षयाः ॥ ४ ॥</s-l></s-lg><s-lg><s-l>इमे पलायमानानां नरकाः प्रत्युपस्थिताः ।</s-l><s-l>अकीर्तिः शाश्वती चैव पतितव्यमनन्तरम् ॥ ५ ॥</s-l></s-lg><s-lg><s-l>तान्दृष्ट्वारीन्विजयतो भूत्वा संत्यागबुद्धयः ।</s-l><s-l>नरकस्याप्रतिष्ठस्य मा भूत वशवर्तिनः ॥ ६ ॥</s-l></s-lg><s-lg><s-l>त्यागमूलं हि शूराणां स्वर्गद्वारमनुत्तमम् ।</s-l><s-l>इत्युक्तास्ते नृपतिना योधाः परपुरंजय ॥ ७ ॥</s-l></s-lg><s-lg><s-l>व्यजयन्त रणे शत्रून्हर्षयन्तो जनेश्वरम् ।</s-l><s-l>तस्मादात्मवता नित्यं स्थातव्यं रणमूर्धनि ॥ ८ ॥</s-l></s-lg><s-lg><s-l>गजानां रथिनो मध्ये रथानामनु सादिनः ।</s-l><s-l>सादिनामन्तरा स्थाप्यं पादातमिह दंशितम् ॥ ९ ॥</s-l></s-lg><s-lg><s-l>य एवं व्यूहते राजा स नित्यं जयते द्विषः ।</s-l><s-l>तस्मादेवं विधातव्यं नित्यमेव युधिष्ठिर ॥ १० ॥</s-l></s-lg><s-lg><s-l>सर्वे सुकृतमिच्छन्तः सुयुद्धेनातिमन्यवः ।</s-l><s-l>क्षोभयेयुरनीकानि सागरं मकरा इव ॥ ११ ॥</s-l></s-lg><s-lg><s-l>हर्षयेयुर्विषण्णांश्च व्यवस्थाप्य परस्परम् ।</s-l><s-l>जितां च भूमिं रक्षेत भग्नान्नात्यनुसारयेत् ॥ १२ ॥</s-l></s-lg><s-lg><s-l>पुनरावर्तमानानां निराशानां च जीविते ।</s-l><s-l>न वेगः सुसहो राजंस्तस्मान्नात्यनुसारयेत् ॥ १३ ॥</s-l></s-lg><s-lg><s-l>न हि प्रहर्तुमिच्छन्ति शूराः प्राद्रवतां भयात् ।</s-l><s-l>तस्मात्पलायमानानां कुर्यान्नात्यनुसारणम् ॥ १४ ॥</s-l></s-lg><s-lg><s-l>चराणामचरा ह्यन्नमदंष्ट्रा दंष्ट्रिणामपि ।</s-l><s-l>अपाणयः पाणिमतामन्नं शूरस्य कातराः ॥ १५ ॥</s-l></s-lg><s-lg><s-l>समानपृष्ठोदरपाणिपादाः पश्चाच्छूरं भीरवोऽनुव्रजन्ति ।</s-l><s-l>अतो भयार्ताः प्रणिपत्य भूयः कृत्वाञ्जलीनुपतिष्ठन्ति शूरान् ॥ १६ ॥</s-l></s-lg><s-lg><s-l>शूरबाहुषु लोकोऽयं लम्बते पुत्रवत्सदा ।</s-l><s-l>तस्मात्सर्वास्ववस्थासु शूरः संमानमर्हति ॥ १७ ॥</s-l></s-lg><s-lg><s-l>न हि शौर्यात्परं किंचित्त्रिषु लोकेषु विद्यते ।</s-l><s-l>शूरः सर्वं पालयति सर्वं शूरे प्रतिष्ठितम् ॥ १८ ॥</s-l></s-lg>