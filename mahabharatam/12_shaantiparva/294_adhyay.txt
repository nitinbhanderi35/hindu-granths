<s-lg><s-l> करालजनक उवाच ।</s-l><s-l>नानात्वैकत्वमित्युक्तं त्वयैतदृषिसत्तम ।</s-l><s-l>पश्यामि चाभिसंदिग्धमेतयोर्वै निदर्शनम् ॥ १ ॥</s-l></s-lg><s-lg><s-l>तथाप्रबुद्धबुद्धाभ्यां बुध्यमानस्य चानघ ।</s-l><s-l>स्थूलबुद्ध्या न पश्यामि तत्त्वमेतन्न संशयः ॥ २ ॥</s-l></s-lg><s-lg><s-l>अक्षरक्षरयोरुक्तं त्वया यदपि कारणम् ।</s-l><s-l>तदप्यस्थिरबुद्धित्वात्प्रनष्टमिव मेऽनघ ॥ ३ ॥</s-l></s-lg><s-lg><s-l>तदेतच्छ्रोतुमिच्छामि नानात्वैकत्वदर्शनम् ।</s-l><s-l>बुद्धमप्रतिबुद्धं च बुध्यमानं च तत्त्वतः ॥ ४ ॥</s-l></s-lg><s-lg><s-l>विद्याविद्ये च भगवन्नक्षरं क्षरमेव च ।</s-l><s-l>सांख्यं योगं च कार्त्स्न्येन पृथक्चैवापृथक्च ह ॥ ५ ॥</s-l></s-lg><s-lg><s-l> वसिष्ठ उवाच ।</s-l><s-l>हन्त ते संप्रवक्ष्यामि यदेतदनुपृच्छसि ।</s-l><s-l>योगकृत्यं महाराज पृथगेव शृणुष्व मे ॥ ६ ॥</s-l></s-lg><s-lg><s-l>योगकृत्यं तु योगानां ध्यानमेव परं बलम् ।</s-l><s-l>तच्चापि द्विविधं ध्यानमाहुर्वेदविदो जनाः ॥ ७ ॥</s-l></s-lg><s-lg><s-l>एकाग्रता च मनसः प्राणायामस्तथैव च ।</s-l><s-l>प्राणायामस्तु सगुणो निर्गुणो मनसस्तथा ॥ ८ ॥</s-l></s-lg><s-lg><s-l>मूत्रोत्सर्गे पुरीषे च भोजने च नराधिप ।</s-l><s-l>त्रिकालं नाभियुञ्जीत शेषं युञ्जीत तत्परः ॥ ९ ॥</s-l></s-lg><s-lg><s-l>इन्द्रियाणीन्द्रियार्थेभ्यो निवर्त्य मनसा मुनिः ।</s-l><s-l>दशद्वादशभिर्वापि चतुर्विंशात्परं ततः ॥ १० ॥</s-l></s-lg><s-lg><s-l>तं चोदनाभिर्मतिमानात्मानं चोदयेदथ ।</s-l><s-l>तिष्ठन्तमजरं तं तु यत्तदुक्तं मनीषिभिः ॥ ११ ॥</s-l></s-lg><s-lg><s-l>तैश्चात्मा सततं ज्ञेय इत्येवमनुशुश्रुम ।</s-l><s-l>द्रव्यं ह्यहीनमनसो नान्यथेति विनिश्चयः ॥ १२ ॥</s-l></s-lg><s-lg><s-l>विमुक्तः सर्वसङ्गेभ्यो लघ्वाहारो जितेन्द्रियः ।</s-l><s-l>पूर्वरात्रे परे चैव धारयेत मनोऽऽत्मनि ॥ १३ ॥</s-l></s-lg><s-lg><s-l>स्थिरीकृत्येन्द्रियग्रामं मनसा मिथिलेश्वर ।</s-l><s-l>मनो बुद्ध्या स्थिरं कृत्वा पाषाण इव निश्चलः ॥ १४ ॥</s-l></s-lg><s-lg><s-l>स्थाणुवच्चाप्यकम्पः स्याद्गिरिवच्चापि निश्चलः ।</s-l><s-l>बुधा विधिविधानज्ञास्तदा युक्तं प्रचक्षते ॥ १५ ॥</s-l></s-lg><s-lg><s-l>न शृणोति न चाघ्राति न रस्यति न पश्यति ।</s-l><s-l>न च स्पर्शं विजानाति न संकल्पयते मनः ॥ १६ ॥</s-l></s-lg><s-lg><s-l>न चाभिमन्यते किंचिन्न च बुध्यति काष्ठवत् ।</s-l><s-l>तदा प्रकृतिमापन्नं युक्तमाहुर्मनीषिणः ॥ १७ ॥</s-l></s-lg><s-lg><s-l>निवाते च यथा दीप्यन्दीपस्तद्वत्स दृश्यते ।</s-l><s-l>निरिङ्गश्चाचलश्चोर्ध्वं न तिर्यग्गतिमाप्नुयात् ॥ १८ ॥</s-l></s-lg><s-lg><s-l>तदा तमनुपश्येत यस्मिन्दृष्टे तु कथ्यते ।</s-l><s-l>हृदयस्थोऽन्तरात्मेति ज्ञेयो ज्ञस्तात मद्विधैः ॥ १९ ॥</s-l></s-lg><s-lg><s-l>विधूम इव सप्तार्चिरादित्य इव रश्मिमान् ।</s-l><s-l>वैद्युतोऽग्निरिवाकाशे दृश्यतेऽऽत्मा तथात्मनि ॥ २० ॥</s-l></s-lg><s-lg><s-l>यं पश्यन्ति महात्मानो धृतिमन्तो मनीषिणः ।</s-l><s-l>ब्राह्मणा ब्रह्मयोनिष्ठा ह्ययोनिममृतात्मकम् ॥ २१ ॥</s-l></s-lg><s-lg><s-l>तदेवाहुरणुभ्योऽणु तन्महद्भ्यो महत्तरम् ।</s-l><s-l>तदन्तः सर्वभूतेषु ध्रुवं तिष्ठन्न दृश्यते ॥ २२ ॥</s-l></s-lg><s-lg><s-l>बुद्धिद्रव्येण दृश्येत मनोदीपेन लोककृत् ।</s-l><s-l>महतस्तमसस्तात पारे तिष्ठन्नतामसः ॥ २३ ॥</s-l></s-lg><s-lg><s-l>स तमोनुद इत्युक्तस्तत्त्वज्ञैर्वेदपारगैः ।</s-l><s-l>विमलो वितमस्कश्च निर्लिङ्गोऽलिङ्गसंज्ञितः ॥ २४ ॥</s-l></s-lg><s-lg><s-l>योगमेतद्धि योगानां मन्ये योगस्य लक्षणम् ।</s-l><s-l>एवं पश्यं प्रपश्यन्ति आत्मानमजरं परम् ॥ २५ ॥</s-l></s-lg><s-lg><s-l>योगदर्शनमेतावदुक्तं ते तत्त्वतो मया ।</s-l><s-l>सांख्यज्ञानं प्रवक्ष्यामि परिसंख्यानिदर्शनम् ॥ २६ ॥</s-l></s-lg><s-lg><s-l>अव्यक्तमाहुः प्रकृतिं परां प्रकृतिवादिनः ।</s-l><s-l>तस्मान्महत्समुत्पन्नं द्वितीयं राजसत्तम ॥ २७ ॥</s-l></s-lg><s-lg><s-l>अहंकारस्तु महतस्तृतीयमिति नः श्रुतम् ।</s-l><s-l>पञ्च भूतान्यहंकारादाहुः सांख्यानुदर्शिनः ॥ २८ ॥</s-l></s-lg><s-lg><s-l>एताः प्रकृतयस्त्वष्टौ विकाराश्चापि षोडश ।</s-l><s-l>पञ्च चैव विशेषा वै तथा पञ्चेन्द्रियाणि च ॥ २९ ॥</s-l></s-lg><s-lg><s-l>एतावदेव तत्त्वानां सांख्यमाहुर्मनीषिणः ।</s-l><s-l>सांख्ये विधिविधानज्ञा नित्यं सांख्यपथे रताः ॥ ३० ॥</s-l></s-lg><s-lg><s-l>यस्माद्यदभिजायेत तत्तत्रैव प्रलीयते ।</s-l><s-l>लीयन्ते प्रतिलोमानि सृज्यन्ते चान्तरात्मना ॥ ३१ ॥</s-l></s-lg><s-lg><s-l>अनुलोमेन जायन्ते लीयन्ते प्रतिलोमतः ।</s-l><s-l>गुणा गुणेषु सततं सागरस्योर्मयो यथा ॥ ३२ ॥</s-l></s-lg><s-lg><s-l>सर्गप्रलय एतावान्प्रकृतेर्नृपसत्तम ।</s-l><s-l>एकत्वं प्रलये चास्य बहुत्वं च यदासृजत् ।</s-l><s-l>एवमेव च राजेन्द्र विज्ञेयं ज्ञेयचिन्तकैः ॥ ३३ ॥</s-l></s-lg><s-lg><s-l>अधिष्ठातारमव्यक्तमस्याप्येतन्निदर्शनम् ।</s-l><s-l>एकत्वं च बहुत्वं च प्रकृतेरनु तत्त्ववान् ।</s-l><s-l>एकत्वं प्रलये चास्य बहुत्वं च प्रवर्तनात् ॥ ३४ ॥</s-l></s-lg><s-lg><s-l>बहुधात्मा प्रकुर्वीत प्रकृतिं प्रसवात्मिकाम् ।</s-l><s-l>तच्च क्षेत्रं महानात्मा पञ्चविंशोऽधितिष्ठति ॥ ३५ ॥</s-l></s-lg><s-lg><s-l>अधिष्ठातेति राजेन्द्र प्रोच्यते यतिसत्तमैः ।</s-l><s-l>अधिष्ठानादधिष्ठाता क्षेत्राणामिति नः श्रुतम् ॥ ३६ ॥</s-l></s-lg><s-lg><s-l>क्षेत्रं जानाति चाव्यक्तं क्षेत्रज्ञ इति चोच्यते ।</s-l><s-l>अव्यक्तिके पुरे शेते पुरुषश्चेति कथ्यते ॥ ३७ ॥</s-l></s-lg><s-lg><s-l>अन्यदेव च क्षेत्रं स्यादन्यः क्षेत्रज्ञ उच्यते ।</s-l><s-l>क्षेत्रमव्यक्तमित्युक्तं ज्ञाता वै पञ्चविंशकः ॥ ३८ ॥</s-l></s-lg><s-lg><s-l>अन्यदेव च ज्ञानं स्यादन्यज्ज्ञेयं तदुच्यते ।</s-l><s-l>ज्ञानमव्यक्तमित्युक्तं ज्ञेयो वै पञ्चविंशकः ॥ ३९ ॥</s-l></s-lg><s-lg><s-l>अव्यक्तं क्षेत्रमित्युक्तं तथा सत्त्वं तथेश्वरम् ।</s-l><s-l>अनीश्वरमतत्त्वं च तत्त्वं तत्पञ्चविंशकम् ॥ ४० ॥</s-l></s-lg><s-lg><s-l>सांख्यदर्शनमेतावत्परिसंख्यानदर्शनम् ।</s-l><s-l>सांख्यं प्रकुरुते चैव प्रकृतिं च प्रचक्षते ॥ ४१ ॥</s-l></s-lg><s-lg><s-l>तत्त्वानि च चतुर्विंशत्परिसंख्याय तत्त्वतः ।</s-l><s-l>सांख्याः सह प्रकृत्या तु निस्तत्त्वः पञ्चविंशकः ॥ ४२ ॥</s-l></s-lg><s-lg><s-l>पञ्चविंशोऽप्रबुद्धात्मा बुध्यमान इति स्मृतः ।</s-l><s-l>यदा तु बुध्यतेऽऽत्मानं तदा भवति केवलः ॥ ४३ ॥</s-l></s-lg><s-lg><s-l>सम्यग्दर्शनमेतावद्भाषितं तव तत्त्वतः ।</s-l><s-l>एवमेतद्विजानन्तः साम्यतां प्रतियान्त्युत ॥ ४४ ॥</s-l></s-lg><s-lg><s-l>सम्यङ्निदर्शनं नाम प्रत्यक्षं प्रकृतेस्तथा ।</s-l><s-l>गुणतत्त्वान्यथैतानि निर्गुणोऽन्यस्तथा भवेत् ॥ ४५ ॥</s-l></s-lg><s-lg><s-l>न त्वेवं वर्तमानानामावृत्तिर्विद्यते पुनः ।</s-l><s-l>विद्यतेऽक्षरभावत्वादपरस्परमव्ययम् ॥ ४६ ॥</s-l></s-lg><s-lg><s-l>पश्येरन्नेकमतयो न सम्यक्तेषु दर्शनम् ।</s-l><s-l>तेऽव्यक्तं प्रतिपद्यन्ते पुनः पुनररिंदम ॥ ४७ ॥</s-l></s-lg><s-lg><s-l>सर्वमेतद्विजानन्तो न सर्वस्य प्रबोधनात् ।</s-l><s-l>व्यक्तीभूता भविष्यन्ति व्यक्तस्य वशवर्तिनः ॥ ४८ ॥</s-l></s-lg><s-lg><s-l>सर्वमव्यक्तमित्युक्तमसर्वः पञ्चविंशकः ।</s-l><s-l>य एनमभिजानन्ति न भयं तेषु विद्यते ॥ ४९ ॥</s-l></s-lg>