<s-lg><s-l> जनक उवाच ।</s-l><s-l>वर्णो विशेषवर्णानां महर्षे केन जायते ।</s-l><s-l>एतदिच्छाम्यहं श्रोतुं तद्ब्रूहि वदतां वर ॥ १ ॥</s-l></s-lg><s-lg><s-l>यदेतज्जायतेऽपत्यं स एवायमिति श्रुतिः ।</s-l><s-l>कथं ब्राह्मणतो जातो विशेषग्रहणं गतः ॥ २ ॥</s-l></s-lg><s-lg><s-l> पराशर उवाच ।</s-l><s-l>एवमेतन्महाराज येन जातः स एव सः ।</s-l><s-l>तपसस्त्वपकर्षेण जातिग्रहणतां गतः ॥ ३ ॥</s-l></s-lg><s-lg><s-l>सुक्षेत्राच्च सुबीजाच्च पुण्यो भवति संभवः ।</s-l><s-l>अतोऽन्यतरतो हीनादवरो नाम जायते ॥ ४ ॥</s-l></s-lg><s-lg><s-l>वक्त्राद्भुजाभ्यामूरुभ्यां पद्भ्यां चैवाथ जज्ञिरे ।</s-l><s-l>सृजतः प्रजापतेर्लोकानिति धर्मविदो विदुः ॥ ५ ॥</s-l></s-lg><s-lg><s-l>मुखजा ब्राह्मणास्तात बाहुजाः क्षत्रबन्धवः ।</s-l><s-l>ऊरुजा धनिनो राजन्पादजाः परिचारकाः ॥ ६ ॥</s-l></s-lg><s-lg><s-l>चतुर्णामेव वर्णानामागमः पुरुषर्षभ ।</s-l><s-l>अतोऽन्ये त्वतिरिक्ता ये ते वै संकरजाः स्मृताः ॥ ७ ॥</s-l></s-lg><s-lg><s-l>क्षत्रजातिरथाम्बष्ठा उग्रा वैदेहकास्तथा ।</s-l><s-l>श्वपाकाः पुल्कसाः स्तेना निषादाः सूतमागधाः ॥ ८ ॥</s-l></s-lg><s-lg><s-l>आयोगाः करणा व्रात्याश्चण्डालाश्च नराधिप ।</s-l><s-l>एते चतुर्भ्यो वर्णेभ्यो जायन्ते वै परस्परम् ॥ ९ ॥</s-l></s-lg><s-lg><s-l> जनक उवाच ।</s-l><s-l>ब्रह्मणैकेन जातानां नानात्वं गोत्रतः कथम् ।</s-l><s-l>बहूनीह हि लोके वै गोत्राणि मुनिसत्तम ॥ १० ॥</s-l></s-lg><s-lg><s-l>यत्र तत्र कथं जाताः स्वयोनिं मुनयो गताः ।</s-l><s-l>शूद्रयोनौ समुत्पन्ना वियोनौ च तथापरे ॥ ११ ॥</s-l></s-lg><s-lg><s-l> पराशर उवाच ।</s-l><s-l>राजन्नैतद्भवेद्ग्राह्यमपकृष्टेन जन्मना ।</s-l><s-l>महात्मनां समुत्पत्तिस्तपसा भावितात्मनाम् ॥ १२ ॥</s-l></s-lg><s-lg><s-l>उत्पाद्य पुत्रान्मुनयो नृपते यत्र तत्र ह ।</s-l><s-l>स्वेनैव तपसा तेषामृषित्वं विदधुः पुनः ॥ १३ ॥</s-l></s-lg><s-lg><s-l>पितामहश्च मे पूर्वमृश्यशृङ्गश्च काश्यपः ।</s-l><s-l>वटस्ताण्ड्यः कृपश्चैव कक्षीवान्कमठादयः ॥ १४ ॥</s-l></s-lg><s-lg><s-l>यवक्रीतश्च नृपते द्रोणश्च वदतां वरः ।</s-l><s-l>आयुर्मतङ्गो दत्तश्च द्रुपदो मत्स्य एव च ॥ १५ ॥</s-l></s-lg><s-lg><s-l>एते स्वां प्रकृतिं प्राप्ता वैदेह तपसोऽऽश्रयात् ।</s-l><s-l>प्रतिष्ठिता वेदविदो दमे तपसि चैव हि ॥ १६ ॥</s-l></s-lg><s-lg><s-l>मूलगोत्राणि चत्वारि समुत्पन्नानि पार्थिव ।</s-l><s-l>अङ्गिराः कश्यपश्चैव वसिष्ठो भृगुरेव च ॥ १७ ॥</s-l></s-lg><s-lg><s-l>कर्मतोऽन्यानि गोत्राणि समुत्पन्नानि पार्थिव ।</s-l><s-l>नामधेयानि तपसा तानि च ग्रहणं सताम् ॥ १८ ॥</s-l></s-lg><s-lg><s-l> जनक उवाच ।</s-l><s-l>विशेषधर्मान्वर्णानां प्रब्रूहि भगवन्मम ।</s-l><s-l>तथा सामान्यधर्मांश्च सर्वत्र कुशलो ह्यसि ॥ १९ ॥</s-l></s-lg><s-lg><s-l> पराशर उवाच ।</s-l><s-l>प्रतिग्रहो याजनं च तथैवाध्यापनं नृप ।</s-l><s-l>विशेषधर्मो विप्राणां रक्षा क्षत्रस्य शोभना ॥ २० ॥</s-l></s-lg><s-lg><s-l>कृषिश्च पाशुपाल्यं च वाणिज्यं च विशामपि ।</s-l><s-l>द्विजानां परिचर्या च शूद्रकर्म नराधिप ॥ २१ ॥</s-l></s-lg><s-lg><s-l>विशेषधर्मा नृपते वर्णानां परिकीर्तिताः ।</s-l><s-l>धर्मान्साधारणांस्तात विस्तरेण शृणुष्व मे ॥ २२ ॥</s-l></s-lg><s-lg><s-l>आनृशंस्यमहिंसा चाप्रमादः संविभागिता ।</s-l><s-l>श्राद्धकर्मातिथेयं च सत्यमक्रोध एव च ॥ २३ ॥</s-l></s-lg><s-lg><s-l>स्वेषु दारेषु संतोषः शौचं नित्यानसूयता ।</s-l><s-l>आत्मज्ञानं तितिक्षा च धर्माः साधारणा नृप ॥ २४ ॥</s-l></s-lg><s-lg><s-l>ब्राह्मणाः क्षत्रिया वैश्यास्त्रयो वर्णा द्विजातयः ।</s-l><s-l>अत्र तेषामधीकारो धर्मेषु द्विपदां वर ॥ २५ ॥</s-l></s-lg><s-lg><s-l>विकर्मावस्थिता वर्णाः पतन्ति नृपते त्रयः ।</s-l><s-l>उन्नमन्ति यथासन्तमाश्रित्येह स्वकर्मसु ॥ २६ ॥</s-l></s-lg><s-lg><s-l>न चापि शूद्रः पततीति निश्चयो न चापि संस्कारमिहार्हतीति वा ।</s-l><s-l>श्रुतिप्रवृत्तं न च धर्ममाप्नुते न चास्य धर्मे प्रतिषेधनं कृतम् ॥ २७ ॥</s-l></s-lg><s-lg><s-l>वैदेहकं शूद्रमुदाहरन्ति द्विजा महाराज श्रुतोपपन्नाः ।</s-l><s-l>अहं हि पश्यामि नरेन्द्र देवं विश्वस्य विष्णुं जगतः प्रधानम् ॥ २८ ॥</s-l></s-lg><s-lg><s-l>सतां वृत्तमनुष्ठाय निहीना उज्जिहीर्षवः ।</s-l><s-l>मन्त्रवर्जं न दुष्यन्ति कुर्वाणाः पौष्टिकीः क्रियाः ॥ २९ ॥</s-l></s-lg><s-lg><s-l>यथा यथा हि सद्वृत्तमालम्बन्तीतरे जनाः ।</s-l><s-l>तथा तथा सुखं प्राप्य प्रेत्य चेह च शेरते ॥ ३० ॥</s-l></s-lg><s-lg><s-l> जनक उवाच ।</s-l><s-l>किं कर्म दूषयत्येनमथ जातिर्महामुने ।</s-l><s-l>संदेहो मे समुत्पन्नस्तन्मे व्याख्यातुमर्हसि ॥ ३१ ॥</s-l></s-lg><s-lg><s-l> पराशर उवाच ।</s-l><s-l>असंशयं महाराज उभयं दोषकारकम् ।</s-l><s-l>कर्म चैव हि जातिश्च विशेषं तु निशामय ॥ ३२ ॥</s-l></s-lg><s-lg><s-l>जात्या च कर्मणा चैव दुष्टं कर्म निषेवते ।</s-l><s-l>जात्या दुष्टश्च यः पापं न करोति स पूरुषः ॥ ३३ ॥</s-l></s-lg><s-lg><s-l>जात्या प्रधानं पुरुषं कुर्वाणं कर्म धिक्कृतम् ।</s-l><s-l>कर्म तद्दूषयत्येनं तस्मात्कर्म नशोभनम् ॥ ३४ ॥</s-l></s-lg><s-lg><s-l> जनक उवाच ।</s-l><s-l>कानि कर्माणि धर्म्याणि लोकेऽस्मिन्द्विजसत्तम ।</s-l><s-l>न हिंसन्तीह भूतानि क्रियमाणानि सर्वदा ॥ ३५ ॥</s-l></s-lg><s-lg><s-l> पराशर उवाच ।</s-l><s-l>शृणु मेऽत्र महाराज यन्मां त्वं परिपृच्छसि ।</s-l><s-l>यानि कर्माण्यहिंस्राणि नरं त्रायन्ति सर्वदा ॥ ३६ ॥</s-l></s-lg><s-lg><s-l>संन्यस्याग्नीनुपासीनाः पश्यन्ति विगतज्वराः ।</s-l><s-l>नैःश्रेयसं धर्मपथं समारुह्य यथाक्रमम् ॥ ३७ ॥</s-l></s-lg><s-lg><s-l>प्रश्रिता विनयोपेता दमनित्याः सुसंशिताः ।</s-l><s-l>प्रयान्ति स्थानमजरं सर्वकर्मविवर्जिताः ॥ ३८ ॥</s-l></s-lg><s-lg><s-l>सर्वे वर्णा धर्मकार्याणि सम्यक्कृत्वा राजन्सत्यवाक्यानि चोक्त्वा ।</s-l><s-l>त्यक्त्वाधर्मं दारुणं जीवलोके यान्ति स्वर्गं नात्र कार्यो विचारः ॥ ३९ ॥</s-l></s-lg>