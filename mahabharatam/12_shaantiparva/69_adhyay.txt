<s-lg><s-l> युधिष्ठिर उवाच ।</s-l><s-l>पार्थिवेन विशेषेण किं कार्यमवशिष्यते ।</s-l><s-l>कथं रक्ष्यो जनपदः कथं रक्ष्याश्च शत्रवः ॥ १ ॥</s-l></s-lg><s-lg><s-l>कथं चारं प्रयुञ्जीत वर्णान्विश्वासयेत्कथम् ।</s-l><s-l>कथं भृत्यान्कथं दारान्कथं पुत्रांश्च भारत ॥ २ ॥</s-l></s-lg><s-lg><s-l> भीष्म उवाच ।</s-l><s-l>राजवृत्तं महाराज शृणुष्वावहितोऽखिलम् ।</s-l><s-l>यत्कार्यं पार्थिवेनादौ पार्थिवप्रकृतेन वा ॥ ३ ॥</s-l></s-lg><s-lg><s-l>आत्मा जेयः सदा राज्ञा ततो जेयाश्च शत्रवः ।</s-l><s-l>अजितात्मा नरपतिर्विजयेत कथं रिपून् ॥ ४ ॥</s-l></s-lg><s-lg><s-l>एतावानात्मविजयः पञ्चवर्गविनिग्रहः ।</s-l><s-l>जितेन्द्रियो नरपतिर्बाधितुं शक्नुयादरीन् ॥ ५ ॥</s-l></s-lg><s-lg><s-l>न्यसेत गुल्मान्दुर्गेषु संधौ च कुरुनन्दन ।</s-l><s-l>नगरोपवने चैव पुरोद्यानेषु चैव ह ॥ ६ ॥</s-l></s-lg><s-lg><s-l>संस्थानेषु च सर्वेषु पुरेषु नगरस्य च ।</s-l><s-l>मध्ये च नरशार्दूल तथा राजनिवेशने ॥ ७ ॥</s-l></s-lg><s-lg><s-l>प्रणिधींश्च ततः कुर्याज्जडान्धबधिराकृतीन् ।</s-l><s-l>पुंसः परीक्षितान्प्राज्ञान्क्षुत्पिपासातपक्षमान् ॥ ८ ॥</s-l></s-lg><s-lg><s-l>अमात्येषु च सर्वेषु मित्रेषु त्रिविधेषु च ।</s-l><s-l>पुत्रेषु च महाराज प्रणिदध्यात्समाहितः ॥ ९ ॥</s-l></s-lg><s-lg><s-l>पुरे जनपदे चैव तथा सामन्तराजसु ।</s-l><s-l>यथा न विद्युरन्योन्यं प्रणिधेयास्तथा हि ते ॥ १० ॥</s-l></s-lg><s-lg><s-l>चारांश्च विद्यात्प्रहितान्परेण भरतर्षभ ।</s-l><s-l>आपणेषु विहारेषु समवायेषु भिक्षुषु ॥ ११ ॥</s-l></s-lg><s-lg><s-l>आरामेषु तथोद्याने पण्डितानां समागमे ।</s-l><s-l>वेशेषु चत्वरे चैव सभास्वावसथेषु च ॥ १२ ॥</s-l></s-lg><s-lg><s-l>एवं विहन्याच्चारेण परचारं विचक्षणः ।</s-l><s-l>चारेण विहतं सर्वं हतं भवति पाण्डव ॥ १३ ॥</s-l></s-lg><s-lg><s-l>यदा तु हीनं नृपतिर्विद्यादात्मानमात्मना ।</s-l><s-l>अमात्यैः सह संमन्त्र्य कुर्यात्संधिं बलीयसा ॥ १४ ॥</s-l></s-lg><s-lg><s-l>अज्ञायमानो हीनत्वे कुर्यात्संधिं परेण वै ।</s-l><s-l>लिप्सुर्वा कंचिदेवार्थं त्वरमाणो विचक्षणः ॥ १५ ॥</s-l></s-lg><s-lg><s-l>गुणवन्तो महोत्साहा धर्मज्ञाः साधवश्च ये ।</s-l><s-l>संदधीत नृपस्तैश्च राष्ट्रं धर्मेण पालयन् ॥ १६ ॥</s-l></s-lg><s-lg><s-l>उच्छिद्यमानमात्मानं ज्ञात्वा राजा महामतिः ।</s-l><s-l>पूर्वापकारिणो हन्याल्लोकद्विष्टांश्च सर्वशः ॥ १७ ॥</s-l></s-lg><s-lg><s-l>यो नोपकर्तुं शक्नोति नापकर्तुं महीपतिः ।</s-l><s-l>अशक्यरूपश्चोद्धर्तुमुपेक्ष्यस्तादृशो भवेत् ॥ १८ ॥</s-l></s-lg><s-lg><s-l>यात्रां यायादविज्ञातमनाक्रन्दमनन्तरम् ।</s-l><s-l>व्यासक्तं च प्रमत्तं च दुर्बलं च विचक्षणः ॥ १९ ॥</s-l></s-lg><s-lg><s-l>यात्रामाज्ञापयेद्वीरः कल्यपुष्टबलः सुखी ।</s-l><s-l>पूर्वं कृत्वा विधानं च यात्रायां नगरे तथा ॥ २० ॥</s-l></s-lg><s-lg><s-l>न च वश्यो भवेदस्य नृपो यद्यपि वीर्यवान् ।</s-l><s-l>हीनश्च बलवीर्याभ्यां कर्शयंस्तं परावसेत् ॥ २१ ॥</s-l></s-lg><s-lg><s-l>राष्ट्रं च पीडयेत्तस्य शस्त्राग्निविषमूर्छनैः ।</s-l><s-l>अमात्यवल्लभानां च विवादांस्तस्य कारयेत् ।</s-l><s-l>वर्जनीयं सदा युद्धं राज्यकामेन धीमता ॥ २२ ॥</s-l></s-lg><s-lg><s-l>उपायैस्त्रिभिरादानमर्थस्याह बृहस्पतिः ।</s-l><s-l>सान्त्वेनानुप्रदानेन भेदेन च नराधिप ।</s-l><s-l>यमर्थं शक्नुयात्प्राप्तुं तेन तुष्येद्धि पण्डितः ॥ २३ ॥</s-l></s-lg><s-lg><s-l>आददीत बलिं चैव प्रजाभ्यः कुरुनन्दन ।</s-l><s-l>षड्भागममितप्रज्ञस्तासामेवाभिगुप्तये ॥ २४ ॥</s-l></s-lg><s-lg><s-l>दशधर्मगतेभ्यो यद्वसु बह्वल्पमेव च ।</s-l><s-l>तन्नाददीत सहसा पौराणां रक्षणाय वै ॥ २५ ॥</s-l></s-lg><s-lg><s-l>यथा पुत्रास्तथा पौरा द्रष्टव्यास्ते न संशयः ।</s-l><s-l>भक्तिश्चैषां प्रकर्तव्या व्यवहारे प्रदर्शिते ॥ २६ ॥</s-l></s-lg><s-lg><s-l>सुतं च स्थापयेद्राजा प्राज्ञं सर्वार्थदर्शिनम् ।</s-l><s-l>व्यवहारेषु सततं तत्र राज्यं व्यवस्थितम् ॥ २७ ॥</s-l></s-lg><s-lg><s-l>आकरे लवणे शुल्के तरे नागवने तथा ।</s-l><s-l>न्यसेदमात्यान्नृपतिः स्वाप्तान्वा पुरुषान्हितान् ॥ २८ ॥</s-l></s-lg><s-lg><s-l>सम्यग्दण्डधरो नित्यं राजा धर्ममवाप्नुयात् ।</s-l><s-l>नृपस्य सततं दण्डः सम्यग्धर्मे प्रशस्यते ॥ २९ ॥</s-l></s-lg><s-lg><s-l>वेदवेदाङ्गवित्प्राज्ञः सुतपस्वी नृपो भवेत् ।</s-l><s-l>दानशीलश्च सततं यज्ञशीलश्च भारत ॥ ३० ॥</s-l></s-lg><s-lg><s-l>एते गुणाः समस्ताः स्युर्नृपस्य सततं स्थिराः ।</s-l><s-l>क्रियालोपे तु नृपतेः कुतः स्वर्गः कुतो यशः ॥ ३१ ॥</s-l></s-lg><s-lg><s-l>यदा तु पीडितो राजा भवेद्राज्ञा बलीयसा ।</s-l><s-l>त्रिधा त्वाक्रन्द्य मित्राणि विधानमुपकल्पयेत् ॥ ३२ ॥</s-l></s-lg><s-lg><s-l>घोषान्न्यसेत मार्गेषु ग्रामानुत्थापयेदपि ।</s-l><s-l>प्रवेशयेच्च तान्सर्वाञ्शाखानगरकेष्वपि ॥ ३३ ॥</s-l></s-lg><s-lg><s-l>ये गुप्ताश्चैव दुर्गाश्च देशास्तेषु प्रवेशयेत् ।</s-l><s-l>धनिनो बलमुख्यांश्च सान्त्वयित्वा पुनः पुनः ॥ ३४ ॥</s-l></s-lg><s-lg><s-l>सस्याभिहारं कुर्याच्च स्वयमेव नराधिपः ।</s-l><s-l>असंभवे प्रवेशस्य दाहयेदग्निना भृशम् ॥ ३५ ॥</s-l></s-lg><s-lg><s-l>क्षेत्रस्थेषु च सस्येषु शत्रोरुपजपेन्नरान् ।</s-l><s-l>विनाशयेद्वा सर्वस्वं बलेनाथ स्वकेन वै ॥ ३६ ॥</s-l></s-lg><s-lg><s-l>नदीषु मार्गेषु सदा संक्रमानवसादयेत् ।</s-l><s-l>जलं निस्रावयेत्सर्वमनिस्राव्यं च दूषयेत् ॥ ३७ ॥</s-l></s-lg><s-lg><s-l>तदात्वेनायतीभिश्च विवदन्भूम्यनन्तरम् ।</s-l><s-l>प्रतीघातः परस्याजौ मित्रकालेऽप्युपस्थिते ॥ ३८ ॥</s-l></s-lg><s-lg><s-l>दुर्गाणां चाभितो राजा मूलच्छेदं प्रकारयेत् ।</s-l><s-l>सर्वेषां क्षुद्रवृक्षाणां चैत्यवृक्षान्विवर्जयेत् ॥ ३९ ॥</s-l></s-lg><s-lg><s-l>प्रवृद्धानां च वृक्षाणां शाखाः प्रच्छेदयेत्तथा ।</s-l><s-l>चैत्यानां सर्वथा वर्ज्यमपि पत्रस्य पातनम् ॥ ४० ॥</s-l></s-lg><s-lg><s-l>प्रकण्ठीः कारयेत्सम्यगाकाशजननीस्तथा ।</s-l><s-l>आपूरयेच्च परिखाः स्थाणुनक्रझषाकुलाः ॥ ४१ ॥</s-l></s-lg><s-lg><s-l>कडङ्गद्वारकाणि स्युरुच्छ्वासार्थे पुरस्य ह ।</s-l><s-l>तेषां च द्वारवद्गुप्तिः कार्या सर्वात्मना भवेत् ॥ ४२ ॥</s-l></s-lg><s-lg><s-l>द्वारेषु च गुरूण्येव यन्त्राणि स्थापयेत्सदा ।</s-l><s-l>आरोपयेच्छतघ्नीश्च स्वाधीनानि च कारयेत् ॥ ४३ ॥</s-l></s-lg><s-lg><s-l>काष्ठानि चाभिहार्याणि तथा कूपांश्च खानयेत् ।</s-l><s-l>संशोधयेत्तथा कूपान्कृतान्पूर्वं पयोर्थिभिः ॥ ४४ ॥</s-l></s-lg><s-lg><s-l>तृणच्छन्नानि वेश्मानि पङ्केनापि प्रलेपयेत् ।</s-l><s-l>निर्हरेच्च तृणं मासे चैत्रे वह्निभयात्पुरः ॥ ४५ ॥</s-l></s-lg><s-lg><s-l>नक्तमेव च भक्तानि पाचयेत नराधिपः ।</s-l><s-l>न दिवाग्निर्ज्वलेद्गेहे वर्जयित्वाग्निहोत्रिकम् ॥ ४६ ॥</s-l></s-lg><s-lg><s-l>कर्मारारिष्टशालासु ज्वलेदग्निः समाहितः ।</s-l><s-l>गृहाणि च प्रविश्याथ विधेयः स्याद्धुताशनः ॥ ४७ ॥</s-l></s-lg><s-lg><s-l>महादण्डश्च तस्य स्याद्यस्याग्निर्वै दिवा भवेत् ।</s-l><s-l>प्रघोषयेदथैवं च रक्षणार्थं पुरस्य वै ॥ ४८ ॥</s-l></s-lg><s-lg><s-l>भिक्षुकांश्चाक्रिकांश्चैव क्षीबोन्मत्तान्कुशीलवान् ।</s-l><s-l>बाह्यान्कुर्यान्नरश्रेष्ठ दोषाय स्युर्हि तेऽन्यथा ॥ ४९ ॥</s-l></s-lg><s-lg><s-l>चत्वरेषु च तीर्थेषु सभास्वावसथेषु च ।</s-l><s-l>यथार्हवर्णं प्रणिधिं कुर्यात्सर्वत्र पार्थिवः ॥ ५० ॥</s-l></s-lg><s-lg><s-l>विशालान्राजमार्गांश्च कारयेत नराधिपः ।</s-l><s-l>प्रपाश्च विपणीश्चैव यथोद्देशं समादिशेत् ॥ ५१ ॥</s-l></s-lg><s-lg><s-l>भाण्डागारायुधागारान्धान्यागारांश्च सर्वशः ।</s-l><s-l>अश्वागारान्गजागारान्बलाधिकरणानि च ॥ ५२ ॥</s-l></s-lg><s-lg><s-l>परिखाश्चैव कौरव्य प्रतोलीः संकटानि च ।</s-l><s-l>न जातु कश्चित्पश्येत्तु गुह्यमेतद्युधिष्ठिर ॥ ५३ ॥</s-l></s-lg><s-lg><s-l>अथ संनिचयं कुर्याद्राजा परबलार्दितः ।</s-l><s-l>तैलं मधु घृतं सस्यमौषधानि च सर्वशः ॥ ५४ ॥</s-l></s-lg><s-lg><s-l>अङ्गारकुशमुञ्जानां पलाशशरपर्णिनाम् ।</s-l><s-l>यवसेन्धनदिग्धानां कारयेत च संचयान् ॥ ५५ ॥</s-l></s-lg><s-lg><s-l>आयुधानां च सर्वेषां शक्त्यृष्टिप्रासवर्मणाम् ।</s-l><s-l>संचयानेवमादीनां कारयेत नराधिपः ॥ ५६ ॥</s-l></s-lg><s-lg><s-l>औषधानि च सर्वाणि मूलानि च फलानि च ।</s-l><s-l>चतुर्विधांश्च वैद्यान्वै संगृह्णीयाद्विशेषतः ॥ ५७ ॥</s-l></s-lg><s-lg><s-l>नटाश्च नर्तकाश्चैव मल्ला मायाविनस्तथा ।</s-l><s-l>शोभयेयुः पुरवरं मोदयेयुश्च सर्वशः ॥ ५८ ॥</s-l></s-lg><s-lg><s-l>यतः शङ्का भवेच्चापि भृत्यतो वापि मन्त्रितः ।</s-l><s-l>पौरेभ्यो नृपतेर्वापि स्वाधीनान्कारयेत तान् ॥ ५९ ॥</s-l></s-lg><s-lg><s-l>कृते कर्मणि राजेन्द्र पूजयेद्धनसंचयैः ।</s-l><s-l>मानेन च यथार्हेण सान्त्वेन विविधेन च ॥ ६० ॥</s-l></s-lg><s-lg><s-l>निर्वेदयित्वा तु परं हत्वा वा कुरुनन्दन ।</s-l><s-l>गतानृण्यो भवेद्राजा यथा शास्त्रेषु दर्शितम् ॥ ६१ ॥</s-l></s-lg><s-lg><s-l>राज्ञा सप्तैव रक्ष्याणि तानि चापि निबोध मे ।</s-l><s-l>आत्मामात्यश्च कोशश्च दण्डो मित्राणि चैव हि ॥ ६२ ॥</s-l></s-lg><s-lg><s-l>तथा जनपदश्चैव पुरं च कुरुनन्दन ।</s-l><s-l>एतत्सप्तात्मकं राज्यं परिपाल्यं प्रयत्नतः ॥ ६३ ॥</s-l></s-lg><s-lg><s-l>षाड्गुण्यं च त्रिवर्गं च त्रिवर्गमपरं तथा ।</s-l><s-l>यो वेत्ति पुरुषव्याघ्र स भुनक्ति महीमिमाम् ॥ ६४ ॥</s-l></s-lg><s-lg><s-l>षाड्गुण्यमिति यत्प्रोक्तं तन्निबोध युधिष्ठिर ।</s-l><s-l>संधायासनमित्येव यात्रासंधानमेव च ॥ ६५ ॥</s-l></s-lg><s-lg><s-l>विगृह्यासनमित्येव यात्रां संपरिगृह्य च ।</s-l><s-l>द्वैधीभावस्तथान्येषां संश्रयोऽथ परस्य च ॥ ६६ ॥</s-l></s-lg><s-lg><s-l>त्रिवर्गश्चापि यः प्रोक्तस्तमिहैकमनाः शृणु ।</s-l><s-l>क्षयः स्थानं च वृद्धिश्च त्रिवर्गमपरं तथा ॥ ६७ ॥</s-l></s-lg><s-lg><s-l>धर्मश्चार्थश्च कामश्च सेवितव्योऽथ कालतः ।</s-l><s-l>धर्मेण हि महीपालश्चिरं पालयते महीम् ॥ ६८ ॥</s-l></s-lg><s-lg><s-l>अस्मिन्नर्थे च यौ श्लोकौ गीतावङ्गिरसा स्वयम् ।</s-l><s-l>यादवीपुत्र भद्रं ते श्रोतुमर्हसि तावपि ॥ ६९ ॥</s-l></s-lg><s-lg><s-l>कृत्वा सर्वाणि कार्याणि सम्यक्संपाल्य मेदिनीम् ।</s-l><s-l>पालयित्वा तथा पौरान्परत्र सुखमेधते ॥ ७० ॥</s-l></s-lg><s-lg><s-l>किं तस्य तपसा राज्ञः किं च तस्याध्वरैरपि ।</s-l><s-l>अपालिताः प्रजा यस्य सर्वा धर्मविनाकृताः ॥ ७१ ॥</s-l></s-lg>