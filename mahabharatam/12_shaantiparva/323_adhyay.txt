<s-lg><s-l> भीष्म उवाच ।</s-l><s-l>ततोऽतीते महाकल्पे उत्पन्नेऽङ्गिरसः सुते ।</s-l><s-l>बभूवुर्निर्वृता देवा जाते देवपुरोहिते ॥ १ ॥</s-l></s-lg><s-lg><s-l>बृहद्ब्रह्म महच्चेति शब्दाः पर्यायवाचकाः ।</s-l><s-l>एभिः समन्वितो राजन्गुणैर्विद्वान्बृहस्पतिः ॥ २ ॥</s-l></s-lg><s-lg><s-l>तस्य शिष्यो बभूवाग्र्यो राजोपरिचरो वसुः ।</s-l><s-l>अधीतवांस्तदा शास्त्रं सम्यक्चित्रशिखण्डिजम् ॥ ३ ॥</s-l></s-lg><s-lg><s-l>स राजा भावितः पूर्वं दैवेन विधिना वसुः ।</s-l><s-l>पालयामास पृथिवीं दिवमाखण्डलो यथा ॥ ४ ॥</s-l></s-lg><s-lg><s-l>तस्य यज्ञो महानासीदश्वमेधो महात्मनः ।</s-l><s-l>बृहस्पतिरुपाध्यायस्तत्र होता बभूव ह ॥ ५ ॥</s-l></s-lg><s-lg><s-l>प्रजापतिसुताश्चात्र सदस्यास्त्वभवंस्त्रयः ।</s-l><s-l>एकतश्च द्वितश्चैव त्रितश्चैव महर्षयः ॥ ६ ॥</s-l></s-lg><s-lg><s-l>धनुषाक्षोऽथ रैभ्यश्च अर्वावसुपरावसू ।</s-l><s-l>ऋषिर्मेधातिथिश्चैव ताण्ड्यश्चैव महानृषिः ॥ ७ ॥</s-l></s-lg><s-lg><s-l>ऋषिः शक्तिर्महाभागस्तथा वेदशिराश्च यः ।</s-l><s-l>कपिलश्च ऋषिश्रेष्ठः शालिहोत्रपितामहः ॥ ८ ॥</s-l></s-lg><s-lg><s-l>आद्यः कठस्तैत्तिरिश्च वैशंपायनपूर्वजः ।</s-l><s-l>कण्वोऽथ देवहोत्रश्च एते षोडश कीर्तिताः ।</s-l><s-l>संभृताः सर्वसंभारास्तस्मिन्राजन्महाक्रतौ ॥ ९ ॥</s-l></s-lg><s-lg><s-l>न तत्र पशुघातोऽभूत्स राजैवं स्थितोऽभवत् ।</s-l><s-l>अहिंस्रः शुचिरक्षुद्रो निराशीः कर्मसंस्तुतः ।</s-l><s-l>आरण्यकपदोद्गीता भागास्तत्रोपकल्पिताः ॥ १० ॥</s-l></s-lg><s-lg><s-l>प्रीतस्ततोऽस्य भगवान्देवदेवः पुरातनः ।</s-l><s-l>साक्षात्तं दर्शयामास सोऽदृश्योऽन्येन केनचित् ॥ ११ ॥</s-l></s-lg><s-lg><s-l>स्वयं भागमुपाघ्राय पुरोडाशं गृहीतवान् ।</s-l><s-l>अदृश्येन हृतो भागो देवेन हरिमेधसा ॥ १२ ॥</s-l></s-lg><s-lg><s-l>बृहस्पतिस्ततः क्रुद्धः स्रुवमुद्यम्य वेगितः ।</s-l><s-l>आकाशं घ्नन्स्रुवः पातै रोषादश्रूण्यवर्तयत् ॥ १३ ॥</s-l></s-lg><s-lg><s-l>उवाच चोपरिचरं मया भागोऽयमुद्यतः ।</s-l><s-l>ग्राह्यः स्वयं हि देवेन मत्प्रत्यक्षं न संशयः ॥ १४ ॥</s-l></s-lg><s-lg><s-l>उद्यता यज्ञभागा हि साक्षात्प्राप्ताः सुरैरिह ।</s-l><s-l>किमर्थमिह न प्राप्तो दर्शनं स हरिर्विभुः ॥ १५ ॥</s-l></s-lg><s-lg><s-l>ततः स तं समुद्धूतं भूमिपालो महान्वसुः ।</s-l><s-l>प्रसादयामास मुनिं सदस्यास्ते च सर्वशः ॥ १६ ॥</s-l></s-lg><s-lg><s-l>ऊचुश्चैनमसंभ्रान्ता न रोषं कर्तुमर्हसि ।</s-l><s-l>नैष धर्मः कृतयुगे यस्त्वं रोषमचीकृथाः ॥ १७ ॥</s-l></s-lg><s-lg><s-l>अरोषणो ह्यसौ देवो यस्य भागोऽयमुद्यतः ।</s-l><s-l>न स शक्यस्त्वया द्रष्टुमस्माभिर्वा बृहस्पते ।</s-l><s-l>यस्य प्रसादं कुरुते स वै तं द्रष्टुमर्हति ॥ १८ ॥</s-l></s-lg><s-lg><s-l> एकतद्वितत्रिता ऊचुः ।</s-l><s-l>वयं हि ब्रह्मणः पुत्रा मानसाः परिकीर्तिताः ।</s-l><s-l>गता निःश्रेयसार्थं हि कदाचिद्दिशमुत्तराम् ॥ १९ ॥</s-l></s-lg><s-lg><s-l>तप्त्वा वर्षसहस्राणि चत्वारि तप उत्तमम् ।</s-l><s-l>एकपादस्थिताः सम्यक्काष्ठभूताः समाहिताः ॥ २० ॥</s-l></s-lg><s-lg><s-l>मेरोरुत्तरभागे तु क्षीरोदस्यानुकूलतः ।</s-l><s-l>स देशो यत्र नस्तप्तं तपः परमदारुणम् ।</s-l><s-l>कथं पश्येमहि वयं देवं नारायणं त्विति ॥ २१ ॥</s-l></s-lg><s-lg><s-l>ततो व्रतस्यावभृथे वागुवाचाशरीरिणी ।</s-l><s-l>सुतप्तं वस्तपो विप्राः प्रसन्नेनान्तरात्मना ॥ २२ ॥</s-l></s-lg><s-lg><s-l>यूयं जिज्ञासवो भक्ताः कथं द्रक्ष्यथ तं प्रभुम् ।</s-l><s-l>क्षीरोदधेरुत्तरतः श्वेतद्वीपो महाप्रभः ॥ २३ ॥</s-l></s-lg><s-lg><s-l>तत्र नारायणपरा मानवाश्चन्द्रवर्चसः ।</s-l><s-l>एकान्तभावोपगतास्ते भक्ताः पुरुषोत्तमम् ॥ २४ ॥</s-l></s-lg><s-lg><s-l>ते सहस्रार्चिषं देवं प्रविशन्ति सनातनम् ।</s-l><s-l>अतीन्द्रिया निराहारा अनिष्पन्दाः सुगन्धिनः ॥ २५ ॥</s-l></s-lg><s-lg><s-l>एकान्तिनस्ते पुरुषाः श्वेतद्वीपनिवासिनः ।</s-l><s-l>गच्छध्वं तत्र मुनयस्तत्रात्मा मे प्रकाशितः ॥ २६ ॥</s-l></s-lg><s-lg><s-l>अथ श्रुत्वा वयं सर्वे वाचं तामशरीरिणीम् ।</s-l><s-l>यथाख्यातेन मार्गेण तं देशं प्रतिपेदिरे ॥ २७ ॥</s-l></s-lg><s-lg><s-l>प्राप्य श्वेतं महाद्वीपं तच्चित्तास्तद्दिदृक्षवः ।</s-l><s-l>ततो नो दृष्टिविषयस्तदा प्रतिहतोऽभवत् ॥ २८ ॥</s-l></s-lg><s-lg><s-l>न च पश्याम पुरुषं तत्तेजोहृतदर्शनाः ।</s-l><s-l>ततो नः प्रादुरभवद्विज्ञानं देवयोगजम् ॥ २९ ॥</s-l></s-lg><s-lg><s-l>न किलातप्ततपसा शक्यते द्रष्टुमञ्जसा ।</s-l><s-l>ततः पुनर्वर्षशतं तप्त्वा तात्कालिकं महत् ॥ ३० ॥</s-l></s-lg><s-lg><s-l>व्रतावसाने सुशुभान्नरान्ददृशिरे वयम् ।</s-l><s-l>श्वेतांश्चन्द्रप्रतीकाशान्सर्वलक्षणलक्षितान् ॥ ३१ ॥</s-l></s-lg><s-lg><s-l>नित्याञ्जलिकृतान्ब्रह्म जपतः प्रागुदङ्मुखान् ।</s-l><s-l>मानसो नाम स जपो जप्यते तैर्महात्मभिः ।</s-l><s-l>तेनैकाग्रमनस्त्वेन प्रीतो भवति वै हरिः ॥ ३२ ॥</s-l></s-lg><s-lg><s-l>या भवेन्मुनिशार्दूल भाः सूर्यस्य युगक्षये ।</s-l><s-l>एकैकस्य प्रभा तादृक्साभवन्मानवस्य ह ॥ ३३ ॥</s-l></s-lg><s-lg><s-l>तेजोनिवासः स द्वीप इति वै मेनिरे वयम् ।</s-l><s-l>न तत्राभ्यधिकः कश्चित्सर्वे ते समतेजसः ॥ ३४ ॥</s-l></s-lg><s-lg><s-l>अथ सूर्यसहस्रस्य प्रभां युगपदुत्थिताम् ।</s-l><s-l>सहसा दृष्टवन्तः स्म पुनरेव बृहस्पते ॥ ३५ ॥</s-l></s-lg><s-lg><s-l>सहिताश्चाभ्यधावन्त ततस्ते मानवा द्रुतम् ।</s-l><s-l>कृताञ्जलिपुटा हृष्टा नम इत्येव वादिनः ॥ ३६ ॥</s-l></s-lg><s-lg><s-l>ततोऽभिवदतां तेषामश्रौष्म विपुलं ध्वनिम् ।</s-l><s-l>बलिः किलोपह्रियते तस्य देवस्य तैर्नरैः ॥ ३७ ॥</s-l></s-lg><s-lg><s-l>वयं तु तेजसा तस्य सहसा हृतचेतसः ।</s-l><s-l>न किंचिदपि पश्यामो हृतदृष्टिबलेन्द्रियाः ॥ ३८ ॥</s-l></s-lg><s-lg><s-l>एकस्तु शब्दोऽविरतः श्रुतोऽस्माभिरुदीरितः ।</s-l><s-l>जितं ते पुण्डरीकाक्ष नमस्ते विश्वभावन ॥ ३९ ॥</s-l></s-lg><s-lg><s-l>नमस्तेऽस्तु हृषीकेश महापुरुषपूर्वज ।</s-l><s-l>इति शब्दः श्रुतोऽस्माभिः शिक्षाक्षरसमीरितः ॥ ४० ॥</s-l></s-lg><s-lg><s-l>एतस्मिन्नन्तरे वायुः सर्वगन्धवहः शुचिः ।</s-l><s-l>दिव्यान्युवाह पुष्पाणि कर्मण्याश्चौषधीस्तथा ॥ ४१ ॥</s-l></s-lg><s-lg><s-l>तैरिष्टः पञ्चकालज्ञैर्हरिरेकान्तिभिर्नरैः ।</s-l><s-l>नूनं तत्रागतो देवो यथा तैर्वागुदीरिता ।</s-l><s-l>वयं त्वेनं न पश्यामो मोहितास्तस्य मायया ॥ ४२ ॥</s-l></s-lg><s-lg><s-l>मारुते संनिवृत्ते च बलौ च प्रतिपादिते ।</s-l><s-l>चिन्ताव्याकुलितात्मानो जाताः स्मोऽङ्गिरसां वर ॥ ४३ ॥</s-l></s-lg><s-lg><s-l>मानवानां सहस्रेषु तेषु वै शुद्धयोनिषु ।</s-l><s-l>अस्मान्न कश्चिन्मनसा चक्षुषा वाप्यपूजयत् ॥ ४४ ॥</s-l></s-lg><s-lg><s-l>तेऽपि स्वस्था मुनिगणा एकभावमनुव्रताः ।</s-l><s-l>नास्मासु दधिरे भावं ब्रह्मभावमनुष्ठिताः ॥ ४५ ॥</s-l></s-lg><s-lg><s-l>ततोऽस्मान्सुपरिश्रान्तांस्तपसा चापि कर्शितान् ।</s-l><s-l>उवाच खस्थं किमपि भूतं तत्राशरीरकम् ॥ ४६ ॥</s-l></s-lg><s-lg><s-l>दृष्टा वः पुरुषाः श्वेताः सर्वेन्द्रियविवर्जिताः ।</s-l><s-l>दृष्टो भवति देवेश एभिर्दृष्टैर्द्विजोत्तमाः ॥ ४७ ॥</s-l></s-lg><s-lg><s-l>गच्छध्वं मुनयः सर्वे यथागतमितोऽचिरात् ।</s-l><s-l>न स शक्यो अभक्तेन द्रष्टुं देवः कथंचन ॥ ४८ ॥</s-l></s-lg><s-lg><s-l>कामं कालेन महता एकान्तित्वं समागतैः ।</s-l><s-l>शक्यो द्रष्टुं स भगवान्प्रभामण्डलदुर्दृशः ॥ ४९ ॥</s-l></s-lg><s-lg><s-l>महत्कार्यं तु कर्तव्यं युष्माभिर्द्विजसत्तमाः ।</s-l><s-l>इतः कृतयुगेऽतीते विपर्यासं गतेऽपि च ॥ ५० ॥</s-l></s-lg><s-lg><s-l>वैवस्वतेऽन्तरे विप्राः प्राप्ते त्रेतायुगे ततः ।</s-l><s-l>सुराणां कार्यसिद्ध्यर्थं सहाया वै भविष्यथ ॥ ५१ ॥</s-l></s-lg><s-lg><s-l>ततस्तदद्भुतं वाक्यं निशम्यैवं स्म सोमप ।</s-l><s-l>तस्य प्रसादात्प्राप्ताः स्मो देशमीप्सितमञ्जसा ॥ ५२ ॥</s-l></s-lg><s-lg><s-l>एवं सुतपसा चैव हव्यकव्यैस्तथैव च ।</s-l><s-l>देवोऽस्माभिर्न दृष्टः स कथं त्वं द्रष्टुमर्हसि ।</s-l><s-l>नारायणो महद्भूतं विश्वसृग्घव्यकव्यभुक् ॥ ५३ ॥</s-l></s-lg><s-lg><s-l> भीष्म उवाच ।</s-l><s-l>एवमेकतवाक्येन द्वितत्रितमतेन च ।</s-l><s-l>अनुनीतः सदस्यैश्च बृहस्पतिरुदारधीः ।</s-l><s-l>समानीय ततो यज्ञं दैवतं समपूजयत् ॥ ५४ ॥</s-l></s-lg><s-lg><s-l>समाप्तयज्ञो राजापि प्रजाः पालितवान्वसुः ।</s-l><s-l>ब्रह्मशापाद्दिवो भ्रष्टः प्रविवेश महीं ततः ॥ ५५ ॥</s-l></s-lg><s-lg><s-l>अन्तर्भूमिगतश्चैव सततं धर्मवत्सलः ।</s-l><s-l>नारायणपरो भूत्वा नारायणपदं जगौ ॥ ५६ ॥</s-l></s-lg><s-lg><s-l>तस्यैव च प्रसादेन पुनरेवोत्थितस्तु सः ।</s-l><s-l>महीतलाद्गतः स्थानं ब्रह्मणः समनन्तरम् ।</s-l><s-l>परां गतिमनुप्राप्त इति नैष्ठिकमञ्जसा ॥ ५७ ॥</s-l></s-lg>