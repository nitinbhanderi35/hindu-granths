<s-lg><s-l> भीष्म उवाच ।</s-l><s-l>अथ वृक्षस्य शाखायां विहंगः ससुहृज्जनः ।</s-l><s-l>दीर्घकालोषितो राजंस्तत्र चित्रतनूरुहः ॥ १ ॥</s-l></s-lg><s-lg><s-l>तस्य काल्यं गता भार्या चरितुं नाभ्यवर्तत ।</s-l><s-l>प्राप्तां च रजनीं दृष्ट्वा स पक्षी पर्यतप्यत ॥ २ ॥</s-l></s-lg><s-lg><s-l>वातवर्षं महच्चासीन्न चागच्छति मे प्रिया ।</s-l><s-l>किं नु तत्कारणं येन साद्यापि न निवर्तते ॥ ३ ॥</s-l></s-lg><s-lg><s-l>अपि स्वस्ति भवेत्तस्याः प्रियाया मम कानने ।</s-l><s-l>तया विरहितं हीदं शून्यमद्य गृहं मम ॥ ४ ॥</s-l></s-lg><s-lg><s-l>यदि सा रक्तनेत्रान्ता चित्राङ्गी मधुरस्वरा ।</s-l><s-l>अद्य नाभ्येति मे कान्ता न कार्यं जीवितेन मे ॥ ५ ॥</s-l></s-lg><s-lg><s-l>पतिधर्मरता साध्वी प्राणेभ्योऽपि गरीयसी ।</s-l><s-l>सा हि श्रान्तं क्षुधार्तं च जानीते मां तपस्विनी ॥ ६ ॥</s-l></s-lg><s-lg><s-l>अनुरक्ता हिता चैव स्निग्धा चैव पतिव्रता ।</s-l><s-l>यस्य वै तादृशी भार्या धन्यः स मनुजो भुवि ॥ ७ ॥</s-l></s-lg><s-lg><s-l>भार्या हि परमो नाथः पुरुषस्येह पठ्यते ।</s-l><s-l>असहायस्य लोकेऽस्मिँल्लोकयात्रासहायिनी ॥ ८ ॥</s-l></s-lg><s-lg><s-l>तथा रोगाभिभूतस्य नित्यं कृच्छ्रगतस्य च ।</s-l><s-l>नास्ति भार्यासमं किंचिन्नरस्यार्तस्य भेषजम् ॥ ९ ॥</s-l></s-lg><s-lg><s-l>नास्ति भार्यासमो बन्धुर्नास्ति भार्यासमा गतिः ।</s-l><s-l>नास्ति भार्यासमो लोके सहायो धर्मसाधनः ॥ १० ॥</s-l></s-lg><s-lg><s-l>एवं विलपतस्तस्य द्विजस्यार्तस्य तत्र वै ।</s-l><s-l>गृहीता शकुनघ्नेन भार्या शुश्राव भारतीम् ॥ ११ ॥</s-l></s-lg><s-lg><s-l>न सा स्त्रीत्यभिभाषा स्याद्यस्या भर्ता न तुष्यति ।</s-l><s-l>अग्निसाक्षिकमप्येतद्भर्ता हि शरणं स्त्रियः ॥ १२ ॥</s-l></s-lg><s-lg><s-l>इति संचिन्त्य दुःखार्ता भर्तारं दुःखितं तदा ।</s-l><s-l>कपोती लुब्धकेनाथ यत्ता वचनमब्रवीत् ॥ १३ ॥</s-l></s-lg><s-lg><s-l>हन्त वक्ष्यामि ते श्रेयः श्रुत्वा च कुरु तत्तथा ।</s-l><s-l>शरणागतसंत्राता भव कान्त विशेषतः ॥ १४ ॥</s-l></s-lg><s-lg><s-l>एष शाकुनिकः शेते तव वासं समाश्रितः ।</s-l><s-l>शीतार्तश्च क्षुधार्तश्च पूजामस्मै प्रयोजय ॥ १५ ॥</s-l></s-lg><s-lg><s-l>यो हि कश्चिद्द्विजं हन्याद्गां वा लोकस्य मातरम् ।</s-l><s-l>शरणागतं च यो हन्यात्तुल्यं तेषां च पातकम् ॥ १६ ॥</s-l></s-lg><s-lg><s-l>यास्माकं विहिता वृत्तिः कापोती जातिधर्मतः ।</s-l><s-l>सा न्याय्यात्मवता नित्यं त्वद्विधेनाभिवर्तितुम् ॥ १७ ॥</s-l></s-lg><s-lg><s-l>यस्तु धर्मं यथाशक्ति गृहस्थो ह्यनुवर्तते ।</s-l><s-l>स प्रेत्य लभते लोकानक्षयानिति शुश्रुम ॥ १८ ॥</s-l></s-lg><s-lg><s-l>स त्वं संतानवानद्य पुत्रवानपि च द्विज ।</s-l><s-l>तत्स्वदेहे दयां त्यक्त्वा धर्मार्थौ परिगृह्य वै ।</s-l><s-l>पूजामस्मै प्रयुङ्क्ष्व त्वं प्रीयेतास्य मनो यथा ॥ १९ ॥</s-l></s-lg><s-lg><s-l>इति सा शकुनी वाक्यं क्षारकस्था तपस्विनी ।</s-l><s-l>अतिदुःखान्विता प्रोच्य भर्तारं समुदैक्षत ॥ २० ॥</s-l></s-lg><s-lg><s-l>स पत्न्या वचनं श्रुत्वा धर्मयुक्तिसमन्वितम् ।</s-l><s-l>हर्षेण महता युक्तो बाष्पव्याकुललोचनः ॥ २१ ॥</s-l></s-lg><s-lg><s-l>तं वै शाकुनिकं दृष्ट्वा विधिदृष्टेन कर्मणा ।</s-l><s-l>पूजयामास यत्नेन स पक्षी पक्षिजीविनम् ॥ २२ ॥</s-l></s-lg><s-lg><s-l>उवाच च स्वागतं ते ब्रूहि किं करवाण्यहम् ।</s-l><s-l>संतापश्च न कर्तव्यः स्वगृहे वर्तते भवान् ॥ २३ ॥</s-l></s-lg><s-lg><s-l>तद्ब्रवीतु भवान्क्षिप्रं किं करोमि किमिच्छसि ।</s-l><s-l>प्रणयेन ब्रवीमि त्वां त्वं हि नः शरणागतः ॥ २४ ॥</s-l></s-lg><s-lg><s-l>शरणागतस्य कर्तव्यमातिथ्यमिह यत्नतः ।</s-l><s-l>पञ्चयज्ञप्रवृत्तेन गृहस्थेन विशेषतः ॥ २५ ॥</s-l></s-lg><s-lg><s-l>पञ्चयज्ञांस्तु यो मोहान्न करोति गृहाश्रमी ।</s-l><s-l>तस्य नायं न च परो लोको भवति धर्मतः ॥ २६ ॥</s-l></s-lg><s-lg><s-l>तद्ब्रूहि त्वं सुविस्रब्धो यत्त्वं वाचा वदिष्यसि ।</s-l><s-l>तत्करिष्याम्यहं सर्वं मा त्वं शोके मनः कृथाः ॥ २७ ॥</s-l></s-lg><s-lg><s-l>तस्य तद्वचनं श्रुत्वा शकुनेर्लुब्धकोऽब्रवीत् ।</s-l><s-l>बाधते खलु मा शीतं हिमत्राणं विधीयताम् ॥ २८ ॥</s-l></s-lg><s-lg><s-l>एवमुक्तस्ततः पक्षी पर्णान्यास्तीर्य भूतले ।</s-l><s-l>यथाशुष्काणि यत्नेन ज्वलनार्थं द्रुतं ययौ ॥ २९ ॥</s-l></s-lg><s-lg><s-l>स गत्वाङ्गारकर्मान्तं गृहीत्वाग्निमथागमत् ।</s-l><s-l>ततः शुष्केषु पर्णेषु पावकं सोऽभ्यदीदिपत् ॥ ३० ॥</s-l></s-lg><s-lg><s-l>सुसंदीप्तं महत्कृत्वा तमाह शरणागतम् ।</s-l><s-l>प्रतापय सुविस्रब्धं स्वगात्राण्यकुतोभयः ॥ ३१ ॥</s-l></s-lg><s-lg><s-l>स तथोक्तस्तथेत्युक्त्वा लुब्धो गात्राण्यतापयत् ।</s-l><s-l>अग्निप्रत्यागतप्राणस्ततः प्राह विहंगमम् ॥ ३२ ॥</s-l></s-lg><s-lg><s-l>दत्तमाहारमिच्छामि त्वया क्षुद्बाधते हि माम् ।</s-l><s-l>तद्वचः स प्रतिश्रुत्य वाक्यमाह विहंगमः ॥ ३३ ॥</s-l></s-lg><s-lg><s-l>न मेऽस्ति विभवो येन नाशयामि तव क्षुधाम् ।</s-l><s-l>उत्पन्नेन हि जीवामो वयं नित्यं वनौकसः ॥ ३४ ॥</s-l></s-lg><s-lg><s-l>संचयो नास्ति चास्माकं मुनीनामिव कानने ।</s-l><s-l>इत्युक्त्वा स तदा तत्र विवर्णवदनोऽभवत् ॥ ३५ ॥</s-l></s-lg><s-lg><s-l>कथं नु खलु कर्तव्यमिति चिन्तापरः सदा ।</s-l><s-l>बभूव भरतश्रेष्ठ गर्हयन्वृत्तिमात्मनः ॥ ३६ ॥</s-l></s-lg><s-lg><s-l>मुहूर्ताल्लब्धसंज्ञस्तु स पक्षी पक्षिघातकम् ।</s-l><s-l>उवाच तर्पयिष्ये त्वां मुहूर्तं प्रतिपालय ॥ ३७ ॥</s-l></s-lg><s-lg><s-l>इत्युक्त्वा शुष्कपर्णैः स संप्रज्वाल्य हुताशनम् ।</s-l><s-l>हर्षेण महता युक्तः कपोतः पुनरब्रवीत् ॥ ३८ ॥</s-l></s-lg><s-lg><s-l>देवानां च मुनीनां च पितॄणां च महात्मनाम् ।</s-l><s-l>श्रुतपूर्वो मया धर्मो महानतिथिपूजने ॥ ३९ ॥</s-l></s-lg><s-lg><s-l>कुरुष्वानुग्रहं मेऽद्य सत्यमेतद्ब्रवीमि ते ।</s-l><s-l>निश्चिता खलु मे बुद्धिरतिथिप्रतिपूजने ॥ ४० ॥</s-l></s-lg><s-lg><s-l>ततः सत्यप्रतिज्ञो वै स पक्षी प्रहसन्निव ।</s-l><s-l>तमग्निं त्रिः परिक्रम्य प्रविवेश महीपते ॥ ४१ ॥</s-l></s-lg><s-lg><s-l>अग्निमध्यं प्रविष्टं तं लुब्धो दृष्ट्वाथ पक्षिणम् ।</s-l><s-l>चिन्तयामास मनसा किमिदं नु कृतं मया ॥ ४२ ॥</s-l></s-lg><s-lg><s-l>अहो मम नृशंसस्य गर्हितस्य स्वकर्मणा ।</s-l><s-l>अधर्मः सुमहान्घोरो भविष्यति न संशयः ॥ ४३ ॥</s-l></s-lg><s-lg><s-l>एवं बहुविधं भूरि विललाप स लुब्धकः ।</s-l><s-l>गर्हयन्स्वानि कर्माणि द्विजं दृष्ट्वा तथागतम् ॥ ४४ ॥</s-l></s-lg>