<s-lg><s-l> भीष्म उवाच ।</s-l><s-l>ततस्तं लुब्धकः पश्यन्कृपयाभिपरिप्लुतः ।</s-l><s-l>कपोतमग्नौ पतितं वाक्यं पुनरुवाच ह ॥ १ ॥</s-l></s-lg><s-lg><s-l>किमीदृशं नृशंसेन मया कृतमबुद्धिना ।</s-l><s-l>भविष्यति हि मे नित्यं पातकं हृदि जीवतः ॥ २ ॥</s-l></s-lg><s-lg><s-l>स विनिन्दन्नथात्मानं पुनः पुनरुवाच ह ।</s-l><s-l>धिङ्मामस्तु सुदुर्बुद्धिं सदा निकृतिनिश्चयम् ।</s-l><s-l>शुभं कर्म परित्यज्य योऽहं शकुनिलुब्धकः ॥ ३ ॥</s-l></s-lg><s-lg><s-l>नृशंसस्य ममाद्यायं प्रत्यादेशो न संशयः ।</s-l><s-l>दत्तः स्वमांसं ददता कपोतेन महात्मना ॥ ४ ॥</s-l></s-lg><s-lg><s-l>सोऽहं त्यक्ष्ये प्रियान्प्राणान्पुत्रदारं विसृज्य च ।</s-l><s-l>उपदिष्टो हि मे धर्मः कपोतेनातिधर्मिणा ॥ ५ ॥</s-l></s-lg><s-lg><s-l>अद्य प्रभृति देहं स्वं सर्वभोगैर्विवर्जितम् ।</s-l><s-l>यथा स्वल्पं जलं ग्रीष्मे शोषयिष्याम्यहं तथा ॥ ६ ॥</s-l></s-lg><s-lg><s-l>क्षुत्पिपासातपसहः कृशो धमनिसंततः ।</s-l><s-l>उपवासैर्बहुविधैश्चरिष्ये पारलौकिकम् ॥ ७ ॥</s-l></s-lg><s-lg><s-l>अहो देहप्रदानेन दर्शितातिथिपूजना ।</s-l><s-l>तस्माद्धर्मं चरिष्यामि धर्मो हि परमा गतिः ।</s-l><s-l>दृष्टो हि धर्मो धर्मिष्ठैर्यादृशो विहगोत्तमे ॥ ८ ॥</s-l></s-lg><s-lg><s-l>एवमुक्त्वा विनिश्चित्य रौद्रकर्मा स लुब्धकः ।</s-l><s-l>महाप्रस्थानमाश्रित्य प्रययौ संशितव्रतः ॥ ९ ॥</s-l></s-lg><s-lg><s-l>ततो यष्टिं शलाकाश्च क्षारकं पञ्जरं तथा ।</s-l><s-l>तांश्च बद्धा कपोतान्स संप्रमुच्योत्ससर्ज ह ॥ १० ॥</s-l></s-lg>