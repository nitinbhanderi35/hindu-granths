<s-lg><s-l> युधिष्ठिर उवाच ।</s-l><s-l>आद्यन्तं सर्वभूतानां श्रोतुमिच्छामि कौरव ।</s-l><s-l>ध्यानं कर्म च कालं च तथैवायुर्युगे युगे ॥ १ ॥</s-l></s-lg><s-lg><s-l>लोकतत्त्वं च कार्त्स्न्येन भूतानामागतिं गतिम् ।</s-l><s-l>सर्गश्च निधनं चैव कुत एतत्प्रवर्तते ॥ २ ॥</s-l></s-lg><s-lg><s-l>यदि तेऽनुग्रहे बुद्धिरस्मास्विह सतां वर ।</s-l><s-l>एतद्भवन्तं पृच्छामि तद्भवान्प्रब्रवीतु मे ॥ ३ ॥</s-l></s-lg><s-lg><s-l>पूर्वं हि कथितं श्रुत्वा भृगुभाषितमुत्तमम् ।</s-l><s-l>भरद्वाजस्य विप्रर्षेस्ततो मे बुद्धिरुत्तमा ॥ ४ ॥</s-l></s-lg><s-lg><s-l>जाता परमधर्मिष्ठा दिव्यसंस्थानसंस्थिता ।</s-l><s-l>ततो भूयस्तु पृच्छामि तद्भवान्वक्तुमर्हति ॥ ५ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्येऽहमितिहासं पुरातनम् ।</s-l><s-l>जगौ यद्भगवान्व्यासः पुत्राय परिपृच्छते ॥ ६ ॥</s-l></s-lg><s-lg><s-l>अधीत्य वेदानखिलान्साङ्गोपनिषदस्तथा ।</s-l><s-l>अन्विच्छन्नैष्ठिकं कर्म धर्मनैपुणदर्शनात् ॥ ७ ॥</s-l></s-lg><s-lg><s-l>कृष्णद्वैपायनं व्यासं पुत्रो वैयासकिः शुकः ।</s-l><s-l>पप्रच्छ संदेहमिमं छिन्नधर्मार्थसंशयम् ॥ ८ ॥</s-l></s-lg><s-lg><s-l>भूतग्रामस्य कर्तारं कालज्ञाने च निश्चयम् ।</s-l><s-l>ब्राह्मणस्य च यत्कृत्यं तद्भवान्वक्तुमर्हति ॥ ९ ॥</s-l></s-lg><s-lg><s-l>तस्मै प्रोवाच तत्सर्वं पिता पुत्राय पृच्छते ।</s-l><s-l>अतीतानागते विद्वान्सर्वज्ञः सर्वधर्मवित् ॥ १० ॥</s-l></s-lg><s-lg><s-l>अनाद्यन्तमजं दिव्यमजरं ध्रुवमव्ययम् ।</s-l><s-l>अप्रतर्क्यमविज्ञेयं ब्रह्माग्रे समवर्तत ॥ ११ ॥</s-l></s-lg><s-lg><s-l>काष्ठा निमेषा दश पञ्च चैव त्रिंशत्तु काष्ठा गणयेत्कलां ताम् ।</s-l><s-l>त्रिंशत्कलाश्चापि भवेन्मुहूर्तो भागः कलाया दशमश्च यः स्यात् ॥ १२ ॥</s-l></s-lg><s-lg><s-l>त्रिंशन्मुहूर्तश्च भवेदहश्च रात्रिश्च संख्या मुनिभिः प्रणीता ।</s-l><s-l>मासः स्मृतो रात्र्यहनी च त्रिंशत्संवत्सरो द्वादशमास उक्तः ।</s-l><s-l>संवत्सरं द्वे अयने वदन्ति संख्याविदो दक्षिणमुत्तरं च ॥ १३ ॥</s-l></s-lg><s-lg><s-l>अहोरात्रे विभजते सूर्यो मानुषलौकिके ।</s-l><s-l>रात्रिः स्वप्नाय भूतानां चेष्टायै कर्मणामहः ॥ १४ ॥</s-l></s-lg><s-lg><s-l>पित्र्ये रात्र्यहनी मासः प्रविभागस्तयोः पुनः ।</s-l><s-l>कृष्णोऽहः कर्मचेष्टायां शुक्लः स्वप्नाय शर्वरी ॥ १५ ॥</s-l></s-lg><s-lg><s-l>दैवे रात्र्यहनी वर्षं प्रविभागस्तयोः पुनः ।</s-l><s-l>अहस्तत्रोदगयनं रात्रिः स्याद्दक्षिणायनम् ॥ १६ ॥</s-l></s-lg><s-lg><s-l>ये ते रात्र्यहनी पूर्वे कीर्तिते दैवलौकिके ।</s-l><s-l>तयोः संख्याय वर्षाग्रं ब्राह्मे वक्ष्याम्यहःक्षपे ॥ १७ ॥</s-l></s-lg><s-lg><s-l>तेषां संवत्सराग्राणि प्रवक्ष्याम्यनुपूर्वशः ।</s-l><s-l>कृते त्रेतायुगे चैव द्वापरे च कलौ तथा ॥ १८ ॥</s-l></s-lg><s-lg><s-l>चत्वार्याहुः सहस्राणि वर्षाणां तत्कृतं युगम् ।</s-l><s-l>तस्य तावच्छती संध्या संध्यांशश्च तथाविधः ॥ १९ ॥</s-l></s-lg><s-lg><s-l>इतरेषु ससंध्येषु ससंध्यांशेषु च त्रिषु ।</s-l><s-l>एकापायेन संयान्ति सहस्राणि शतानि च ॥ २० ॥</s-l></s-lg><s-lg><s-l>एतानि शाश्वताँल्लोकान्धारयन्ति सनातनान् ।</s-l><s-l>एतद्ब्रह्मविदां तात विदितं ब्रह्म शाश्वतम् ॥ २१ ॥</s-l></s-lg><s-lg><s-l>चतुष्पात्सकलो धर्मः सत्यं चैव कृते युगे ।</s-l><s-l>नाधर्मेणागमः कश्चित्परस्तस्य प्रवर्तते ॥ २२ ॥</s-l></s-lg><s-lg><s-l>इतरेष्वागमाद्धर्मः पादशस्त्ववरोप्यते ।</s-l><s-l>चौरिकानृतमायाभिरधर्मश्चोपचीयते ॥ २३ ॥</s-l></s-lg><s-lg><s-l>अरोगाः सर्वसिद्धार्थाश्चतुर्वर्षशतायुषः ।</s-l><s-l>कृते त्रेतादिष्वेतेषां पादशो ह्रसते वयः ॥ २४ ॥</s-l></s-lg><s-lg><s-l>वेदवादाश्चानुयुगं ह्रसन्तीति च नः श्रुतम् ।</s-l><s-l>आयूंषि चाशिषश्चैव वेदस्यैव च यत्फलम् ॥ २५ ॥</s-l></s-lg><s-lg><s-l>अन्ये कृतयुगे धर्मास्त्रेतायां द्वापरेऽपरे ।</s-l><s-l>अन्ये कलियुगे धर्मा यथाशक्तिकृता इव ॥ २६ ॥</s-l></s-lg><s-lg><s-l>तपः परं कृतयुगे त्रेतायां ज्ञानमुत्तमम् ।</s-l><s-l>द्वापरे यज्ञमेवाहुर्दानमेव कलौ युगे ॥ २७ ॥</s-l></s-lg><s-lg><s-l>एतां द्वादशसाहस्रीं युगाख्यां कवयो विदुः ।</s-l><s-l>सहस्रं परिवृत्तं तद्ब्राह्मं दिवसमुच्यते ॥ २८ ॥</s-l></s-lg><s-lg><s-l>रात्रिस्तावत्तिथी ब्राह्मी तदादौ विश्वमीश्वरः ।</s-l><s-l>प्रलयेऽध्यात्ममाविश्य सुप्त्वा सोऽन्ते विबुध्यते ॥ २९ ॥</s-l></s-lg><s-lg><s-l>सहस्रयुगपर्यन्तमहर्यद्ब्रह्मणो विदुः ।</s-l><s-l>रात्रिं युगसहस्रान्तां तेऽहोरात्रविदो जनाः ॥ ३० ॥</s-l></s-lg><s-lg><s-l>प्रतिबुद्धो विकुरुते ब्रह्माक्षय्यं क्षपाक्षये ।</s-l><s-l>सृजते च महद्भूतं तस्माद्व्यक्तात्मकं मनः ॥ ३१ ॥</s-l></s-lg><s-lg><s-l>ब्रह्म तेजोमयं शुक्रं यस्य सर्वमिदं जगत् ।</s-l><s-l>एकस्य भूतं भूतस्य द्वयं स्थावरजङ्गमम् ॥ ३२ ॥</s-l></s-lg><s-lg><s-l>अहर्मुखे विबुद्धः सन्सृजते विद्यया जगत् ।</s-l><s-l>अग्र एव महाभूतमाशु व्यक्तात्मकं मनः ॥ ३३ ॥</s-l></s-lg><s-lg><s-l>अभिभूयेह चार्चिष्मद्व्यसृजत्सप्त मानसान् ।</s-l><s-l>दूरगं बहुधागामि प्रार्थनासंशयात्मकम् ॥ ३४ ॥</s-l></s-lg><s-lg><s-l>मनः सृष्टिं विकुरुते चोद्यमानं सिसृक्षया ।</s-l><s-l>आकाशं जायते तस्मात्तस्य शब्दो गुणो मतः ॥ ३५ ॥</s-l></s-lg><s-lg><s-l>आकाशात्तु विकुर्वाणात्सर्वगन्धवहः शुचिः ।</s-l><s-l>बलवाञ्जायते वायुस्तस्य स्पर्शो गुणो मतः ॥ ३६ ॥</s-l></s-lg><s-lg><s-l>वायोरपि विकुर्वाणाज्ज्योतिर्भूतं तमोनुदम् ।</s-l><s-l>रोचिष्णु जायते तत्र तद्रूपगुणमुच्यते ॥ ३७ ॥</s-l></s-lg><s-lg><s-l>ज्योतिषोऽपि विकुर्वाणाद्भवन्त्यापो रसात्मिकाः ।</s-l><s-l>अद्भ्यो गन्धगुणा भूमिः पूर्वैषा सृष्टिरुच्यते ॥ ३८ ॥</s-l></s-lg><s-lg><s-l>गुणाः पूर्वस्य पूर्वस्य प्राप्नुवन्त्युत्तरोत्तरम् ।</s-l><s-l>तेषां यावत्तिथं यद्यत्तत्तत्तावद्गुणं स्मृतम् ॥ ३९ ॥</s-l></s-lg><s-lg><s-l>उपलभ्याप्सु चेद्गन्धं केचिद्ब्रूयुरनैपुणात् ।</s-l><s-l>पृथिव्यामेव तं विद्यादापो वायुं च संश्रितम् ॥ ४० ॥</s-l></s-lg><s-lg><s-l>एते तु सप्त पुरुषा नानाविर्याः पृथक्पृथक् ।</s-l><s-l>नाशक्नुवन्प्रजाः स्रष्टुमसमागम्य सर्वतः ॥ ४१ ॥</s-l></s-lg><s-lg><s-l>ते समेत्य महात्मानमन्योन्यमभिसंश्रिताः ।</s-l><s-l>शरीराश्रयणं प्राप्तास्ततः पुरुष उच्यते ॥ ४२ ॥</s-l></s-lg><s-lg><s-l>श्रयणाच्छरीरं भवति मूर्तिमत्षोडशात्मकम् ।</s-l><s-l>तदाविशन्ति भूतानि महान्ति सह कर्मणा ॥ ४३ ॥</s-l></s-lg><s-lg><s-l>सर्वभूतानि चादाय तपसश्चरणाय च ।</s-l><s-l>आदिकर्ता महाभूतं तमेवाहुः प्रजापतिम् ॥ ४४ ॥</s-l></s-lg><s-lg><s-l>स वै सृजति भूतानि स एव पुरुषः परः ।</s-l><s-l>अजो जनयते ब्रह्मा देवर्षिपितृमानवान् ॥ ४५ ॥</s-l></s-lg><s-lg><s-l>लोकान्नदीः समुद्रांश्च दिशः शैलान्वनस्पतीन् ।</s-l><s-l>नरकिंनररक्षांसि वयःपशुमृगोरगान् ।</s-l><s-l>अव्ययं च व्ययं चैव द्वयं स्थावरजङ्गमम् ॥ ४६ ॥</s-l></s-lg><s-lg><s-l>तेषां ये यानि कर्माणि प्राक्सृष्ट्यां प्रतिपेदिरे ।</s-l><s-l>तान्येव प्रतिपद्यन्ते सृज्यमानाः पुनः पुनः ॥ ४७ ॥</s-l></s-lg><s-lg><s-l>हिंस्राहिंस्रे मृदुक्रूरे धर्माधर्मे ऋतानृते ।</s-l><s-l>अतो यन्मन्यते धाता तस्मात्तत्तस्य रोचते ॥ ४८ ॥</s-l></s-lg><s-lg><s-l>महाभूतेषु नानात्वमिन्द्रियार्थेषु मूर्तिषु ।</s-l><s-l>विनियोगं च भूतानां धातैव विदधात्युत ॥ ४९ ॥</s-l></s-lg><s-lg><s-l>केचित्पुरुषकारं तु प्राहुः कर्मविदो जनाः ।</s-l><s-l>दैवमित्यपरे विप्राः स्वभावं भूतचिन्तकाः ॥ ५० ॥</s-l></s-lg><s-lg><s-l>पौरुषं कर्म दैवं च फलवृत्तिस्वभावतः ।</s-l><s-l>त्रय एतेऽपृथग्भूता नविवेकं तु केचन ॥ ५१ ॥</s-l></s-lg><s-lg><s-l>एवमेतच्च नैवं च यद्भूतं सृजते जगत् ।</s-l><s-l>कर्मस्था विषमं ब्रूयुः सत्त्वस्थाः समदर्शिनः ॥ ५२ ॥</s-l></s-lg><s-lg><s-l>तपो निःश्रेयसं जन्तोस्तस्य मूलं दमः शमः ।</s-l><s-l>तेन सर्वानवाप्नोति यान्कामान्मनसेच्छति ॥ ५३ ॥</s-l></s-lg><s-lg><s-l>तपसा तदवाप्नोति यद्भूतं सृजते जगत् ।</s-l><s-l>स तद्भूतश्च सर्वेषां भूतानां भवति प्रभुः ॥ ५४ ॥</s-l></s-lg><s-lg><s-l>ऋषयस्तपसा वेदानध्यैषन्त दिवानिशम् ।</s-l><s-l>अनादिनिधना नित्या वागुत्सृष्टा स्वयंभुवा ॥ ५५ ॥</s-l></s-lg><s-lg><s-l>ऋषीणां नामधेयानि याश्च वेदेषु सृष्टयः ।</s-l><s-l>शर्वर्यन्तेषु जातानां तान्येवैभ्यो ददाति सः ॥ ५६ ॥</s-l></s-lg><s-lg><s-l>नामभेदस्तपःकर्मयज्ञाख्या लोकसिद्धयः ।</s-l><s-l>आत्मसिद्धिस्तु वेदेषु प्रोच्यते दशभिः क्रमैः ॥ ५७ ॥</s-l></s-lg><s-lg><s-l>यदुक्तं वेदवादेषु गहनं वेददृष्टिभिः ।</s-l><s-l>तदन्तेषु यथायुक्तं क्रमयोगेन लक्ष्यते ॥ ५८ ॥</s-l></s-lg><s-lg><s-l>कर्मजोऽयं पृथग्भावो द्वंद्वयुक्तो वियोगिनः ।</s-l><s-l>आत्मसिद्धिस्तु विज्ञाता जहाति प्रायशो बलम् ॥ ५९ ॥</s-l></s-lg><s-lg><s-l>द्वे ब्रह्मणी वेदितव्ये शब्दब्रह्म परं च यत् ।</s-l><s-l>शब्दब्रह्मणि निष्णातः परं ब्रह्माधिगच्छति ॥ ६० ॥</s-l></s-lg><s-lg><s-l>आरम्भयज्ञाः क्षत्रस्य हविर्यज्ञा विशस्तथा ।</s-l><s-l>परिचारयज्ञाः शूद्रास्तु तपोयज्ञा द्विजातयः ॥ ६१ ॥</s-l></s-lg><s-lg><s-l>त्रेतायुगे विधिस्त्वेषां यज्ञानां न कृते युगे ।</s-l><s-l>द्वापरे विप्लवं यान्ति यज्ञाः कलियुगे तथा ॥ ६२ ॥</s-l></s-lg><s-lg><s-l>अपृथग्धर्मिणो मर्त्या ऋक्सामानि यजूंषि च ।</s-l><s-l>काम्यां पुष्टिं पृथग्दृष्ट्वा तपोभिस्तप एव च ॥ ६३ ॥</s-l></s-lg><s-lg><s-l>त्रेतायां तु समस्तास्ते प्रादुरासन्महाबलाः ।</s-l><s-l>संयन्तारः स्थावराणां जङ्गमानां च सर्वशः ॥ ६४ ॥</s-l></s-lg><s-lg><s-l>त्रेतायां संहता ह्येते यज्ञा वर्णास्तथैव च ।</s-l><s-l>संरोधादायुषस्त्वेते व्यस्यन्ते द्वापरे युगे ॥ ६५ ॥</s-l></s-lg><s-lg><s-l>दृश्यन्ते नापि दृश्यन्ते वेदाः कलियुगेऽखिलाः ।</s-l><s-l>उत्सीदन्ते सयज्ञाश्च केवला धर्मसेतवः ॥ ६६ ॥</s-l></s-lg><s-lg><s-l>कृते युगे यस्तु धर्मो ब्राह्मणेषु प्रदृश्यते ।</s-l><s-l>आत्मवत्सु तपोवत्सु श्रुतवत्सु प्रतिष्ठितः ॥ ६७ ॥</s-l></s-lg><s-lg><s-l>अधर्मव्रतसंयोगं यथाधर्मं युगे युगे ।</s-l><s-l>विक्रियन्ते स्वधर्मस्था वेदवादा यथायुगम् ॥ ६८ ॥</s-l></s-lg><s-lg><s-l>यथा विश्वानि भूतानि वृष्ट्या भूयांसि प्रावृषि ।</s-l><s-l>सृज्यन्ते जङ्गमस्थानि तथा धर्मा युगे युगे ॥ ६९ ॥</s-l></s-lg><s-lg><s-l>यथर्तुष्वृतुलिङ्गानि नानारूपाणि पर्यये ।</s-l><s-l>दृश्यन्ते तानि तान्येव तथा ब्रह्माहरात्रिषु ॥ ७० ॥</s-l></s-lg><s-lg><s-l>विहितं कालनानात्वमनादिनिधनं तथा ।</s-l><s-l>कीर्तितं यत्पुरस्तात्ते तत्सूते चात्ति च प्रजाः ॥ ७१ ॥</s-l></s-lg><s-lg><s-l>दधाति प्रभवे स्थानं भूतानां संयमो यमः ।</s-l><s-l>स्वभावेनैव वर्तन्ते द्वंद्वयुक्तानि भूरिशः ॥ ७२ ॥</s-l></s-lg><s-lg><s-l>सर्गः कालः क्रिया वेदाः कर्ता कार्यं क्रिया फलम् ।</s-l><s-l>प्रोक्तं ते पुत्र सर्वं वै यन्मां त्वं परिपृच्छसि ॥ ७३ ॥</s-l></s-lg><s-lg><s-l>प्रत्याहारं तु वक्ष्यामि शर्वर्यादौ गतेऽहनि ।</s-l><s-l>यथेदं कुरुतेऽध्यात्मं सुसूक्ष्मं विश्वमीश्वरः ॥ ७४ ॥</s-l></s-lg><s-lg><s-l>दिवि सूर्यास्तथा सप्त दहन्ति शिखिनोऽर्चिषा ।</s-l><s-l>सर्वमेतत्तदार्चिर्भिः पूर्णं जाज्वल्यते जगत् ॥ ७५ ॥</s-l></s-lg>