<s-lg><s-l> व्यास उवाच ।</s-l><s-l>द्वंद्वानि मोक्षजिज्ञासुरर्थधर्मावनुष्ठितः ।</s-l><s-l>वक्त्रा गुणवता शिष्यः श्राव्यः पूर्वमिदं महत् ॥ १ ॥</s-l></s-lg><s-lg><s-l>आकाशं मारुतो ज्योतिरापः पृथ्वी च पञ्चमी ।</s-l><s-l>भावाभावौ च कालश्च सर्वभूतेषु पञ्चसु ॥ २ ॥</s-l></s-lg><s-lg><s-l>अन्तरात्मकमाकाशं तन्मयं श्रोत्रमिन्द्रियम् ।</s-l><s-l>तस्य शब्दं गुणं विद्यान्मूर्तिशास्त्रविधानवित् ॥ ३ ॥</s-l></s-lg><s-lg><s-l>चरणं मारुतात्मेति प्राणापानौ च तन्मयौ ।</s-l><s-l>स्पर्शनं चेन्द्रियं विद्यात्तथा स्पर्शं च तन्मयम् ॥ ४ ॥</s-l></s-lg><s-lg><s-l>ततः पाकः प्रकाशश्च ज्योतिश्चक्षुश्च तन्मयम् ।</s-l><s-l>तस्य रूपं गुणं विद्यात्तमोऽन्ववसितात्मकम् ॥ ५ ॥</s-l></s-lg><s-lg><s-l>प्रक्लेदः क्षुद्रता स्नेह इत्यापो ह्युपदिश्यते ।</s-l><s-l>रसनं चेन्द्रियं जिह्वा रसश्चापां गुणो मतः ॥ ६ ॥</s-l></s-lg><s-lg><s-l>संघातः पार्थिवो धातुरस्थिदन्तनखानि च ।</s-l><s-l>श्मश्रु लोम च केशाश्च सिराः स्नायु च चर्म च ॥ ७ ॥</s-l></s-lg><s-lg><s-l>इन्द्रियं घ्राणसंज्ञानं नासिकेत्यभिधीयते ।</s-l><s-l>गन्धश्चैवेन्द्रियार्थोऽयं विज्ञेयः पृथिवीमयः ॥ ८ ॥</s-l></s-lg><s-lg><s-l>उत्तरेषु गुणाः सन्ति सर्वे सर्वेषु चोत्तराः ।</s-l><s-l>पञ्चानां भूतसंघानां संततिं मुनयो विदुः ॥ ९ ॥</s-l></s-lg><s-lg><s-l>मनो नवममेषां तु बुद्धिस्तु दशमी स्मृता ।</s-l><s-l>एकादशोऽन्तरात्मा च सर्वतः पर उच्यते ॥ १० ॥</s-l></s-lg><s-lg><s-l>व्यवसायात्मिका बुद्धिर्मनो व्याकरणात्मकम् ।</s-l><s-l>कर्मानुमानाद्विज्ञेयः स जीवः क्षेत्रसंज्ञकः ॥ ११ ॥</s-l></s-lg><s-lg><s-l>एभिः कालाष्टमैर्भावैर्यः सर्वैः सर्वमन्वितम् ।</s-l><s-l>पश्यत्यकलुषं प्राज्ञः स मोहं नानुवर्तते ॥ १२ ॥</s-l></s-lg>