<s-lg><s-l> उतथ्य उवाच ।</s-l><s-l>कालवर्षी च पर्जन्यो धर्मचारी च पार्थिवः ।</s-l><s-l>संपद्यदैषा भवति सा बिभर्ति सुखं प्रजाः ॥ १ ॥</s-l></s-lg><s-lg><s-l>यो न जानाति निर्हन्तुं वस्त्राणां रजको मलम् ।</s-l><s-l>रक्तानि वा शोधयितुं यथा नास्ति तथैव सः ॥ २ ॥</s-l></s-lg><s-lg><s-l>एवमेव द्विजेन्द्राणां क्षत्रियाणां विशामपि ।</s-l><s-l>शूद्राश्चतुर्णां वर्णानां नानाकर्मस्ववस्थिताः ॥ ३ ॥</s-l></s-lg><s-lg><s-l>कर्म शूद्रे कृषिर्वैश्ये दण्डनीतिश्च राजनि ।</s-l><s-l>ब्रह्मचर्यं तपो मन्त्राः सत्यं चापि द्विजातिषु ॥ ४ ॥</s-l></s-lg><s-lg><s-l>तेषां यः क्षत्रियो वेद वस्त्राणामिव शोधनम् ।</s-l><s-l>शीलदोषान्विनिर्हन्तुं स पिता स प्रजापतिः ॥ ५ ॥</s-l></s-lg><s-lg><s-l>कृतं त्रेता द्वापरश्च कलिश्च भरतर्षभ ।</s-l><s-l>राजवृत्तानि सर्वाणि राजैव युगमुच्यते ॥ ६ ॥</s-l></s-lg><s-lg><s-l>चातुर्वर्ण्यं तथा वेदाश्चातुराश्रम्यमेव च ।</s-l><s-l>सर्वं प्रमुह्यते ह्येतद्यदा राजा प्रमाद्यति ॥ ७ ॥</s-l></s-lg><s-lg><s-l>राजैव कर्ता भूतानां राजैव च विनाशकः ।</s-l><s-l>धर्मात्मा यः स कर्ता स्यादधर्मात्मा विनाशकः ॥ ८ ॥</s-l></s-lg><s-lg><s-l>राज्ञो भार्याश्च पुत्राश्च बान्धवाः सुहृदस्तथा ।</s-l><s-l>समेत्य सर्वे शोचन्ति यदा राजा प्रमाद्यति ॥ ९ ॥</s-l></s-lg><s-lg><s-l>हस्तिनोऽश्वाश्च गावश्चाप्युष्ट्राश्वतरगर्दभाः ।</s-l><s-l>अधर्मवृत्ते नृपतौ सर्वे सीदन्ति पार्थिव ॥ १० ॥</s-l></s-lg><s-lg><s-l>दुर्बलार्थं बलं सृष्टं धात्रा मान्धातरुच्यते ।</s-l><s-l>अबलं तन्महद्भूतं यस्मिन्सर्वं प्रतिष्ठितम् ॥ ११ ॥</s-l></s-lg><s-lg><s-l>यच्च भूतं स भजते भूता ये च तदन्वयाः ।</s-l><s-l>अधर्मस्थे हि नृपतौ सर्वे सीदन्ति पार्थिव ॥ १२ ॥</s-l></s-lg><s-lg><s-l>दुर्बलस्य हि यच्चक्षुर्मुनेराशीविषस्य च ।</s-l><s-l>अविषह्यतमं मन्ये मा स्म दुर्बलमासदः ॥ १३ ॥</s-l></s-lg><s-lg><s-l>दुर्बलांस्तात बुध्येथा नित्यमेवाविमानितान् ।</s-l><s-l>मा त्वां दुर्बलचक्षूंषि प्रदहेयुः सबान्धवम् ॥ १४ ॥</s-l></s-lg><s-lg><s-l>न हि दुर्बलदग्धस्य कुले किंचित्प्ररोहति ।</s-l><s-l>आमूलं निर्दहत्येव मा स्म दुर्बलमासदः ॥ १५ ॥</s-l></s-lg><s-lg><s-l>अबलं वै बलाच्छ्रेयो यच्चातिबलवद्बलम् ।</s-l><s-l>बलस्याबलदग्धस्य न किंचिदवशिष्यते ॥ १६ ॥</s-l></s-lg><s-lg><s-l>विमानितो हतोत्क्रुष्टस्त्रातारं चेन्न विन्दति ।</s-l><s-l>अमानुषकृतस्तत्र दण्डो हन्ति नराधिपम् ॥ १७ ॥</s-l></s-lg><s-lg><s-l>मा स्म तात बले स्थेया बाधिष्ठा मापि दुर्बलम् ।</s-l><s-l>मा त्वा दुर्बलचक्षूंषि धक्ष्यन्त्यग्निरिवाश्रयम् ॥ १८ ॥</s-l></s-lg><s-lg><s-l>यानि मिथ्याभिशस्तानां पतन्त्यश्रूणि रोदताम् ।</s-l><s-l>तानि पुत्रान्पशून्घ्नन्ति तेषां मिथ्याभिशासताम् ॥ १९ ॥</s-l></s-lg><s-lg><s-l>यदि नात्मनि पुत्रेषु न चेत्पौत्रेषु नप्तृषु ।</s-l><s-l>न हि पापं कृतं कर्म सद्यः फलति गौरिव ॥ २० ॥</s-l></s-lg><s-lg><s-l>यत्राबलो वध्यमानस्त्रातारं नाधिगच्छति ।</s-l><s-l>महान्दैवकृतस्तत्र दण्डः पतति दारुणः ॥ २१ ॥</s-l></s-lg><s-lg><s-l>युक्ता यदा जानपदा भिक्षन्ते ब्राह्मणा इव ।</s-l><s-l>अभीक्ष्णं भिक्षुदोषेण राजानं घ्नन्ति तादृशाः ॥ २२ ॥</s-l></s-lg><s-lg><s-l>राज्ञो यदा जनपदे बहवो राजपूरुषाः ।</s-l><s-l>अनयेनोपवर्तन्ते तद्राज्ञः किल्बिषं महत् ॥ २३ ॥</s-l></s-lg><s-lg><s-l>यदा युक्ता नयन्त्यर्थान्कामादर्थवशेन वा ।</s-l><s-l>कृपणं याचमानानां तद्राज्ञो वैशसं महत् ॥ २४ ॥</s-l></s-lg><s-lg><s-l>महावृक्षो जायते वर्धते च तं चैव भूतानि समाश्रयन्ति ।</s-l><s-l>यदा वृक्षश्छिद्यते दह्यते वा तदाश्रया अनिकेता भवन्ति ॥ २५ ॥</s-l></s-lg><s-lg><s-l>यदा राष्ट्रे धर्ममग्र्यं चरन्ति संस्कारं वा राजगुणं ब्रुवाणाः ।</s-l><s-l>तैरेवाधर्मश्चरितो धर्ममोहात्तूर्णं जह्यात्सुकृतं दुष्कृतं च ॥ २६ ॥</s-l></s-lg><s-lg><s-l>यत्र पापा ज्ञायमानाश्चरन्ति सतां कलिर्विन्दति तत्र राज्ञः ।</s-l><s-l>यदा राजा शास्ति नरान्नशिष्यान्न तद्राज्यं वर्धते भूमिपाल ॥ २७ ॥</s-l></s-lg><s-lg><s-l>यश्चामात्यं मानयित्वा यथार्हं मन्त्रे च युद्धे च नृपो नियुञ्ज्यात् ।</s-l><s-l>प्रवर्धते तस्य राष्ट्रं नृपस्य भुङ्क्ते महीं चाप्यखिलां चिराय ॥ २८ ॥</s-l></s-lg><s-lg><s-l>अत्रापि सुकृतं कर्म वाचं चैव सुभाषिताम् ।</s-l><s-l>समीक्ष्य पूजयन्राजा धर्मं प्राप्नोत्यनुत्तमम् ॥ २९ ॥</s-l></s-lg><s-lg><s-l>संविभज्य यदा भुङ्क्ते न चान्यानवमन्यते ।</s-l><s-l>निहन्ति बलिनं दृप्तं स राज्ञो धर्म उच्यते ॥ ३० ॥</s-l></s-lg><s-lg><s-l>त्रायते हि यदा सर्वं वाचा कायेन कर्मणा ।</s-l><s-l>पुत्रस्यापि न मृष्येच्च स राज्ञो धर्म उच्यते ॥ ३१ ॥</s-l></s-lg><s-lg><s-l>यदा शारणिकान्राजा पुत्रवत्परिरक्षति ।</s-l><s-l>भिनत्ति न च मर्यादां स राज्ञो धर्म उच्यते ॥ ३२ ॥</s-l></s-lg><s-lg><s-l>यदाप्तदक्षिणैर्यज्ञैर्यजते श्रद्धयान्वितः ।</s-l><s-l>कामद्वेषावनादृत्य स राज्ञो धर्म उच्यते ॥ ३३ ॥</s-l></s-lg><s-lg><s-l>कृपणानाथवृद्धानां यदाश्रु व्यपमार्ष्टि वै ।</s-l><s-l>हर्षं संजनयन्नॄणां स राज्ञो धर्म उच्यते ॥ ३४ ॥</s-l></s-lg><s-lg><s-l>विवर्धयति मित्राणि तथारींश्चापकर्षति ।</s-l><s-l>संपूजयति साधूंश्च स राज्ञो धर्म उच्यते ॥ ३५ ॥</s-l></s-lg><s-lg><s-l>सत्यं पालयति प्राप्त्या नित्यं भूमिं प्रयच्छति ।</s-l><s-l>पूजयत्यतिथीन्भृत्यान्स राज्ञो धर्म उच्यते ॥ ३६ ॥</s-l></s-lg><s-lg><s-l>निग्रहानुग्रहौ चोभौ यत्र स्यातां प्रतिष्ठितौ ।</s-l><s-l>अस्मिँल्लोके परे चैव राजा तत्प्राप्नुते फलम् ॥ ३७ ॥</s-l></s-lg><s-lg><s-l>यमो राजा धार्मिकाणां मान्धातः परमेश्वरः ।</s-l><s-l>संयच्छन्भवति प्राणान्नसंयच्छंस्तु पापकः ॥ ३८ ॥</s-l></s-lg><s-lg><s-l>ऋत्विक्पुरोहिताचार्यान्सत्कृत्यानवमन्य च ।</s-l><s-l>यदा सम्यक्प्रगृह्णाति स राज्ञो धर्म उच्यते ॥ ३९ ॥</s-l></s-lg><s-lg><s-l>यमो यच्छति भूतानि सर्वाण्येवाविशेषतः ।</s-l><s-l>तस्य राज्ञानुकर्तव्यं यन्तव्या विधिवत्प्रजाः ॥ ४० ॥</s-l></s-lg><s-lg><s-l>सहस्राक्षेण राजा हि सर्व एवोपमीयते ।</s-l><s-l>स पश्यति हि यं धर्मं स धर्मः पुरुषर्षभ ॥ ४१ ॥</s-l></s-lg><s-lg><s-l>अप्रमादेन शिक्षेथाः क्षमां बुद्धिं धृतिं मतिम् ।</s-l><s-l>भूतानां सत्त्वजिज्ञासां साध्वसाधु च सर्वदा ॥ ४२ ॥</s-l></s-lg><s-lg><s-l>संग्रहः सर्वभूतानां दानं च मधुरा च वाक् ।</s-l><s-l>पौरजानपदाश्चैव गोप्तव्याः स्वा यथा प्रजाः ॥ ४३ ॥</s-l></s-lg><s-lg><s-l>न जात्वदक्षो नृपतिः प्रजाः शक्नोति रक्षितुम् ।</s-l><s-l>भारो हि सुमहांस्तात राज्यं नाम सुदुष्करम् ॥ ४४ ॥</s-l></s-lg><s-lg><s-l>तद्दण्डविन्नृपः प्राज्ञः शूरः शक्नोति रक्षितुम् ।</s-l><s-l>न हि शक्यमदण्डेन क्लीबेनाबुद्धिनापि वा ॥ ४५ ॥</s-l></s-lg><s-lg><s-l>अभिरूपैः कुले जातैर्दक्षैर्भक्तैर्बहुश्रुतैः ।</s-l><s-l>सर्वा बुद्धीः परीक्षेथास्तापसाश्रमिणामपि ॥ ४६ ॥</s-l></s-lg><s-lg><s-l>ततस्त्वं सर्वभूतानां धर्मं वेत्स्यसि वै परम् ।</s-l><s-l>स्वदेशे परदेशे वा न ते धर्मो विनश्यति ॥ ४७ ॥</s-l></s-lg><s-lg><s-l>धर्मश्चार्थश्च कामश्च धर्म एवोत्तरो भवेत् ।</s-l><s-l>अस्मिँल्लोके परे चैव धर्मवित्सुखमेधते ॥ ४८ ॥</s-l></s-lg><s-lg><s-l>त्यजन्ति दारान्प्राणांश्च मनुष्याः प्रतिपूजिताः ।</s-l><s-l>संग्रहश्चैव भूतानां दानं च मधुरा च वाक् ॥ ४९ ॥</s-l></s-lg><s-lg><s-l>अप्रमादश्च शौचं च तात भूतिकरं महत् ।</s-l><s-l>एतेभ्यश्चैव मान्धातः सततं मा प्रमादिथाः ॥ ५० ॥</s-l></s-lg><s-lg><s-l>अप्रमत्तो भवेद्राजा छिद्रदर्शी परात्मनोः ।</s-l><s-l>नास्य छिद्रं परः पश्येच्छिद्रेषु परमन्वियात् ॥ ५१ ॥</s-l></s-lg><s-lg><s-l>एतद्वृत्तं वासवस्य यमस्य वरुणस्य च ।</s-l><s-l>राजर्षीणां च सर्वेषां तत्त्वमप्यनुपालय ॥ ५२ ॥</s-l></s-lg><s-lg><s-l>तत्कुरुष्व महाराज वृत्तं राजर्षिसेवितम् ।</s-l><s-l>आतिष्ठ दिव्यं पन्थानमह्नाय भरतर्षभ ॥ ५३ ॥</s-l></s-lg><s-lg><s-l>धर्मवृत्तं हि राजानं प्रेत्य चेह च भारत ।</s-l><s-l>देवर्षिपितृगन्धर्वाः कीर्तयन्त्यमितौजसः ॥ ५४ ॥</s-l></s-lg><s-lg><s-l> भीष्म उवाच ।</s-l><s-l>स एवमुक्तो मान्धाता तेनोतथ्येन भारत ।</s-l><s-l>कृतवानविशङ्कस्तदेकः प्राप च मेदिनीम् ॥ ५५ ॥</s-l></s-lg><s-lg><s-l>भवानपि तथा सम्यङ्मान्धातेव महीपतिः ।</s-l><s-l>धर्मं कृत्वा महीं रक्षन्स्वर्गे स्थानमवाप्स्यसि ॥ ५६ ॥</s-l></s-lg>