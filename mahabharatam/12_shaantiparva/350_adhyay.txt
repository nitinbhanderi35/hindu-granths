<s-lg><s-l> ब्राह्मण उवाच ।</s-l><s-l>विवस्वतो गच्छति पर्ययेण वोढुं भवांस्तं रथमेकचक्रम् ।</s-l><s-l>आश्चर्यभूतं यदि तत्र किंचिद्दृष्टं त्वया शंसितुमर्हसि त्वम् ॥ १ ॥</s-l></s-lg><s-lg><s-l> नाग उवाच ।</s-l><s-l>यस्य रश्मिसहस्रेषु शाखास्विव विहंगमाः ।</s-l><s-l>वसन्त्याश्रित्य मुनयः संसिद्धा दैवतैः सह ॥ २ ॥</s-l></s-lg><s-lg><s-l>यतो वायुर्विनिःसृत्य सूर्यरश्म्याश्रितो महान् ।</s-l><s-l>विजृम्भत्यम्बरे विप्र किमाश्चर्यतरं ततः ॥ ३ ॥</s-l></s-lg><s-lg><s-l>शुक्रो नामासितः पादो यस्य वारिधरोऽम्बरे ।</s-l><s-l>तोयं सृजति वर्षासु किमाश्चर्यमतः परम् ॥ ४ ॥</s-l></s-lg><s-lg><s-l>योऽष्टमासांस्तु शुचिना किरणेनोज्झितं पयः ।</s-l><s-l>पर्यादत्ते पुनः काले किमाश्चर्यमतः परम् ॥ ५ ॥</s-l></s-lg><s-lg><s-l>यस्य तेजोविशेषेषु नित्यमात्मा प्रतिष्ठितः ।</s-l><s-l>यतो बीजं मही चेयं धार्यते सचराचरम् ॥ ६ ॥</s-l></s-lg><s-lg><s-l>यत्र देवो महाबाहुः शाश्वतः परमोऽक्षरः ।</s-l><s-l>अनादिनिधनो विप्र किमाश्चर्यमतः परम् ॥ ७ ॥</s-l></s-lg><s-lg><s-l>आश्चर्याणामिवाश्चर्यमिदमेकं तु मे शृणु ।</s-l><s-l>विमले यन्मया दृष्टमम्बरे सूर्यसंश्रयात् ॥ ८ ॥</s-l></s-lg><s-lg><s-l>पुरा मध्याह्नसमये लोकांस्तपति भास्करे ।</s-l><s-l>प्रत्यादित्यप्रतीकाशः सर्वतः प्रत्यदृश्यत ॥ ९ ॥</s-l></s-lg><s-lg><s-l>स लोकांस्तेजसा सर्वान्स्वभासा निर्विभासयन् ।</s-l><s-l>आदित्याभिमुखोऽभ्येति गगनं पाटयन्निव ॥ १० ॥</s-l></s-lg><s-lg><s-l>हुताहुतिरिव ज्योतिर्व्याप्य तेजोमरीचिभिः ।</s-l><s-l>अनिर्देश्येन रूपेण द्वितीय इव भास्करः ॥ ११ ॥</s-l></s-lg><s-lg><s-l>तस्याभिगमनप्राप्तौ हस्तो दत्तो विवस्वता ।</s-l><s-l>तेनापि दक्षिणो हस्तो दत्तः प्रत्यर्चनार्थिना ॥ १२ ॥</s-l></s-lg><s-lg><s-l>ततो भित्त्वैव गगनं प्रविष्टो रविमण्डलम् ।</s-l><s-l>एकीभूतं च तत्तेजः क्षणेनादित्यतां गतम् ॥ १३ ॥</s-l></s-lg><s-lg><s-l>तत्र नः संशयो जातस्तयोस्तेजःसमागमे ।</s-l><s-l>अनयोः को भवेत्सूर्यो रथस्थो योऽयमागतः ॥ १४ ॥</s-l></s-lg><s-lg><s-l>ते वयं जातसंदेहाः पर्यपृच्छामहे रविम् ।</s-l><s-l>क एष दिवमाक्रम्य गतः सूर्य इवापरः ॥ १५ ॥</s-l></s-lg>