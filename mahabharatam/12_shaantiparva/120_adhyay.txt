<s-lg><s-l> युधिष्ठिर उवाच ।</s-l><s-l>राजवृत्तान्यनेकानि त्वया प्रोक्तानि भारत ।</s-l><s-l>पूर्वैः पूर्वनियुक्तानि राजधर्मार्थवेदिभिः ॥ १ ॥</s-l></s-lg><s-lg><s-l>तदेव विस्तरेणोक्तं पूर्वैर्दृष्टं सतां मतम् ।</s-l><s-l>प्रणयं राजधर्माणां प्रब्रूहि भरतर्षभ ॥ २ ॥</s-l></s-lg><s-lg><s-l> भीष्म उवाच ।</s-l><s-l>रक्षणं सर्वभूतानामिति क्षत्रे परं मतम् ।</s-l><s-l>तद्यथा रक्षणं कुर्यात्तथा शृणु महीपते ॥ ३ ॥</s-l></s-lg><s-lg><s-l>यथा बर्हाणि चित्राणि बिभर्ति भुजगाशनः ।</s-l><s-l>तथा बहुविधं राजा रूपं कुर्वीत धर्मवित् ॥ ४ ॥</s-l></s-lg><s-lg><s-l>तैक्ष्ण्यं जिह्मत्वमादान्त्यं सत्यमार्जवमेव च ।</s-l><s-l>मध्यस्थः सत्त्वमातिष्ठंस्तथा वै सुखमृच्छति ॥ ५ ॥</s-l></s-lg><s-lg><s-l>यस्मिन्नर्थे हितं यत्स्यात्तद्वर्णं रूपमाविशेत् ।</s-l><s-l>बहुरूपस्य राज्ञो हि सूक्ष्मोऽप्यर्थो न सीदति ॥ ६ ॥</s-l></s-lg><s-lg><s-l>नित्यं रक्षितमन्त्रः स्याद्यथा मूकः शरच्छिखी ।</s-l><s-l>श्लक्ष्णाक्षरतनुः श्रीमान्भवेच्छास्त्रविशारदः ॥ ७ ॥</s-l></s-lg><s-lg><s-l>आपद्द्वारेषु यत्तः स्याज्जलप्रस्रवणेष्विव ।</s-l><s-l>शैलवर्षोदकानीव द्विजान्सिद्धान्समाश्रयेत् ॥ ८ ॥</s-l></s-lg><s-lg><s-l>अर्थकामः शिखां राजा कुर्याद्धर्मध्वजोपमाम् ।</s-l><s-l>नित्यमुद्यतदण्डः स्यादाचरेच्चाप्रमादतः ।</s-l><s-l>लोके चायव्ययौ दृष्ट्वा वृक्षाद्वृक्षमिवाप्लवन् ॥ ९ ॥</s-l></s-lg><s-lg><s-l>मृजावान्स्यात्स्वयूथ्येषु भावानि चरणैः क्षिपेत् ।</s-l><s-l>जातपक्षः परिस्पन्देद्रक्षेद्वैकल्यमात्मनः ॥ १० ॥</s-l></s-lg><s-lg><s-l>दोषान्विवृणुयाच्छत्रोः परपक्षान्विधूनयेत् ।</s-l><s-l>काननेष्विव पुष्पाणि बर्हीवार्थान्समाचरेत् ॥ ११ ॥</s-l></s-lg><s-lg><s-l>उच्छ्रितानाश्रयेत्स्फीतान्नरेन्द्रानचलोपमान् ।</s-l><s-l>श्रयेच्छायामविज्ञातां गुप्तं शरणमाश्रयेत् ॥ १२ ॥</s-l></s-lg><s-lg><s-l>प्रावृषीवासितग्रीवो मज्जेत निशि निर्जने ।</s-l><s-l>मायूरेण गुणेनैव स्त्रीभिश्चालक्षितश्चरेत् ।</s-l><s-l>न जह्याच्च तनुत्राणं रक्षेदात्मानमात्मना ॥ १३ ॥</s-l></s-lg><s-lg><s-l>चारभूमिष्वभिगमान्पाशांश्च परिवर्जयेत् ।</s-l><s-l>पीडयेच्चापि तां भूमिं प्रणश्येद्गहने पुनः ॥ १४ ॥</s-l></s-lg><s-lg><s-l>हन्यात्क्रुद्धानतिविषान्ये जिह्मगतयोऽहितान् ।</s-l><s-l>नाश्रयेद्बालबर्हाणि सन्निवासानि वासयेत् ॥ १५ ॥</s-l></s-lg><s-lg><s-l>सदा बर्हिनिभः कामं प्रसक्तिकृतमाचरेत् ।</s-l><s-l>सर्वतश्चाददेत्प्रज्ञां पतंगान्गहनेष्विव ।</s-l><s-l>एवं मयूरवद्राजा स्वराष्ट्रं परिपालयेत् ॥ १६ ॥</s-l></s-lg><s-lg><s-l>आत्मवृद्धिकरीं नीतिं विदधीत विचक्षणः ।</s-l><s-l>आत्मसंयमनं बुद्ध्या परबुद्ध्यावतारणम् ।</s-l><s-l>बुद्ध्या चात्मगुणप्राप्तिरेतच्छास्त्रनिदर्शनम् ॥ १७ ॥</s-l></s-lg><s-lg><s-l>परं चाश्वासयेत्साम्ना स्वशक्तिं चोपलक्षयेत् ।</s-l><s-l>आत्मनः परिमर्शेन बुद्धिं बुद्ध्या विचारयेत् ।</s-l><s-l>सान्त्वयोगमतिः प्राज्ञः कार्याकार्यविचारकः ॥ १८ ॥</s-l></s-lg><s-lg><s-l>निगूढबुद्धिर्धीरः स्याद्वक्तव्ये वक्ष्यते तथा ।</s-l><s-l>संनिकृष्टां कथां प्राज्ञो यदि बुद्ध्या बृहस्पतिः ।</s-l><s-l>स्वभावमेष्यते तप्तं कृष्णायसमिवोदके ॥ १९ ॥</s-l></s-lg><s-lg><s-l>अनुयुञ्जीत कृत्यानि सर्वाण्येव महीपतिः ।</s-l><s-l>आगमैरुपदिष्टानि स्वस्य चैव परस्य च ॥ २० ॥</s-l></s-lg><s-lg><s-l>क्षुद्रं क्रूरं तथा प्राज्ञं शूरं चार्थविशारदम् ।</s-l><s-l>स्वकर्मणि नियुञ्जीत ये चान्ये वचनाधिकाः ॥ २१ ॥</s-l></s-lg><s-lg><s-l>अप्यदृष्ट्वा नियुक्तानि अनुरूपेषु कर्मसु ।</s-l><s-l>सर्वांस्ताननुवर्तेत स्वरांस्तन्त्रीरिवायता ॥ २२ ॥</s-l></s-lg><s-lg><s-l>धर्माणामविरोधेन सर्वेषां प्रियमाचरेत् ।</s-l><s-l>ममायमिति राजा यः स पर्वत इवाचलः ॥ २३ ॥</s-l></s-lg><s-lg><s-l>व्यवसायं समाधाय सूर्यो रश्मिमिवायताम् ।</s-l><s-l>धर्ममेवाभिरक्षेत कृत्वा तुल्ये प्रियाप्रिये ॥ २४ ॥</s-l></s-lg><s-lg><s-l>कुलप्रकृतिदेशानां धर्मज्ञान्मृदुभाषिणः ।</s-l><s-l>मध्ये वयसि निर्दोषान्हिते युक्ताञ्जितेन्द्रियान् ॥ २५ ॥</s-l></s-lg><s-lg><s-l>अलुब्धाञ्शिक्षितान्दान्तान्धर्मेषु परिनिष्ठितान् ।</s-l><s-l>स्थापयेत्सर्वकार्येषु राजा धर्मार्थरक्षिणः ॥ २६ ॥</s-l></s-lg><s-lg><s-l>एतेनैव प्रकारेण कृत्यानामागतिं गतिम् ।</s-l><s-l>युक्तः समनुतिष्ठेत तुष्टश्चारैरुपस्कृतः ॥ २७ ॥</s-l></s-lg><s-lg><s-l>अमोघक्रोधहर्षस्य स्वयं कृत्यान्ववेक्षिणः ।</s-l><s-l>आत्मप्रत्ययकोशस्य वसुधैव वसुंधरा ॥ २८ ॥</s-l></s-lg><s-lg><s-l>व्यक्तश्चानुग्रहो यस्य यथार्थश्चापि निग्रहः ।</s-l><s-l>गुप्तात्मा गुप्तराष्ट्रश्च स राजा राजधर्मवित् ॥ २९ ॥</s-l></s-lg><s-lg><s-l>नित्यं राष्ट्रमवेक्षेत गोभिः सूर्य इवोत्पतन् ।</s-l><s-l>चारांश्च नचरान्विद्यात्तथा बुद्ध्या न संज्वरेत् ॥ ३० ॥</s-l></s-lg><s-lg><s-l>कालप्राप्तमुपादद्यान्नार्थं राजा प्रसूचयेत् ।</s-l><s-l>अहन्यहनि संदुह्यान्महीं गामिव बुद्धिमान् ॥ ३१ ॥</s-l></s-lg><s-lg><s-l>यथा क्रमेण पुष्पेभ्यश्चिनोति मधु षट्पदः ।</s-l><s-l>तथा द्रव्यमुपादाय राजा कुर्वीत संचयम् ॥ ३२ ॥</s-l></s-lg><s-lg><s-l>यद्धि गुप्तावशिष्टं स्यात्तद्धितं धर्मकामयोः ।</s-l><s-l>संचयानुविसर्गी स्याद्राजा शास्त्रविदात्मवान् ॥ ३३ ॥</s-l></s-lg><s-lg><s-l>नाल्पमर्थं परिभवेन्नावमन्येत शात्रवान् ।</s-l><s-l>बुद्ध्यावबुध्येदात्मानं न चाबुद्धिषु विश्वसेत् ॥ ३४ ॥</s-l></s-lg><s-lg><s-l>धृतिर्दाक्ष्यं संयमो बुद्धिरग्र्या धैर्यं शौर्यं देशकालोऽप्रमादः ।</s-l><s-l>स्वल्पस्य वा महतो वापि वृद्धौ धनस्यैतान्यष्ट समिन्धनानि ॥ ३५ ॥</s-l></s-lg><s-lg><s-l>अग्निस्तोको वर्धते ह्याज्यसिक्तो बीजं चैकं बहुसाहस्रमेति ।</s-l><s-l>क्षयोदयौ विपुलौ संनिशाम्य तस्मादल्पं नावमन्येत विद्वान् ॥ ३६ ॥</s-l></s-lg><s-lg><s-l>बालोऽबालः स्थविरो वा रिपुर्यः सदा प्रमत्तं पुरुषं निहन्यात् ।</s-l><s-l>कालेनान्यस्तस्य मूलं हरेत कालज्ञाता पार्थिवानां वरिष्ठः ॥ ३७ ॥</s-l></s-lg><s-lg><s-l>हरेत्कीर्तिं धर्ममस्योपरुन्ध्यादर्थे दीर्घं वीर्यमस्योपहन्यात् ।</s-l><s-l>रिपुर्द्वेष्टा दुर्बलो वा बली वा तस्माच्छत्रौ नैव हेडेद्यतात्मा ॥ ३८ ॥</s-l></s-lg><s-lg><s-l>क्षयं शत्रोः संचयं पालनं चाप्युभौ चार्थौ सहितौ धर्मकामौ ।</s-l><s-l>अतश्चान्यन्मतिमान्संदधीत तस्माद्राजा बुद्धिमन्तं श्रयेत ॥ ३९ ॥</s-l></s-lg><s-lg><s-l>बुद्धिर्दीप्ता बलवन्तं हिनस्ति बलं बुद्ध्या वर्धते पाल्यमानम् ।</s-l><s-l>शत्रुर्बुद्ध्या सीदते वर्धमानो बुद्धेः पश्चात्कर्म यत्तत्प्रशस्तम् ॥ ४० ॥</s-l></s-lg><s-lg><s-l>सर्वान्कामान्कामयानो हि धीरः सत्त्वेनाल्पेनाप्लुते हीनदेहः ।</s-l><s-l>यथात्मानं प्रार्थयतेऽर्थमानैः श्रेयःपात्रं पूरयते ह्यनल्पम् ॥ ४१ ॥</s-l></s-lg><s-lg><s-l>तस्माद्राजा प्रगृहीतः परेषु मूलं लक्ष्म्याः सर्वतोऽभ्याददीत ।</s-l><s-l>दीर्घं कालमपि संपीड्यमानो विद्युत्संपातमिव मानोर्जितः स्यात् ॥ ४२ ॥</s-l></s-lg><s-lg><s-l>विद्या तपो वा विपुलं धनं वा सर्वमेतद्व्यवसायेन शक्यम् ।</s-l><s-l>ब्रह्म यत्तं निवसति देहवत्सु तस्माद्विद्याद्व्यवसायं प्रभूतम् ॥ ४३ ॥</s-l></s-lg><s-lg><s-l>यत्रासते मतिमन्तो मनस्विनः शक्रो विष्णुर्यत्र सरस्वती च ।</s-l><s-l>वसन्ति भूतानि च यत्र नित्यं तस्माद्विद्वान्नावमन्येत देहम् ॥ ४४ ॥</s-l></s-lg><s-lg><s-l>लुब्धं हन्यात्संप्रदानेन नित्यं लुब्धस्तृप्तिं परवित्तस्य नैति ।</s-l><s-l>सर्वो लुब्धः कर्मगुणोपभोगे योऽर्थैर्हीनो धर्मकामौ जहाति ॥ ४५ ॥</s-l></s-lg><s-lg><s-l>धनं भोज्यं पुत्रदारं समृद्धिं सर्वो लुब्धः प्रार्थयते परेषाम् ।</s-l><s-l>लुब्धे दोषाः संभवन्तीह सर्वे तस्माद्राजा न प्रगृह्णीत लुब्धान् ॥ ४६ ॥</s-l></s-lg><s-lg><s-l>संदर्शने सत्पुरुषं जघन्यमपि चोदयेत् ।</s-l><s-l>आरम्भान्द्विषतां प्राज्ञः सर्वानर्थांस्तु सूदयेत् ॥ ४७ ॥</s-l></s-lg><s-lg><s-l>धर्मान्वितेषु विज्ञातो मन्त्री गुप्तश्च पाण्डव ।</s-l><s-l>आप्तो राजन्कुलीनश्च पर्याप्तो राज्यसंग्रहे ॥ ४८ ॥</s-l></s-lg><s-lg><s-l>विधिप्रवृत्तान्नरदेवधर्मानुक्तान्समासेन निबोध बुद्ध्या ।</s-l><s-l>इमान्विदध्याद्व्यनुसृत्य यो वै राजा महीं पालयितुं स शक्तः ॥ ४९ ॥</s-l></s-lg><s-lg><s-l>अनीतिजं यद्यविधानजं सुखं हठप्रणीतं विविधं प्रदृश्यते ।</s-l><s-l>न विद्यते तस्य गतिर्महीपतेर्न विद्यते राष्ट्रजमुत्तमं सुखम् ॥ ५० ॥</s-l></s-lg><s-lg><s-l>धनैर्विशिष्टान्मतिशीलपूजितान्गुणोपपन्नान्युधि दृष्टविक्रमान् ।</s-l><s-l>गुणेषु दृष्टानचिरादिहात्मवान्सतोऽभिसंधाय निहन्ति शात्रवान् ॥ ५१ ॥</s-l></s-lg><s-lg><s-l>पश्येदुपायान्विविधैः क्रियापथैर्न चानुपायेन मतिं निवेशयेत् ।</s-l><s-l>श्रियं विशिष्टां विपुलं यशो धनं न दोषदर्शी पुरुषः समश्नुते ॥ ५२ ॥</s-l></s-lg><s-lg><s-l>प्रीतिप्रवृत्तौ विनिवर्तने तथा सुहृत्सु विज्ञाय निवृत्य चोभयोः ।</s-l><s-l>यदेव मित्रं गुरुभारमावहेत्तदेव सुस्निग्धमुदाहरेद्बुधः ॥ ५३ ॥</s-l></s-lg><s-lg><s-l>एतान्मयोक्तांस्तव राजधर्मान्नृणां च गुप्तौ मतिमादधत्स्व ।</s-l><s-l>अवाप्स्यसे पुण्यफलं सुखेन सर्वो हि लोकोत्तमधर्ममूलः ॥ ५४ ॥</s-l></s-lg>