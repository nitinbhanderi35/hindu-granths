<s-lg><s-l> अतिथिरुवाच ।</s-l><s-l>उपदेशं तु ते विप्र करिष्येऽहं यथागमम् ।</s-l><s-l>गुरुणा मे यथाख्यातमर्थतस्तच्च मे शृणु ॥ १ ॥</s-l></s-lg><s-lg><s-l>यत्र पूर्वाभिसर्गेण धर्मचक्रं प्रवर्तितम् ।</s-l><s-l>नैमिषे गोमतीतीरे तत्र नागाह्वयं पुरम् ॥ २ ॥</s-l></s-lg><s-lg><s-l>समग्रैस्त्रिदशैस्तत्र इष्टमासीद्द्विजर्षभ ।</s-l><s-l>यत्रेन्द्रातिक्रमं चक्रे मान्धाता राजसत्तमः ॥ ३ ॥</s-l></s-lg><s-lg><s-l>कृताधिवासो धर्मात्मा तत्र चक्षुःश्रवा महान् ।</s-l><s-l>पद्मनाभो महाभागः पद्म इत्येव विश्रुतः ॥ ४ ॥</s-l></s-lg><s-lg><s-l>स वाचा कर्मणा चैव मनसा च द्विजर्षभ ।</s-l><s-l>प्रसादयति भूतानि त्रिविधे वर्त्मनि स्थितः ॥ ५ ॥</s-l></s-lg><s-lg><s-l>साम्ना दानेन भेदेन दण्डेनेति चतुर्विधम् ।</s-l><s-l>विषमस्थं जनं स्वं च चक्षुर्ध्यानेन रक्षति ॥ ६ ॥</s-l></s-lg><s-lg><s-l>तमभिक्रम्य विधिना प्रष्टुमर्हसि काङ्क्षितम् ।</s-l><s-l>स ते परमकं धर्मं नमिथ्या दर्शयिष्यति ॥ ७ ॥</s-l></s-lg><s-lg><s-l>स हि सर्वातिथिर्नागो बुद्धिशास्त्रविशारदः ।</s-l><s-l>गुणैरनवमैर्युक्तः समस्तैराभिकामिकैः ॥ ८ ॥</s-l></s-lg><s-lg><s-l>प्रकृत्या नित्यसलिलो नित्यमध्ययने रतः ।</s-l><s-l>तपोदमाभ्यां संयुक्तो वृत्तेनानवरेण च ॥ ९ ॥</s-l></s-lg><s-lg><s-l>यज्वा दानरुचिः क्षान्तो वृत्ते च परमे स्थितः ।</s-l><s-l>सत्यवागनसूयुश्च शीलवानभिसंश्रितः ॥ १० ॥</s-l></s-lg><s-lg><s-l>शेषान्नभोक्ता वचनानुकूलो हितार्जवोत्कृष्टकृताकृतज्ञः ।</s-l><s-l>अवैरकृद्भूतहिते नियुक्तो गङ्गाह्रदाम्भोऽभिजनोपपन्नः ॥ ११ ॥</s-l></s-lg>