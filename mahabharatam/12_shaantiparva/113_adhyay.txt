<s-lg><s-l> युधिष्ठिर उवाच ।</s-l><s-l>किं पार्थिवेन कर्तव्यं किं च कृत्वा सुखी भवेत् ।</s-l><s-l>तन्ममाचक्ष्व तत्त्वेन सर्वं धर्मभृतां वर ॥ १ ॥</s-l></s-lg><s-lg><s-l> भीष्म उवाच ।</s-l><s-l>हन्त तेऽहं प्रवक्ष्यामि शृणु कार्यैकनिश्चयम् ।</s-l><s-l>यथा राज्ञेह कर्तव्यं यच्च कृत्वा सुखी भवेत् ॥ २ ॥</s-l></s-lg><s-lg><s-l>न त्वेवं वर्तितव्यं स्म यथेदमनुशुश्रुमः ।</s-l><s-l>उष्ट्रस्य सुमहद्वृत्तं तन्निबोध युधिष्ठिर ॥ ३ ॥</s-l></s-lg><s-lg><s-l>जातिस्मरो महानुष्ट्रः प्राजापत्ययुगोद्भवः ।</s-l><s-l>तपः सुमहदातिष्ठदरण्ये संशितव्रतः ॥ ४ ॥</s-l></s-lg><s-lg><s-l>तपसस्तस्य चान्ते वै प्रीतिमानभवत्प्रभुः ।</s-l><s-l>वरेण छन्दयामास ततश्चैनं पितामहः ॥ ५ ॥</s-l></s-lg><s-lg><s-l> उष्ट्र उवाच ।</s-l><s-l>भगवंस्त्वत्प्रसादान्मे दीर्घा ग्रीवा भवेदियम् ।</s-l><s-l>योजनानां शतं साग्रं या गच्छेच्चरितुं विभो ॥ ६ ॥</s-l></s-lg><s-lg><s-l> भीष्म उवाच ।</s-l><s-l>एवमस्त्विति चोक्तः स वरदेन महात्मना ।</s-l><s-l>प्रतिलभ्य वरं श्रेष्ठं ययावुष्ट्रः स्वकं वनम् ॥ ७ ॥</s-l></s-lg><s-lg><s-l>स चकार तदालस्यं वरदानात्स दुर्मतिः ।</s-l><s-l>न चैच्छच्चरितुं गन्तुं दुरात्मा कालमोहितः ॥ ८ ॥</s-l></s-lg><s-lg><s-l>स कदाचित्प्रसार्यैवं तां ग्रीवां शतयोजनाम् ।</s-l><s-l>चचाराश्रान्तहृदयो वातश्चागात्ततो महान् ॥ ९ ॥</s-l></s-lg><s-lg><s-l>स गुहायां शिरोग्रीवं निधाय पशुरात्मनः ।</s-l><s-l>आस्ताथ वर्षमभ्यागात्सुमहत्प्लावयज्जगत् ॥ १० ॥</s-l></s-lg><s-lg><s-l>अथ शीतपरीताङ्गो जम्बुकः क्षुच्छ्रमान्वितः ।</s-l><s-l>सदारस्तां गुहामाशु प्रविवेश जलार्दितः ॥ ११ ॥</s-l></s-lg><s-lg><s-l>स दृष्ट्वा मांसजीवी तु सुभृशं क्षुच्छ्रमान्वितः ।</s-l><s-l>अभक्षयत्ततो ग्रीवामुष्ट्रस्य भरतर्षभ ॥ १२ ॥</s-l></s-lg><s-lg><s-l>यदा त्वबुध्यतात्मानं भक्ष्यमाणं स वै पशुः ।</s-l><s-l>तदा संकोचने यत्नमकरोद्भृशदुःखितः ॥ १३ ॥</s-l></s-lg><s-lg><s-l>यावदूर्ध्वमधश्चैव ग्रीवां संक्षिपते पशुः ।</s-l><s-l>तावत्तेन सदारेण जम्बुकेन स भक्षितः ॥ १४ ॥</s-l></s-lg><s-lg><s-l>स हत्वा भक्षयित्वा च जम्बुकोष्ट्रं ततस्तदा ।</s-l><s-l>विगते वातवर्षे च निश्चक्राम गुहामुखात् ॥ १५ ॥</s-l></s-lg><s-lg><s-l>एवं दुर्बुद्धिना प्राप्तमुष्ट्रेण निधनं तदा ।</s-l><s-l>आलस्यस्य क्रमात्पश्य महद्दोषमुपागतम् ॥ १६ ॥</s-l></s-lg><s-lg><s-l>त्वमप्येतं विधिं त्यक्त्वा योगेन नियतेन्द्रियः ।</s-l><s-l>वर्तस्व बुद्धिमूलं हि विजयं मनुरब्रवीत् ॥ १७ ॥</s-l></s-lg><s-lg><s-l>बुद्धिश्रेष्ठानि कर्माणि बाहुमध्यानि भारत ।</s-l><s-l>तानि जङ्घाजघन्यानि भारप्रत्यवराणि च ॥ १८ ॥</s-l></s-lg><s-lg><s-l>राज्यं तिष्ठति दक्षस्य संगृहीतेन्द्रियस्य च ।</s-l><s-l>गुप्तमन्त्रश्रुतवतः सुसहायस्य चानघ ॥ १९ ॥</s-l></s-lg><s-lg><s-l>परीक्ष्यकारिणोऽर्थाश्च तिष्ठन्तीह युधिष्ठिर ।</s-l><s-l>सहाययुक्तेन मही कृत्स्ना शक्या प्रशासितुम् ॥ २० ॥</s-l></s-lg><s-lg><s-l>इदं हि सद्भिः कथितं विधिज्ञैः पुरा महेन्द्रप्रतिमप्रभाव ।</s-l><s-l>मयापि चोक्तं तव शास्त्रदृष्ट्या त्वमत्र युक्तः प्रचरस्व राजन् ॥ २१ ॥</s-l></s-lg>