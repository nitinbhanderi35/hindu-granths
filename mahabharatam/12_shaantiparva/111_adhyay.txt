<s-lg><s-l> युधिष्ठिर उवाच ।</s-l><s-l>क्लिश्यमानेषु भूतेषु तैस्तैर्भावैस्ततस्ततः ।</s-l><s-l>दुर्गाण्यतितरेद्येन तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>आश्रमेषु यथोक्तेषु यथोक्तं ये द्विजातयः ।</s-l><s-l>वर्तन्ते संयतात्मानो दुर्गाण्यतितरन्ति ते ॥ २ ॥</s-l></s-lg><s-lg><s-l>ये दम्भान्न जपन्ति स्म येषां वृत्तिश्च संवृता ।</s-l><s-l>विषयांश्च निगृह्णन्ति दुर्गाण्यतितरन्ति ते ॥ ३ ॥</s-l></s-lg><s-lg><s-l>वासयन्त्यतिथीन्नित्यं नित्यं ये चानसूयकाः ।</s-l><s-l>नित्यं स्वाध्यायशीलाश्च दुर्गाण्यतितरन्ति ते ॥ ४ ॥</s-l></s-lg><s-lg><s-l>मातापित्रोश्च ये वृत्तिं वर्तन्ते धर्मकोविदाः ।</s-l><s-l>वर्जयन्ति दिवास्वप्नं दुर्गाण्यतितरन्ति ते ॥ ५ ॥</s-l></s-lg><s-lg><s-l>स्वेषु दारेषु वर्तन्ते न्यायवृत्तेष्वृतावृतौ ।</s-l><s-l>अग्निहोत्रपराः सन्तो दुर्गाण्यतितरन्ति ते ॥ ६ ॥</s-l></s-lg><s-lg><s-l>ये न लोभान्नयन्त्यर्थान्राजानो रजसावृताः ।</s-l><s-l>विषयान्परिरक्षन्तो दुर्गाण्यतितरन्ति ते ॥ ७ ॥</s-l></s-lg><s-lg><s-l>आहवेषु च ये शूरास्त्यक्त्वा मरणजं भयम् ।</s-l><s-l>धर्मेण जयमिच्छन्तो दुर्गाण्यतितरन्ति ते ॥ ८ ॥</s-l></s-lg><s-lg><s-l>ये पापानि न कुर्वन्ति कर्मणा मनसा गिरा ।</s-l><s-l>निक्षिप्तदण्डा भूतेषु दुर्गाण्यतितरन्ति ते ॥ ९ ॥</s-l></s-lg><s-lg><s-l>ये वदन्तीह सत्यानि प्राणत्यागेऽप्युपस्थिते ।</s-l><s-l>प्रमाणभूता भूतानां दुर्गाण्यतितरन्ति ते ॥ १० ॥</s-l></s-lg><s-lg><s-l>अनध्यायेषु ये विप्राः स्वाध्यायं नैव कुर्वते ।</s-l><s-l>तपोनित्याः सुतपसो दुर्गाण्यतितरन्ति ते ॥ ११ ॥</s-l></s-lg><s-lg><s-l>कर्माण्यकुहकार्थानि येषां वाचश्च सूनृताः ।</s-l><s-l>येषामर्थाश्च साध्वर्था दुर्गाण्यतितरन्ति ते ॥ १२ ॥</s-l></s-lg><s-lg><s-l>ये तपश्च तपस्यन्ति कौमारब्रह्मचारिणः ।</s-l><s-l>विद्यावेदव्रतस्नाता दुर्गाण्यतितरन्ति ते ॥ १३ ॥</s-l></s-lg><s-lg><s-l>ये च संशान्तरजसः संशान्ततमसश्च ये ।</s-l><s-l>सत्ये स्थिता महात्मानो दुर्गाण्यतितरन्ति ते ॥ १४ ॥</s-l></s-lg><s-lg><s-l>येषां न कश्चित्त्रसति त्रसन्ति न च कस्यचित् ।</s-l><s-l>येषामात्मसमो लोको दुर्गाण्यतितरन्ति ते ॥ १५ ॥</s-l></s-lg><s-lg><s-l>परश्रिया न तप्यन्ते ये सन्तः पुरुषर्षभाः ।</s-l><s-l>ग्राम्यादन्नान्निवृत्ताश्च दुर्गाण्यतितरन्ति ते ॥ १६ ॥</s-l></s-lg><s-lg><s-l>सर्वान्देवान्नमस्यन्ति सर्वान्धर्मांश्च शृण्वते ।</s-l><s-l>ये श्रद्दधाना दान्ताश्च दुर्गाण्यतितरन्ति ते ॥ १७ ॥</s-l></s-lg><s-lg><s-l>ये न मानितमिच्छन्ति मानयन्ति च ये परम् ।</s-l><s-l>मान्यमाना न मन्यन्ते दुर्गाण्यतितरन्ति ते ॥ १८ ॥</s-l></s-lg><s-lg><s-l>ये श्राद्धानि च कुर्वन्ति तिथ्यां तिथ्यां प्रजार्थिनः ।</s-l><s-l>सुविशुद्धेन मनसा दुर्गाण्यतितरन्ति ते ॥ १९ ॥</s-l></s-lg><s-lg><s-l>ये क्रोधं नैव कुर्वन्ति क्रुद्धान्संशमयन्ति च ।</s-l><s-l>न च कुप्यन्ति भृत्येभ्यो दुर्गाण्यतितरन्ति ते ॥ २० ॥</s-l></s-lg><s-lg><s-l>मधु मांसं च ये नित्यं वर्जयन्तीह मानवाः ।</s-l><s-l>जन्मप्रभृति मद्यं च दुर्गाण्यतितरन्ति ते ॥ २१ ॥</s-l></s-lg><s-lg><s-l>यात्रार्थं भोजनं येषां संतानार्थं च मैथुनम् ।</s-l><s-l>वाक्सत्यवचनार्थाय दुर्गाण्यतितरन्ति ते ॥ २२ ॥</s-l></s-lg><s-lg><s-l>ईश्वरं सर्वभूतानां जगतः प्रभवाप्ययम् ।</s-l><s-l>भक्ता नारायणं ये च दुर्गाण्यतितरन्ति ते ॥ २३ ॥</s-l></s-lg><s-lg><s-l>य एष रक्तपद्माक्षः पीतवासा महाभुजः ।</s-l><s-l>सुहृद्भ्राता च मित्रं च संबन्धी च तवाच्युतः ॥ २४ ॥</s-l></s-lg><s-lg><s-l>य इमान्सकलाँल्लोकांश्चर्मवत्परिवेष्टयेत् ।</s-l><s-l>इच्छन्प्रभुरचिन्त्यात्मा गोविन्दः पुरुषोत्तमः ॥ २५ ॥</s-l></s-lg><s-lg><s-l>स्थितः प्रियहिते जिष्णोः स एष पुरुषर्षभ ।</s-l><s-l>राजंस्तव च दुर्धर्षो वैकुण्ठः पुरुषोत्तमः ॥ २६ ॥</s-l></s-lg><s-lg><s-l>य एनं संश्रयन्तीह भक्त्या नारायणं हरिम् ।</s-l><s-l>ते तरन्तीह दुर्गाणि न मेऽत्रास्ति विचारणा ॥ २७ ॥</s-l></s-lg><s-lg><s-l>दुर्गातितरणं ये च पठन्ति श्रावयन्ति च ।</s-l><s-l>पाठयन्ति च विप्रेभ्यो दुर्गाण्यतितरन्ति ते ॥ २८ ॥</s-l></s-lg><s-lg><s-l>इति कृत्यसमुद्देशः कीर्तितस्ते मयानघ ।</s-l><s-l>संतरेद्येन दुर्गाणि परत्रेह च मानवः ॥ २९ ॥</s-l></s-lg>