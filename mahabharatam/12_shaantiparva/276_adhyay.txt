<s-lg><s-l> युधिष्ठिर उवाच ।</s-l><s-l>अतत्त्वज्ञस्य शास्त्राणां सततं संशयात्मनः ।</s-l><s-l>अकृतव्यवसायस्य श्रेयो ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>गुरुपूजा च सततं वृद्धानां पर्युपासनम् ।</s-l><s-l>श्रवणं चैव विद्यानां कूटस्थं श्रेय उच्यते ॥ २ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>गालवस्य च संवादं देवर्षेर्नारदस्य च ॥ ३ ॥</s-l></s-lg><s-lg><s-l>वीतमोहक्लमं विप्रं ज्ञानतृप्तं जितेन्द्रियम् ।</s-l><s-l>श्रेयस्कामं जितात्मानं नारदं गालवोऽब्रवीत् ॥ ४ ॥</s-l></s-lg><s-lg><s-l>यैः कैश्चित्संमतो लोके गुणैस्तु पुरुषो नृषु ।</s-l><s-l>भवत्यनपगान्सर्वांस्तान्गुणाँल्लक्षयाम्यहम् ॥ ५ ॥</s-l></s-lg><s-lg><s-l>भवानेवंविधोऽस्माकं संशयं छेत्तुमर्हति ।</s-l><s-l>अमूढश्चिरमूढानां लोकतत्त्वमजानताम् ॥ ६ ॥</s-l></s-lg><s-lg><s-l>ज्ञाने ह्येवं प्रवृत्तिः स्यात्कार्याकार्ये विजानतः ।</s-l><s-l>यत्कार्यं न व्यवस्यामस्तद्भवान्वक्तुमर्हति ॥ ७ ॥</s-l></s-lg><s-lg><s-l>भगवन्नाश्रमाः सर्वे पृथगाचारदर्शिनः ।</s-l><s-l>इदं श्रेय इदं श्रेय इति नानाप्रधाविताः ॥ ८ ॥</s-l></s-lg><s-lg><s-l>तांस्तु विप्रस्थितान्दृष्ट्वा शास्त्रैः शास्त्राभिनन्दिनः ।</s-l><s-l>स्वशास्त्रैः परितुष्टांश्च श्रेयो नोपलभामहे ॥ ९ ॥</s-l></s-lg><s-lg><s-l>शास्त्रं यदि भवेदेकं व्यक्तं श्रेयो भवेत्तदा ।</s-l><s-l>शास्त्रैश्च बहुभिर्भूयः श्रेयो गुह्यं प्रवेशितम् ॥ १० ॥</s-l></s-lg><s-lg><s-l>एतस्मात्कारणाच्छ्रेयः कलिलं प्रतिभाति माम् ।</s-l><s-l>ब्रवीतु भगवांस्तन्मे उपसन्नोऽस्म्यधीहि भोः ॥ ११ ॥</s-l></s-lg><s-lg><s-l> नारद उवाच ।</s-l><s-l>आश्रमास्तात चत्वारो यथासंकल्पिताः पृथक् ।</s-l><s-l>तान्सर्वाननुपश्य त्वं समाश्रित्यैव गालव ॥ १२ ॥</s-l></s-lg><s-lg><s-l>तेषां तेषां तथा हि त्वमाश्रमाणां ततस्ततः ।</s-l><s-l>नानारूपगुणोद्देशं पश्य विप्रस्थितं पृथक् ।</s-l><s-l>नयन्ति चैव ते सम्यगभिप्रेतमसंशयम् ॥ १३ ॥</s-l></s-lg><s-lg><s-l>ऋजु पश्यंस्तथा सम्यगाश्रमाणां परां गतिम् ।</s-l><s-l>यत्तु निःश्रेयसं सम्यक्तच्चैवासंशयात्मकम् ॥ १४ ॥</s-l></s-lg><s-lg><s-l>अनुग्रहं च मित्राणाममित्राणां च निग्रहम् ।</s-l><s-l>संग्रहं च त्रिवर्गस्य श्रेय आहुर्मनीषिणः ॥ १५ ॥</s-l></s-lg><s-lg><s-l>निवृत्तिः कर्मणः पापात्सततं पुण्यशीलता ।</s-l><s-l>सद्भिश्च समुदाचारः श्रेय एतदसंशयम् ॥ १६ ॥</s-l></s-lg><s-lg><s-l>मार्दवं सर्वभूतेषु व्यवहारेषु चार्जवम् ।</s-l><s-l>वाक्चैव मधुरा प्रोक्ता श्रेय एतदसंशयम् ॥ १७ ॥</s-l></s-lg><s-lg><s-l>देवताभ्यः पितृभ्यश्च संविभागोऽतिथिष्वपि ।</s-l><s-l>असंत्यागश्च भृत्यानां श्रेय एतदसंशयम् ॥ १८ ॥</s-l></s-lg><s-lg><s-l>सत्यस्य वचनं श्रेयः सत्यज्ञानं तु दुष्करम् ।</s-l><s-l>यद्भूतहितमत्यन्तमेतत्सत्यं ब्रवीम्यहम् ॥ १९ ॥</s-l></s-lg><s-lg><s-l>अहंकारस्य च त्यागः प्रणयस्य च निग्रहः ।</s-l><s-l>संतोषश्चैकचर्या च कूटस्थं श्रेय उच्यते ॥ २० ॥</s-l></s-lg><s-lg><s-l>धर्मेण वेदाध्ययनं वेदाङ्गानां तथैव च ।</s-l><s-l>विद्यार्थानां च जिज्ञासा श्रेय एतदसंशयम् ॥ २१ ॥</s-l></s-lg><s-lg><s-l>शब्दरूपरसस्पर्शान्सह गन्धेन केवलान् ।</s-l><s-l>नात्यर्थमुपसेवेत श्रेयसोऽर्थी परंतप ॥ २२ ॥</s-l></s-lg><s-lg><s-l>नक्तंचर्या दिवास्वप्नमालस्यं पैशुनं मदम् ।</s-l><s-l>अतियोगमयोगं च श्रेयसोऽर्थी परित्यजेत् ॥ २३ ॥</s-l></s-lg><s-lg><s-l>कर्मोत्कर्षं न मार्गेत परेषां परिनिन्दया ।</s-l><s-l>स्वगुणैरेव मार्गेत विप्रकर्षं पृथग्जनात् ॥ २४ ॥</s-l></s-lg><s-lg><s-l>निर्गुणास्त्वेव भूयिष्ठमात्मसंभाविनो नराः ।</s-l><s-l>दोषैरन्यान्गुणवतः क्षिपन्त्यात्मगुणक्षयात् ॥ २५ ॥</s-l></s-lg><s-lg><s-l>अनुच्यमानाश्च पुनस्ते मन्यन्ते महाजनात् ।</s-l><s-l>गुणवत्तरमात्मानं स्वेन मानेन दर्पिताः ॥ २६ ॥</s-l></s-lg><s-lg><s-l>अब्रुवन्कस्यचिन्निन्दामात्मपूजामवर्णयन् ।</s-l><s-l>विपश्चिद्गुणसंपन्नः प्राप्नोत्येव महद्यशः ॥ २७ ॥</s-l></s-lg><s-lg><s-l>अब्रुवन्वाति सुरभिर्गन्धः सुमनसां शुचिः ।</s-l><s-l>तथैवाव्याहरन्भाति विमलो भानुरम्बरे ॥ २८ ॥</s-l></s-lg><s-lg><s-l>एवमादीनि चान्यानि परित्यक्तानि मेधया ।</s-l><s-l>ज्वलन्ति यशसा लोके यानि न व्याहरन्ति च ॥ २९ ॥</s-l></s-lg><s-lg><s-l>न लोके दीप्यते मूर्खः केवलात्मप्रशंसया ।</s-l><s-l>अपि चापिहितः श्वभ्रे कृतविद्यः प्रकाशते ॥ ३० ॥</s-l></s-lg><s-lg><s-l>असन्नुच्चैरपि प्रोक्तः शब्दः समुपशाम्यति ।</s-l><s-l>दीप्यते त्वेव लोकेषु शनैरपि सुभाषितम् ॥ ३१ ॥</s-l></s-lg><s-lg><s-l>मूढानामवलिप्तानामसारं भाषितं बहु ।</s-l><s-l>दर्शयत्यन्तरात्मानं दिवा रूपमिवांशुमान् ॥ ३२ ॥</s-l></s-lg><s-lg><s-l>एतस्मात्कारणात्प्रज्ञां मृगयन्ते पृथग्विधाम् ।</s-l><s-l>प्रज्ञालाभो हि भूतानामुत्तमः प्रतिभाति माम् ॥ ३३ ॥</s-l></s-lg><s-lg><s-l>नापृष्टः कस्यचिद्ब्रूयान्न चान्यायेन पृच्छतः ।</s-l><s-l>ज्ञानवानपि मेधावी जडवल्लोकमाचरेत् ॥ ३४ ॥</s-l></s-lg><s-lg><s-l>ततो वासं परीक्षेत धर्मनित्येषु साधुषु ।</s-l><s-l>मनुष्येषु वदान्येषु स्वधर्मनिरतेषु च ॥ ३५ ॥</s-l></s-lg><s-lg><s-l>चतुर्णां यत्र वर्णानां धर्मव्यतिकरो भवेत् ।</s-l><s-l>न तत्र वासं कुर्वीत श्रेयोर्थी वै कथंचन ॥ ३६ ॥</s-l></s-lg><s-lg><s-l>निरारम्भोऽप्ययमिह यथालब्धोपजीवनः ।</s-l><s-l>पुण्यं पुण्येषु विमलं पापं पापेषु चाप्नुयात् ॥ ३७ ॥</s-l></s-lg><s-lg><s-l>अपामग्नेस्तथेन्दोश्च स्पर्शं वेदयते यथा ।</s-l><s-l>तथा पश्यामहे स्पर्शमुभयोः पापपुण्ययोः ॥ ३८ ॥</s-l></s-lg><s-lg><s-l>अपश्यन्तोऽन्नविषयं भुञ्जते विघसाशिनः ।</s-l><s-l>भुञ्जानं चान्नविषयान्विषयं विद्धि कर्मणाम् ॥ ३९ ॥</s-l></s-lg><s-lg><s-l>यत्रागमयमानानामसत्कारेण पृच्छताम् ।</s-l><s-l>प्रब्रूयाद्ब्रह्मणो धर्मं त्यजेत्तं देशमात्मवान् ॥ ४० ॥</s-l></s-lg><s-lg><s-l>शिष्योपाध्यायिका वृत्तिर्यत्र स्यात्सुसमाहिता ।</s-l><s-l>यथावच्छास्त्रसंपन्ना कस्तं देशं परित्यजेत् ॥ ४१ ॥</s-l></s-lg><s-lg><s-l>आकाशस्था ध्रुवं यत्र दोषं ब्रूयुर्विपश्चिताम् ।</s-l><s-l>आत्मपूजाभिकामा वै को वसेत्तत्र पण्डितः ॥ ४२ ॥</s-l></s-lg><s-lg><s-l>यत्र संलोडिता लुब्धैः प्रायशो धर्मसेतवः ।</s-l><s-l>प्रदीप्तमिव शैलान्तं कस्तं देशं न संत्यजेत् ॥ ४३ ॥</s-l></s-lg><s-lg><s-l>यत्र धर्ममनाशङ्काश्चरेयुर्वीतमत्सराः ।</s-l><s-l>चरेत्तत्र वसेच्चैव पुण्यशीलेषु साधुषु ॥ ४४ ॥</s-l></s-lg><s-lg><s-l>धर्ममर्थनिमित्तं तु चरेयुर्यत्र मानवाः ।</s-l><s-l>न ताननुवसेज्जातु ते हि पापकृतो जनाः ॥ ४५ ॥</s-l></s-lg><s-lg><s-l>कर्मणा यत्र पापेन वर्तन्ते जीवितेस्पवः ।</s-l><s-l>व्यवधावेत्ततस्तूर्णं ससर्पाच्छरणादिव ॥ ४६ ॥</s-l></s-lg><s-lg><s-l>येन खट्वां समारूढः कर्मणानुशयी भवेत् ।</s-l><s-l>आदितस्तन्न कर्तव्यमिच्छता भवमात्मनः ॥ ४७ ॥</s-l></s-lg><s-lg><s-l>यत्र राजा च राज्ञश्च पुरुषाः प्रत्यनन्तराः ।</s-l><s-l>कुटुम्बिनामग्रभुजस्त्यजेत्तद्राष्ट्रमात्मवान् ॥ ४८ ॥</s-l></s-lg><s-lg><s-l>श्रोत्रियास्त्वग्रभोक्तारो धर्मनित्याः सनातनाः ।</s-l><s-l>याजनाध्यापने युक्ता यत्र तद्राष्ट्रमावसेत् ॥ ४९ ॥</s-l></s-lg><s-lg><s-l>स्वाहास्वधावषट्कारा यत्र सम्यगनुष्ठिताः ।</s-l><s-l>अजस्रं चैव वर्तन्ते वसेत्तत्राविचारयन् ॥ ५० ॥</s-l></s-lg><s-lg><s-l>अशुचीन्यत्र पश्येत ब्राह्मणान्वृत्तिकर्शितान् ।</s-l><s-l>त्यजेत्तद्राष्ट्रमासन्नमुपसृष्टमिवामिषम् ॥ ५१ ॥</s-l></s-lg><s-lg><s-l>प्रीयमाणा नरा यत्र प्रयच्छेयुरयाचिताः ।</s-l><s-l>स्वस्थचित्तो वसेत्तत्र कृतकृत्य इवात्मवान् ॥ ५२ ॥</s-l></s-lg><s-lg><s-l>दण्डो यत्राविनीतेषु सत्कारश्च कृतात्मसु ।</s-l><s-l>चरेत्तत्र वसेच्चैव पुण्यशीलेषु साधुषु ॥ ५३ ॥</s-l></s-lg><s-lg><s-l>उपसृष्टेष्वदान्तेषु दुराचारेष्वसाधुषु ।</s-l><s-l>अविनीतेषु लुब्धेषु सुमहद्दण्डधारणम् ॥ ५४ ॥</s-l></s-lg><s-lg><s-l>यत्र राजा धर्मनित्यो राज्यं वै पर्युपासिता ।</s-l><s-l>अपास्य कामान्कामेशो वसेत्तत्राविचारयन् ॥ ५५ ॥</s-l></s-lg><s-lg><s-l>तथाशीला हि राजानः सर्वान्विषयवासिनः ।</s-l><s-l>श्रेयसा योजयन्त्याशु श्रेयसि प्रत्युपस्थिते ॥ ५६ ॥</s-l></s-lg><s-lg><s-l>पृच्छतस्ते मया तात श्रेय एतदुदाहृतम् ।</s-l><s-l>न हि शक्यं प्रधानेन श्रेयः संख्यातुमात्मनः ॥ ५७ ॥</s-l></s-lg><s-lg><s-l>एवं प्रवर्तमानस्य वृत्तिं प्रणिहितात्मनः ।</s-l><s-l>तपसैवेह बहुलं श्रेयो व्यक्तं भविष्यति ॥ ५८ ॥</s-l></s-lg>