<s-lg><s-l> भृगुरुवाच ।</s-l><s-l>सत्यं ब्रह्म तपः सत्यं सत्यं सृजति च प्रजाः ।</s-l><s-l>सत्येन धार्यते लोकः स्वर्गं सत्येन गच्छति ॥ १ ॥</s-l></s-lg><s-lg><s-l>अनृतं तमसो रूपं तमसा नीयते ह्यधः ।</s-l><s-l>तमोग्रस्ता न पश्यन्ति प्रकाशं तमसावृतम् ॥ २ ॥</s-l></s-lg><s-lg><s-l>स्वर्गः प्रकाश इत्याहुर्नरकं तम एव च ।</s-l><s-l>सत्यानृतात्तदुभयं प्राप्यते जगतीचरैः ॥ ३ ॥</s-l></s-lg><s-lg><s-l>तत्र त्वेवंविधा वृत्तिर्लोके सत्यानृता भवेत् ।</s-l><s-l>धर्माधर्मौ प्रकाशश्च तमो दुःखं सुखं तथा ॥ ४ ॥</s-l></s-lg><s-lg><s-l>तत्र यत्सत्यं स धर्मो यो धर्मः स प्रकाशो यः प्रकाशस्तत्सुखमिति ।</s-l><s-l>तत्र यदनृतं सोऽधर्मो योऽधर्मस्तत्तमो यत्तमस्तद्दुःखमिति ॥ ५ ॥</s-l></s-lg><s-lg><s-l>अत्रोच्यते ।</s-l><s-l>शारीरैर्मानसैर्दुःखैः सुखैश्चाप्यसुखोदयैः ।</s-l><s-l>लोकसृष्टिं प्रपश्यन्तो न मुह्यन्ति विचक्षणाः ॥ ६ ॥</s-l></s-lg><s-lg><s-l>तत्र दुःखविमोक्षार्थं प्रयतेत विचक्षणः ।</s-l><s-l>सुखं ह्यनित्यं भूतानामिह लोके परत्र च ॥ ७ ॥</s-l></s-lg><s-lg><s-l>राहुग्रस्तस्य सोमस्य यथा ज्योत्स्ना न भासते ।</s-l><s-l>तथा तमोभिभूतानां भूतानां भ्रश्यते सुखम् ॥ ८ ॥</s-l></s-lg><s-lg><s-l>तत्खलु द्विविधं सुखमुच्यते शारीरं मानसं च ।</s-l><s-l>इह खल्वमुष्मिंश्च लोके सर्वारम्भप्रवृत्तयः सुखार्था अभिधीयन्ते ।</s-l><s-l>न ह्यतस्त्रिवर्गफलं विशिष्टतरमस्ति ।</s-l><s-l>स एष काम्यो गुणविशेषो धर्मार्थयोरारम्भस्तद्धेतुरस्योत्पत्तिः सुखप्रयोजना ॥ ९ ॥</s-l></s-lg><s-lg><s-l> भरद्वाज उवाच ।</s-l><s-l>यदेतद्भवताभिहितं सुखानां परमाः स्त्रिय इति तन्न गृह्णीमः ।</s-l><s-l>न ह्येषामृषीणां महति स्थितानामप्राप्य एष गुणविशेषो न चैनमभिलषन्ति ।</s-l><s-l>श्रूयते च भगवांस्त्रिलोककृद्ब्रह्मा प्रभुरेकाकी तिष्ठति ।</s-l><s-l>ब्रह्मचारी न कामसुखेष्वात्मानमवदधाति ।</s-l><s-l>अपि च भगवान्विश्वेश्वर उमापतिः काममभिवर्तमानमनङ्गत्वेन शममनयत् ।</s-l><s-l>तस्माद्ब्रूमो न महात्मभिरयं प्रतिगृहीतो न त्वेष तावद्विशिष्टो गुण इति नैतद्भगवतः प्रत्येमि ।</s-l><s-l>भगवता तूक्तं सुखानां परमाः स्त्रिय इति ।</s-l><s-l>लोकप्रवादोऽपि च भवति द्विविधः फलोदयः सुकृतात्सुखमवाप्यते दुष्कृताद्दुःखमिति ।</s-l><s-l>अत्रोच्यताम् ॥ १० ॥</s-l></s-lg><s-lg><s-l> भृगुरुवाच ।</s-l><s-l>अनृतात्खलु तमः प्रादुर्भूतं तमोग्रस्ता अधर्ममेवानुवर्तन्ते न धर्मम् ।</s-l><s-l>क्रोधलोभमोहमानानृतादिभिरवच्छन्ना न खल्वस्मिँल्लोके न चामुत्र सुखमाप्नुवन्ति ।</s-l><s-l>विविधव्याधिगणोपतापैरवकीर्यन्ते ।</s-l><s-l>वधबन्धरोगपरिक्लेशादिभिश्च क्षुत्पिपासाश्रमकृतैरुपतापैरुपतप्यन्ते ।</s-l><s-l>चण्डवातात्युष्णातिशीतकृतैश्च प्रतिभयैः शारीरैर्दुःखैरुपतप्यन्ते ।</s-l><s-l>बन्धुधनविनाशविप्रयोगकृतैश्च मानसैः शोकैरभिभूयन्ते जरामृत्युकृतैश्चान्यैरिति ॥ ११ ॥</s-l></s-lg><s-lg><s-l>यस्त्वेतैः शारीरैर्मानसैर्दुःखैर्न स्पृश्यते स सुखं वेद ।</s-l><s-l>न चैते दोषाः स्वर्गे प्रादुर्भवन्ति ।</s-l><s-l>तत्र भवति खलु ॥ १२ ॥</s-l></s-lg><s-lg><s-l>सुसुखः पवनः स्वर्गे गन्धश्च सुरभिस्तथा ।</s-l><s-l>क्षुत्पिपासाश्रमो नास्ति न जरा न च पापकम् ॥ १३ ॥</s-l></s-lg><s-lg><s-l>नित्यमेव सुखं स्वर्गे सुखं दुःखमिहोभयम् ।</s-l><s-l>नरके दुःखमेवाहुः समं तु परमं पदम् ॥ १४ ॥</s-l></s-lg><s-lg><s-l>पृथिवी सर्वभूतानां जनित्री तद्विधाः स्त्रियः ।</s-l><s-l>पुमान्प्रजापतिस्तत्र शुक्रं तेजोमयं विदुः ॥ १५ ॥</s-l></s-lg><s-lg><s-l>इत्येतल्लोकनिर्माणं ब्रह्मणा विहितं पुरा ।</s-l><s-l>प्रजा विपरिवर्तन्ते स्वैः स्वैः कर्मभिरावृताः ॥ १६ ॥</s-l></s-lg>