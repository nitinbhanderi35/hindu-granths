<s-lg><s-l> भीष्म उवाच ।</s-l><s-l>स पन्नगपतिस्तत्र प्रययौ ब्राह्मणं प्रति ।</s-l><s-l>तमेव मनसा ध्यायन्कार्यवत्तां विचारयन् ॥ १ ॥</s-l></s-lg><s-lg><s-l>तमभिक्रम्य नागेन्द्रो मतिमान्स नरेश्वर ।</s-l><s-l>प्रोवाच मधुरं वाक्यं प्रकृत्या धर्मवत्सलः ॥ २ ॥</s-l></s-lg><s-lg><s-l>भो भो क्षाम्याभिभाषे त्वां न रोषं कर्तुमर्हसि ।</s-l><s-l>इह त्वमभिसंप्राप्तः कस्यार्थे किं प्रयोजनम् ॥ ३ ॥</s-l></s-lg><s-lg><s-l>आभिमुख्यादभिक्रम्य स्नेहात्पृच्छामि ते द्विज ।</s-l><s-l>विविक्ते गोमतीतीरे किं वा त्वं पर्युपाससे ॥ ४ ॥</s-l></s-lg><s-lg><s-l> ब्राह्मण उवाच ।</s-l><s-l>धर्मारण्यं हि मां विद्धि नागं द्रष्टुमिहागतम् ।</s-l><s-l>पद्मनाभं द्विजश्रेष्ठं तत्र मे कार्यमाहितम् ॥ ५ ॥</s-l></s-lg><s-lg><s-l>तस्य चाहमसांनिध्यं श्रुतवानस्मि तं गतम् ।</s-l><s-l>स्वजनं तं प्रतीक्षामि पर्जन्यमिव कर्षकः ॥ ६ ॥</s-l></s-lg><s-lg><s-l>तस्य चाक्लेशकरणं स्वस्तिकारसमाहितम् ।</s-l><s-l>वर्तयाम्ययुतं ब्रह्म योगयुक्तो निरामयः ॥ ७ ॥</s-l></s-lg><s-lg><s-l> नाग उवाच ।</s-l><s-l>अहो कल्याणवृत्तस्त्वं साधु सज्जनवत्सलः ।</s-l><s-l>श्रवाढ्यस्त्वं महाभाग परं स्नेहेन पश्यसि ॥ ८ ॥</s-l></s-lg><s-lg><s-l>अहं स नागो विप्रर्षे यथा मां विन्दते भवान् ।</s-l><s-l>आज्ञापय यथा स्वैरं किं करोमि प्रियं तव ॥ ९ ॥</s-l></s-lg><s-lg><s-l>भवन्तं स्वजनादस्मि संप्राप्तं श्रुतवानिह ।</s-l><s-l>अतस्त्वां स्वयमेवाहं द्रष्टुमभ्यागतो द्विज ॥ १० ॥</s-l></s-lg><s-lg><s-l>संप्राप्तश्च भवानद्य कृतार्थः प्रतियास्यति ।</s-l><s-l>विस्रब्धो मां द्विजश्रेष्ठ विषये योक्तुमर्हसि ॥ ११ ॥</s-l></s-lg><s-lg><s-l>वयं हि भवता सर्वे गुणक्रीता विशेषतः ।</s-l><s-l>यस्त्वमात्महितं त्यक्त्वा मामेवेहानुरुध्यसे ॥ १२ ॥</s-l></s-lg><s-lg><s-l> ब्राह्मण उवाच ।</s-l><s-l>आगतोऽहं महाभाग तव दर्शनलालसः ।</s-l><s-l>कंचिदर्थमनर्थज्ञः प्रष्टुकामो भुजंगम ॥ १३ ॥</s-l></s-lg><s-lg><s-l>अहमात्मानमात्मस्थो मार्गमाणोऽऽत्मनो हितम् ।</s-l><s-l>वासार्थिनं महाप्राज्ञ बलवन्तमुपास्मि ह ॥ १४ ॥</s-l></s-lg><s-lg><s-l>प्रकाशितस्त्वं स्वगुणैर्यशोगर्भगभस्तिभिः ।</s-l><s-l>शशाङ्ककरसंस्पर्शैर्हृद्यैरात्मप्रकाशितैः ॥ १५ ॥</s-l></s-lg><s-lg><s-l>तस्य मे प्रश्नमुत्पन्नं छिन्धि त्वमनिलाशन ।</s-l><s-l>पश्चात्कार्यं वदिष्यामि श्रोतुमर्हति मे भवान् ॥ १६ ॥</s-l></s-lg>