<s-lg><s-l> भरद्वाज उवाच ।</s-l><s-l>यदि प्राणायते वायुर्वायुरेव विचेष्टते ।</s-l><s-l>श्वसित्याभाषते चैव तस्माज्जीवो निरर्थकः ॥ १ ॥</s-l></s-lg><s-lg><s-l>यद्यूष्मभाव आग्नेयो वह्निना पच्यते यदि ।</s-l><s-l>अग्निर्जरयते चैव तस्माज्जीवो निरर्थकः ॥ २ ॥</s-l></s-lg><s-lg><s-l>जन्तोः प्रमीयमाणस्य जीवो नैवोपलभ्यते ।</s-l><s-l>वायुरेव जहात्येनमूष्मभावश्च नश्यति ॥ ३ ॥</s-l></s-lg><s-lg><s-l>यदि वातोपमो जीवः संश्लेषो यदि वायुना ।</s-l><s-l>वायुमण्डलवद्दृश्यो गच्छेत्सह मरुद्गणैः ॥ ४ ॥</s-l></s-lg><s-lg><s-l>श्लेषो यदि च वातेन यदि तस्मात्प्रणश्यति ।</s-l><s-l>महार्णवविमुक्तत्वादन्यत्सलिलभाजनम् ॥ ५ ॥</s-l></s-lg><s-lg><s-l>कूपे वा सलिलं दद्यात्प्रदीपं वा हुताशने ।</s-l><s-l>प्रक्षिप्तं नश्यति क्षिप्रं यथा नश्यत्यसौ तथा ॥ ६ ॥</s-l></s-lg><s-lg><s-l>पञ्चसाधारणे ह्यस्मिञ्शरीरे जीवितं कुतः ।</s-l><s-l>येषामन्यतरत्यागाच्चतुर्णां नास्ति संग्रहः ॥ ७ ॥</s-l></s-lg><s-lg><s-l>नश्यन्त्यापो ह्यनाहाराद्वायुरुच्छ्वासनिग्रहात् ।</s-l><s-l>नश्यते कोष्ठभेदात्खमग्निर्नश्यत्यभोजनात् ॥ ८ ॥</s-l></s-lg><s-lg><s-l>व्याधिव्रणपरिक्लेशैर्मेदिनी चैव शीर्यते ।</s-l><s-l>पीडितेऽन्यतरे ह्येषां संघातो याति पञ्चधा ॥ ९ ॥</s-l></s-lg><s-lg><s-l>तस्मिन्पञ्चत्वमापन्ने जीवः किमनुधावति ।</s-l><s-l>किं वेदयति वा जीवः किं शृणोति ब्रवीति वा ॥ १० ॥</s-l></s-lg><s-lg><s-l>एषा गौः परलोकस्थं तारयिष्यति मामिति ।</s-l><s-l>यो दत्त्वा म्रियते जन्तुः सा गौः कं तारयिष्यति ॥ ११ ॥</s-l></s-lg><s-lg><s-l>गौश्च प्रतिग्रहीता च दाता चैव समं यदा ।</s-l><s-l>इहैव विलयं यान्ति कुतस्तेषां समागमः ॥ १२ ॥</s-l></s-lg><s-lg><s-l>विहगैरुपयुक्तस्य शैलाग्रात्पतितस्य वा ।</s-l><s-l>अग्निना चोपयुक्तस्य कुतः संजीवनं पुनः ॥ १३ ॥</s-l></s-lg><s-lg><s-l>छिन्नस्य यदि वृक्षस्य न मूलं प्रतिरोहति ।</s-l><s-l>बीजान्यस्य प्रवर्तन्ते मृतः क्व पुनरेष्यति ॥ १४ ॥</s-l></s-lg><s-lg><s-l>बीजमात्रं पुरा सृष्टं यदेतत्परिवर्तते ।</s-l><s-l>मृता मृताः प्रणश्यन्ति बीजाद्बीजं प्रवर्तते ॥ १५ ॥</s-l></s-lg>