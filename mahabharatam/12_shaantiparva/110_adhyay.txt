<s-lg><s-l> युधिष्ठिर उवाच ।</s-l><s-l>कथं धर्मे स्थातुमिच्छन्नरो वर्तेत भारत ।</s-l><s-l>विद्वञ्जिज्ञासमानाय प्रब्रूहि भरतर्षभ ॥ १ ॥</s-l></s-lg><s-lg><s-l>सत्यं चैवानृतं चोभे लोकानावृत्य तिष्ठतः ।</s-l><s-l>तयोः किमाचरेद्राजन्पुरुषो धर्मनिश्चितः ॥ २ ॥</s-l></s-lg><s-lg><s-l>किं स्वित्सत्यं किमनृतं किं स्विद्धर्म्यं सनातनम् ।</s-l><s-l>कस्मिन्काले वदेत्सत्यं कस्मिन्कालेऽनृतं वदेत् ॥ ३ ॥</s-l></s-lg><s-lg><s-l> भीष्म उवाच ।</s-l><s-l>सत्यस्य वचनं साधु न सत्याद्विद्यते परम् ।</s-l><s-l>यद्भूलोके सुदुर्ज्ञातं तत्ते वक्ष्यामि भारत ॥ ४ ॥</s-l></s-lg><s-lg><s-l>भवेत्सत्यं न वक्तव्यं वक्तव्यमनृतं भवेत् ।</s-l><s-l>यत्रानृतं भवेत्सत्यं सत्यं वाप्यनृतं भवेत् ॥ ५ ॥</s-l></s-lg><s-lg><s-l>तादृशे मुह्यते बालो यत्र सत्यमनिष्ठितम् ।</s-l><s-l>सत्यानृते विनिश्चित्य ततो भवति धर्मवित् ॥ ६ ॥</s-l></s-lg><s-lg><s-l>अप्यनार्योऽकृतप्रज्ञः पुरुषोऽपि सुदारुणः ।</s-l><s-l>सुमहत्प्राप्नुयात्पुण्यं बलाकोऽन्धवधादिव ॥ ७ ॥</s-l></s-lg><s-lg><s-l>किमाश्चर्यं च यन्मूढो धर्मकामोऽप्यधर्मवित् ।</s-l><s-l>सुमहत्प्राप्नुयात्पापं गङ्गायामिव कौशिकः ॥ ८ ॥</s-l></s-lg><s-lg><s-l>तादृशोऽयमनुप्रश्नो यत्र धर्मः सुदुर्वचः ।</s-l><s-l>दुष्करः प्रतिसंख्यातुं तर्केणात्र व्यवस्यति ॥ ९ ॥</s-l></s-lg><s-lg><s-l>प्रभावार्थाय भूतानां धर्मप्रवचनं कृतम् ।</s-l><s-l>यत्स्यादहिंसासंयुक्तं स धर्म इति निश्चयः ॥ १० ॥</s-l></s-lg><s-lg><s-l>धारणाद्धर्म इत्याहुर्धर्मेण विधृताः प्रजाः ।</s-l><s-l>यत्स्याद्धारणसंयुक्तं स धर्म इति निश्चयः ॥ ११ ॥</s-l></s-lg><s-lg><s-l>श्रुतिधर्म इति ह्येके नेत्याहुरपरे जनाः ।</s-l><s-l>न तु तत्प्रत्यसूयामो न हि सर्वं विधीयते ॥ १२ ॥</s-l></s-lg><s-lg><s-l>येऽन्यायेन जिहीर्षन्तो धनमिच्छन्ति कर्हिचित् ।</s-l><s-l>तेभ्यस्तन्न तदाख्येयं स धर्म इति निश्चयः ॥ १३ ॥</s-l></s-lg><s-lg><s-l>अकूजनेन चेन्मोक्षो नात्र कूजेत्कथंचन ।</s-l><s-l>अवश्यं कूजितव्यं वा शङ्केरन्वाप्यकूजनात् ॥ १४ ॥</s-l></s-lg><s-lg><s-l>श्रेयस्तत्रानृतं वक्तुं सत्यादिति विचारितम् ।</s-l><s-l>यः पापैः सह संबन्धान्मुच्यते शपथादिति ॥ १५ ॥</s-l></s-lg><s-lg><s-l>न च तेभ्यो धनं देयं शक्ये सति कथंचन ।</s-l><s-l>पापेभ्यो हि धनं दत्तं दातारमपि पीडयेत् ॥ १६ ॥</s-l></s-lg><s-lg><s-l>स्वशरीरोपरोधेन वरमादातुमिच्छतः ।</s-l><s-l>सत्यसंप्रतिपत्त्यर्थं ये ब्रूयुः साक्षिणः क्वचित् ।</s-l><s-l>अनुक्त्वा तत्र तद्वाच्यं सर्वे तेऽनृतवादिनः ॥ १७ ॥</s-l></s-lg><s-lg><s-l>प्राणात्यये विवाहे च वक्तव्यमनृतं भवेत् ।</s-l><s-l>अर्थस्य रक्षणार्थाय परेषां धर्मकारणात् ।</s-l><s-l>परेषां धर्ममाकाङ्क्षन्नीचः स्याद्धर्मभिक्षुकः ॥ १८ ॥</s-l></s-lg><s-lg><s-l>प्रतिश्रुत्य तु दातव्यं श्वःकार्यस्तु बलात्कृतः ।</s-l><s-l>यः कश्चिद्धर्मसमयात्प्रच्युतोऽधर्ममास्थितः ॥ १९ ॥</s-l></s-lg><s-lg><s-l>शठः स्वधर्ममुत्सृज्य तमिच्छेदुपजीवितुम् ।</s-l><s-l>सर्वोपायैर्निहन्तव्यः पापो निकृतिजीवनः ॥ २० ॥</s-l></s-lg><s-lg><s-l>धनमित्येव पापानां सर्वेषामिह निश्चयः ।</s-l><s-l>येऽविषह्या ह्यसंभोज्या निकृत्या पतनं गताः ॥ २१ ॥</s-l></s-lg><s-lg><s-l>च्युता देवमनुष्येभ्यो यथा प्रेतास्तथैव ते ।</s-l><s-l>धनादानाद्दुःखतरं जीविताद्विप्रयोजनम् ॥ २२ ॥</s-l></s-lg><s-lg><s-l>अयं वो रोचतां धर्म इति वाच्यः प्रयत्नतः ।</s-l><s-l>न कश्चिदस्ति पापानां धर्म इत्येष निश्चयः ॥ २३ ॥</s-l></s-lg><s-lg><s-l>तथागतं च यो हन्यान्नासौ पापेन लिप्यते ।</s-l><s-l>स्वकर्मणा हतं हन्ति हत एव स हन्यते ।</s-l><s-l>तेषु यः समयं कश्चित्कुर्वीत हतबुद्धिषु ॥ २४ ॥</s-l></s-lg><s-lg><s-l>यथा काकश्च गृध्रश्च तथैवोपधिजीविनः ।</s-l><s-l>ऊर्ध्वं देहविमोक्षान्ते भवन्त्येतासु योनिषु ॥ २५ ॥</s-l></s-lg><s-lg><s-l>यस्मिन्यथा वर्तते यो मनुष्यस्तस्मिंस्तथा वर्तितव्यं स धर्मः ।</s-l><s-l>मायाचारो मायया वर्तितव्यः साध्वाचारः साधुना प्रत्युदेयः ॥ २६ ॥</s-l></s-lg>