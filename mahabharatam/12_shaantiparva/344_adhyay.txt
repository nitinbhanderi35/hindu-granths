<s-lg><s-l> ब्राह्मण उवाच ।</s-l><s-l>अतिभारोद्यतस्यैव भारापनयनं महत् ।</s-l><s-l>पराश्वासकरं वाक्यमिदं मे भवतः श्रुतम् ॥ १ ॥</s-l></s-lg><s-lg><s-l>अध्वक्लान्तस्य शयनं स्थानक्लान्तस्य चासनम् ।</s-l><s-l>तृषितस्य च पानीयं क्षुधार्तस्य च भोजनम् ॥ २ ॥</s-l></s-lg><s-lg><s-l>ईप्सितस्येव संप्राप्तिरन्नस्य समयेऽतिथेः ।</s-l><s-l>एषितस्यात्मनः काले वृद्धस्येव सुतो यथा ॥ ३ ॥</s-l></s-lg><s-lg><s-l>मनसा चिन्तितस्येव प्रीतिस्निग्धस्य दर्शनम् ।</s-l><s-l>प्रह्रादयति मां वाक्यं भवता यदुदीरितम् ॥ ४ ॥</s-l></s-lg><s-lg><s-l>दत्तचक्षुरिवाकाशे पश्यामि विमृशामि च ।</s-l><s-l>प्रज्ञानवचनाद्योऽयमुपदेशो हि मे कृतः ।</s-l><s-l>बाढमेवं करिष्यामि यथा मां भाषते भवान् ॥ ५ ॥</s-l></s-lg><s-lg><s-l>इहेमां रजनीं साधो निवसस्व मया सह ।</s-l><s-l>प्रभाते यास्यति भवान्पर्याश्वस्तः सुखोषितः ।</s-l><s-l>असौ हि भगवान्सूर्यो मन्दरश्मिरवाङ्मुखः ॥ ६ ॥</s-l></s-lg><s-lg><s-l> भीष्म उवाच ।</s-l><s-l>ततस्तेन कृतातिथ्यः सोऽतिथिः शत्रुसूदन ।</s-l><s-l>उवास किल तां रात्रिं सह तेन द्विजेन वै ॥ ७ ॥</s-l></s-lg><s-lg><s-l>तत्तच्च धर्मसंयुक्तं तयोः कथयतोस्तदा ।</s-l><s-l>व्यतीता सा निशा कृत्स्ना सुखेन दिवसोपमा ॥ ८ ॥</s-l></s-lg><s-lg><s-l>ततः प्रभातसमये सोऽतिथिस्तेन पूजितः ।</s-l><s-l>ब्राह्मणेन यथाशक्त्या स्वकार्यमभिकाङ्क्षता ॥ ९ ॥</s-l></s-lg><s-lg><s-l>ततः स विप्रः कृतधर्मनिश्चयः कृताभ्यनुज्ञः स्वजनेन धर्मवित् ।</s-l><s-l>यथोपदिष्टं भुजगेन्द्रसंश्रयं जगाम काले सुकृतैकनिश्चयः ॥ १० ॥</s-l></s-lg>