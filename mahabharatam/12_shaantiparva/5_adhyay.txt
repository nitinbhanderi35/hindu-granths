<s-lg><s-l> नारद उवाच ।</s-l><s-l>आविष्कृतबलं कर्णं ज्ञात्वा राजा तु मागधः ।</s-l><s-l>आह्वयद्द्वैरथेनाजौ जरासंधो महीपतिः ॥ १ ॥</s-l></s-lg><s-lg><s-l>तयोः समभवद्युद्धं दिव्यास्त्रविदुषोर्द्वयोः ।</s-l><s-l>युधि नानाप्रहरणैरन्योन्यमभिवर्षतोः ॥ २ ॥</s-l></s-lg><s-lg><s-l>क्षीणबाणौ विधनुषौ भग्नखड्गौ महीं गतौ ।</s-l><s-l>बाहुभिः समसज्जेतामुभावपि बलान्वितौ ॥ ३ ॥</s-l></s-lg><s-lg><s-l>बाहुकण्टकयुद्धेन तस्य कर्णोऽथ युध्यतः ।</s-l><s-l>बिभेद संधिं देहस्य जरया श्लेषितस्य ह ॥ ४ ॥</s-l></s-lg><s-lg><s-l>स विकारं शरीरस्य दृष्ट्वा नृपतिरात्मनः ।</s-l><s-l>प्रीतोऽस्मीत्यब्रवीत्कर्णं वैरमुत्सृज्य भारत ॥ ५ ॥</s-l></s-lg><s-lg><s-l>प्रीत्या ददौ स कर्णाय मालिनीं नगरीमथ ।</s-l><s-l>अङ्गेषु नरशार्दूल स राजासीत्सपत्नजित् ॥ ६ ॥</s-l></s-lg><s-lg><s-l>पालयामास चम्पां तु कर्णः परबलार्दनः ।</s-l><s-l>दुर्योधनस्यानुमते तवापि विदितं तथा ॥ ७ ॥</s-l></s-lg><s-lg><s-l>एवं शस्त्रप्रतापेन प्रथितः सोऽभवत्क्षितौ ।</s-l><s-l>त्वद्धितार्थं सुरेन्द्रेण भिक्षितो वर्मकुण्डले ॥ ८ ॥</s-l></s-lg><s-lg><s-l>स दिव्ये सहजे प्रादात्कुण्डले परमार्चिते ।</s-l><s-l>सहजं कवचं चैव मोहितो देवमायया ॥ ९ ॥</s-l></s-lg><s-lg><s-l>विमुक्तः कुण्डलाभ्यां च सहजेन च वर्मणा ।</s-l><s-l>निहतो विजयेनाजौ वासुदेवस्य पश्यतः ॥ १० ॥</s-l></s-lg><s-lg><s-l>ब्राह्मणस्याभिशापेन रामस्य च महात्मनः ।</s-l><s-l>कुन्त्याश्च वरदानेन मायया च शतक्रतोः ॥ ११ ॥</s-l></s-lg><s-lg><s-l>भीष्मावमानात्संख्यायां रथानामर्धकीर्तनात् ।</s-l><s-l>शल्यात्तेजोवधाच्चापि वासुदेवनयेन च ॥ १२ ॥</s-l></s-lg><s-lg><s-l>रुद्रस्य देवराजस्य यमस्य वरुणस्य च ।</s-l><s-l>कुबेरद्रोणयोश्चैव कृपस्य च महात्मनः ॥ १३ ॥</s-l></s-lg><s-lg><s-l>अस्त्राणि दिव्यान्यादाय युधि गाण्डीवधन्वना ।</s-l><s-l>हतो वैकर्तनः कर्णो दिवाकरसमद्युतिः ॥ १४ ॥</s-l></s-lg><s-lg><s-l>एवं शप्तस्तव भ्राता बहुभिश्चापि वञ्चितः ।</s-l><s-l>न शोच्यः स नरव्याघ्रो युद्धे हि निधनं गतः ॥ १५ ॥</s-l></s-lg>