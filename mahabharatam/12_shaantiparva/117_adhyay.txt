<s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>निदर्शनकरं लोके सज्जनाचरितं सदा ॥ १ ॥</s-l></s-lg><s-lg><s-l>अस्यैवार्थस्य सदृशं यच्छ्रुतं मे तपोवने ।</s-l><s-l>जामदग्न्यस्य रामस्य यदुक्तमृषिसत्तमैः ॥ २ ॥</s-l></s-lg><s-lg><s-l>वने महति कस्मिंश्चिदमनुष्यनिषेविते ।</s-l><s-l>ऋषिर्मूलफलाहारो नियतो नियतेन्द्रियः ॥ ३ ॥</s-l></s-lg><s-lg><s-l>दीक्षादमपरः शान्तः स्वाध्यायपरमः शुचिः ।</s-l><s-l>उपवासविशुद्धात्मा सततं सत्पथे स्थितः ॥ ४ ॥</s-l></s-lg><s-lg><s-l>तस्य संदृश्य सद्भावमुपविष्टस्य धीमतः ।</s-l><s-l>सर्वसत्त्वाः समीपस्था भवन्ति वनचारिणः ॥ ५ ॥</s-l></s-lg><s-lg><s-l>सिंहव्याघ्राः सशरभा मत्ताश्चैव महागजाः ।</s-l><s-l>द्वीपिनः खड्गभल्लूका ये चान्ये भीमदर्शनाः ॥ ६ ॥</s-l></s-lg><s-lg><s-l>ते सुखप्रश्नदाः सर्वे भवन्ति क्षतजाशनाः ।</s-l><s-l>तस्यर्षेः शिष्यवच्चैव न्यग्भूताः प्रियकारिणः ॥ ७ ॥</s-l></s-lg><s-lg><s-l>दत्त्वा च ते सुखप्रश्नं सर्वे यान्ति यथागतम् ।</s-l><s-l>ग्राम्यस्त्वेकः पशुस्तत्र नाजहाच्छ्वा महामुनिम् ॥ ८ ॥</s-l></s-lg><s-lg><s-l>भक्तोऽनुरक्तः सततमुपवासकृशोऽबलः ।</s-l><s-l>फलमूलोत्कराहारः शान्तः शिष्टाकृतिर्यथा ॥ ९ ॥</s-l></s-lg><s-lg><s-l>तस्यर्षेरुपविष्टस्य पादमूले महामुनेः ।</s-l><s-l>मनुष्यवद्गतो भावः स्नेहबद्धोऽभवद्भृशम् ॥ १० ॥</s-l></s-lg><s-lg><s-l>ततोऽभ्ययान्महावीर्यो द्वीपी क्षतजभोजनः ।</s-l><s-l>श्वार्थमत्यन्तसंदुष्टः क्रूरः काल इवान्तकः ॥ ११ ॥</s-l></s-lg><s-lg><s-l>लेलिह्यमानस्तृषितः पुच्छास्फोटनतत्परः ।</s-l><s-l>व्यादितास्यः क्षुधाभग्नः प्रार्थयानस्तदामिषम् ॥ १२ ॥</s-l></s-lg><s-lg><s-l>तं दृष्ट्वा क्रूरमायान्तं जीवितार्थी नराधिप ।</s-l><s-l>प्रोवाच श्वा मुनिं तत्र यत्तच्छृणु महामते ॥ १३ ॥</s-l></s-lg><s-lg><s-l>श्वशत्रुर्भगवन्नत्र द्वीपी मां हन्तुमिच्छति ।</s-l><s-l>त्वत्प्रसादाद्भयं न स्यात्तस्मान्मम महामुने ॥ १४ ॥</s-l></s-lg><s-lg><s-l> मुनिरुवाच ।</s-l><s-l>न भयं द्वीपिनः कार्यं मृत्युतस्ते कथंचन ।</s-l><s-l>एष श्वरूपरहितो द्वीपी भवसि पुत्रक ॥ १५ ॥</s-l></s-lg><s-lg><s-l> भीष्म उवाच ।</s-l><s-l>ततः श्वा द्वीपितां नीतो जाम्बूनदनिभाकृतिः ।</s-l><s-l>चित्राङ्गो विस्फुरन्हृष्टो वने वसति निर्भयः ॥ १६ ॥</s-l></s-lg><s-lg><s-l>ततोऽभ्ययान्महारौद्रो व्यादितास्यः क्षुधान्वितः ।</s-l><s-l>द्वीपिनं लेलिहद्वक्त्रो व्याघ्रो रुधिरलालसः ॥ १७ ॥</s-l></s-lg><s-lg><s-l>व्याघ्रं दृष्ट्वा क्षुधाभग्नं दंष्ट्रिणं वनगोचरम् ।</s-l><s-l>द्वीपी जीवितरक्षार्थमृषिं शरणमेयिवान् ॥ १८ ॥</s-l></s-lg><s-lg><s-l>ततः संवासजं स्नेहमृषिणा कुर्वता सदा ।</s-l><s-l>स द्वीपी व्याघ्रतां नीतो रिपुभिर्बलवत्तरः ।</s-l><s-l>ततो दृष्ट्वा स शार्दूलो नाभ्यहंस्तं विशां पते ॥ १९ ॥</s-l></s-lg><s-lg><s-l>स तु श्वा व्याघ्रतां प्राप्य बलवान्पिशिताशनः ।</s-l><s-l>न मूलफलभोगेषु स्पृहामप्यकरोत्तदा ॥ २० ॥</s-l></s-lg><s-lg><s-l>यथा मृगपतिर्नित्यं प्रकाङ्क्षति वनौकसः ।</s-l><s-l>तथैव स महाराज व्याघ्रः समभवत्तदा ॥ २१ ॥</s-l></s-lg><s-lg><s-l>व्याघ्रस्तूटजमूलस्थस्तृप्तः सुप्तो हतैर्मृगैः ।</s-l><s-l>नागश्चागात्तमुद्देशं मत्तो मेघ इवोत्थितः ॥ २२ ॥</s-l></s-lg><s-lg><s-l>प्रभिन्नकरटः प्रांशुः पद्मी विततमस्तकः ।</s-l><s-l>सुविषाणो महाकायो मेघगम्भीरनिस्वनः ॥ २३ ॥</s-l></s-lg><s-lg><s-l>तं दृष्ट्वा कुञ्जरं मत्तमायान्तं मदगर्वितम् ।</s-l><s-l>व्याघ्रो हस्तिभयात्त्रस्तस्तमृषिं शरणं ययौ ॥ २४ ॥</s-l></s-lg><s-lg><s-l>ततोऽनयत्कुञ्जरतां तं व्याघ्रमृषिसत्तमः ।</s-l><s-l>महामेघोपमं दृष्ट्वा तं स भीतोऽभवद्गजः ॥ २५ ॥</s-l></s-lg><s-lg><s-l>ततः कमलषण्डानि शल्लकीगहनानि च ।</s-l><s-l>व्यचरत्स मुदा युक्तः पद्मरेणुविभूषितः ॥ २६ ॥</s-l></s-lg><s-lg><s-l>कदाचिद्रममाणस्य हस्तिनः सुमुखं तदा ।</s-l><s-l>ऋषेस्तस्योटजस्थस्य कालोऽगच्छन्निशानिशम् ॥ २७ ॥</s-l></s-lg><s-lg><s-l>अथाजगाम तं देशं केसरी केसरारुणः ।</s-l><s-l>गिरिकन्दरजो भीमः सिंहो नागकुलान्तकः ॥ २८ ॥</s-l></s-lg><s-lg><s-l>तं दृष्ट्वा सिंहमायान्तं नागः सिंहभयाकुलः ।</s-l><s-l>ऋषिं शरणमापेदे वेपमानो भयातुरः ॥ २९ ॥</s-l></s-lg><s-lg><s-l>ततः स सिंहतां नीतो नागेन्द्रो मुनिना तदा ।</s-l><s-l>वन्यं नागणयत्सिंहं तुल्यजातिसमन्वयात् ॥ ३० ॥</s-l></s-lg><s-lg><s-l>दृष्ट्वा च सोऽनशत्सिंहो वन्यो भीसन्नवाग्बलः ।</s-l><s-l>स चाश्रमेऽवसत्सिंहस्तस्मिन्नेव वने सुखी ॥ ३१ ॥</s-l></s-lg><s-lg><s-l>न त्वन्ये क्षुद्रपशवस्तपोवननिवासिनः ।</s-l><s-l>व्यदृश्यन्त भयत्रस्ता जीविताकाङ्क्षिणः सदा ॥ ३२ ॥</s-l></s-lg><s-lg><s-l>कदाचित्कालयोगेन सर्वप्राणिविहिंसकः ।</s-l><s-l>बलवान्क्षतजाहारो नानासत्त्वभयंकरः ॥ ३३ ॥</s-l></s-lg><s-lg><s-l>अष्टपादूर्ध्वचरणः शरभो वनगोचरः ।</s-l><s-l>तं सिंहं हन्तुमागच्छन्मुनेस्तस्य निवेशनम् ॥ ३४ ॥</s-l></s-lg><s-lg><s-l>तं मुनिः शरभं चक्रे बलोत्कटमरिंदम ।</s-l><s-l>ततः स शरभो वन्यो मुनेः शरभमग्रतः ।</s-l><s-l>दृष्ट्वा बलिनमत्युग्रं द्रुतं संप्राद्रवद्भयात् ॥ ३५ ॥</s-l></s-lg><s-lg><s-l>स एवं शरभस्थाने न्यस्तो वै मुनिना तदा ।</s-l><s-l>मुनेः पार्श्वगतो नित्यं शारभ्यं सुखमाप्तवान् ॥ ३६ ॥</s-l></s-lg><s-lg><s-l>ततः शरभसंत्रस्ताः सर्वे मृगगणा वनात् ।</s-l><s-l>दिशः संप्राद्रवन्राजन्भयाज्जीवितकाङ्क्षिणः ॥ ३७ ॥</s-l></s-lg><s-lg><s-l>शरभोऽप्यतिसंदुष्टो नित्यं प्राणिवधे रतः ।</s-l><s-l>फलमूलाशनं शान्तं नैच्छत्स पिशिताशनः ॥ ३८ ॥</s-l></s-lg><s-lg><s-l>ततो रुधिरतर्षेण बलिना शरभोऽन्वितः ।</s-l><s-l>इयेष तं मुनिं हन्तुमकृतज्ञः श्वयोनिजः ॥ ३९ ॥</s-l></s-lg><s-lg><s-l>ततस्तेन तपःशक्त्या विदितो ज्ञानचक्षुषा ।</s-l><s-l>विज्ञाय च महाप्राज्ञो मुनिः श्वानं तमुक्तवान् ॥ ४० ॥</s-l></s-lg><s-lg><s-l>श्वा त्वं द्वीपित्वमापन्नो द्वीपी व्याघ्रत्वमागतः ।</s-l><s-l>व्याघ्रो नागो मदपटुर्नागः सिंहत्वमाप्तवान् ॥ ४१ ॥</s-l></s-lg><s-lg><s-l>सिंहोऽतिबलसंयुक्तो भूयः शरभतां गतः ।</s-l><s-l>मया स्नेहपरीतेन न विमृष्टः कुलान्वयः ॥ ४२ ॥</s-l></s-lg><s-lg><s-l>यस्मादेवमपापं मां पाप हिंसितुमिच्छसि ।</s-l><s-l>तस्मात्स्वयोनिमापन्नः श्वैव त्वं हि भविष्यसि ॥ ४३ ॥</s-l></s-lg><s-lg><s-l>ततो मुनिजनद्वेषाद्दुष्टात्मा श्वाकृतोऽबुधः ।</s-l><s-l>ऋषिणा शरभः शप्तः स्वं रूपं पुनराप्तवान् ॥ ४४ ॥</s-l></s-lg>