<s-lg><s-l> गुरुरुवाच ।</s-l><s-l>न स वेद परं धर्मं यो न वेद चतुष्टयम् ।</s-l><s-l>व्यक्ताव्यक्ते च यत्तत्त्वं संप्राप्तं परमर्षिणा ॥ १ ॥</s-l></s-lg><s-lg><s-l>व्यक्तं मृत्युमुखं विद्यादव्यक्तममृतं पदम् ।</s-l><s-l>प्रवृत्तिलक्षणं धर्ममृषिर्नारायणोऽब्रवीत् ॥ २ ॥</s-l></s-lg><s-lg><s-l>अत्रैवावस्थितं सर्वं त्रैलोक्यं सचराचरम् ।</s-l><s-l>निवृत्तिलक्षणं धर्ममव्यक्तं ब्रह्म शाश्वतम् ॥ ३ ॥</s-l></s-lg><s-lg><s-l>प्रवृत्तिलक्षणं धर्मं प्रजापतिरथाब्रवीत् ।</s-l><s-l>प्रवृत्तिः पुनरावृत्तिर्निवृत्तिः परमा गतिः ॥ ४ ॥</s-l></s-lg><s-lg><s-l>तां गतिं परमामेति निवृत्तिपरमो मुनिः ।</s-l><s-l>ज्ञानतत्त्वपरो नित्यं शुभाशुभनिदर्शकः ॥ ५ ॥</s-l></s-lg><s-lg><s-l>तदेवमेतौ विज्ञेयावव्यक्तपुरुषावुभौ ।</s-l><s-l>अव्यक्तपुरुषाभ्यां तु यत्स्यादन्यन्महत्तरम् ॥ ६ ॥</s-l></s-lg><s-lg><s-l>तं विशेषमवेक्षेत विशेषेण विचक्षणः ।</s-l><s-l>अनाद्यन्तावुभावेतावलिङ्गौ चाप्युभावपि ॥ ७ ॥</s-l></s-lg><s-lg><s-l>उभौ नित्यौ सूक्ष्मतरौ महद्भ्यश्च महत्तरौ ।</s-l><s-l>सामान्यमेतदुभयोरेवं ह्यन्यद्विशेषणम् ॥ ८ ॥</s-l></s-lg><s-lg><s-l>प्रकृत्या सर्गधर्मिण्या तथा त्रिविधसत्त्वया ।</s-l><s-l>विपरीतमतो विद्यात्क्षेत्रज्ञस्य च लक्षणम् ॥ ९ ॥</s-l></s-lg><s-lg><s-l>प्रकृतेश्च विकाराणां द्रष्टारमगुणान्वितम् ।</s-l><s-l>अग्राह्यौ पुरुषावेतावलिङ्गत्वादसंहितौ ॥ १० ॥</s-l></s-lg><s-lg><s-l>संयोगलक्षणोत्पत्तिः कर्मजा गृह्यते यया ।</s-l><s-l>करणैः कर्मनिर्वृत्तैः कर्ता यद्यद्विचेष्टते ।</s-l><s-l>कीर्त्यते शब्दसंज्ञाभिः कोऽहमेषोऽप्यसाविति ॥ ११ ॥</s-l></s-lg><s-lg><s-l>उष्णीषवान्यथा वस्त्रैस्त्रिभिर्भवति संवृतः ।</s-l><s-l>संवृतोऽयं तथा देही सत्त्वराजसतामसैः ॥ १२ ॥</s-l></s-lg><s-lg><s-l>तस्माच्चतुष्टयं वेद्यमेतैर्हेतुभिराचितम् ।</s-l><s-l>यथासंज्ञो ह्ययं सम्यगन्तकाले न मुह्यति ॥ १३ ॥</s-l></s-lg><s-lg><s-l>श्रियं दिव्यामभिप्रेप्सुर्ब्रह्म वाङ्मनसा शुचिः ।</s-l><s-l>शारीरैर्नियमैरुग्रैश्चरेन्निष्कल्मषं तपः ॥ १४ ॥</s-l></s-lg><s-lg><s-l>त्रैलोक्यं तपसा व्याप्तमन्तर्भूतेन भास्वता ।</s-l><s-l>सूर्यश्च चन्द्रमाश्चैव भासतस्तपसा दिवि ॥ १५ ॥</s-l></s-lg><s-lg><s-l>प्रतापस्तपसो ज्ञानं लोके संशब्दितं तपः ।</s-l><s-l>रजस्तमोघ्नं यत्कर्म तपसस्तत्स्वलक्षणम् ॥ १६ ॥</s-l></s-lg><s-lg><s-l>ब्रह्मचर्यमहिंसा च शारीरं तप उच्यते ।</s-l><s-l>वाङ्मनोनियमः साम्यं मानसं तप उच्यते ॥ १७ ॥</s-l></s-lg><s-lg><s-l>विधिज्ञेभ्यो द्विजातिभ्यो ग्राह्यमन्नं विशिष्यते ।</s-l><s-l>आहारनियमेनास्य पाप्मा नश्यति राजसः ॥ १८ ॥</s-l></s-lg><s-lg><s-l>वैमनस्यं च विषये यान्त्यस्य करणानि च ।</s-l><s-l>तस्मात्तन्मात्रमादद्याद्यावदत्र प्रयोजनम् ॥ १९ ॥</s-l></s-lg><s-lg><s-l>अन्तकाले वयोत्कर्षाच्छनैः कुर्यादनातुरः ।</s-l><s-l>एवं युक्तेन मनसा ज्ञानं तदुपपद्यते ॥ २० ॥</s-l></s-lg><s-lg><s-l>रजसा चाप्ययं देही देहवाञ्शब्दवच्चरेत् ।</s-l><s-l>कार्यैरव्याहतमतिर्वैराग्यात्प्रकृतौ स्थितः ।</s-l><s-l>आ देहादप्रमादाच्च देहान्ताद्विप्रमुच्यते ॥ २१ ॥</s-l></s-lg><s-lg><s-l>हेतुयुक्तः सदोत्सर्गो भूतानां प्रलयस्तथा ।</s-l><s-l>परप्रत्ययसर्गे तु नियतं नातिवर्तते ॥ २२ ॥</s-l></s-lg><s-lg><s-l>भवान्तप्रभवप्रज्ञा आसते ये विपर्ययम् ।</s-l><s-l>धृत्या देहान्धारयन्तो बुद्धिसंक्षिप्तमानसाः ।</s-l><s-l>स्थानेभ्यो ध्वंसमानाश्च सूक्ष्मत्वात्तानुपासते ॥ २३ ॥</s-l></s-lg><s-lg><s-l>यथागमं च तत्सर्वं बुद्ध्या तन्नैव बुध्यते ।</s-l><s-l>देहान्तं कश्चिदन्वास्ते भावितात्मा निराश्रयः ।</s-l><s-l>युक्तो धारणया कश्चित्सत्तां केचिदुपासते ॥ २४ ॥</s-l></s-lg><s-lg><s-l>अभ्यस्यन्ति परं देवं विद्युत्संशब्दिताक्षरम् ।</s-l><s-l>अन्तकाले ह्युपासन्नास्तपसा दग्धकिल्बिषाः ॥ २५ ॥</s-l></s-lg><s-lg><s-l>सर्व एते महात्मानो गच्छन्ति परमां गतिम् ।</s-l><s-l>सूक्ष्मं विशेषणं तेषामवेक्षेच्छास्त्रचक्षुषा ॥ २६ ॥</s-l></s-lg><s-lg><s-l>देहं तु परमं विद्याद्विमुक्तमपरिग्रहम् ।</s-l><s-l>अन्तरिक्षादन्यतरं धारणासक्तमानसम् ॥ २७ ॥</s-l></s-lg><s-lg><s-l>मर्त्यलोकाद्विमुच्यन्ते विद्यासंयुक्तमानसाः ।</s-l><s-l>ब्रह्मभूता विरजसस्ततो यान्ति परां गतिम् ॥ २८ ॥</s-l></s-lg><s-lg><s-l>कषायवर्जितं ज्ञानं येषामुत्पद्यतेऽचलम् ।</s-l><s-l>ते यान्ति परमाँल्लोकान्विशुध्यन्तो यथाबलम् ॥ २९ ॥</s-l></s-lg><s-lg><s-l>भगवन्तमजं दिव्यं विष्णुमव्यक्तसंज्ञितम् ।</s-l><s-l>भावेन यान्ति शुद्धा ये ज्ञानतृप्ता निराशिषः ॥ ३० ॥</s-l></s-lg><s-lg><s-l>ज्ञात्वात्मस्थं हरिं चैव निवर्तन्ते न तेऽव्ययाः ।</s-l><s-l>प्राप्य तत्परमं स्थानं मोदन्तेऽक्षरमव्ययम् ॥ ३१ ॥</s-l></s-lg><s-lg><s-l>एतावदेतद्विज्ञानमेतदस्ति च नास्ति च ।</s-l><s-l>तृष्णाबद्धं जगत्सर्वं चक्रवत्परिवर्तते ॥ ३२ ॥</s-l></s-lg><s-lg><s-l>बिसतन्तुर्यथैवायमन्तःस्थः सर्वतो बिसे ।</s-l><s-l>तृष्णातन्तुरनाद्यन्तस्तथा देहगतः सदा ॥ ३३ ॥</s-l></s-lg><s-lg><s-l>सूच्या सूत्रं यथा वस्त्रे संसारयति वायकः ।</s-l><s-l>तद्वत्संसारसूत्रं हि तृष्णासूच्या निबध्यते ॥ ३४ ॥</s-l></s-lg><s-lg><s-l>विकारं प्रकृतिं चैव पुरुषं च सनातनम् ।</s-l><s-l>यो यथावद्विजानाति स वितृष्णो विमुच्यते ॥ ३५ ॥</s-l></s-lg><s-lg><s-l>प्रकाशं भगवानेतदृषिर्नारायणोऽमृतम् ।</s-l><s-l>भूतानामनुकम्पार्थं जगाद जगतो हितम् ॥ ३६ ॥</s-l></s-lg>