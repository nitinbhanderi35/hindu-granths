<s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>अङ्गेषु राजा द्युतिमान्वसुहोम इति श्रुतः ॥ १ ॥</s-l></s-lg><s-lg><s-l>स राजा धर्मनित्यः सन्सह पत्न्या महातपाः ।</s-l><s-l>मुञ्जपृष्ठं जगामाथ देवर्षिगणपूजितम् ॥ २ ॥</s-l></s-lg><s-lg><s-l>तत्र शृङ्गे हिमवतो मेरौ कनकपर्वते ।</s-l><s-l>यत्र मुञ्जवटे रामो जटाहरणमादिशत् ॥ ३ ॥</s-l></s-lg><s-lg><s-l>तदाप्रभृति राजेन्द्र ऋषिभिः संशितव्रतैः ।</s-l><s-l>मुञ्जपृष्ठ इति प्रोक्तः स देशो रुद्रसेवितः ॥ ४ ॥</s-l></s-lg><s-lg><s-l>स तत्र बहुभिर्युक्तः सदा श्रुतिमयैर्गुणैः ।</s-l><s-l>ब्राह्मणानामनुमतो देवर्षिसदृशोऽभवत् ॥ ५ ॥</s-l></s-lg><s-lg><s-l>तं कदाचिददीनात्मा सखा शक्रस्य मानितः ।</s-l><s-l>अभ्यागच्छन्महीपालो मान्धाता शत्रुकर्शनः ॥ ६ ॥</s-l></s-lg><s-lg><s-l>सोऽभिसृत्य तु मान्धाता वसुहोमं नराधिपम् ।</s-l><s-l>दृष्ट्वा प्रकृष्टं तपसा विनयेनाभ्यतिष्ठत ॥ ७ ॥</s-l></s-lg><s-lg><s-l>वसुहोमोऽपि राज्ञो वै गामर्घ्यं च न्यवेदयत् ।</s-l><s-l>अष्टाङ्गस्य च राज्यस्य पप्रच्छ कुशलं तदा ॥ ८ ॥</s-l></s-lg><s-lg><s-l>सद्भिराचरितं पूर्वं यथावदनुयायिनम् ।</s-l><s-l>अपृच्छद्वसुहोमस्तं राजन्किं करवाणि ते ॥ ९ ॥</s-l></s-lg><s-lg><s-l>सोऽब्रवीत्परमप्रीतो मान्धाता राजसत्तमम् ।</s-l><s-l>वसुहोमं महाप्राज्ञमासीनं कुरुनन्दन ॥ १० ॥</s-l></s-lg><s-lg><s-l>बृहस्पतेर्मतं राजन्नधीतं सकलं त्वया ।</s-l><s-l>तथैवौशनसं शास्त्रं विज्ञातं ते नराधिप ॥ ११ ॥</s-l></s-lg><s-lg><s-l>तदहं श्रोतुमिच्छामि दण्ड उत्पद्यते कथम् ।</s-l><s-l>किं वापि पूर्वं जागर्ति किं वा परममुच्यते ॥ १२ ॥</s-l></s-lg><s-lg><s-l>कथं क्षत्रियसंस्थश्च दण्डः संप्रत्यवस्थितः ।</s-l><s-l>ब्रूहि मे सुमहाप्राज्ञ ददाम्याचार्यवेतनम् ॥ १३ ॥</s-l></s-lg><s-lg><s-l> वसुहोम उवाच ।</s-l><s-l>शृणु राजन्यथा दण्डः संभूतो लोकसंग्रहः ।</s-l><s-l>प्रजाविनयरक्षार्थं धर्मस्यात्मा सनातनः ॥ १४ ॥</s-l></s-lg><s-lg><s-l>ब्रह्मा यियक्षुर्भगवान्सर्वलोकपितामहः ।</s-l><s-l>ऋत्विजं नात्मना तुल्यं ददर्शेति हि नः श्रुतम् ॥ १५ ॥</s-l></s-lg><s-lg><s-l>स गर्भं शिरसा देवो वर्षपूगानधारयत् ।</s-l><s-l>पूर्णे वर्षसहस्रे तु स गर्भः क्षुवतोऽपतत् ॥ १६ ॥</s-l></s-lg><s-lg><s-l>स क्षुपो नाम संभूतः प्रजापतिररिंदम ।</s-l><s-l>ऋत्विगासीत्तदा राजन्यज्ञे तस्य महात्मनः ॥ १७ ॥</s-l></s-lg><s-lg><s-l>तस्मिन्प्रवृत्ते सत्रे तु ब्रह्मणः पार्थिवर्षभ ।</s-l><s-l>हृष्टरूपप्रचारत्वाद्दण्डः सोऽन्तर्हितोऽभवत् ॥ १८ ॥</s-l></s-lg><s-lg><s-l>तस्मिन्नन्तर्हिते चाथ प्रजानां संकरोऽभवत् ।</s-l><s-l>नैव कार्यं न चाकार्यं भोज्याभोज्यं न विद्यते ॥ १९ ॥</s-l></s-lg><s-lg><s-l>पेयापेयं कुतः सिद्धिर्हिंसन्ति च परस्परम् ।</s-l><s-l>गम्यागम्यं तदा नासीत्परस्वं स्वं च वै समम् ॥ २० ॥</s-l></s-lg><s-lg><s-l>परस्परं विलुम्पन्ते सारमेया इवामिषम् ।</s-l><s-l>अबलं बलिनो जघ्नुर्निर्मर्यादमवर्तत ॥ २१ ॥</s-l></s-lg><s-lg><s-l>ततः पितामहो विष्णुं भगवन्तं सनातनम् ।</s-l><s-l>संपूज्य वरदं देवं महादेवमथाब्रवीत् ॥ २२ ॥</s-l></s-lg><s-lg><s-l>अत्र साध्वनुकम्पां वै कर्तुमर्हसि केवलम् ।</s-l><s-l>संकरो न भवेदत्र यथा वै तद्विधीयताम् ॥ २३ ॥</s-l></s-lg><s-lg><s-l>ततः स भगवान्ध्यात्वा चिरं शूलजटाधरः ।</s-l><s-l>आत्मानमात्मना दण्डमसृजद्देवसत्तमः ॥ २४ ॥</s-l></s-lg><s-lg><s-l>तस्माच्च धर्मचरणां नीतिं देवीं सरस्वतीम् ।</s-l><s-l>असृजद्दण्डनीतिः सा त्रिषु लोकेषु विश्रुता ॥ २५ ॥</s-l></s-lg><s-lg><s-l>भूयः स भगवान्ध्यात्वा चिरं शूलवरायुधः ।</s-l><s-l>तस्य तस्य निकायस्य चकारैकैकमीशरम् ॥ २६ ॥</s-l></s-lg><s-lg><s-l>देवानामीश्वरं चक्रे देवं दशशतेक्षणम् ।</s-l><s-l>यमं वैवस्वतं चापि पितॄणामकरोत्पतिम् ॥ २७ ॥</s-l></s-lg><s-lg><s-l>धनानां रक्षसां चापि कुबेरमपि चेश्वरम् ।</s-l><s-l>पर्वतानां पतिं मेरुं सरितां च महोदधिम् ॥ २८ ॥</s-l></s-lg><s-lg><s-l>अपां राज्ये सुराणां च विदधे वरुणं प्रभुम् ।</s-l><s-l>मृत्युं प्राणेश्वरमथो तेजसां च हुताशनम् ॥ २९ ॥</s-l></s-lg><s-lg><s-l>रुद्राणामपि चेशानं गोप्तारं विदधे प्रभुः ।</s-l><s-l>महात्मानं महादेवं विशालाक्षं सनातनम् ॥ ३० ॥</s-l></s-lg><s-lg><s-l>वसिष्ठमीशं विप्राणां वसूनां जातवेदसम् ।</s-l><s-l>तेजसां भास्करं चक्रे नक्षत्राणां निशाकरम् ॥ ३१ ॥</s-l></s-lg><s-lg><s-l>वीरुधामंशुमन्तं च भूतानां च प्रभुं वरम् ।</s-l><s-l>कुमारं द्वादशभुजं स्कन्दं राजानमादिशत् ॥ ३२ ॥</s-l></s-lg><s-lg><s-l>कालं सर्वेशमकरोत्संहारविनयात्मकम् ।</s-l><s-l>मृत्योश्चतुर्विभागस्य दुःखस्य च सुखस्य च ॥ ३३ ॥</s-l></s-lg><s-lg><s-l>ईश्वरः सर्वदेहस्तु राजराजो धनाधिपः ।</s-l><s-l>सर्वेषामेव रुद्राणां शूलपाणिरिति श्रुतिः ॥ ३४ ॥</s-l></s-lg><s-lg><s-l>तमेकं ब्रह्मणः पुत्रमनुजातं क्षुपं ददौ ।</s-l><s-l>प्रजानामधिपं श्रेष्ठं सर्वधर्मभृतामपि ॥ ३५ ॥</s-l></s-lg><s-lg><s-l>महादेवस्ततस्तस्मिन्वृत्ते यज्ञे यथाविधि ।</s-l><s-l>दण्डं धर्मस्य गोप्तारं विष्णवे सत्कृतं ददौ ॥ ३६ ॥</s-l></s-lg><s-lg><s-l>विष्णुरङ्गिरसे प्रादादङ्गिरा मुनिसत्तमः ।</s-l><s-l>प्रादादिन्द्रमरीचिभ्यां मरीचिर्भृगवे ददौ ॥ ३७ ॥</s-l></s-lg><s-lg><s-l>भृगुर्ददावृषिभ्यस्तु तं दण्डं धर्मसंहितम् ।</s-l><s-l>ऋषयो लोकपालेभ्यो लोकपालाः क्षुपाय च ॥ ३८ ॥</s-l></s-lg><s-lg><s-l>क्षुपस्तु मनवे प्रादादादित्यतनयाय च ।</s-l><s-l>पुत्रेभ्यः श्राद्धदेवस्तु सूक्ष्मधर्मार्थकारणात् ।</s-l><s-l>तं ददौ सूर्यपुत्रस्तु मनुर्वै रक्षणात्मकम् ॥ ३९ ॥</s-l></s-lg><s-lg><s-l>विभज्य दण्डः कर्तव्यो धर्मेण न यदृच्छया ।</s-l><s-l>दुर्वाचा निग्रहो बन्धो हिरण्यं बाह्यतःक्रिया ॥ ४० ॥</s-l></s-lg><s-lg><s-l>व्यङ्गत्वं च शरीरस्य वधो वा नाल्पकारणात् ।</s-l><s-l>शरीरपीडास्तास्तास्तु देहत्यागो विवासनम् ॥ ४१ ॥</s-l></s-lg><s-lg><s-l>आनुपूर्व्या च दण्डोऽसौ प्रजा जागर्ति पालयन् ।</s-l><s-l>इन्द्रो जागर्ति भगवानिन्द्रादग्निर्विभावसुः ॥ ४२ ॥</s-l></s-lg><s-lg><s-l>अग्नेर्जागर्ति वरुणो वरुणाच्च प्रजापतिः ।</s-l><s-l>प्रजापतेस्ततो धर्मो जागर्ति विनयात्मकः ॥ ४३ ॥</s-l></s-lg><s-lg><s-l>धर्माच्च ब्रह्मणः पुत्रो व्यवसायः सनातनः ।</s-l><s-l>व्यवसायात्ततस्तेजो जागर्ति परिपालयन् ॥ ४४ ॥</s-l></s-lg><s-lg><s-l>ओषध्यस्तेजसस्तस्मादोषधिभ्यश्च पर्वताः ।</s-l><s-l>पर्वतेभ्यश्च जागर्ति रसो रसगुणात्तथा ॥ ४५ ॥</s-l></s-lg><s-lg><s-l>जागर्ति निरृतिर्देवी ज्योतींषि निरृतेरपि ।</s-l><s-l>वेदाः प्रतिष्ठा ज्योतिर्भ्यस्ततो हयशिराः प्रभुः ॥ ४६ ॥</s-l></s-lg><s-lg><s-l>ब्रह्मा पितामहस्तस्माज्जागर्ति प्रभुरव्ययः ।</s-l><s-l>पितामहान्महादेवो जागर्ति भगवाञ्शिवः ॥ ४७ ॥</s-l></s-lg><s-lg><s-l>विश्वेदेवाः शिवाच्चापि विश्वेभ्यश्च तथर्षयः ।</s-l><s-l>ऋषिभ्यो भगवान्सोमः सोमाद्देवाः सनातनाः ॥ ४८ ॥</s-l></s-lg><s-lg><s-l>देवेभ्यो ब्राह्मणा लोके जाग्रतीत्युपधारय ।</s-l><s-l>ब्राह्मणेभ्यश्च राजन्या लोकान्रक्षन्ति धर्मतः ।</s-l><s-l>स्थावरं जङ्गमं चैव क्षत्रियेभ्यः सनातनम् ॥ ४९ ॥</s-l></s-lg><s-lg><s-l>प्रजा जाग्रति लोकेऽस्मिन्दण्डो जागर्ति तासु च ।</s-l><s-l>सर्वसंक्षेपको दण्डः पितामहसमः प्रभुः ॥ ५० ॥</s-l></s-lg><s-lg><s-l>जागर्ति कालः पूर्वं च मध्ये चान्ते च भारत ।</s-l><s-l>ईश्वरः सर्वलोकस्य महादेवः प्रजापतिः ॥ ५१ ॥</s-l></s-lg><s-lg><s-l>देवदेवः शिवः शर्वो जागर्ति सततं प्रभुः ।</s-l><s-l>कपर्दी शंकरो रुद्रो भवः स्थाणुरुमापतिः ॥ ५२ ॥</s-l></s-lg><s-lg><s-l>इत्येष दण्डो विख्यात आदौ मध्ये तथावरे ।</s-l><s-l>भूमिपालो यथान्यायं वर्तेतानेन धर्मवित् ॥ ५३ ॥</s-l></s-lg><s-lg><s-l> भीष्म उवाच ।</s-l><s-l>इतीदं वसुहोमस्य शृणुयाद्यो मतं नरः ।</s-l><s-l>श्रुत्वा च सम्यग्वर्तेत स कामानाप्नुयान्नृपः ॥ ५४ ॥</s-l></s-lg><s-lg><s-l>इति ते सर्वमाख्यातं यो दण्डो मनुजर्षभ ।</s-l><s-l>नियन्ता सर्वलोकस्य धर्माक्रान्तस्य भारत ॥ ५५ ॥</s-l></s-lg>