<s-lg><s-l> वैशंपायन उवाच ।</s-l><s-l>प्रकृतीनां तु तद्वाक्यं देशकालोपसंहितम् ।</s-l><s-l>श्रुत्वा युधिष्ठिरो राजाथोत्तरं प्रत्यभाषत ॥ १ ॥</s-l></s-lg><s-lg><s-l>धन्याः पाण्डुसुता लोके येषां ब्राह्मणपुंगवाः ।</s-l><s-l>तथ्यान्वाप्यथ वातथ्यान्गुणानाहुः समागताः ॥ २ ॥</s-l></s-lg><s-lg><s-l>अनुग्राह्या वयं नूनं भवतामिति मे मतिः ।</s-l><s-l>यत्रैवं गुणसंपन्नानस्मान्ब्रूथ विमत्सराः ॥ ३ ॥</s-l></s-lg><s-lg><s-l>धृतराष्ट्रो महाराजः पिता नो दैवतं परम् ।</s-l><s-l>शासनेऽस्य प्रिये चैव स्थेयं मत्प्रियकाङ्क्षिभिः ॥ ४ ॥</s-l></s-lg><s-lg><s-l>एतदर्थं हि जीवामि कृत्वा ज्ञातिवधं महत् ।</s-l><s-l>अस्य शुश्रूषणं कार्यं मया नित्यमतन्द्रिणा ॥ ५ ॥</s-l></s-lg><s-lg><s-l>यदि चाहमनुग्राह्यो भवतां सुहृदां ततः ।</s-l><s-l>धृतराष्ट्रे यथापूर्वं वृत्तिं वर्तितुमर्हथ ॥ ६ ॥</s-l></s-lg><s-lg><s-l>एष नाथो हि जगतो भवतां च मया सह ।</s-l><s-l>अस्यैव पृथिवी कृत्स्ना पाण्डवाः सर्व एव च ।</s-l><s-l>एतन्मनसि कर्तव्यं भवद्भिर्वचनं मम ॥ ७ ॥</s-l></s-lg><s-lg><s-l>अनुगम्य च राजानं यथेष्टं गम्यतामिति ।</s-l><s-l>पौरजानपदान्सर्वान्विसृज्य कुरुनन्दनः ।</s-l><s-l>यौवराज्येन कौरव्यो भीमसेनमयोजयत् ॥ ८ ॥</s-l></s-lg><s-lg><s-l>मन्त्रे च निश्चये चैव षाड्गुण्यस्य च चिन्तने ।</s-l><s-l>विदुरं बुद्धिसंपन्नं प्रीतिमान्वै समादिशत् ॥ ९ ॥</s-l></s-lg><s-lg><s-l>कृताकृतपरिज्ञाने तथायव्ययचिन्तने ।</s-l><s-l>संजयं योजयामास ऋद्धमृद्धैर्गुणैर्युतम् ॥ १० ॥</s-l></s-lg><s-lg><s-l>बलस्य परिमाणे च भक्तवेतनयोस्तथा ।</s-l><s-l>नकुलं व्यादिशद्राजा कर्मिणामन्ववेक्षणे ॥ ११ ॥</s-l></s-lg><s-lg><s-l>परचक्रोपरोधे च दृप्तानां चावमर्दने ।</s-l><s-l>युधिष्ठिरो महाराजः फल्गुनं व्यादिदेश ह ॥ १२ ॥</s-l></s-lg><s-lg><s-l>द्विजानां वेदकार्येषु कार्येष्वन्येषु चैव हि ।</s-l><s-l>धौम्यं पुरोधसां श्रेष्ठं व्यादिदेश परंतपः ॥ १३ ॥</s-l></s-lg><s-lg><s-l>सहदेवं समीपस्थं नित्यमेव समादिशत् ।</s-l><s-l>तेन गोप्यो हि नृपतिः सर्वावस्थो विशां पते ॥ १४ ॥</s-l></s-lg><s-lg><s-l>यान्यानमन्यद्योग्यांश्च येषु येष्विह कर्मसु ।</s-l><s-l>तांस्तांस्तेष्वेव युयुजे प्रीयमाणो महीपतिः ॥ १५ ॥</s-l></s-lg><s-lg><s-l>विदुरं संजयं चैव युयुत्सुं च महामतिम् ।</s-l><s-l>अब्रवीत्परवीरघ्नो धर्मात्मा धर्मवत्सलः ॥ १६ ॥</s-l></s-lg><s-lg><s-l>उत्थायोत्थाय यत्कार्यमस्य राज्ञः पितुर्मम ।</s-l><s-l>सर्वं भवद्भिः कर्तव्यमप्रमत्तैर्यथातथम् ॥ १७ ॥</s-l></s-lg><s-lg><s-l>पौरजानपदानां च यानि कार्याणि नित्यशः ।</s-l><s-l>राजानं समनुज्ञाप्य तानि कार्याणि धर्मतः ॥ १८ ॥</s-l></s-lg>