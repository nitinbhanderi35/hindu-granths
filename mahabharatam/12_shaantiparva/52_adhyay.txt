<s-lg><s-l> वैशंपायन उवाच ।</s-l><s-l>ततः कृष्णस्य तद्वाक्यं धर्मार्थसहितं हितम् ।</s-l><s-l>श्रुत्वा शांतनवो भीष्मः प्रत्युवाच कृताञ्जलिः ॥ १ ॥</s-l></s-lg><s-lg><s-l>लोकनाथ महाबाहो शिव नारायणाच्युत ।</s-l><s-l>तव वाक्यमभिश्रुत्य हर्षेणास्मि परिप्लुतः ॥ २ ॥</s-l></s-lg><s-lg><s-l>किं चाहमभिधास्यामि वाक्पते तव संनिधौ ।</s-l><s-l>यदा वाचोगतं सर्वं तव वाचि समाहितम् ॥ ३ ॥</s-l></s-lg><s-lg><s-l>यद्धि किंचित्कृतं लोके कर्तव्यं क्रियते च यत् ।</s-l><s-l>त्वत्तस्तन्निःसृतं देव लोका बुद्धिमया हि ते ॥ ४ ॥</s-l></s-lg><s-lg><s-l>कथयेद्देवलोकं यो देवराजसमीपतः ।</s-l><s-l>धर्मकामार्थशास्त्राणां सोऽर्थान्ब्रूयात्तवाग्रतः ॥ ५ ॥</s-l></s-lg><s-lg><s-l>शराभिघाताद्व्यथितं मनो मे मधुसूदन ।</s-l><s-l>गात्राणि चावसीदन्ति न च बुद्धिः प्रसीदति ॥ ६ ॥</s-l></s-lg><s-lg><s-l>न च मे प्रतिभा काचिदस्ति किंचित्प्रभाषितुम् ।</s-l><s-l>पीड्यमानस्य गोविन्द विषानलसमैः शरैः ॥ ७ ॥</s-l></s-lg><s-lg><s-l>बलं मेधाः प्रजरति प्राणाः संत्वरयन्ति च ।</s-l><s-l>मर्माणि परितप्यन्ते भ्रान्तं चेतस्तथैव च ॥ ८ ॥</s-l></s-lg><s-lg><s-l>दौर्बल्यात्सज्जते वाङ्मे स कथं वक्तुमुत्सहे ।</s-l><s-l>साधु मे त्वं प्रसीदस्व दाशार्हकुलनन्दन ॥ ९ ॥</s-l></s-lg><s-lg><s-l>तत्क्षमस्व महाबाहो न ब्रूयां किंचिदच्युत ।</s-l><s-l>त्वत्संनिधौ च सीदेत वाचस्पतिरपि ब्रुवन् ॥ १० ॥</s-l></s-lg><s-lg><s-l>न दिशः संप्रजानामि नाकाशं न च मेदिनीम् ।</s-l><s-l>केवलं तव वीर्येण तिष्ठामि मधुसूदन ॥ ११ ॥</s-l></s-lg><s-lg><s-l>स्वयमेव प्रभो तस्माद्धर्मराजस्य यद्धितम् ।</s-l><s-l>तद्ब्रवीह्याशु सर्वेषामागमानां त्वमागमः ॥ १२ ॥</s-l></s-lg><s-lg><s-l>कथं त्वयि स्थिते लोके शाश्वते लोककर्तरि ।</s-l><s-l>प्रब्रूयान्मद्विधः कश्चिद्गुरौ शिष्य इव स्थिते ॥ १३ ॥</s-l></s-lg><s-lg><s-l> वासुदेव उवाच ।</s-l><s-l>उपपन्नमिदं वाक्यं कौरवाणां धुरंधरे ।</s-l><s-l>महावीर्ये महासत्त्वे स्थिते सर्वार्थदर्शिनि ॥ १४ ॥</s-l></s-lg><s-lg><s-l>यच्च मामात्थ गाङ्गेय बाणघातरुजं प्रति ।</s-l><s-l>गृहाणात्र वरं भीष्म मत्प्रसादकृतं विभो ॥ १५ ॥</s-l></s-lg><s-lg><s-l>न ते ग्लानिर्न ते मूर्छा न दाहो न च ते रुजा ।</s-l><s-l>प्रभविष्यन्ति गाङ्गेय क्षुत्पिपासे न चाप्युत ॥ १६ ॥</s-l></s-lg><s-lg><s-l>ज्ञानानि च समग्राणि प्रतिभास्यन्ति तेऽनघ ।</s-l><s-l>न च ते क्वचिदासक्तिर्बुद्धेः प्रादुर्भविष्यति ॥ १७ ॥</s-l></s-lg><s-lg><s-l>सत्त्वस्थं च मनो नित्यं तव भीष्म भविष्यति ।</s-l><s-l>रजस्तमोभ्यां रहितं घनैर्मुक्त इवोडुराट् ॥ १८ ॥</s-l></s-lg><s-lg><s-l>यद्यच्च धर्मसंयुक्तमर्थयुक्तमथापि वा ।</s-l><s-l>चिन्तयिष्यसि तत्राग्र्या बुद्धिस्तव भविष्यति ॥ १९ ॥</s-l></s-lg><s-lg><s-l>इमं च राजशार्दूल भूतग्रामं चतुर्विधम् ।</s-l><s-l>चक्षुर्दिव्यं समाश्रित्य द्रक्ष्यस्यमितविक्रम ॥ २० ॥</s-l></s-lg><s-lg><s-l>चतुर्विधं प्रजाजालं संयुक्तो ज्ञानचक्षुषा ।</s-l><s-l>भीष्म द्रक्ष्यसि तत्त्वेन जले मीन इवामले ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>ततस्ते व्याससहिताः सर्व एव महर्षयः ।</s-l><s-l>ऋग्यजुःसामसंयुक्तैर्वचोभिः कृष्णमर्चयन् ॥ २२ ॥</s-l></s-lg><s-lg><s-l>ततः सर्वार्तवं दिव्यं पुष्पवर्षं नभस्तलात् ।</s-l><s-l>पपात यत्र वार्ष्णेयः सगाङ्गेयः सपाण्डवः ॥ २३ ॥</s-l></s-lg><s-lg><s-l>वादित्राणि च दिव्यानि जगुश्चाप्सरसां गणाः ।</s-l><s-l>न चाहितमनिष्टं वा किंचित्तत्र व्यदृश्यत ॥ २४ ॥</s-l></s-lg><s-lg><s-l>ववौ शिवः सुखो वायुः सर्वगन्धवहः शुचिः ।</s-l><s-l>शान्तायां दिशि शान्ताश्च प्रावदन्मृगपक्षिणः ॥ २५ ॥</s-l></s-lg><s-lg><s-l>ततो मुहूर्ताद्भगवान्सहस्रांशुर्दिवाकरः ।</s-l><s-l>दहन्वनमिवैकान्ते प्रतीच्यां प्रत्यदृश्यत ॥ २६ ॥</s-l></s-lg><s-lg><s-l>ततो महर्षयः सर्वे समुत्थाय जनार्दनम् ।</s-l><s-l>भीष्ममामन्त्रयां चक्रू राजानं च युधिष्ठिरम् ॥ २७ ॥</s-l></s-lg><s-lg><s-l>ततः प्रणाममकरोत्केशवः पाण्डवस्तथा ।</s-l><s-l>सात्यकिः संजयश्चैव स च शारद्वतः कृपः ॥ २८ ॥</s-l></s-lg><s-lg><s-l>ततस्ते धर्मनिरताः सम्यक्तैरभिपूजिताः ।</s-l><s-l>श्वः समेष्याम इत्युक्त्वा यथेष्टं त्वरिता ययुः ॥ २९ ॥</s-l></s-lg><s-lg><s-l>तथैवामन्त्र्य गाङ्गेयं केशवस्ते च पाण्डवाः ।</s-l><s-l>प्रदक्षिणमुपावृत्य रथानारुरुहुः शुभान् ॥ ३० ॥</s-l></s-lg><s-lg><s-l>ततो रथैः काञ्चनदन्तकूबरैर्महीधराभैः समदैश्च दन्तिभिः ।</s-l><s-l>हयैः सुपर्णैरिव चाशुगामिभिः पदातिभिश्चात्तशरासनादिभिः ॥ ३१ ॥</s-l></s-lg><s-lg><s-l>ययौ रथानां पुरतो हि सा चमूस्तथैव पश्चादतिमात्रसारिणी ।</s-l><s-l>पुरश्च पश्चाच्च यथा महानदी पुरर्क्षवन्तं गिरिमेत्य नर्मदा ॥ ३२ ॥</s-l></s-lg><s-lg><s-l>ततः पुरस्ताद्भगवान्निशाकरः समुत्थितस्तामभिहर्षयंश्चमूम् ।</s-l><s-l>दिवाकरापीतरसास्तथौषधीः पुनः स्वकेनैव गुणेन योजयन् ॥ ३३ ॥</s-l></s-lg><s-lg><s-l>ततः पुरं सुरपुरसंनिभद्युति प्रविश्य ते यदुवृषपाण्डवास्तदा ।</s-l><s-l>यथोचितान्भवनवरान्समाविशञ्श्रमान्विता मृगपतयो गुहा इव ॥ ३४ ॥</s-l></s-lg>