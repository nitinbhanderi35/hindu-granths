<s-lg><s-l> पराशर उवाच ।</s-l><s-l>एष धर्मविधिस्तात गृहस्थस्य प्रकीर्तितः ।</s-l><s-l>तपोविधिं तु वक्ष्यामि तन्मे निगदतः शृणु ॥ १ ॥</s-l></s-lg><s-lg><s-l>प्रायेण हि गृहस्थस्य ममत्वं नाम जायते ।</s-l><s-l>सङ्गागतं नरश्रेष्ठ भावैस्तामसराजसैः ॥ २ ॥</s-l></s-lg><s-lg><s-l>गृहाण्याश्रित्य गावश्च क्षेत्राणि च धनानि च ।</s-l><s-l>दाराः पुत्राश्च भृत्याश्च भवन्तीह नरस्य वै ॥ ३ ॥</s-l></s-lg><s-lg><s-l>एवं तस्य प्रवृत्तस्य नित्यमेवानुपश्यतः ।</s-l><s-l>रागद्वेषौ विवर्धेते ह्यनित्यत्वमपश्यतः ॥ ४ ॥</s-l></s-lg><s-lg><s-l>रागद्वेषाभिभूतं च नरं द्रव्यवशानुगम् ।</s-l><s-l>मोहजाता रतिर्नाम समुपैति नराधिप ॥ ५ ॥</s-l></s-lg><s-lg><s-l>कृतार्थो भोगतो भूत्वा स वै रतिपरायणः ।</s-l><s-l>लाभं ग्राम्यसुखादन्यं रतितो नानुपश्यति ॥ ६ ॥</s-l></s-lg><s-lg><s-l>ततो लोभाभिभूतात्मा सङ्गाद्वर्धयते जनम् ।</s-l><s-l>पुष्ट्यर्थं चैव तस्येह जनस्यार्थं चिकीर्षति ॥ ७ ॥</s-l></s-lg><s-lg><s-l>स जानन्नपि चाकार्यमर्थार्थं सेवते नरः ।</s-l><s-l>बालस्नेहपरीतात्मा तत्क्षयाच्चानुतप्यते ॥ ८ ॥</s-l></s-lg><s-lg><s-l>ततो मानेन संपन्नो रक्षन्नात्मपराजयम् ।</s-l><s-l>करोति येन भोगी स्यामिति तस्माद्विनश्यति ॥ ९ ॥</s-l></s-lg><s-lg><s-l>तपो हि बुद्धियुक्तानां शाश्वतं ब्रह्मदर्शनम् ।</s-l><s-l>अन्विच्छतां शुभं कर्म नराणां त्यजतां सुखम् ॥ १० ॥</s-l></s-lg><s-lg><s-l>स्नेहायतननाशाच्च धननाशाच्च पार्थिव ।</s-l><s-l>आधिव्याधिप्रतापाच्च निर्वेदमुपगच्छति ॥ ११ ॥</s-l></s-lg><s-lg><s-l>निर्वेदादात्मसंबोधः संबोधाच्छास्त्रदर्शनम् ।</s-l><s-l>शास्त्रार्थदर्शनाद्राजंस्तप एवानुपश्यति ॥ १२ ॥</s-l></s-lg><s-lg><s-l>दुर्लभो हि मनुष्येन्द्र नरः प्रत्यवमर्शवान् ।</s-l><s-l>यो वै प्रियसुखे क्षीणे तपः कर्तुं व्यवस्यति ॥ १३ ॥</s-l></s-lg><s-lg><s-l>तपः सर्वगतं तात हीनस्यापि विधीयते ।</s-l><s-l>जितेन्द्रियस्य दान्तस्य स्वर्गमार्गप्रदेशकम् ॥ १४ ॥</s-l></s-lg><s-lg><s-l>प्रजापतिः प्रजाः पूर्वमसृजत्तपसा विभुः ।</s-l><s-l>क्वचित्क्वचिद्व्रतपरो व्रतान्यास्थाय पार्थिव ॥ १५ ॥</s-l></s-lg><s-lg><s-l>आदित्या वसवो रुद्रास्तथैवाग्न्यश्विमारुताः ।</s-l><s-l>विश्वेदेवास्तथा साध्याः पितरोऽथ मरुद्गणाः ॥ १६ ॥</s-l></s-lg><s-lg><s-l>यक्षराक्षसगन्धर्वाः सिद्धाश्चान्ये दिवौकसः ।</s-l><s-l>संसिद्धास्तपसा तात ये चान्ये स्वर्गवासिनः ॥ १७ ॥</s-l></s-lg><s-lg><s-l>ये चादौ ब्रह्मणा सृष्टा ब्राह्मणास्तपसा पुरा ।</s-l><s-l>ते भावयन्तः पृथिवीं विचरन्ति दिवं तथा ॥ १८ ॥</s-l></s-lg><s-lg><s-l>मर्त्यलोके च राजानो ये चान्ये गृहमेधिनः ।</s-l><s-l>महाकुलेषु दृश्यन्ते तत्सर्वं तपसः फलम् ॥ १९ ॥</s-l></s-lg><s-lg><s-l>कौशिकानि च वस्त्राणि शुभान्याभरणानि च ।</s-l><s-l>वाहनासनयानानि सर्वं तत्तपसः फलम् ॥ २० ॥</s-l></s-lg><s-lg><s-l>मनोनुकूलाः प्रमदा रूपवत्यः सहस्रशः ।</s-l><s-l>वासः प्रासादपृष्ठे च तत्सर्वं तपसः फलम् ॥ २१ ॥</s-l></s-lg><s-lg><s-l>शयनानि च मुख्यानि भोज्यानि विविधानि च ।</s-l><s-l>अभिप्रेतानि सर्वाणि भवन्ति कृतकर्मणाम् ॥ २२ ॥</s-l></s-lg><s-lg><s-l>नाप्राप्यं तपसा किंचित्त्रैलोक्येऽस्मिन्परंतप ।</s-l><s-l>उपभोगपरित्यागः फलान्यकृतकर्मणाम् ॥ २३ ॥</s-l></s-lg><s-lg><s-l>सुखितो दुःखितो वापि नरो लोभं परित्यजेत् ।</s-l><s-l>अवेक्ष्य मनसा शास्त्रं बुद्ध्या च नृपसत्तम ॥ २४ ॥</s-l></s-lg><s-lg><s-l>असंतोषोऽसुखायैव लोभादिन्द्रियविभ्रमः ।</s-l><s-l>ततोऽस्य नश्यति प्रज्ञा विद्येवाभ्यासवर्जिता ॥ २५ ॥</s-l></s-lg><s-lg><s-l>नष्टप्रज्ञो यदा भवति तदा न्यायं न पश्यति ।</s-l><s-l>तस्मात्सुखक्षये प्राप्ते पुमानुग्रं तपश्चरेत् ॥ २६ ॥</s-l></s-lg><s-lg><s-l>यदिष्टं तत्सुखं प्राहुर्द्वेष्यं दुःखमिहोच्यते ।</s-l><s-l>कृताकृतस्य तपसः फलं पश्यस्व यादृशम् ॥ २७ ॥</s-l></s-lg><s-lg><s-l>नित्यं भद्राणि पश्यन्ति विषयांश्चोपभुञ्जते ।</s-l><s-l>प्राकाश्यं चैव गच्छन्ति कृत्वा निष्कल्मषं तपः ॥ २८ ॥</s-l></s-lg><s-lg><s-l>अप्रियाण्यवमानांश्च दुःखं बहुविधात्मकम् ।</s-l><s-l>फलार्थी सत्पथत्यक्तः प्राप्नोति विषयात्मकम् ॥ २९ ॥</s-l></s-lg><s-lg><s-l>धर्मे तपसि दाने च विचिकित्सास्य जायते ।</s-l><s-l>स कृत्वा पापकान्येव निरयं प्रतिपद्यते ॥ ३० ॥</s-l></s-lg><s-lg><s-l>सुखे तु वर्तमानो वै दुःखे वापि नरोत्तम ।</s-l><s-l>स्ववृत्ताद्यो न चलति शास्त्रचक्षुः स मानवः ॥ ३१ ॥</s-l></s-lg><s-lg><s-l>इषुप्रपातमात्रं हि स्पर्शयोगे रतिः स्मृता ।</s-l><s-l>रसने दर्शने घ्राणे श्रवणे च विशां पते ॥ ३२ ॥</s-l></s-lg><s-lg><s-l>ततोऽस्य जायते तीव्रा वेदना तत्क्षयात्पुनः ।</s-l><s-l>बुधा येन प्रशंसन्ति मोक्षं सुखमनुत्तमम् ॥ ३३ ॥</s-l></s-lg><s-lg><s-l>ततः फलार्थं चरति भवन्ति ज्यायसो गुणाः ।</s-l><s-l>धर्मवृत्त्या च सततं कामार्थाभ्यां न हीयते ॥ ३४ ॥</s-l></s-lg><s-lg><s-l>अप्रयत्नागताः सेव्या गृहस्थैर्विषयाः सदा ।</s-l><s-l>प्रयत्नेनोपगम्यश्च स्वधर्म इति मे मतिः ॥ ३५ ॥</s-l></s-lg><s-lg><s-l>मानिनां कुलजातानां नित्यं शास्त्रार्थचक्षुषाम् ।</s-l><s-l>धर्मक्रियावियुक्तानामशक्त्या संवृतात्मनाम् ॥ ३६ ॥</s-l></s-lg><s-lg><s-l>क्रियमाणं यदा कर्म नाशं गच्छति मानुषम् ।</s-l><s-l>तेषां नान्यदृते लोके तपसः कर्म विद्यते ॥ ३७ ॥</s-l></s-lg><s-lg><s-l>सर्वात्मना तु कुर्वीत गृहस्थः कर्मनिश्चयम् ।</s-l><s-l>दाक्ष्येण हव्यकव्यार्थं स्वधर्मं विचरेन्नृप ॥ ३८ ॥</s-l></s-lg><s-lg><s-l>यथा नदीनदाः सर्वे सागरे यान्ति संस्थितिम् ।</s-l><s-l>एवमाश्रमिणः सर्वे गृहस्थे यान्ति संस्थितिम् ॥ ३९ ॥</s-l></s-lg>