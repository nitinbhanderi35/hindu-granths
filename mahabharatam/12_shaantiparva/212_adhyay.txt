<s-lg><s-l> भीष्म उवाच ।</s-l><s-l>जनको जनदेवस्तु ज्ञापितः परमर्षिणा ।</s-l><s-l>पुनरेवानुपप्रच्छ सांपराये भवाभवौ ॥ १ ॥</s-l></s-lg><s-lg><s-l>भगवन्यदिदं प्रेत्य संज्ञा भवति कस्यचित् ।</s-l><s-l>एवं सति किमज्ञानं ज्ञानं वा किं करिष्यति ॥ २ ॥</s-l></s-lg><s-lg><s-l>सर्वमुच्छेदनिष्ठं स्यात्पश्य चैतद्द्विजोत्तम ।</s-l><s-l>अप्रमत्तः प्रमत्तो वा किं विशेषं करिष्यति ॥ ३ ॥</s-l></s-lg><s-lg><s-l>असंसर्गो हि भूतेषु संसर्गो वा विनाशिषु ।</s-l><s-l>कस्मै क्रियेत कल्पेन निश्चयः कोऽत्र तत्त्वतः ॥ ४ ॥</s-l></s-lg><s-lg><s-l>तमसा हि प्रतिच्छन्नं विभ्रान्तमिव चातुरम् ।</s-l><s-l>पुनः प्रशमयन्वाक्यैः कविः पञ्चशिखोऽब्रवीत् ॥ ५ ॥</s-l></s-lg><s-lg><s-l>उच्छेदनिष्ठा नेहास्ति भावनिष्ठा न विद्यते ।</s-l><s-l>अयं ह्यपि समाहारः शरीरेन्द्रियचेतसाम् ।</s-l><s-l>वर्तते पृथगन्योन्यमप्यपाश्रित्य कर्मसु ॥ ६ ॥</s-l></s-lg><s-lg><s-l>धातवः पञ्चशाखोऽयं खं वायुर्ज्योतिरम्बु भूः ।</s-l><s-l>ते स्वभावेन तिष्ठन्ति वियुज्यन्ते स्वभावतः ॥ ७ ॥</s-l></s-lg><s-lg><s-l>आकाशं वायुरूष्मा च स्नेहो यच्चापि पार्थिवम् ।</s-l><s-l>एष पञ्चसमाहारः शरीरमिति नैकधा ।</s-l><s-l>ज्ञानमूष्मा च वायुश्च त्रिविधः कर्मसंग्रहः ॥ ८ ॥</s-l></s-lg><s-lg><s-l>इन्द्रियाणीन्द्रियार्थाश्च स्वभावश्चेतना मनः ।</s-l><s-l>प्राणापानौ विकारश्च धातवश्चात्र निःसृताः ॥ ९ ॥</s-l></s-lg><s-lg><s-l>श्रवणं स्पर्शनं जिह्वा दृष्टिर्नासा तथैव च ।</s-l><s-l>इन्द्रियाणीति पञ्चैते चित्तपूर्वंगमा गुणाः ॥ १० ॥</s-l></s-lg><s-lg><s-l>तत्र विज्ञानसंयुक्ता त्रिविधा वेदना ध्रुवा ।</s-l><s-l>सुखदुःखेति यामाहुरदुःखेत्यसुखेति च ॥ ११ ॥</s-l></s-lg><s-lg><s-l>शब्दः स्पर्शश्च रूपं च रसो गन्धश्च मूर्त्यथ ।</s-l><s-l>एते ह्यामरणात्पञ्च षड्गुणा ज्ञानसिद्धये ॥ १२ ॥</s-l></s-lg><s-lg><s-l>तेषु कर्मनिसर्गश्च सर्वतत्त्वार्थनिश्चयः ।</s-l><s-l>तमाहुः परमं शुक्रं बुद्धिरित्यव्ययं महत् ॥ १३ ॥</s-l></s-lg><s-lg><s-l>इमं गुणसमाहारमात्मभावेन पश्यतः ।</s-l><s-l>असम्यग्दर्शनैर्दुःखमनन्तं नोपशाम्यति ॥ १४ ॥</s-l></s-lg><s-lg><s-l>अनात्मेति च यद्दृष्टं तेनाहं न ममेत्यपि ।</s-l><s-l>वर्तते किमधिष्ठाना प्रसक्ता दुःखसंततिः ॥ १५ ॥</s-l></s-lg><s-lg><s-l>तत्र सम्यङ्मनो नाम त्यागशास्त्रमनुत्तमम् ।</s-l><s-l>शृणु यत्तव मोक्षाय भाष्यमाणं भविष्यति ॥ १६ ॥</s-l></s-lg><s-lg><s-l>त्याग एव हि सर्वेषामुक्तानामपि कर्मणाम् ।</s-l><s-l>नित्यं मिथ्याविनीतानां क्लेशो दुःखावहो मतः ॥ १७ ॥</s-l></s-lg><s-lg><s-l>द्रव्यत्यागे तु कर्माणि भोगत्यागे व्रतान्यपि ।</s-l><s-l>सुखत्यागे तपोयोगः सर्वत्यागे समापना ॥ १८ ॥</s-l></s-lg><s-lg><s-l>तस्य मार्गोऽयमद्वैधः सर्वत्यागस्य दर्शितः ।</s-l><s-l>विप्रहाणाय दुःखस्य दुर्गतिर्ह्यन्यथा भवेत् ॥ १९ ॥</s-l></s-lg><s-lg><s-l>पञ्च ज्ञानेन्द्रियाण्युक्त्वा मनःषष्ठानि चेतसि ।</s-l><s-l>मनःषष्ठानि वक्ष्यामि पञ्च कर्मेन्द्रियाणि तु ॥ २० ॥</s-l></s-lg><s-lg><s-l>हस्तौ कर्मेन्द्रियं ज्ञेयमथ पादौ गतीन्द्रियम् ।</s-l><s-l>प्रजनानन्दयोः शेफो विसर्गे पायुरिन्द्रियम् ॥ २१ ॥</s-l></s-lg><s-lg><s-l>वाक्तु शब्दविशेषार्थं गतिं पञ्चान्वितां विदुः ।</s-l><s-l>एवमेकादशैतानि बुद्ध्या त्ववसृजेन्मनः ॥ २२ ॥</s-l></s-lg><s-lg><s-l>कर्णौ शब्दश्च चित्तं च त्रयः श्रवणसंग्रहे ।</s-l><s-l>तथा स्पर्शे तथा रूपे तथैव रसगन्धयोः ॥ २३ ॥</s-l></s-lg><s-lg><s-l>एवं पञ्चत्रिका ह्येते गुणास्तदुपलब्धये ।</s-l><s-l>येन यस्त्रिविधो भावः पर्यायात्समुपस्थितः ॥ २४ ॥</s-l></s-lg><s-lg><s-l>सात्त्विको राजसश्चैव तामसश्चैव ते त्रयः ।</s-l><s-l>त्रिविधा वेदना येषु प्रसूता सर्वसाधना ॥ २५ ॥</s-l></s-lg><s-lg><s-l>प्रहर्षः प्रीतिरानन्दः सुखं संशान्तचित्तता ।</s-l><s-l>अकुतश्चित्कुतश्चिद्वा चित्ततः सात्त्विको गुणः ॥ २६ ॥</s-l></s-lg><s-lg><s-l>अतुष्टिः परितापश्च शोको लोभस्तथाक्षमा ।</s-l><s-l>लिङ्गानि रजसस्तानि दृश्यन्ते हेत्वहेतुतः ॥ २७ ॥</s-l></s-lg><s-lg><s-l>अविवेकस्तथा मोहः प्रमादः स्वप्नतन्द्रिता ।</s-l><s-l>कथंचिदपि वर्तन्ते विविधास्तामसा गुणाः ॥ २८ ॥</s-l></s-lg><s-lg><s-l>तत्र यत्प्रीतिसंयुक्तं काये मनसि वा भवेत् ।</s-l><s-l>वर्तते सात्त्विको भाव इत्यपेक्षेत तत्तथा ॥ २९ ॥</s-l></s-lg><s-lg><s-l>यत्तु संतापसंयुक्तमप्रीतिकरमात्मनः ।</s-l><s-l>प्रवृत्तं रज इत्येव ततस्तदभिचिन्तयेत् ॥ ३० ॥</s-l></s-lg><s-lg><s-l>अथ यन्मोहसंयुक्तं काये मनसि वा भवेत् ।</s-l><s-l>अप्रतर्क्यमविज्ञेयं तमस्तदुपधारयेत् ॥ ३१ ॥</s-l></s-lg><s-lg><s-l>तद्धि श्रोत्राश्रयं भूतं शब्दः श्रोत्रं समाश्रितः ।</s-l><s-l>नोभयं शब्दविज्ञाने विज्ञानस्येतरस्य वा ॥ ३२ ॥</s-l></s-lg><s-lg><s-l>एवं त्वक्चक्षुषी जिह्वा नासिका चैव पञ्चमी ।</s-l><s-l>स्पर्शे रूपे रसे गन्धे तानि चेतो मनश्च तत् ॥ ३३ ॥</s-l></s-lg><s-lg><s-l>स्वकर्मयुगपद्भावो दशस्वेतेषु तिष्ठति ।</s-l><s-l>चित्तमेकादशं विद्धि बुद्धिर्द्वादशमी भवेत् ॥ ३४ ॥</s-l></s-lg><s-lg><s-l>तेषामयुगपद्भाव उच्छेदो नास्ति तामसः ।</s-l><s-l>आस्थितो युगपद्भावे व्यवहारः स लौकिकः ॥ ३५ ॥</s-l></s-lg><s-lg><s-l>इन्द्रियाण्यवसृज्यापि दृष्ट्वा पूर्वं श्रुतागमम् ।</s-l><s-l>चिन्तयन्नानुपर्येति त्रिभिरेवान्वितो गुणैः ॥ ३६ ॥</s-l></s-lg><s-lg><s-l>यत्तमोपहतं चित्तमाशु संचारमध्रुवम् ।</s-l><s-l>करोत्युपरमं काले तदाहुस्तामसं सुखम् ॥ ३७ ॥</s-l></s-lg><s-lg><s-l>यद्यदागमसंयुक्तं न कृत्स्नमुपशाम्यति ।</s-l><s-l>अथ तत्राप्युपादत्ते तमो व्यक्तमिवानृतम् ॥ ३८ ॥</s-l></s-lg><s-lg><s-l>एवमेष प्रसंख्यातः स्वकर्मप्रत्ययी गुणः ।</s-l><s-l>कथंचिद्वर्तते सम्यक्केषांचिद्वा न वर्तते ॥ ३९ ॥</s-l></s-lg><s-lg><s-l>एवमाहुः समाहारं क्षेत्रमध्यात्मचिन्तकाः ।</s-l><s-l>स्थितो मनसि यो भावः स वै क्षेत्रज्ञ उच्यते ॥ ४० ॥</s-l></s-lg><s-lg><s-l>एवं सति क उच्छेदः शाश्वतो वा कथं भवेत् ।</s-l><s-l>स्वभावाद्वर्तमानेषु सर्वभूतेषु हेतुतः ॥ ४१ ॥</s-l></s-lg><s-lg><s-l>यथार्णवगता नद्यो व्यक्तीर्जहति नाम च ।</s-l><s-l>न च स्वतां नियच्छन्ति तादृशः सत्त्वसंक्षयः ॥ ४२ ॥</s-l></s-lg><s-lg><s-l>एवं सति कुतः संज्ञा प्रेत्यभावे पुनर्भवेत् ।</s-l><s-l>प्रतिसंमिश्रिते जीवे गृह्यमाणे च मध्यतः ॥ ४३ ॥</s-l></s-lg><s-lg><s-l>इमां तु यो वेद विमोक्षबुद्धिमात्मानमन्विच्छति चाप्रमत्तः ।</s-l><s-l>न लिप्यते कर्मफलैरनिष्टैः पत्रं बिसस्येव जलेन सिक्तम् ॥ ४४ ॥</s-l></s-lg><s-lg><s-l>दृढैश्च पाशैर्बहुभिर्विमुक्तः प्रजानिमित्तैरपि दैवतैश्च ।</s-l><s-l>यदा ह्यसौ सुखदुःखे जहाति मुक्तस्तदाग्र्यां गतिमेत्यलिङ्गः ।</s-l><s-l>श्रुतिप्रमाणागममङ्गलैश्च शेते जरामृत्युभयादतीतः ॥ ४५ ॥</s-l></s-lg><s-lg><s-l>क्षीणे च पुण्ये विगते च पापे ततोनिमित्ते च फले विनष्टे ।</s-l><s-l>अलेपमाकाशमलिङ्गमेवमास्थाय पश्यन्ति महद्ध्यसक्ताः ॥ ४६ ॥</s-l></s-lg><s-lg><s-l>यथोर्णनाभिः परिवर्तमानस्तन्तुक्षये तिष्ठति पात्यमानः ।</s-l><s-l>तथा विमुक्तः प्रजहाति दुःखं विध्वंसते लोष्ट इवाद्रिमर्च्छन् ॥ ४७ ॥</s-l></s-lg><s-lg><s-l>यथा रुरुः शृङ्गमथो पुराणं हित्वा त्वचं वाप्युरगो यथावत् ।</s-l><s-l>विहाय गच्छत्यनवेक्षमाणस्तथा विमुक्तो विजहाति दुःखम् ॥ ४८ ॥</s-l></s-lg><s-lg><s-l>द्रुमं यथा वाप्युदके पतन्तमुत्सृज्य पक्षी प्रपतत्यसक्तः ।</s-l><s-l>तथा ह्यसौ सुखदुःखे विहाय मुक्तः परार्ध्यां गतिमेत्यलिङ्गः ॥ ४९ ॥</s-l></s-lg><s-lg><s-l>अपि च भवति मैथिलेन गीतं नगरमुपाहितमग्निनाभिवीक्ष्य ।</s-l><s-l>न खलु मम तुषोऽपि दह्यतेऽत्र स्वयमिदमाह किल स्म भूमिपालः ॥ ५० ॥</s-l></s-lg><s-lg><s-l>इदममृतपदं विदेहराजः स्वयमिह पञ्चशिखेन भाष्यमाणः ।</s-l><s-l>निखिलमभिसमीक्ष्य निश्चितार्थं परमसुखी विजहार वीतशोकः ॥ ५१ ॥</s-l></s-lg><s-lg><s-l>इमं हि यः पठति विमोक्षनिश्चयं न हीयते सततमवेक्षते तथा ।</s-l><s-l>उपद्रवान्नानुभवत्यदुःखितः प्रमुच्यते कपिलमिवैत्य मैथिलः ॥ ५२ ॥</s-l></s-lg>