<s-lg><s-l> भीष्म उवाच ।</s-l><s-l>योगक्षेमो हि राष्ट्रस्य राजन्यायत्त उच्यते ।</s-l><s-l>योगक्षेमश्च राज्ञोऽपि समायत्तः पुरोहिते ॥ १ ॥</s-l></s-lg><s-lg><s-l>यतादृष्टं भयं ब्रह्म प्रजानां शमयत्युत ।</s-l><s-l>दृष्टं च राजा बाहुभ्यां तद्राष्ट्रं सुखमेधते ॥ २ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>मुचुकुन्दस्य संवादं राज्ञो वैश्रवणस्य च ॥ ३ ॥</s-l></s-lg><s-lg><s-l>मुचुकुन्दो विजित्येमां पृथिवीं पृथिवीपतिः ।</s-l><s-l>जिज्ञासमानः स्वबलमभ्ययादलकाधिपम् ॥ ४ ॥</s-l></s-lg><s-lg><s-l>ततो वैश्रवणो राजा रक्षांसि समवासृजत् ।</s-l><s-l>ते बलान्यवमृद्नन्तः प्राचरंस्तस्य नैरृताः ॥ ५ ॥</s-l></s-lg><s-lg><s-l>स हन्यमाने सैन्ये स्वे मुचुकुन्दो नराधिपः ।</s-l><s-l>गर्हयामास विद्वांसं पुरोहितमरिंदमः ॥ ६ ॥</s-l></s-lg><s-lg><s-l>तत उग्रं तपस्तप्त्वा वसिष्ठो ब्रह्मवित्तमः ।</s-l><s-l>रक्षांस्यपावधीत्तत्र पन्थानं चाप्यविन्दत ॥ ७ ॥</s-l></s-lg><s-lg><s-l>ततो वैश्रवणो राजा मुचुकुन्दमदर्शयत् ।</s-l><s-l>वध्यमानेषु सैन्येषु वचनं चेदमब्रवीत् ॥ ८ ॥</s-l></s-lg><s-lg><s-l>त्वत्तो हि बलिनः पूर्वे राजानः सपुरोहिताः ।</s-l><s-l>न चैवं समवर्तंस्ते यथा त्वमिह वर्तसे ॥ ९ ॥</s-l></s-lg><s-lg><s-l>ते खल्वपि कृतास्त्राश्च बलवन्तश्च भूमिपाः ।</s-l><s-l>आगम्य पर्युपासन्ते मामीशं सुखदुःखयोः ॥ १० ॥</s-l></s-lg><s-lg><s-l>यद्यस्ति बाहुवीर्यं ते तद्दर्शयितुमर्हसि ।</s-l><s-l>किं ब्राह्मणबलेन त्वमतिमात्रं प्रवर्तसे ॥ ११ ॥</s-l></s-lg><s-lg><s-l>मुचुकुन्दस्ततः क्रुद्धः प्रत्युवाच धनेश्वरम् ।</s-l><s-l>न्यायपूर्वमसंरब्धमसंभ्रान्तमिदं वचः ॥ १२ ॥</s-l></s-lg><s-lg><s-l>ब्रह्मक्षत्रमिदं सृष्टमेकयोनि स्वयंभुवा ।</s-l><s-l>पृथग्बलविधानं च तल्लोकं परिरक्षति ॥ १३ ॥</s-l></s-lg><s-lg><s-l>तपोमन्त्रबलं नित्यं ब्राह्मणेषु प्रतिष्ठितम् ।</s-l><s-l>अस्त्रबाहुबलं नित्यं क्षत्रियेषु प्रतिष्ठितम् ॥ १४ ॥</s-l></s-lg><s-lg><s-l>ताभ्यां संभूय कर्तव्यं प्रजानां परिपालनम् ।</s-l><s-l>तथा च मां प्रवर्तन्तं गर्हयस्यलकाधिप ॥ १५ ॥</s-l></s-lg><s-lg><s-l>ततोऽब्रवीद्वैश्रवणो राजानं सपुरोहितम् ।</s-l><s-l>नाहं राज्यमनिर्दिष्टं कस्मैचिद्विदधाम्युत ॥ १६ ॥</s-l></s-lg><s-lg><s-l>नाच्छिन्दे चापि निर्दिष्टमिति जानीहि पार्थिव ।</s-l><s-l>प्रशाधि पृथिवीं वीर मद्दत्तामखिलामिमाम् ॥ १७ ॥</s-l></s-lg><s-lg><s-l> मुचुकुन्द उवाच ।</s-l><s-l>नाहं राज्यं भवद्दत्तं भोक्तुमिच्छामि पार्थिव ।</s-l><s-l>बाहुवीर्यार्जितं राज्यमश्नीयामिति कामये ॥ १८ ॥</s-l></s-lg><s-lg><s-l> भीष्म उवाच ।</s-l><s-l>ततो वैश्रवणो राजा विस्मयं परमं ययौ ।</s-l><s-l>क्षत्रधर्मे स्थितं दृष्ट्वा मुचुकुन्दमसंभ्रमम् ॥ १९ ॥</s-l></s-lg><s-lg><s-l>ततो राजा मुचुकुन्दः सोऽन्वशासद्वसुंधराम् ।</s-l><s-l>बाहुवीर्यार्जितां सम्यक्क्षत्रधर्ममनुव्रतः ॥ २० ॥</s-l></s-lg><s-lg><s-l>एवं यो ब्रह्मविद्राजा ब्रह्मपूर्वं प्रवर्तते ।</s-l><s-l>जयत्यविजितामुर्वीं यशश्च महदश्नुते ॥ २१ ॥</s-l></s-lg><s-lg><s-l>नित्योदको ब्राह्मणः स्यान्नित्यशस्त्रश्च क्षत्रियः ।</s-l><s-l>तयोर्हि सर्वमायत्तं यत्किंचिज्जगतीगतम् ॥ २२ ॥</s-l></s-lg>