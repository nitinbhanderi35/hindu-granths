<s-lg><s-l> युधिष्ठिर उवाच ।</s-l><s-l>भगवन्कर्मणा केन सुद्युम्नो वसुधाधिपः ।</s-l><s-l>संसिद्धिं परमां प्राप्तः श्रोतुमिच्छामि तं नृपम् ॥ १ ॥</s-l></s-lg><s-lg><s-l> व्यास उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>शङ्खश्च लिखितश्चास्तां भ्रातरौ संयतव्रतौ ॥ २ ॥</s-l></s-lg><s-lg><s-l>तयोरावसथावास्तां रमणीयौ पृथक्पृथक् ।</s-l><s-l>नित्यपुष्पफलैर्वृक्षैरुपेतौ बाहुदामनु ॥ ३ ॥</s-l></s-lg><s-lg><s-l>ततः कदाचिल्लिखितः शङ्खस्याश्रममागमत् ।</s-l><s-l>यदृच्छयापि शङ्खोऽथ निष्क्रान्तोऽभवदाश्रमात् ॥ ४ ॥</s-l></s-lg><s-lg><s-l>सोऽभिगम्याश्रमं भ्रातुः शङ्खस्य लिखितस्तदा ।</s-l><s-l>फलानि शातयामास सम्यक्परिणतान्युत ॥ ५ ॥</s-l></s-lg><s-lg><s-l>तान्युपादाय विस्रब्धो भक्षयामास स द्विजः ।</s-l><s-l>तस्मिंश्च भक्षयत्येव शङ्खोऽप्याश्रममागमत् ॥ ६ ॥</s-l></s-lg><s-lg><s-l>भक्षयन्तं तु तं दृष्ट्वा शङ्खो भ्रातरमब्रवीत् ।</s-l><s-l>कुतः फलान्यवाप्तानि हेतुना केन खादसि ॥ ७ ॥</s-l></s-lg><s-lg><s-l>सोऽब्रवीद्भ्रातरं ज्येष्ठमुपस्पृश्याभिवाद्य च ।</s-l><s-l>इत एव गृहीतानि मयेति प्रहसन्निव ॥ ८ ॥</s-l></s-lg><s-lg><s-l>तमब्रवीत्तदा शङ्खस्तीव्रकोपसमन्वितः ।</s-l><s-l>स्तेयं त्वया कृतमिदं फलान्याददता स्वयम् ।</s-l><s-l>गच्छ राजानमासाद्य स्वकर्म प्रथयस्व वै ॥ ९ ॥</s-l></s-lg><s-lg><s-l>अदत्तादानमेवेदं कृतं पार्थिवसत्तम ।</s-l><s-l>स्तेनं मां त्वं विदित्वा च स्वधर्ममनुपालय ।</s-l><s-l>शीघ्रं धारय चौरस्य मम दण्डं नराधिप ॥ १० ॥</s-l></s-lg><s-lg><s-l>इत्युक्तस्तस्य वचनात्सुद्युम्नं वसुधाधिपम् ।</s-l><s-l>अभ्यगच्छन्महाबाहो लिखितः संशितव्रतः ॥ ११ ॥</s-l></s-lg><s-lg><s-l>सुद्युम्नस्त्वन्तपालेभ्यः श्रुत्वा लिखितमागतम् ।</s-l><s-l>अभ्यगच्छत्सहामात्यः पद्भ्यामेव नरेश्वरः ॥ १२ ॥</s-l></s-lg><s-lg><s-l>तमब्रवीत्समागत्य स राजा ब्रह्मवित्तमम् ।</s-l><s-l>किमागमनमाचक्ष्व भगवन्कृतमेव तत् ॥ १३ ॥</s-l></s-lg><s-lg><s-l>एवमुक्तः स विप्रर्षिः सुद्युम्नमिदमब्रवीत् ।</s-l><s-l>प्रतिश्रौषि करिष्येति श्रुत्वा तत्कर्तुमर्हसि ॥ १४ ॥</s-l></s-lg><s-lg><s-l>अनिसृष्टानि गुरुणा फलानि पुरुषर्षभ ।</s-l><s-l>भक्षितानि मया राजंस्तत्र मां शाधि माचिरम् ॥ १५ ॥</s-l></s-lg><s-lg><s-l> सुद्युम्न उवाच ।</s-l><s-l>प्रमाणं चेन्मतो राजा भवतो दण्डधारणे ।</s-l><s-l>अनुज्ञायामपि तथा हेतुः स्याद्ब्राह्मणर्षभ ॥ १६ ॥</s-l></s-lg><s-lg><s-l>स भवानभ्यनुज्ञातः शुचिकर्मा महाव्रतः ।</s-l><s-l>ब्रूहि कामानतोऽन्यांस्त्वं करिष्यामि हि ते वचः ॥ १७ ॥</s-l></s-lg><s-lg><s-l> व्यास उवाच ।</s-l><s-l>छन्द्यमानोऽपि ब्रह्मर्षिः पार्थिवेन महात्मना ।</s-l><s-l>नान्यं वै वरयामास तस्माद्दण्डादृते वरम् ॥ १८ ॥</s-l></s-lg><s-lg><s-l>ततः स पृथिवीपालो लिखितस्य महात्मनः ।</s-l><s-l>करौ प्रच्छेदयामास धृतदण्डो जगाम सः ॥ १९ ॥</s-l></s-lg><s-lg><s-l>स गत्वा भ्रातरं शङ्खमार्तरूपोऽब्रवीदिदम् ।</s-l><s-l>धृतदण्डस्य दुर्भुद्धेर्भगवन्क्षन्तुमर्हसि ॥ २० ॥</s-l></s-lg><s-lg><s-l> शङ्ख उवाच ।</s-l><s-l>न कुप्ये तव धर्मज्ञ न च दूषयसे मम ।</s-l><s-l>धर्मस्तु ते व्यतिक्रान्तस्ततस्ते निष्कृतिः कृता ॥ २१ ॥</s-l></s-lg><s-lg><s-l>स गत्वा बाहुदां शीघ्रं तर्पयस्व यथाविधि ।</s-l><s-l>देवान्पितॄनृषींश्चैव मा चाधर्मे मनः कृथाः ॥ २२ ॥</s-l></s-lg><s-lg><s-l> व्यास उवाच ।</s-l><s-l>तस्य तद्वचनं श्रुत्वा शङ्खस्य लिखितस्तदा ।</s-l><s-l>अवगाह्यापगां पुण्यामुदकार्थं प्रचक्रमे ॥ २३ ॥</s-l></s-lg><s-lg><s-l>प्रादुरास्तां ततस्तस्य करौ जलजसंनिभौ ।</s-l><s-l>ततः स विस्मितो भ्रातुर्दर्शयामास तौ करौ ॥ २४ ॥</s-l></s-lg><s-lg><s-l>ततस्तमब्रवीच्छङ्खस्तपसेदं कृतं मया ।</s-l><s-l>मा च तेऽत्र विशङ्का भूद्दैवमेव विधीयते ॥ २५ ॥</s-l></s-lg><s-lg><s-l> लिखित उवाच ।</s-l><s-l>किं नु नाहं त्वया पूतः पूर्वमेव महाद्युते ।</s-l><s-l>यस्य ते तपसो वीर्यमीदृशं द्विजसत्तम ॥ २६ ॥</s-l></s-lg><s-lg><s-l> शङ्ख उवाच ।</s-l><s-l>एवमेतन्मया कार्यं नाहं दण्डधरस्तव ।</s-l><s-l>स च पूतो नरपतिस्त्वं चापि पितृभिः सह ॥ २७ ॥</s-l></s-lg><s-lg><s-l> व्यास उवाच ।</s-l><s-l>स राजा पाण्डवश्रेष्ठ श्रेष्ठो वै तेन कर्मणा ।</s-l><s-l>प्राप्तवान्परमां सिद्धिं दक्षः प्राचेतसो यथा ॥ २८ ॥</s-l></s-lg><s-lg><s-l>एष धर्मः क्षत्रियाणां प्रजानां परिपालनम् ।</s-l><s-l>उत्पथेऽस्मिन्महाराज मा च शोके मनः कृथाः ॥ २९ ॥</s-l></s-lg><s-lg><s-l>भ्रातुरस्य हितं वाक्यं शृणु धर्मज्ञसत्तम ।</s-l><s-l>दण्ड एव हि राजेन्द्र क्षत्रधर्मो न मुण्डनम् ॥ ३० ॥</s-l></s-lg>