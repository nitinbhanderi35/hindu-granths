<s-lg><s-l> जाजलिरुवाच ।</s-l><s-l>यथा प्रवर्तितो धर्मस्तुलां धारयता त्वया ।</s-l><s-l>स्वर्गद्वारं च वृत्तिं च भूतानामवरोत्स्यते ॥ १ ॥</s-l></s-lg><s-lg><s-l>कृष्या ह्यन्नं प्रभवति ततस्त्वमपि जीवसि ।</s-l><s-l>पशुभिश्चौषधीभिश्च मर्त्या जीवन्ति वाणिज ॥ २ ॥</s-l></s-lg><s-lg><s-l>यतो यज्ञः प्रभवति नास्तिक्यमपि जल्पसि ।</s-l><s-l>न हि वर्तेदयं लोको वार्तामुत्सृज्य केवलम् ॥ ३ ॥</s-l></s-lg><s-lg><s-l> तुलाधार उवाच ।</s-l><s-l>वक्ष्यामि जाजले वृत्तिं नास्मि ब्राह्मण नास्तिकः ।</s-l><s-l>न च यज्ञं विनिन्दामि यज्ञवित्तु सुदुर्लभः ॥ ४ ॥</s-l></s-lg><s-lg><s-l>नमो ब्राह्मणयज्ञाय ये च यज्ञविदो जनाः ।</s-l><s-l>स्वयज्ञं ब्राह्मणा हित्वा क्षात्रं यज्ञमिहास्थिताः ॥ ५ ॥</s-l></s-lg><s-lg><s-l>लुब्धैर्वित्तपरैर्ब्रह्मन्नास्तिकैः संप्रवर्तितम् ।</s-l><s-l>वेदवादानविज्ञाय सत्याभासमिवानृतम् ॥ ६ ॥</s-l></s-lg><s-lg><s-l>इदं देयमिदं देयमिति नान्तं चिकीर्षति ।</s-l><s-l>अतः स्तैन्यं प्रभवति विकर्माणि च जाजले ।</s-l><s-l>तदेव सुकृतं हव्यं येन तुष्यन्ति देवताः ॥ ७ ॥</s-l></s-lg><s-lg><s-l>नमस्कारेण हविषा स्वाध्यायैरौषधैस्तथा ।</s-l><s-l>पूजा स्याद्देवतानां हि यथा शास्त्रनिदर्शनम् ॥ ८ ॥</s-l></s-lg><s-lg><s-l>इष्टापूर्तादसाधूनां विषमा जायते प्रजा ।</s-l><s-l>लुब्धेभ्यो जायते लुब्धः समेभ्यो जायते समः ॥ ९ ॥</s-l></s-lg><s-lg><s-l>यजमानो यथात्मानमृत्विजश्च तथा प्रजाः ।</s-l><s-l>यज्ञात्प्रजा प्रभवति नभसोऽम्भ इवामलम् ॥ १० ॥</s-l></s-lg><s-lg><s-l>अग्नौ प्रास्ताहुतिर्ब्रह्मन्नादित्यमुपतिष्ठति ।</s-l><s-l>आदित्याज्जायते वृष्टिर्वृष्टेरन्नं ततः प्रजाः ॥ ११ ॥</s-l></s-lg><s-lg><s-l>तस्मात्स्वनुष्ठितात्पूर्वे सर्वान्कामांश्च लेभिरे ।</s-l><s-l>अकृष्टपच्या पृथिवी आशीर्भिर्वीरुधोऽभवन् ।</s-l><s-l>न ते यज्ञेष्वात्मसु वा फलं पश्यन्ति किंचन ॥ १२ ॥</s-l></s-lg><s-lg><s-l>शङ्कमानाः फलं यज्ञे ये यजेरन्कथंचन ।</s-l><s-l>जायन्तेऽसाधवो धूर्ता लुब्धा वित्तप्रयोजनाः ॥ १३ ॥</s-l></s-lg><s-lg><s-l>स स्म पापकृतां लोकान्गच्छेदशुभकर्मणा ।</s-l><s-l>प्रमाणमप्रमाणेन यः कुर्यादशुभं नरः ।</s-l><s-l>पापात्मा सोऽकृतप्रज्ञः सदैवेह द्विजोत्तम ॥ १४ ॥</s-l></s-lg><s-lg><s-l>कर्तव्यमिति कर्तव्यं वेत्ति यो ब्राह्मणोभयम् ।</s-l><s-l>ब्रह्मैव वर्तते लोके नैति कर्तव्यतां पुनः ॥ १५ ॥</s-l></s-lg><s-lg><s-l>विगुणं च पुनः कर्म ज्याय इत्यनुशुश्रुम ।</s-l><s-l>सर्वभूतोपघातश्च फलभावे च संयमः ॥ १६ ॥</s-l></s-lg><s-lg><s-l>सत्ययज्ञा दमयज्ञा अलुब्धाश्चात्मतृप्तयः ।</s-l><s-l>उत्पन्नत्यागिनः सर्वे जना आसन्नमत्सराः ॥ १७ ॥</s-l></s-lg><s-lg><s-l>क्षेत्रक्षेत्रज्ञतत्त्वज्ञाः स्वयज्ञपरिनिष्ठिताः ।</s-l><s-l>ब्राह्मं वेदमधीयन्तस्तोषयन्त्यमरानपि ॥ १८ ॥</s-l></s-lg><s-lg><s-l>अखिलं दैवतं सर्वं ब्रह्म ब्राह्मणसंश्रितम् ।</s-l><s-l>तृप्यन्ति तृप्यतो देवास्तृप्तास्तृप्तस्य जाजले ॥ १९ ॥</s-l></s-lg><s-lg><s-l>यथा सर्वरसैस्तृप्तो नाभिनन्दति किंचन ।</s-l><s-l>तथा प्रज्ञानतृप्तस्य नित्यं तृप्तिः सुखोदया ॥ २० ॥</s-l></s-lg><s-lg><s-l>धर्मारामा धर्मसुखाः कृत्स्नव्यवसितास्तथा ।</s-l><s-l>अस्ति नस्तत्त्वतो भूय इति प्रज्ञागवेषिणः ॥ २१ ॥</s-l></s-lg><s-lg><s-l>ज्ञानविज्ञानिनः केचित्परं पारं तितीर्षवः ।</s-l><s-l>अतीव तत्सदा पुण्यं पुण्याभिजनसंहितम् ॥ २२ ॥</s-l></s-lg><s-lg><s-l>यत्र गत्वा न शोचन्ति न च्यवन्ति व्यथन्ति च ।</s-l><s-l>ते तु तद्ब्रह्मणः स्थानं प्राप्नुवन्तीह सात्त्विकाः ॥ २३ ॥</s-l></s-lg><s-lg><s-l>नैव ते स्वर्गमिच्छन्ति न यजन्ति यशोधनैः ।</s-l><s-l>सतां वर्त्मानुवर्तन्ते यथाबलमहिंसया ॥ २४ ॥</s-l></s-lg><s-lg><s-l>वनस्पतीनोषधीश्च फलमूलं च ते विदुः ।</s-l><s-l>न चैतानृत्विजो लुब्धा याजयन्ति धनार्थिनः ॥ २५ ॥</s-l></s-lg><s-lg><s-l>स्वमेव चार्थं कुर्वाणा यज्ञं चक्रुः पुनर्द्विजाः ।</s-l><s-l>परिनिष्ठितकर्माणः प्रजानुग्रहकाम्यया ॥ २६ ॥</s-l></s-lg><s-lg><s-l>प्रापयेयुः प्रजाः स्वर्गं स्वधर्मचरणेन वै ।</s-l><s-l>इति मे वर्तते बुद्धिः समा सर्वत्र जाजले ॥ २७ ॥</s-l></s-lg><s-lg><s-l>प्रयुञ्जते यानि यज्ञे सदा प्राज्ञा द्विजर्षभ ।</s-l><s-l>तेन ते देवयानेन पथा यान्ति महामुने ॥ २८ ॥</s-l></s-lg><s-lg><s-l>आवृत्तिस्तत्र चैकस्य नास्त्यावृत्तिर्मनीषिणाम् ।</s-l><s-l>उभौ तौ देवयानेन गच्छतो जाजले पथा ॥ २९ ॥</s-l></s-lg><s-lg><s-l>स्वयं चैषामनडुहो युज्यन्ति च वहन्ति च ।</s-l><s-l>स्वयमुस्राश्च दुह्यन्ते मनःसंकल्पसिद्धिभिः ॥ ३० ॥</s-l></s-lg><s-lg><s-l>स्वयं यूपानुपादाय यजन्ते स्वाप्तदक्षिणैः ।</s-l><s-l>यस्तथाभावितात्मा स्यात्स गामालब्धुमर्हति ॥ ३१ ॥</s-l></s-lg><s-lg><s-l>ओषधीभिस्तथा ब्रह्मन्यजेरंस्ते नतादृशाः ।</s-l><s-l>बुद्धित्यागं पुरस्कृत्य तादृशं प्रब्रवीमि ते ॥ ३२ ॥</s-l></s-lg><s-lg><s-l>निराशिषमनारम्भं निर्नमस्कारमस्तुतिम् ।</s-l><s-l>अक्षीणं क्षीणकर्माणं तं देवा ब्राह्मणं विदुः ॥ ३३ ॥</s-l></s-lg><s-lg><s-l>नाश्रावयन्न च यजन्न ददद्ब्राह्मणेषु च ।</s-l><s-l>ग्राम्यां वृत्तिं लिप्समानः कां गतिं याति जाजले ।</s-l><s-l>इदं तु दैवतं कृत्वा यथा यज्ञमवाप्नुयात् ॥ ३४ ॥</s-l></s-lg><s-lg><s-l> जाजलिरुवाच ।</s-l><s-l>न वै मुनीनां शृणुमः स्म तत्त्वं पृच्छामि त्वा वाणिज कष्टमेतत् ।</s-l><s-l>पूर्वे पूर्वे चास्य नावेक्षमाणा नातः परं तमृषयः स्थापयन्ति ॥ ३५ ॥</s-l></s-lg><s-lg><s-l>अस्मिन्नेवात्मतीर्थे न पशवः प्राप्नुयुः सुखम् ।</s-l><s-l>अथ स्वकर्मणा केन वाणिज प्राप्नुयात्सुखम् ।</s-l><s-l>शंस मे तन्महाप्राज्ञ भृशं वै श्रद्दधामि ते ॥ ३६ ॥</s-l></s-lg><s-lg><s-l> तुलाधार उवाच ।</s-l><s-l>उत यज्ञा उतायज्ञा मखं नार्हन्ति ते क्वचित् ।</s-l><s-l>आज्येन पयसा दध्ना पूर्णाहुत्या विशेषतः ।</s-l><s-l>वालैः शृङ्गेण पादेन संभवत्येव गौर्मखम् ॥ ३७ ॥</s-l></s-lg><s-lg><s-l>पत्नीं चानेन विधिना प्रकरोति नियोजयन् ।</s-l><s-l>पुरोडाशो हि सर्वेषां पशूनां मेध्य उच्यते ॥ ३८ ॥</s-l></s-lg><s-lg><s-l>सर्वा नद्यः सरस्वत्यः सर्वे पुण्याः शिलोच्चयाः ।</s-l><s-l>जाजले तीर्थमात्मैव मा स्म देशातिथिर्भव ॥ ३९ ॥</s-l></s-lg><s-lg><s-l>एतानीदृशकान्धर्मानाचरन्निह जाजले ।</s-l><s-l>कारणैर्धर्ममन्विच्छन्न लोकानाप्नुते शुभान् ॥ ४० ॥</s-l></s-lg><s-lg><s-l> भीष्म उवाच ।</s-l><s-l>एतानीदृशकान्धर्मांस्तुलाधारः प्रशंसति ।</s-l><s-l>उपपत्त्या हि संपन्नान्नित्यं सद्भिर्निषेवितान् ॥ ४१ ॥</s-l></s-lg>