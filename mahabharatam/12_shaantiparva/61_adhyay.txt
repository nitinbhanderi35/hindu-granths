<s-lg><s-l> भीष्म उवाच ।</s-l><s-l>आश्रमाणां महाबाहो शृणु सत्यपराक्रम ।</s-l><s-l>चतुर्णामिह वर्णानां कर्माणि च युधिष्ठिर ॥ १ ॥</s-l></s-lg><s-lg><s-l>वानप्रस्थं भैक्षचर्यां गार्हस्थ्यं च महाश्रमम् ।</s-l><s-l>ब्रह्मचर्याश्रमं प्राहुश्चतुर्थं ब्राह्मणैर्वृतम् ॥ २ ॥</s-l></s-lg><s-lg><s-l>जटाकरणसंस्कारं द्विजातित्वमवाप्य च ।</s-l><s-l>आधानादीनि कर्माणि प्राप्य वेदमधीत्य च ॥ ३ ॥</s-l></s-lg><s-lg><s-l>सदारो वाप्यदारो वा आत्मवान्संयतेन्द्रियः ।</s-l><s-l>वानप्रस्थाश्रमं गच्छेत्कृतकृत्यो गृहाश्रमात् ॥ ४ ॥</s-l></s-lg><s-lg><s-l>तत्रारण्यकशास्त्राणि समधीत्य स धर्मवित् ।</s-l><s-l>ऊर्ध्वरेताः प्रजायित्वा गच्छत्यक्षरसात्मताम् ॥ ५ ॥</s-l></s-lg><s-lg><s-l>एतान्येव निमित्तानि मुनीनामूर्ध्वरेतसाम् ।</s-l><s-l>कर्तव्यानीह विप्रेण राजन्नादौ विपश्चिता ॥ ६ ॥</s-l></s-lg><s-lg><s-l>चरितब्रह्मचर्यस्य ब्राह्मणस्य विशां पते ।</s-l><s-l>भैक्षचर्यास्वधीकारः प्रशस्त इह मोक्षिणः ॥ ७ ॥</s-l></s-lg><s-lg><s-l>यत्रास्तमितशायी स्यान्निरग्निरनिकेतनः ।</s-l><s-l>यथोपलब्धजीवी स्यान्मुनिर्दान्तो जितेन्द्रियः ॥ ८ ॥</s-l></s-lg><s-lg><s-l>निराशीः स्यात्सर्वसमो निर्भोगो निर्विकारवान् ।</s-l><s-l>विप्रः क्षेमाश्रमं प्राप्तो गच्छत्यक्षरसात्मताम् ॥ ९ ॥</s-l></s-lg><s-lg><s-l>अधीत्य वेदान्कृतसर्वकृत्यः संतानमुत्पाद्य सुखानि भुक्त्वा ।</s-l><s-l>समाहितः प्रचरेद्दुश्चरं तं गार्हस्थ्यधर्मं मुनिधर्मदृष्टम् ॥ १० ॥</s-l></s-lg><s-lg><s-l>स्वदारतुष्ट ऋतुकालगामी नियोगसेवी नशठो नजिह्मः ।</s-l><s-l>मिताशनो देवपरः कृतज्ञः सत्यो मृदुश्चानृशंसः क्षमावान् ॥ ११ ॥</s-l></s-lg><s-lg><s-l>दान्तो विधेयो हव्यकव्येऽप्रमत्तो अन्नस्य दाता सततं द्विजेभ्यः ।</s-l><s-l>अमत्सरी सर्वलिङ्गिप्रदाता वैताननित्यश्च गृहाश्रमी स्यात् ॥ १२ ॥</s-l></s-lg><s-lg><s-l>अथात्र नारायणगीतमाहुर्महर्षयस्तात महानुभावाः ।</s-l><s-l>महार्थमत्यर्थतपःप्रयुक्तं तदुच्यमानं हि मया निबोध ॥ १३ ॥</s-l></s-lg><s-lg><s-l>सत्यार्जवं चातिथिपूजनं च धर्मस्तथार्थश्च रतिश्च दारे ।</s-l><s-l>निषेवितव्यानि सुखानि लोके ह्यस्मिन्परे चैव मतं ममैतत् ॥ १४ ॥</s-l></s-lg><s-lg><s-l>भरणं पुत्रदाराणां वेदानां पारणं तथा ।</s-l><s-l>सतां तमाश्रमं श्रेष्ठं वदन्ति परमर्षयः ॥ १५ ॥</s-l></s-lg><s-lg><s-l>एवं हि यो ब्राह्मणो यज्ञशीलो गार्हस्थ्यमध्यावसते यथावत् ।</s-l><s-l>गृहस्थवृत्तिं प्रविशोध्य सम्यक्स्वर्गे विशुद्धं फलमाप्नुते सः ॥ १६ ॥</s-l></s-lg><s-lg><s-l>तस्य देहपरित्यागादिष्टाः कामाक्षया मताः ।</s-l><s-l>आनन्त्यायोपतिष्ठन्ति सर्वतोक्षिशिरोमुखाः ॥ १७ ॥</s-l></s-lg><s-lg><s-l>खादन्नेको जपन्नेकः सर्पन्नेको युधिष्ठिर ।</s-l><s-l>एकस्मिन्नेव आचार्ये शुश्रूषुर्मलपङ्कवान् ॥ १८ ॥</s-l></s-lg><s-lg><s-l>ब्रह्मचारी व्रती नित्यं नित्यं दीक्षापरो वशी ।</s-l><s-l>अविचार्य तथा वेदं कृत्यं कुर्वन्वसेत्सदा ॥ १९ ॥</s-l></s-lg><s-lg><s-l>शुश्रूषां सततं कुर्वन्गुरोः संप्रणमेत च ।</s-l><s-l>षट्कर्मस्वनिवृत्तश्च नप्रवृत्तश्च सर्वशः ॥ २० ॥</s-l></s-lg><s-lg><s-l>न चरत्यधिकारेण सेवितं द्विषतो न च ।</s-l><s-l>एषोऽऽश्रमपदस्तात ब्रह्मचारिण इष्यते ॥ २१ ॥</s-l></s-lg>