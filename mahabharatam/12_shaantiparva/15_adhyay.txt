<s-lg><s-l> वैशंपायन उवाच ।</s-l><s-l>याज्ञसेन्या वचः श्रुत्वा पुनरेवार्जुनोऽब्रवीत् ।</s-l><s-l>अनुमान्य महाबाहुं ज्येष्ठं भ्रातरमीश्वरम् ॥ १ ॥</s-l></s-lg><s-lg><s-l>दण्डः शास्ति प्रजाः सर्वा दण्ड एवाभिरक्षति ।</s-l><s-l>दण्डः सुप्तेषु जागर्ति दण्डं धर्मं विदुर्बुधाः ॥ २ ॥</s-l></s-lg><s-lg><s-l>धर्मं संरक्षते दण्डस्तथैवार्थं नराधिप ।</s-l><s-l>कामं संरक्षते दण्डस्त्रिवर्गो दण्ड उच्यते ॥ ३ ॥</s-l></s-lg><s-lg><s-l>दण्डेन रक्ष्यते धान्यं धनं दण्डेन रक्ष्यते ।</s-l><s-l>एतद्विद्वन्नुपादत्स्व स्वभावं पश्य लौकिकम् ॥ ४ ॥</s-l></s-lg><s-lg><s-l>राजदण्डभयादेके पापाः पापं न कुर्वते ।</s-l><s-l>यमदण्डभयादेके परलोकभयादपि ॥ ५ ॥</s-l></s-lg><s-lg><s-l>परस्परभयादेके पापाः पापं न कुर्वते ।</s-l><s-l>एवं सांसिद्धिके लोके सर्वं दण्डे प्रतिष्ठितम् ॥ ६ ॥</s-l></s-lg><s-lg><s-l>दण्डस्यैव भयादेके न खादन्ति परस्परम् ।</s-l><s-l>अन्धे तमसि मज्जेयुर्यदि दण्डो न पालयेत् ॥ ७ ॥</s-l></s-lg><s-lg><s-l>यस्माददान्तान्दमयत्यशिष्टान्दण्डयत्यपि ।</s-l><s-l>दमनाद्दण्डनाच्चैव तस्माद्दण्डं विदुर्बुधाः ॥ ८ ॥</s-l></s-lg><s-lg><s-l>वाचि दण्डो ब्राह्मणानां क्षत्रियाणां भुजार्पणम् ।</s-l><s-l>दानदण्डः स्मृतो वैश्यो निर्दण्डः शूद्र उच्यते ॥ ९ ॥</s-l></s-lg><s-lg><s-l>असंमोहाय मर्त्यानामर्थसंरक्षणाय च ।</s-l><s-l>मर्यादा स्थापिता लोके दण्डसंज्ञा विशां पते ॥ १० ॥</s-l></s-lg><s-lg><s-l>यत्र श्यामो लोहिताक्षो दण्डश्चरति सूनृतः ।</s-l><s-l>प्रजास्तत्र न मुह्यन्ति नेता चेत्साधु पश्यति ॥ ११ ॥</s-l></s-lg><s-lg><s-l>ब्रह्मचारी गृहस्थश्च वानप्रस्थोऽथ भिक्षुकः ।</s-l><s-l>दण्डस्यैव भयादेते मनुष्या वर्त्मनि स्थिताः ॥ १२ ॥</s-l></s-lg><s-lg><s-l>नाभीतो यजते राजन्नाभीतो दातुमिच्छति ।</s-l><s-l>नाभीतः पुरुषः कश्चित्समये स्थातुमिच्छति ॥ १३ ॥</s-l></s-lg><s-lg><s-l>नाच्छित्त्वा परमर्माणि नाकृत्वा कर्म दारुणम् ।</s-l><s-l>नाहत्वा मत्स्यघातीव प्राप्नोति महतीं श्रियम् ॥ १४ ॥</s-l></s-lg><s-lg><s-l>नाघ्नतः कीर्तिरस्तीह न वित्तं न पुनः प्रजाः ।</s-l><s-l>इन्द्रो वृत्रवधेनैव महेन्द्रः समपद्यत ॥ १५ ॥</s-l></s-lg><s-lg><s-l>य एव देवा हन्तारस्ताँल्लोकोऽर्चयते भृशम् ।</s-l><s-l>हन्ता रुद्रस्तथा स्कन्दः शक्रोऽग्निर्वरुणो यमः ॥ १६ ॥</s-l></s-lg><s-lg><s-l>हन्ता कालस्तथा वायुर्मृत्युर्वैश्रवणो रविः ।</s-l><s-l>वसवो मरुतः साध्या विश्वेदेवाश्च भारत ॥ १७ ॥</s-l></s-lg><s-lg><s-l>एतान्देवान्नमस्यन्ति प्रतापप्रणता जनाः ।</s-l><s-l>न ब्रह्माणं न धातारं न पूषाणं कथंचन ॥ १८ ॥</s-l></s-lg><s-lg><s-l>मध्यस्थान्सर्वभूतेषु दान्ताञ्शमपरायणान् ।</s-l><s-l>यजन्ते मानवाः केचित्प्रशान्ताः सर्वकर्मसु ॥ १९ ॥</s-l></s-lg><s-lg><s-l>न हि पश्यामि जीवन्तं लोके कंचिदहिंसया ।</s-l><s-l>सत्त्वैः सत्त्वानि जीवन्ति दुर्बलैर्बलवत्तराः ॥ २० ॥</s-l></s-lg><s-lg><s-l>नकुलो मूषकानत्ति बिडालो नकुलं तथा ।</s-l><s-l>बिडालमत्ति श्वा राजञ्श्वानं व्यालमृगस्तथा ॥ २१ ॥</s-l></s-lg><s-lg><s-l>तानत्ति पुरुषः सर्वान्पश्य धर्मो यथागतः ।</s-l><s-l>प्राणस्यान्नमिदं सर्वं जङ्गमं स्थावरं च यत् ॥ २२ ॥</s-l></s-lg><s-lg><s-l>विधानं देवविहितं तत्र विद्वान्न मुह्यति ।</s-l><s-l>यथा सृष्टोऽसि राजेन्द्र तथा भवितुमर्हसि ॥ २३ ॥</s-l></s-lg><s-lg><s-l>विनीतक्रोधहर्षा हि मन्दा वनमुपाश्रिताः ।</s-l><s-l>विना वधं न कुर्वन्ति तापसाः प्राणयापनम् ॥ २४ ॥</s-l></s-lg><s-lg><s-l>उदके बहवः प्राणाः पृथिव्यां च फलेषु च ।</s-l><s-l>न च कश्चिन्न तान्हन्ति किमन्यत्प्राणयापनात् ॥ २५ ॥</s-l></s-lg><s-lg><s-l>सूक्ष्मयोनीनि भूतानि तर्कगम्यानि कानिचित् ।</s-l><s-l>पक्ष्मणोऽपि निपातेन येषां स्यात्स्कन्धपर्ययः ॥ २६ ॥</s-l></s-lg><s-lg><s-l>ग्रामान्निष्क्रम्य मुनयो विगतक्रोधमत्सराः ।</s-l><s-l>वने कुटुम्बधर्माणो दृश्यन्ते परिमोहिताः ॥ २७ ॥</s-l></s-lg><s-lg><s-l>भूमिं भित्त्वौषधीश्छित्त्वा वृक्षादीनण्डजान्पशून् ।</s-l><s-l>मनुष्यास्तन्वते यज्ञांस्ते स्वर्गं प्राप्नुवन्ति च ॥ २८ ॥</s-l></s-lg><s-lg><s-l>दण्डनीत्यां प्रणीतायां सर्वे सिध्यन्त्युपक्रमाः ।</s-l><s-l>कौन्तेय सर्वभूतानां तत्र मे नास्ति संशयः ॥ २९ ॥</s-l></s-lg><s-lg><s-l>दण्डश्चेन्न भवेल्लोके व्यनशिष्यन्निमाः प्रजाः ।</s-l><s-l>शूले मत्स्यानिवापक्ष्यन्दुर्बलान्बलवत्तराः ॥ ३० ॥</s-l></s-lg><s-lg><s-l>सत्यं चेदं ब्रह्मणा पूर्वमुक्तं दण्डः प्रजा रक्षति साधु नीतः ।</s-l><s-l>पश्याग्नयश्च प्रतिशाम्यन्त्यभीताः संतर्जिता दण्डभयाज्ज्वलन्ति ॥ ३१ ॥</s-l></s-lg><s-lg><s-l>अन्धं तम इवेदं स्यान्न प्रज्ञायेत किंचन ।</s-l><s-l>दण्डश्चेन्न भवेल्लोके विभजन्साध्वसाधुनी ॥ ३२ ॥</s-l></s-lg><s-lg><s-l>येऽपि संभिन्नमर्यादा नास्तिका वेदनिन्दकाः ।</s-l><s-l>तेऽपि भोगाय कल्पन्ते दण्डेनोपनिपीडिताः ॥ ३३ ॥</s-l></s-lg><s-lg><s-l>सर्वो दण्डजितो लोको दुर्लभो हि शुचिर्नरः ।</s-l><s-l>दण्डस्य हि भयाद्भीतो भोगायेह प्रकल्पते ॥ ३४ ॥</s-l></s-lg><s-lg><s-l>चातुर्वर्ण्याप्रमोहाय सुनीतनयनाय च ।</s-l><s-l>दण्डो विधात्रा विहितो धर्मार्थावभिरक्षितुम् ॥ ३५ ॥</s-l></s-lg><s-lg><s-l>यदि दण्डान्न बिभ्येयुर्वयांसि श्वापदानि च ।</s-l><s-l>अद्युः पशून्मनुष्यांश्च यज्ञार्थानि हवींषि च ॥ ३६ ॥</s-l></s-lg><s-lg><s-l>न ब्रह्मचार्यधीयीत कल्याणी गौर्न दुह्यते ।</s-l><s-l>न कन्योद्वहनं गच्छेद्यदि दण्डो न पालयेत् ॥ ३७ ॥</s-l></s-lg><s-lg><s-l>विश्वलोपः प्रवर्तेत भिद्येरन्सर्वसेतवः ।</s-l><s-l>ममत्वं न प्रजानीयुर्यदि दण्डो न पालयेत् ॥ ३८ ॥</s-l></s-lg><s-lg><s-l>न संवत्सरसत्राणि तिष्ठेयुरकुतोभयाः ।</s-l><s-l>विधिवद्दक्षिणावन्ति यदि दण्डो न पालयेत् ॥ ३९ ॥</s-l></s-lg><s-lg><s-l>चरेयुर्नाश्रमे धर्मं यथोक्तं विधिमाश्रिताः ।</s-l><s-l>न विद्यां प्राप्नुयात्कश्चिद्यदि दण्डो न पालयेत् ॥ ४० ॥</s-l></s-lg><s-lg><s-l>न चोष्ट्रा न बलीवर्दा नाश्वाश्वतरगर्दभाः ।</s-l><s-l>युक्ता वहेयुर्यानानि यदि दण्डो न पालयेत् ॥ ४१ ॥</s-l></s-lg><s-lg><s-l>न प्रेष्या वचनं कुर्युर्न बालो जातु कर्हिचित् ।</s-l><s-l>तिष्ठेत्पितृमते धर्मे यदि दण्डो न पालयेत् ॥ ४२ ॥</s-l></s-lg><s-lg><s-l>दण्डे स्थिताः प्रजाः सर्वा भयं दण्डं विदुर्बुधाः ।</s-l><s-l>दण्डे स्वर्गो मनुष्याणां लोकोऽयं च प्रतिष्ठितः ॥ ४३ ॥</s-l></s-lg><s-lg><s-l>न तत्र कूटं पापं वा वञ्चना वापि दृश्यते ।</s-l><s-l>यत्र दण्डः सुविहितश्चरत्यरिविनाशनः ॥ ४४ ॥</s-l></s-lg><s-lg><s-l>हविः श्वा प्रपिबेद्धृष्टो दण्डश्चेन्नोद्यतो भवेत् ।</s-l><s-l>हरेत्काकः पुरोडाशं यदि दण्डो न पालयेत् ॥ ४५ ॥</s-l></s-lg><s-lg><s-l>यदिदं धर्मतो राज्यं विहितं यद्यधर्मतः ।</s-l><s-l>कार्यस्तत्र न शोको वै भुङ्क्ष्व भोगान्यजस्व च ॥ ४६ ॥</s-l></s-lg><s-lg><s-l>सुखेन धर्मं श्रीमन्तश्चरन्ति शुचिवाससः ।</s-l><s-l>संवसन्तः प्रियैर्दारैर्भुञ्जानाश्चान्नमुत्तमम् ॥ ४७ ॥</s-l></s-lg><s-lg><s-l>अर्थे सर्वे समारम्भाः समायत्ता न संशयः ।</s-l><s-l>स च दण्डे समायत्तः पश्य दण्डस्य गौरवम् ॥ ४८ ॥</s-l></s-lg><s-lg><s-l>लोकयात्रार्थमेवेह धर्मप्रवचनं कृतम् ।</s-l><s-l>अहिंसा साधुहिंसेति श्रेयान्धर्मपरिग्रहः ॥ ४९ ॥</s-l></s-lg><s-lg><s-l>नात्यन्तगुणवान्कश्चिन्न चाप्यत्यन्तनिर्गुणः ।</s-l><s-l>उभयं सर्वकार्येषु दृश्यते साध्वसाधु च ॥ ५० ॥</s-l></s-lg><s-lg><s-l>पशूनां वृषणं छित्त्वा ततो भिन्दन्ति नस्तकान् ।</s-l><s-l>कृषन्ति बहवो भारान्बध्नन्ति दमयन्ति च ॥ ५१ ॥</s-l></s-lg><s-lg><s-l>एवं पर्याकुले लोके विपथे जर्जरीकृते ।</s-l><s-l>तैस्तैर्न्यायैर्महाराज पुराणं धर्ममाचर ॥ ५२ ॥</s-l></s-lg><s-lg><s-l>यज देहि प्रजा रक्ष धर्मं समनुपालय ।</s-l><s-l>अमित्राञ्जहि कौन्तेय मित्राणि परिपालय ॥ ५३ ॥</s-l></s-lg><s-lg><s-l>मा च ते निघ्नतः शत्रून्मन्युर्भवतु भारत ।</s-l><s-l>न तत्र किल्बिषं किंचित्कर्तुर्भवति भारत ॥ ५४ ॥</s-l></s-lg><s-lg><s-l>आततायी हि यो हन्यादाततायिनमागतम् ।</s-l><s-l>न तेन भ्रूणहा स स्यान्मन्युस्तं मन्युमृच्छति ॥ ५५ ॥</s-l></s-lg><s-lg><s-l>अवध्यः सर्वभूतानामन्तरात्मा न संशयः ।</s-l><s-l>अवध्ये चात्मनि कथं वध्यो भवति केनचित् ॥ ५६ ॥</s-l></s-lg><s-lg><s-l>यथा हि पुरुषः शालां पुनः संप्रविशेन्नवाम् ।</s-l><s-l>एवं जीवः शरीराणि तानि तानि प्रपद्यते ॥ ५७ ॥</s-l></s-lg><s-lg><s-l>देहान्पुराणानुत्सृज्य नवान्संप्रतिपद्यते ।</s-l><s-l>एवं मृत्युमुखं प्राहुर्ये जनास्तत्त्वदर्शिनः ॥ ५८ ॥</s-l></s-lg>