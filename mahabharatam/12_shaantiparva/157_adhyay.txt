<s-lg><s-l> युधिष्ठिर उवाच ।</s-l><s-l>यतः प्रभवति क्रोधः कामश्च भरतर्षभ ।</s-l><s-l>शोकमोहौ विवित्सा च परासुत्वं तथा मदः ॥ १ ॥</s-l></s-lg><s-lg><s-l>लोभो मात्सर्यमीर्ष्या च कुत्सासूया कृपा तथा ।</s-l><s-l>एतत्सर्वं महाप्राज्ञ याथातथ्येन मे वद ॥ २ ॥</s-l></s-lg><s-lg><s-l> भीष्म उवाच ।</s-l><s-l>त्रयोदशैतेऽतिबलाः शत्रवः प्राणिनां स्मृताः ।</s-l><s-l>उपासते महाराज समस्ताः पुरुषानिह ॥ ३ ॥</s-l></s-lg><s-lg><s-l>एते प्रमत्तं पुरुषमप्रमत्ता नुदन्ति हि ।</s-l><s-l>वृका इव विलुम्पन्ति दृष्ट्वैव पुरुषेतरान् ॥ ४ ॥</s-l></s-lg><s-lg><s-l>एभ्यः प्रवर्तते दुःखमेभ्यः पापं प्रवर्तते ।</s-l><s-l>इति मर्त्यो विजानीयात्सततं भरतर्षभ ॥ ५ ॥</s-l></s-lg><s-lg><s-l>एतेषामुदयं स्थानं क्षयं च पुरुषोत्तम ।</s-l><s-l>हन्त ते वर्तयिष्यामि तन्मे निगदतः शृणु ॥ ६ ॥</s-l></s-lg><s-lg><s-l>लोभात्क्रोधः प्रभवति परदोषैरुदीर्यते ।</s-l><s-l>क्षमया तिष्ठते राजञ्श्रीमांश्च विनिवर्तते ॥ ७ ॥</s-l></s-lg><s-lg><s-l>संकल्पाज्जायते कामः सेव्यमानो विवर्धते ।</s-l><s-l>अवद्यदर्शनाद्व्येति तत्त्वज्ञानाच्च धीमताम् ॥ ८ ॥</s-l></s-lg><s-lg><s-l>विरुद्धानि हि शास्त्राणि पश्यन्तीहाल्पबुद्धयः ।</s-l><s-l>विवित्सा जायते तत्र तत्त्वज्ञानान्निवर्तते ॥ ९ ॥</s-l></s-lg><s-lg><s-l>प्रीतेः शोकः प्रभवति वियोगात्तस्य देहिनः ।</s-l><s-l>यदा निरर्थकं वेत्ति तदा सद्यः प्रणश्यति ॥ १० ॥</s-l></s-lg><s-lg><s-l>परासुता क्रोधलोभादभ्यासाच्च प्रवर्तते ।</s-l><s-l>दयया सर्वभूतानां निर्वेदात्सा निवर्तते ॥ ११ ॥</s-l></s-lg><s-lg><s-l>सत्त्वत्यागात्तु मात्सर्यमहितानि च सेवते ।</s-l><s-l>एतत्तु क्षीयते तात साधूनामुपसेवनात् ॥ १२ ॥</s-l></s-lg><s-lg><s-l>कुलाज्ज्ञानात्तथैश्वर्यान्मदो भवति देहिनाम् ।</s-l><s-l>एभिरेव तु विज्ञातैर्मदः सद्यः प्रणश्यति ॥ १३ ॥</s-l></s-lg><s-lg><s-l>ईर्ष्या कामात्प्रभवति संघर्षाच्चैव भारत ।</s-l><s-l>इतरेषां तु मर्त्यानां प्रज्ञया सा प्रणश्यति ॥ १४ ॥</s-l></s-lg><s-lg><s-l>विभ्रमाल्लोकबाह्यानां द्वेष्यैर्वाक्यैरसंगतैः ।</s-l><s-l>कुत्सा संजायते राजन्नुपेक्षाभिः प्रशाम्यति ॥ १५ ॥</s-l></s-lg><s-lg><s-l>प्रतिकर्तुमशक्याय बलस्थायापकारिणे ।</s-l><s-l>असूया जायते तीव्रा कारुण्याद्विनिवर्तते ॥ १६ ॥</s-l></s-lg><s-lg><s-l>कृपणान्सततं दृष्ट्वा ततः संजायते कृपा ।</s-l><s-l>धर्मनिष्ठां यदा वेत्ति तदा शाम्यति सा कृपा ॥ १७ ॥</s-l></s-lg><s-lg><s-l>एतान्येव जितान्याहुः प्रशमाच्च त्रयोदश ।</s-l><s-l>एते हि धार्तराष्ट्राणां सर्वे दोषास्त्रयोदश ।</s-l><s-l>त्वया सर्वात्मना नित्यं विजिता जेष्यसे च तान् ॥ १८ ॥</s-l></s-lg>