<s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>तुलाधारस्य वाक्यानि धर्मे जाजलिना सह ॥ १ ॥</s-l></s-lg><s-lg><s-l>वने वनचरः कश्चिज्जाजलिर्नाम वै द्विजः ।</s-l><s-l>सागरोद्देशमागम्य तपस्तेपे महातपाः ॥ २ ॥</s-l></s-lg><s-lg><s-l>नियतो नियताहारश्चीराजिनजटाधरः ।</s-l><s-l>मलपङ्कधरो धीमान्बहून्वर्षगणान्मुनिः ॥ ३ ॥</s-l></s-lg><s-lg><s-l>स कदाचिन्महातेजा जलवासो महीपते ।</s-l><s-l>चचार लोकान्विप्रर्षिः प्रेक्षमाणो मनोजवः ॥ ४ ॥</s-l></s-lg><s-lg><s-l>स चिन्तयामास मुनिर्जलमध्ये कदाचन ।</s-l><s-l>विप्रेक्ष्य सागरान्तां वै महीं सवनकाननाम् ॥ ५ ॥</s-l></s-lg><s-lg><s-l>न मया सदृशोऽस्तीह लोके स्थावरजङ्गमे ।</s-l><s-l>अप्सु वैहायसं गच्छेन्मया योऽन्यः सहेति वै ॥ ६ ॥</s-l></s-lg><s-lg><s-l>स दृश्यमानो रक्षोभिर्जलमध्येऽवदत्ततः ।</s-l><s-l>अब्रुवंश्च पिशाचास्तं नैवं त्वं वक्तुमर्हसि ॥ ७ ॥</s-l></s-lg><s-lg><s-l>तुलाधारो वणिग्धर्मा वाराणस्यां महायशाः ।</s-l><s-l>सोऽप्येवं नार्हते वक्तुं यथा त्वं द्विजसत्तम ॥ ८ ॥</s-l></s-lg><s-lg><s-l>इत्युक्तो जाजलिर्भूतैः प्रत्युवाच महातपाः ।</s-l><s-l>पश्येयं तमहं प्राज्ञं तुलाधारं यशस्विनम् ॥ ९ ॥</s-l></s-lg><s-lg><s-l>इति ब्रुवाणं तमृषिं रक्षांस्युद्धृत्य सागरात् ।</s-l><s-l>अब्रुवन्गच्छ पन्थानमास्थायेमं द्विजोत्तम ॥ १० ॥</s-l></s-lg><s-lg><s-l>इत्युक्तो जाजलिर्भूतैर्जगाम विमनास्तदा ।</s-l><s-l>वाराणस्यां तुलाधारं समासाद्याब्रवीद्वचः ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>किं कृतं सुकृतं कर्म तात जाजलिना पुरा ।</s-l><s-l>येन सिद्धिं परां प्राप्तस्तन्नो व्याख्यातुमर्हसि ॥ १२ ॥</s-l></s-lg><s-lg><s-l> भीष्म उवाच ।</s-l><s-l>अतीव तपसा युक्तो घोरेण स बभूव ह ।</s-l><s-l>नद्युपस्पर्शनरतः सायं प्रातर्महातपाः ॥ १३ ॥</s-l></s-lg><s-lg><s-l>अग्नीन्परिचरन्सम्यक्स्वाध्यायपरमो द्विजः ।</s-l><s-l>वानप्रस्थविधानज्ञो जाजलिर्ज्वलितः श्रिया ॥ १४ ॥</s-l></s-lg><s-lg><s-l>सत्ये तपसि तिष्ठन्स न च धर्ममवैक्षत ।</s-l><s-l>वर्षास्वाकाशशायी स हेमन्ते जलसंश्रयः ॥ १५ ॥</s-l></s-lg><s-lg><s-l>वातातपसहो ग्रीष्मे न च धर्ममविन्दत ।</s-l><s-l>दुःखशय्याश्च विविधा भूमौ च परिवर्तनम् ॥ १६ ॥</s-l></s-lg><s-lg><s-l>ततः कदाचित्स मुनिर्वर्षास्वाकाशमास्थितः ।</s-l><s-l>अन्तरिक्षाज्जलं मूर्ध्ना प्रत्यगृह्णान्मुहुर्मुहुः ॥ १७ ॥</s-l></s-lg><s-lg><s-l>अथ तस्य जटाः क्लिन्ना बभूवुर्ग्रथिताः प्रभो ।</s-l><s-l>अरण्यगमनान्नित्यं मलिनो मलसंयुताः ॥ १८ ॥</s-l></s-lg><s-lg><s-l>स कदाचिन्निराहारो वायुभक्षो महातपाः ।</s-l><s-l>तस्थौ काष्ठवदव्यग्रो न चचाल च कर्हिचित् ॥ १९ ॥</s-l></s-lg><s-lg><s-l>तस्य स्म स्थाणुभूतस्य निर्विचेष्टस्य भारत ।</s-l><s-l>कुलिङ्गशकुनौ राजन्नीडं शिरसि चक्रतुः ॥ २० ॥</s-l></s-lg><s-lg><s-l>स तौ दयावान्विप्रर्षिरुपप्रैक्षत दम्पती ।</s-l><s-l>कुर्वाणं नीडकं तत्र जटासु तृणतन्तुभिः ॥ २१ ॥</s-l></s-lg><s-lg><s-l>यदा स न चलत्येव स्थाणुभूतो महातपाः ।</s-l><s-l>ततस्तौ परिविश्वस्तौ सुखं तत्रोषतुस्तदा ॥ २२ ॥</s-l></s-lg><s-lg><s-l>अतीतास्वथ वर्षासु शरत्काल उपस्थिते ।</s-l><s-l>प्राजापत्येन विधिना विश्वासात्काममोहितौ ॥ २३ ॥</s-l></s-lg><s-lg><s-l>तत्रापातयतां राजञ्शिरस्यण्डानि खेचरौ ।</s-l><s-l>तान्यबुध्यत तेजस्वी स विप्रः संशितव्रतः ॥ २४ ॥</s-l></s-lg><s-lg><s-l>बुद्ध्वा च स महातेजा न चचालैव जाजलिः ।</s-l><s-l>धर्मे धृतमना नित्यं नाधर्मं स त्वरोचयत् ॥ २५ ॥</s-l></s-lg><s-lg><s-l>अहन्यहनि चागम्य ततस्तौ तस्य मूर्धनि ।</s-l><s-l>आश्वासितौ वै वसतः संप्रहृष्टौ तदा विभो ॥ २६ ॥</s-l></s-lg><s-lg><s-l>अण्डेभ्यस्त्वथ पुष्टेभ्यः प्रजायन्त शकुन्तकाः ।</s-l><s-l>व्यवर्धन्त च तत्रैव न चाकम्पत जाजलिः ॥ २७ ॥</s-l></s-lg><s-lg><s-l>स रक्षमाणस्त्वण्डानि कुलिङ्गानां यतव्रतः ।</s-l><s-l>तथैव तस्थौ धर्मात्मा निर्विचेष्टः समाहितः ॥ २८ ॥</s-l></s-lg><s-lg><s-l>ततस्तु कालसमये बभूवुस्तेऽथ पक्षिणः ।</s-l><s-l>बुबुधे तांश्च स मुनिर्जातपक्षाञ्शकुन्तकान् ॥ २९ ॥</s-l></s-lg><s-lg><s-l>ततः कदाचित्तांस्तत्र पश्यन्पक्षीन्यतव्रतः ।</s-l><s-l>बभूव परमप्रीतस्तदा मतिमतां वरः ॥ ३० ॥</s-l></s-lg><s-lg><s-l>तथा तानभिसंवृद्धान्दृष्ट्वा चाप्नुवतां मुदम् ।</s-l><s-l>शकुनौ निर्भयौ तत्र ऊषतुश्चात्मजैः सह ॥ ३१ ॥</s-l></s-lg><s-lg><s-l>जातपक्षांश्च सोऽपश्यदुड्डीनान्पुनरागतान् ।</s-l><s-l>सायं सायं द्विजान्विप्रो न चाकम्पत जाजलिः ॥ ३२ ॥</s-l></s-lg><s-lg><s-l>कदाचित्पुनरभ्येत्य पुनर्गच्छन्ति संततम् ।</s-l><s-l>त्यक्ता मातृपितृभ्यां ते न चाकम्पत जाजलिः ॥ ३३ ॥</s-l></s-lg><s-lg><s-l>अथ ते दिवसं चारीं गत्वा सायं पुनर्नृप ।</s-l><s-l>उपावर्तन्त तत्रैव निवासार्थं शकुन्तकाः ॥ ३४ ॥</s-l></s-lg><s-lg><s-l>कदाचिद्दिवसान्पञ्च समुत्पत्य विहंगमाः ।</s-l><s-l>षष्ठेऽहनि समाजग्मुर्न चाकम्पत जाजलिः ॥ ३५ ॥</s-l></s-lg><s-lg><s-l>क्रमेण च पुनः सर्वे दिवसानि बहून्यपि ।</s-l><s-l>नोपावर्तन्त शकुना जातप्राणाः स्म ते यदा ॥ ३६ ॥</s-l></s-lg><s-lg><s-l>कदाचिन्मासमात्रेण समुत्पत्य विहंगमाः ।</s-l><s-l>नैवागच्छंस्ततो राजन्प्रातिष्ठत स जाजलिः ॥ ३७ ॥</s-l></s-lg><s-lg><s-l>ततस्तेषु प्रलीनेषु जाजलिर्जातविस्मयः ।</s-l><s-l>सिद्धोऽस्मीति मतिं चक्रे ततस्तं मान आविशत् ॥ ३८ ॥</s-l></s-lg><s-lg><s-l>स तथा निर्गतान्दृष्ट्वा शकुन्तान्नियतव्रतः ।</s-l><s-l>संभावितात्मा संभाव्य भृशं प्रीतस्तदाभवन् ॥ ३९ ॥</s-l></s-lg><s-lg><s-l>स नद्यां समुपस्पृश्य तर्पयित्वा हुताशनम् ।</s-l><s-l>उदयन्तमथादित्यमभ्यगच्छन्महातपाः ॥ ४० ॥</s-l></s-lg><s-lg><s-l>संभाव्य चटकान्मूर्ध्नि जाजलिर्जपतां वरः ।</s-l><s-l>आस्फोटयत्तदाकाशे धर्मः प्राप्तो मयेति वै ॥ ४१ ॥</s-l></s-lg><s-lg><s-l>अथान्तरिक्षे वागासीत्तां स शुश्राव जाजलिः ।</s-l><s-l>धर्मेण न समस्त्वं वै तुलाधारस्य जाजले ॥ ४२ ॥</s-l></s-lg><s-lg><s-l>वाराणस्यां महाप्राज्ञस्तुलाधारः प्रतिष्ठितः ।</s-l><s-l>सोऽप्येवं नार्हते वक्तुं यथा त्वं भाषसे द्विज ॥ ४३ ॥</s-l></s-lg><s-lg><s-l>सोऽमर्षवशमापन्नस्तुलाधारदिदृक्षया ।</s-l><s-l>पृथिवीमचरद्राजन्यत्रसायंगृहो मुनिः ॥ ४४ ॥</s-l></s-lg><s-lg><s-l>कालेन महतागच्छत्स तु वाराणसीं पुरीम् ।</s-l><s-l>विक्रीणन्तं च पण्यानि तुलाधारं ददर्श सः ॥ ४५ ॥</s-l></s-lg><s-lg><s-l>सोऽपि दृष्ट्वैव तं विप्रमायान्तं भाण्डजीवनः ।</s-l><s-l>समुत्थाय सुसंहृष्टः स्वागतेनाभ्यपूजयत् ॥ ४६ ॥</s-l></s-lg><s-lg><s-l> तुलाधार उवाच ।</s-l><s-l>आयानेवासि विदितो मम ब्रह्मन्न संशयः ।</s-l><s-l>ब्रवीमि यत्तु वचनं तच्छृणुष्व द्विजोत्तम ॥ ४७ ॥</s-l></s-lg><s-lg><s-l>सागरानूपमाश्रित्य तपस्तप्तं त्वया महत् ।</s-l><s-l>न च धर्मस्य संज्ञां त्वं पुरा वेत्थ कथंचन ॥ ४८ ॥</s-l></s-lg><s-lg><s-l>ततः सिद्धस्य तपसा तव विप्र शकुन्तकाः ।</s-l><s-l>क्षिप्रं शिरस्यजायन्त ते च संभावितास्त्वया ॥ ४९ ॥</s-l></s-lg><s-lg><s-l>जातपक्षा यदा ते च गताश्चारीमितस्ततः ।</s-l><s-l>मन्यमानस्ततो धर्मं चटकप्रभवं द्विज ।</s-l><s-l>खे वाचं त्वमथाश्रौषीर्मां प्रति द्विजसत्तम ॥ ५० ॥</s-l></s-lg><s-lg><s-l>अमर्षवशमापन्नस्ततः प्राप्तो भवानिह ।</s-l><s-l>करवाणि प्रियं किं ते तद्ब्रूहि द्विजसत्तम ॥ ५१ ॥</s-l></s-lg>