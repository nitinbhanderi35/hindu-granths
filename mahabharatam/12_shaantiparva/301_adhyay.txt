<s-lg><s-l> याज्ञवल्क्य उवाच ।</s-l><s-l>पादावध्यात्ममित्याहुर्ब्राह्मणास्तत्त्वदर्शिनः ।</s-l><s-l>गन्तव्यमधिभूतं च विष्णुस्तत्राधिदैवतम् ॥ १ ॥</s-l></s-lg><s-lg><s-l>पायुरध्यात्ममित्याहुर्यथातत्त्वार्थदर्शिनः ।</s-l><s-l>विसर्गमधिभूतं च मित्रस्तत्राधिदैवतम् ॥ २ ॥</s-l></s-lg><s-lg><s-l>उपस्थोऽध्यात्ममित्याहुर्यथायोगनिदर्शनम् ।</s-l><s-l>अधिभूतं तथानन्दो दैवतं च प्रजापतिः ॥ ३ ॥</s-l></s-lg><s-lg><s-l>हस्तावध्यात्ममित्याहुर्यथासांख्यनिदर्शनम् ।</s-l><s-l>कर्तव्यमधिभूतं तु इन्द्रस्तत्राधिदैवतम् ॥ ४ ॥</s-l></s-lg><s-lg><s-l>वागध्यात्ममिति प्राहुर्यथाश्रुतिनिदर्शनम् ।</s-l><s-l>वक्तव्यमधिभूतं तु वह्निस्तत्राधिदैवतम् ॥ ५ ॥</s-l></s-lg><s-lg><s-l>चक्षुरध्यात्ममित्याहुर्यथाश्रुतिनिदर्शनम् ।</s-l><s-l>रूपमत्राधिभूतं तु सूर्यस्तत्राधिदैवतम् ॥ ६ ॥</s-l></s-lg><s-lg><s-l>श्रोत्रमध्यात्ममित्याहुर्यथाश्रुतिनिदर्शनम् ।</s-l><s-l>शब्दस्तत्राधिभूतं तु दिशस्तत्राधिदैवतम् ॥ ७ ॥</s-l></s-lg><s-lg><s-l>जिह्वामध्यात्ममित्याहुर्यथातत्त्वनिदर्शनम् ।</s-l><s-l>रस एवाधिभूतं तु आपस्तत्राधिदैवतम् ॥ ८ ॥</s-l></s-lg><s-lg><s-l>घ्राणमध्यात्ममित्याहुर्यथाश्रुतिनिदर्शनम् ।</s-l><s-l>गन्ध एवाधिभूतं तु पृथिवी चाधिदैवतम् ॥ ९ ॥</s-l></s-lg><s-lg><s-l>त्वगध्यात्ममिति प्राहुस्तत्त्वबुद्धिविशारदाः ।</s-l><s-l>स्पर्श एवाधिभूतं तु पवनश्चाधिदैवतम् ॥ १० ॥</s-l></s-lg><s-lg><s-l>मनोऽध्यात्ममिति प्राहुर्यथाश्रुतिनिदर्शनम् ।</s-l><s-l>मन्तव्यमधिभूतं तु चन्द्रमाश्चाधिदैवतम् ॥ ११ ॥</s-l></s-lg><s-lg><s-l>अहंकारिकमध्यात्ममाहुस्तत्त्वनिदर्शनम् ।</s-l><s-l>अभिमानोऽधिभूतं तु भवस्तत्राधिदैवतम् ॥ १२ ॥</s-l></s-lg><s-lg><s-l>बुद्धिरध्यात्ममित्याहुर्यथावेदनिदर्शनम् ।</s-l><s-l>बोद्धव्यमधिभूतं तु क्षेत्रज्ञोऽत्राधिदैवतम् ॥ १३ ॥</s-l></s-lg><s-lg><s-l>एषा ते व्यक्ततो राजन्विभूतिरनुवर्णिता ।</s-l><s-l>आदौ मध्ये तथा चान्ते यथातत्त्वेन तत्त्ववित् ॥ १४ ॥</s-l></s-lg><s-lg><s-l>प्रकृतिर्गुणान्विकुरुते स्वच्छन्देनात्मकाम्यया ।</s-l><s-l>क्रीडार्थं तु महाराज शतशोऽथ सहस्रशः ॥ १५ ॥</s-l></s-lg><s-lg><s-l>यथा दीपसहस्राणि दीपान्मर्त्याः प्रकुर्वते ।</s-l><s-l>प्रकृतिस्तथा विकुरुते पुरुषस्य गुणान्बहून् ॥ १६ ॥</s-l></s-lg><s-lg><s-l>सत्त्वमानन्द उद्रेकः प्रीतिः प्राकाश्यमेव च ।</s-l><s-l>सुखं शुद्धित्वमारोग्यं संतोषः श्रद्दधानता ॥ १७ ॥</s-l></s-lg><s-lg><s-l>अकार्पण्यमसंरम्भः क्षमा धृतिरहिंसता ।</s-l><s-l>समता सत्यमानृण्यं मार्दवं ह्रीरचापलम् ॥ १८ ॥</s-l></s-lg><s-lg><s-l>शौचमार्जवमाचारमलौल्यं हृद्यसंभ्रमः ।</s-l><s-l>इष्टानिष्टवियोगानां कृतानामविकत्थनम् ॥ १९ ॥</s-l></s-lg><s-lg><s-l>दानेन चानुग्रहणमस्पृहार्थे परार्थता ।</s-l><s-l>सर्वभूतदया चैव सत्त्वस्यैते गुणाः स्मृताः ॥ २० ॥</s-l></s-lg><s-lg><s-l>रजोगुणानां संघातो रूपमैश्वर्यविग्रहे ।</s-l><s-l>अत्याशित्वमकारुण्यं सुखदुःखोपसेवनम् ॥ २१ ॥</s-l></s-lg><s-lg><s-l>परापवादेषु रतिर्विवादानां च सेवनम् ।</s-l><s-l>अहंकारस्त्वसत्कारश्चिन्ता वैरोपसेवनम् ॥ २२ ॥</s-l></s-lg><s-lg><s-l>परितापोऽपहरणं ह्रीनाशोऽनार्जवं तथा ।</s-l><s-l>भेदः परुषता चैव कामक्रोधौ मदस्तथा ।</s-l><s-l>दर्पो द्वेषोऽतिवादश्च एते प्रोक्ता रजोगुणाः ॥ २३ ॥</s-l></s-lg><s-lg><s-l>तामसानां तु संघातं प्रवक्ष्याम्युपधार्यताम् ।</s-l><s-l>मोहोऽप्रकाशस्तामिस्रमन्धतामिस्रसंज्ञितम् ॥ २४ ॥</s-l></s-lg><s-lg><s-l>मरणं चान्धतामिस्रं तामिस्रं क्रोध उच्यते ।</s-l><s-l>तमसो लक्षणानीह भक्षाणामभिरोचनम् ॥ २५ ॥</s-l></s-lg><s-lg><s-l>भोजनानामपर्याप्तिस्तथा पेयेष्वतृप्तता ।</s-l><s-l>गन्धवासो विहारेषु शयनेष्वासनेषु च ॥ २६ ॥</s-l></s-lg><s-lg><s-l>दिवास्वप्ने विवादे च प्रमादेषु च वै रतिः ।</s-l><s-l>नृत्यवादित्रगीतानामज्ञानाच्छ्रद्दधानता ।</s-l><s-l>द्वेषो धर्मविशेषाणामेते वै तामसा गुणाः ॥ २७ ॥</s-l></s-lg>