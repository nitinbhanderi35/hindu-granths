<s-lg><s-l> युधिष्ठिर उवाच ।</s-l><s-l>कथं व्यासस्य धर्मात्मा शुको जज्ञे महातपाः ।</s-l><s-l>सिद्धिं च परमां प्राप्तस्तन्मे ब्रूहि पितामह ॥ १ ॥</s-l></s-lg><s-lg><s-l>कस्यां चोत्पादयामास शुकं व्यासस्तपोधनः ।</s-l><s-l>न ह्यस्य जननीं विद्म जन्म चाग्र्यं महात्मनः ॥ २ ॥</s-l></s-lg><s-lg><s-l>कथं च बालस्य सतः सूक्ष्मज्ञाने गता मतिः ।</s-l><s-l>यथा नान्यस्य लोकेऽस्मिन्द्वितीयस्येह कस्यचित् ॥ ३ ॥</s-l></s-lg><s-lg><s-l>एतदिच्छाम्यहं श्रोतुं विस्तरेण महाद्युते ।</s-l><s-l>न हि मे तृप्तिरस्तीह शृण्वतोऽमृतमुत्तमम् ॥ ४ ॥</s-l></s-lg><s-lg><s-l>माहात्म्यमात्मयोगं च विज्ञानं च शुकस्य ह ।</s-l><s-l>यथावदानुपूर्व्येण तन्मे ब्रूहि पितामह ॥ ५ ॥</s-l></s-lg><s-lg><s-l> भीष्म उवाच ।</s-l><s-l>न हायनैर्न पलितैर्न वित्तेन न बन्धुभिः ।</s-l><s-l>ऋषयश्चक्रिरे धर्मं योऽनूचानः स नो महान् ॥ ६ ॥</s-l></s-lg><s-lg><s-l>तपोमूलमिदं सर्वं यन्मां पृच्छसि पाण्डव ।</s-l><s-l>तदिन्द्रियाणि संयम्य तपो भवति नान्यथा ॥ ७ ॥</s-l></s-lg><s-lg><s-l>इन्द्रियाणां प्रसङ्गेन दोषमृच्छत्यसंशयम् ।</s-l><s-l>संनियम्य तु तान्येव सिद्धिं प्राप्नोति मानवः ॥ ८ ॥</s-l></s-lg><s-lg><s-l>अश्वमेधसहस्रस्य वाजपेयशतस्य च ।</s-l><s-l>योगस्य कलया तात न तुल्यं विद्यते फलम् ॥ ९ ॥</s-l></s-lg><s-lg><s-l>अत्र ते वर्तयिष्यामि जन्मयोगफलं यथा ।</s-l><s-l>शुकस्याग्र्यां गतिं चैव दुर्विदामकृतात्मभिः ॥ १० ॥</s-l></s-lg><s-lg><s-l>मेरुशृङ्गे किल पुरा कर्णिकारवनायुते ।</s-l><s-l>विजहार महादेवो भीमैर्भूतगणैर्वृतः ॥ ११ ॥</s-l></s-lg><s-lg><s-l>शैलराजसुता चैव देवी तत्राभवत्पुरा ।</s-l><s-l>तत्र दिव्यं तपस्तेपे कृष्णद्वैपायनः प्रभुः ॥ १२ ॥</s-l></s-lg><s-lg><s-l>योगेनात्मानमाविश्य योगधर्मपरायणः ।</s-l><s-l>धारयन्स तपस्तेपे पुत्रार्थं कुरुसत्तम ॥ १३ ॥</s-l></s-lg><s-lg><s-l>अग्नेर्भूमेरपां वायोरन्तरिक्षस्य चाभिभो ।</s-l><s-l>वीर्येण संमितः पुत्रो मम भूयादिति स्म ह ॥ १४ ॥</s-l></s-lg><s-lg><s-l>संकल्पेनाथ सोऽनेन दुष्प्रापेणाकृतात्मभिः ।</s-l><s-l>वरयामास देवेशमास्थितस्तप उत्तमम् ॥ १५ ॥</s-l></s-lg><s-lg><s-l>अतिष्ठन्मारुताहारः शतं किल समाः प्रभुः ।</s-l><s-l>आराधयन्महादेवं बहुरूपमुमापतिम् ॥ १६ ॥</s-l></s-lg><s-lg><s-l>तत्र ब्रह्मर्षयश्चैव सर्वे देवर्षयस्तथा ।</s-l><s-l>लोकपालाश्च लोकेशं साध्याश्च वसुभिः सह ॥ १७ ॥</s-l></s-lg><s-lg><s-l>आदित्याश्चैव रुद्राश्च दिवाकरनिशाकरौ ।</s-l><s-l>मरुतो मारुतश्चैव सागराः सरितस्तथा ॥ १८ ॥</s-l></s-lg><s-lg><s-l>अश्विनौ देवगन्धर्वास्तथा नारदपर्वतौ ।</s-l><s-l>विश्वावसुश्च गन्धर्वः सिद्धाश्चाप्सरसां गणाः ॥ १९ ॥</s-l></s-lg><s-lg><s-l>तत्र रुद्रो महादेवः कर्णिकारमयीं शुभाम् ।</s-l><s-l>धारयाणः स्रजं भाति ज्योत्स्नामिव निशाकरः ॥ २० ॥</s-l></s-lg><s-lg><s-l>तस्मिन्दिव्ये वने रम्ये देवदेवर्षिसंकुले ।</s-l><s-l>आस्थितः परमं योगमृषिः पुत्रार्थमुद्यतः ॥ २१ ॥</s-l></s-lg><s-lg><s-l>न चास्य हीयते वर्णो न ग्लानिरुपजायते ।</s-l><s-l>त्रयाणामपि लोकानां तदद्भुतमिवाभवत् ॥ २२ ॥</s-l></s-lg><s-lg><s-l>जटाश्च तेजसा तस्य वैश्वानरशिखोपमाः ।</s-l><s-l>प्रज्वलन्त्यः स्म दृश्यन्ते युक्तस्यामिततेजसः ॥ २३ ॥</s-l></s-lg><s-lg><s-l>मार्कण्डेयो हि भगवानेतदाख्यातवान्मम ।</s-l><s-l>स देवचरितानीह कथयामास मे सदा ॥ २४ ॥</s-l></s-lg><s-lg><s-l>ता एताद्यापि कृष्णस्य तपसा तेन दीपिताः ।</s-l><s-l>अग्निवर्णा जटास्तात प्रकाशन्ते महात्मनः ॥ २५ ॥</s-l></s-lg><s-lg><s-l>एवंविधेन तपसा तस्य भक्त्या च भारत ।</s-l><s-l>महेश्वरः प्रसन्नात्मा चकार मनसा मतिम् ॥ २६ ॥</s-l></s-lg><s-lg><s-l>उवाच चैनं भगवांस्त्र्यम्बकः प्रहसन्निव ।</s-l><s-l>एवंविधस्ते तनयो द्वैपायन भविष्यति ॥ २७ ॥</s-l></s-lg><s-lg><s-l>यथा ह्यग्निर्यथा वायुर्यथा भूमिर्यथा जलम् ।</s-l><s-l>यथा च खं तथा शुद्धो भविष्यति सुतो महान् ॥ २८ ॥</s-l></s-lg><s-lg><s-l>तद्भावभावी तद्बुद्धिस्तदात्मा तदपाश्रयः ।</s-l><s-l>तेजसावृत्य लोकांस्त्रीन्यशः प्राप्स्यति केवलम् ॥ २९ ॥</s-l></s-lg>