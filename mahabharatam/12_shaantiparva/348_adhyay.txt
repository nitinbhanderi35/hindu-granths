<s-lg><s-l> नाग उवाच ।</s-l><s-l>अथ ब्राह्मणरूपेण कं तं समनुपश्यसि ।</s-l><s-l>मानुषं केवलं विप्रं देवं वाथ शुचिस्मिते ॥ १ ॥</s-l></s-lg><s-lg><s-l>को हि मां मानुषः शक्तो द्रष्टुकामो यशस्विनि ।</s-l><s-l>संदर्शनरुचिर्वाक्यमाज्ञापूर्वं वदिष्यति ॥ २ ॥</s-l></s-lg><s-lg><s-l>सुरासुरगणानां च देवर्षीणां च भामिनि ।</s-l><s-l>ननु नागा महावीर्याः सौरसेयास्तरस्विनः ॥ ३ ॥</s-l></s-lg><s-lg><s-l>वन्दनीयाश्च वरदा वयमप्यनुयायिनः ।</s-l><s-l>मनुष्याणां विशेषेण धनाध्यक्षा इति श्रुतिः ॥ ४ ॥</s-l></s-lg><s-lg><s-l> नागभार्योवाच ।</s-l><s-l>आर्जवेनाभिजानामि नासौ देवोऽनिलाशन ।</s-l><s-l>एकं त्वस्य विजानामि भक्तिमानतिरोषणः ॥ ५ ॥</s-l></s-lg><s-lg><s-l>स हि कार्यान्तराकाङ्क्षी जलेप्सुः स्तोकको यथा ।</s-l><s-l>वर्षं वर्षप्रियः पक्षी दर्शनं तव काङ्क्षति ॥ ६ ॥</s-l></s-lg><s-lg><s-l>न हि त्वा दैवतं किंचिद्विविग्नं प्रतिपालयेत् ।</s-l><s-l>तुल्ये ह्यभिजने जातो न कश्चित्पर्युपासते ॥ ७ ॥</s-l></s-lg><s-lg><s-l>तद्रोषं सहजं त्यक्त्वा त्वमेनं द्रष्टुमर्हसि ।</s-l><s-l>आशाछेदेन तस्याद्य नात्मानं दग्धुमर्हसि ॥ ८ ॥</s-l></s-lg><s-lg><s-l>आशया त्वभिपन्नानामकृत्वाश्रुप्रमार्जनम् ।</s-l><s-l>राजा वा राजपुत्रो वा भ्रूणहत्यैव युज्यते ॥ ९ ॥</s-l></s-lg><s-lg><s-l>मौनाज्ज्ञानफलावाप्तिर्दानेन च यशो महत् ।</s-l><s-l>वाग्मित्वं सत्यवाक्येन परत्र च महीयते ॥ १० ॥</s-l></s-lg><s-lg><s-l>भूमिप्रदानेन गतिं लभत्याश्रमसंमिताम् ।</s-l><s-l>नष्टस्यार्थस्य संप्राप्तिं कृत्वा फलमुपाश्नुते ॥ ११ ॥</s-l></s-lg><s-lg><s-l>अभिप्रेतामसंक्लिष्टां कृत्वाकामवतीं क्रियाम् ।</s-l><s-l>न याति निरयं कश्चिदिति धर्मविदो विदुः ॥ १२ ॥</s-l></s-lg><s-lg><s-l> नाग उवाच ।</s-l><s-l>अभिमानेन मानो मे जातिदोषेण वै महान् ।</s-l><s-l>रोषः संकल्पजः साध्वि दग्धो वाचाग्निना त्वया ॥ १३ ॥</s-l></s-lg><s-lg><s-l>न च रोषादहं साध्वि पश्येयमधिकं तमः ।</s-l><s-l>यस्य वक्तव्यतां यान्ति विशेषेण भुजंगमाः ॥ १४ ॥</s-l></s-lg><s-lg><s-l>दोषस्य हि वशं गत्वा दशग्रीवः प्रतापवान् ।</s-l><s-l>तथा शक्रप्रतिस्पर्धी हतो रामेण संयुगे ॥ १५ ॥</s-l></s-lg><s-lg><s-l>अन्तःपुरगतं वत्सं श्रुत्वा रामेण निर्हृतम् ।</s-l><s-l>धर्षणाद्रोषसंविग्नाः कार्तवीर्यसुता हताः ॥ १६ ॥</s-l></s-lg><s-lg><s-l>जामदग्न्येन रामेण सहस्रनयनोपमः ।</s-l><s-l>संयुगे निहतो रोषात्कार्तवीर्यो महाबलः ॥ १७ ॥</s-l></s-lg><s-lg><s-l>तदेष तपसां शत्रुः श्रेयसश्च निपातनः ।</s-l><s-l>निगृहीतो मया रोषः श्रुत्वैव वचनं तव ॥ १८ ॥</s-l></s-lg><s-lg><s-l>आत्मानं च विशेषेण प्रशंसाम्यनपायिनि ।</s-l><s-l>यस्य मे त्वं विशालाक्षि भार्या सर्वगुणान्विता ॥ १९ ॥</s-l></s-lg><s-lg><s-l>एष तत्रैव गच्छामि यत्र तिष्ठत्यसौ द्विजः ।</s-l><s-l>सर्वथा चोक्तवान्वाक्यं नाकृतार्थः प्रयास्यति ॥ २० ॥</s-l></s-lg>