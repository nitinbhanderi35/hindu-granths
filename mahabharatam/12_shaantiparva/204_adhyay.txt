<s-lg><s-l> गुरुरुवाच ।</s-l><s-l>चतुर्विधानि भूतानि स्थावराणि चराणि च ।</s-l><s-l>अव्यक्तप्रभवान्याहुरव्यक्तनिधनानि च ।</s-l><s-l>अव्यक्तनिधनं विद्यादव्यक्तात्मात्मकं मनः ॥ १ ॥</s-l></s-lg><s-lg><s-l>यथाश्वत्थकणीकायामन्तर्भूतो महाद्रुमः ।</s-l><s-l>निष्पन्नो दृश्यते व्यक्तमव्यक्तात्संभवस्तथा ॥ २ ॥</s-l></s-lg><s-lg><s-l>अभिद्रवत्ययस्कान्तमयो निश्चेतनावुभौ ।</s-l><s-l>स्वभावहेतुजा भावा यद्वदन्यदपीदृशम् ॥ ३ ॥</s-l></s-lg><s-lg><s-l>तद्वदव्यक्तजा भावाः कर्तुः कारणलक्षणाः ।</s-l><s-l>अचेतनाश्चेतयितुः कारणादभिसंहिताः ॥ ४ ॥</s-l></s-lg><s-lg><s-l>न भूः खं द्यौर्न भूतानि नर्षयो न सुरासुराः ।</s-l><s-l>नान्यदासीदृते जीवमासेदुर्न तु संहितम् ॥ ५ ॥</s-l></s-lg><s-lg><s-l>सर्वनीत्या सर्वगतं मनोहेतु सलक्षणम् ।</s-l><s-l>अज्ञानकर्म निर्दिष्टमेतत्कारणलक्षणम् ॥ ६ ॥</s-l></s-lg><s-lg><s-l>तत्कारणैर्हि संयुक्तं कार्यसंग्रहकारकम् ।</s-l><s-l>येनैतद्वर्तते चक्रमनादिनिधनं महत् ॥ ७ ॥</s-l></s-lg><s-lg><s-l>अव्यक्तनाभं व्यक्तारं विकारपरिमण्डलम् ।</s-l><s-l>क्षेत्रज्ञाधिष्ठितं चक्रं स्निग्धाक्षं वर्तते ध्रुवम् ॥ ८ ॥</s-l></s-lg><s-lg><s-l>स्निग्धत्वात्तिलवत्सर्वं चक्रेऽस्मिन्पीड्यते जगत् ।</s-l><s-l>तिलपीडैरिवाक्रम्य भोगैरज्ञानसंभवैः ॥ ९ ॥</s-l></s-lg><s-lg><s-l>कर्म तत्कुरुते तर्षादहंकारपरिग्रहम् ।</s-l><s-l>कार्यकारणसंयोगे स हेतुरुपपादितः ॥ १० ॥</s-l></s-lg><s-lg><s-l>नात्येति कारणं कार्यं न कार्यं कारणं तथा ।</s-l><s-l>कार्याणां तूपकरणे कालो भवति हेतुमान् ॥ ११ ॥</s-l></s-lg><s-lg><s-l>हेतुयुक्ताः प्रकृतयो विकाराश्च परस्परम् ।</s-l><s-l>अन्योन्यमभिवर्तन्ते पुरुषाधिष्ठिताः सदा ॥ १२ ॥</s-l></s-lg><s-lg><s-l>सरजस्तामसैर्भावैश्च्युतो हेतुबलान्वितः ।</s-l><s-l>क्षेत्रज्ञमेवानुयाति पांसुर्वातेरितो यथा ।</s-l><s-l>न च तैः स्पृश्यते भावो न ते तेन महात्मना ॥ १३ ॥</s-l></s-lg><s-lg><s-l>सरजस्कोऽरजस्कश्च स वै वायुर्यथा भवेत् ।</s-l><s-l>तथैतदन्तरं विद्यात्क्षेत्रक्षेत्रज्ञयोर्बुधः ।</s-l><s-l>अभ्यासात्स तथा युक्तो न गच्छेत्प्रकृतिं पुनः ॥ १४ ॥</s-l></s-lg><s-lg><s-l>संदेहमेतमुत्पन्नमच्छिनद्भगवानृषिः ।</s-l><s-l>तथा वार्तां समीक्षेत कृतलक्षणसंमिताम् ॥ १५ ॥</s-l></s-lg><s-lg><s-l>बीजान्यग्न्युपदग्धानि न रोहन्ति यथा पुनः ।</s-l><s-l>ज्ञानदग्धैस्तथा क्लेशैर्नात्मा संबध्यते पुनः ॥ १६ ॥</s-l></s-lg>