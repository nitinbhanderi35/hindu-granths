<s-lg><s-l> मनुरुवाच ।</s-l><s-l>यथा व्यक्तमिदं शेते स्वप्ने चरति चेतनम् ।</s-l><s-l>ज्ञानमिन्द्रियसंयुक्तं तद्वत्प्रेत्य भवाभवौ ॥ १ ॥</s-l></s-lg><s-lg><s-l>यथाम्भसि प्रसन्ने तु रूपं पश्यति चक्षुषा ।</s-l><s-l>तद्वत्प्रसन्नेन्द्रियवाञ्ज्ञेयं ज्ञानेन पश्यति ॥ २ ॥</s-l></s-lg><s-lg><s-l>स एव लुलिते तस्मिन्यथा रूपं न पश्यति ।</s-l><s-l>तथेन्द्रियाकुलीभावे ज्ञेयं ज्ञाने न पश्यति ॥ ३ ॥</s-l></s-lg><s-lg><s-l>अबुद्धिरज्ञानकृता अबुद्ध्या दुष्यते मनः ।</s-l><s-l>दुष्टस्य मनसः पञ्च संप्रदुष्यन्ति मानसाः ॥ ४ ॥</s-l></s-lg><s-lg><s-l>अज्ञानतृप्तो विषयेष्ववगाढो न दृश्यते ।</s-l><s-l>अदृष्ट्वैव तु पूतात्मा विषयेभ्यो निवर्तते ॥ ५ ॥</s-l></s-lg><s-lg><s-l>तर्षच्छेदो न भवति पुरुषस्येह कल्मषात् ।</s-l><s-l>निवर्तते तथा तर्षः पापमन्तं गतं यथा ॥ ६ ॥</s-l></s-lg><s-lg><s-l>विषयेषु च संसर्गाच्छाश्वतस्य नसंश्रयात् ।</s-l><s-l>मनसा चान्यदाकाङ्क्षन्परं न प्रतिपद्यते ॥ ७ ॥</s-l></s-lg><s-lg><s-l>ज्ञानमुत्पद्यते पुंसां क्षयात्पापस्य कर्मणः ।</s-l><s-l>अथादर्शतलप्रख्ये पश्यत्यात्मानमात्मनि ॥ ८ ॥</s-l></s-lg><s-lg><s-l>प्रसृतैरिन्द्रियैर्दुःखी तैरेव नियतैः सुखी ।</s-l><s-l>तस्मादिन्द्रियरूपेभ्यो यच्छेदात्मानमात्मना ॥ ९ ॥</s-l></s-lg><s-lg><s-l>इन्द्रियेभ्यो मनः पूर्वं बुद्धिः परतरा ततः ।</s-l><s-l>बुद्धेः परतरं ज्ञानं ज्ञानात्परतरं परम् ॥ १० ॥</s-l></s-lg><s-lg><s-l>अव्यक्तात्प्रसृतं ज्ञानं ततो बुद्धिस्ततो मनः ।</s-l><s-l>मनः श्रोत्रादिभिर्युक्तं शब्दादीन्साधु पश्यति ॥ ११ ॥</s-l></s-lg><s-lg><s-l>यस्तांस्त्यजति शब्दादीन्सर्वाश्च व्यक्तयस्तथा ।</s-l><s-l>विमुञ्चत्याकृतिग्रामांस्तान्मुक्त्वामृतमश्नुते ॥ १२ ॥</s-l></s-lg><s-lg><s-l>उद्यन्हि सविता यद्वत्सृजते रश्मिमण्डलम् ।</s-l><s-l>स एवास्तमुपागच्छंस्तदेवात्मनि यच्छति ॥ १३ ॥</s-l></s-lg><s-lg><s-l>अन्तरात्मा तथा देहमाविश्येन्द्रियरश्मिभिः ।</s-l><s-l>प्राप्येन्द्रियगुणान्पञ्च सोऽस्तमावृत्य गच्छति ॥ १४ ॥</s-l></s-lg><s-lg><s-l>प्रणीतं कर्मणा मार्गं नीयमानः पुनः पुनः ।</s-l><s-l>प्राप्नोत्ययं कर्मफलं प्रवृद्धं धर्ममात्मवान् ॥ १५ ॥</s-l></s-lg><s-lg><s-l>विषया विनिवर्तन्ते निराहारस्य देहिनः ।</s-l><s-l>रसवर्जं रसोऽप्यस्य परं दृष्ट्वा निवर्तते ॥ १६ ॥</s-l></s-lg><s-lg><s-l>बुद्धिः कर्मगुणैर्हीना यदा मनसि वर्तते ।</s-l><s-l>तदा संपद्यते ब्रह्म तत्रैव प्रलयं गतम् ॥ १७ ॥</s-l></s-lg><s-lg><s-l>अस्पर्शनमशृण्वानमनास्वादमदर्शनम् ।</s-l><s-l>अघ्राणमवितर्कं च सत्त्वं प्रविशते परम् ॥ १८ ॥</s-l></s-lg><s-lg><s-l>मनस्याकृतयो मग्ना मनस्त्वतिगतं मतिम् ।</s-l><s-l>मतिस्त्वतिगता ज्ञानं ज्ञानं त्वभिगतं परम् ॥ १९ ॥</s-l></s-lg><s-lg><s-l>इन्द्रियैर्मनसः सिद्धिर्न बुद्धिं बुध्यते मनः ।</s-l><s-l>न बुद्धिर्बुध्यतेऽव्यक्तं सूक्ष्मस्त्वेतानि पश्यति ॥ २० ॥</s-l></s-lg>