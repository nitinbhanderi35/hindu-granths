<s-lg><s-l> वसिष्ठ उवाच ।</s-l><s-l>सांख्यदर्शनमेतावदुक्तं ते नृपसत्तम ।</s-l><s-l>विद्याविद्ये त्विदानीं मे त्वं निबोधानुपूर्वशः ॥ १ ॥</s-l></s-lg><s-lg><s-l>अविद्यामाहुरव्यक्तं सर्गप्रलयधर्मि वै ।</s-l><s-l>सर्गप्रलयनिर्मुक्तं विद्यां वै पञ्चविंशकम् ॥ २ ॥</s-l></s-lg><s-lg><s-l>परस्परमविद्यां वै तन्निबोधानुपूर्वशः ।</s-l><s-l>यथोक्तमृषिभिस्तात सांख्यस्यास्य निदर्शनम् ॥ ३ ॥</s-l></s-lg><s-lg><s-l>कर्मेन्द्रियाणां सर्वेषां विद्या बुद्धीन्द्रियं स्मृतम् ।</s-l><s-l>बुद्धीन्द्रियाणां च तथा विशेषा इति नः श्रुतम् ॥ ४ ॥</s-l></s-lg><s-lg><s-l>विशेषाणां मनस्तेषां विद्यामाहुर्मनीषिणः ।</s-l><s-l>मनसः पञ्चभूतानि विद्या इत्यभिचक्षते ॥ ५ ॥</s-l></s-lg><s-lg><s-l>अहंकारस्तु भूतानां पञ्चानां नात्र संशयः ।</s-l><s-l>अहंकारस्य च तथा बुद्धिर्विद्या नरेश्वर ॥ ६ ॥</s-l></s-lg><s-lg><s-l>बुद्धेः प्रकृतिरव्यक्तं तत्त्वानां परमेश्वरम् ।</s-l><s-l>विद्या ज्ञेया नरश्रेष्ठ विधिश्च परमः स्मृतः ॥ ७ ॥</s-l></s-lg><s-lg><s-l>अव्यक्तस्य परं प्राहुर्विद्यां वै पञ्चविंशकम् ।</s-l><s-l>सर्वस्य सर्वमित्युक्तं ज्ञेयं ज्ञानस्य पार्थिव ॥ ८ ॥</s-l></s-lg><s-lg><s-l>ज्ञानमव्यक्तमित्युक्तं ज्ञेयं वै पञ्चविंशकम् ।</s-l><s-l>तथैव ज्ञानमव्यक्तं विज्ञाता पञ्चविंशकः ॥ ९ ॥</s-l></s-lg><s-lg><s-l>विद्याविद्यार्थतत्त्वेन मयोक्तं ते विशेषतः ।</s-l><s-l>अक्षरं च क्षरं चैव यदुक्तं तन्निबोध मे ॥ १० ॥</s-l></s-lg><s-lg><s-l>उभावेतौ क्षरावुक्तावुभावेतौ च नक्षरौ ।</s-l><s-l>कारणं तु प्रवक्ष्यामि यथा ख्यातौ तु तत्त्वतः ॥ ११ ॥</s-l></s-lg><s-lg><s-l>अनादिनिधनावेतावुभावेवेश्वरौ मतौ ।</s-l><s-l>तत्त्वसंज्ञावुभावेतौ प्रोच्येते ज्ञानचिन्तकैः ॥ १२ ॥</s-l></s-lg><s-lg><s-l>सर्गप्रलयधर्मित्वादव्यक्तं प्राहुरक्षरम् ।</s-l><s-l>तदेतद्गुणसर्गाय विकुर्वाणं पुनः पुनः ॥ १३ ॥</s-l></s-lg><s-lg><s-l>गुणानां महदादीनामुत्पद्यति परस्परम् ।</s-l><s-l>अधिष्ठानात्क्षेत्रमाहुरेतत्तत्पञ्चविंशकम् ॥ १४ ॥</s-l></s-lg><s-lg><s-l>यदा तु गुणजालं तदव्यक्तात्मनि संक्षिपेत् ।</s-l><s-l>तदा सह गुणैस्तैस्तु पञ्चविंशो विलीयते ॥ १५ ॥</s-l></s-lg><s-lg><s-l>गुणा गुणेषु लीयन्ते तदैका प्रकृतिर्भवेत् ।</s-l><s-l>क्षेत्रज्ञोऽपि यदा तात तत्क्षेत्रे संप्रलीयते ॥ १६ ॥</s-l></s-lg><s-lg><s-l>तदाक्षरत्वं प्रकृतिर्गच्छते गुणसंज्ञिता ।</s-l><s-l>निर्गुणत्वं च वैदेह गुणेषु प्रतिवर्तनात् ॥ १७ ॥</s-l></s-lg><s-lg><s-l>एवमेव च क्षेत्रज्ञः क्षेत्रज्ञानपरिक्षये ।</s-l><s-l>प्रकृत्या निर्गुणस्त्वेष इत्येवमनुशुश्रुम ॥ १८ ॥</s-l></s-lg><s-lg><s-l>क्षरो भवत्येष यदा तदा गुणवतीमथ ।</s-l><s-l>प्रकृतिं त्वभिजानाति निर्गुणत्वं तथात्मनः ॥ १९ ॥</s-l></s-lg><s-lg><s-l>तदा विशुद्धो भवति प्रकृतेः परिवर्जनात् ।</s-l><s-l>अन्योऽहमन्येयमिति यदा बुध्यति बुद्धिमान् ॥ २० ॥</s-l></s-lg><s-lg><s-l>तदैषोऽन्यत्वतामेति न च मिश्रत्वमाव्रजेत् ।</s-l><s-l>प्रकृत्या चैव राजेन्द्र नमिश्रोऽन्यश्च दृश्यते ॥ २१ ॥</s-l></s-lg><s-lg><s-l>यदा तु गुणजालं तत्प्राकृतं विजुगुप्सते ।</s-l><s-l>पश्यते चापरं पश्यं तदा पश्यन्न संज्वरेत् ॥ २२ ॥</s-l></s-lg><s-lg><s-l>किं मया कृतमेतावद्योऽहं कालमिमं जनम् ।</s-l><s-l>मत्स्यो जालं ह्यविज्ञानादनुवर्तितवांस्तथा ॥ २३ ॥</s-l></s-lg><s-lg><s-l>अहमेव हि संमोहादन्यमन्यं जनाज्जनम् ।</s-l><s-l>मत्स्यो यथोदकज्ञानादनुवर्तितवानिह ॥ २४ ॥</s-l></s-lg><s-lg><s-l>मत्स्योऽन्यत्वं यथाज्ञानादुदकान्नाभिमन्यते ।</s-l><s-l>आत्मानं तद्वदज्ञानादन्यत्वं चैव वेद्म्यहम् ॥ २५ ॥</s-l></s-lg><s-lg><s-l>ममास्तु धिगबुद्धस्य योऽहं मग्नमिमं पुनः ।</s-l><s-l>अनुवर्तितवान्मोहादन्यमन्यं जनाज्जनम् ॥ २६ ॥</s-l></s-lg><s-lg><s-l>अयमत्र भवेद्बन्धुरनेन सह मोक्षणम् ।</s-l><s-l>साम्यमेकत्वमायातो यादृशस्तादृशस्त्वहम् ॥ २७ ॥</s-l></s-lg><s-lg><s-l>तुल्यतामिह पश्यामि सदृशोऽहमनेन वै ।</s-l><s-l>अयं हि विमलो व्यक्तमहमीदृशकस्तथा ॥ २८ ॥</s-l></s-lg><s-lg><s-l>योऽहमज्ञानसंमोहादज्ञया संप्रवृत्तवान् ।</s-l><s-l>ससङ्गयाहं निःसङ्गः स्थितः कालमिमं त्वहम् ॥ २९ ॥</s-l></s-lg><s-lg><s-l>अनयाहं वशीभूतः कालमेतं न बुद्धवान् ।</s-l><s-l>उच्चमध्यमनीचानां तामहं कथमावसे ॥ ३० ॥</s-l></s-lg><s-lg><s-l>समानयानया चेह सहवासमहं कथम् ।</s-l><s-l>गच्छाम्यबुद्धभावत्वादेषेदानीं स्थिरो भवे ॥ ३१ ॥</s-l></s-lg><s-lg><s-l>सहवासं न यास्यामि कालमेतद्धि वञ्चनात् ।</s-l><s-l>वञ्चितोऽस्म्यनया यद्धि निर्विकारो विकारया ॥ ३२ ॥</s-l></s-lg><s-lg><s-l>न चायमपराधोऽस्या अपराधो ह्ययं मम ।</s-l><s-l>योऽहमत्राभवं सक्तः पराङ्मुखमुपस्थितः ॥ ३३ ॥</s-l></s-lg><s-lg><s-l>ततोऽस्मि बहुरूपासु स्थितो मूर्तिष्वमूर्तिमान् ।</s-l><s-l>अमूर्तश्चापि मूर्तात्मा ममत्वेन प्रधर्षितः ॥ ३४ ॥</s-l></s-lg><s-lg><s-l>प्रकृतेरनयत्वेन तासु तास्विह योनिषु ।</s-l><s-l>निर्ममस्य ममत्वेन किं कृतं तासु तासु च ।</s-l><s-l>योनीषु वर्तमानेन नष्टसंज्ञेन चेतसा ॥ ३५ ॥</s-l></s-lg><s-lg><s-l>न ममात्रानया कार्यमहंकारकृतात्मया ।</s-l><s-l>आत्मानं बहुधा कृत्वा येयं भूयो युनक्ति माम् ।</s-l><s-l>इदानीमेष बुद्धोऽस्मि निर्ममो निरहंकृतः ॥ ३६ ॥</s-l></s-lg><s-lg><s-l>ममत्वमनया नित्यमहंकारकृतात्मकम् ।</s-l><s-l>अपेत्याहमिमां हित्वा संश्रयिष्ये निरामयम् ॥ ३७ ॥</s-l></s-lg><s-lg><s-l>अनेन साम्यं यास्यामि नानयाहमचेतसा ।</s-l><s-l>क्षमं मम सहानेन नैकत्वमनया सह ।</s-l><s-l>एवं परमसंबोधात्पञ्चविंशोऽनुबुद्धवान् ॥ ३८ ॥</s-l></s-lg><s-lg><s-l>अक्षरत्वं नियच्छेत त्यक्त्वा क्षरमनामयम् ।</s-l><s-l>अव्यक्तं व्यक्तधर्माणं सगुणं निर्गुणं तथा ।</s-l><s-l>निर्गुणं प्रथमं दृष्ट्वा तादृग्भवति मैथिल ॥ ३९ ॥</s-l></s-lg><s-lg><s-l>अक्षरक्षरयोरेतदुक्तं तव निदर्शनम् ।</s-l><s-l>मयेह ज्ञानसंपन्नं यथाश्रुतिनिदर्शनात् ॥ ४० ॥</s-l></s-lg><s-lg><s-l>निःसंदिग्धं च सूक्ष्मं च विबुद्धं विमलं तथा ।</s-l><s-l>प्रवक्ष्यामि तु ते भूयस्तन्निबोध यथाश्रुतम् ॥ ४१ ॥</s-l></s-lg><s-lg><s-l>सांख्ययोगौ मया प्रोक्तौ शास्त्रद्वयनिदर्शनात् ।</s-l><s-l>यदेव शास्त्रं सांख्योक्तं योगदर्शनमेव तत् ॥ ४२ ॥</s-l></s-lg><s-lg><s-l>प्रबोधनकरं ज्ञानं सांख्यानामवनीपते ।</s-l><s-l>विस्पष्टं प्रोच्यते तत्र शिष्याणां हितकाम्यया ॥ ४३ ॥</s-l></s-lg><s-lg><s-l>बृहच्चैव हि तच्छास्त्रमित्याहुः कुशला जनाः ।</s-l><s-l>अस्मिंश्च शास्त्रे योगानां पुनर्दधि पुनः शरः ॥ ४४ ॥</s-l></s-lg><s-lg><s-l>पञ्चविंशात्परं तत्त्वं न पश्यति नराधिप ।</s-l><s-l>सांख्यानां तु परं तत्र यथावदनुवर्णितम् ॥ ४५ ॥</s-l></s-lg><s-lg><s-l>बुद्धमप्रतिबुद्धं च बुध्यमानं च तत्त्वतः ।</s-l><s-l>बुध्यमानं च बुद्धं च प्राहुर्योगनिदर्शनम् ॥ ४६ ॥</s-l></s-lg>