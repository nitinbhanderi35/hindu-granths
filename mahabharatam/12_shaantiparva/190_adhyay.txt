<s-lg><s-l> युधिष्ठिर उवाच ।</s-l><s-l>गतीनामुत्तमा प्राप्तिः कथिता जापकेष्विह ।</s-l><s-l>एकैवैषा गतिस्तेषामुत यान्त्यपरामपि ॥ १ ॥</s-l></s-lg><s-lg><s-l> भीष्म उवाच ।</s-l><s-l>शृणुष्वावहितो राजञ्जापकानां गतिं विभो ।</s-l><s-l>यथा गच्छन्ति निरयमनेकं पुरुषर्षभ ॥ २ ॥</s-l></s-lg><s-lg><s-l>यथोक्तमेतत्पूर्वं यो नानुतिष्ठति जापकः ।</s-l><s-l>एकदेशक्रियश्चात्र निरयं स निगच्छति ॥ ३ ॥</s-l></s-lg><s-lg><s-l>अवज्ञानेन कुरुते न तुष्यति न शोचति ।</s-l><s-l>ईदृशो जापको याति निरयं नात्र संशयः ॥ ४ ॥</s-l></s-lg><s-lg><s-l>अहंकारकृतश्चैव सर्वे निरयगामिनः ।</s-l><s-l>परावमानी पुरुषो भविता निरयोपगः ॥ ५ ॥</s-l></s-lg><s-lg><s-l>अभिध्यापूर्वकं जप्यं कुरुते यश्च मोहितः ।</s-l><s-l>यत्राभिध्यां स कुरुते तं वै निरयमृच्छति ॥ ६ ॥</s-l></s-lg><s-lg><s-l>अथैश्वर्यप्रवृत्तः सञ्जापकस्तत्र रज्यते ।</s-l><s-l>स एव निरयस्तस्य नासौ तस्मात्प्रमुच्यते ॥ ७ ॥</s-l></s-lg><s-lg><s-l>रागेण जापको जप्यं कुरुते तत्र मोहितः ।</s-l><s-l>यत्रास्य रागः पतति तत्र तत्रोपजायते ॥ ८ ॥</s-l></s-lg><s-lg><s-l>दुर्बुद्धिरकृतप्रज्ञश्चले मनसि तिष्ठति ।</s-l><s-l>चलामेव गतिं याति निरयं वाधिगच्छति ॥ ९ ॥</s-l></s-lg><s-lg><s-l>अकृतप्रज्ञको बालो मोहं गच्छति जापकः ।</s-l><s-l>स मोहान्निरयं याति तत्र गत्वानुशोचति ॥ १० ॥</s-l></s-lg><s-lg><s-l>दृढग्राही करोमीति जप्यं जपति जापकः ।</s-l><s-l>न संपूर्णो न वा युक्तो निरयं सोऽधिगच्छति ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>अनिमित्तं परं यत्तदव्यक्तं ब्रह्मणि स्थितम् ।</s-l><s-l>सद्भूतो जापकः कस्मात्स शरीरमथाविशेत् ॥ १२ ॥</s-l></s-lg><s-lg><s-l> भीष्म उवाच ।</s-l><s-l>दुष्प्रज्ञानेन निरया बहवः समुदाहृताः ।</s-l><s-l>प्रशस्तं जापकत्वं च दोषाश्चैते तदात्मकाः ॥ १३ ॥</s-l></s-lg>