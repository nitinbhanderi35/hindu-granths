<s-lg><s-l> भीष्म उवाच ।</s-l><s-l>नाधर्मेण महीं जेतुं लिप्सेत जगतीपतिः ।</s-l><s-l>अधर्मविजयं लब्ध्वा कोऽनुमन्येत भूमिपः ॥ १ ॥</s-l></s-lg><s-lg><s-l>अधर्मयुक्तो विजयो ह्यध्रुवोऽस्वर्ग्य एव च ।</s-l><s-l>सादयत्येष राजानं महीं च भरतर्षभ ॥ २ ॥</s-l></s-lg><s-lg><s-l>विशीर्णकवचं चैव तवास्मीति च वादिनम् ।</s-l><s-l>कृताञ्जलिं न्यस्तशस्त्रं गृहीत्वा न विहिंसयेत् ॥ ३ ॥</s-l></s-lg><s-lg><s-l>बलेनावजितो यश्च न तं युध्येत भूमिपः ।</s-l><s-l>संवत्सरं विप्रणयेत्तस्माज्जातः पुनर्भवेत् ॥ ४ ॥</s-l></s-lg><s-lg><s-l>नार्वाक्संवत्सरात्कन्या स्प्रष्टव्या विक्रमाहृता ।</s-l><s-l>एवमेव धनं सर्वं यच्चान्यत्सहसाहृतम् ॥ ५ ॥</s-l></s-lg><s-lg><s-l>न तु वन्ध्यं धनं तिष्ठेत्पिबेयुर्ब्राह्मणाः पयः ।</s-l><s-l>युञ्जीरन्वाप्यनडुहः क्षन्तव्यं वा तदा भवेत् ॥ ६ ॥</s-l></s-lg><s-lg><s-l>राज्ञा राजैव योद्धव्यस्तथा धर्मो विधीयते ।</s-l><s-l>नान्यो राजानमभ्यसेदराजन्यः कथंचन ॥ ७ ॥</s-l></s-lg><s-lg><s-l>अनीकयोः संहतयोर्यदीयाद्ब्राह्मणोऽन्तरा ।</s-l><s-l>शान्तिमिच्छन्नुभयतो न योद्धव्यं तदा भवेत् ।</s-l><s-l>मर्यादां शाश्वतीं भिन्द्याद्ब्राह्मणं योऽभिलङ्घयेत् ॥ ८ ॥</s-l></s-lg><s-lg><s-l>अथ चेल्लङ्घयेदेनां मर्यादां क्षत्रियब्रुवः ।</s-l><s-l>अप्रशस्यस्तदूर्ध्वं स्यादनादेयश्च संसदि ॥ ९ ॥</s-l></s-lg><s-lg><s-l>या तु धर्मविलोपेन मर्यादाभेदनेन च ।</s-l><s-l>तां वृत्तिं नानुवर्तेत विजिगीषुर्महीपतिः ।</s-l><s-l>धर्मलब्धाद्धि विजयात्को लाभोऽभ्यधिको भवेत् ॥ १० ॥</s-l></s-lg><s-lg><s-l>सहसा नाम्य भूतानि क्षिप्रमेव प्रसादयेत् ।</s-l><s-l>सान्त्वेन भोगदानेन स राज्ञां परमो नयः ॥ ११ ॥</s-l></s-lg><s-lg><s-l>भुज्यमाना ह्ययोगेन स्वराष्ट्रादभितापिताः ।</s-l><s-l>अमित्रान्पर्युपासीरन्व्यसनौघप्रतीक्षिणः ॥ १२ ॥</s-l></s-lg><s-lg><s-l>अमित्रोपग्रहं चास्य ते कुर्युः क्षिप्रमापदि ।</s-l><s-l>संदुष्टाः सर्वतो राजन्राजव्यसनकाङ्क्षिणः ॥ १३ ॥</s-l></s-lg><s-lg><s-l>नामित्रो विनिकर्तव्यो नातिच्छेद्यः कथंचन ।</s-l><s-l>जीवितं ह्यप्यतिच्छिन्नः संत्यजत्येकदा नरः ॥ १४ ॥</s-l></s-lg><s-lg><s-l>अल्पेनापि हि संयुक्तस्तुष्यत्येवापराधिकः ।</s-l><s-l>शुद्धं जीवितमेवापि तादृशो बहु मन्यते ॥ १५ ॥</s-l></s-lg><s-lg><s-l>यस्य स्फीतो जनपदः संपन्नः प्रियराजकः ।</s-l><s-l>संतुष्टभृत्यसचिवो दृढमूलः स पार्थिवः ॥ १६ ॥</s-l></s-lg><s-lg><s-l>ऋत्विक्पुरोहिताचार्या ये चान्ये श्रुतसंमताः ।</s-l><s-l>पूजार्हाः पूजिता यस्य स वै लोकजिदुच्यते ॥ १७ ॥</s-l></s-lg><s-lg><s-l>एतेनैव च वृत्तेन महीं प्राप सुरोत्तमः ।</s-l><s-l>अन्वेव चैन्द्रं विजयं व्यजिगीषन्त पार्थिवाः ॥ १८ ॥</s-l></s-lg><s-lg><s-l>भूमिवर्जं पुरं राजा जित्वा राजानमाहवे ।</s-l><s-l>अमृताश्चौषधीः शश्वदाजहार प्रतर्दनः ॥ १९ ॥</s-l></s-lg><s-lg><s-l>अग्निहोत्राण्यग्निशेषं हविर्भाजनमेव च ।</s-l><s-l>आजहार दिवोदासस्ततो विप्रकृतोऽभवत् ॥ २० ॥</s-l></s-lg><s-lg><s-l>सराजकानि राष्ट्राणि नाभागो दक्षिणां ददौ ।</s-l><s-l>अन्यत्र श्रोत्रियस्वाच्च तापसस्वाच्च भारत ॥ २१ ॥</s-l></s-lg><s-lg><s-l>उच्चावचानि वृत्तानि धर्मज्ञानां युधिष्ठिर ।</s-l><s-l>आसन्राज्ञां पुराणानां सर्वं तन्मम रोचते ॥ २२ ॥</s-l></s-lg><s-lg><s-l>सर्वविद्यातिरेकाद्वा जयमिच्छेन्महीपतिः ।</s-l><s-l>न मायया न दम्भेन य इच्छेद्भूतिमात्मनः ॥ २३ ॥</s-l></s-lg>