<s-lg><s-l> जनमेजय उवाच ।</s-l><s-l>कथं स भगवान्देवो यज्ञेष्वग्रहरः प्रभुः ।</s-l><s-l>यज्ञधारी च सततं वेदवेदाङ्गवित्तथा ॥ १ ॥</s-l></s-lg><s-lg><s-l>निवृत्तं चास्थितो धर्मं क्षेमी भागवतप्रियः ।</s-l><s-l>प्रवृत्तिधर्मान्विदधे स एव भगवान्प्रभुः ॥ २ ॥</s-l></s-lg><s-lg><s-l>कथं प्रवृत्तिधर्मेषु भागार्हा देवताः कृताः ।</s-l><s-l>कथं निवृत्तिधर्माश्च कृता व्यावृत्तबुद्धयः ॥ ३ ॥</s-l></s-lg><s-lg><s-l>एतं नः संशयं विप्र छिन्धि गुह्यं सनातनम् ।</s-l><s-l>त्वया नारायणकथा श्रुता वै धर्मसंहिता ॥ ४ ॥</s-l></s-lg><s-lg><s-l>इमे सब्रह्मका लोकाः ससुरासुरमानवाः ।</s-l><s-l>क्रियास्वभ्युदयोक्तासु सक्ता दृश्यन्ति सर्वशः ।</s-l><s-l>मोक्षश्चोक्तस्त्वया ब्रह्मन्निर्वाणं परमं सुखम् ॥ ५ ॥</s-l></s-lg><s-lg><s-l>ये च मुक्ता भवन्तीह पुण्यपापविवर्जिताः ।</s-l><s-l>ते सहस्रार्चिषं देवं प्रविशन्तीति शुश्रुमः ॥ ६ ॥</s-l></s-lg><s-lg><s-l>अहो हि दुरनुष्ठेयो मोक्षधर्मः सनातनः ।</s-l><s-l>यं हित्वा देवताः सर्वा हव्यकव्यभुजोऽभवन् ॥ ७ ॥</s-l></s-lg><s-lg><s-l>किं नु ब्रह्मा च रुद्रश्च शक्रश्च बलभित्प्रभुः ।</s-l><s-l>सूर्यस्ताराधिपो वायुरग्निर्वरुण एव च ।</s-l><s-l>आकाशं जगती चैव ये च शेषा दिवौकसः ॥ ८ ॥</s-l></s-lg><s-lg><s-l>प्रलयं न विजानन्ति आत्मनः परिनिर्मितम् ।</s-l><s-l>ततस्ते नास्थिता मार्गं ध्रुवमक्षयमव्ययम् ॥ ९ ॥</s-l></s-lg><s-lg><s-l>स्मृत्वा कालपरीमाणं प्रवृत्तिं ये समास्थिताः ।</s-l><s-l>दोषः कालपरीमाणे महानेष क्रियावताम् ॥ १० ॥</s-l></s-lg><s-lg><s-l>एतन्मे संशयं विप्र हृदि शल्यमिवार्पितम् ।</s-l><s-l>छिन्धीतिहासकथनात्परं कौतूहलं हि मे ॥ ११ ॥</s-l></s-lg><s-lg><s-l>कथं भागहराः प्रोक्ता देवताः क्रतुषु द्विज ।</s-l><s-l>किमर्थं चाध्वरे ब्रह्मन्निज्यन्ते त्रिदिवौकसः ॥ १२ ॥</s-l></s-lg><s-lg><s-l>ये च भागं प्रगृह्णन्ति यज्ञेषु द्विजसत्तम ।</s-l><s-l>ते यजन्तो महायज्ञैः कस्य भागं ददन्ति वै ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>अहो गूढतमः प्रश्नस्त्वया पृष्टो जनेश्वर ।</s-l><s-l>नातप्ततपसा ह्येष नावेदविदुषा तथा ।</s-l><s-l>नापुराणविदा चापि शक्यो व्याहर्तुमञ्जसा ॥ १४ ॥</s-l></s-lg><s-lg><s-l>हन्त ते कथयिष्यामि यन्मे पृष्टः पुरा गुरुः ।</s-l><s-l>कृष्णद्वैपायनो व्यासो वेदव्यासो महानृषिः ॥ १५ ॥</s-l></s-lg><s-lg><s-l>सुमन्तुर्जैमिनिश्चैव पैलश्च सुदृढव्रतः ।</s-l><s-l>अहं चतुर्थः शिष्यो वै पञ्चमश्च शुकः स्मृतः ॥ १६ ॥</s-l></s-lg><s-lg><s-l>एतान्समागतान्सर्वान्पञ्च शिष्यान्दमान्वितान् ।</s-l><s-l>शौचाचारसमायुक्ताञ्जितक्रोधाञ्जितेन्द्रियान् ॥ १७ ॥</s-l></s-lg><s-lg><s-l>वेदानध्यापयामास महाभारतपञ्चमान् ।</s-l><s-l>मेरौ गिरिवरे रम्ये सिद्धचारणसेविते ॥ १८ ॥</s-l></s-lg><s-lg><s-l>तेषामभ्यस्यतां वेदान्कदाचित्संशयोऽभवत् ।</s-l><s-l>एष वै यस्त्वया पृष्टस्तेन तेषां प्रकीर्तितः ।</s-l><s-l>ततः श्रुतो मया चापि तवाख्येयोऽद्य भारत ॥ १९ ॥</s-l></s-lg><s-lg><s-l>शिष्याणां वचनं श्रुत्वा सर्वाज्ञानतमोनुदः ।</s-l><s-l>पराशरसुतः श्रीमान्व्यासो वाक्यमुवाच ह ॥ २० ॥</s-l></s-lg><s-lg><s-l>मया हि सुमहत्तप्तं तपः परमदारुणम् ।</s-l><s-l>भूतं भव्यं भविष्यच्च जानीयामिति सत्तमाः ॥ २१ ॥</s-l></s-lg><s-lg><s-l>तस्य मे तप्ततपसो निगृहीतेन्द्रियस्य च ।</s-l><s-l>नारायणप्रसादेन क्षीरोदस्यानुकूलतः ॥ २२ ॥</s-l></s-lg><s-lg><s-l>त्रैकालिकमिदं ज्ञानं प्रादुर्भूतं यथेप्सितम् ।</s-l><s-l>तच्छृणुध्वं यथाज्ञानं वक्ष्ये संशयमुत्तमम् ।</s-l><s-l>यथा वृत्तं हि कल्पादौ दृष्टं मे ज्ञानचक्षुषा ॥ २३ ॥</s-l></s-lg><s-lg><s-l>परमात्मेति यं प्राहुः सांख्ययोगविदो जनाः ।</s-l><s-l>महापुरुषसंज्ञां स लभते स्वेन कर्मणा ॥ २४ ॥</s-l></s-lg><s-lg><s-l>तस्मात्प्रसूतमव्यक्तं प्रधानं तद्विदुर्बुधाः ।</s-l><s-l>अव्यक्ताद्व्यक्तमुत्पन्नं लोकसृष्ट्यर्थमीश्वरात् ॥ २५ ॥</s-l></s-lg><s-lg><s-l>अनिरुद्धो हि लोकेषु महानात्मेति कथ्यते ।</s-l><s-l>योऽसौ व्यक्तत्वमापन्नो निर्ममे च पितामहम् ।</s-l><s-l>सोऽहंकार इति प्रोक्तः सर्वतेजोमयो हि सः ॥ २६ ॥</s-l></s-lg><s-lg><s-l>पृथिवी वायुराकाशमापो ज्योतिश्च पञ्चमम् ।</s-l><s-l>अहंकारप्रसूतानि महाभूतानि भारत ॥ २७ ॥</s-l></s-lg><s-lg><s-l>महाभूतानि सृष्ट्वाथ तद्गुणान्निर्ममे पुनः ।</s-l><s-l>भूतेभ्यश्चैव निष्पन्ना मूर्तिमन्तोऽष्ट ताञ्शृणु ॥ २८ ॥</s-l></s-lg><s-lg><s-l>मरीचिरङ्गिराश्चात्रिः पुलस्त्यः पुलहः क्रतुः ।</s-l><s-l>वसिष्ठश्च महात्मा वै मनुः स्वायंभुवस्तथा ।</s-l><s-l>ज्ञेयाः प्रकृतयोऽष्टौ ता यासु लोकाः प्रतिष्ठिताः ॥ २९ ॥</s-l></s-lg><s-lg><s-l>वेदान्वेदाङ्गसंयुक्तान्यज्ञान्यज्ञाङ्गसंयुतान् ।</s-l><s-l>निर्ममे लोकसिद्ध्यर्थं ब्रह्मा लोकपितामहः ।</s-l><s-l>अष्टाभ्यः प्रकृतिभ्यश्च जातं विश्वमिदं जगत् ॥ ३० ॥</s-l></s-lg><s-lg><s-l>रुद्रो रोषात्मको जातो दशान्यान्सोऽसृजत्स्वयम् ।</s-l><s-l>एकादशैते रुद्रास्तु विकाराः पुरुषाः स्मृताः ॥ ३१ ॥</s-l></s-lg><s-lg><s-l>ते रुद्राः प्रकृतिश्चैव सर्वे चैव सुरर्षयः ।</s-l><s-l>उत्पन्ना लोकसिद्ध्यर्थं ब्रह्माणं समुपस्थिताः ॥ ३२ ॥</s-l></s-lg><s-lg><s-l>वयं हि सृष्टा भगवंस्त्वया वै प्रभविष्णुना ।</s-l><s-l>येन यस्मिन्नधीकारे वर्तितव्यं पितामह ॥ ३३ ॥</s-l></s-lg><s-lg><s-l>योऽसौ त्वया विनिर्दिष्टो अधिकारोऽर्थचिन्तकः ।</s-l><s-l>परिपाल्यः कथं तेन सोऽधिकारोऽधिकारिणा ॥ ३४ ॥</s-l></s-lg><s-lg><s-l>प्रदिशस्व बलं तस्य योऽधिकारार्थचिन्तकः ।</s-l><s-l>एवमुक्तो महादेवो देवांस्तानिदमब्रवीत् ॥ ३५ ॥</s-l></s-lg><s-lg><s-l>साध्वहं ज्ञापितो देवा युष्माभिर्भद्रमस्तु वः ।</s-l><s-l>ममाप्येषा समुत्पन्ना चिन्ता या भवतां मता ॥ ३६ ॥</s-l></s-lg><s-lg><s-l>लोकतन्त्रस्य कृत्स्नस्य कथं कार्यः परिग्रहः ।</s-l><s-l>कथं बलक्षयो न स्याद्युष्माकं ह्यात्मनश्च मे ॥ ३७ ॥</s-l></s-lg><s-lg><s-l>इतः सर्वेऽपि गच्छामः शरणं लोकसाक्षिणम् ।</s-l><s-l>महापुरुषमव्यक्तं स नो वक्ष्यति यद्धितम् ॥ ३८ ॥</s-l></s-lg><s-lg><s-l>ततस्ते ब्रह्मणा सार्धमृषयो विबुधास्तथा ।</s-l><s-l>क्षीरोदस्योत्तरं कूलं जग्मुर्लोकहितार्थिनः ॥ ३९ ॥</s-l></s-lg><s-lg><s-l>ते तपः समुपातिष्ठन्ब्रह्मोक्तं वेदकल्पितम् ।</s-l><s-l>स महानियमो नाम तपश्चर्या सुदारुणा ॥ ४० ॥</s-l></s-lg><s-lg><s-l>ऊर्ध्वं दृष्टिर्बाहवश्च एकाग्रं च मनोऽभवत् ।</s-l><s-l>एकपादस्थिताः सम्यक्काष्ठभूताः समाहिताः ॥ ४१ ॥</s-l></s-lg><s-lg><s-l>दिव्यं वर्षसहस्रं ते तपस्तप्त्वा तदुत्तमम् ।</s-l><s-l>शुश्रुवुर्मधुरां वाणीं वेदवेदाङ्गभूषिताम् ॥ ४२ ॥</s-l></s-lg><s-lg><s-l>भो भोः सब्रह्मका देवा ऋषयश्च तपोधनाः ।</s-l><s-l>स्वागतेनार्च्य वः सर्वाञ्श्रावये वाक्यमुत्तमम् ॥ ४३ ॥</s-l></s-lg><s-lg><s-l>विज्ञातं वो मया कार्यं तच्च लोकहितं महत् ।</s-l><s-l>प्रवृत्तियुक्तं कर्तव्यं युष्मत्प्राणोपबृंहणम् ॥ ४४ ॥</s-l></s-lg><s-lg><s-l>सुतप्तं वस्तपो देवा ममाराधनकाम्यया ।</s-l><s-l>भोक्ष्यथास्य महासत्त्वास्तपसः फलमुत्तमम् ॥ ४५ ॥</s-l></s-lg><s-lg><s-l>एष ब्रह्मा लोकगुरुः सर्वलोकपितामहः ।</s-l><s-l>यूयं च विबुधश्रेष्ठा मां यजध्वं समाहिताः ॥ ४६ ॥</s-l></s-lg><s-lg><s-l>सर्वे भागान्कल्पयध्वं यज्ञेषु मम नित्यशः ।</s-l><s-l>तथा श्रेयो विधास्यामि यथाधीकारमीश्वराः ॥ ४७ ॥</s-l></s-lg><s-lg><s-l>श्रुत्वैतद्देवदेवस्य वाक्यं हृष्टतनूरुहाः ।</s-l><s-l>ततस्ते विबुधाः सर्वे ब्रह्मा ते च महर्षयः ॥ ४८ ॥</s-l></s-lg><s-lg><s-l>वेददृष्टेन विधिना वैष्णवं क्रतुमाहरन् ।</s-l><s-l>तस्मिन्सत्रे तदा ब्रह्मा स्वयं भागमकल्पयत् ।</s-l><s-l>देवा देवर्षयश्चैव सर्वे भागानकल्पयन् ॥ ४९ ॥</s-l></s-lg><s-lg><s-l>ते कार्तयुगधर्माणो भागाः परमसत्कृताः ।</s-l><s-l>प्रापुरादित्यवर्णं तं पुरुषं तमसः परम् ।</s-l><s-l>बृहन्तं सर्वगं देवमीशानं वरदं प्रभुम् ॥ ५० ॥</s-l></s-lg><s-lg><s-l>ततोऽथ वरदो देवस्तान्सर्वानमरान्स्थितान् ।</s-l><s-l>अशरीरो बभाषेदं वाक्यं खस्थो महेश्वरः ॥ ५१ ॥</s-l></s-lg><s-lg><s-l>येन यः कल्पितो भागः स तथा समुपागतः ।</s-l><s-l>प्रीतोऽहं प्रदिशाम्यद्य फलमावृत्तिलक्षणम् ॥ ५२ ॥</s-l></s-lg><s-lg><s-l>एतद्वो लक्षणं देवा मत्प्रसादसमुद्भवम् ।</s-l><s-l>यूयं यज्ञैरिज्यमानाः समाप्तवरदक्षिणैः ।</s-l><s-l>युगे युगे भविष्यध्वं प्रवृत्तिफलभोगिनः ॥ ५३ ॥</s-l></s-lg><s-lg><s-l>यज्ञैर्ये चापि यक्ष्यन्ति सर्वलोकेषु वै सुराः ।</s-l><s-l>कल्पयिष्यन्ति वो भागांस्ते नरा वेदकल्पितान् ॥ ५४ ॥</s-l></s-lg><s-lg><s-l>यो मे यथा कल्पितवान्भागमस्मिन्महाक्रतौ ।</s-l><s-l>स तथा यज्ञभागार्हो वेदसूत्रे मया कृतः ॥ ५५ ॥</s-l></s-lg><s-lg><s-l>यूयं लोकान्धारयध्वं यज्ञभागफलोदिताः ।</s-l><s-l>सर्वार्थचिन्तका लोके यथाधीकारनिर्मिताः ॥ ५६ ॥</s-l></s-lg><s-lg><s-l>याः क्रियाः प्रचरिष्यन्ति प्रवृत्तिफलसत्कृताः ।</s-l><s-l>ताभिराप्यायितबला लोकान्वै धारयिष्यथ ॥ ५७ ॥</s-l></s-lg><s-lg><s-l>यूयं हि भाविता लोके सर्वयज्ञेषु मानवैः ।</s-l><s-l>मां ततो भावयिष्यध्वमेषा वो भावना मम ॥ ५८ ॥</s-l></s-lg><s-lg><s-l>इत्यर्थं निर्मिता वेदा यज्ञाश्चौषधिभिः सह ।</s-l><s-l>एभिः सम्यक्प्रयुक्तैर्हि प्रीयन्ते देवताः क्षितौ ॥ ५९ ॥</s-l></s-lg><s-lg><s-l>निर्माणमेतद्युष्माकं प्रवृत्तिगुणकल्पितम् ।</s-l><s-l>मया कृतं सुरश्रेष्ठा यावत्कल्पक्षयादिति ।</s-l><s-l>चिन्तयध्वं लोकहितं यथाधीकारमीश्वराः ॥ ६० ॥</s-l></s-lg><s-lg><s-l>मरीचिरङ्गिराश्चात्रिः पुलस्त्यः पुलहः क्रतुः ।</s-l><s-l>वसिष्ठ इति सप्तैते मानसा निर्मिता हि वै ॥ ६१ ॥</s-l></s-lg><s-lg><s-l>एते वेदविदो मुख्या वेदाचार्याश्च कल्पिताः ।</s-l><s-l>प्रवृत्तिधर्मिणश्चैव प्राजापत्येन कल्पिताः ॥ ६२ ॥</s-l></s-lg><s-lg><s-l>अयं क्रियावतां पन्था व्यक्तीभूतः सनातनः ।</s-l><s-l>अनिरुद्ध इति प्रोक्तो लोकसर्गकरः प्रभुः ॥ ६३ ॥</s-l></s-lg><s-lg><s-l>सनः सनत्सुजातश्च सनकः ससनन्दनः ।</s-l><s-l>सनत्कुमारः कपिलः सप्तमश्च सनातनः ॥ ६४ ॥</s-l></s-lg><s-lg><s-l>सप्तैते मानसाः प्रोक्ता ऋषयो ब्रह्मणः सुताः ।</s-l><s-l>स्वयमागतविज्ञाना निवृत्तं धर्ममास्थिताः ॥ ६५ ॥</s-l></s-lg><s-lg><s-l>एते योगविदो मुख्याः सांख्यधर्मविदस्तथा ।</s-l><s-l>आचार्या मोक्षशास्त्रे च मोक्षधर्मप्रवर्तकाः ॥ ६६ ॥</s-l></s-lg><s-lg><s-l>यतोऽहं प्रसृतः पूर्वमव्यक्तात्त्रिगुणो महान् ।</s-l><s-l>तस्मात्परतरो योऽसौ क्षेत्रज्ञ इति कल्पितः ।</s-l><s-l>सोऽहं क्रियावतां पन्थाः पुनरावृत्तिदुर्लभः ॥ ६७ ॥</s-l></s-lg><s-lg><s-l>यो यथा निर्मितो जन्तुर्यस्मिन्यस्मिंश्च कर्मणि ।</s-l><s-l>प्रवृत्तौ वा निवृत्तौ वा तत्फलं सोऽश्नुतेऽवशः ॥ ६८ ॥</s-l></s-lg><s-lg><s-l>एष लोकगुरुर्ब्रह्मा जगदादिकरः प्रभुः ।</s-l><s-l>एष माता पिता चैव युष्माकं च पितामहः ।</s-l><s-l>मयानुशिष्टो भविता सर्वभूतवरप्रदः ॥ ६९ ॥</s-l></s-lg><s-lg><s-l>अस्य चैवानुजो रुद्रो ललाटाद्यः समुत्थितः ।</s-l><s-l>ब्रह्मानुशिष्टो भविता सर्वत्रसवरप्रदः ॥ ७० ॥</s-l></s-lg><s-lg><s-l>गच्छध्वं स्वानधीकारांश्चिन्तयध्वं यथाविधि ।</s-l><s-l>प्रवर्तन्तां क्रियाः सर्वाः सर्वलोकेषु माचिरम् ॥ ७१ ॥</s-l></s-lg><s-lg><s-l>प्रदृश्यन्तां च कर्माणि प्राणिनां गतयस्तथा ।</s-l><s-l>परिनिर्मितकालानि आयूंषि च सुरोत्तमाः ॥ ७२ ॥</s-l></s-lg><s-lg><s-l>इदं कृतयुगं नाम कालः श्रेष्ठः प्रवर्तते ।</s-l><s-l>अहिंस्या यज्ञपशवो युगेऽस्मिन्नैतदन्यथा ।</s-l><s-l>चतुष्पात्सकलो धर्मो भविष्यत्यत्र वै सुराः ॥ ७३ ॥</s-l></s-lg><s-lg><s-l>ततस्त्रेतायुगं नाम त्रयी यत्र भविष्यति ।</s-l><s-l>प्रोक्षिता यत्र पशवो वधं प्राप्स्यन्ति वै मखे ।</s-l><s-l>तत्र पादचतुर्थो वै धर्मस्य न भविष्यति ॥ ७४ ॥</s-l></s-lg><s-lg><s-l>ततो वै द्वापरं नाम मिश्रः कालो भविष्यति ।</s-l><s-l>द्विपादहीनो धर्मश्च युगे तस्मिन्भविष्यति ॥ ७५ ॥</s-l></s-lg><s-lg><s-l>ततस्तिष्येऽथ संप्राप्ते युगे कलिपुरस्कृते ।</s-l><s-l>एकपादस्थितो धर्मो यत्र तत्र भविष्यति ॥ ७६ ॥</s-l></s-lg><s-lg><s-l> देवा ऊचुः ।</s-l><s-l>एकपादस्थिते धर्मे यत्रक्वचनगामिनि ।</s-l><s-l>कथं कर्तव्यमस्माभिर्भगवंस्तद्वदस्व नः ॥ ७७ ॥</s-l></s-lg><s-lg><s-l> श्रीभगवानुवाच ।</s-l><s-l>यत्र वेदाश्च यज्ञाश्च तपः सत्यं दमस्तथा ।</s-l><s-l>अहिंसाधर्मसंयुक्ताः प्रचरेयुः सुरोत्तमाः ।</s-l><s-l>स वै देशः सेवितव्यो मा वोऽधर्मः पदा स्पृशेत् ॥ ७८ ॥</s-l></s-lg><s-lg><s-l> व्यास उवाच ।</s-l><s-l>तेऽनुशिष्टा भगवता देवाः सर्षिगणास्तथा ।</s-l><s-l>नमस्कृत्वा भगवते जग्मुर्देशान्यथेप्सितान् ॥ ७९ ॥</s-l></s-lg><s-lg><s-l>गतेषु त्रिदिवौकःसु ब्रह्मैकः पर्यवस्थितः ।</s-l><s-l>दिदृक्षुर्भगवन्तं तमनिरुद्धतनौ स्थितम् ॥ ८० ॥</s-l></s-lg><s-lg><s-l>तं देवो दर्शयामास कृत्वा हयशिरो महत् ।</s-l><s-l>साङ्गानावर्तयन्वेदान्कमण्डलुगणित्रधृक् ॥ ८१ ॥</s-l></s-lg><s-lg><s-l>ततोऽश्वशिरसं दृष्ट्वा तं देवममितौजसम् ।</s-l><s-l>लोककर्ता प्रभुर्ब्रह्मा लोकानां हितकाम्यया ॥ ८२ ॥</s-l></s-lg><s-lg><s-l>मूर्ध्ना प्रणम्य वरदं तस्थौ प्राञ्जलिरग्रतः ।</s-l><s-l>स परिष्वज्य देवेन वचनं श्रावितस्तदा ॥ ८३ ॥</s-l></s-lg><s-lg><s-l>लोककार्यगतीः सर्वास्त्वं चिन्तय यथाविधि ।</s-l><s-l>धाता त्वं सर्वभूतानां त्वं प्रभुर्जगतो गुरुः ।</s-l><s-l>त्वय्यावेशितभारोऽहं धृतिं प्राप्स्याम्यथाञ्जसा ॥ ८४ ॥</s-l></s-lg><s-lg><s-l>यदा च सुरकार्यं ते अविषह्यं भविष्यति ।</s-l><s-l>प्रादुर्भावं गमिष्यामि तदात्मज्ञानदेशिकः ॥ ८५ ॥</s-l></s-lg><s-lg><s-l>एवमुक्त्वा हयशिरास्तत्रैवान्तरधीयत ।</s-l><s-l>तेनानुशिष्टो ब्रह्मापि स्वं लोकमचिराद्गतः ॥ ८६ ॥</s-l></s-lg><s-lg><s-l>एवमेष महाभागः पद्मनाभः सनातनः ।</s-l><s-l>यज्ञेष्वग्रहरः प्रोक्तो यज्ञधारी च नित्यदा ॥ ८७ ॥</s-l></s-lg><s-lg><s-l>निवृत्तिं चास्थितो धर्मं गतिमक्षयधर्मिणाम् ।</s-l><s-l>प्रवृत्तिधर्मान्विदधे कृत्वा लोकस्य चित्रताम् ॥ ८८ ॥</s-l></s-lg><s-lg><s-l>स आदिः स मध्यः स चान्तः प्रजानां स धाता स धेयः स कर्ता स कार्यम् ।</s-l><s-l>युगान्ते स सुप्तः सुसंक्षिप्य लोकान्युगादौ प्रबुद्धो जगद्ध्युत्ससर्ज ॥ ८९ ॥</s-l></s-lg><s-lg><s-l>तस्मै नमध्वं देवाय निर्गुणाय गुणात्मने ।</s-l><s-l>अजाय विश्वरूपाय धाम्ने सर्वदिवौकसाम् ॥ ९० ॥</s-l></s-lg><s-lg><s-l>महाभूताधिपतये रुद्राणां पतये तथा ।</s-l><s-l>आदित्यपतये चैव वसूनां पतये तथा ॥ ९१ ॥</s-l></s-lg><s-lg><s-l>अश्विभ्यां पतये चैव मरुतां पतये तथा ।</s-l><s-l>वेदयज्ञाधिपतये वेदाङ्गपतयेऽपि च ॥ ९२ ॥</s-l></s-lg><s-lg><s-l>समुद्रवासिने नित्यं हरये मुञ्जकेशिने ।</s-l><s-l>शान्तये सर्वभूतानां मोक्षधर्मानुभाषिणे ॥ ९३ ॥</s-l></s-lg><s-lg><s-l>तपसां तेजसां चैव पतये यशसोऽपि च ।</s-l><s-l>वाचश्च पतये नित्यं सरितां पतये तथा ॥ ९४ ॥</s-l></s-lg><s-lg><s-l>कपर्दिने वराहाय एकशृङ्गाय धीमते ।</s-l><s-l>विवस्वतेऽश्वशिरसे चतुर्मूर्तिधृते सदा ॥ ९५ ॥</s-l></s-lg><s-lg><s-l>गुह्याय ज्ञानदृश्याय अक्षराय क्षराय च ।</s-l><s-l>एष देवः संचरति सर्वत्रगतिरव्ययः ॥ ९६ ॥</s-l></s-lg><s-lg><s-l>एवमेतत्पुरा दृष्टं मया वै ज्ञानचक्षुषा ।</s-l><s-l>कथितं तच्च वः सर्वं मया पृष्टेन तत्त्वतः ॥ ९७ ॥</s-l></s-lg><s-lg><s-l>क्रियतां मद्वचः शिष्याः सेव्यतां हरिरीश्वरः ।</s-l><s-l>गीयतां वेदशब्दैश्च पूज्यतां च यथाविधि ॥ ९८ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तास्तु वयं तेन वेदव्यासेन धीमता ।</s-l><s-l>सर्वे शिष्याः सुतश्चास्य शुकः परमधर्मवित् ॥ ९९ ॥</s-l></s-lg><s-lg><s-l>स चास्माकमुपाध्यायः सहास्माभिर्विशां पते ।</s-l><s-l>चतुर्वेदोद्गताभिश्च ऋग्भिस्तमभितुष्टुवे ॥ १०० ॥</s-l></s-lg><s-lg><s-l>एतत्ते सर्वमाख्यातं यन्मां त्वं परिपृच्छसि ।</s-l><s-l>एवं मेऽकथयद्राजन्पुरा द्वैपायनो गुरुः ॥ १०१ ॥</s-l></s-lg><s-lg><s-l>यश्चेदं शृणुयान्नित्यं यश्चेदं परिकीर्तयेत् ।</s-l><s-l>नमो भगवते कृत्वा समाहितमना नरः ॥ १०२ ॥</s-l></s-lg><s-lg><s-l>भवत्यरोगो द्युतिमान्बलरूपसमन्वितः ।</s-l><s-l>आतुरो मुच्यते रोगाद्बद्धो मुच्येत बन्धनात् ॥ १०३ ॥</s-l></s-lg><s-lg><s-l>कामकामी लभेत्कामं दीर्घमायुरवाप्नुयात् ।</s-l><s-l>ब्राह्मणः सर्ववेदी स्यात्क्षत्रियो विजयी भवेत् ।</s-l><s-l>वैश्यो विपुललाभः स्याच्छूद्रः सुखमवाप्नुयात् ॥ १०४ ॥</s-l></s-lg><s-lg><s-l>अपुत्रो लभते पुत्रं कन्या चैवेप्सितं पतिम् ।</s-l><s-l>लग्नगर्भा विमुच्येत गर्भिणी जनयेत्सुतम् ।</s-l><s-l>वन्ध्या प्रसवमाप्नोति पुत्रपौत्रसमृद्धिमत् ॥ १०५ ॥</s-l></s-lg><s-lg><s-l>क्षेमेण गच्छेदध्वानमिदं यः पठते पथि ।</s-l><s-l>यो यं कामं कामयते स तमाप्नोति च ध्रुवम् ॥ १०६ ॥</s-l></s-lg><s-lg><s-l>इदं महर्षेर्वचनं विनिश्चितं महात्मनः पुरुषवरस्य कीर्तनम् ।</s-l><s-l>समागमं चर्षिदिवौकसामिमं निशम्य भक्ताः सुसुखं लभन्ते ॥ १०७ ॥</s-l></s-lg>