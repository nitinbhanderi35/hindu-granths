<s-lg><s-l> मुनिरुवाच ।</s-l><s-l>अथ चेत्पौरुषं किंचित्क्षत्रियात्मनि पश्यसि ।</s-l><s-l>ब्रवीमि हन्त ते नीतिं राज्यस्य प्रतिपत्तये ॥ १ ॥</s-l></s-lg><s-lg><s-l>तां चेच्छक्ष्यस्यनुष्ठातुं कर्म चैव करिष्यसि ।</s-l><s-l>शृणु सर्वमशेषेण यत्त्वां वक्ष्यामि तत्त्वतः ॥ २ ॥</s-l></s-lg><s-lg><s-l>आचरिष्यसि चेत्कर्म महतोऽर्थानवाप्स्यसि ।</s-l><s-l>राज्यं राज्यस्य मन्त्रं वा महतीं वा पुनः श्रियम् ।</s-l><s-l>यद्येतद्रोचते राजन्पुनर्ब्रूहि ब्रवीमि ते ॥ ३ ॥</s-l></s-lg><s-lg><s-l> राजपुत्र उवाच ।</s-l><s-l>ब्रवीतु भगवान्नीतिमुपपन्नोऽस्म्यहं प्रभो ।</s-l><s-l>अमोघमिदमद्यास्तु त्वया सह समागतम् ॥ ४ ॥</s-l></s-lg><s-lg><s-l> मुनिरुवाच ।</s-l><s-l>हित्वा स्तम्भं च मानं च क्रोधहर्षौ भयं तथा ।</s-l><s-l>प्रत्यमित्रं निषेवस्व प्रणिपत्य कृताञ्जलिः ॥ ५ ॥</s-l></s-lg><s-lg><s-l>तमुत्तमेन शौचेन कर्मणा चाभिराधय ।</s-l><s-l>दातुमर्हति ते वृत्तिं वैदेहः सत्यसंगरः ॥ ६ ॥</s-l></s-lg><s-lg><s-l>प्रमाणं सर्वभूतेषु प्रग्रहं च गमिष्यसि ।</s-l><s-l>ततः सहायान्सोत्साहाँल्लप्स्यसेऽव्यसनाञ्शुचीन् ॥ ७ ॥</s-l></s-lg><s-lg><s-l>वर्तमानः स्वशास्त्रे वै संयतात्मा जितेन्द्रियः ।</s-l><s-l>अभ्युद्धरति चात्मानं प्रसादयति च प्रजाः ॥ ८ ॥</s-l></s-lg><s-lg><s-l>तेनैव त्वं धृतिमता श्रीमता चाभिसत्कृतः ।</s-l><s-l>प्रमाणं सर्वभूतेषु गत्वा प्रग्रहणं महत् ॥ ९ ॥</s-l></s-lg><s-lg><s-l>ततः सुहृद्बलं लब्ध्वा मन्त्रयित्वा सुमन्त्रितम् ।</s-l><s-l>अन्तरैर्भेदयित्वारीन्बिल्वं बिल्वेन शातय ।</s-l><s-l>परैर्वा संविदं कृत्वा बलमप्यस्य घातय ॥ १० ॥</s-l></s-lg><s-lg><s-l>अलभ्या ये शुभा भावाः स्त्रियश्चाच्छादनानि च ।</s-l><s-l>शय्यासनानि यानानि महार्हाणि गृहाणि च ॥ ११ ॥</s-l></s-lg><s-lg><s-l>पक्षिणो मृगजातानि रसा गन्धाः फलानि च ।</s-l><s-l>तेष्वेव सज्जयेथास्त्वं यथा नश्येत्स्वयं परः ॥ १२ ॥</s-l></s-lg><s-lg><s-l>यद्येव प्रतिषेद्धव्यो यद्युपेक्षणमर्हति ।</s-l><s-l>न जातु विवृतः कार्यः शत्रुर्विनयमिच्छता ॥ १३ ॥</s-l></s-lg><s-lg><s-l>वसस्व परमामित्रविषये प्राज्ञसंमते ।</s-l><s-l>भजस्व श्वेतकाकीयैर्मित्राधममनर्थकैः ॥ १४ ॥</s-l></s-lg><s-lg><s-l>आरम्भांश्चास्य महतो दुष्करांस्त्वं प्रयोजय ।</s-l><s-l>नदीबन्धविरोधांश्च बलवद्भिर्विरुध्यताम् ॥ १५ ॥</s-l></s-lg><s-lg><s-l>उद्यानानि महार्हाणि शयनान्यासनानि च ।</s-l><s-l>प्रतिभोगसुखेनैव कोशमस्य विरेचय ॥ १६ ॥</s-l></s-lg><s-lg><s-l>यज्ञदानप्रशंसास्मै ब्राह्मणेष्वनुवर्ण्यताम् ।</s-l><s-l>ते त्वत्प्रियं करिष्यन्ति तं चेष्यन्ति वृका इव ॥ १७ ॥</s-l></s-lg><s-lg><s-l>असंशयं पुण्यशीलः प्राप्नोति परमां गतिम् ।</s-l><s-l>त्रिविष्टपे पुण्यतमं स्थानं प्राप्नोति पार्थिवः ।</s-l><s-l>कोशक्षये त्वमित्राणां वशं कौसल्य गच्छति ॥ १८ ॥</s-l></s-lg><s-lg><s-l>उभयत्र प्रसक्तस्य धर्मे चाधर्म एव च ।</s-l><s-l>बलार्थमूलं व्युच्छिद्येत्तेन नन्दन्ति शत्रवः ॥ १९ ॥</s-l></s-lg><s-lg><s-l>निन्द्यास्य मानुषं कर्म दैवमस्योपवर्णय ।</s-l><s-l>असंशयं दैवपरः क्षिप्रमेव विनश्यति ॥ २० ॥</s-l></s-lg><s-lg><s-l>याजयैनं विश्वजिता सर्वस्वेन वियुज्यताम् ।</s-l><s-l>ततो गच्छत्वसिद्धार्थः पीड्यमानो महाजनम् ॥ २१ ॥</s-l></s-lg><s-lg><s-l>त्यागधर्मविदं मुण्डं कंचिदस्योपवर्णय ।</s-l><s-l>अपि त्यागं बुभूषेत कच्चिद्गच्छेदनामयम् ॥ २२ ॥</s-l></s-lg><s-lg><s-l>सिद्धेनौषधयोगेन सर्वशत्रुविनाशिना ।</s-l><s-l>नागानश्वान्मनुष्यांश्च कृतकैरुपघातय ॥ २३ ॥</s-l></s-lg><s-lg><s-l>एते चान्ये च बहवो दम्भयोगाः सुनिश्चिताः ।</s-l><s-l>शक्या विषहता कर्तुं नक्लीबेन नृपात्मज ॥ २४ ॥</s-l></s-lg>