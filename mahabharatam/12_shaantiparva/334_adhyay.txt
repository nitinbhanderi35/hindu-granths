<s-lg><s-l> वैशंपायन उवाच ।</s-l><s-l>श्रुत्वैतन्नारदो वाक्यं नरनारायणेरितम् ।</s-l><s-l>अत्यन्तभक्तिमान्देवे एकान्तित्वमुपेयिवान् ॥ १ ॥</s-l></s-lg><s-lg><s-l>प्रोष्य वर्षसहस्रं तु नरनारायणाश्रमे ।</s-l><s-l>श्रुत्वा भगवदाख्यानं दृष्ट्वा च हरिमव्ययम् ।</s-l><s-l>हिमवन्तं जगामाशु यत्रास्य स्वक आश्रमः ॥ २ ॥</s-l></s-lg><s-lg><s-l>तावपि ख्याततपसौ नरनारायणावृषी ।</s-l><s-l>तस्मिन्नेवाश्रमे रम्ये तेपतुस्तप उत्तमम् ॥ ३ ॥</s-l></s-lg><s-lg><s-l>त्वमप्यमितविक्रान्तः पाण्डवानां कुलोद्वहः ।</s-l><s-l>पावितात्माद्य संवृत्तः श्रुत्वेमामादितः कथाम् ॥ ४ ॥</s-l></s-lg><s-lg><s-l>नैव तस्य परो लोको नायं पार्थिवसत्तम ।</s-l><s-l>कर्मणा मनसा वाचा यो द्विष्याद्विष्णुमव्ययम् ॥ ५ ॥</s-l></s-lg><s-lg><s-l>मज्जन्ति पितरस्तस्य नरके शाश्वतीः समाः ।</s-l><s-l>यो द्विष्याद्विबुधश्रेष्ठं देवं नारायणं हरिम् ॥ ६ ॥</s-l></s-lg><s-lg><s-l>कथं नाम भवेद्द्वेष्य आत्मा लोकस्य कस्यचित् ।</s-l><s-l>आत्मा हि पुरुषव्याघ्र ज्ञेयो विष्णुरिति स्थितिः ॥ ७ ॥</s-l></s-lg><s-lg><s-l>य एष गुरुरस्माकमृषिर्गन्धवतीसुतः ।</s-l><s-l>तेनैतत्कथितं तात माहात्म्यं परमात्मनः ।</s-l><s-l>तस्माच्छ्रुतं मया चेदं कथितं च तवानघ ॥ ८ ॥</s-l></s-lg><s-lg><s-l>कृष्णद्वैपायनं व्यासं विद्धि नारायणं प्रभुम् ।</s-l><s-l>को ह्यन्यः पुरुषव्याघ्र महाभारतकृद्भवेत् ।</s-l><s-l>धर्मान्नानाविधांश्चैव को ब्रूयात्तमृते प्रभुम् ॥ ९ ॥</s-l></s-lg><s-lg><s-l>वर्ततां ते महायज्ञो यथा संकल्पितस्त्वया ।</s-l><s-l>संकल्पिताश्वमेधस्त्वं श्रुतधर्मश्च तत्त्वतः ॥ १० ॥</s-l></s-lg><s-lg><s-l>एतत्तु महदाख्यानं श्रुत्वा पारिक्षितो नृपः ।</s-l><s-l>ततो यज्ञसमाप्त्यर्थं क्रियाः सर्वाः समारभत् ॥ ११ ॥</s-l></s-lg><s-lg><s-l>नारायणीयमाख्यानमेतत्ते कथितं मया ।</s-l><s-l>नारदेन पुरा राजन्गुरवे मे निवेदितम् ।</s-l><s-l>ऋषीणां पाण्डवानां च शृण्वतोः कृष्णभीष्मयोः ॥ १२ ॥</s-l></s-lg><s-lg><s-l>स हि परमगुरुर्भुवनपतिर्धरणिधरः शमनियमनिधिः ।</s-l><s-l>श्रुतिविनयनिधिर्द्विजपरमहितस्तव भवतु गतिर्हरिरमरहितः ॥ १३ ॥</s-l></s-lg><s-lg><s-l>तपसां निधिः सुमहतां महतो यशसश्च भाजनमरिष्टकहा ।</s-l><s-l>एकान्तिनां शरणदोऽभयदो गतिदोऽस्तु वः स मखभागहरः ॥ १४ ॥</s-l></s-lg><s-lg><s-l>त्रिगुणातिगश्चतुष्पञ्चधरः पूर्तेष्टयोश्च फलभागहरः ।</s-l><s-l>विदधाति नित्यमजितोऽतिबलो गतिमात्मगां सुकृतिनामृषिणाम् ॥ १५ ॥</s-l></s-lg><s-lg><s-l>तं लोकसाक्षिणमजं पुरुषं रविवर्णमीश्वरगतिं बहुशः ।</s-l><s-l>प्रणमध्वमेकमतयो यतयः सलिलोद्भवोऽपि तमृषिं प्रणतः ॥ १६ ॥</s-l></s-lg><s-lg><s-l>स हि लोकयोनिरमृतस्य पदं सूक्ष्मं पुराणमचलं परमम् ।</s-l><s-l>तत्सांख्ययोगिभिरुदारधृतं बुद्ध्या यतात्मभिर्विदितं सततम् ॥ १७ ॥</s-l></s-lg>