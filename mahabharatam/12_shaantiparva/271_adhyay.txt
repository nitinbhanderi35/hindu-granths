<s-lg><s-l> उशनोवाच ।</s-l><s-l>नमस्तस्मै भगवते देवाय प्रभविष्णवे ।</s-l><s-l>यस्य पृथ्वीतलं तात साकाशं बाहुगोचरम् ॥ १ ॥</s-l></s-lg><s-lg><s-l>मूर्धा यस्य त्वनन्तं च स्थानं दानवसत्तम ।</s-l><s-l>तस्याहं ते प्रवक्ष्यामि विष्णोर्माहात्म्यमुत्तमम् ॥ २ ॥</s-l></s-lg><s-lg><s-l> भीष्म उवाच ।</s-l><s-l>तयोः संवदतोरेवमाजगाम महामुनिः ।</s-l><s-l>सनत्कुमारो धर्मात्मा संशयच्छेदनाय वै ॥ ३ ॥</s-l></s-lg><s-lg><s-l>स पूजितोऽसुरेन्द्रेण मुनिनोशनसा तथा ।</s-l><s-l>निषसादासने राजन्महार्हे मुनिपुंगवः ॥ ४ ॥</s-l></s-lg><s-lg><s-l>तमासीनं महाप्राज्ञमुशना वाक्यमब्रवीत् ।</s-l><s-l>ब्रूह्यस्मै दानवेन्द्राय विष्णोर्माहात्म्यमुत्तमम् ॥ ५ ॥</s-l></s-lg><s-lg><s-l>सनत्कुमारस्तु ततः श्रुत्वा प्राह वचोऽर्थवत् ।</s-l><s-l>विष्णोर्माहात्म्यसंयुक्तं दानवेन्द्राय धीमते ॥ ६ ॥</s-l></s-lg><s-lg><s-l>शृणु सर्वमिदं दैत्य विष्णोर्माहात्म्यमुत्तमम् ।</s-l><s-l>विष्णौ जगत्स्थितं सर्वमिति विद्धि परंतप ॥ ७ ॥</s-l></s-lg><s-lg><s-l>सृजत्येष महाबाहो भूतग्रामं चराचरम् ।</s-l><s-l>एष चाक्षिपते काले काले विसृजते पुनः ।</s-l><s-l>अस्मिन्गच्छन्ति विलयमस्माच्च प्रभवन्त्युत ॥ ८ ॥</s-l></s-lg><s-lg><s-l>नैष दानवता शक्यस्तपसा नैव चेज्यया ।</s-l><s-l>संप्राप्तुमिन्द्रियाणां तु संयमेनैव शक्यते ॥ ९ ॥</s-l></s-lg><s-lg><s-l>बाह्ये चाभ्यन्तरे चैव कर्मणा मनसि स्थितः ।</s-l><s-l>निर्मलीकुरुते बुद्ध्या सोऽमुत्रानन्त्यमश्नुते ॥ १० ॥</s-l></s-lg><s-lg><s-l>यथा हिरण्यकर्ता वै रूप्यमग्नौ विशोधयेत् ।</s-l><s-l>बहुशोऽतिप्रयत्नेन महतात्मकृतेन ह ॥ ११ ॥</s-l></s-lg><s-lg><s-l>तद्वज्जातिशतैर्जीवः शुध्यतेऽल्पेन कर्मणा ।</s-l><s-l>यत्नेन महता चैवाप्येकजातौ विशुध्यते ॥ १२ ॥</s-l></s-lg><s-lg><s-l>लीलयाल्पं यथा गात्रात्प्रमृज्यादात्मनो रजः ।</s-l><s-l>बहु यत्नेन महता दोषनिर्हरणं तथा ॥ १३ ॥</s-l></s-lg><s-lg><s-l>यथा चाल्पेन माल्येन वासितं तिलसर्षपम् ।</s-l><s-l>न मुञ्चति स्वकं गन्धं तद्वत्सूक्ष्मस्य दर्शनम् ॥ १४ ॥</s-l></s-lg><s-lg><s-l>तदेव बहुभिर्माल्यैर्वास्यमानं पुनः पुनः ।</s-l><s-l>विमुञ्चति स्वकं गन्धं माल्यगन्धेऽवतिष्ठति ॥ १५ ॥</s-l></s-lg><s-lg><s-l>एवं जातिशतैर्युक्तो गुणैरेव प्रसङ्गिषु ।</s-l><s-l>बुद्ध्या निवर्तते दोषो यत्नेनाभ्यासजेन वै ॥ १६ ॥</s-l></s-lg><s-lg><s-l>कर्मणा स्वेन रक्तानि विरक्तानि च दानव ।</s-l><s-l>यथा कर्मविशेषांश्च प्राप्नुवन्ति तथा शृणु ॥ १७ ॥</s-l></s-lg><s-lg><s-l>यथा च संप्रवर्तन्ते यस्मिंस्तिष्ठन्ति वा विभो ।</s-l><s-l>तत्तेऽनुपूर्व्या व्याख्यास्ये तदिहैकमनाः शृणु ॥ १८ ॥</s-l></s-lg><s-lg><s-l>अनादिनिधनः श्रीमान्हरिर्नारायणः प्रभुः ।</s-l><s-l>स वै सृजति भूतानि स्थावराणि चराणि च ॥ १९ ॥</s-l></s-lg><s-lg><s-l>एष सर्वेषु भूतेषु क्षरश्चाक्षर एव च ।</s-l><s-l>एकादशविकारात्मा जगत्पिबति रश्मिभिः ॥ २० ॥</s-l></s-lg><s-lg><s-l>पादौ तस्य महीं विद्धि मूर्धानं दिवमेव च ।</s-l><s-l>बाहवस्तु दिशो दैत्य श्रोत्रमाकाशमेव च ॥ २१ ॥</s-l></s-lg><s-lg><s-l>तस्य तेजोमयः सूर्यो मनश्चन्द्रमसि स्थितम् ।</s-l><s-l>बुद्धिर्ज्ञानगता नित्यं रसस्त्वप्सु प्रवर्तते ॥ २२ ॥</s-l></s-lg><s-lg><s-l>भ्रुवोरनन्तरास्तस्य ग्रहा दानवसत्तम ।</s-l><s-l>नक्षत्रचक्रं नेत्राभ्यां पादयोर्भूश्च दानव ॥ २३ ॥</s-l></s-lg><s-lg><s-l>रजस्तमश्च सत्त्वं च विद्धि नारायणात्मकम् ।</s-l><s-l>सोऽऽश्रमाणां मुखं तात कर्मणस्तत्फलं विदुः ॥ २४ ॥</s-l></s-lg><s-lg><s-l>अकर्मणः फलं चैव स एव परमव्ययः ।</s-l><s-l>छन्दांसि तस्य रोमाणि अक्षरं च सरस्वती ॥ २५ ॥</s-l></s-lg><s-lg><s-l>बह्वाश्रयो बहुमुखो धर्मो हृदि समाश्रितः ।</s-l><s-l>स ब्रह्मपरमो धर्मस्तपश्च सदसच्च सः ॥ २६ ॥</s-l></s-lg><s-lg><s-l>श्रुतिशास्त्रग्रहोपेतः षोडशर्त्विक्क्रतुश्च सः ।</s-l><s-l>पितामहश्च विष्णुश्च सोऽश्विनौ स पुरंदरः ॥ २७ ॥</s-l></s-lg><s-lg><s-l>मित्रश्च वरुणश्चैव यमोऽथ धनदस्तथा ।</s-l><s-l>ते पृथग्दर्शनास्तस्य संविदन्ति तथैकताम् ।</s-l><s-l>एकस्य विद्धि देवस्य सर्वं जगदिदं वशे ॥ २८ ॥</s-l></s-lg><s-lg><s-l>नानाभूतस्य दैत्येन्द्र तस्यैकत्वं वदत्ययम् ।</s-l><s-l>जन्तुः पश्यति ज्ञानेन ततः सत्त्वं प्रकाशते ॥ २९ ॥</s-l></s-lg><s-lg><s-l>संहारविक्षेपसहस्रकोटीस्तिष्ठन्ति जीवाः प्रचरन्ति चान्ये ।</s-l><s-l>प्रजाविसर्गस्य च पारिमाण्यं वापीसहस्राणि बहूनि दैत्य ॥ ३० ॥</s-l></s-lg><s-lg><s-l>वाप्यः पुनर्योजनविस्तृतास्ताः क्रोशं च गम्भीरतयावगाढाः ।</s-l><s-l>आयामतः पञ्चशताश्च सर्वाः प्रत्येकशो योजनतः प्रवृद्धाः ॥ ३१ ॥</s-l></s-lg><s-lg><s-l>वाप्या जलं क्षिप्यति वालकोट्या त्वह्ना सकृच्चाप्यथ न द्वितीयम् ।</s-l><s-l>तासां क्षये विद्धि कृतं विसर्गं संहारमेकं च तथा प्रजानाम् ॥ ३२ ॥</s-l></s-lg><s-lg><s-l>षड्जीववर्णाः परमं प्रमाणं कृष्णो धूम्रो नीलमथास्य मध्यम् ।</s-l><s-l>रक्तं पुनः सह्यतरं सुखं तु हारिद्रवर्णं सुसुखं च शुक्लम् ॥ ३३ ॥</s-l></s-lg><s-lg><s-l>परं तु शुक्लं विमलं विशोकं गतक्लमं सिध्यति दानवेन्द्र ।</s-l><s-l>गत्वा तु योनिप्रभवानि दैत्य सहस्रशः सिद्धिमुपैति जीवः ॥ ३४ ॥</s-l></s-lg><s-lg><s-l>गतिं च यां दर्शनमाह देवो गत्वा शुभं दर्शनमेव चाह ।</s-l><s-l>गतिः पुनर्वर्णकृता प्रजानां वर्णस्तथा कालकृतोऽसुरेन्द्र ॥ ३५ ॥</s-l></s-lg><s-lg><s-l>शतं सहस्राणि चतुर्दशेह परा गतिर्जीवगुणस्य दैत्य ।</s-l><s-l>आरोहणं तत्कृतमेव विद्धि स्थानं तथा निःसरणं च तेषाम् ॥ ३६ ॥</s-l></s-lg><s-lg><s-l>कृष्णस्य वर्णस्य गतिर्निकृष्टा स मज्जते नरके पच्यमानः ।</s-l><s-l>स्थानं तथा दुर्गतिभिस्तु तस्य प्रजाविसर्गान्सुबहून्वदन्ति ॥ ३७ ॥</s-l></s-lg><s-lg><s-l>शतं सहस्राणि ततश्चरित्वा प्राप्नोति वर्णं हरितं तु पश्चात् ।</s-l><s-l>स चैव तस्मिन्निवसत्यनीशो युगक्षये तमसा संवृतात्मा ॥ ३८ ॥</s-l></s-lg><s-lg><s-l>स वै यदा सत्त्वगुणेन युक्तस्तमो व्यपोहन्घटते स्वबुद्ध्या ।</s-l><s-l>स लोहितं वर्णमुपैति नीलो मनुष्यलोके परिवर्तते च ॥ ३९ ॥</s-l></s-lg><s-lg><s-l>स तत्र संहारविसर्गमेव स्वकर्मजैर्बन्धनैः क्लिश्यमानः ।</s-l><s-l>ततः स हारिद्रमुपैति वर्णं संहारविक्षेपशते व्यतीते ॥ ४० ॥</s-l></s-lg><s-lg><s-l>हारिद्रवर्णस्तु प्रजाविसर्गान्सहस्रशस्तिष्ठति संचरन्वै ।</s-l><s-l>अविप्रमुक्तो निरये च दैत्य ततः सहस्राणि दशापराणि ॥ ४१ ॥</s-l></s-lg><s-lg><s-l>गतीः सहस्राणि च पञ्च तस्य चत्वारि संवर्तकृतानि चैव ।</s-l><s-l>विमुक्तमेनं निरयाच्च विद्धि सर्वेषु चान्येषु च संभवेषु ॥ ४२ ॥</s-l></s-lg><s-lg><s-l>स देवलोके विहरत्यभीक्ष्णं ततश्च्युतो मानुषतामुपैति ।</s-l><s-l>संहारविक्षेपशतानि चाष्टौ मर्त्येषु तिष्ठन्नमृतत्वमेति ॥ ४३ ॥</s-l></s-lg><s-lg><s-l>सोऽस्मादथ भ्रश्यति कालयोगात्कृष्णे तले तिष्ठति सर्वकष्टे ।</s-l><s-l>यथा त्वयं सिध्यति जीवलोकस्तत्तेऽभिधास्याम्यसुरप्रवीर ॥ ४४ ॥</s-l></s-lg><s-lg><s-l>दैवानि स व्यूहशतानि सप्त रक्तो हरिद्रोऽथ तथैव शुक्लः ।</s-l><s-l>संश्रित्य संधावति शुक्लमेतमष्टापरानर्च्यतमान्स लोकान् ॥ ४५ ॥</s-l></s-lg><s-lg><s-l>अष्टौ च षष्टिं च शतानि यानि मनोविरुद्धानि महाद्युतीनाम् ।</s-l><s-l>शुक्लस्य वर्णस्य परा गतिर्या त्रीण्येव रुद्धानि महानुभाव ॥ ४६ ॥</s-l></s-lg><s-lg><s-l>संहारविक्षेपमनिष्टमेकं चत्वारि चान्यानि वसत्यनीशः ।</s-l><s-l>षष्ठस्य वर्णस्य परा गतिर्या सिद्धा विशिष्टस्य गतक्लमस्य ॥ ४७ ॥</s-l></s-lg><s-lg><s-l>सप्तोत्तरं तेषु वसत्यनीशः संहारविक्षेपशतं सशेषम् ।</s-l><s-l>तस्मादुपावृत्य मनुष्यलोके ततो महान्मानुषतामुपैति ॥ ४८ ॥</s-l></s-lg><s-lg><s-l>तस्मादुपावृत्य ततः क्रमेण सोऽग्रे स्म संतिष्ठति भूतसर्गम् ।</s-l><s-l>स सप्तकृत्वश्च परैति लोकान्संहारविक्षेपकृतप्रवासः ॥ ४९ ॥</s-l></s-lg><s-lg><s-l>सप्तैव संहारमुपप्लवानि संभाव्य संतिष्ठति सिद्धलोके ।</s-l><s-l>ततोऽव्ययं स्थानमनन्तमेति देवस्य विष्णोरथ ब्रह्मणश्च ।</s-l><s-l>शेषस्य चैवाथ नरस्य चैव देवस्य विष्णोः परमस्य चैव ॥ ५० ॥</s-l></s-lg><s-lg><s-l>संहारकाले परिदग्धकाया ब्रह्माणमायान्ति सदा प्रजा हि ।</s-l><s-l>चेष्टात्मनो देवगणाश्च सर्वे ये ब्रह्मलोकादमराः स्म तेऽपि ॥ ५१ ॥</s-l></s-lg><s-lg><s-l>प्रजाविसर्गं तु सशेषकालं स्थानानि स्वान्येव सरन्ति जीवाः ।</s-l><s-l>निःशेषाणां तत्पदं यान्ति चान्ते सर्वापदा ये सदृशा मनुष्याः ॥ ५२ ॥</s-l></s-lg><s-lg><s-l>ये तु च्युताः सिद्धलोकात्क्रमेण तेषां गतिं यान्ति तथानुपूर्व्या ।</s-l><s-l>जीवाः परे तद्बलवेषरूपा विधिं स्वकं यान्ति विपर्ययेण ॥ ५३ ॥</s-l></s-lg><s-lg><s-l>स यावदेवास्ति सशेषभुक्ते प्रजाश्च देव्यौ च तथैव शुक्ले ।</s-l><s-l>तावत्तदा तेषु विशुद्धभावः संयम्य पञ्चेन्द्रियरूपमेतत् ॥ ५४ ॥</s-l></s-lg><s-lg><s-l>शुद्धां गतिं तां परमां परैति शुद्धेन नित्यं मनसा विचिन्वन् ।</s-l><s-l>ततोऽव्ययं स्थानमुपैति ब्रह्म दुष्प्रापमभ्येति स शाश्वतं वै ।</s-l><s-l>इत्येतदाख्यातमहीनसत्त्व नारायणस्येह बलं मया ते ॥ ५५ ॥</s-l></s-lg><s-lg><s-l> वृत्र उवाच ।</s-l><s-l>एवं गते मे न विषादोऽस्ति कश्चित्सम्यक्च पश्यामि वचस्तवैतत् ।</s-l><s-l>श्रुत्वा च ते वाचमदीनसत्त्व विकल्मषोऽस्म्यद्य तथा विपाप्मा ॥ ५६ ॥</s-l></s-lg><s-lg><s-l>प्रवृत्तमेतद्भगवन्महर्षे महाद्युतेश्चक्रमनन्तवीर्यम् ।</s-l><s-l>विष्णोरनन्तस्य सनातनं तत्स्थानं सर्गा यत्र सर्वे प्रवृत्ताः ।</s-l><s-l>स वै महात्मा पुरुषोत्तमो वै तस्मिञ्जगत्सर्वमिदं प्रतिष्ठितम् ॥ ५७ ॥</s-l></s-lg><s-lg><s-l> भीष्म उवाच ।</s-l><s-l>एवमुक्त्वा स कौन्तेय वृत्रः प्राणानवासृजत् ।</s-l><s-l>योजयित्वा तथात्मानं परं स्थानमवाप्तवान् ॥ ५८ ॥</s-l></s-lg><s-lg><s-l> युधिष्ठिर उवाच ।</s-l><s-l>अयं स भगवान्देवः पितामह जनार्दनः ।</s-l><s-l>सनत्कुमारो वृत्राय यत्तदाख्यातवान्पुरा ॥ ५९ ॥</s-l></s-lg><s-lg><s-l> भीष्म उवाच ।</s-l><s-l>मूलस्थायी स भगवान्स्वेनानन्तेन तेजसा ।</s-l><s-l>तत्स्थः सृजति तान्भावान्नानारूपान्महातपाः ॥ ६० ॥</s-l></s-lg><s-lg><s-l>तुरीयार्धेन तस्येमं विद्धि केशवमच्युतम् ।</s-l><s-l>तुरीयार्धेन लोकांस्त्रीन्भावयत्येष बुद्धिमान् ॥ ६१ ॥</s-l></s-lg><s-lg><s-l>अर्वाक्स्थितस्तु यः स्थायी कल्पान्ते परिवर्तते ।</s-l><s-l>स शेते भगवानप्सु योऽसावतिबलः प्रभुः ।</s-l><s-l>तान्विधाता प्रसन्नात्मा लोकांश्चरति शाश्वतान् ॥ ६२ ॥</s-l></s-lg><s-lg><s-l>सर्वाण्यशून्यानि करोत्यनन्तः सनत्कुमारः संचरते च लोकान् ।</s-l><s-l>स चानिरुद्धः सृजते महात्मा तत्स्थं जगत्सर्वमिदं विचित्रम् ॥ ६३ ॥</s-l></s-lg><s-lg><s-l> युधिष्ठिर उवाच ।</s-l><s-l>वृत्रेण परमार्थज्ञ दृष्टा मन्येऽऽत्मनो गतिः ।</s-l><s-l>शुभा तस्मात्स सुखितो न शोचति पितामह ॥ ६४ ॥</s-l></s-lg><s-lg><s-l>शुक्लः शुक्लाभिजातीयः साध्यो नावर्ततेऽनघ ।</s-l><s-l>तिर्यग्गतेश्च निर्मुक्तो निरयाच्च पितामह ॥ ६५ ॥</s-l></s-lg><s-lg><s-l>हारिद्रवर्णे रक्ते वा वर्तमानस्तु पार्थिव ।</s-l><s-l>तिर्यगेवानुपश्येत कर्मभिस्तामसैर्वृतः ॥ ६६ ॥</s-l></s-lg><s-lg><s-l>वयं तु भृशमापन्ना रक्ताः कष्टमुखेऽसुखे ।</s-l><s-l>कां गतिं प्रतिपत्स्यामो नीलां कृष्णाधमामथ ॥ ६७ ॥</s-l></s-lg><s-lg><s-l> भीष्म उवाच ।</s-l><s-l>शुद्धाभिजनसंपन्नाः पाण्डवाः संशितव्रताः ।</s-l><s-l>विहृत्य देवलोकेषु पुनर्मानुष्यमेष्यथ ॥ ६८ ॥</s-l></s-lg><s-lg><s-l>प्रजाविसर्गं च सुखेन काले प्रत्येत्य देवेषु सुखानि भुक्त्वा ।</s-l><s-l>सुखेन संयास्यथ सिद्धसंख्यां मा वो भयं भूद्विमलाः स्थ सर्वे ॥ ६९ ॥</s-l></s-lg>