<s-lg><s-l> जनमेजय उवाच ।</s-l><s-l>ब्रह्मन्सुमहदाख्यानं भवता परिकीर्तितम् ।</s-l><s-l>यच्छ्रुत्वा मुनयः सर्वे विस्मयं परमं गताः ॥ १ ॥</s-l></s-lg><s-lg><s-l>इदं शतसहस्राद्धि भारताख्यानविस्तरात् ।</s-l><s-l>आमथ्य मतिमन्थेन ज्ञानोदधिमनुत्तमम् ॥ २ ॥</s-l></s-lg><s-lg><s-l>नवनीतं यथा दध्नो मलयाच्चन्दनं यथा ।</s-l><s-l>आरण्यकं च वेदेभ्य ओषधिभ्योऽमृतं यथा ॥ ३ ॥</s-l></s-lg><s-lg><s-l>समुद्धृतमिदं ब्रह्मन्कथामृतमनुत्तमम् ।</s-l><s-l>तपोनिधे त्वयोक्तं हि नारायणकथाश्रयम् ॥ ४ ॥</s-l></s-lg><s-lg><s-l>स हीशो भगवान्देवः सर्वभूतात्मभावनः ।</s-l><s-l>अहो नारायणं तेजो दुर्दर्शं द्विजसत्तम ॥ ५ ॥</s-l></s-lg><s-lg><s-l>यत्राविशन्ति कल्पान्ते सर्वे ब्रह्मादयः सुराः ।</s-l><s-l>ऋषयश्च सगन्धर्वा यच्च किंचिच्चराचरम् ।</s-l><s-l>न ततोऽस्ति परं मन्ये पावनं दिवि चेह च ॥ ६ ॥</s-l></s-lg><s-lg><s-l>सर्वाश्रमाभिगमनं सर्वतीर्थावगाहनम् ।</s-l><s-l>न तथा फलदं चापि नारायणकथा यथा ॥ ७ ॥</s-l></s-lg><s-lg><s-l>सर्वथा पाविताः स्मेह श्रुत्वेमामादितः कथाम् ।</s-l><s-l>हरेर्विश्वेश्वरस्येह सर्वपापप्रणाशनीम् ॥ ८ ॥</s-l></s-lg><s-lg><s-l>न चित्रं कृतवांस्तत्र यदार्यो मे धनंजयः ।</s-l><s-l>वासुदेवसहायो यः प्राप्तवाञ्जयमुत्तमम् ॥ ९ ॥</s-l></s-lg><s-lg><s-l>न चास्य किंचिदप्राप्यं मन्ये लोकेष्वपि त्रिषु ।</s-l><s-l>त्रैलोक्यनाथो विष्णुः स यस्यासीत्साह्यकृत्सखा ॥ १० ॥</s-l></s-lg><s-lg><s-l>धन्याश्च सर्व एवासन्ब्रह्मंस्ते मम पूर्वकाः ।</s-l><s-l>हिताय श्रेयसे चैव येषामासीज्जनार्दनः ॥ ११ ॥</s-l></s-lg><s-lg><s-l>तपसापि न दृश्यो हि भगवाँल्लोकपूजितः ।</s-l><s-l>यं दृष्टवन्तस्ते साक्षाच्छ्रीवत्साङ्कविभूषणम् ॥ १२ ॥</s-l></s-lg><s-lg><s-l>तेभ्यो धन्यतरश्चैव नारदः परमेष्ठिजः ।</s-l><s-l>न चाल्पतेजसमृषिं वेद्मि नारदमव्ययम् ।</s-l><s-l>श्वेतद्वीपं समासाद्य येन दृष्टः स्वयं हरिः ॥ १३ ॥</s-l></s-lg><s-lg><s-l>देवप्रसादानुगतं व्यक्तं तत्तस्य दर्शनम् ।</s-l><s-l>यद्दृष्टवांस्तदा देवमनिरुद्धतनौ स्थितम् ॥ १४ ॥</s-l></s-lg><s-lg><s-l>बदरीमाश्रमं यत्तु नारदः प्राद्रवत्पुनः ।</s-l><s-l>नरनारायणौ द्रष्टुं किं नु तत्कारणं मुने ॥ १५ ॥</s-l></s-lg><s-lg><s-l>श्वेतद्वीपान्निवृत्तश्च नारदः परमेष्ठिजः ।</s-l><s-l>बदरीमाश्रमं प्राप्य समागम्य च तावृषी ॥ १६ ॥</s-l></s-lg><s-lg><s-l>कियन्तं कालमवसत्काः कथाः पृष्टवांश्च सः ।</s-l><s-l>श्वेतद्वीपादुपावृत्ते तस्मिन्वा सुमहात्मनि ॥ १७ ॥</s-l></s-lg><s-lg><s-l>किमब्रूतां महात्मानौ नरनारायणावृषी ।</s-l><s-l>तदेतन्मे यथातत्त्वं सर्वमाख्यातुमर्हसि ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>नमो भगवते तस्मै व्यासायामिततेजसे ।</s-l><s-l>यस्य प्रसादाद्वक्ष्यामि नारायणकथामिमाम् ॥ १९ ॥</s-l></s-lg><s-lg><s-l>प्राप्य श्वेतं महाद्वीपं दृष्ट्वा च हरिमव्ययम् ।</s-l><s-l>निवृत्तो नारदो राजंस्तरसा मेरुमागमत् ।</s-l><s-l>हृदयेनोद्वहन्भारं यदुक्तं परमात्मना ॥ २० ॥</s-l></s-lg><s-lg><s-l>पश्चादस्याभवद्राजन्नात्मनः साध्वसं महत् ।</s-l><s-l>यद्गत्वा दूरमध्वानं क्षेमी पुनरिहागतः ॥ २१ ॥</s-l></s-lg><s-lg><s-l>ततो मेरोः प्रचक्राम पर्वतं गन्धमादनम् ।</s-l><s-l>निपपात च खात्तूर्णं विशालां बदरीमनु ॥ २२ ॥</s-l></s-lg><s-lg><s-l>ततः स ददृशे देवौ पुराणावृषिसत्तमौ ।</s-l><s-l>तपश्चरन्तौ सुमहदात्मनिष्ठौ महाव्रतौ ॥ २३ ॥</s-l></s-lg><s-lg><s-l>तेजसाभ्यधिकौ सूर्यात्सर्वलोकविरोचनात् ।</s-l><s-l>श्रीवत्सलक्षणौ पूज्यौ जटामण्डलधारिणौ ॥ २४ ॥</s-l></s-lg><s-lg><s-l>जालपादभुजौ तौ तु पादयोश्चक्रलक्षणौ ।</s-l><s-l>व्यूढोरस्कौ दीर्घभुजौ तथा मुष्कचतुष्किणौ ॥ २५ ॥</s-l></s-lg><s-lg><s-l>षष्टिदन्तावष्टदंष्ट्रौ मेघौघसदृशस्वनौ ।</s-l><s-l>स्वास्यौ पृथुललाटौ च सुहनू सुभ्रुनासिकौ ॥ २६ ॥</s-l></s-lg><s-lg><s-l>आतपत्रेण सदृशे शिरसी देवयोस्तयोः ।</s-l><s-l>एवं लक्षणसंपन्नौ महापुरुषसंज्ञितौ ॥ २७ ॥</s-l></s-lg><s-lg><s-l>तौ दृष्ट्वा नारदो हृष्टस्ताभ्यां च प्रतिपूजितः ।</s-l><s-l>स्वागतेनाभिभाष्याथ पृष्टश्चानामयं तदा ॥ २८ ॥</s-l></s-lg><s-lg><s-l>बभूवान्तर्गतमतिर्निरीक्ष्य पुरुषोत्तमौ ।</s-l><s-l>सदोगतास्तत्र ये वै सर्वभूतनमस्कृताः ॥ २९ ॥</s-l></s-lg><s-lg><s-l>श्वेतद्वीपे मया दृष्टास्तादृशावृषिसत्तमौ ।</s-l><s-l>इति संचिन्त्य मनसा कृत्वा चाभिप्रदक्षिणम् ।</s-l><s-l>उपोपविविशे तत्र पीठे कुशमये शुभे ॥ ३० ॥</s-l></s-lg><s-lg><s-l>ततस्तौ तपसां वासौ यशसां तेजसामपि ।</s-l><s-l>ऋषी शमदमोपेतौ कृत्वा पूर्वाह्णिकं विधिम् ॥ ३१ ॥</s-l></s-lg><s-lg><s-l>पश्चान्नारदमव्यग्रौ पाद्यार्घ्याभ्यां प्रपूज्य च ।</s-l><s-l>पीठयोश्चोपविष्टौ तौ कृतातिथ्याह्निकौ नृप ॥ ३२ ॥</s-l></s-lg><s-lg><s-l>तेषु तत्रोपविष्टेषु स देशोऽभिव्यराजत ।</s-l><s-l>आज्याहुतिमहाज्वालैर्यज्ञवाटोऽग्निभिर्यथा ॥ ३३ ॥</s-l></s-lg><s-lg><s-l>अथ नारायणस्तत्र नारदं वाक्यमब्रवीत् ।</s-l><s-l>सुखोपविष्टं विश्रान्तं कृतातिथ्यं सुखस्थितम् ॥ ३४ ॥</s-l></s-lg><s-lg><s-l>अपीदानीं स भगवान्परमात्मा सनातनः ।</s-l><s-l>श्वेतद्वीपे त्वया दृष्ट आवयोः प्रकृतिः परा ॥ ३५ ॥</s-l></s-lg><s-lg><s-l> नारद उवाच ।</s-l><s-l>दृष्टो मे पुरुषः श्रीमान्विश्वरूपधरोऽव्ययः ।</s-l><s-l>सर्वे हि लोकास्तत्रस्थास्तथा देवाः सहर्षिभिः ।</s-l><s-l>अद्यापि चैनं पश्यामि युवां पश्यन्सनातनौ ॥ ३६ ॥</s-l></s-lg><s-lg><s-l>यैर्लक्षणैरुपेतः स हरिरव्यक्तरूपधृक् ।</s-l><s-l>तैर्लक्षणैरुपेतौ हि व्यक्तरूपधरौ युवाम् ॥ ३७ ॥</s-l></s-lg><s-lg><s-l>दृष्टौ मया युवां तत्र तस्य देवस्य पार्श्वतः ।</s-l><s-l>इह चैवागतोऽस्म्यद्य विसृष्टः परमात्मना ॥ ३८ ॥</s-l></s-lg><s-lg><s-l>को हि नाम भवेत्तस्य तेजसा यशसा श्रिया ।</s-l><s-l>सदृशस्त्रिषु लोकेषु ऋते धर्मात्मजौ युवाम् ॥ ३९ ॥</s-l></s-lg><s-lg><s-l>तेन मे कथितं पूर्वं नाम क्षेत्रज्ञसंज्ञितम् ।</s-l><s-l>प्रादुर्भावाश्च कथिता भविष्यन्ति हि ये यथा ॥ ४० ॥</s-l></s-lg><s-lg><s-l>तत्र ये पुरुषाः श्वेताः पञ्चेन्द्रियविवर्जिताः ।</s-l><s-l>प्रतिबुद्धाश्च ते सर्वे भक्ताश्च पुरुषोत्तमम् ॥ ४१ ॥</s-l></s-lg><s-lg><s-l>तेऽर्चयन्ति सदा देवं तैः सार्धं रमते च सः ।</s-l><s-l>प्रियभक्तो हि भगवान्परमात्मा द्विजप्रियः ॥ ४२ ॥</s-l></s-lg><s-lg><s-l>रमते सोऽर्च्यमानो हि सदा भागवतप्रियः ।</s-l><s-l>विश्वभुक्सर्वगो देवो बान्धवो भक्तवत्सलः ।</s-l><s-l>स कर्ता कारणं चैव कार्यं चातिबलद्युतिः ॥ ४३ ॥</s-l></s-lg><s-lg><s-l>तपसा योज्य सोऽऽत्मानं श्वेतद्वीपात्परं हि यत् ।</s-l><s-l>तेज इत्यभिविख्यातं स्वयंभासावभासितम् ॥ ४४ ॥</s-l></s-lg><s-lg><s-l>शान्तिः सा त्रिषु लोकेषु सिद्धानां भावितात्मनाम् ।</s-l><s-l>एतया शुभया बुद्ध्या नैष्ठिकं व्रतमास्थितः ॥ ४५ ॥</s-l></s-lg><s-lg><s-l>न तत्र सूर्यस्तपति न सोमोऽभिविराजते ।</s-l><s-l>न वायुर्वाति देवेशे तपश्चरति दुश्चरम् ॥ ४६ ॥</s-l></s-lg><s-lg><s-l>वेदीमष्टतलोत्सेधां भूमावास्थाय विश्वभुक् ।</s-l><s-l>एकपादस्थितो देव ऊर्ध्वबाहुरुदङ्मुखः ।</s-l><s-l>साङ्गानावर्तयन्वेदांस्तपस्तेपे सुदुश्चरम् ॥ ४७ ॥</s-l></s-lg><s-lg><s-l>यद्ब्रह्मा ऋषयश्चैव स्वयं पशुपतिश्च यत् ।</s-l><s-l>शेषाश्च विबुधश्रेष्ठा दैत्यदानवराक्षसाः ॥ ४८ ॥</s-l></s-lg><s-lg><s-l>नागाः सुपर्णा गन्धर्वाः सिद्धा राजर्षयश्च ये ।</s-l><s-l>हव्यं कव्यं च सततं विधिपूर्वं प्रयुञ्जते ।</s-l><s-l>कृत्स्नं तत्तस्य देवस्य चरणावुपतिष्ठति ॥ ४९ ॥</s-l></s-lg><s-lg><s-l>याः क्रियाः संप्रयुक्तास्तु एकान्तगतबुद्धिभिः ।</s-l><s-l>ताः सर्वाः शिरसा देवः प्रतिगृह्णाति वै स्वयम् ॥ ५० ॥</s-l></s-lg><s-lg><s-l>न तस्यान्यः प्रियतरः प्रतिबुद्धैर्महात्मभिः ।</s-l><s-l>विद्यते त्रिषु लोकेषु ततोऽस्म्यैकान्तिकं गतः ।</s-l><s-l>इह चैवागतस्तेन विसृष्टः परमात्मना ॥ ५१ ॥</s-l></s-lg><s-lg><s-l>एवं मे भगवान्देवः स्वयमाख्यातवान्हरिः ।</s-l><s-l>आसिष्ये तत्परो भूत्वा युवाभ्यां सह नित्यशः ॥ ५२ ॥</s-l></s-lg>