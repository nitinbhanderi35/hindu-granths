<s-lg><s-l> वैशंपायन उवाच ।</s-l><s-l>युधिष्ठिरस्तु धर्मात्मा शोकव्याकुलचेतनः ।</s-l><s-l>शुशोच दुःखसंतप्तः स्मृत्वा कर्णं महारथम् ॥ १ ॥</s-l></s-lg><s-lg><s-l>आविष्टो दुःखशोकाभ्यां निःश्वसंश्च पुनः पुनः ।</s-l><s-l>दृष्ट्वार्जुनमुवाचेदं वचनं शोककर्शितः ॥ २ ॥</s-l></s-lg><s-lg><s-l>यद्भैक्षमाचरिष्याम वृष्ण्यन्धकपुरे वयम् ।</s-l><s-l>ज्ञातीन्निष्पुरुषान्कृत्वा नेमां प्राप्स्याम दुर्गतिम् ॥ ३ ॥</s-l></s-lg><s-lg><s-l>अमित्रा नः समृद्धार्था वृत्तार्थाः कुरवः किल ।</s-l><s-l>आत्मानमात्मना हत्वा किं धर्मफलमाप्नुमः ॥ ४ ॥</s-l></s-lg><s-lg><s-l>धिगस्तु क्षात्रमाचारं धिगस्तु बलमौरसम् ।</s-l><s-l>धिगस्त्वमर्षं येनेमामापदं गमिता वयम् ॥ ५ ॥</s-l></s-lg><s-lg><s-l>साधु क्षमा दमः शौचमवैरोध्यममत्सरः ।</s-l><s-l>अहिंसा सत्यवचनं नित्यानि वनचारिणाम् ॥ ६ ॥</s-l></s-lg><s-lg><s-l>वयं तु लोभान्मोहाच्च स्तम्भं मानं च संश्रिताः ।</s-l><s-l>इमामवस्थामापन्ना राज्यलेशबुभुक्षया ॥ ७ ॥</s-l></s-lg><s-lg><s-l>त्रैलोक्यस्यापि राज्येन नास्मान्कश्चित्प्रहर्षयेत् ।</s-l><s-l>बान्धवान्निहतान्दृष्ट्वा पृथिव्यामामिषैषिणः ॥ ८ ॥</s-l></s-lg><s-lg><s-l>ते वयं पृथिवीहेतोरवध्यान्पृथिवीसमान् ।</s-l><s-l>संपरित्यज्य जीवामो हीनार्था हतबान्धवाः ॥ ९ ॥</s-l></s-lg><s-lg><s-l>आमिषे गृध्यमानानामशुनां नः शुनामिव ।</s-l><s-l>आमिषं चैव नो नष्टमामिषस्य च भोजिनः ॥ १० ॥</s-l></s-lg><s-lg><s-l>न पृथिव्या सकलया न सुवर्णस्य राशिभिः ।</s-l><s-l>न गवाश्वेन सर्वेण ते त्याज्या य इमे हताः ॥ ११ ॥</s-l></s-lg><s-lg><s-l>संयुक्ताः काममन्युभ्यां क्रोधामर्षसमन्विताः ।</s-l><s-l>मृत्युयानं समारुह्य गता वैवस्वतक्षयम् ॥ १२ ॥</s-l></s-lg><s-lg><s-l>बहु कल्याणमिच्छन्त ईहन्ते पितरः सुतान् ।</s-l><s-l>तपसा ब्रह्मचर्येण वन्दनेन तितिक्षया ॥ १३ ॥</s-l></s-lg><s-lg><s-l>उपवासैस्तथेज्याभिर्व्रतकौतुकमङ्गलैः ।</s-l><s-l>लभन्ते मातरो गर्भांस्तान्मासान्दश बिभ्रति ॥ १४ ॥</s-l></s-lg><s-lg><s-l>यदि स्वस्ति प्रजायन्ते जाता जीवन्ति वा यदि ।</s-l><s-l>संभाविता जातबलास्ते दद्युर्यदि नः सुखम् ।</s-l><s-l>इह चामुत्र चैवेति कृपणाः फलहेतुकाः ॥ १५ ॥</s-l></s-lg><s-lg><s-l>तासामयं समारम्भो निवृत्तः केवलोऽफलः ।</s-l><s-l>यदासां निहताः पुत्रा युवानो मृष्टकुण्डलाः ॥ १६ ॥</s-l></s-lg><s-lg><s-l>अभुक्त्वा पार्थिवान्भोगानृणान्यनवदाय च ।</s-l><s-l>पितृभ्यो देवताभ्यश्च गता वैवस्वतक्षयम् ॥ १७ ॥</s-l></s-lg><s-lg><s-l>यदैषामङ्ग पितरौ जातौ काममयाविव ।</s-l><s-l>संजातबलरूपेषु तदैव निहता नृपाः ॥ १८ ॥</s-l></s-lg><s-lg><s-l>संयुक्ताः काममन्युभ्यां क्रोधहर्षासमञ्जसाः ।</s-l><s-l>न ते जन्मफलं किंचिद्भोक्तारो जातु कर्हिचित् ॥ १९ ॥</s-l></s-lg><s-lg><s-l>पाञ्चालानां कुरूणां च हता एव हि येऽहताः ।</s-l><s-l>ते वयं त्वधमाँल्लोकान्प्रपद्येम स्वकर्मभिः ॥ २० ॥</s-l></s-lg><s-lg><s-l>वयमेवास्य लोकस्य विनाशे कारणं स्मृताः ।</s-l><s-l>धृतराष्ट्रस्य पुत्रेण निकृत्या प्रत्यपत्स्महि ॥ २१ ॥</s-l></s-lg><s-lg><s-l>सदैव निकृतिप्रज्ञो द्वेष्टा मायोपजीवनः ।</s-l><s-l>मिथ्यावृत्तः स सततमस्मास्वनपकारिषु ॥ २२ ॥</s-l></s-lg><s-lg><s-l>अंशकामा वयं ते च न चास्माभिर्न तैर्जितम् ।</s-l><s-l>न तैर्भुक्तेयमवनिर्न नार्यो गीतवादितम् ॥ २३ ॥</s-l></s-lg><s-lg><s-l>नामात्यसमितौ कथ्यं न च श्रुतवतां श्रुतम् ।</s-l><s-l>न रत्नानि परार्ध्यानि न भूर्न द्रविणागमः ॥ २४ ॥</s-l></s-lg><s-lg><s-l>ऋद्धिमस्मासु तां दृष्ट्वा विवर्णो हरिणः कृशः ।</s-l><s-l>धृतराष्ट्रस्य नृपतेः सौबलेन निवेदितः ॥ २५ ॥</s-l></s-lg><s-lg><s-l>तं पिता पुत्रगृद्धित्वादनुमेनेऽनये स्थितम् ।</s-l><s-l>अनवेक्ष्यैव पितरं गाङ्गेयं विदुरं तथा ।</s-l><s-l>असंशयं धृतराष्ट्रो यथैवाहं तथा गतः ॥ २६ ॥</s-l></s-lg><s-lg><s-l>अनियम्याशुचिं लुब्धं पुत्रं कामवशानुगम् ।</s-l><s-l>पतितो यशसो दीप्ताद्घातयित्वा सहोदरान् ॥ २७ ॥</s-l></s-lg><s-lg><s-l>इमौ वृद्धौ च शोकाग्नौ प्रक्षिप्य स सुयोधनः ।</s-l><s-l>अस्मत्प्रद्वेषसंयुक्तः पापबुद्धिः सदैव हि ॥ २८ ॥</s-l></s-lg><s-lg><s-l>को हि बन्धुः कुलीनः संस्तथा ब्रूयात्सुहृज्जने ।</s-l><s-l>यथासावुक्तवान्क्षुद्रो युयुत्सुर्वृष्णिसंनिधौ ॥ २९ ॥</s-l></s-lg><s-lg><s-l>आत्मनो हि वयं दोषाद्विनष्टाः शाश्वतीः समाः ।</s-l><s-l>प्रदहन्तो दिशः सर्वास्तेजसा भास्करा इव ॥ ३० ॥</s-l></s-lg><s-lg><s-l>सोऽस्माकं वैरपुरुषो दुर्मन्त्रिप्रग्रहं गतः ।</s-l><s-l>दुर्योधनकृते ह्येतत्कुलं नो विनिपातितम् ।</s-l><s-l>अवध्यानां वधं कृत्वा लोके प्राप्ताः स्म वाच्यताम् ॥ ३१ ॥</s-l></s-lg><s-lg><s-l>कुलस्यास्यान्तकरणं दुर्मतिं पापकारिणम् ।</s-l><s-l>राजा राष्ट्रेश्वरं कृत्वा धृतराष्ट्रोऽद्य शोचति ॥ ३२ ॥</s-l></s-lg><s-lg><s-l>हताः शूराः कृतं पापं विषयः स्वो विनाशितः ।</s-l><s-l>हत्वा नो विगतो मन्युः शोको मां रुन्धयत्ययम् ॥ ३३ ॥</s-l></s-lg><s-lg><s-l>धनंजय कृतं पापं कल्याणेनोपहन्यते ।</s-l><s-l>त्यागवांश्च पुनः पापं नालं कर्तुमिति श्रुतिः ॥ ३४ ॥</s-l></s-lg><s-lg><s-l>त्यागवाञ्जन्ममरणे नाप्नोतीति श्रुतिर्यदा ।</s-l><s-l>प्राप्तवर्त्मा कृतमतिर्ब्रह्म संपद्यते तदा ॥ ३५ ॥</s-l></s-lg><s-lg><s-l>स धनंजय निर्द्वंद्वो मुनिर्ज्ञानसमन्वितः ।</s-l><s-l>वनमामन्त्र्य वः सर्वान्गमिष्यामि परंतप ॥ ३६ ॥</s-l></s-lg><s-lg><s-l>न हि कृत्स्नतमो धर्मः शक्यः प्राप्तुमिति श्रुतिः ।</s-l><s-l>परिग्रहवता तन्मे प्रत्यक्षमरिसूदन ॥ ३७ ॥</s-l></s-lg><s-lg><s-l>मया निसृष्टं पापं हि परिग्रहमभीप्सता ।</s-l><s-l>जन्मक्षयनिमित्तं च शक्यं प्राप्तुमिति श्रुतिः ॥ ३८ ॥</s-l></s-lg><s-lg><s-l>स परिग्रहमुत्सृज्य कृत्स्नं राज्यं तथैव च ।</s-l><s-l>गमिष्यामि विनिर्मुक्तो विशोको विज्वरस्तथा ॥ ३९ ॥</s-l></s-lg><s-lg><s-l>प्रशाधि त्वमिमामुर्वीं क्षेमां निहतकण्टकाम् ।</s-l><s-l>न ममार्थोऽस्ति राज्येन न भोगैर्वा कुरूत्तम ॥ ४० ॥</s-l></s-lg><s-lg><s-l>एतावदुक्त्वा वचनं धर्मराजो युधिष्ठिरः ।</s-l><s-l>व्युपारमत्ततः पार्थः कनीयान्प्रत्यभाषत ॥ ४१ ॥</s-l></s-lg>