<s-lg><s-l> जनमेजय उवाच ।</s-l><s-l>सांख्यं योगं पञ्चरात्रं वेदारण्यकमेव च ।</s-l><s-l>ज्ञानान्येतानि ब्रह्मर्षे लोकेषु प्रचरन्ति ह ॥ १ ॥</s-l></s-lg><s-lg><s-l>किमेतान्येकनिष्ठानि पृथङ्निष्ठानि वा मुने ।</s-l><s-l>प्रब्रूहि वै मया पृष्टः प्रवृत्तिं च यथाक्रमम् ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>जज्ञे बहुज्ञं परमत्युदारं यं द्वीपमध्ये सुतमात्मवन्तम् ।</s-l><s-l>पराशराद्गन्धवती महर्षिं तस्मै नमोऽज्ञानतमोनुदाय ॥ ३ ॥</s-l></s-lg><s-lg><s-l>पितामहाद्यं प्रवदन्ति षष्ठं महर्षिमार्षेयविभूतियुक्तम् ।</s-l><s-l>नारायणस्यांशजमेकपुत्रं द्वैपायनं वेदमहानिधानम् ॥ ४ ॥</s-l></s-lg><s-lg><s-l>तमादिकालेषु महाविभूतिर्नारायणो ब्रह्ममहानिधानम् ।</s-l><s-l>ससर्ज पुत्रार्थमुदारतेजा व्यासं महात्मानमजः पुराणः ॥ ५ ॥</s-l></s-lg><s-lg><s-l> जनमेजय उवाच ।</s-l><s-l>त्वयैव कथितः पूर्वं संभवो द्विजसत्तम ।</s-l><s-l>वसिष्ठस्य सुतः शक्तिः शक्तेः पुत्रः पराशरः ॥ ६ ॥</s-l></s-lg><s-lg><s-l>पराशरस्य दायादः कृष्णद्वैपायनो मुनिः ।</s-l><s-l>भूयो नारायणसुतं त्वमेवैनं प्रभाषसे ॥ ७ ॥</s-l></s-lg><s-lg><s-l>किमतः पूर्वजं जन्म व्यासस्यामिततेजसः ।</s-l><s-l>कथयस्वोत्तममते जन्म नारायणोद्भवम् ॥ ८ ॥</s-l></s-lg><s-lg><s-l> वैशंपायन उवाच ।</s-l><s-l>वेदार्थान्वेत्तुकामस्य धर्मिष्ठस्य तपोनिधेः ।</s-l><s-l>गुरोर्मे ज्ञाननिष्ठस्य हिमवत्पाद आसतः ॥ ९ ॥</s-l></s-lg><s-lg><s-l>कृत्वा भारतमाख्यानं तपःश्रान्तस्य धीमतः ।</s-l><s-l>शुश्रूषां तत्परा राजन्कृतवन्तो वयं तदा ॥ १० ॥</s-l></s-lg><s-lg><s-l>सुमन्तुर्जैमिनिश्चैव पैलश्च सुदृढव्रतः ।</s-l><s-l>अहं चतुर्थः शिष्यो वै शुको व्यासात्मजस्तथा ॥ ११ ॥</s-l></s-lg><s-lg><s-l>एभिः परिवृतो व्यासः शिष्यैः पञ्चभिरुत्तमैः ।</s-l><s-l>शुशुभे हिमवत्पादे भूतैर्भूतपतिर्यथा ॥ १२ ॥</s-l></s-lg><s-lg><s-l>वेदानावर्तयन्साङ्गान्भारतार्थांश्च सर्वशः ।</s-l><s-l>तमेकमनसं दान्तं युक्ता वयमुपास्महे ॥ १३ ॥</s-l></s-lg><s-lg><s-l>कथान्तरेऽथ कस्मिंश्चित्पृष्टोऽस्माभिर्द्विजोत्तमः ।</s-l><s-l>वेदार्थान्भारतार्थांश्च जन्म नारायणात्तथा ॥ १४ ॥</s-l></s-lg><s-lg><s-l>स पूर्वमुक्त्वा वेदार्थान्भारतार्थांश्च तत्त्ववित् ।</s-l><s-l>नारायणादिदं जन्म व्याहर्तुमुपचक्रमे ॥ १५ ॥</s-l></s-lg><s-lg><s-l>शृणुध्वमाख्यानवरमेतदार्षेयमुत्तमम् ।</s-l><s-l>आदिकालोद्भवं विप्रास्तपसाधिगतं मया ॥ १६ ॥</s-l></s-lg><s-lg><s-l>प्राप्ते प्रजाविसर्गे वै सप्तमे पद्मसंभवे ।</s-l><s-l>नारायणो महायोगी शुभाशुभविवर्जितः ॥ १७ ॥</s-l></s-lg><s-lg><s-l>ससृजे नाभितः पुत्रं ब्रह्माणममितप्रभम् ।</s-l><s-l>ततः स प्रादुरभवदथैनं वाक्यमब्रवीत् ॥ १८ ॥</s-l></s-lg><s-lg><s-l>मम त्वं नाभितो जातः प्रजासर्गकरः प्रभुः ।</s-l><s-l>सृज प्रजास्त्वं विविधा ब्रह्मन्सजडपण्डिताः ॥ १९ ॥</s-l></s-lg><s-lg><s-l>स एवमुक्तो विमुखश्चिन्ताव्याकुलमानसः ।</s-l><s-l>प्रणम्य वरदं देवमुवाच हरिमीश्वरम् ॥ २० ॥</s-l></s-lg><s-lg><s-l>का शक्तिर्मम देवेश प्रजाः स्रष्टुं नमोऽस्तु ते ।</s-l><s-l>अप्रज्ञावानहं देव विधत्स्व यदनन्तरम् ॥ २१ ॥</s-l></s-lg><s-lg><s-l>स एवमुक्तो भगवान्भूत्वाथान्तर्हितस्ततः ।</s-l><s-l>चिन्तयामास देवेशो बुद्धिं बुद्धिमतां वरः ॥ २२ ॥</s-l></s-lg><s-lg><s-l>स्वरूपिणी ततो बुद्धिरुपतस्थे हरिं प्रभुम् ।</s-l><s-l>योगेन चैनां निर्योगः स्वयं नियुयुजे तदा ॥ २३ ॥</s-l></s-lg><s-lg><s-l>स तामैश्वर्ययोगस्थां बुद्धिं शक्तिमतीं सतीम् ।</s-l><s-l>उवाच वचनं देवो बुद्धिं वै प्रभुरव्ययः ॥ २४ ॥</s-l></s-lg><s-lg><s-l>ब्रह्माणं प्रविशस्वेति लोकसृष्ट्यर्थसिद्धये ।</s-l><s-l>ततस्तमीश्वरादिष्टा बुद्धिः क्षिप्रं विवेश सा ॥ २५ ॥</s-l></s-lg><s-lg><s-l>अथैनं बुद्धिसंयुक्तं पुनः स ददृशे हरिः ।</s-l><s-l>भूयश्चैनं वचः प्राह सृजेमा विविधाः प्रजाः ॥ २६ ॥</s-l></s-lg><s-lg><s-l>एवमुक्त्वा स भगवांस्तत्रैवान्तरधीयत ।</s-l><s-l>प्राप चैव मुहूर्तेन स्वस्थानं देवसंज्ञितम् ॥ २७ ॥</s-l></s-lg><s-lg><s-l>तां चैव प्रकृतिं प्राप्य एकीभावगतोऽभवत् ।</s-l><s-l>अथास्य बुद्धिरभवत्पुनरन्या तदा किल ॥ २८ ॥</s-l></s-lg><s-lg><s-l>सृष्टा इमाः प्रजाः सर्वा ब्रह्मणा परमेष्ठिना ।</s-l><s-l>दैत्यदानवगन्धर्वरक्षोगणसमाकुलाः ।</s-l><s-l>जाता हीयं वसुमती भाराक्रान्ता तपस्विनी ॥ २९ ॥</s-l></s-lg><s-lg><s-l>बहवो बलिनः पृथ्व्यां दैत्यदानवराक्षसाः ।</s-l><s-l>भविष्यन्ति तपोयुक्ता वरान्प्राप्स्यन्ति चोत्तमान् ॥ ३० ॥</s-l></s-lg><s-lg><s-l>अवश्यमेव तैः सर्वैर्वरदानेन दर्पितैः ।</s-l><s-l>बाधितव्याः सुरगणा ऋषयश्च तपोधनाः ।</s-l><s-l>तत्र न्याय्यमिदं कर्तुं भारावतरणं मया ॥ ३१ ॥</s-l></s-lg><s-lg><s-l>अथ नानासमुद्भूतैर्वसुधायां यथाक्रमम् ।</s-l><s-l>निग्रहेण च पापानां साधूनां प्रग्रहेण च ॥ ३२ ॥</s-l></s-lg><s-lg><s-l>इमां तपस्विनीं सत्यां धारयिष्यामि मेदिनीम् ।</s-l><s-l>मया ह्येषा हि ध्रियते पातालस्थेन भोगिना ॥ ३३ ॥</s-l></s-lg><s-lg><s-l>मया धृता धारयति जगद्धि सचराचरम् ।</s-l><s-l>तस्मात्पृथ्व्याः परित्राणं करिष्ये संभवं गतः ॥ ३४ ॥</s-l></s-lg><s-lg><s-l>एवं स चिन्तयित्वा तु भगवान्मधुसूदनः ।</s-l><s-l>रूपाण्यनेकान्यसृजत्प्रादुर्भावभवाय सः ॥ ३५ ॥</s-l></s-lg><s-lg><s-l>वाराहं नारसिंहं च वामनं मानुषं तथा ।</s-l><s-l>एभिर्मया निहन्तव्या दुर्विनीताः सुरारयः ॥ ३६ ॥</s-l></s-lg><s-lg><s-l>अथ भूयो जगत्स्रष्टा भोःशब्देनानुनादयन् ।</s-l><s-l>सरस्वतीमुच्चचार तत्र सारस्वतोऽभवत् ॥ ३७ ॥</s-l></s-lg><s-lg><s-l>अपान्तरतमा नाम सुतो वाक्संभवो विभोः ।</s-l><s-l>भूतभव्यभविष्यज्ञः सत्यवादी दृढव्रतः ॥ ३८ ॥</s-l></s-lg><s-lg><s-l>तमुवाच नतं मूर्ध्ना देवानामादिरव्ययः ।</s-l><s-l>वेदाख्याने श्रुतिः कार्या त्वया मतिमतां वर ।</s-l><s-l>तस्मात्कुरु यथाज्ञप्तं मयैतद्वचनं मुने ॥ ३९ ॥</s-l></s-lg><s-lg><s-l>तेन भिन्नास्तदा वेदा मनोः स्वायंभुवेऽन्तरे ।</s-l><s-l>ततस्तुतोष भगवान्हरिस्तेनास्य कर्मणा ।</s-l><s-l>तपसा च सुतप्तेन यमेन नियमेन च ॥ ४० ॥</s-l></s-lg><s-lg><s-l> श्रीभगवानुवाच ।</s-l><s-l>मन्वन्तरेषु पुत्र त्वमेवं लोकप्रवर्तकः ।</s-l><s-l>भविष्यस्यचलो ब्रह्मन्नप्रधृष्यश्च नित्यशः ॥ ४१ ॥</s-l></s-lg><s-lg><s-l>पुनस्तिष्ये च संप्राप्ते कुरवो नाम भारताः ।</s-l><s-l>भविष्यन्ति महात्मानो राजानः प्रथिता भुवि ॥ ४२ ॥</s-l></s-lg><s-lg><s-l>तेषां त्वत्तः प्रसूतानां कुलभेदो भविष्यति ।</s-l><s-l>परस्परविनाशार्थं त्वामृते द्विजसत्तम ॥ ४३ ॥</s-l></s-lg><s-lg><s-l>तत्राप्यनेकधा वेदान्भेत्स्यसे तपसान्वितः ।</s-l><s-l>कृष्णे युगे च संप्राप्ते कृष्णवर्णो भविष्यसि ॥ ४४ ॥</s-l></s-lg><s-lg><s-l>धर्माणां विविधानां च कर्ता ज्ञानकरस्तथा ।</s-l><s-l>भविष्यसि तपोयुक्तो न च रागाद्विमोक्ष्यसे ॥ ४५ ॥</s-l></s-lg><s-lg><s-l>वीतरागश्च पुत्रस्ते परमात्मा भविष्यति ।</s-l><s-l>महेश्वरप्रसादेन नैतद्वचनमन्यथा ॥ ४६ ॥</s-l></s-lg><s-lg><s-l>यं मानसं वै प्रवदन्ति पुत्रं पितामहस्योत्तमबुद्धियुक्तम् ।</s-l><s-l>वसिष्ठमग्र्यं तपसो निधानं यश्चापि सूर्यं व्यतिरिच्य भाति ॥ ४७ ॥</s-l></s-lg><s-lg><s-l>तस्यान्वये चापि ततो महर्षिः पराशरो नाम महाप्रभावः ।</s-l><s-l>पिता स ते वेदनिधिर्वरिष्ठो महातपा वै तपसो निवासः ।</s-l><s-l>कानीनगर्भः पितृकन्यकायां तस्मादृषेस्त्वं भविता च पुत्रः ॥ ४८ ॥</s-l></s-lg><s-lg><s-l>भूतभव्यभविष्याणां छिन्नसर्वार्थसंशयः ।</s-l><s-l>ये ह्यतिक्रान्तकाः पूर्वं सहस्रयुगपर्ययाः ॥ ४९ ॥</s-l></s-lg><s-lg><s-l>तांश्च सर्वान्मयोद्दिष्टान्द्रक्ष्यसे तपसान्वितः ।</s-l><s-l>पुनर्द्रक्ष्यसि चानेकसहस्रयुगपर्ययान् ॥ ५० ॥</s-l></s-lg><s-lg><s-l>अनादिनिधनं लोके चक्रहस्तं च मां मुने ।</s-l><s-l>अनुध्यानान्मम मुने नैतद्वचनमन्यथा ॥ ५१ ॥</s-l></s-lg><s-lg><s-l>शनैश्चरः सूर्यपुत्रो भविष्यति मनुर्महान् ।</s-l><s-l>तस्मिन्मन्वन्तरे चैव सप्तर्षिगणपूर्वकः ।</s-l><s-l>त्वमेव भविता वत्स मत्प्रसादान्न संशयः ॥ ५२ ॥</s-l></s-lg><s-lg><s-l> व्यास उवाच ।</s-l><s-l>एवं सारस्वतमृषिमपान्तरतमं तदा ।</s-l><s-l>उक्त्वा वचनमीशानः साधयस्वेत्यथाब्रवीत् ॥ ५३ ॥</s-l></s-lg><s-lg><s-l>सोऽहं तस्य प्रसादेन देवस्य हरिमेधसः ।</s-l><s-l>अपान्तरतमा नाम ततो जातोऽऽज्ञया हरेः ।</s-l><s-l>पुनश्च जातो विख्यातो वसिष्ठकुलनन्दनः ॥ ५४ ॥</s-l></s-lg><s-lg><s-l>तदेतत्कथितं जन्म मया पूर्वकमात्मनः ।</s-l><s-l>नारायणप्रसादेन तथा नारायणांशजम् ॥ ५५ ॥</s-l></s-lg><s-lg><s-l>मया हि सुमहत्तप्तं तपः परमदारुणम् ।</s-l><s-l>पुरा मतिमतां श्रेष्ठाः परमेण समाधिना ॥ ५६ ॥</s-l></s-lg><s-lg><s-l>एतद्वः कथितं सर्वं यन्मां पृच्छथ पुत्रकाः ।</s-l><s-l>पूर्वजन्म भविष्यं च भक्तानां स्नेहतो मया ॥ ५७ ॥</s-l></s-lg><s-lg><s-l> वैशंपायन उवाच ।</s-l><s-l>एष ते कथितः पूर्वं संभवोऽस्मद्गुरोर्नृप ।</s-l><s-l>व्यासस्याक्लिष्टमनसो यथा पृष्टः पुनः शृणु ॥ ५८ ॥</s-l></s-lg><s-lg><s-l>सांख्यं योगं पञ्चरात्रं वेदाः पाशुपतं तथा ।</s-l><s-l>ज्ञानान्येतानि राजर्षे विद्धि नानामतानि वै ॥ ५९ ॥</s-l></s-lg><s-lg><s-l>सांख्यस्य वक्ता कपिलः परमर्षिः स उच्यते ।</s-l><s-l>हिरण्यगर्भो योगस्य वेत्ता नान्यः पुरातनः ॥ ६० ॥</s-l></s-lg><s-lg><s-l>अपान्तरतमाश्चैव वेदाचार्यः स उच्यते ।</s-l><s-l>प्राचीनगर्भं तमृषिं प्रवदन्तीह केचन ॥ ६१ ॥</s-l></s-lg><s-lg><s-l>उमापतिर्भूतपतिः श्रीकण्ठो ब्रह्मणः सुतः ।</s-l><s-l>उक्तवानिदमव्यग्रो ज्ञानं पाशुपतं शिवः ॥ ६२ ॥</s-l></s-lg><s-lg><s-l>पञ्चरात्रस्य कृत्स्नस्य वेत्ता तु भगवान्स्वयम् ।</s-l><s-l>सर्वेषु च नृपश्रेष्ठ ज्ञानेष्वेतेषु दृश्यते ॥ ६३ ॥</s-l></s-lg><s-lg><s-l>यथागमं यथाज्ञानं निष्ठा नारायणः प्रभुः ।</s-l><s-l>न चैनमेवं जानन्ति तमोभूता विशां पते ॥ ६४ ॥</s-l></s-lg><s-lg><s-l>तमेव शास्त्रकर्तारं प्रवदन्ति मनीषिणः ।</s-l><s-l>निष्ठां नारायणमृषिं नान्योऽस्तीति च वादिनः ॥ ६५ ॥</s-l></s-lg><s-lg><s-l>निःसंशयेषु सर्वेषु नित्यं वसति वै हरिः ।</s-l><s-l>ससंशयान्हेतुबलान्नाध्यावसति माधवः ॥ ६६ ॥</s-l></s-lg><s-lg><s-l>पञ्चरात्रविदो ये तु यथाक्रमपरा नृप ।</s-l><s-l>एकान्तभावोपगतास्ते हरिं प्रविशन्ति वै ॥ ६७ ॥</s-l></s-lg><s-lg><s-l>सांख्यं च योगं च सनातने द्वे वेदाश्च सर्वे निखिलेन राजन् ।</s-l><s-l>सर्वैः समस्तैरृषिभिर्निरुक्तो नारायणो विश्वमिदं पुराणम् ॥ ६८ ॥</s-l></s-lg><s-lg><s-l>शुभाशुभं कर्म समीरितं यत्प्रवर्तते सर्वलोकेषु किंचित् ।</s-l><s-l>तस्मादृषेस्तद्भवतीति विद्याद्दिव्यन्तरिक्षे भुवि चाप्सु चापि ॥ ६९ ॥</s-l></s-lg>