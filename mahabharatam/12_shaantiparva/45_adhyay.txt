<s-lg><s-l> जनमेजय उवाच ।</s-l><s-l>प्राप्य राज्यं महातेजा धर्मराजो युधिष्ठिरः ।</s-l><s-l>यदन्यदकरोद्विप्र तन्मे वक्तुमिहार्हसि ॥ १ ॥</s-l></s-lg><s-lg><s-l>भगवान्वा हृषीकेशस्त्रैलोक्यस्य परो गुरुः ।</s-l><s-l>ऋषे यदकरोद्वीरस्तच्च व्याख्यातुमर्हसि ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>शृणु राजेन्द्र तत्त्वेन कीर्त्यमानं मयानघ ।</s-l><s-l>वासुदेवं पुरस्कृत्य यदकुर्वत पाण्डवाः ॥ ३ ॥</s-l></s-lg><s-lg><s-l>प्राप्य राज्यं महातेजा धर्मराजो युधिष्ठिरः ।</s-l><s-l>चातुर्वर्ण्यं यथायोगं स्वे स्वे धर्मे न्यवेशयत् ॥ ४ ॥</s-l></s-lg><s-lg><s-l>ब्राह्मणानां सहस्रं च स्नातकानां महात्मनाम् ।</s-l><s-l>सहस्रनिष्कमेकैकं वाचयामास पाण्डवः ॥ ५ ॥</s-l></s-lg><s-lg><s-l>तथानुजीविनो भृत्यान्संश्रितानतिथीनपि ।</s-l><s-l>कामैः संतर्पयामास कृपणांस्तर्ककानपि ॥ ६ ॥</s-l></s-lg><s-lg><s-l>पुरोहिताय धौम्याय प्रादादयुतशः स गाः ।</s-l><s-l>धनं सुवर्णं रजतं वासांसि विविधानि च ॥ ७ ॥</s-l></s-lg><s-lg><s-l>कृपाय च महाराज गुरुवृत्तिमवर्तत ।</s-l><s-l>विदुराय च धर्मात्मा पूजां चक्रे यतव्रतः ॥ ८ ॥</s-l></s-lg><s-lg><s-l>भक्षान्नपानैर्विविधैर्वासोभिः शयनासनैः ।</s-l><s-l>सर्वान्संतोषयामास संश्रितान्ददतां वरः ॥ ९ ॥</s-l></s-lg><s-lg><s-l>लब्धप्रशमनं कृत्वा स राजा राजसत्तम ।</s-l><s-l>युयुत्सोर्धार्तराष्ट्रस्य पूजां चक्रे महायशाः ॥ १० ॥</s-l></s-lg><s-lg><s-l>धृतराष्ट्राय तद्राज्यं गान्धार्यै विदुराय च ।</s-l><s-l>निवेद्य स्वस्थवद्राजन्नास्ते राजा युधिष्ठिरः ॥ ११ ॥</s-l></s-lg><s-lg><s-l>तथा सर्वं स नगरं प्रसाद्य जनमेजय ।</s-l><s-l>वासुदेवं महात्मानमभ्यगच्छत्कृताञ्जलिः ॥ १२ ॥</s-l></s-lg><s-lg><s-l>ततो महति पर्यङ्के मणिकाञ्चनभूषिते ।</s-l><s-l>ददर्श कृष्णमासीनं नीलं मेराविवाम्बुदम् ॥ १३ ॥</s-l></s-lg><s-lg><s-l>जाज्वल्यमानं वपुषा दिव्याभरणभूषितम् ।</s-l><s-l>पीतकौशेयसंवीतं हेम्नीवोपहितं मणिम् ॥ १४ ॥</s-l></s-lg><s-lg><s-l>कौस्तुभेन उरःस्थेन मणिनाभिविराजितम् ।</s-l><s-l>उद्यतेवोदयं शैलं सूर्येणाप्तकिरीटिनम् ।</s-l><s-l>नौपम्यं विद्यते यस्य त्रिषु लोकेषु किंचन ॥ १५ ॥</s-l></s-lg><s-lg><s-l>सोऽभिगम्य महात्मानं विष्णुं पुरुषविग्रहम् ।</s-l><s-l>उवाच मधुराभाषः स्मितपूर्वमिदं तदा ॥ १६ ॥</s-l></s-lg><s-lg><s-l>सुखेन ते निशा कच्चिद्व्युष्टा बुद्धिमतां वर ।</s-l><s-l>कच्चिज्ज्ञानानि सर्वाणि प्रसन्नानि तवाच्युत ॥ १७ ॥</s-l></s-lg><s-lg><s-l>तव ह्याश्रित्य तां देवीं बुद्धिं बुद्धिमतां वर ।</s-l><s-l>वयं राज्यमनुप्राप्ताः पृथिवी च वशे स्थिता ॥ १८ ॥</s-l></s-lg><s-lg><s-l>भवत्प्रसादाद्भगवंस्त्रिलोकगतिविक्रम ।</s-l><s-l>जयः प्राप्तो यशश्चाग्र्यं न च धर्माच्च्युता वयम् ॥ १९ ॥</s-l></s-lg><s-lg><s-l>तं तथा भाषमाणं तु धर्मराजं युधिष्ठिरम् ।</s-l><s-l>नोवाच भगवान्किंचिद्ध्यानमेवान्वपद्यत ॥ २० ॥</s-l></s-lg>