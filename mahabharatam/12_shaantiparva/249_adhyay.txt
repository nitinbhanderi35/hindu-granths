<s-lg><s-l> स्थाणुरुवाच ।</s-l><s-l>प्रजासर्गनिमित्तं मे कार्यवत्तामिमां प्रभो ।</s-l><s-l>विद्धि सृष्टास्त्वया हीमा मा कुप्यासां पितामह ॥ १ ॥</s-l></s-lg><s-lg><s-l>तव तेजोग्निना देव प्रजा दह्यन्ति सर्वशः ।</s-l><s-l>ता दृष्ट्वा मम कारुण्यं मा कुप्यासां जगत्प्रभो ॥ २ ॥</s-l></s-lg><s-lg><s-l> प्रजापतिरुवाच ।</s-l><s-l>न कुप्ये न च मे कामो न भवेरन्प्रजा इति ।</s-l><s-l>लाघवार्थं धरण्यास्तु ततः संहार इष्यते ॥ ३ ॥</s-l></s-lg><s-lg><s-l>इयं हि मां सदा देवी भारार्ता समचोदयत् ।</s-l><s-l>संहारार्थं महादेव भारेणाप्सु निमज्जति ॥ ४ ॥</s-l></s-lg><s-lg><s-l>यदाहं नाधिगच्छामि बुद्ध्या बहु विचारयन् ।</s-l><s-l>संहारमासां वृद्धानां ततो मां क्रोध आविशत् ॥ ५ ॥</s-l></s-lg><s-lg><s-l> स्थाणुरुवाच ।</s-l><s-l>संहारान्तं प्रसीदस्व मा क्रुधस्त्रिदशेश्वर ।</s-l><s-l>मा प्रजाः स्थावरं चैव जङ्गमं च विनीनशः ॥ ६ ॥</s-l></s-lg><s-lg><s-l>पल्वलानि च सर्वाणि सर्वं चैव तृणोलपम् ।</s-l><s-l>स्थावरं जङ्गमं चैव भूतग्रामं चतुर्विधम् ॥ ७ ॥</s-l></s-lg><s-lg><s-l>तदेतद्भस्मसाद्भूतं जगत्सर्वमुपप्लुतम् ।</s-l><s-l>प्रसीद भगवन्साधो वर एष वृतो मया ॥ ८ ॥</s-l></s-lg><s-lg><s-l>नष्टा न पुनरेष्यन्ति प्रजा ह्येताः कथंचन ।</s-l><s-l>तस्मान्निवर्त्यतामेतत्तेजः स्वेनैव तेजसा ॥ ९ ॥</s-l></s-lg><s-lg><s-l>उपायमन्यं संपश्य प्रजानां हितकाम्यया ।</s-l><s-l>यथेमे जन्तवः सर्वे निवर्तेरन्परंतप ॥ १० ॥</s-l></s-lg><s-lg><s-l>अभावमभिगच्छेयुरुत्सन्नप्रजनाः प्रजाः ।</s-l><s-l>अधिदैवनियुक्तोऽस्मि त्वया लोकेष्विहेश्वर ॥ ११ ॥</s-l></s-lg><s-lg><s-l>त्वद्भवं हि जगन्नाथ जगत्स्थावरजङ्गमम् ।</s-l><s-l>प्रसाद्य त्वां महादेव याचाम्यावृत्तिजाः प्रजाः ॥ १२ ॥</s-l></s-lg><s-lg><s-l> नारद उवाच ।</s-l><s-l>श्रुत्वा तु वचनं देवः स्थाणोर्नियतवाङ्मनाः ।</s-l><s-l>तेजस्तत्स्वं निजग्राह पुनरेवान्तरात्मना ॥ १३ ॥</s-l></s-lg><s-lg><s-l>ततोऽग्निमुपसंगृह्य भगवाँल्लोकपूजितः ।</s-l><s-l>प्रवृत्तिं च निवृत्तिं च कल्पयामास वै प्रभुः ॥ १४ ॥</s-l></s-lg><s-lg><s-l>उपसंहरतस्तस्य तमग्निं रोषजं तदा ।</s-l><s-l>प्रादुर्बभूव विश्वेभ्यः खेभ्यो नारी महात्मनः ॥ १५ ॥</s-l></s-lg><s-lg><s-l>कृष्णा रक्ताम्बरधरा रक्तनेत्रतलान्तरा ।</s-l><s-l>दिव्यकुण्डलसंपन्ना दिव्याभरणभूषिता ॥ १६ ॥</s-l></s-lg><s-lg><s-l>सा विनिःसृत्य वै खेभ्यो दक्षिणामाश्रिता दिशम् ।</s-l><s-l>ददृशातेऽथ तौ कन्यां देवौ विश्वेश्वरावुभौ ॥ १७ ॥</s-l></s-lg><s-lg><s-l>तामाहूय तदा देवो लोकानामादिरीश्वरः ।</s-l><s-l>मृत्यो इति महीपाल जहि चेमाः प्रजा इति ॥ १८ ॥</s-l></s-lg><s-lg><s-l>त्वं हि संहारबुद्ध्या मे चिन्तिता रुषितेन च ।</s-l><s-l>तस्मात्संहर सर्वास्त्वं प्रजाः सजडपण्डिताः ॥ १९ ॥</s-l></s-lg><s-lg><s-l>अविशेषेण चैव त्वं प्रजाः संहर भामिनि ।</s-l><s-l>मम त्वं हि नियोगेन श्रेयः परमवाप्स्यसि ॥ २० ॥</s-l></s-lg><s-lg><s-l>एवमुक्ता तु सा देवी मृत्युः कमलमालिनी ।</s-l><s-l>प्रदध्यौ दुःखिता बाला साश्रुपातमतीव हि ॥ २१ ॥</s-l></s-lg><s-lg><s-l>पाणिभ्यां चैव जग्राह तान्यश्रूणि जनेश्वरः ।</s-l><s-l>मानवानां हितार्थाय ययाचे पुनरेव च ॥ २२ ॥</s-l></s-lg>