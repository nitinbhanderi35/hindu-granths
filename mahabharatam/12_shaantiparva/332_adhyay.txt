<s-lg><s-l> नरनारायणावूचतुः ।</s-l><s-l>धन्योऽस्यनुगृहीतोऽसि यत्ते दृष्टः स्वयं प्रभुः ।</s-l><s-l>न हि तं दृष्टवान्कश्चित्पद्मयोनिरपि स्वयम् ॥ १ ॥</s-l></s-lg><s-lg><s-l>अव्यक्तयोनिर्भगवान्दुर्दर्शः पुरुषोत्तमः ।</s-l><s-l>नारदैतद्धि ते सत्यं वचनं समुदाहृतम् ॥ २ ॥</s-l></s-lg><s-lg><s-l>नास्य भक्तैः प्रियतरो लोके कश्चन विद्यते ।</s-l><s-l>ततः स्वयं दर्शितवान्स्वमात्मानं द्विजोत्तम ॥ ३ ॥</s-l></s-lg><s-lg><s-l>तपो हि तप्यतस्तस्य यत्स्थानं परमात्मनः ।</s-l><s-l>न तत्संप्राप्नुते कश्चिदृते ह्यावां द्विजोत्तम ॥ ४ ॥</s-l></s-lg><s-lg><s-l>या हि सूर्यसहस्रस्य समस्तस्य भवेद्द्युतिः ।</s-l><s-l>स्थानस्य सा भवेत्तस्य स्वयं तेन विराजता ॥ ५ ॥</s-l></s-lg><s-lg><s-l>तस्मादुत्तिष्ठते विप्र देवाद्विश्वभुवः पतेः ।</s-l><s-l>क्षमा क्षमावतां श्रेष्ठ यया भूमिस्तु युज्यते ॥ ६ ॥</s-l></s-lg><s-lg><s-l>तस्माच्चोत्तिष्ठते देवात्सर्वभूतहितो रसः ।</s-l><s-l>आपो येन हि युज्यन्ते द्रवत्वं प्राप्नुवन्ति च ॥ ७ ॥</s-l></s-lg><s-lg><s-l>तस्मादेव समुद्भूतं तेजो रूपगुणात्मकम् ।</s-l><s-l>येन स्म युज्यते सूर्यस्ततो लोकान्विराजते ॥ ८ ॥</s-l></s-lg><s-lg><s-l>तस्माद्देवात्समुद्भूतः स्पर्शस्तु पुरुषोत्तमात् ।</s-l><s-l>येन स्म युज्यते वायुस्ततो लोकान्विवात्यसौ ॥ ९ ॥</s-l></s-lg><s-lg><s-l>तस्माच्चोत्तिष्ठते शब्दः सर्वलोकेश्वरात्प्रभोः ।</s-l><s-l>आकाशं युज्यते येन ततस्तिष्ठत्यसंवृतम् ॥ १० ॥</s-l></s-lg><s-lg><s-l>तस्माच्चोत्तिष्ठते देवात्सर्वभूतगतं मनः ।</s-l><s-l>चन्द्रमा येन संयुक्तः प्रकाशगुणधारणः ॥ ११ ॥</s-l></s-lg><s-lg><s-l>षड्भूतोत्पादकं नाम तत्स्थानं वेदसंज्ञितम् ।</s-l><s-l>विद्यासहायो यत्रास्ते भगवान्हव्यकव्यभुक् ॥ १२ ॥</s-l></s-lg><s-lg><s-l>ये हि निष्कल्मषा लोके पुण्यपापविवर्जिताः ।</s-l><s-l>तेषां वै क्षेममध्वानं गच्छतां द्विजसत्तम ।</s-l><s-l>सर्वलोकतमोहन्ता आदित्यो द्वारमुच्यते ॥ १३ ॥</s-l></s-lg><s-lg><s-l>आदित्यदग्धसर्वाङ्गा अदृश्याः केनचित्क्वचित् ।</s-l><s-l>परमाणुभूता भूत्वा तु तं देवं प्रविशन्त्युत ॥ १४ ॥</s-l></s-lg><s-lg><s-l>तस्मादपि विनिर्मुक्ता अनिरुद्धतनौ स्थिताः ।</s-l><s-l>मनोभूतास्ततो भूयः प्रद्युम्नं प्रविशन्त्युत ॥ १५ ॥</s-l></s-lg><s-lg><s-l>प्रद्युम्नाच्चापि निर्मुक्ता जीवं संकर्षणं तथा ।</s-l><s-l>विशन्ति विप्रप्रवराः सांख्या भागवतैः सह ॥ १६ ॥</s-l></s-lg><s-lg><s-l>ततस्त्रैगुण्यहीनास्ते परमात्मानमञ्जसा ।</s-l><s-l>प्रविशन्ति द्विजश्रेष्ठ क्षेत्रज्ञं निर्गुणात्मकम् ।</s-l><s-l>सर्वावासं वासुदेवं क्षेत्रज्ञं विद्धि तत्त्वतः ॥ १७ ॥</s-l></s-lg><s-lg><s-l>समाहितमनस्काश्च नियताः संयतेन्द्रियाः ।</s-l><s-l>एकान्तभावोपगता वासुदेवं विशन्ति ते ॥ १८ ॥</s-l></s-lg><s-lg><s-l>आवामपि च धर्मस्य गृहे जातौ द्विजोत्तम ।</s-l><s-l>रम्यां विशालामाश्रित्य तप उग्रं समास्थितौ ॥ १९ ॥</s-l></s-lg><s-lg><s-l>ये तु तस्यैव देवस्य प्रादुर्भावाः सुरप्रियाः ।</s-l><s-l>भविष्यन्ति त्रिलोकस्थास्तेषां स्वस्तीत्यतो द्विज ॥ २० ॥</s-l></s-lg><s-lg><s-l>विधिना स्वेन युक्ताभ्यां यथापूर्वं द्विजोत्तम ।</s-l><s-l>आस्थिताभ्यां सर्वकृच्छ्रं व्रतं सम्यक्तदुत्तमम् ॥ २१ ॥</s-l></s-lg><s-lg><s-l>आवाभ्यामपि दृष्टस्त्वं श्वेतद्वीपे तपोधन ।</s-l><s-l>समागतो भगवता संजल्पं कृतवान्यथा ॥ २२ ॥</s-l></s-lg><s-lg><s-l>सर्वं हि नौ संविदितं त्रैलोक्ये सचराचरे ।</s-l><s-l>यद्भविष्यति वृत्तं वा वर्तते वा शुभाशुभम् ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा तयोर्वाक्यं तपस्युग्रेऽभ्यवर्तत ।</s-l><s-l>नारदः प्राञ्जलिर्भूत्वा नारायणपरायणः ॥ २४ ॥</s-l></s-lg><s-lg><s-l>जजाप विधिवन्मन्त्रान्नारायणगतान्बहून् ।</s-l><s-l>दिव्यं वर्षसहस्रं हि नरनारायणाश्रमे ॥ २५ ॥</s-l></s-lg><s-lg><s-l>अवसत्स महातेजा नारदो भगवानृषिः ।</s-l><s-l>तमेवाभ्यर्चयन्देवं नरनारायणौ च तौ ॥ २६ ॥</s-l></s-lg>