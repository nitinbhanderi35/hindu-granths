<s-lg><s-l> वसिष्ठ उवाच ।</s-l><s-l>अप्रबुद्धमथाव्यक्तमिमं गुणविधिं शृणु ।</s-l><s-l>गुणान्धारयते ह्येषा सृजत्याक्षिपते तथा ॥ १ ॥</s-l></s-lg><s-lg><s-l>अजस्रं त्विह क्रीडार्थं विकुर्वन्ती नराधिप ।</s-l><s-l>आत्मानं बहुधा कृत्वा तान्येव च विचक्षते ॥ २ ॥</s-l></s-lg><s-lg><s-l>एतदेवं विकुर्वाणां बुध्यमानो न बुध्यते ।</s-l><s-l>अव्यक्तबोधनाच्चैव बुध्यमानं वदन्त्यपि ॥ ३ ॥</s-l></s-lg><s-lg><s-l>न त्वेव बुध्यतेऽव्यक्तं सगुणं वाथ निर्गुणम् ।</s-l><s-l>कदाचित्त्वेव खल्वेतदाहुरप्रतिबुद्धकम् ॥ ४ ॥</s-l></s-lg><s-lg><s-l>बुध्यते यदि वाव्यक्तमेतद्वै पञ्चविंशकम् ।</s-l><s-l>बुध्यमानो भवत्येष सङ्गात्मक इति श्रुतिः ॥ ५ ॥</s-l></s-lg><s-lg><s-l>अनेनाप्रतिबुद्धेति वदन्त्यव्यक्तमच्युतम् ।</s-l><s-l>अव्यक्तबोधनाच्चैव बुध्यमानं वदन्त्युत ॥ ६ ॥</s-l></s-lg><s-lg><s-l>पञ्चविंशं महात्मानं न चासावपि बुध्यते ।</s-l><s-l>षड्विंशं विमलं बुद्धमप्रमेयं सनातनम् ॥ ७ ॥</s-l></s-lg><s-lg><s-l>सततं पञ्चविंशं च चतुर्विंशं च बुध्यते ।</s-l><s-l>दृश्यादृश्ये ह्यनुगतमुभावेव महाद्युती ॥ ८ ॥</s-l></s-lg><s-lg><s-l>अव्यक्तं न तु तद्ब्रह्म बुध्यते तात केवलम् ।</s-l><s-l>केवलं पञ्चविंशं च चतुर्विंशं न पश्यति ॥ ९ ॥</s-l></s-lg><s-lg><s-l>बुध्यमानो यदात्मानमन्योऽहमिति मन्यते ।</s-l><s-l>तदा प्रकृतिमानेष भवत्यव्यक्तलोचनः ॥ १० ॥</s-l></s-lg><s-lg><s-l>बुध्यते च परां बुद्धिं विशुद्धाममलां यदा ।</s-l><s-l>षड्विंशो राजशार्दूल तदा बुद्धत्वमाव्रजेत् ॥ ११ ॥</s-l></s-lg><s-lg><s-l>ततस्त्यजति सोऽव्यक्तं सर्गप्रलयधर्मिणम् ।</s-l><s-l>निर्गुणः प्रकृतिं वेद गुणयुक्तामचेतनाम् ॥ १२ ॥</s-l></s-lg><s-lg><s-l>ततः केवलधर्मासौ भवत्यव्यक्तदर्शनात् ।</s-l><s-l>केवलेन समागम्य विमुक्तोऽऽत्मानमाप्नुयात् ॥ १३ ॥</s-l></s-lg><s-lg><s-l>एतत्तत्तत्त्वमित्याहुर्निस्तत्त्वमजरामरम् ।</s-l><s-l>तत्त्वसंश्रयणादेतत्तत्त्ववन्न च मानद ।</s-l><s-l>पञ्चविंशतितत्त्वानि प्रवदन्ति मनीषिणः ॥ १४ ॥</s-l></s-lg><s-lg><s-l>न चैष तत्त्ववांस्तात निस्तत्त्वस्त्वेष बुद्धिमान् ।</s-l><s-l>एष मुञ्चति तत्त्वं हि क्षिप्रं बुद्धस्य लक्षणम् ॥ १५ ॥</s-l></s-lg><s-lg><s-l>षड्विंशोऽहमिति प्राज्ञो गृह्यमाणोऽजरामरः ।</s-l><s-l>केवलेन बलेनैव समतां यात्यसंशयम् ॥ १६ ॥</s-l></s-lg><s-lg><s-l>षड्विंशेन प्रबुद्धेन बुध्यमानोऽप्यबुद्धिमान् ।</s-l><s-l>एतन्नानात्वमित्युक्तं सांख्यश्रुतिनिदर्शनात् ॥ १७ ॥</s-l></s-lg><s-lg><s-l>चेतनेन समेतस्य पञ्चविंशतिकस्य च ।</s-l><s-l>एकत्वं वै भवत्यस्य यदा बुद्ध्या न बुध्यते ॥ १८ ॥</s-l></s-lg><s-lg><s-l>बुध्यमानोऽप्रबुद्धेन समतां याति मैथिल ।</s-l><s-l>सङ्गधर्मा भवत्येष निःसङ्गात्मा नराधिप ॥ १९ ॥</s-l></s-lg><s-lg><s-l>निःसङ्गात्मानमासाद्य षड्विंशकमजं विदुः ।</s-l><s-l>विभुस्त्यजति चाव्यक्तं यदा त्वेतद्विबुध्यते ।</s-l><s-l>चतुर्विंशमगाधं च षड्विंशस्य प्रबोधनात् ॥ २० ॥</s-l></s-lg><s-lg><s-l>एष ह्यप्रतिबुद्धश्च बुध्यमानश्च तेऽनघ ।</s-l><s-l>प्रोक्तो बुद्धश्च तत्त्वेन यथाश्रुतिनिदर्शनात् ।</s-l><s-l>नानात्वैकत्वमेतावद्द्रष्टव्यं शास्त्रदृष्टिभिः ॥ २१ ॥</s-l></s-lg><s-lg><s-l>मशकोदुम्बरे यद्वदन्यत्वं तद्वदेतयोः ।</s-l><s-l>मत्स्योऽम्भसि यथा तद्वदन्यत्वमुपलभ्यते ॥ २२ ॥</s-l></s-lg><s-lg><s-l>एवमेवावगन्तव्यं नानात्वैकत्वमेतयोः ।</s-l><s-l>एतद्विमोक्ष इत्युक्तमव्यक्तज्ञानसंहितम् ॥ २३ ॥</s-l></s-lg><s-lg><s-l>पञ्चविंशतिकस्यास्य योऽयं देहेषु वर्तते ।</s-l><s-l>एष मोक्षयितव्येति प्राहुरव्यक्तगोचरात् ॥ २४ ॥</s-l></s-lg><s-lg><s-l>सोऽयमेवं विमुच्येत नान्यथेति विनिश्चयः ।</s-l><s-l>परेण परधर्मा च भवत्येष समेत्य वै ॥ २५ ॥</s-l></s-lg><s-lg><s-l>विशुद्धधर्मा शुद्धेन बुद्धेन च स बुद्धिमान् ।</s-l><s-l>विमुक्तधर्मा मुक्तेन समेत्य पुरुषर्षभ ॥ २६ ॥</s-l></s-lg><s-lg><s-l>नियोगधर्मिणा चैव नियोगात्मा भवत्यपि ।</s-l><s-l>विमोक्षिणा विमोक्षश्च समेत्येह तथा भवेत् ॥ २७ ॥</s-l></s-lg><s-lg><s-l>शुचिकर्मा शुचिश्चैव भवत्यमितदीप्तिमान् ।</s-l><s-l>विमलात्मा च भवति समेत्य विमलात्मना ॥ २८ ॥</s-l></s-lg><s-lg><s-l>केवलात्मा तथा चैव केवलेन समेत्य वै ।</s-l><s-l>स्वतन्त्रश्च स्वतन्त्रेण स्वतन्त्रत्वमवाप्नुते ॥ २९ ॥</s-l></s-lg><s-lg><s-l>एतावदेतत्कथितं मया ते तथ्यं महाराज यथार्थतत्त्वम् ।</s-l><s-l>अमत्सरत्वं प्रतिगृह्य चार्थं सनातनं ब्रह्म विशुद्धमाद्यम् ॥ ३० ॥</s-l></s-lg><s-lg><s-l>न वेदनिष्ठस्य जनस्य राजन्प्रदेयमेतत्परमं त्वया भवेत् ।</s-l><s-l>विवित्समानाय विबोधकारकं प्रबोधहेतोः प्रणतस्य शासनम् ॥ ३१ ॥</s-l></s-lg><s-lg><s-l>न देयमेतच्च तथानृतात्मने शठाय क्लीबाय न जिह्मबुद्धये ।</s-l><s-l>न पण्डितज्ञानपरोपतापिने देयं त्वयेदं विनिबोध यादृशे ॥ ३२ ॥</s-l></s-lg><s-lg><s-l>श्रद्धान्वितायाथ गुणान्विताय परापवादाद्विरताय नित्यम् ।</s-l><s-l>विशुद्धयोगाय बुधाय चैव क्रियावतेऽथ क्षमिणे हिताय ॥ ३३ ॥</s-l></s-lg><s-lg><s-l>विविक्तशीलाय विधिप्रियाय विवादहीनाय बहुश्रुताय ।</s-l><s-l>विजानते चैव न चाहितक्षमे दमे च शक्ताय शमे च देहिनाम् ॥ ३४ ॥</s-l></s-lg><s-lg><s-l>एतैर्गुणैर्हीनतमे न देयमेतत्परं ब्रह्म विशुद्धमाहुः ।</s-l><s-l>न श्रेयसा योक्ष्यति तादृशे कृतं धर्मप्रवक्तारमपात्रदानात् ॥ ३५ ॥</s-l></s-lg><s-lg><s-l>पृथ्वीमिमां यद्यपि रत्नपूर्णां दद्यान्नदेयं त्विदमव्रताय ।</s-l><s-l>जितेन्द्रियायैतदसंशयं ते भवेत्प्रदेयं परमं नरेन्द्र ॥ ३६ ॥</s-l></s-lg><s-lg><s-l>कराल मा ते भयमस्तु किंचिदेतच्छ्रुतं ब्रह्म परं त्वयाद्य ।</s-l><s-l>यथावदुक्तं परमं पवित्रं निःशोकमत्यन्तमनादिमध्यम् ॥ ३७ ॥</s-l></s-lg><s-lg><s-l>अगाधजन्मामरणं च राजन्निरामयं वीतभयं शिवं च ।</s-l><s-l>समीक्ष्य मोहं त्यज चाद्य सर्वं ज्ञानस्य तत्त्वार्थमिदं विदित्वा ॥ ३८ ॥</s-l></s-lg><s-lg><s-l>अवाप्तमेतद्धि पुरा सनातनाद्धिरण्यगर्भाद्गदतो नराधिप ।</s-l><s-l>प्रसाद्य यत्नेन तमुग्रतेजसं सनातनं ब्रह्म यथाद्य वै त्वया ॥ ३९ ॥</s-l></s-lg><s-lg><s-l>पृष्टस्त्वया चास्मि यथा नरेन्द्र तथा मयेदं त्वयि चोक्तमद्य ।</s-l><s-l>तथावाप्तं ब्रह्मणो मे नरेन्द्र महज्ज्ञानं मोक्षविदां पुराणम् ॥ ४० ॥</s-l></s-lg><s-lg><s-l> भीष्म उवाच ।</s-l><s-l>एतदुक्तं परं ब्रह्म यस्मान्नावर्तते पुनः ।</s-l><s-l>पञ्चविंशो महाराज परमर्षिनिदर्शनात् ॥ ४१ ॥</s-l></s-lg><s-lg><s-l>पुनरावृत्तिमाप्नोति परं ज्ञानमवाप्य च ।</s-l><s-l>नावबुध्यति तत्त्वेन बुध्यमानोऽजरामरः ॥ ४२ ॥</s-l></s-lg><s-lg><s-l>एतन्निःश्रेयसकरं ज्ञानानां ते परं मया ।</s-l><s-l>कथितं तत्त्वतस्तात श्रुत्वा देवर्षितो नृप ॥ ४३ ॥</s-l></s-lg><s-lg><s-l>हिरण्यगर्भादृषिणा वसिष्ठेन महात्मना ।</s-l><s-l>वसिष्ठादृषिशार्दूलान्नारदोऽवाप्तवानिदम् ॥ ४४ ॥</s-l></s-lg><s-lg><s-l>नारदाद्विदितं मह्यमेतद्ब्रह्म सनातनम् ।</s-l><s-l>मा शुचः कौरवेन्द्र त्वं श्रुत्वैतत्परमं पदम् ॥ ४५ ॥</s-l></s-lg><s-lg><s-l>येन क्षराक्षरे वित्ते न भयं तस्य विद्यते ।</s-l><s-l>विद्यते तु भयं तस्य यो नैतद्वेत्ति पार्थिव ॥ ४६ ॥</s-l></s-lg><s-lg><s-l>अविज्ञानाच्च मूढात्मा पुनः पुनरुपद्रवन् ।</s-l><s-l>प्रेत्य जातिसहस्राणि मरणान्तान्युपाश्नुते ॥ ४७ ॥</s-l></s-lg><s-lg><s-l>देवलोकं तथा तिर्यङ्मानुष्यमपि चाश्नुते ।</s-l><s-l>यदि शुध्यति कालेन तस्मादज्ञानसागरात् ॥ ४८ ॥</s-l></s-lg><s-lg><s-l>अज्ञानसागरो घोरो ह्यव्यक्तोऽगाध उच्यते ।</s-l><s-l>अहन्यहनि मज्जन्ति यत्र भूतानि भारत ॥ ४९ ॥</s-l></s-lg><s-lg><s-l>यस्मादगाधादव्यक्तादुत्तीर्णस्त्वं सनातनात् ।</s-l><s-l>तस्मात्त्वं विरजाश्चैव वितमस्कश्च पार्थिव ॥ ५० ॥</s-l></s-lg>