<s-lg><s-l> पराशर उवाच ।</s-l><s-l>प्रतिग्रहागता विप्रे क्षत्रिये शस्त्रनिर्जिताः ।</s-l><s-l>वैश्ये न्यायार्जिताश्चैव शूद्रे शुश्रूषयार्जिताः ।</s-l><s-l>स्वल्पाप्यर्थाः प्रशस्यन्ते धर्मस्यार्थे महाफलाः ॥ १ ॥</s-l></s-lg><s-lg><s-l>नित्यं त्रयाणां वर्णानां शूद्रः शुश्रूषुरुच्यते ।</s-l><s-l>क्षत्रधर्मा वैश्यधर्मा नावृत्तिः पतति द्विजः ।</s-l><s-l>शूद्रकर्मा यदा तु स्यात्तदा पतति वै द्विजः ॥ २ ॥</s-l></s-lg><s-lg><s-l>वाणिज्यं पाशुपाल्यं च तथा शिल्पोपजीवनम् ।</s-l><s-l>शूद्रस्यापि विधीयन्ते यदा वृत्तिर्न जायते ॥ ३ ॥</s-l></s-lg><s-lg><s-l>रङ्गावतरणं चैव तथा रूपोपजीवनम् ।</s-l><s-l>मद्यमांसोपजीव्यं च विक्रयो लोहचर्मणोः ॥ ४ ॥</s-l></s-lg><s-lg><s-l>अपूर्विणा न कर्तव्यं कर्म लोके विगर्हितम् ।</s-l><s-l>कृतपूर्विणस्तु त्यजतो महान्धर्म इति श्रुतिः ॥ ५ ॥</s-l></s-lg><s-lg><s-l>संसिद्धः पुरुषो लोके यदाचरति पापकम् ।</s-l><s-l>मदेनाभिप्लुतमनास्तच्च नग्राह्यमुच्यते ॥ ६ ॥</s-l></s-lg><s-lg><s-l>श्रूयन्ते हि पुराणे वै प्रजा धिग्दण्डशासनाः ।</s-l><s-l>दान्ता धर्मप्रधानाश्च न्यायधर्मानुवर्तकाः ॥ ७ ॥</s-l></s-lg><s-lg><s-l>धर्म एव सदा नॄणामिह राजन्प्रशस्यते ।</s-l><s-l>धर्मवृद्धा गुणानेव सेवन्ते हि नरा भुवि ॥ ८ ॥</s-l></s-lg><s-lg><s-l>तं धर्ममसुरास्तात नामृष्यन्त जनाधिप ।</s-l><s-l>विवर्धमानाः क्रमशस्तत्र तेऽन्वाविशन्प्रजाः ॥ ९ ॥</s-l></s-lg><s-lg><s-l>तेषां दर्पः समभवत्प्रजानां धर्मनाशनः ।</s-l><s-l>दर्पात्मनां ततः क्रोधः पुनस्तेषामजायत ॥ १० ॥</s-l></s-lg><s-lg><s-l>ततः क्रोधाभिभूतानां वृत्तं लज्जासमन्वितम् ।</s-l><s-l>ह्रीश्चैवाप्यनशद्राजंस्ततो मोहो व्यजायत ॥ ११ ॥</s-l></s-lg><s-lg><s-l>ततो मोहपरीतास्ते नापश्यन्त यथा पुरा ।</s-l><s-l>परस्परावमर्देन वर्तयन्ति यथासुखम् ॥ १२ ॥</s-l></s-lg><s-lg><s-l>तान्प्राप्य तु स धिग्दण्डो नकारणमतोऽभवत् ।</s-l><s-l>ततोऽभ्यगच्छन्देवांश्च ब्राह्मणांश्चावमन्य ह ॥ १३ ॥</s-l></s-lg><s-lg><s-l>एतस्मिन्नेव काले तु देवा देववरं शिवम् ।</s-l><s-l>अगच्छञ्शरणं वीरं बहुरूपं गणाधिपम् ॥ १४ ॥</s-l></s-lg><s-lg><s-l>तेन स्म ते गगनगाः सपुराः पातिताः क्षितौ ।</s-l><s-l>तिस्रोऽप्येकेन बाणेन देवाप्यायिततेजसा ॥ १५ ॥</s-l></s-lg><s-lg><s-l>तेषामधिपतिस्त्वासीद्भीमो भीमपराक्रमः ।</s-l><s-l>देवतानां भयकरः स हतः शूलपाणिना ॥ १६ ॥</s-l></s-lg><s-lg><s-l>तस्मिन्हतेऽथ स्वं भावं प्रत्यपद्यन्त मानवाः ।</s-l><s-l>प्रावर्तन्त च वेदा वै शास्त्राणि च यथा पुरा ॥ १७ ॥</s-l></s-lg><s-lg><s-l>ततोऽभ्यषिञ्चन्राज्येन देवानां दिवि वासवम् ।</s-l><s-l>सप्तर्षयश्चान्वयुञ्जन्नराणां दण्डधारणे ॥ १८ ॥</s-l></s-lg><s-lg><s-l>सप्तर्षीणामथोर्ध्वं च विपृथुर्नाम पार्थिवः ।</s-l><s-l>राजानः क्षत्रियाश्चैव मण्डलेषु पृथक्पृथक् ॥ १९ ॥</s-l></s-lg><s-lg><s-l>महाकुलेषु ये जाता वृत्ताः पूर्वतराश्च ये ।</s-l><s-l>तेषामथासुरो भावो हृदयान्नापसर्पति ॥ २० ॥</s-l></s-lg><s-lg><s-l>तस्मात्तेनैव भावेन सानुषङ्गेन पार्थिवाः ।</s-l><s-l>आसुराण्येव कर्माणि न्यषेवन्भीमविक्रमाः ॥ २१ ॥</s-l></s-lg><s-lg><s-l>प्रत्यतिष्ठंश्च तेष्वेव तान्येव स्थापयन्ति च ।</s-l><s-l>भजन्ते तानि चाद्यापि ये बालिशतमा नराः ॥ २२ ॥</s-l></s-lg><s-lg><s-l>तस्मादहं ब्रवीमि त्वां राजन्संचिन्त्य शास्त्रतः ।</s-l><s-l>संसिद्धाधिगमं कुर्यात्कर्म हिंसात्मकं त्यजेत् ॥ २३ ॥</s-l></s-lg><s-lg><s-l>न संकरेण द्रविणं विचिन्वीत विचक्षणः ।</s-l><s-l>धर्मार्थं न्यायमुत्सृज्य न तत्कल्याणमुच्यते ॥ २४ ॥</s-l></s-lg><s-lg><s-l>स त्वमेवंविधो दान्तः क्षत्रियः प्रियबान्धवः ।</s-l><s-l>प्रजा भृत्यांश्च पुत्रांश्च स्वधर्मेणानुपालय ॥ २५ ॥</s-l></s-lg><s-lg><s-l>इष्टानिष्टसमायोगो वैरं सौहार्दमेव च ।</s-l><s-l>अथ जातिसहस्राणि बहूनि परिवर्तते ॥ २६ ॥</s-l></s-lg><s-lg><s-l>तस्माद्गुणेषु रज्येथा मा दोषेषु कदाचन ।</s-l><s-l>निर्गुणो यो हि दुर्बुद्धिरात्मनः सोऽरिरुच्यते ॥ २७ ॥</s-l></s-lg><s-lg><s-l>मानुषेषु महाराज धर्माधर्मौ प्रवर्ततः ।</s-l><s-l>न तथान्येषु भूतेषु मनुष्यरहितेष्विह ॥ २८ ॥</s-l></s-lg><s-lg><s-l>धर्मशीलो नरो विद्वानीहकोऽनीहकोऽपि वा ।</s-l><s-l>आत्मभूतः सदा लोके चरेद्भूतान्यहिंसयन् ॥ २९ ॥</s-l></s-lg><s-lg><s-l>यदा व्यपेतहृल्लेखं मनो भवति तस्य वै ।</s-l><s-l>नानृतं चैव भवति तदा कल्याणमृच्छति ॥ ३० ॥</s-l></s-lg>