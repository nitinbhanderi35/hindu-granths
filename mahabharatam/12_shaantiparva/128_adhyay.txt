<s-lg><s-l> युधिष्ठिर उवाच ।</s-l><s-l>मित्रैः प्रहीयमाणस्य बह्वमित्रस्य का गतिः ।</s-l><s-l>राज्ञः संक्षीणकोशस्य बलहीनस्य भारत ॥ १ ॥</s-l></s-lg><s-lg><s-l>दुष्टामात्यसहायस्य स्रुतमन्त्रस्य सर्वतः ।</s-l><s-l>राज्यात्प्रच्यवमानस्य गतिमन्यामपश्यतः ॥ २ ॥</s-l></s-lg><s-lg><s-l>परचक्राभियातस्य दुर्बलस्य बलीयसा ।</s-l><s-l>असंविहितराष्ट्रस्य देशकालावजानतः ॥ ३ ॥</s-l></s-lg><s-lg><s-l>अप्राप्यं च भवेत्सान्त्वं भेदो वाप्यतिपीडनात् ।</s-l><s-l>जीवितं चार्थहेतोर्वा तत्र किं सुकृतं भवेत् ॥ ४ ॥</s-l></s-lg><s-lg><s-l> भीष्म उवाच ।</s-l><s-l>गुह्यं मा धर्ममप्राक्षीरतीव भरतर्षभ ।</s-l><s-l>अपृष्टो नोत्सहे वक्तुं धर्ममेनं युधिष्ठिर ॥ ५ ॥</s-l></s-lg><s-lg><s-l>धर्मो ह्यणीयान्वचनाद्बुद्धेश्च भरतर्षभ ।</s-l><s-l>श्रुत्वोपास्य सदाचारैः साधुर्भवति स क्वचित् ॥ ६ ॥</s-l></s-lg><s-lg><s-l>कर्मणा बुद्धिपूर्वेण भवत्याढ्यो न वा पुनः ।</s-l><s-l>तादृशोऽयमनुप्रश्नः स व्यवस्यस्त्वया धिया ॥ ७ ॥</s-l></s-lg><s-lg><s-l>उपायं धर्मबहुलं यात्रार्थं शृणु भारत ।</s-l><s-l>नाहमेतादृशं धर्मं बुभूषे धर्मकारणात् ।</s-l><s-l>दुःखादान इहाढ्येषु स्यात्तु पश्चात्क्षमो मतः ॥ ८ ॥</s-l></s-lg><s-lg><s-l>अनुगम्य गतीनां च सर्वासामेव निश्चयम् ।</s-l><s-l>यथा यथा हि पुरुषो नित्यं शास्त्रमवेक्षते ।</s-l><s-l>तथा तथा विजानाति विज्ञानं चास्य रोचते ॥ ९ ॥</s-l></s-lg><s-lg><s-l>अविज्ञानादयोगश्च पुरुषस्योपजायते ।</s-l><s-l>अविज्ञानादयोगो हि योगो भूतिकरः पुनः ॥ १० ॥</s-l></s-lg><s-lg><s-l>अशङ्कमानो वचनमनसूयुरिदं शृणु ।</s-l><s-l>राज्ञः कोशक्षयादेव जायते बलसंक्षयः ॥ ११ ॥</s-l></s-lg><s-lg><s-l>कोशं संजनयेद्राजा निर्जलेभ्यो यथा जलम् ।</s-l><s-l>कालं प्राप्यानुगृह्णीयादेष धर्मोऽत्र सांप्रतम् ॥ १२ ॥</s-l></s-lg><s-lg><s-l>उपायधर्मं प्राप्यैनं पूर्वैराचरितं जनैः ।</s-l><s-l>अन्यो धर्मः समर्थानामापत्स्वन्यश्च भारत ॥ १३ ॥</s-l></s-lg><s-lg><s-l>प्राक्कोशः प्रोच्यते धर्मो बुद्धिर्धर्माद्गरीयसी ।</s-l><s-l>धर्मं प्राप्य न्यायवृत्तिमबलीयान्न विन्दति ॥ १४ ॥</s-l></s-lg><s-lg><s-l>यस्माद्धनस्योपपत्तिरेकान्तेन न विद्यते ।</s-l><s-l>तस्मादापद्यधर्मोऽपि श्रूयते धर्मलक्षणः ॥ १५ ॥</s-l></s-lg><s-lg><s-l>अधर्मो जायते यस्मिन्निति वै कवयो विदुः ।</s-l><s-l>अनन्तरः क्षत्रियस्य इति वै विचिकित्ससे ॥ १६ ॥</s-l></s-lg><s-lg><s-l>यथास्य धर्मो न ग्लायेन्नेयाच्छत्रुवशं यथा ।</s-l><s-l>तत्कर्तव्यमिहेत्याहुर्नात्मानमवसादयेत् ॥ १७ ॥</s-l></s-lg><s-lg><s-l>सन्नात्मा नैव धर्मस्य न परस्य न चात्मनः ।</s-l><s-l>सर्वोपायैरुज्जिहीर्षेदात्मानमिति निश्चयः ॥ १८ ॥</s-l></s-lg><s-lg><s-l>तत्र धर्मविदां तात निश्चयो धर्मनैपुणे ।</s-l><s-l>उद्यमो जीवनं क्षत्रे बाहुवीर्यादिति श्रुतिः ॥ १९ ॥</s-l></s-lg><s-lg><s-l>क्षत्रियो वृत्तिसंरोधे कस्य नादातुमर्हति ।</s-l><s-l>अन्यत्र तापसस्वाच्च ब्राह्मणस्वाच्च भारत ॥ २० ॥</s-l></s-lg><s-lg><s-l>यथा वै ब्राह्मणः सीदन्नयाज्यमपि याजयेत् ।</s-l><s-l>अभोज्यान्नानि चाश्नीयात्तथेदं नात्र संशयः ॥ २१ ॥</s-l></s-lg><s-lg><s-l>पीडितस्य किमद्वारमुत्पथो निधृतस्य वा ।</s-l><s-l>अद्वारतः प्रद्रवति यदा भवति पीडितः ॥ २२ ॥</s-l></s-lg><s-lg><s-l>तस्य कोशबलज्यान्या सर्वलोकपराभवः ।</s-l><s-l>भैक्षचर्या न विहिता न च विट्शूद्रजीविका ॥ २३ ॥</s-l></s-lg><s-lg><s-l>स्वधर्मानन्तरा वृत्तिर्यान्याननुपजीवतः ।</s-l><s-l>वहतः प्रथमं कल्पमनुकल्पेन जीवनम् ॥ २४ ॥</s-l></s-lg><s-lg><s-l>आपद्गतेन धर्माणामन्यायेनोपजीवनम् ।</s-l><s-l>अपि ह्येतद्ब्राह्मणेषु दृष्टं वृत्तिपरिक्षये ॥ २५ ॥</s-l></s-lg><s-lg><s-l>क्षत्रिये संशयः कः स्यादित्येतन्निश्चितं सदा ।</s-l><s-l>आददीत विशिष्टेभ्यो नावसीदेत्कथंचन ॥ २६ ॥</s-l></s-lg><s-lg><s-l>हन्तारं रक्षितारं च प्रजानां क्षत्रियं विदुः ।</s-l><s-l>तस्मात्संरक्षता कार्यमादानं क्षत्रबन्धुना ॥ २७ ॥</s-l></s-lg><s-lg><s-l>अन्यत्र राजन्हिंसाया वृत्तिर्नेहास्ति कस्यचित् ।</s-l><s-l>अप्यरण्यसमुत्थस्य एकस्य चरतो मुनेः ॥ २८ ॥</s-l></s-lg><s-lg><s-l>न शङ्खलिखितां वृत्तिं शक्यमास्थाय जीवितुम् ।</s-l><s-l>विशेषतः कुरुश्रेष्ठ प्रजापालनमीप्सता ॥ २९ ॥</s-l></s-lg><s-lg><s-l>परस्पराभिसंरक्षा राज्ञा राष्ट्रेण चापदि ।</s-l><s-l>नित्यमेवेह कर्तव्या एष धर्मः सनातनः ॥ ३० ॥</s-l></s-lg><s-lg><s-l>राजा राष्ट्रं यथापत्सु द्रव्यौघैः परिरक्षति ।</s-l><s-l>राष्ट्रेण राजा व्यसने परिरक्ष्यस्तथा भवेत् ॥ ३१ ॥</s-l></s-lg><s-lg><s-l>कोशं दण्डं बलं मित्रं यदन्यदपि संचितम् ।</s-l><s-l>न कुर्वीतान्तरं राष्ट्रे राजा परिगते क्षुधा ॥ ३२ ॥</s-l></s-lg><s-lg><s-l>बीजं भक्तेन संपाद्यमिति धर्मविदो विदुः ।</s-l><s-l>अत्रैतच्छम्बरस्याहुर्महामायस्य दर्शनम् ॥ ३३ ॥</s-l></s-lg><s-lg><s-l>धिक्तस्य जीवितं राज्ञो राष्ट्रे यस्यावसीदति ।</s-l><s-l>अवृत्त्यान्त्यमनुष्योऽपि यो वै वेद शिबेर्वचः ॥ ३४ ॥</s-l></s-lg><s-lg><s-l>राज्ञः कोशबलं मूलं कोशमूलं पुनर्बलम् ।</s-l><s-l>तन्मूलं सर्वधर्माणां धर्ममूलाः पुनः प्रजाः ॥ ३५ ॥</s-l></s-lg><s-lg><s-l>नान्यानपीडयित्वेह कोशः शक्यः कुतो बलम् ।</s-l><s-l>तदर्थं पीडयित्वा च दोषं न प्राप्तुमर्हति ॥ ३६ ॥</s-l></s-lg><s-lg><s-l>अकार्यमपि यज्ञार्थं क्रियते यज्ञकर्मसु ।</s-l><s-l>एतस्मात्कारणाद्राजा न दोषं प्राप्तुमर्हति ॥ ३७ ॥</s-l></s-lg><s-lg><s-l>अर्थार्थमन्यद्भवति विपरीतमथापरम् ।</s-l><s-l>अनर्थार्थमथाप्यन्यत्तत्सर्वं ह्यर्थलक्षणम् ।</s-l><s-l>एवं बुद्ध्या संप्रपश्येन्मेधावी कार्यनिश्चयम् ॥ ३८ ॥</s-l></s-lg><s-lg><s-l>यज्ञार्थमन्यद्भवति यज्ञे नार्थस्तथापरः ।</s-l><s-l>यज्ञस्यार्थार्थमेवान्यत्तत्सर्वं यज्ञसाधनम् ॥ ३९ ॥</s-l></s-lg><s-lg><s-l>उपमामत्र वक्ष्यामि धर्मतत्त्वप्रकाशिनीम् ।</s-l><s-l>यूपं छिन्दन्ति यज्ञार्थं तत्र ये परिपन्थिनः ॥ ४० ॥</s-l></s-lg><s-lg><s-l>द्रुमाः केचन सामन्ता ध्रुवं छिन्दन्ति तानपि ।</s-l><s-l>ते चापि निपतन्तोऽन्यान्निघ्नन्ति च वनस्पतीन् ॥ ४१ ॥</s-l></s-lg><s-lg><s-l>एवं कोशस्य महतो ये नराः परिपन्थिनः ।</s-l><s-l>तानहत्वा न पश्यामि सिद्धिमत्र परंतप ॥ ४२ ॥</s-l></s-lg><s-lg><s-l>धनेन जयते लोकावुभौ परमिमं तथा ।</s-l><s-l>सत्यं च धर्मवचनं यथा नास्त्यधनस्तथा ॥ ४३ ॥</s-l></s-lg><s-lg><s-l>सर्वोपायैराददीत धनं यज्ञप्रयोजनम् ।</s-l><s-l>न तुल्यदोषः स्यादेवं कार्याकार्येषु भारत ॥ ४४ ॥</s-l></s-lg><s-lg><s-l>नैतौ संभवतो राजन्कथंचिदपि भारत ।</s-l><s-l>न ह्यरण्येषु पश्यामि धनवृद्धानहं क्वचित् ॥ ४५ ॥</s-l></s-lg><s-lg><s-l>यदिदं दृश्यते वित्तं पृथिव्यामिह किंचन ।</s-l><s-l>ममेदं स्यान्ममेदं स्यादित्ययं काङ्क्षते जनः ॥ ४६ ॥</s-l></s-lg><s-lg><s-l>न च राज्यसमो धर्मः कश्चिदस्ति परंतप ।</s-l><s-l>धर्मं शंसन्ति ते राज्ञामापदर्थमितोऽन्यथा ॥ ४७ ॥</s-l></s-lg><s-lg><s-l>दानेन कर्मणा चान्ये तपसान्ये तपस्विनः ।</s-l><s-l>बुद्ध्या दाक्ष्येण चाप्यन्ये चिन्वन्ति धनसंचयान् ॥ ४८ ॥</s-l></s-lg><s-lg><s-l>अधनं दुर्बलं प्राहुर्धनेन बलवान्भवेत् ।</s-l><s-l>सर्वं धनवतः प्राप्यं सर्वं तरति कोशवान् ।</s-l><s-l>कोशाद्धर्मश्च कामश्च परो लोकस्तथाप्ययम् ॥ ४९ ॥</s-l></s-lg>