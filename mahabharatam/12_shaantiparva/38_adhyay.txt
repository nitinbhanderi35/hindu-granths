<s-lg><s-l> युधिष्ठिर उवाच ।</s-l><s-l>श्रोतुमिच्छामि भगवन्विस्तरेण महामुने ।</s-l><s-l>राजधर्मान्द्विजश्रेष्ठ चातुर्वर्ण्यस्य चाखिलान् ॥ १ ॥</s-l></s-lg><s-lg><s-l>आपत्सु च यथा नीतिर्विधातव्या महीक्षिता ।</s-l><s-l>धर्म्यमालम्ब्य पन्थानं विजयेयं कथं महीम् ॥ २ ॥</s-l></s-lg><s-lg><s-l>प्रायश्चित्तकथा ह्येषा भक्ष्याभक्ष्यविवर्धिता ।</s-l><s-l>कौतूहलानुप्रवणा हर्षं जनयतीव मे ॥ ३ ॥</s-l></s-lg><s-lg><s-l>धर्मचर्या च राज्यं च नित्यमेव विरुध्यते ।</s-l><s-l>येन मुह्यति मे चेतश्चिन्तयानस्य नित्यशः ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>तमुवाच महातेजा व्यासो वेदविदां वरः ।</s-l><s-l>नारदं समभिप्रेक्ष्य सर्वं जानन्पुरातनम् ॥ ५ ॥</s-l></s-lg><s-lg><s-l>श्रोतुमिच्छसि चेद्धर्मानखिलेन युधिष्ठिर ।</s-l><s-l>प्रैहि भीष्मं महाबाहो वृद्धं कुरुपितामहम् ॥ ६ ॥</s-l></s-lg><s-lg><s-l>स ते सर्वरहस्येषु संशयान्मनसि स्थितान् ।</s-l><s-l>छेत्ता भागीरथीपुत्रः सर्वज्ञः सर्वधर्मवित् ॥ ७ ॥</s-l></s-lg><s-lg><s-l>जनयामास यं देवी दिव्या त्रिपथगा नदी ।</s-l><s-l>साक्षाद्ददर्श यो देवान्सर्वाञ्शक्रपुरोगमान् ॥ ८ ॥</s-l></s-lg><s-lg><s-l>बृहस्पतिपुरोगांश्च देवर्षीनसकृत्प्रभुः ।</s-l><s-l>तोषयित्वोपचारेण राजनीतिमधीतवान् ॥ ९ ॥</s-l></s-lg><s-lg><s-l>उशना वेद यच्छास्त्रं देवासुरगुरुर्द्विजः ।</s-l><s-l>तच्च सर्वं सवैयाख्यं प्राप्तवान्कुरुसत्तमः ॥ १० ॥</s-l></s-lg><s-lg><s-l>भार्गवाच्च्यवनाच्चापि वेदानङ्गोपबृंहितान् ।</s-l><s-l>प्रतिपेदे महाबुद्धिर्वसिष्ठाच्च यतव्रतात् ॥ ११ ॥</s-l></s-lg><s-lg><s-l>पितामहसुतं ज्येष्ठं कुमारं दीप्ततेजसम् ।</s-l><s-l>अध्यात्मगतितत्त्वज्ञमुपाशिक्षत यः पुरा ॥ १२ ॥</s-l></s-lg><s-lg><s-l>मार्कण्डेयमुखात्कृत्स्नं यतिधर्ममवाप्तवान् ।</s-l><s-l>रामादस्त्राणि शक्राच्च प्राप्तवान्भरतर्षभ ॥ १३ ॥</s-l></s-lg><s-lg><s-l>मृत्युरात्मेच्छया यस्य जातस्य मनुजेष्वपि ।</s-l><s-l>तथानपत्यस्य सतः पुण्यलोका दिवि श्रुताः ॥ १४ ॥</s-l></s-lg><s-lg><s-l>यस्य ब्रह्मर्षयः पुण्या नित्यमासन्सभासदः ।</s-l><s-l>यस्य नाविदितं किंचिज्ज्ञानज्ञेयेषु विद्यते ॥ १५ ॥</s-l></s-lg><s-lg><s-l>स ते वक्ष्यति धर्मज्ञः सूक्ष्मधर्मार्थतत्त्ववित् ।</s-l><s-l>तमभ्येहि पुरा प्राणान्स विमुञ्चति धर्मवित् ॥ १६ ॥</s-l></s-lg><s-lg><s-l>एवमुक्तस्तु कौन्तेयो दीर्घप्रज्ञो महाद्युतिः ।</s-l><s-l>उवाच वदतां श्रेष्ठं व्यासं सत्यवतीसुतम् ॥ १७ ॥</s-l></s-lg><s-lg><s-l>वैशसं सुमहत्कृत्वा ज्ञातीनां लोमहर्षणम् ।</s-l><s-l>आगस्कृत्सर्वलोकस्य पृथिवीनाशकारकः ॥ १८ ॥</s-l></s-lg><s-lg><s-l>घातयित्वा तमेवाजौ छलेनाजिह्मयोधिनम् ।</s-l><s-l>उपसंप्रष्टुमर्हामि तमहं केन हेतुना ॥ १९ ॥</s-l></s-lg><s-lg><s-l>ततस्तं नृपतिश्रेष्ठं चातुर्वर्ण्यहितेप्सया ।</s-l><s-l>पुनराह महाबाहुर्यदुश्रेष्ठो महाद्युतिः ॥ २० ॥</s-l></s-lg><s-lg><s-l>नेदानीमतिनिर्बन्धं शोके कर्तुमिहार्हसि ।</s-l><s-l>यदाह भगवान्व्यासस्तत्कुरुष्व नृपोत्तम ॥ २१ ॥</s-l></s-lg><s-lg><s-l>ब्राह्मणास्त्वां महाबाहो भ्रातरश्च महौजसः ।</s-l><s-l>पर्जन्यमिव घर्मार्ता आशंसाना उपासते ॥ २२ ॥</s-l></s-lg><s-lg><s-l>हतशिष्टाश्च राजानः कृत्स्नं चैव समागतम् ।</s-l><s-l>चातुर्वर्ण्यं महाराज राष्ट्रं ते कुरुजाङ्गलम् ॥ २३ ॥</s-l></s-lg><s-lg><s-l>प्रियार्थमपि चैतेषां ब्राह्मणानां महात्मनाम् ।</s-l><s-l>नियोगादस्य च गुरोर्व्यासस्यामिततेजसः ॥ २४ ॥</s-l></s-lg><s-lg><s-l>सुहृदां चास्मदादीनां द्रौपद्याश्च परंतप ।</s-l><s-l>कुरु प्रियममित्रघ्न लोकस्य च हितं कुरु ॥ २५ ॥</s-l></s-lg><s-lg><s-l>एवमुक्तस्तु कृष्णेन राजा राजीवलोचनः ।</s-l><s-l>हितार्थं सर्वलोकस्य समुत्तस्थौ महातपाः ॥ २६ ॥</s-l></s-lg><s-lg><s-l>सोऽनुनीतो नरव्याघ्रो विष्टरश्रवसा स्वयम् ।</s-l><s-l>द्वैपायनेन च तथा देवस्थानेन जिष्णुना ॥ २७ ॥</s-l></s-lg><s-lg><s-l>एतैश्चान्यैश्च बहुभिरनुनीतो युधिष्ठिरः ।</s-l><s-l>व्यजहान्मानसं दुःखं संतापं च महामनाः ॥ २८ ॥</s-l></s-lg><s-lg><s-l>श्रुतवाक्यः श्रुतनिधिः श्रुतश्रव्यविशारदः ।</s-l><s-l>व्यवस्य मनसः शान्तिमगच्छत्पाण्डुनन्दनः ॥ २९ ॥</s-l></s-lg><s-lg><s-l>स तैः परिवृतो राजा नक्षत्रैरिव चन्द्रमाः ।</s-l><s-l>धृतराष्ट्रं पुरस्कृत्य स्वपुरं प्रविवेश ह ॥ ३० ॥</s-l></s-lg><s-lg><s-l>प्रविविक्षुः स धर्मज्ञः कुन्तीपुत्रो युधिष्ठिरः ।</s-l><s-l>अर्चयामास देवांश्च ब्राह्मणांश्च सहस्रशः ॥ ३१ ॥</s-l></s-lg><s-lg><s-l>ततो रथं नवं शुभ्रं कम्बलाजिनसंवृतम् ।</s-l><s-l>युक्तं षोडशभिर्गोभिः पाण्डुरैः शुभलक्षणैः ॥ ३२ ॥</s-l></s-lg><s-lg><s-l>मन्त्रैरभ्यर्चितः पुण्यैः स्तूयमानो महर्षिभिः ।</s-l><s-l>आरुरोह यथा देवः सोमोऽमृतमयं रथम् ॥ ३३ ॥</s-l></s-lg><s-lg><s-l>जग्राह रश्मीन्कौन्तेयो भीमो भीमपराक्रमः ।</s-l><s-l>अर्जुनः पाण्डुरं छत्रं धारयामास भानुमत् ॥ ३४ ॥</s-l></s-lg><s-lg><s-l>ध्रियमाणं तु तच्छत्रं पाण्डुरं तस्य मूर्धनि ।</s-l><s-l>शुशुभे तारकाराजसितमभ्रमिवाम्बरे ॥ ३५ ॥</s-l></s-lg><s-lg><s-l>चामरव्यजने चास्य वीरौ जगृहतुस्तदा ।</s-l><s-l>चन्द्ररश्मिप्रभे शुभ्रे माद्रीपुत्रावलंकृते ॥ ३६ ॥</s-l></s-lg><s-lg><s-l>ते पञ्च रथमास्थाय भ्रातरः समलंकृताः ।</s-l><s-l>भूतानीव समस्तानि राजन्ददृशिरे तदा ॥ ३७ ॥</s-l></s-lg><s-lg><s-l>आस्थाय तु रथं शुभ्रं युक्तमश्वैर्महाजवैः ।</s-l><s-l>अन्वयात्पृष्ठतो राजन्युयुत्सुः पाण्डवाग्रजम् ॥ ३८ ॥</s-l></s-lg><s-lg><s-l>रथं हेममयं शुभ्रं सैन्यसुग्रीवयोजितम् ।</s-l><s-l>सह सात्यकिना कृष्णः समास्थायान्वयात्कुरून् ॥ ३९ ॥</s-l></s-lg><s-lg><s-l>नरयानेन तु ज्येष्ठः पिता पार्थस्य भारत ।</s-l><s-l>अग्रतो धर्मराजस्य गान्धारीसहितो ययौ ॥ ४० ॥</s-l></s-lg><s-lg><s-l>कुरुस्त्रियश्च ताः सर्वाः कुन्ती कृष्णा च द्रौपदी ।</s-l><s-l>यानैरुच्चावचैर्जग्मुर्विदुरेण पुरस्कृताः ॥ ४१ ॥</s-l></s-lg><s-lg><s-l>ततो रथाश्च बहुला नागाश्च समलंकृताः ।</s-l><s-l>पादाताश्च हयाश्चैव पृष्ठतः समनुव्रजन् ॥ ४२ ॥</s-l></s-lg><s-lg><s-l>ततो वैतालिकैः सूतैर्मागधैश्च सुभाषितैः ।</s-l><s-l>स्तूयमानो ययौ राजा नगरं नागसाह्वयम् ॥ ४३ ॥</s-l></s-lg><s-lg><s-l>तत्प्रयाणं महाबाहोर्बभूवाप्रतिमं भुवि ।</s-l><s-l>आकुलाकुलमुत्सृष्टं हृष्टपुष्टजनान्वितम् ॥ ४४ ॥</s-l></s-lg><s-lg><s-l>अभियाने तु पार्थस्य नरैर्नगरवासिभिः ।</s-l><s-l>नगरं राजमार्गश्च यथावत्समलंकृतम् ॥ ४५ ॥</s-l></s-lg><s-lg><s-l>पाण्डुरेण च माल्येन पताकाभिश्च वेदिभिः ।</s-l><s-l>संवृतो राजमार्गश्च धूपनैश्च सुधूपितः ॥ ४६ ॥</s-l></s-lg><s-lg><s-l>अथ चूर्णैश्च गन्धानां नानापुष्पैः प्रियङ्गुभिः ।</s-l><s-l>माल्यदामभिरासक्तै राजवेश्माभिसंवृतम् ॥ ४७ ॥</s-l></s-lg><s-lg><s-l>कुम्भाश्च नगरद्वारि वारिपूर्णा दृढा नवाः ।</s-l><s-l>कन्याः सुमनसश्छागाः स्थापितास्तत्र तत्र ह ॥ ४८ ॥</s-l></s-lg><s-lg><s-l>तथा स्वलंकृतद्वारं नगरं पाण्डुनन्दनः ।</s-l><s-l>स्तूयमानः शुभैर्वाक्यैः प्रविवेश सुहृद्वृतः ॥ ४९ ॥</s-l></s-lg>