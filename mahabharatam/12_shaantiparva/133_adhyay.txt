<s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>यथा दस्युः समर्यादः प्रेत्यभावे न नश्यति ॥ १ ॥</s-l></s-lg><s-lg><s-l>प्रहर्ता मतिमाञ्शूरः श्रुतवाननृशंसवान् ।</s-l><s-l>रक्षन्नक्षयिणं धर्मं ब्रह्मण्यो गुरुपूजकः ॥ २ ॥</s-l></s-lg><s-lg><s-l>निषाद्यां क्षत्रियाज्जातः क्षत्रधर्मानुपालकः ।</s-l><s-l>कापव्यो नाम नैषादिर्दस्युत्वात्सिद्धिमाप्तवान् ॥ ३ ॥</s-l></s-lg><s-lg><s-l>अरण्ये सायपूर्वाह्णे मृगयूथप्रकोपिता ।</s-l><s-l>विधिज्ञो मृगजातीनां निपानानां च कोविदः ॥ ४ ॥</s-l></s-lg><s-lg><s-l>सर्वकाननदेशज्ञः पारियात्रचरः सदा ।</s-l><s-l>धर्मज्ञः सर्वभूतानाममोघेषुर्दृढायुधः ॥ ५ ॥</s-l></s-lg><s-lg><s-l>अप्यनेकशताः सेना एक एव जिगाय सः ।</s-l><s-l>स वृद्धावन्धपितरौ महारण्येऽभ्यपूजयत् ॥ ६ ॥</s-l></s-lg><s-lg><s-l>मधुमांसैर्मूलफलैरन्नैरुच्चावचैरपि ।</s-l><s-l>सत्कृत्य भोजयामास सम्यक्परिचचार च ॥ ७ ॥</s-l></s-lg><s-lg><s-l>आरण्यकान्प्रव्रजितान्ब्राह्मणान्परिपालयन् ।</s-l><s-l>अपि तेभ्यो मृगान्हत्वा निनाय च महावने ॥ ८ ॥</s-l></s-lg><s-lg><s-l>ये स्म न प्रतिगृह्णन्ति दस्युभोजनशङ्कया ।</s-l><s-l>तेषामासज्य गेहेषु काल्य एव स गच्छति ॥ ९ ॥</s-l></s-lg><s-lg><s-l>तं बहूनि सहस्राणि ग्रामणित्वेऽभिवव्रिरे ।</s-l><s-l>निर्मर्यादानि दस्यूनां निरनुक्रोशकारिणाम् ॥ १० ॥</s-l></s-lg><s-lg><s-l> दस्यव ऊचुः ।</s-l><s-l>मुहूर्तदेशकालज्ञ प्राज्ञ शीलदृढायुध ।</s-l><s-l>ग्रामणीर्भव नो मुख्यः सर्वेषामेव संमतः ॥ ११ ॥</s-l></s-lg><s-lg><s-l>यथा यथा वक्ष्यसि नः करिष्यामस्तथा तथा ।</s-l><s-l>पालयास्मान्यथान्यायं यथा माता यथा पिता ॥ १२ ॥</s-l></s-lg><s-lg><s-l> कापव्य उवाच ।</s-l><s-l>मा वधीस्त्वं स्त्रियं भीरुं मा शिशुं मा तपस्विनम् ।</s-l><s-l>नायुध्यमानो हन्तव्यो न च ग्राह्या बलात्स्त्रियः ॥ १३ ॥</s-l></s-lg><s-lg><s-l>सर्वथा स्त्री न हन्तव्या सर्वसत्त्वेषु युध्यता ।</s-l><s-l>नित्यं गोब्राह्मणे स्वस्ति योद्धव्यं च तदर्थतः ॥ १४ ॥</s-l></s-lg><s-lg><s-l>सस्यं च नापहन्तव्यं सीरविघ्नं च मा कृथाः ।</s-l><s-l>पूज्यन्ते यत्र देवाश्च पितरोऽतिथयस्तथा ॥ १५ ॥</s-l></s-lg><s-lg><s-l>सर्वभूतेष्वपि च वै ब्राह्मणो मोक्षमर्हति ।</s-l><s-l>कार्या चापचितिस्तेषां सर्वस्वेनापि या भवेत् ॥ १६ ॥</s-l></s-lg><s-lg><s-l>यस्य ह्येते संप्ररुष्टा मन्त्रयन्ति पराभवम् ।</s-l><s-l>न तस्य त्रिषु लोकेषु त्राता भवति कश्चन ॥ १७ ॥</s-l></s-lg><s-lg><s-l>यो ब्राह्मणान्परिभवेद्विनाशं वापि रोचयेत् ।</s-l><s-l>सूर्योदय इवावश्यं ध्रुवं तस्य पराभवः ॥ १८ ॥</s-l></s-lg><s-lg><s-l>इहैव फलमासीनः प्रत्याकाङ्क्षति शक्तितः ।</s-l><s-l>ये ये नो न प्रदास्यन्ति तांस्तान्सेनाभियास्यति ॥ १९ ॥</s-l></s-lg><s-lg><s-l>शिष्ट्यर्थं विहितो दण्डो न वधार्थं विनिश्चयः ।</s-l><s-l>ये च शिष्टान्प्रबाधन्ते धर्मस्तेषां वधः स्मृतः ॥ २० ॥</s-l></s-lg><s-lg><s-l>ये हि राष्ट्रोपरोधेन वृत्तिं कुर्वन्ति केचन ।</s-l><s-l>तदेव तेऽनु मीयन्ते कुणपं कृमयो यथा ॥ २१ ॥</s-l></s-lg><s-lg><s-l>ये पुनर्धर्मशास्त्रेण वर्तेरन्निह दस्यवः ।</s-l><s-l>अपि ते दस्यवो भूत्वा क्षिप्रं सिद्धिमवाप्नुयुः ॥ २२ ॥</s-l></s-lg><s-lg><s-l> भीष्म उवाच ।</s-l><s-l>तत्सर्वमुपचक्रुस्ते कापव्यस्यानुशासनम् ।</s-l><s-l>वृत्तिं च लेभिरे सर्वे पापेभ्यश्चाप्युपारमन् ॥ २३ ॥</s-l></s-lg><s-lg><s-l>कापव्यः कर्मणा तेन महतीं सिद्धिमाप्तवान् ।</s-l><s-l>साधूनामाचरन्क्षेमं दस्यून्पापान्निवर्तयन् ॥ २४ ॥</s-l></s-lg><s-lg><s-l>इदं कापव्यचरितं यो नित्यमनुकीर्तयेत् ।</s-l><s-l>नारण्येभ्यः स भूतेभ्यो भयमार्छेत्कदाचन ॥ २५ ॥</s-l></s-lg><s-lg><s-l>भयं तस्य न मर्त्येभ्यो नामर्त्येभ्यः कथंचन ।</s-l><s-l>न सतो नासतो राजन्स ह्यरण्येषु गोपतिः ॥ २६ ॥</s-l></s-lg>