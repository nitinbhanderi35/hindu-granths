<s-lg><s-l> युधिष्ठिर उवाच ।</s-l><s-l>धर्माः पितामहेनोक्ता राजधर्माश्रिताः शुभाः ।</s-l><s-l>धर्ममाश्रमिणां श्रेष्ठं वक्तुमर्हसि पार्थिव ॥ १ ॥</s-l></s-lg><s-lg><s-l> भीष्म उवाच ।</s-l><s-l>सर्वत्र विहितो धर्मः स्वर्ग्यः सत्यफलं तपः ।</s-l><s-l>बहुद्वारस्य धर्मस्य नेहास्ति विफला क्रिया ॥ २ ॥</s-l></s-lg><s-lg><s-l>यस्मिन्यस्मिंस्तु विनये यो यो याति विनिश्चयम् ।</s-l><s-l>स तमेवाभिजानाति नान्यं भरतसत्तम ॥ ३ ॥</s-l></s-lg><s-lg><s-l>यथा यथा च पर्येति लोकतन्त्रमसारवत् ।</s-l><s-l>तथा तथा विरागोऽत्र जायते नात्र संशयः ॥ ४ ॥</s-l></s-lg><s-lg><s-l>एवं व्यवसिते लोके बहुदोषे युधिष्ठिर ।</s-l><s-l>आत्ममोक्षनिमित्तं वै यतेत मतिमान्नरः ॥ ५ ॥</s-l></s-lg><s-lg><s-l> युधिष्ठिर उवाच ।</s-l><s-l>नष्टे धने वा दारे वा पुत्रे पितरि वा मृते ।</s-l><s-l>यया बुद्ध्या नुदेच्छोकं तन्मे ब्रूहि पितामह ॥ ६ ॥</s-l></s-lg><s-lg><s-l> भीष्म उवाच ।</s-l><s-l>नष्टे धने वा दारे वा पुत्रे पितरि वा मृते ।</s-l><s-l>अहो दुःखमिति ध्यायञ्शोकस्यापचितिं चरेत् ॥ ७ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>यथा सेनजितं विप्रः कश्चिदित्यब्रवीद्वचः ॥ ८ ॥</s-l></s-lg><s-lg><s-l>पुत्रशोकाभिसंतप्तं राजानं शोकविह्वलम् ।</s-l><s-l>विषण्णवदनं दृष्ट्वा विप्रो वचनमब्रवीत् ॥ ९ ॥</s-l></s-lg><s-lg><s-l>किं नु खल्वसि मूढस्त्वं शोच्यः किमनुशोचसि ।</s-l><s-l>यदा त्वामपि शोचन्तः शोच्या यास्यन्ति तां गतिम् ॥ १० ॥</s-l></s-lg><s-lg><s-l>त्वं चैवाहं च ये चान्ये त्वां राजन्पर्युपासते ।</s-l><s-l>सर्वे तत्र गमिष्यामो यत एवागता वयम् ॥ ११ ॥</s-l></s-lg><s-lg><s-l> सेनजिदुवाच ।</s-l><s-l>का बुद्धिः किं तपो विप्र कः समाधिस्तपोधन ।</s-l><s-l>किं ज्ञानं किं श्रुतं वा ते यत्प्राप्य न विषीदसि ॥ १२ ॥</s-l></s-lg><s-lg><s-l> ब्राह्मण उवाच ।</s-l><s-l>पश्य भूतानि दुःखेन व्यतिषक्तानि सर्वशः ।</s-l><s-l>आत्मापि चायं न मम सर्वा वा पृथिवी मम ॥ १३ ॥</s-l></s-lg><s-lg><s-l>यथा मम तथान्येषामिति बुद्ध्या न मे व्यथा ।</s-l><s-l>एतां बुद्धिमहं प्राप्य न प्रहृष्ये न च व्यथे ॥ १४ ॥</s-l></s-lg><s-lg><s-l>यथा काष्ठं च काष्ठं च समेयातां महोदधौ ।</s-l><s-l>समेत्य च व्यपेयातां तद्वद्भूतसमागमः ॥ १५ ॥</s-l></s-lg><s-lg><s-l>एवं पुत्राश्च पौत्राश्च ज्ञातयो बान्धवास्तथा ।</s-l><s-l>तेषु स्नेहो न कर्तव्यो विप्रयोगो हि तैर्ध्रुवम् ॥ १६ ॥</s-l></s-lg><s-lg><s-l>अदर्शनादापतितः पुनश्चादर्शनं गतः ।</s-l><s-l>न त्वासौ वेद न त्वं तं कः सन्कमनुशोचसि ॥ १७ ॥</s-l></s-lg><s-lg><s-l>तृष्णार्तिप्रभवं दुःखं दुःखार्तिप्रभवं सुखम् ।</s-l><s-l>सुखात्संजायते दुःखमेवमेतत्पुनः पुनः ।</s-l><s-l>सुखस्यानन्तरं दुःखं दुःखस्यानन्तरं सुखम् ॥ १८ ॥</s-l></s-lg><s-lg><s-l>सुखात्त्वं दुःखमापन्नः पुनरापत्स्यसे सुखम् ।</s-l><s-l>न नित्यं लभते दुःखं न नित्यं लभते सुखम् ॥ १९ ॥</s-l></s-lg><s-lg><s-l>नालं सुखाय सुहृदो नालं दुःखाय शत्रवः ।</s-l><s-l>न च प्रज्ञालमर्थानां न सुखानामलं धनम् ॥ २० ॥</s-l></s-lg><s-lg><s-l>न बुद्धिर्धनलाभाय न जाड्यमसमृद्धये ।</s-l><s-l>लोकपर्यायवृत्तान्तं प्राज्ञो जानाति नेतरः ॥ २१ ॥</s-l></s-lg><s-lg><s-l>बुद्धिमन्तं च मूढं च शूरं भीरुं जडं कविम् ।</s-l><s-l>दुर्बलं बलवन्तं च भागिनं भजते सुखम् ॥ २२ ॥</s-l></s-lg><s-lg><s-l>धेनुर्वत्सस्य गोपस्य स्वामिनस्तस्करस्य च ।</s-l><s-l>पयः पिबति यस्तस्या धेनुस्तस्येति निश्चयः ॥ २३ ॥</s-l></s-lg><s-lg><s-l>ये च मूढतमा लोके ये च बुद्धेः परं गताः ।</s-l><s-l>ते नराः सुखमेधन्ते क्लिश्यत्यन्तरितो जनः ॥ २४ ॥</s-l></s-lg><s-lg><s-l>अन्त्येषु रेमिरे धीरा न ते मध्येषु रेमिरे ।</s-l><s-l>अन्त्यप्राप्तिं सुखामाहुर्दुःखमन्तरमन्तयोः ॥ २५ ॥</s-l></s-lg><s-lg><s-l>ये तु बुद्धिसुखं प्राप्ता द्वंद्वातीता विमत्सराः ।</s-l><s-l>तान्नैवार्था न चानर्था व्यथयन्ति कदाचन ॥ २६ ॥</s-l></s-lg><s-lg><s-l>अथ ये बुद्धिमप्राप्ता व्यतिक्रान्ताश्च मूढताम् ।</s-l><s-l>तेऽतिवेलं प्रहृष्यन्ति संतापमुपयान्ति च ॥ २७ ॥</s-l></s-lg><s-lg><s-l>नित्यप्रमुदिता मूढा दिवि देवगणा इव ।</s-l><s-l>अवलेपेन महता परिदृब्धा विचेतसः ॥ २८ ॥</s-l></s-lg><s-lg><s-l>सुखं दुःखान्तमालस्यं दुःखं दाक्ष्यं सुखोदयम् ।</s-l><s-l>भूतिश्चैव श्रिया सार्धं दक्षे वसति नालसे ॥ २९ ॥</s-l></s-lg><s-lg><s-l>सुखं वा यदि वा दुःखं द्वेष्यं वा यदि वा प्रियम् ।</s-l><s-l>प्राप्तं प्राप्तमुपासीत हृदयेनापराजितः ॥ ३० ॥</s-l></s-lg><s-lg><s-l>शोकस्थानसहस्राणि हर्षस्थानशतानि च ।</s-l><s-l>दिवसे दिवसे मूढमाविशन्ति न पण्डितम् ॥ ३१ ॥</s-l></s-lg><s-lg><s-l>बुद्धिमन्तं कृतप्रज्ञं शुश्रूषुमनसूयकम् ।</s-l><s-l>दान्तं जितेन्द्रियं चापि शोको न स्पृशते नरम् ॥ ३२ ॥</s-l></s-lg><s-lg><s-l>एतां बुद्धिं समास्थाय गुप्तचित्तश्चरेद्बुधः ।</s-l><s-l>उदयास्तमयज्ञं हि न शोकः स्प्रष्टुमर्हति ॥ ३३ ॥</s-l></s-lg><s-lg><s-l>यन्निमित्तं भवेच्छोकस्त्रासो वा दुःखमेव वा ।</s-l><s-l>आयासो वा यतोमूलस्तदेकाङ्गमपि त्यजेत् ॥ ३४ ॥</s-l></s-lg><s-lg><s-l>यद्यत्त्यजति कामानां तत्सुखस्याभिपूर्यते ।</s-l><s-l>कामानुसारी पुरुषः कामाननु विनश्यति ॥ ३५ ॥</s-l></s-lg><s-lg><s-l>यच्च कामसुखं लोके यच्च दिव्यं महत्सुखम् ।</s-l><s-l>तृष्णाक्षयसुखस्यैते नार्हतः षोडशीं कलाम् ॥ ३६ ॥</s-l></s-lg><s-lg><s-l>पूर्वदेहकृतं कर्म शुभं वा यदि वाशुभम् ।</s-l><s-l>प्राज्ञं मूढं तथा शूरं भजते यादृशं कृतम् ॥ ३७ ॥</s-l></s-lg><s-lg><s-l>एवमेव किलैतानि प्रियाण्येवाप्रियाणि च ।</s-l><s-l>जीवेषु परिवर्तन्ते दुःखानि च सुखानि च ॥ ३८ ॥</s-l></s-lg><s-lg><s-l>तदेवं बुद्धिमास्थाय सुखं जीवेद्गुणान्वितः ।</s-l><s-l>सर्वान्कामाञ्जुगुप्सेत सङ्गान्कुर्वीत पृष्ठतः ।</s-l><s-l>वृत्त एष हृदि प्रौढो मृत्युरेष मनोमयः ॥ ३९ ॥</s-l></s-lg><s-lg><s-l>यदा संहरते कामान्कूर्मोऽङ्गानीव सर्वशः ।</s-l><s-l>तदात्मज्योतिरात्मा च आत्मन्येव प्रसीदति ॥ ४० ॥</s-l></s-lg><s-lg><s-l>किंचिदेव ममत्वेन यदा भवति कल्पितम् ।</s-l><s-l>तदेव परितापार्थं सर्वं संपद्यते तदा ॥ ४१ ॥</s-l></s-lg><s-lg><s-l>न बिभेति यदा चायं यदा चास्मान्न बिभ्यति ।</s-l><s-l>यदा नेच्छति न द्वेष्टि ब्रह्म संपद्यते तदा ॥ ४२ ॥</s-l></s-lg><s-lg><s-l>उभे सत्यानृते त्यक्त्वा शोकानन्दौ भयाभये ।</s-l><s-l>प्रियाप्रिये परित्यज्य प्रशान्तात्मा भविष्यसि ॥ ४३ ॥</s-l></s-lg><s-lg><s-l>यदा न कुरुते धीरः सर्वभूतेषु पापकम् ।</s-l><s-l>कर्मणा मनसा वाचा ब्रह्म संपद्यते तदा ॥ ४४ ॥</s-l></s-lg><s-lg><s-l>या दुस्त्यजा दुर्मतिभिर्या न जीर्यति जीर्यतः ।</s-l><s-l>योऽसौ प्राणान्तिको रोगस्तां तृष्णां त्यजतः सुखम् ॥ ४५ ॥</s-l></s-lg><s-lg><s-l>अत्र पिङ्गलया गीता गाथाः श्रूयन्ति पार्थिव ।</s-l><s-l>यथा सा कृच्छ्रकालेऽपि लेभे धर्मं सनातनम् ॥ ४६ ॥</s-l></s-lg><s-lg><s-l>संकेते पिङ्गला वेश्या कान्तेनासीद्विनाकृता ।</s-l><s-l>अथ कृच्छ्रगता शान्तां बुद्धिमास्थापयत्तदा ॥ ४७ ॥</s-l></s-lg><s-lg><s-l> पिङ्गलोवाच ।</s-l><s-l>उन्मत्ताहमनुन्मत्तं कान्तमन्ववसं चिरम् ।</s-l><s-l>अन्तिके रमणं सन्तं नैनमध्यगमं पुरा ॥ ४८ ॥</s-l></s-lg><s-lg><s-l>एकस्थूणं नवद्वारमपिधास्याम्यगारकम् ।</s-l><s-l>का हि कान्तमिहायान्तमयं कान्तेति मंस्यते ॥ ४९ ॥</s-l></s-lg><s-lg><s-l>अकामाः कामरूपेण धूर्ता नरकरूपिणः ।</s-l><s-l>न पुनर्वञ्चयिष्यन्ति प्रतिबुद्धास्मि जागृमि ॥ ५० ॥</s-l></s-lg><s-lg><s-l>अनर्थोऽपि भवत्यर्थो दैवात्पूर्वकृतेन वा ।</s-l><s-l>संबुद्धाहं निराकारा नाहमद्याजितेन्द्रिया ॥ ५१ ॥</s-l></s-lg><s-lg><s-l>सुखं निराशः स्वपिति नैराश्यं परमं सुखम् ।</s-l><s-l>आशामनाशां कृत्वा हि सुखं स्वपिति पिङ्गला ॥ ५२ ॥</s-l></s-lg><s-lg><s-l> भीष्म उवाच ।</s-l><s-l>एतैश्चान्यैश्च विप्रस्य हेतुमद्भिः प्रभाषितैः ।</s-l><s-l>पर्यवस्थापितो राजा सेनजिन्मुमुदे सुखम् ॥ ५३ ॥</s-l></s-lg>