<s-lg><s-l> तुलाधार उवाच ।</s-l><s-l>सद्भिर्वा यदि वासद्भिरयं पन्थाः समाश्रितः ।</s-l><s-l>प्रत्यक्षं क्रियतां साधु ततो ज्ञास्यसि तद्यथा ॥ १ ॥</s-l></s-lg><s-lg><s-l>एते शकुन्ता बहवः समन्ताद्विचरन्ति हि ।</s-l><s-l>तवोत्तमाङ्गे संभूताः श्येनाश्चान्याश्च जातयः ॥ २ ॥</s-l></s-lg><s-lg><s-l>आह्वयैनान्महाब्रह्मन्विशमानांस्ततस्ततः ।</s-l><s-l>पश्येमान्हस्तपादेषु श्लिष्टान्देहे च सर्वशः ॥ ३ ॥</s-l></s-lg><s-lg><s-l>संभावयन्ति पितरं त्वया संभाविताः खगाः ।</s-l><s-l>असंशयं पिता च त्वं पुत्रानाह्वय जाजले ॥ ४ ॥</s-l></s-lg><s-lg><s-l> भीष्म उवाच ।</s-l><s-l>ततो जाजलिना तेन समाहूताः पतत्रिणः ।</s-l><s-l>वाचमुच्चारयन्दिव्यां धर्मस्य वचनात्किल ॥ ५ ॥</s-l></s-lg><s-lg><s-l>अहिंसादिकृतं कर्म इह चैव परत्र च ।</s-l><s-l>स्पर्धा निहन्ति वै ब्रह्मन्साहता हन्ति तं नरम् ॥ ६ ॥</s-l></s-lg><s-lg><s-l>श्रद्धावृद्धं वाङ्मनसी न यज्ञस्त्रातुमर्हति ।</s-l><s-l>अत्र गाथा ब्रह्मगीताः कीर्तयन्ति पुराविदः ॥ ७ ॥</s-l></s-lg><s-lg><s-l>शुचेरश्रद्दधानस्य श्रद्दधानस्य चाशुचेः ।</s-l><s-l>देवाश्चित्तममन्यन्त सदृशं यज्ञकर्मणि ॥ ८ ॥</s-l></s-lg><s-lg><s-l>श्रोत्रियस्य कदर्यस्य वदान्यस्य च वार्धुषेः ।</s-l><s-l>मीमांसित्वोभयं देवाः सममन्नमकल्पयन् ॥ ९ ॥</s-l></s-lg><s-lg><s-l>प्रजापतिस्तानुवाच विषमं कृतमित्युत ।</s-l><s-l>श्रद्धापूतं वदान्यस्य हतमश्रद्धयेतरत् ।</s-l><s-l>भोज्यमन्नं वदान्यस्य कदर्यस्य न वार्धुषेः ॥ १० ॥</s-l></s-lg><s-lg><s-l>अश्रद्दधान एवैको देवानां नार्हते हविः ।</s-l><s-l>तस्यैवान्नं न भोक्तव्यमिति धर्मविदो विदुः ॥ ११ ॥</s-l></s-lg><s-lg><s-l>अश्रद्धा परमं पापं श्रद्धा पापप्रमोचनी ।</s-l><s-l>जहाति पापं श्रद्धावान्सर्पो जीर्णामिव त्वचम् ॥ १२ ॥</s-l></s-lg><s-lg><s-l>ज्यायसी या पवित्राणां निवृत्तिः श्रद्धया सह ।</s-l><s-l>निवृत्तशीलदोषो यः श्रद्धावान्पूत एव सः ॥ १३ ॥</s-l></s-lg><s-lg><s-l>किं तस्य तपसा कार्यं किं वृत्तेन किमात्मना ।</s-l><s-l>श्रद्धामयोऽयं पुरुषो यो यच्छ्रद्धः स एव सः ॥ १४ ॥</s-l></s-lg><s-lg><s-l>इति धर्मः समाख्यातः सद्भिर्धर्मार्थदर्शिभिः ।</s-l><s-l>वयं जिज्ञासमानास्त्वा संप्राप्ता धर्मदर्शनात् ॥ १५ ॥</s-l></s-lg><s-lg><s-l>स्पर्धां जहि महाप्राज्ञ ततः प्राप्स्यसि यत्परम् ।</s-l><s-l>श्रद्धावाञ्श्रद्दधानश्च धर्मांश्चैवेह वाणिजः ।</s-l><s-l>स्ववर्त्मनि स्थितश्चैव गरीयानेष जाजले ॥ १६ ॥</s-l></s-lg><s-lg><s-l>एवं बहुमतार्थं च तुलाधारेण भाषितम् ।</s-l><s-l>सम्यक्चैवमुपालब्धो धर्मश्चोक्तः सनातनः ॥ १७ ॥</s-l></s-lg><s-lg><s-l>तस्य विख्यातवीर्यस्य श्रुत्वा वाक्यानि स द्विजः ।</s-l><s-l>तुलाधारस्य कौन्तेय शान्तिमेवान्वपद्यत ॥ १८ ॥</s-l></s-lg><s-lg><s-l>ततोऽचिरेण कालेन तुलाधारः स एव च ।</s-l><s-l>दिवं गत्वा महाप्राज्ञौ विहरेतां यथासुखम् ।</s-l><s-l>स्वं स्वं स्थानमुपागम्य स्वकर्मफलनिर्जितम् ॥ १९ ॥</s-l></s-lg><s-lg><s-l>समानां श्रद्दधानानां संयतानां सुचेतसाम् ।</s-l><s-l>कुर्वतां यज्ञ इत्येव न यज्ञो जातु नेष्यते ॥ २० ॥</s-l></s-lg><s-lg><s-l>श्रद्धा वै सात्त्विकी देवी सूर्यस्य दुहिता नृप ।</s-l><s-l>सावित्री प्रसवित्री च जीवविश्वासिनी तथा ॥ २१ ॥</s-l></s-lg><s-lg><s-l>वाग्वृद्धं त्रायते श्रद्धा मनोवृद्धं च भारत ।</s-l><s-l>यथौपम्योपदेशेन किं भूयः श्रोतुमिच्छसि ॥ २२ ॥</s-l></s-lg>