<s-lg><s-l> युधिष्ठिर उवाच ।</s-l><s-l>किंशीलः किंसमाचारः किंविद्यः किंपरायणः ।</s-l><s-l>प्राप्नोति ब्रह्मणः स्थानं यत्परं प्रकृतेर्ध्रुवम् ॥ १ ॥</s-l></s-lg><s-lg><s-l> भीष्म उवाच ।</s-l><s-l>मोक्षधर्मेषु निरतो लघ्वाहारो जितेन्द्रियः ।</s-l><s-l>प्राप्नोति परमं स्थानं यत्परं प्रकृतेर्ध्रुवम् ॥ २ ॥</s-l></s-lg><s-lg><s-l>स्वगृहादभिनिःसृत्य लाभालाभे समो मुनिः ।</s-l><s-l>समुपोढेषु कामेषु निरपेक्षः परिव्रजेत् ॥ ३ ॥</s-l></s-lg><s-lg><s-l>न चक्षुषा न मनसा न वाचा दूषयेदपि ।</s-l><s-l>न प्रत्यक्षं परोक्षं वा दूषणं व्याहरेत्क्वचित् ॥ ४ ॥</s-l></s-lg><s-lg><s-l>न हिंस्यात्सर्वभूतानि मैत्रायणगतिश्चरेत् ।</s-l><s-l>नेदं जीवितमासाद्य वैरं कुर्वीत केनचित् ॥ ५ ॥</s-l></s-lg><s-lg><s-l>अतिवादांस्तितिक्षेत नाभिमन्येत्कथंचन ।</s-l><s-l>क्रोध्यमानः प्रियं ब्रूयादाक्रुष्टः कुशलं वदेत् ॥ ६ ॥</s-l></s-lg><s-lg><s-l>प्रदक्षिणं प्रसव्यं च ग्राममध्ये न चाचरेत् ।</s-l><s-l>भैक्षचर्यामनापन्नो न गच्छेत्पूर्वकेतितः ॥ ७ ॥</s-l></s-lg><s-lg><s-l>अवकीर्णः सुगुप्तश्च न वाचा ह्यप्रियं वदेत् ।</s-l><s-l>मृदुः स्यादप्रतिक्रूरो विस्रब्धः स्यादरोषणः ॥ ८ ॥</s-l></s-lg><s-lg><s-l>विधूमे न्यस्तमुसले व्यङ्गारे भुक्तवज्जने ।</s-l><s-l>अतीते पात्रसंचारे भिक्षां लिप्सेत वै मुनिः ॥ ९ ॥</s-l></s-lg><s-lg><s-l>अनुयात्रिकमर्थस्य मात्रालाभेष्वनादृतः ।</s-l><s-l>अलाभे न विहन्येत लाभश्चैनं न हर्षयेत् ॥ १० ॥</s-l></s-lg><s-lg><s-l>लाभं साधारणं नेच्छेन्न भुञ्जीताभिपूजितः ।</s-l><s-l>अभिपूजितलाभं हि जुगुप्सेतैव तादृशः ॥ ११ ॥</s-l></s-lg><s-lg><s-l>न चान्नदोषान्निन्देत न गुणानभिपूजयेत् ।</s-l><s-l>शय्यासने विविक्ते च नित्यमेवाभिपूजयेत् ॥ १२ ॥</s-l></s-lg><s-lg><s-l>शून्यागारं वृक्षमूलमरण्यमथ वा गुहाम् ।</s-l><s-l>अज्ञातचर्यां गत्वान्यां ततोऽन्यत्रैव संविशेत् ॥ १३ ॥</s-l></s-lg><s-lg><s-l>अनुरोधविरोधाभ्यां समः स्यादचलो ध्रुवः ।</s-l><s-l>सुकृतं दुष्कृतं चोभे नानुरुध्येत कर्मणि ॥ १४ ॥</s-l></s-lg><s-lg><s-l>वाचो वेगं मनसः क्रोधवेगं विवित्सावेगमुदरोपस्थवेगम् ।</s-l><s-l>एतान्वेगान्विनयेद्वै तपस्वी निन्दा चास्य हृदयं नोपहन्यात् ॥ १५ ॥</s-l></s-lg><s-lg><s-l>मध्यस्थ एव तिष्ठेत प्रशंसानिन्दयोः समः ।</s-l><s-l>एतत्पवित्रं परमं परिव्राजक आश्रमे ॥ १६ ॥</s-l></s-lg><s-lg><s-l>महात्मा सुव्रतो दान्तः सर्वत्रैवानपाश्रितः ।</s-l><s-l>अपूर्वचारकः सौम्यो अनिकेतः समाहितः ॥ १७ ॥</s-l></s-lg><s-lg><s-l>वानप्रस्थगृहस्थाभ्यां न संसृज्येत कर्हिचित् ।</s-l><s-l>अज्ञातलिप्सां लिप्सेत न चैनं हर्ष आविशेत् ॥ १८ ॥</s-l></s-lg><s-lg><s-l>विजानतां मोक्ष एष श्रमः स्यादविजानताम् ।</s-l><s-l>मोक्षयानमिदं कृत्स्नं विदुषां हारितोऽब्रवीत् ॥ १९ ॥</s-l></s-lg><s-lg><s-l>अभयं सर्वभूतेभ्यो दत्त्वा यः प्रव्रजेद्गृहात् ।</s-l><s-l>लोकास्तेजोमयास्तस्य तथानन्त्याय कल्पते ॥ २० ॥</s-l></s-lg>