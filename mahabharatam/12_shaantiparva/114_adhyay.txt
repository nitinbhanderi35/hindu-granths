<s-lg><s-l> युधिष्ठिर उवाच ।</s-l><s-l>राजा राज्यमनुप्राप्य दुर्बलो भरतर्षभ ।</s-l><s-l>अमित्रस्यातिवृद्धस्य कथं तिष्ठेदसाधनः ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>सरितां चैव संवादं सागरस्य च भारत ॥ २ ॥</s-l></s-lg><s-lg><s-l>सुरारिनिलयः शश्वत्सागरः सरितां पतिः ।</s-l><s-l>पप्रच्छ सरितः सर्वाः संशयं जातमात्मनः ॥ ३ ॥</s-l></s-lg><s-lg><s-l>समूलशाखान्पश्यामि निहतांश्छायिनो द्रुमान् ।</s-l><s-l>युष्माभिरिह पूर्णाभिरन्यांस्तत्र न वेतसम् ॥ ४ ॥</s-l></s-lg><s-lg><s-l>अकायश्चाल्पसारश्च वेतसः कूलजश्च वः ।</s-l><s-l>अवज्ञाय नशक्यो वा किंचिद्वा तेन वः कृतम् ॥ ५ ॥</s-l></s-lg><s-lg><s-l>तदहं श्रोतुमिच्छामि सर्वासामेव वो मतम् ।</s-l><s-l>यथा कूलानि चेमानि भित्त्वा नानीयते वशम् ॥ ६ ॥</s-l></s-lg><s-lg><s-l>ततः प्राह नदी गङ्गा वाक्यमुत्तरमर्थवत् ।</s-l><s-l>हेतुमद्ग्राहकं चैव सागरं सरितां पतिम् ॥ ७ ॥</s-l></s-lg><s-lg><s-l>तिष्ठन्त्येते यथास्थानं नगा ह्येकनिकेतनाः ।</s-l><s-l>ततस्त्यजन्ति तत्स्थानं प्रातिलोम्यादचेतसः ॥ ८ ॥</s-l></s-lg><s-lg><s-l>वेतसो वेगमायान्तं दृष्ट्वा नमति नेतरः ।</s-l><s-l>स च वेगेऽभ्यतिक्रान्ते स्थानमासाद्य तिष्ठति ॥ ९ ॥</s-l></s-lg><s-lg><s-l>कालज्ञः समयज्ञश्च सदा वश्यश्च नोद्रुमः ।</s-l><s-l>अनुलोमस्तथास्तब्धस्तेन नाभ्येति वेतसः ॥ १० ॥</s-l></s-lg><s-lg><s-l>मारुतोदकवेगेन ये नमन्त्युन्नमन्ति च ।</s-l><s-l>ओषध्यः पादपा गुल्मा न ते यान्ति पराभवम् ॥ ११ ॥</s-l></s-lg><s-lg><s-l>यो हि शत्रोर्विवृद्धस्य प्रभोर्वधविनाशने ।</s-l><s-l>पूर्वं न सहते वेगं क्षिप्रमेव स नश्यति ॥ १२ ॥</s-l></s-lg><s-lg><s-l>सारासारं बलं वीर्यमात्मनो द्विषतश्च यः ।</s-l><s-l>जानन्विचरति प्राज्ञो न स याति पराभवम् ॥ १३ ॥</s-l></s-lg><s-lg><s-l>एवमेव यदा विद्वान्मन्येतातिबलं रिपुम् ।</s-l><s-l>संश्रयेद्वैतसीं वृत्तिमेवं प्रज्ञानलक्षणम् ॥ १४ ॥</s-l></s-lg>