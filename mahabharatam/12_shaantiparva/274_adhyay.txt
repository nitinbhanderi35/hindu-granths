<s-lg><s-l> युधिष्ठिर उवाच ।</s-l><s-l>पितामह महाप्राज्ञ सर्वशास्त्रविशारद ।</s-l><s-l>अस्ति वृत्रवधादेव विवक्षा मम जायते ॥ १ ॥</s-l></s-lg><s-lg><s-l>ज्वरेण मोहितो वृत्रः कथितस्ते जनाधिप ।</s-l><s-l>निहतो वासवेनेह वज्रेणेति ममानघ ॥ २ ॥</s-l></s-lg><s-lg><s-l>कथमेष महाप्राज्ञ ज्वरः प्रादुरभूत्कुतः ।</s-l><s-l>ज्वरोत्पत्तिं निपुणतः श्रोतुमिच्छाम्यहं प्रभो ॥ ३ ॥</s-l></s-lg><s-lg><s-l> भीष्म उवाच ।</s-l><s-l>शृणु राजञ्ज्वरस्येह संभवं लोकविश्रुतम् ।</s-l><s-l>विस्तरं चास्य वक्ष्यामि यादृशं चैव भारत ॥ ४ ॥</s-l></s-lg><s-lg><s-l>पुरा मेरोर्महाराज शृङ्गं त्रैलोक्यविश्रुतम् ।</s-l><s-l>ज्योतिष्कं नाम सावित्रं सर्वरत्नविभूषितम् ।</s-l><s-l>अप्रमेयमनाधृष्यं सर्वलोकेषु भारत ॥ ५ ॥</s-l></s-lg><s-lg><s-l>तत्र देवो गिरितटे हेमधातुविभूषिते ।</s-l><s-l>पर्यङ्क इव विभ्राजन्नुपविष्टो बभूव ह ॥ ६ ॥</s-l></s-lg><s-lg><s-l>शैलराजसुता चास्य नित्यं पार्श्वे स्थिता बभौ ।</s-l><s-l>तथा देवा महात्मानो वसवश्च महौजसः ॥ ७ ॥</s-l></s-lg><s-lg><s-l>तथैव च महात्मानावश्विनौ भिषजां वरौ ।</s-l><s-l>तथा वैश्रवणो राजा गुह्यकैरभिसंवृतः ॥ ८ ॥</s-l></s-lg><s-lg><s-l>यक्षाणामधिपः श्रीमान्कैलासनिलयः प्रभुः ।</s-l><s-l>अङ्गिरःप्रमुखाश्चैव तथा देवर्षयोऽपरे ॥ ९ ॥</s-l></s-lg><s-lg><s-l>विश्वावसुश्च गन्धर्वस्तथा नारदपर्वतौ ।</s-l><s-l>अप्सरोगणसंघाश्च समाजग्मुरनेकशः ॥ १० ॥</s-l></s-lg><s-lg><s-l>ववौ शिवः सुखो वायुर्नानागन्धवहः शुचिः ।</s-l><s-l>सर्वर्तुकुसुमोपेताः पुष्पवन्तो महाद्रुमाः ॥ ११ ॥</s-l></s-lg><s-lg><s-l>तथा विद्याधराश्चैव सिद्धाश्चैव तपोधनाः ।</s-l><s-l>महादेवं पशुपतिं पर्युपासन्त भारत ॥ १२ ॥</s-l></s-lg><s-lg><s-l>भूतानि च महाराज नानारूपधराण्यथ ।</s-l><s-l>राक्षसाश्च महारौद्राः पिशाचाश्च महाबलाः ॥ १३ ॥</s-l></s-lg><s-lg><s-l>बहुरूपधरा हृष्टा नानाप्रहरणोद्यताः ।</s-l><s-l>देवस्यानुचरास्तत्र तस्थिरे चानलोपमाः ॥ १४ ॥</s-l></s-lg><s-lg><s-l>नन्दी च भगवांस्तत्र देवस्यानुमते स्थितः ।</s-l><s-l>प्रगृह्य ज्वलितं शूलं दीप्यमानं स्वतेजसा ॥ १५ ॥</s-l></s-lg><s-lg><s-l>गङ्गा च सरितां श्रेष्ठा सर्वतीर्थजलोद्भवा ।</s-l><s-l>पर्युपासत तं देवं रूपिणी कुरुनन्दन ॥ १६ ॥</s-l></s-lg><s-lg><s-l>एवं स भगवांस्तत्र पूज्यमानः सुरर्षिभिः ।</s-l><s-l>देवैश्च सुमहाभागैर्महादेवो व्यतिष्ठत ॥ १७ ॥</s-l></s-lg><s-lg><s-l>कस्यचित्त्वथ कालस्य दक्षो नाम प्रजापतिः ।</s-l><s-l>पूर्वोक्तेन विधानेन यक्ष्यमाणोऽन्वपद्यत ॥ १८ ॥</s-l></s-lg><s-lg><s-l>ततस्तस्य मखं देवाः सर्वे शक्रपुरोगमाः ।</s-l><s-l>गमनाय समागम्य बुद्धिमापेदिरे तदा ॥ १९ ॥</s-l></s-lg><s-lg><s-l>ते विमानैर्महात्मानो ज्वलितैर्ज्वलनप्रभाः ।</s-l><s-l>देवस्यानुमतेऽगच्छन्गङ्गाद्वारमिति श्रुतिः ॥ २० ॥</s-l></s-lg><s-lg><s-l>प्रस्थिता देवता दृष्ट्वा शैलराजसुता तदा ।</s-l><s-l>उवाच वचनं साध्वी देवं पशुपतिं पतिम् ॥ २१ ॥</s-l></s-lg><s-lg><s-l>भगवन्क्व नु यान्त्येते देवाः शक्रपुरोगमाः ।</s-l><s-l>ब्रूहि तत्त्वेन तत्त्वज्ञ संशयो मे महानयम् ॥ २२ ॥</s-l></s-lg><s-lg><s-l> महेश्वर उवाच ।</s-l><s-l>दक्षो नाम महाभागे प्रजानां पतिरुत्तमः ।</s-l><s-l>हयमेधेन यजते तत्र यान्ति दिवौकसः ॥ २३ ॥</s-l></s-lg><s-lg><s-l> उमा उवाच ।</s-l><s-l>यज्ञमेतं महाभाग किमर्थं नाभिगच्छसि ।</s-l><s-l>केन वा प्रतिषेधेन गमनं ते न विद्यते ॥ २४ ॥</s-l></s-lg><s-lg><s-l> महेश्वर उवाच ।</s-l><s-l>सुरैरेव महाभागे सर्वमेतदनुष्ठितम् ।</s-l><s-l>यज्ञेषु सर्वेषु मम न भाग उपकल्पितः ॥ २५ ॥</s-l></s-lg><s-lg><s-l>पूर्वोपायोपपन्नेन मार्गेण वरवर्णिनि ।</s-l><s-l>न मे सुराः प्रयच्छन्ति भागं यज्ञस्य धर्मतः ॥ २६ ॥</s-l></s-lg><s-lg><s-l> उमा उवाच ।</s-l><s-l>भगवन्सर्वभूतेषु प्रभवाभ्यधिको गुणैः ।</s-l><s-l>अजेयश्चाप्रधृष्यश्च तेजसा यशसा श्रिया ॥ २७ ॥</s-l></s-lg><s-lg><s-l>अनेन ते महाभाग प्रतिषेधेन भागतः ।</s-l><s-l>अतीव दुःखमुत्पन्नं वेपथुश्च ममानघ ॥ २८ ॥</s-l></s-lg><s-lg><s-l> भीष्म उवाच ।</s-l><s-l>एवमुक्त्वा तु सा देवी देवं पशुपतिं पतिम् ।</s-l><s-l>तूष्णींभूताभवद्राजन्दह्यमानेन चेतसा ॥ २९ ॥</s-l></s-lg><s-lg><s-l>अथ देव्या मतं ज्ञात्वा हृद्गतं यच्चिकीर्षितम् ।</s-l><s-l>स समाज्ञापयामास तिष्ठ त्वमिति नन्दिनम् ॥ ३० ॥</s-l></s-lg><s-lg><s-l>ततो योगबलं कृत्वा सर्वयोगेश्वरेश्वरः ।</s-l><s-l>तं यज्ञं सुमहातेजा भीमैरनुचरैस्तदा ।</s-l><s-l>सहसा घातयामास देवदेवः पिनाकधृक् ॥ ३१ ॥</s-l></s-lg><s-lg><s-l>केचिन्नादानमुञ्चन्त केचिद्धासांश्च चक्रिरे ।</s-l><s-l>रुधिरेणापरे राजंस्तत्राग्निं समवाकिरन् ॥ ३२ ॥</s-l></s-lg><s-lg><s-l>केचिद्यूपान्समुत्पाट्य बभ्रमुर्विकृताननाः ।</s-l><s-l>आस्यैरन्ये चाग्रसन्त तथैव परिचारकान् ॥ ३३ ॥</s-l></s-lg><s-lg><s-l>ततः स यज्ञो नृपते वध्यमानः समन्ततः ।</s-l><s-l>आस्थाय मृगरूपं वै खमेवाभ्यपतत्तदा ॥ ३४ ॥</s-l></s-lg><s-lg><s-l>तं तु यज्ञं तथारूपं गच्छन्तमुपलभ्य सः ।</s-l><s-l>धनुरादाय बाणं च तदान्वसरत प्रभुः ॥ ३५ ॥</s-l></s-lg><s-lg><s-l>ततस्तस्य सुरेशस्य क्रोधादमिततेजसः ।</s-l><s-l>ललाटात्प्रसृतो घोरः स्वेदबिन्दुर्बभूव ह ॥ ३६ ॥</s-l></s-lg><s-lg><s-l>तस्मिन्पतितमात्रे तु स्वेदबिन्दौ तथा भुवि ।</s-l><s-l>प्रादुर्बभूव सुमहानग्निः कालानलोपमः ॥ ३७ ॥</s-l></s-lg><s-lg><s-l>तत्र चाजायत तदा पुरुषः पुरुषर्षभ ।</s-l><s-l>ह्रस्वोऽतिमात्ररक्ताक्षो हरिश्मश्रुर्विभीषणः ॥ ३८ ॥</s-l></s-lg><s-lg><s-l>ऊर्ध्वकेशोऽतिलोमाङ्गः श्येनोलूकस्तथैव च ।</s-l><s-l>करालः कृष्णवर्णश्च रक्तवासास्तथैव च ॥ ३९ ॥</s-l></s-lg><s-lg><s-l>तं यज्ञं स महासत्त्वोऽदहत्कक्षमिवानलः ।</s-l><s-l>देवाश्चाप्यद्रवन्सर्वे ततो भीता दिशो दश ॥ ४० ॥</s-l></s-lg><s-lg><s-l>तेन तस्मिन्विचरता पुरुषेण विशां पते ।</s-l><s-l>पृथिवी व्यचलद्राजन्नतीव भरतर्षभ ॥ ४१ ॥</s-l></s-lg><s-lg><s-l>हाहाभूते प्रवृत्ते तु नादे लोकभयंकरे ।</s-l><s-l>पितामहो महादेवं दर्शयन्प्रत्यभाषत ॥ ४२ ॥</s-l></s-lg><s-lg><s-l>भवतोऽपि सुराः सर्वे भागं दास्यन्ति वै प्रभो ।</s-l><s-l>क्रियतां प्रतिसंहारः सर्वदेवेश्वर त्वया ॥ ४३ ॥</s-l></s-lg><s-lg><s-l>इमा हि देवताः सर्वा ऋषयश्च परंतप ।</s-l><s-l>तव क्रोधान्महादेव न शान्तिमुपलेभिरे ॥ ४४ ॥</s-l></s-lg><s-lg><s-l>यश्चैष पुरुषो जातः स्वेदात्ते विबुधोत्तम ।</s-l><s-l>ज्वरो नामैष धर्मज्ञ लोकेषु प्रचरिष्यति ॥ ४५ ॥</s-l></s-lg><s-lg><s-l>एकीभूतस्य न ह्यस्य धारणे तेजसः प्रभो ।</s-l><s-l>समर्था सकला पृथ्वी बहुधा सृज्यतामयम् ॥ ४६ ॥</s-l></s-lg><s-lg><s-l>इत्युक्तो ब्रह्मणा देवो भागे चापि प्रकल्पिते ।</s-l><s-l>भगवन्तं तथेत्याह ब्रह्माणममितौजसम् ॥ ४७ ॥</s-l></s-lg><s-lg><s-l>परां च प्रीतिमगमदुत्स्मयंश्च पिनाकधृक् ।</s-l><s-l>अवाप च तदा भागं यथोक्तं ब्रह्मणा भवः ॥ ४८ ॥</s-l></s-lg><s-lg><s-l>ज्वरं च सर्वधर्मज्ञो बहुधा व्यसृजत्तदा ।</s-l><s-l>शान्त्यर्थं सर्वभूतानां शृणु तच्चापि पुत्रक ॥ ४९ ॥</s-l></s-lg><s-lg><s-l>शीर्षाभितापो नागानां पर्वतानां शिलाजतुः ।</s-l><s-l>अपां तु नीलिकां विद्यान्निर्मोकं भुजगेषु च ॥ ५० ॥</s-l></s-lg><s-lg><s-l>खोरकः सौरभेयाणामूषरं पृथिवीतले ।</s-l><s-l>पशूनामपि धर्मज्ञ दृष्टिप्रत्यवरोधनम् ॥ ५१ ॥</s-l></s-lg><s-lg><s-l>रन्ध्रागतमथाश्वानां शिखोद्भेदश्च बर्हिणाम् ।</s-l><s-l>नेत्ररोगः कोकिलानां ज्वरः प्रोक्तो महात्मना ॥ ५२ ॥</s-l></s-lg><s-lg><s-l>अब्जानां पित्तभेदश्च सर्वेषामिति नः श्रुतम् ।</s-l><s-l>शुकानामपि सर्वेषां हिक्किका प्रोच्यते ज्वरः ॥ ५३ ॥</s-l></s-lg><s-lg><s-l>शार्दूलेष्वथ धर्मज्ञ श्रमो ज्वर इहोच्यते ।</s-l><s-l>मानुषेषु तु धर्मज्ञ ज्वरो नामैष विश्रुतः ।</s-l><s-l>मरणे जन्मनि तथा मध्ये चाविशते नरम् ॥ ५४ ॥</s-l></s-lg><s-lg><s-l>एतन्माहेश्वरं तेजो ज्वरो नाम सुदारुणः ।</s-l><s-l>नमस्यश्चैव मान्यश्च सर्वप्राणिभिरीश्वरः ॥ ५५ ॥</s-l></s-lg><s-lg><s-l>अनेन हि समाविष्टो वृत्रो धर्मभृतां वरः ।</s-l><s-l>व्यजृम्भत ततः शक्रस्तस्मै वज्रमवासृजत् ॥ ५६ ॥</s-l></s-lg><s-lg><s-l>प्रविश्य वज्रो वृत्रं तु दारयामास भारत ।</s-l><s-l>दारितश्च स वज्रेण महायोगी महासुरः ।</s-l><s-l>जगाम परमं स्थानं विष्णोरमिततेजसः ॥ ५७ ॥</s-l></s-lg><s-lg><s-l>विष्णुभक्त्या हि तेनेदं जगद्व्याप्तमभूत्पुरा ।</s-l><s-l>तस्माच्च निहतो युद्धे विष्णोः स्थानमवाप्तवान् ॥ ५८ ॥</s-l></s-lg><s-lg><s-l>इत्येष वृत्रमाश्रित्य ज्वरस्य महतो मया ।</s-l><s-l>विस्तरः कथितः पुत्र किमन्यत्प्रब्रवीमि ते ॥ ५९ ॥</s-l></s-lg><s-lg><s-l>इमां ज्वरोत्पत्तिमदीनमानसः पठेत्सदा यः सुसमाहितो नरः ।</s-l><s-l>विमुक्तरोगः स सुखी मुदा युतो लभेत कामान्स यथामनीषितान् ॥ ६० ॥</s-l></s-lg>