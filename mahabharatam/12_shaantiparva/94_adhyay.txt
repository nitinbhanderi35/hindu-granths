<s-lg><s-l> वामदेव उवाच ।</s-l><s-l>यत्राधर्मं प्रणयते दुर्बले बलवत्तरः ।</s-l><s-l>तां वृत्तिमुपजीवन्ति ये भवन्ति तदन्वयाः ॥ १ ॥</s-l></s-lg><s-lg><s-l>राजानमनुवर्तन्ते तं पापाभिप्रवर्तकम् ।</s-l><s-l>अविनीतमनुष्यं तत्क्षिप्रं राष्ट्रं विनश्यति ॥ २ ॥</s-l></s-lg><s-lg><s-l>यद्वृत्तिमुपजीवन्ति प्रकृतिस्थस्य मानवाः ।</s-l><s-l>तदेव विषमस्थस्य स्वजनोऽपि न मृष्यते ॥ ३ ॥</s-l></s-lg><s-lg><s-l>साहसप्रकृतिर्यत्र कुरुते किंचिदुल्बणम् ।</s-l><s-l>अशास्त्रलक्षणो राजा क्षिप्रमेव विनश्यति ॥ ४ ॥</s-l></s-lg><s-lg><s-l>योऽत्यन्ताचरितां वृत्तिं क्षत्रियो नानुवर्तते ।</s-l><s-l>जितानामजितानां च क्षत्रधर्मादपैति सः ॥ ५ ॥</s-l></s-lg><s-lg><s-l>द्विषन्तं कृतकर्माणं गृहीत्वा नृपती रणे ।</s-l><s-l>यो न मानयते द्वेषात्क्षत्रधर्मादपैति सः ॥ ६ ॥</s-l></s-lg><s-lg><s-l>शक्तः स्यात्सुमुखो राजा कुर्यात्कारुण्यमापदि ।</s-l><s-l>प्रियो भवति भूतानां न च विभ्रश्यते श्रियः ॥ ७ ॥</s-l></s-lg><s-lg><s-l>अप्रियं यस्य कुर्वीत भूयस्तस्य प्रियं चरेत् ।</s-l><s-l>नचिरेण प्रियः स स्याद्योऽप्रियः प्रियमाचरेत् ॥ ८ ॥</s-l></s-lg><s-lg><s-l>मृषावादं परिहरेत्कुर्यात्प्रियमयाचितः ।</s-l><s-l>न च कामान्न संरम्भान्न द्वेषाद्धर्ममुत्सृजेत् ॥ ९ ॥</s-l></s-lg><s-lg><s-l>नापत्रपेत प्रश्नेषु नाभिभव्यां गिरं सृजेत् ।</s-l><s-l>न त्वरेत न चासूयेत्तथा संगृह्यते परः ॥ १० ॥</s-l></s-lg><s-lg><s-l>प्रिये नातिभृशं हृष्येदप्रिये न च संज्वरेत् ।</s-l><s-l>न मुह्येदर्थकृच्छ्रेषु प्रजाहितमनुस्मरन् ॥ ११ ॥</s-l></s-lg><s-lg><s-l>यः प्रियं कुरुते नित्यं गुणतो वसुधाधिपः ।</s-l><s-l>तस्य कर्माणि सिध्यन्ति न च संत्यज्यते श्रिया ॥ १२ ॥</s-l></s-lg><s-lg><s-l>निवृत्तं प्रतिकूलेभ्यो वर्तमानमनुप्रिये ।</s-l><s-l>भक्तं भजेत नृपतिस्तद्वै वृत्तं सतामिह ॥ १३ ॥</s-l></s-lg><s-lg><s-l>अप्रकीर्णेन्द्रियं प्राज्ञमत्यन्तानुगतं शुचिम् ।</s-l><s-l>शक्तं चैवानुरक्तं च युञ्ज्यान्महति कर्मणि ॥ १४ ॥</s-l></s-lg><s-lg><s-l>एवमेव गुणैर्युक्तो यो न रज्यति भूमिपम् ।</s-l><s-l>भर्तुरर्थेष्वसूयन्तं न तं युञ्जीत कर्मणि ॥ १५ ॥</s-l></s-lg><s-lg><s-l>मूढमैन्द्रियकं लुब्धमनार्यचरितं शठम् ।</s-l><s-l>अनतीतोपधं हिंस्रं दुर्बुद्धिमबहुश्रुतम् ॥ १६ ॥</s-l></s-lg><s-lg><s-l>त्यक्तोपात्तं मद्यरतं द्यूतस्त्रीमृगयापरम् ।</s-l><s-l>कार्ये महति यो युञ्ज्याद्धीयते स नृपः श्रियः ॥ १७ ॥</s-l></s-lg><s-lg><s-l>रक्षितात्मा तु यो राजा रक्ष्यान्यश्चानुरक्षति ।</s-l><s-l>प्रजाश्च तस्य वर्धन्ते ध्रुवं च महदश्नुते ॥ १८ ॥</s-l></s-lg><s-lg><s-l>ये केचिद्भूमिपतयस्तान्सर्वानन्ववेक्षयेत् ।</s-l><s-l>सुहृद्भिरनभिख्यातैस्तेन राजा न रिष्यते ॥ १९ ॥</s-l></s-lg><s-lg><s-l>अपकृत्य बलस्थस्य दूरस्थोऽस्मीति नाश्वसेत् ।</s-l><s-l>श्येनानुचरितैर्ह्येते निपतन्ति प्रमाद्यतः ॥ २० ॥</s-l></s-lg><s-lg><s-l>दृढमूलस्त्वदुष्टात्मा विदित्वा बलमात्मनः ।</s-l><s-l>अबलानभियुञ्जीत न तु ये बलवत्तराः ॥ २१ ॥</s-l></s-lg><s-lg><s-l>विक्रमेण महीं लब्ध्वा प्रजा धर्मेण पालयन् ।</s-l><s-l>आहवे निधनं कुर्याद्राजा धर्मपरायणः ॥ २२ ॥</s-l></s-lg><s-lg><s-l>मरणान्तमिदं सर्वं नेह किंचिदनामयम् ।</s-l><s-l>तस्माद्धर्मे स्थितो राजा प्रजा धर्मेण पालयेत् ॥ २३ ॥</s-l></s-lg><s-lg><s-l>रक्षाधिकरणं युद्धं तथा धर्मानुशासनम् ।</s-l><s-l>मन्त्रचिन्त्यं सुखं काले पञ्चभिर्वर्धते मही ॥ २४ ॥</s-l></s-lg><s-lg><s-l>एतानि यस्य गुप्तानि स राजा राजसत्तम ।</s-l><s-l>सततं वर्तमानोऽत्र राजा भुङ्क्ते महीमिमाम् ॥ २५ ॥</s-l></s-lg><s-lg><s-l>नैतान्येकेन शक्यानि सातत्येनान्ववेक्षितुम् ।</s-l><s-l>एतेष्वाप्तान्प्रतिष्ठाप्य राजा भुङ्क्ते महीं चिरम् ॥ २६ ॥</s-l></s-lg><s-lg><s-l>दातारं संविभक्तारं मार्दवोपगतं शुचिम् ।</s-l><s-l>असंत्यक्तमनुष्यं च तं जनाः कुर्वते प्रियम् ॥ २७ ॥</s-l></s-lg><s-lg><s-l>यस्तु निःश्रेयसं ज्ञात्वा ज्ञानं तत्प्रतिपद्यते ।</s-l><s-l>आत्मनो मतमुत्सृज्य तं लोकोऽनुविधीयते ॥ २८ ॥</s-l></s-lg><s-lg><s-l>योऽर्थकामस्य वचनं प्रातिकूल्यान्न मृष्यते ।</s-l><s-l>शृणोति प्रतिकूलानि विमना नचिरादिव ॥ २९ ॥</s-l></s-lg><s-lg><s-l>अग्राम्यचरितां बुद्धिमत्यन्तं यो न बुध्यते ।</s-l><s-l>जितानामजितानां च क्षत्रधर्मादपैति सः ॥ ३० ॥</s-l></s-lg><s-lg><s-l>मुख्यानमात्यान्यो हित्वा निहीनान्कुरुते प्रियान् ।</s-l><s-l>स वै व्यसनमासाद्य गाधमार्तो न विन्दति ॥ ३१ ॥</s-l></s-lg><s-lg><s-l>यः कल्याणगुणाञ्ज्ञातीन्द्वेषान्नैवाभिमन्यते ।</s-l><s-l>अदृढात्मा दृढक्रोधो नास्यार्थो रमतेऽन्तिके ॥ ३२ ॥</s-l></s-lg><s-lg><s-l>अथ यो गुणसंपन्नान्हृदयस्याप्रियानपि ।</s-l><s-l>प्रियेण कुरुते वश्यांश्चिरं यशसि तिष्ठति ॥ ३३ ॥</s-l></s-lg><s-lg><s-l>नाकाले प्रणयेदर्थान्नाप्रिये जातु संज्वरेत् ।</s-l><s-l>प्रिये नातिभृशं हृष्येद्युज्येतारोग्यकर्मणि ॥ ३४ ॥</s-l></s-lg><s-lg><s-l>के मानुरक्ता राजानः के भयात्समुपाश्रिताः ।</s-l><s-l>मध्यस्थदोषाः के चैषामिति नित्यं विचिन्तयेत् ॥ ३५ ॥</s-l></s-lg><s-lg><s-l>न जातु बलवान्भूत्वा दुर्बले विश्वसेत्क्वचित् ।</s-l><s-l>भारुण्डसदृशा ह्येते निपतन्ति प्रमाद्यतः ॥ ३६ ॥</s-l></s-lg><s-lg><s-l>अपि सर्वैर्गुणैर्युक्तं भर्तारं प्रियवादिनम् ।</s-l><s-l>अभिद्रुह्यति पापात्मा तस्माद्धि विभिषेज्जनात् ॥ ३७ ॥</s-l></s-lg><s-lg><s-l>एतां राजोपनिषदं ययातिः स्माह नाहुषः ।</s-l><s-l>मनुष्यविजये युक्तो हन्ति शत्रूननुत्तमान् ॥ ३८ ॥</s-l></s-lg>