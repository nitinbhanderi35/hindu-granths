<s-lg><s-l> वैशंपायन उवाच ।</s-l><s-l>अव्याहरति कौन्तेये धर्मराजे युधिष्ठिरे ।</s-l><s-l>भ्रातॄणां ब्रुवतां तांस्तान्विविधान्वेदनिश्चयान् ॥ १ ॥</s-l></s-lg><s-lg><s-l>महाभिजनसंपन्ना श्रीमत्यायतलोचना ।</s-l><s-l>अभ्यभाषत राजेन्द्रं द्रौपदी योषितां वरा ॥ २ ॥</s-l></s-lg><s-lg><s-l>आसीनमृषभं राज्ञां भ्रातृभिः परिवारितम् ।</s-l><s-l>सिंहशार्दूलसदृशैर्वारणैरिव यूथपम् ॥ ३ ॥</s-l></s-lg><s-lg><s-l>अभिमानवती नित्यं विशेषेण युधिष्ठिरे ।</s-l><s-l>लालिता सततं राज्ञा धर्मज्ञा धर्मदर्शिनी ॥ ४ ॥</s-l></s-lg><s-lg><s-l>आमन्त्र्य विपुलश्रोणी साम्ना परमवल्गुना ।</s-l><s-l>भर्तारमभिसंप्रेक्ष्य ततो वचनमब्रवीत् ॥ ५ ॥</s-l></s-lg><s-lg><s-l>इमे ते भ्रातरः पार्थ शुष्यन्त स्तोकका इव ।</s-l><s-l>वावाश्यमानास्तिष्ठन्ति न चैनानभिनन्दसे ॥ ६ ॥</s-l></s-lg><s-lg><s-l>नन्दयैतान्महाराज मत्तानिव महाद्विपान् ।</s-l><s-l>उपपन्नेन वाक्येन सततं दुःखभागिनः ॥ ७ ॥</s-l></s-lg><s-lg><s-l>कथं द्वैतवने राजन्पूर्वमुक्त्वा तथा वचः ।</s-l><s-l>भ्रातॄनेतान्स्म सहिताञ्शीतवातातपार्दितान् ॥ ८ ॥</s-l></s-lg><s-lg><s-l>वयं दुर्योधनं हत्वा मृधे भोक्ष्याम मेदिनीम् ।</s-l><s-l>संपूर्णां सर्वकामानामाहवे विजयैषिणः ॥ ९ ॥</s-l></s-lg><s-lg><s-l>विरथांश्च रथान्कृत्वा निहत्य च महागजान् ।</s-l><s-l>संस्तीर्य च रथैर्भूमिं ससादिभिररिंदमाः ॥ १० ॥</s-l></s-lg><s-lg><s-l>यजतां विविधैर्यज्ञैः समृद्धैराप्तदक्षिणैः ।</s-l><s-l>वनवासकृतं दुःखं भविष्यति सुखाय नः ॥ ११ ॥</s-l></s-lg><s-lg><s-l>इत्येतानेवमुक्त्वा त्वं स्वयं धर्मभृतां वर ।</s-l><s-l>कथमद्य पुनर्वीर विनिहंसि मनांस्युत ॥ १२ ॥</s-l></s-lg><s-lg><s-l>न क्लीबो वसुधां भुङ्क्ते न क्लीबो धनमश्नुते ।</s-l><s-l>न क्लीबस्य गृहे पुत्रा मत्स्याः पङ्क इवासते ॥ १३ ॥</s-l></s-lg><s-lg><s-l>नादण्डः क्षत्रियो भाति नादण्डो भूतिमश्नुते ।</s-l><s-l>नादण्डस्य प्रजा राज्ञः सुखमेधन्ति भारत ॥ १४ ॥</s-l></s-lg><s-lg><s-l>मित्रता सर्वभूतेषु दानमध्ययनं तपः ।</s-l><s-l>ब्राह्मणस्यैष धर्मः स्यान्न राज्ञो राजसत्तम ॥ १५ ॥</s-l></s-lg><s-lg><s-l>असतां प्रतिषेधश्च सतां च परिपालनम् ।</s-l><s-l>एष राज्ञां परो धर्मः समरे चापलायनम् ॥ १६ ॥</s-l></s-lg><s-lg><s-l>यस्मिन्क्षमा च क्रोधश्च दानादाने भयाभये ।</s-l><s-l>निग्रहानुग्रहौ चोभौ स वै धर्मविदुच्यते ॥ १७ ॥</s-l></s-lg><s-lg><s-l>न श्रुतेन न दानेन न सान्त्वेन न चेज्यया ।</s-l><s-l>त्वयेयं पृथिवी लब्धा नोत्कोचेन तथाप्युत ॥ १८ ॥</s-l></s-lg><s-lg><s-l>यत्तद्बलममित्राणां तथा वीरसमुद्यतम् ।</s-l><s-l>हस्त्यश्वरथसंपन्नं त्रिभिरङ्गैर्महत्तरम् ॥ १९ ॥</s-l></s-lg><s-lg><s-l>रक्षितं द्रोणकर्णाभ्यामश्वत्थाम्ना कृपेण च ।</s-l><s-l>तत्त्वया निहतं वीर तस्माद्भुङ्क्ष्व वसुंधराम् ॥ २० ॥</s-l></s-lg><s-lg><s-l>जम्बूद्वीपो महाराज नानाजनपदायुतः ।</s-l><s-l>त्वया पुरुषशार्दूल दण्डेन मृदितः प्रभो ॥ २१ ॥</s-l></s-lg><s-lg><s-l>जम्बूद्वीपेन सदृशः क्रौञ्चद्वीपो नराधिप ।</s-l><s-l>अपरेण महामेरोर्दण्डेन मृदितस्त्वया ॥ २२ ॥</s-l></s-lg><s-lg><s-l>क्रौञ्चद्वीपेन सदृशः शाकद्वीपो नराधिप ।</s-l><s-l>पूर्वेण तु महामेरोर्दण्डेन मृदितस्त्वया ॥ २३ ॥</s-l></s-lg><s-lg><s-l>उत्तरेण महामेरोः शाकद्वीपेन संमितः ।</s-l><s-l>भद्राश्वः पुरुषव्याघ्र दण्डेन मृदितस्त्वया ॥ २४ ॥</s-l></s-lg><s-lg><s-l>द्वीपाश्च सान्तरद्वीपा नानाजनपदालयाः ।</s-l><s-l>विगाह्य सागरं वीर दण्डेन मृदितास्त्वया ॥ २५ ॥</s-l></s-lg><s-lg><s-l>एतान्यप्रतिमानि त्वं कृत्वा कर्माणि भारत ।</s-l><s-l>न प्रीयसे महाराज पूज्यमानो द्विजातिभिः ॥ २६ ॥</s-l></s-lg><s-lg><s-l>स त्वं भ्रातॄनिमान्दृष्ट्वा प्रतिनन्दस्व भारत ।</s-l><s-l>ऋषभानिव संमत्तान्गजेन्द्रानूर्जितानिव ॥ २७ ॥</s-l></s-lg><s-lg><s-l>अमरप्रतिमाः सर्वे शत्रुसाहाः परंतपाः ।</s-l><s-l>एकोऽपि हि सुखायैषां क्षमः स्यादिति मे मतिः ॥ २८ ॥</s-l></s-lg><s-lg><s-l>किं पुनः पुरुषव्याघ्राः पतयो मे नरर्षभाः ।</s-l><s-l>समस्तानीन्द्रियाणीव शरीरस्य विचेष्टने ॥ २९ ॥</s-l></s-lg><s-lg><s-l>अनृतं माब्रवीच्छ्वश्रूः सर्वज्ञा सर्वदर्शिनी ।</s-l><s-l>युधिष्ठिरस्त्वां पाञ्चालि सुखे धास्यत्यनुत्तमे ॥ ३० ॥</s-l></s-lg><s-lg><s-l>हत्वा राजसहस्राणि बहून्याशुपराक्रमः ।</s-l><s-l>तद्व्यर्थं संप्रपश्यामि मोहात्तव जनाधिप ॥ ३१ ॥</s-l></s-lg><s-lg><s-l>येषामुन्मत्तको ज्येष्ठः सर्वे तस्योपचारिणः ।</s-l><s-l>तवोन्मादेन राजेन्द्र सोन्मादाः सर्वपाण्डवाः ॥ ३२ ॥</s-l></s-lg><s-lg><s-l>यदि हि स्युरनुन्मत्ता भ्रातरस्ते जनाधिप ।</s-l><s-l>बद्ध्वा त्वां नास्तिकैः सार्धं प्रशासेयुर्वसुंधराम् ॥ ३३ ॥</s-l></s-lg><s-lg><s-l>कुरुते मूढमेवं हि यः श्रेयो नाधिगच्छति ।</s-l><s-l>धूपैरञ्जनयोगैश्च नस्यकर्मभिरेव च ।</s-l><s-l>भेषजैः स चिकित्स्यः स्याद्य उन्मार्गेण गच्छति ॥ ३४ ॥</s-l></s-lg><s-lg><s-l>साहं सर्वाधमा लोके स्त्रीणां भरतसत्तम ।</s-l><s-l>तथा विनिकृतामित्रैर्याहमिच्छामि जीवितुम् ॥ ३५ ॥</s-l></s-lg><s-lg><s-l>एतेषां यतमानानामुत्पद्यन्ते तु संपदः ।</s-l><s-l>त्वं तु सर्वां महीं लब्ध्वा कुरुषे स्वयमापदम् ॥ ३६ ॥</s-l></s-lg><s-lg><s-l>यथास्तां संमतौ राज्ञां पृथिव्यां राजसत्तमौ ।</s-l><s-l>मान्धाता चाम्बरीषश्च तथा राजन्विराजसे ॥ ३७ ॥</s-l></s-lg><s-lg><s-l>प्रशाधि पृथिवीं देवीं प्रजा धर्मेण पालयन् ।</s-l><s-l>सपर्वतवनद्वीपां मा राजन्विमना भव ॥ ३८ ॥</s-l></s-lg><s-lg><s-l>यजस्व विविधैर्यज्ञैर्जुह्वन्नग्नीन्प्रयच्छ च ।</s-l><s-l>पुराणि भोगान्वासांसि द्विजातिभ्यो नृपोत्तम ॥ ३९ ॥</s-l></s-lg>