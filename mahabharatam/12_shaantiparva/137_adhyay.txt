<s-lg><s-l> युधिष्ठिर उवाच ।</s-l><s-l>उक्तो मन्त्रो महाबाहो न विश्वासोऽस्ति शत्रुषु ।</s-l><s-l>कथं हि राजा वर्तेत यदि सर्वत्र नाश्वसेत् ॥ १ ॥</s-l></s-lg><s-lg><s-l>विश्वासाद्धि परं राज्ञो राजन्नुत्पद्यते भयम् ।</s-l><s-l>कथं वै नाश्वसन्राजा शत्रूञ्जयति पार्थिव ॥ २ ॥</s-l></s-lg><s-lg><s-l>एतन्मे संशयं छिन्धि मनो मे संप्रमुह्यति ।</s-l><s-l>अविश्वासकथामेतामुपश्रुत्य पितामह ॥ ३ ॥</s-l></s-lg><s-lg><s-l> भीष्म उवाच ।</s-l><s-l>शृणु कौन्तेय यो वृत्तो ब्रह्मदत्तनिवेशने ।</s-l><s-l>पूजन्या सह संवादो ब्रह्मदत्तस्य पार्थिव ॥ ४ ॥</s-l></s-lg><s-lg><s-l>काम्पिल्ये ब्रह्मदत्तस्य अन्तःपुरनिवासिनी ।</s-l><s-l>पूजनी नाम शकुनी दीर्घकालं सहोषिता ॥ ५ ॥</s-l></s-lg><s-lg><s-l>रुतज्ञा सर्वभूतानां यथा वै जीवजीवकः ।</s-l><s-l>सर्वज्ञा सर्वधर्मज्ञा तिर्यग्योनिगतापि सा ॥ ६ ॥</s-l></s-lg><s-lg><s-l>अभिप्रजाता सा तत्र पुत्रमेकं सुवर्चसम् ।</s-l><s-l>समकालं च राज्ञोऽपि देव्याः पुत्रो व्यजायत ॥ ७ ॥</s-l></s-lg><s-lg><s-l>समुद्रतीरं गत्वा सा त्वाजहार फलद्वयम् ।</s-l><s-l>पुष्ट्यर्थं च स्वपुत्रस्य राजपुत्रस्य चैव ह ॥ ८ ॥</s-l></s-lg><s-lg><s-l>फलमेकं सुतायादाद्राजपुत्राय चापरम् ।</s-l><s-l>अमृतास्वादसदृशं बलतेजोविवर्धनम् ।</s-l><s-l>तत्रागच्छत्परां वृद्धिं राजपुत्रः फलाशनात् ॥ ९ ॥</s-l></s-lg><s-lg><s-l>धात्र्या हस्तगतश्चापि तेनाक्रीडत पक्षिणा ।</s-l><s-l>शून्ये तु तमुपादाय पक्षिणं समजातकम् ।</s-l><s-l>हत्वा ततः स राजेन्द्र धात्र्या हस्तमुपागमत् ॥ १० ॥</s-l></s-lg><s-lg><s-l>अथ सा शकुनी राजन्नागमत्फलहारिका ।</s-l><s-l>अपश्यन्निहतं पुत्रं तेन बालेन भूतले ॥ ११ ॥</s-l></s-lg><s-lg><s-l>बाष्पपूर्णमुखी दीना दृष्ट्वा सा तु हतं सुतम् ।</s-l><s-l>पूजनी दुःखसंतप्ता रुदती वाक्यमब्रवीत् ॥ १२ ॥</s-l></s-lg><s-lg><s-l>क्षत्रिये संगतं नास्ति न प्रीतिर्न च सौहृदम् ।</s-l><s-l>कारणे संभजन्तीह कृतार्थाः संत्यजन्ति च ॥ १३ ॥</s-l></s-lg><s-lg><s-l>क्षत्रियेषु न विश्वासः कार्यः सर्वोपघातिषु ।</s-l><s-l>अपकृत्यापि सततं सान्त्वयन्ति निरर्थकम् ॥ १४ ॥</s-l></s-lg><s-lg><s-l>अहमस्य करोम्यद्य सदृशीं वैरयातनाम् ।</s-l><s-l>कृतघ्नस्य नृशंसस्य भृशं विश्वासघातिनः ॥ १५ ॥</s-l></s-lg><s-lg><s-l>सहसंजातवृद्धस्य तथैव सहभोजिनः ।</s-l><s-l>शरणागतस्य च वधस्त्रिविधं ह्यस्य किल्बिषम् ॥ १६ ॥</s-l></s-lg><s-lg><s-l>इत्युक्त्वा चरणाभ्यां तु नेत्रे नृपसुतस्य सा ।</s-l><s-l>भित्त्वा स्वस्था तत इदं पूजनी वाक्यमब्रवीत् ॥ १७ ॥</s-l></s-lg><s-lg><s-l>इच्छयैव कृतं पापं सद्य एवोपसर्पति ।</s-l><s-l>कृतप्रतिक्रियं तेषां न नश्यति शुभाशुभम् ॥ १८ ॥</s-l></s-lg><s-lg><s-l>पापं कर्म कृतं किंचिन्न तस्मिन्यदि विद्यते ।</s-l><s-l>निपात्यतेऽस्य पुत्रेषु न चेत्पौत्रेषु नप्तृषु ॥ १९ ॥</s-l></s-lg><s-lg><s-l> ब्रह्मदत्त उवाच ।</s-l><s-l>अस्ति वै कृतमस्माभिरस्ति प्रतिकृतं त्वया ।</s-l><s-l>उभयं तत्समीभूतं वस पूजनि मा गमः ॥ २० ॥</s-l></s-lg><s-lg><s-l> पूजन्युवाच ।</s-l><s-l>सकृत्कृतापराधस्य तत्रैव परिलम्बतः ।</s-l><s-l>न तद्बुधाः प्रशंसन्ति श्रेयस्तत्रापसर्पणम् ॥ २१ ॥</s-l></s-lg><s-lg><s-l>सान्त्वे प्रयुक्ते नृपते कृतवैरे न विश्वसेत् ।</s-l><s-l>क्षिप्रं प्रबध्यते मूढो न हि वैरं प्रशाम्यति ॥ २२ ॥</s-l></s-lg><s-lg><s-l>अन्योन्यं कृतवैराणां पुत्रपौत्रं निगच्छति ।</s-l><s-l>पुत्रपौत्रे विनष्टे तु परलोकं निगच्छति ॥ २३ ॥</s-l></s-lg><s-lg><s-l>सर्वेषां कृतवैराणामविश्वासः सुखावहः ।</s-l><s-l>एकान्ततो न विश्वासः कार्यो विश्वासघातकः ॥ २४ ॥</s-l></s-lg><s-lg><s-l>न विश्वसेदविश्वस्ते विश्वस्तेऽपि न विश्वसेत् ।</s-l><s-l>कामं विश्वासयेदन्यान्परेषां तु न विश्वसेत् ॥ २५ ॥</s-l></s-lg><s-lg><s-l>माता पिता बान्धवानां वरिष्ठौ भार्या जरा बीजमात्रं तु पुत्रः ।</s-l><s-l>भ्राता शत्रुः क्लिन्नपाणिर्वयस्य आत्मा ह्येकः सुखदुःखस्य वेत्ता ॥ २६ ॥</s-l></s-lg><s-lg><s-l>अन्योन्यकृतवैराणां न संधिरुपपद्यते ।</s-l><s-l>स च हेतुरतिक्रान्तो यदर्थमहमावसम् ॥ २७ ॥</s-l></s-lg><s-lg><s-l>पूजितस्यार्थमानाभ्यां जन्तोः पूर्वापकारिणः ।</s-l><s-l>चेतो भवत्यविश्वस्तं पूर्वं त्रासयते बलात् ॥ २८ ॥</s-l></s-lg><s-lg><s-l>पूर्वं संमानना यत्र पश्चाच्चैव विमानना ।</s-l><s-l>जह्यात्तं सत्त्ववान्वासं संमानितविमानितः ॥ २९ ॥</s-l></s-lg><s-lg><s-l>उषितास्मि तवागारे दीर्घकालमहिंसिता ।</s-l><s-l>तदिदं वैरमुत्पन्नं सुखमास्स्व व्रजाम्यहम् ॥ ३० ॥</s-l></s-lg><s-lg><s-l> ब्रह्मदत्त उवाच ।</s-l><s-l>यत्कृते प्रतिकुर्याद्वै न स तत्रापराध्नुयात् ।</s-l><s-l>अनृणस्तेन भवति वस पूजनि मा गमः ॥ ३१ ॥</s-l></s-lg><s-lg><s-l> पूजन्युवाच ।</s-l><s-l>न कृतस्य न कर्तुश्च सख्यं संधीयते पुनः ।</s-l><s-l>हृदयं तत्र जानाति कर्तुश्चैव कृतस्य च ॥ ३२ ॥</s-l></s-lg><s-lg><s-l> ब्रह्मदत्त उवाच ।</s-l><s-l>कृतस्य चैव कर्तुश्च सख्यं संधीयते पुनः ।</s-l><s-l>वैरस्योपशमो दृष्टः पापं नोपाश्नुते पुनः ॥ ३३ ॥</s-l></s-lg><s-lg><s-l> पूजन्युवाच ।</s-l><s-l>नास्ति वैरमुपक्रान्तं सान्त्वितोऽस्मीति नाश्वसेत् ।</s-l><s-l>विश्वासाद्बध्यते बालस्तस्माच्छ्रेयो ह्यदर्शनम् ॥ ३४ ॥</s-l></s-lg><s-lg><s-l>तरसा ये न शक्यन्ते शस्त्रैः सुनिशितैरपि ।</s-l><s-l>साम्ना ते विनिगृह्यन्ते गजा इव करेणुभिः ॥ ३५ ॥</s-l></s-lg><s-lg><s-l> ब्रह्मदत्त उवाच ।</s-l><s-l>संवासाज्जायते स्नेहो जीवितान्तकरेष्वपि ।</s-l><s-l>अन्योन्यस्य च विश्वासः श्वपचेन शुनो यथा ॥ ३६ ॥</s-l></s-lg><s-lg><s-l>अन्योन्यकृतवैराणां संवासान्मृदुतां गतम् ।</s-l><s-l>नैव तिष्ठति तद्वैरं पुष्करस्थमिवोदकम् ॥ ३७ ॥</s-l></s-lg><s-lg><s-l> पूजन्युवाच ।</s-l><s-l>वैरं पञ्चसमुत्थानं तच्च बुध्यन्ति पण्डिताः ।</s-l><s-l>स्त्रीकृतं वास्तुजं वाग्जं ससपत्नापराधजम् ॥ ३८ ॥</s-l></s-lg><s-lg><s-l>तत्र दाता निहन्तव्यः क्षत्रियेण विशेषतः ।</s-l><s-l>प्रकाशं वाप्रकाशं वा बुद्ध्वा देशबलादिकम् ॥ ३९ ॥</s-l></s-lg><s-lg><s-l>कृतवैरे न विश्वासः कार्यस्त्विह सुहृद्यपि ।</s-l><s-l>छन्नं संतिष्ठते वैरं गूढोऽग्निरिव दारुषु ॥ ४० ॥</s-l></s-lg><s-lg><s-l>न वित्तेन न पारुष्यैर्न सान्त्वेन न च श्रुतैः ।</s-l><s-l>वैराग्निः शाम्यते राजन्नौर्वाग्निरिव सागरे ॥ ४१ ॥</s-l></s-lg><s-lg><s-l>न हि वैराग्निरुद्भूतः कर्म वाप्यपराधजम् ।</s-l><s-l>शाम्यत्यदग्ध्वा नृपते विना ह्येकतरक्षयात् ॥ ४२ ॥</s-l></s-lg><s-lg><s-l>सत्कृतस्यार्थमानाभ्यां स्यात्तु पूर्वापकारिणः ।</s-l><s-l>नैव शान्तिर्न विश्वासः कर्म त्रासयते बलात् ॥ ४३ ॥</s-l></s-lg><s-lg><s-l>नैवापकारे कस्मिंश्चिदहं त्वयि तथा भवान् ।</s-l><s-l>विश्वासादुषिता पूर्वं नेदानीं विश्वसाम्यहम् ॥ ४४ ॥</s-l></s-lg><s-lg><s-l> ब्रह्मदत्त उवाच ।</s-l><s-l>कालेन क्रियते कार्यं तथैव विविधाः क्रियाः ।</s-l><s-l>कालेनैव प्रवर्तन्ते कः कस्येहापराध्यति ॥ ४५ ॥</s-l></s-lg><s-lg><s-l>तुल्यं चोभे प्रवर्तेते मरणं जन्म चैव ह ।</s-l><s-l>कार्यते चैव कालेन तन्निमित्तं हि जीवति ॥ ४६ ॥</s-l></s-lg><s-lg><s-l>बध्यन्ते युगपत्केचिदेकैकस्य न चापरे ।</s-l><s-l>कालो दहति भूतानि संप्राप्याग्निरिवेन्धनम् ॥ ४७ ॥</s-l></s-lg><s-lg><s-l>नाहं प्रमाणं नैव त्वमन्योन्यकरणे शुभे ।</s-l><s-l>कालो नित्यमुपाधत्ते सुखं दुःखं च देहिनाम् ॥ ४८ ॥</s-l></s-lg><s-lg><s-l>एवं वसेह सस्नेहा यथाकालमहिंसिता ।</s-l><s-l>यत्कृतं तच्च मे क्षान्तं त्वं चैव क्षम पूजनि ॥ ४९ ॥</s-l></s-lg><s-lg><s-l> पूजन्युवाच ।</s-l><s-l>यदि कालः प्रमाणं ते न वैरं कस्यचिद्भवेत् ।</s-l><s-l>कस्मात्त्वपचितिं यान्ति बान्धवा बान्धवे हते ॥ ५० ॥</s-l></s-lg><s-lg><s-l>कस्माद्देवासुराः पूर्वमन्योन्यमभिजघ्निरे ।</s-l><s-l>यदि कालेन निर्याणं सुखदुःखे भवाभवौ ॥ ५१ ॥</s-l></s-lg><s-lg><s-l>भिषजो भेषजं कर्तुं कस्मादिच्छन्ति रोगिणे ।</s-l><s-l>यदि कालेन पच्यन्ते भेषजैः किं प्रयोजनम् ॥ ५२ ॥</s-l></s-lg><s-lg><s-l>प्रलापः क्रियते कस्मात्सुमहाञ्शोकमूर्छितैः ।</s-l><s-l>यदि कालः प्रमाणं ते कस्माद्धर्मोऽस्ति कर्तृषु ॥ ५३ ॥</s-l></s-lg><s-lg><s-l>तव पुत्रो ममापत्यं हतवान्हिंसितो मया ।</s-l><s-l>अनन्तरं त्वया चाहं बन्धनीया महीपते ॥ ५४ ॥</s-l></s-lg><s-lg><s-l>अहं हि पुत्रशोकेन कृतपापा तवात्मजे ।</s-l><s-l>तथा त्वया प्रहर्तव्यं मयि तत्त्वं च मे शृणु ॥ ५५ ॥</s-l></s-lg><s-lg><s-l>भक्षार्थं क्रीडनार्थं वा नरा वाञ्छन्ति पक्षिणः ।</s-l><s-l>तृतीयो नास्ति संयोगो वधबन्धादृते क्षमः ॥ ५६ ॥</s-l></s-lg><s-lg><s-l>वधबन्धभयादेके मोक्षतन्त्रमुपागताः ।</s-l><s-l>मरणोत्पातजं दुःखमाहुर्धर्मविदो जनाः ॥ ५७ ॥</s-l></s-lg><s-lg><s-l>सर्वस्य दयिताः प्राणाः सर्वस्य दयिताः सुताः ।</s-l><s-l>दुःखादुद्विजते सर्वः सर्वस्य सुखमीप्सितम् ॥ ५८ ॥</s-l></s-lg><s-lg><s-l>दुःखं जरा ब्रह्मदत्त दुःखमर्थविपर्ययः ।</s-l><s-l>दुःखं चानिष्टसंवासो दुःखमिष्टवियोगजम् ॥ ५९ ॥</s-l></s-lg><s-lg><s-l>वैरबन्धकृतं दुःखं हिंसाजं स्त्रीकृतं तथा ।</s-l><s-l>दुःखं सुखेन सततं जनाद्विपरिवर्तते ॥ ६० ॥</s-l></s-lg><s-lg><s-l>न दुःखं परदुःखे वै केचिदाहुरबुद्धयः ।</s-l><s-l>यो दुःखं नाभिजानाति स जल्पति महाजने ॥ ६१ ॥</s-l></s-lg><s-lg><s-l>यस्तु शोचति दुःखार्तः स कथं वक्तुमुत्सहेत् ।</s-l><s-l>रसज्ञः सर्वदुःखस्य यथात्मनि तथा परे ॥ ६२ ॥</s-l></s-lg><s-lg><s-l>यत्कृतं ते मया राजंस्त्वया च मम यत्कृतम् ।</s-l><s-l>न तद्वर्षशतैः शक्यं व्यपोहितुमरिंदम ॥ ६३ ॥</s-l></s-lg><s-lg><s-l>आवयोः कृतमन्योन्यं तत्र संधिर्न विद्यते ।</s-l><s-l>स्मृत्वा स्मृत्वा हि ते पुत्रं नवं वैरं भविष्यति ॥ ६४ ॥</s-l></s-lg><s-lg><s-l>वैरमन्तिकमासज्य यः प्रीतिं कर्तुमिच्छति ।</s-l><s-l>मृन्मयस्येव भग्नस्य तस्य संधिर्न विद्यते ॥ ६५ ॥</s-l></s-lg><s-lg><s-l>निश्चितश्चार्थशास्त्रज्ञैरविश्वासः सुखोदयः ।</s-l><s-l>उशनाश्चाथ गाथे द्वे प्रह्रादायाब्रवीत्पुरा ॥ ६६ ॥</s-l></s-lg><s-lg><s-l>ये वैरिणः श्रद्दधते सत्ये सत्येतरेऽपि वा ।</s-l><s-l>ते श्रद्दधाना वध्यन्ते मधु शुष्कतृणैर्यथा ॥ ६७ ॥</s-l></s-lg><s-lg><s-l>न हि वैराणि शाम्यन्ति कुलेष्वा दशमाद्युगात् ।</s-l><s-l>आख्यातारश्च विद्यन्ते कुले चेद्विद्यते पुमान् ॥ ६८ ॥</s-l></s-lg><s-lg><s-l>उपगुह्य हि वैराणि सान्त्वयन्ति नराधिपाः ।</s-l><s-l>अथैनं प्रतिपिंषन्ति पूर्णं घटमिवाश्मनि ॥ ६९ ॥</s-l></s-lg><s-lg><s-l>सदा न विश्वसेद्राजन्पापं कृत्वेह कस्यचित् ।</s-l><s-l>अपकृत्य परेषां हि विश्वासाद्दुःखमश्नुते ॥ ७० ॥</s-l></s-lg><s-lg><s-l> ब्रह्मदत्त उवाच ।</s-l><s-l>नाविश्वासाच्चिन्वतेऽर्थान्नेहन्ते चापि किंचन ।</s-l><s-l>भयादेकतरान्नित्यं मृतकल्पा भवन्ति च ॥ ७१ ॥</s-l></s-lg><s-lg><s-l> पूजन्युवाच ।</s-l><s-l>यस्येह व्रणिनौ पादौ पद्भ्यां च परिसर्पति ।</s-l><s-l>क्षण्येते तस्य तौ पादौ सुगुप्तमभिधावतः ॥ ७२ ॥</s-l></s-lg><s-lg><s-l>नेत्राभ्यां सरुजाभ्यां यः प्रतिवातमुदीक्षते ।</s-l><s-l>तस्य वायुरुजात्यर्थं नेत्रयोर्भवति ध्रुवम् ॥ ७३ ॥</s-l></s-lg><s-lg><s-l>दुष्टं पन्थानमाश्रित्य यो मोहादभिपद्यते ।</s-l><s-l>आत्मनो बलमज्ञात्वा तदन्तं तस्य जीवितम् ॥ ७४ ॥</s-l></s-lg><s-lg><s-l>यस्तु वर्षमविज्ञाय क्षेत्रं कृषति मानवः ।</s-l><s-l>हीनं पुरुषकारेण सस्यं नैवाप्नुते पुनः ॥ ७५ ॥</s-l></s-lg><s-lg><s-l>यश्च तिक्तं कषायं वाप्यास्वादविधुरं हितम् ।</s-l><s-l>आहारं कुरुते नित्यं सोऽमृतत्वाय कल्पते ॥ ७६ ॥</s-l></s-lg><s-lg><s-l>पथ्यं भुक्त्वा नरो लोभाद्योऽन्यदश्नाति भोजनम् ।</s-l><s-l>परिणाममविज्ञाय तदन्तं तस्य जीवितम् ॥ ७७ ॥</s-l></s-lg><s-lg><s-l>दैवं पुरुषकारश्च स्थितावन्योन्यसंश्रयात् ।</s-l><s-l>उदात्तानां कर्म तन्त्रं दैवं क्लीबा उपासते ॥ ७८ ॥</s-l></s-lg><s-lg><s-l>कर्म चात्महितं कार्यं तीक्ष्णं वा यदि वा मृदु ।</s-l><s-l>ग्रस्यतेऽकर्मशीलस्तु सदानर्थैरकिंचनः ॥ ७९ ॥</s-l></s-lg><s-lg><s-l>तस्मात्संशयितेऽप्यर्थे कार्य एव पराक्रमः ।</s-l><s-l>सर्वस्वमपि संत्यज्य कार्यमात्महितं नरैः ॥ ८० ॥</s-l></s-lg><s-lg><s-l>विद्या शौर्यं च दाक्ष्यं च बलं धैर्यं च पञ्चमम् ।</s-l><s-l>मित्राणि सहजान्याहुर्वर्तयन्तीह यैर्बुधाः ॥ ८१ ॥</s-l></s-lg><s-lg><s-l>निवेशनं च कुप्यं च क्षेत्रं भार्या सुहृज्जनः ।</s-l><s-l>एतान्युपचितान्याहुः सर्वत्र लभते पुमान् ॥ ८२ ॥</s-l></s-lg><s-lg><s-l>सर्वत्र रमते प्राज्ञः सर्वत्र च विरोचते ।</s-l><s-l>न विभीषयते कंचिद्भीषितो न बिभेति च ॥ ८३ ॥</s-l></s-lg><s-lg><s-l>नित्यं बुद्धिमतो ह्यर्थः स्वल्पकोऽपि विवर्धते ।</s-l><s-l>दाक्ष्येण कुरुते कर्म संयमात्प्रतितिष्ठति ॥ ८४ ॥</s-l></s-lg><s-lg><s-l>गृहस्नेहावबद्धानां नराणामल्पमेधसाम् ।</s-l><s-l>कुस्त्री खादति मांसानि माघमा सेगवामिव ॥ ८५ ॥</s-l></s-lg><s-lg><s-l>गृहं क्षेत्राणि मित्राणि स्वदेश इति चापरे ।</s-l><s-l>इत्येवमवसीदन्ति नरा बुद्धिविपर्यये ॥ ८६ ॥</s-l></s-lg><s-lg><s-l>उत्पतेत्सरुजाद्देशाद्व्याधिदुर्भिक्षपीडितात् ।</s-l><s-l>अन्यत्र वस्तुं गच्छेद्वा वसेद्वा नित्यमानितः ॥ ८७ ॥</s-l></s-lg><s-lg><s-l>तस्मादन्यत्र यास्यामि वस्तुं नाहमिहोत्सहे ।</s-l><s-l>कृतमेतदनाहार्यं तव पुत्रेण पार्थिव ॥ ८८ ॥</s-l></s-lg><s-lg><s-l>कुभार्यां च कुपुत्रं च कुराजानं कुसौहृदम् ।</s-l><s-l>कुसंबन्धं कुदेशं च दूरतः परिवर्जयेत् ॥ ८९ ॥</s-l></s-lg><s-lg><s-l>कुमित्रे नास्ति विश्वासः कुभार्यायां कुतो रतिः ।</s-l><s-l>कुराज्ये निर्वृतिर्नास्ति कुदेशे न प्रजीव्यते ॥ ९० ॥</s-l></s-lg><s-lg><s-l>कुमित्रे संगतं नास्ति नित्यमस्थिरसौहृदे ।</s-l><s-l>अवमानः कुसंबन्धे भवत्यर्थविपर्यये ॥ ९१ ॥</s-l></s-lg><s-lg><s-l>सा भार्या या प्रियं ब्रूते स पुत्रो यत्र निर्वृतिः ।</s-l><s-l>तन्मित्रं यत्र विश्वासः स देशो यत्र जीव्यते ॥ ९२ ॥</s-l></s-lg><s-lg><s-l>यत्र नास्ति बलात्कारः स राजा तीव्रशासनः ।</s-l><s-l>न चैव ह्यभिसंबन्धो दरिद्रं यो बुभूषति ॥ ९३ ॥</s-l></s-lg><s-lg><s-l>भार्या देशोऽथ मित्राणि पुत्रसंबन्धिबान्धवाः ।</s-l><s-l>एतत्सर्वं गुणवति धर्मनेत्रे महीपतौ ॥ ९४ ॥</s-l></s-lg><s-lg><s-l>अधर्मज्ञस्य विलयं प्रजा गच्छन्त्यनिग्रहात् ।</s-l><s-l>राजा मूलं त्रिवर्गस्य अप्रमत्तोऽनुपालयन् ॥ ९५ ॥</s-l></s-lg><s-lg><s-l>बलिषड्भागमुद्धृत्य बलिं तमुपयोजयेत् ।</s-l><s-l>न रक्षति प्रजाः सम्यग्यः स पार्थिवतस्करः ॥ ९६ ॥</s-l></s-lg><s-lg><s-l>दत्त्वाभयं यः स्वयमेव राजा न तत्प्रमाणं कुरुते यथावत् ।</s-l><s-l>स सर्वलोकादुपलभ्य पापमधर्मबुद्धिर्निरयं प्रयाति ॥ ९७ ॥</s-l></s-lg><s-lg><s-l>दत्त्वाभयं यः स्म राजा प्रमाणं कुरुते सदा ।</s-l><s-l>स सर्वसुखकृज्ज्ञेयः प्रजा धर्मेण पालयन् ॥ ९८ ॥</s-l></s-lg><s-lg><s-l>पिता माता गुरुर्गोप्ता वह्निर्वैश्रवणो यमः ।</s-l><s-l>सप्त राज्ञो गुणानेतान्मनुराह प्रजापतिः ॥ ९९ ॥</s-l></s-lg><s-lg><s-l>पिता हि राजा राष्ट्रस्य प्रजानां योऽनुकम्पकः ।</s-l><s-l>तस्मिन्मिथ्याप्रणीते हि तिर्यग्गच्छति मानवः ॥ १०० ॥</s-l></s-lg><s-lg><s-l>संभावयति मातेव दीनमभ्यवपद्यते ।</s-l><s-l>दहत्यग्निरिवानिष्टान्यमयन्भवते यमः ॥ १०१ ॥</s-l></s-lg><s-lg><s-l>इष्टेषु विसृजत्यर्थान्कुबेर इव कामदः ।</s-l><s-l>गुरुर्धर्मोपदेशेन गोप्ता च परिपालनात् ॥ १०२ ॥</s-l></s-lg><s-lg><s-l>यस्तु रञ्जयते राजा पौरजानपदान्गुणैः ।</s-l><s-l>न तस्य भ्रश्यते राज्यं गुणधर्मानुपालनात् ॥ १०३ ॥</s-l></s-lg><s-lg><s-l>स्वयं समुपजानन्हि पौरजानपदक्रियाः ।</s-l><s-l>स सुखं मोदते भूप इह लोके परत्र च ॥ १०४ ॥</s-l></s-lg><s-lg><s-l>नित्योद्विग्नाः प्रजा यस्य करभारप्रपीडिताः ।</s-l><s-l>अनर्थैर्विप्रलुप्यन्ते स गच्छति पराभवम् ॥ १०५ ॥</s-l></s-lg><s-lg><s-l>प्रजा यस्य विवर्धन्ते सरसीव महोत्पलम् ।</s-l><s-l>स सर्वयज्ञफलभाग्राजा लोके महीयते ॥ १०६ ॥</s-l></s-lg><s-lg><s-l>बलिना विग्रहो राजन्न कथंचित्प्रशस्यते ।</s-l><s-l>बलिना विगृहीतस्य कुतो राज्यं कुतः सुखम् ॥ १०७ ॥</s-l></s-lg><s-lg><s-l> भीष्म उवाच ।</s-l><s-l>सैवमुक्त्वा शकुनिका ब्रह्मदत्तं नराधिपम् ।</s-l><s-l>राजानं समनुज्ञाप्य जगामाथेप्सितां दिशम् ॥ १०८ ॥</s-l></s-lg><s-lg><s-l>एतत्ते ब्रह्मदत्तस्य पूजन्या सह भाषितम् ।</s-l><s-l>मयोक्तं भरतश्रेष्ठ किमन्यच्छ्रोतुमिच्छसि ॥ १०९ ॥</s-l></s-lg>