<s-lg><s-l> भरद्वाज उवाच ।</s-l><s-l>एते ते धातवः पञ्च ब्रह्मा यानसृजत्पुरा ।</s-l><s-l>आवृता यैरिमे लोका महाभूताभिसंज्ञितैः ॥ १ ॥</s-l></s-lg><s-lg><s-l>यदासृजत्सहस्राणि भूतानां स महामतिः ।</s-l><s-l>पञ्चानामेव भूतत्वं कथं समुपपद्यते ॥ २ ॥</s-l></s-lg><s-lg><s-l> भृगुरुवाच ।</s-l><s-l>अमितानां महाशब्दो यान्ति भूतानि संभवम् ।</s-l><s-l>ततस्तेषां महाभूतशब्दोऽयमुपपद्यते ॥ ३ ॥</s-l></s-lg><s-lg><s-l>चेष्टा वायुः खमाकाशमूष्माग्निः सलिलं द्रवः ।</s-l><s-l>पृथिवी चात्र संघातः शरीरं पाञ्चभौतिकम् ॥ ४ ॥</s-l></s-lg><s-lg><s-l>इत्येतैः पञ्चभिर्भूतैर्युक्तं स्थावरजङ्गमम् ।</s-l><s-l>श्रोत्रं घ्राणं रसः स्पर्शो दृष्टिश्चेन्द्रियसंज्ञिताः ॥ ५ ॥</s-l></s-lg><s-lg><s-l> भरद्वाज उवाच ।</s-l><s-l>पञ्चभिर्यदि भूतैस्तु युक्ताः स्थावरजङ्गमाः ।</s-l><s-l>स्थावराणां न दृश्यन्ते शरीरे पञ्च धातवः ॥ ६ ॥</s-l></s-lg><s-lg><s-l>अनूष्मणामचेष्टानां घनानां चैव तत्त्वतः ।</s-l><s-l>वृक्षाणां नोपलभ्यन्ते शरीरे पञ्च धातवः ॥ ७ ॥</s-l></s-lg><s-lg><s-l>न शृण्वन्ति न पश्यन्ति न गन्धरसवेदिनः ।</s-l><s-l>न च स्पर्शं विजानन्ति ते कथं पाञ्चभौतिकाः ॥ ८ ॥</s-l></s-lg><s-lg><s-l>अद्रवत्वादनग्नित्वादभौमत्वादवायुतः ।</s-l><s-l>आकाशस्याप्रमेयत्वाद्वृक्षाणां नास्ति भौतिकम् ॥ ९ ॥</s-l></s-lg><s-lg><s-l> भृगुरुवाच ।</s-l><s-l>घनानामपि वृक्षाणामाकाशोऽस्ति न संशयः ।</s-l><s-l>तेषां पुष्पफले व्यक्तिर्नित्यं समुपलभ्यते ॥ १० ॥</s-l></s-lg><s-lg><s-l>ऊष्मतो ग्लानपर्णानां त्वक्फलं पुष्पमेव च ।</s-l><s-l>म्लायते चैव शीते न स्पर्शस्तेनात्र विद्यते ॥ ११ ॥</s-l></s-lg><s-lg><s-l>वाय्वग्न्यशनिनिष्पेषैः फलपुष्पं विशीर्यते ।</s-l><s-l>श्रोत्रेण गृह्यते शब्दस्तस्माच्छृण्वन्ति पादपाः ॥ १२ ॥</s-l></s-lg><s-lg><s-l>वल्ली वेष्टयते वृक्षं सर्वतश्चैव गच्छति ।</s-l><s-l>न ह्यदृष्टेश्च मार्गोऽस्ति तस्मात्पश्यन्ति पादपाः ॥ १३ ॥</s-l></s-lg><s-lg><s-l>पुण्यापुण्यैस्तथा गन्धैर्धूपैश्च विविधैरपि ।</s-l><s-l>अरोगाः पुष्पिताः सन्ति तस्माज्जिघ्रन्ति पादपाः ॥ १४ ॥</s-l></s-lg><s-lg><s-l>पादैः सलिलपानं च व्याधीनामपि दर्शनम् ।</s-l><s-l>व्याधिप्रतिक्रियत्वाच्च विद्यते रसनं द्रुमे ॥ १५ ॥</s-l></s-lg><s-lg><s-l>वक्त्रेणोत्पलनालेन यथोर्ध्वं जलमाददेत् ।</s-l><s-l>तथा पवनसंयुक्तः पादैः पिबति पादपः ॥ १६ ॥</s-l></s-lg><s-lg><s-l>ग्रहणात्सुखदुःखस्य छिन्नस्य च विरोहणात् ।</s-l><s-l>जीवं पश्यामि वृक्षाणामचैतन्यं न विद्यते ॥ १७ ॥</s-l></s-lg><s-lg><s-l>तेन तज्जलमादत्तं जरयत्यग्निमारुतौ ।</s-l><s-l>आहारपरिणामाच्च स्नेहो वृद्धिश्च जायते ॥ १८ ॥</s-l></s-lg><s-lg><s-l>जङ्गमानां च सर्वेषां शरीरे पञ्च धातवः ।</s-l><s-l>प्रत्येकशः प्रभिद्यन्ते यैः शरीरं विचेष्टते ॥ १९ ॥</s-l></s-lg><s-lg><s-l>त्वक्च मांसं तथास्थीनि मज्जा स्नायु च पञ्चमम् ।</s-l><s-l>इत्येतदिह संख्यातं शरीरे पृथिवीमयम् ॥ २० ॥</s-l></s-lg><s-lg><s-l>तेजोऽग्निश्च तथा क्रोधश्चक्षुरूष्मा तथैव च ।</s-l><s-l>अग्निर्जरयते चापि पञ्चाग्नेयाः शरीरिणः ॥ २१ ॥</s-l></s-lg><s-lg><s-l>श्रोत्रं घ्राणमथास्यं च हृदयं कोष्ठमेव च ।</s-l><s-l>आकाशात्प्राणिनामेते शरीरे पञ्च धातवः ॥ २२ ॥</s-l></s-lg><s-lg><s-l>श्लेष्मा पित्तमथ स्वेदो वसा शोणितमेव च ।</s-l><s-l>इत्यापः पञ्चधा देहे भवन्ति प्राणिनां सदा ॥ २३ ॥</s-l></s-lg><s-lg><s-l>प्राणात्प्रणीयते प्राणी व्यानाद्व्यायच्छते तथा ।</s-l><s-l>गच्छत्यपानोऽवाक्चैव समानो हृद्यवस्थितः ॥ २४ ॥</s-l></s-lg><s-lg><s-l>उदानादुच्छ्वसिति च प्रतिभेदाच्च भाषते ।</s-l><s-l>इत्येते वायवः पञ्च चेष्टयन्तीह देहिनम् ॥ २५ ॥</s-l></s-lg><s-lg><s-l>भूमेर्गन्धगुणान्वेत्ति रसं चाद्भ्यः शरीरवान् ।</s-l><s-l>ज्योतिः पश्यति चक्षुर्भ्यां स्पर्शं वेत्ति च वायुना ॥ २६ ॥</s-l></s-lg><s-lg><s-l>तस्य गन्धस्य वक्ष्यामि विस्तराभिहितान्गुणान् ।</s-l><s-l>इष्टश्चानिष्टगन्धश्च मधुरः कटुरेव च ॥ २७ ॥</s-l></s-lg><s-lg><s-l>निर्हारी संहतः स्निग्धो रूक्षो विशद एव च ।</s-l><s-l>एवं नवविधो ज्ञेयः पार्थिवो गन्धविस्तरः ॥ २८ ॥</s-l></s-lg><s-lg><s-l>शब्दः स्पर्शश्च रूपं च रसश्चापां गुणाः स्मृताः ।</s-l><s-l>रसज्ञानं तु वक्ष्यामि तन्मे निगदतः शृणु ॥ २९ ॥</s-l></s-lg><s-lg><s-l>रसो बहुविधः प्रोक्तः सूरिभिः प्रथितात्मभिः ।</s-l><s-l>मधुरो लवणस्तिक्तः कषायोऽम्लः कटुस्तथा ।</s-l><s-l>एष षड्विधविस्तारो रसो वारिमयः स्मृतः ॥ ३० ॥</s-l></s-lg><s-lg><s-l>शब्दः स्पर्शश्च रूपं च त्रिगुणं ज्योतिरुच्यते ।</s-l><s-l>ज्योतिः पश्यति रूपाणि रूपं च बहुधा स्मृतम् ॥ ३१ ॥</s-l></s-lg><s-lg><s-l>ह्रस्वो दीर्घस्तथा स्थूलश्चतुरस्रोऽणु वृत्तवान् ।</s-l><s-l>शुक्लः कृष्णस्तथा रक्तो नीलः पीतोऽरुणस्तथा ।</s-l><s-l>एवं द्वादशविस्तारो ज्योतीरूपगुणः स्मृतः ॥ ३२ ॥</s-l></s-lg><s-lg><s-l>शब्दस्पर्शौ तु विज्ञेयौ द्विगुणो वायुरुच्यते ।</s-l><s-l>वायव्यस्तु गुणः स्पर्शः स्पर्शश्च बहुधा स्मृतः ॥ ३३ ॥</s-l></s-lg><s-lg><s-l>कठिनश्चिक्कणः श्लक्ष्णः पिच्छलो मृदुदारुणः ।</s-l><s-l>उष्णः शीतः सुखो दुःखः स्निग्धो विशद एव च ।</s-l><s-l>एवं द्वादशविस्तारो वायव्यो गुण उच्यते ॥ ३४ ॥</s-l></s-lg><s-lg><s-l>तत्रैकगुणमाकाशं शब्द इत्येव तत्स्मृतम् ।</s-l><s-l>तस्य शब्दस्य वक्ष्यामि विस्तरं विविधात्मकम् ॥ ३५ ॥</s-l></s-lg><s-lg><s-l>षड्ज ऋषभगान्धारौ मध्यमः पञ्चमस्तथा ।</s-l><s-l>धैवतश्चापि विज्ञेयस्तथा चापि निषादकः ॥ ३६ ॥</s-l></s-lg><s-lg><s-l>एष सप्तविधः प्रोक्तो गुण आकाशलक्षणः ।</s-l><s-l>त्रैस्वर्येण तु सर्वत्र स्थितोऽपि पटहादिषु ॥ ३७ ॥</s-l></s-lg><s-lg><s-l>आकाशजं शब्दमाहुरेभिर्वायुगुणैः सह ।</s-l><s-l>अव्याहतैश्चेतयते न वेत्ति विषमागतैः ॥ ३८ ॥</s-l></s-lg><s-lg><s-l>आप्यायन्ते च ते नित्यं धातवस्तैस्तु धातुभिः ।</s-l><s-l>आपोऽग्निर्मारुतश्चैव नित्यं जाग्रति देहिषु ॥ ३९ ॥</s-l></s-lg>