<s-lg><s-l> वैशंपायन उवाच ।</s-l><s-l>ततो राजा पाण्डुसुतो नारदं प्रत्यभाषत ।</s-l><s-l>भगवञ्श्रोतुमिच्छामि सुवर्णष्ठीविसंभवम् ॥ १ ॥</s-l></s-lg><s-lg><s-l>एवमुक्तः स च मुनिर्धर्मराजेन नारदः ।</s-l><s-l>आचचक्षे यथा वृत्तं सुवर्णष्ठीविनं प्रति ॥ २ ॥</s-l></s-lg><s-lg><s-l>एवमेतन्महाराज यथायं केशवोऽब्रवीत् ।</s-l><s-l>कार्यस्यास्य तु यच्छेषं तत्ते वक्ष्यामि पृच्छतः ॥ ३ ॥</s-l></s-lg><s-lg><s-l>अहं च पर्वतश्चैव स्वस्रीयो मे महामुनिः ।</s-l><s-l>वस्तुकामावभिगतौ सृञ्जयं जयतां वरम् ॥ ४ ॥</s-l></s-lg><s-lg><s-l>तत्र संपूजितौ तेन विधिदृष्टेन कर्मणा ।</s-l><s-l>सर्वकामैः सुविहितौ निवसावोऽस्य वेश्मनि ॥ ५ ॥</s-l></s-lg><s-lg><s-l>व्यतिक्रान्तासु वर्षासु समये गमनस्य च ।</s-l><s-l>पर्वतो मामुवाचेदं काले वचनमर्थवत् ॥ ६ ॥</s-l></s-lg><s-lg><s-l>आवामस्य नरेन्द्रस्य गृहे परमपूजितौ ।</s-l><s-l>उषितौ समये ब्रह्मंश्चिन्त्यतामत्र सांप्रतम् ॥ ७ ॥</s-l></s-lg><s-lg><s-l>ततोऽहमब्रुवं राजन्पर्वतं शुभदर्शनम् ।</s-l><s-l>सर्वमेतत्त्वयि विभो भागिनेयोपपद्यते ॥ ८ ॥</s-l></s-lg><s-lg><s-l>वरेण छन्द्यतां राजा लभतां यद्यदिच्छति ।</s-l><s-l>आवयोस्तपसा सिद्धिं प्राप्नोतु यदि मन्यसे ॥ ९ ॥</s-l></s-lg><s-lg><s-l>तत आहूय राजानं सृञ्जयं शुभदर्शनम् ।</s-l><s-l>पर्वतोऽनुमतं वाक्यमुवाच मुनिपुंगवः ॥ १० ॥</s-l></s-lg><s-lg><s-l>प्रीतौ स्वो नृप सत्कारैस्तव ह्यार्जवसंभृतैः ।</s-l><s-l>आवाभ्यामभ्यनुज्ञातो वरं नृवर चिन्तय ॥ ११ ॥</s-l></s-lg><s-lg><s-l>देवानामविहिंसायां यद्भवेन्मानुषक्षमम् ।</s-l><s-l>तद्गृहाण महाराज पूजार्हो नौ मतो भवान् ॥ १२ ॥</s-l></s-lg><s-lg><s-l> सृञ्जय उवाच ।</s-l><s-l>प्रीतौ भवन्तौ यदि मे कृतमेतावता मम ।</s-l><s-l>एष एव परो लाभो निर्वृत्तो मे महाफलः ॥ १३ ॥</s-l></s-lg><s-lg><s-l> नारद उवाच ।</s-l><s-l>तमेवंवादिनं भूयः पर्वतः प्रत्यभाषत ।</s-l><s-l>वृणीष्व राजन्संकल्पो यस्ते हृदि चिरं स्थितः ॥ १४ ॥</s-l></s-lg><s-lg><s-l> सृञ्जय उवाच ।</s-l><s-l>अभीप्सामि सुतं वीरं वीर्यवन्तं दृढव्रतम् ।</s-l><s-l>आयुष्मन्तं महाभागं देवराजसमद्युतिम् ॥ १५ ॥</s-l></s-lg><s-lg><s-l> पर्वत उवाच ।</s-l><s-l>भविष्यत्येष ते कामो न त्वायुष्मान्भविष्यति ।</s-l><s-l>देवराजाभिभूत्यर्थं संकल्पो ह्येष ते हृदि ॥ १६ ॥</s-l></s-lg><s-lg><s-l>सुवर्णष्ठीवनाच्चैव स्वर्णष्ठीवी भविष्यति ।</s-l><s-l>रक्ष्यश्च देवराजात्स देवराजसमद्युतिः ॥ १७ ॥</s-l></s-lg><s-lg><s-l> नारद उवाच ।</s-l><s-l>तच्छ्रुत्वा सृञ्जयो वाक्यं पर्वतस्य महात्मनः ।</s-l><s-l>प्रसादयामास तदा नैतदेवं भवेदिति ॥ १८ ॥</s-l></s-lg><s-lg><s-l>आयुष्मान्मे भवेत्पुत्रो भवतस्तपसा मुने ।</s-l><s-l>न च तं पर्वतः किंचिदुवाचेन्द्रव्यपेक्षया ॥ १९ ॥</s-l></s-lg><s-lg><s-l>तमहं नृपतिं दीनमब्रुवं पुनरेव तु ।</s-l><s-l>स्मर्तव्योऽहं महाराज दर्शयिष्यामि ते स्मृतः ॥ २० ॥</s-l></s-lg><s-lg><s-l>अहं ते दयितं पुत्रं प्रेतराजवशं गतम् ।</s-l><s-l>पुनर्दास्यामि तद्रूपं मा शुचः पृथिवीपते ॥ २१ ॥</s-l></s-lg><s-lg><s-l>एवमुक्त्वा तु नृपतिं प्रयातौ स्वो यथेप्सितम् ।</s-l><s-l>सृञ्जयश्च यथाकामं प्रविवेश स्वमन्दिरम् ॥ २२ ॥</s-l></s-lg><s-lg><s-l>सृञ्जयस्याथ राजर्षेः कस्मिंश्चित्कालपर्यये ।</s-l><s-l>जज्ञे पुत्रो महावीर्यस्तेजसा प्रज्वलन्निव ॥ २३ ॥</s-l></s-lg><s-lg><s-l>ववृधे स यथाकालं सरसीव महोत्पलम् ।</s-l><s-l>बभूव काञ्चनष्ठीवी यथार्थं नाम तस्य तत् ॥ २४ ॥</s-l></s-lg><s-lg><s-l>तदद्भुततमं लोके पप्रथे कुरुसत्तम ।</s-l><s-l>बुबुधे तच्च देवेन्द्रो वरदानं महात्मनोः ॥ २५ ॥</s-l></s-lg><s-lg><s-l>ततस्त्वभिभवाद्भीतो बृहस्पतिमते स्थितः ।</s-l><s-l>कुमारस्यान्तरप्रेक्षी बभूव बलवृत्रहा ॥ २६ ॥</s-l></s-lg><s-lg><s-l>चोदयामास वज्रं स दिव्यास्त्रं मूर्तिसंस्थितम् ।</s-l><s-l>व्याघ्रो भूत्वा जहीमं त्वं राजपुत्रमिति प्रभो ॥ २७ ॥</s-l></s-lg><s-lg><s-l>विवृद्धः किल वीर्येण मामेषोऽभिभविष्यति ।</s-l><s-l>सृञ्जयस्य सुतो वज्र यथैनं पर्वतो ददौ ॥ २८ ॥</s-l></s-lg><s-lg><s-l>एवमुक्तस्तु शक्रेण वज्रः परपुरंजयः ।</s-l><s-l>कुमारस्यान्तरप्रेक्षी नित्यमेवान्वपद्यत ॥ २९ ॥</s-l></s-lg><s-lg><s-l>सृञ्जयोऽपि सुतं प्राप्य देवराजसमद्युतिम् ।</s-l><s-l>हृष्टः सान्तःपुरो राजा वननित्योऽभवत्तदा ॥ ३० ॥</s-l></s-lg><s-lg><s-l>ततो भागीरथीतीरे कदाचिद्वननिर्झरे ।</s-l><s-l>धात्रीद्वितीयो बालः स क्रीडार्थं पर्यधावत ॥ ३१ ॥</s-l></s-lg><s-lg><s-l>पञ्चवर्षकदेशीयो बालो नागेन्द्रविक्रमः ।</s-l><s-l>सहसोत्पतितं व्याघ्रमाससाद महाबलः ॥ ३२ ॥</s-l></s-lg><s-lg><s-l>तेन चैव विनिष्पिष्टो वेपमानो नृपात्मजः ।</s-l><s-l>व्यसुः पपात मेदिन्यां ततो धात्री विचुक्रुशे ॥ ३३ ॥</s-l></s-lg><s-lg><s-l>हत्वा तु राजपुत्रं स तत्रैवान्तरधीयत ।</s-l><s-l>शार्दूलो देवराजस्य माययान्तर्हितस्तदा ॥ ३४ ॥</s-l></s-lg><s-lg><s-l>धात्र्यास्तु निनदं श्रुत्वा रुदत्याः परमार्तवत् ।</s-l><s-l>अभ्यधावत तं देशं स्वयमेव महीपतिः ॥ ३५ ॥</s-l></s-lg><s-lg><s-l>स ददर्श गतासुं तं शयानं पीतशोणितम् ।</s-l><s-l>कुमारं विगतानन्दं निशाकरमिव च्युतम् ॥ ३६ ॥</s-l></s-lg><s-lg><s-l>स तमुत्सङ्गमारोप्य परिपीडितवक्षसम् ।</s-l><s-l>पुत्रं रुधिरसंसिक्तं पर्यदेवयदातुरः ॥ ३७ ॥</s-l></s-lg><s-lg><s-l>ततस्ता मातरस्तस्य रुदन्त्यः शोककर्शिताः ।</s-l><s-l>अभ्यधावन्त तं देशं यत्र राजा स सृञ्जयः ॥ ३८ ॥</s-l></s-lg><s-lg><s-l>ततः स राजा सस्मार मामन्तर्गतमानसः ।</s-l><s-l>तच्चाहं चिन्तितं ज्ञात्वा गतवांस्तस्य दर्शनम् ॥ ३९ ॥</s-l></s-lg><s-lg><s-l>स मयैतानि वाक्यानि श्रावितः शोकलालसः ।</s-l><s-l>यानि ते यदुवीरेण कथितानि महीपते ॥ ४० ॥</s-l></s-lg><s-lg><s-l>संजीवितश्चापि मया वासवानुमते तदा ।</s-l><s-l>भवितव्यं तथा तच्च न तच्छक्यमतोऽन्यथा ॥ ४१ ॥</s-l></s-lg><s-lg><s-l>अत ऊर्ध्वं कुमारः स स्वर्णष्ठीवी महायशाः ।</s-l><s-l>चित्तं प्रसादयामास पितुर्मातुश्च वीर्यवान् ॥ ४२ ॥</s-l></s-lg><s-lg><s-l>कारयामास राज्यं स पितरि स्वर्गते विभुः ।</s-l><s-l>वर्षाणामेकशतवत्सहस्रं भीमविक्रमः ॥ ४३ ॥</s-l></s-lg><s-lg><s-l>तत इष्ट्वा महायज्ञैर्बहुभिर्भूरिदक्षिणैः ।</s-l><s-l>तर्पयामास देवांश्च पितॄंश्चैव महाद्युतिः ॥ ४४ ॥</s-l></s-lg><s-lg><s-l>उत्पाद्य च बहून्पुत्रान्कुलसंतानकारिणः ।</s-l><s-l>कालेन महता राजन्कालधर्ममुपेयिवान् ॥ ४५ ॥</s-l></s-lg><s-lg><s-l>स त्वं राजेन्द्र संजातं शोकमेतन्निवर्तय ।</s-l><s-l>यथा त्वां केशवः प्राह व्यासश्च सुमहातपाः ॥ ४६ ॥</s-l></s-lg><s-lg><s-l>पितृपैतामहं राज्यमास्थाय दुरमुद्वह ।</s-l><s-l>इष्ट्वा पुण्यैर्महायज्ञैरिष्टाँल्लोकानवाप्स्यसि ॥ ४७ ॥</s-l></s-lg>