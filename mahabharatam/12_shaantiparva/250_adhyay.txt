<s-lg><s-l> नारद उवाच ।</s-l><s-l>विनीय दुःखमबला सा त्वतीवायतेक्षणा ।</s-l><s-l>उवाच प्राञ्जलिर्भूत्वा लतेवावर्जिता तदा ॥ १ ॥</s-l></s-lg><s-lg><s-l>त्वया सृष्टा कथं नारी मादृशी वदतां वर ।</s-l><s-l>रौद्रकर्माभिजायेत सर्वप्राणिभयंकरी ॥ २ ॥</s-l></s-lg><s-lg><s-l>बिभेम्यहमधर्मस्य धर्म्यमादिश कर्म मे ।</s-l><s-l>त्वं मां भीतामवेक्षस्व शिवेनेश्वर चक्षुषा ॥ ३ ॥</s-l></s-lg><s-lg><s-l>बालान्वृद्धान्वयःस्थांश्च न हरेयमनागसः ।</s-l><s-l>प्राणिनः प्राणिनामीश नमस्तेऽभिप्रसीद मे ॥ ४ ॥</s-l></s-lg><s-lg><s-l>प्रियान्पुत्रान्वयस्यांश्च भ्रातॄन्मातॄः पितॄनपि ।</s-l><s-l>अपध्यास्यन्ति यद्देव मृतांस्तेषां बिभेम्यहम् ॥ ५ ॥</s-l></s-lg><s-lg><s-l>कृपणाश्रुपरिक्लेदो दहेन्मां शाश्वतीः समाः ।</s-l><s-l>तेभ्योऽहं बलवद्भीता शरणं त्वामुपागता ॥ ६ ॥</s-l></s-lg><s-lg><s-l>यमस्य भवने देव यात्यन्ते पापकर्मिणः ।</s-l><s-l>प्रसादये त्वा वरद प्रसादं कुरु मे प्रभो ॥ ७ ॥</s-l></s-lg><s-lg><s-l>एतमिच्छाम्यहं कामं त्वत्तो लोकपितामह ।</s-l><s-l>इच्छेयं त्वत्प्रसादाच्च तपस्तप्तुं सुरेश्वर ॥ ८ ॥</s-l></s-lg><s-lg><s-l> पितामह उवाच ।</s-l><s-l>मृत्यो संकल्पिता मे त्वं प्रजासंहारहेतुना ।</s-l><s-l>गच्छ संहर सर्वास्त्वं प्रजा मा च विचारय ॥ ९ ॥</s-l></s-lg><s-lg><s-l>एतदेवमवश्यं हि भविता नैतदन्यथा ।</s-l><s-l>क्रियतामनवद्याङ्गि यथोक्तं मद्वचोऽनघे ॥ १० ॥</s-l></s-lg><s-lg><s-l> नारद उवाच ।</s-l><s-l>एवमुक्ता महाबाहो मृत्युः परपुरंजय ।</s-l><s-l>न व्याजहार तस्थौ च प्रह्वा भगवदुन्मुखी ॥ ११ ॥</s-l></s-lg><s-lg><s-l>पुनः पुनरथोक्ता सा गतसत्त्वेव भामिनी ।</s-l><s-l>तूष्णीमासीत्ततो देवो देवानामीश्वरेश्वरः ॥ १२ ॥</s-l></s-lg><s-lg><s-l>प्रससाद किल ब्रह्मा स्वयमेवात्मनात्मवान् ।</s-l><s-l>स्मयमानश्च लोकेशो लोकान्सर्वानवैक्षत ॥ १३ ॥</s-l></s-lg><s-lg><s-l>निवृत्तरोषे तस्मिंस्तु भगवत्यपराजिते ।</s-l><s-l>सा कन्यापजगामास्य समीपादिति नः श्रुतम् ॥ १४ ॥</s-l></s-lg><s-lg><s-l>अपसृत्याप्रतिश्रुत्य प्रजासंहरणं तदा ।</s-l><s-l>त्वरमाणेव राजेन्द्र मृत्युर्धेनुकमभ्ययात् ॥ १५ ॥</s-l></s-lg><s-lg><s-l>सा तत्र परमं देवी तपोऽचरत दुश्चरम् ।</s-l><s-l>समा ह्येकपदे तस्थौ दश पद्मानि पञ्च च ॥ १६ ॥</s-l></s-lg><s-lg><s-l>तां तथा कुर्वतीं तत्र तपः परमदुश्चरम् ।</s-l><s-l>पुनरेव महातेजा ब्रह्मा वचनमब्रवीत् ॥ १७ ॥</s-l></s-lg><s-lg><s-l>कुरुष्व मे वचो मृत्यो तदनादृत्य सत्वरा ।</s-l><s-l>तथैवैकपदे तात पुनरन्यानि सप्त सा ॥ १८ ॥</s-l></s-lg><s-lg><s-l>तस्थौ पद्मानि षट्चैव पञ्च द्वे चैव मानद ।</s-l><s-l>भूयः पद्मायुतं तात मृगैः सह चचार सा ॥ १९ ॥</s-l></s-lg><s-lg><s-l>पुनर्गत्वा ततो राजन्मौनमातिष्ठदुत्तमम् ।</s-l><s-l>अप्सु वर्षसहस्राणि सप्त चैकं च पार्थिव ॥ २० ॥</s-l></s-lg><s-lg><s-l>ततो जगाम सा कन्या कौशिकीं भरतर्षभ ।</s-l><s-l>तत्र वायुजलाहारा चचार नियमं पुनः ॥ २१ ॥</s-l></s-lg><s-lg><s-l>ततो ययौ महाभागा गङ्गां मेरुं च केवलम् ।</s-l><s-l>तस्थौ दार्विव निश्चेष्टा भूतानां हितकाम्यया ॥ २२ ॥</s-l></s-lg><s-lg><s-l>ततो हिमवतो मूर्ध्नि यत्र देवाः समीजिरे ।</s-l><s-l>तत्राङ्गुष्ठेन राजेन्द्र निखर्वमपरं ततः ।</s-l><s-l>तस्थौ पितामहं चैव तोषयामास यत्नतः ॥ २३ ॥</s-l></s-lg><s-lg><s-l>ततस्तामब्रवीत्तत्र लोकानां प्रभवाप्ययः ।</s-l><s-l>किमिदं वर्तते पुत्रि क्रियतां तद्वचो मम ॥ २४ ॥</s-l></s-lg><s-lg><s-l>ततोऽब्रवीत्पुनर्मृत्युर्भगवन्तं पितामहम् ।</s-l><s-l>न हरेयं प्रजा देव पुनस्त्वाहं प्रसादये ॥ २५ ॥</s-l></s-lg><s-lg><s-l>तामधर्मभयत्रस्तां पुनरेव च याचतीम् ।</s-l><s-l>तदाब्रवीद्देवदेवो निगृह्येदं वचस्ततः ॥ २६ ॥</s-l></s-lg><s-lg><s-l>अधर्मो नास्ति ते मृत्यो संयच्छेमाः प्रजाः शुभे ।</s-l><s-l>मया ह्युक्तं मृषा भद्रे भविता नेह किंचन ॥ २७ ॥</s-l></s-lg><s-lg><s-l>धर्मः सनातनश्च त्वामिहैवानुप्रवेक्ष्यते ।</s-l><s-l>अहं च विबुधाश्चैव त्वद्धिते निरताः सदा ॥ २८ ॥</s-l></s-lg><s-lg><s-l>इममन्यं च ते कामं ददामि मनसेप्सितम् ।</s-l><s-l>न त्वा दोषेण यास्यन्ति व्याधिसंपीडिताः प्रजाः ॥ २९ ॥</s-l></s-lg><s-lg><s-l>पुरुषेषु च रूपेण पुरुषस्त्वं भविष्यसि ।</s-l><s-l>स्त्रीषु स्त्रीरूपिणी चैव तृतीयेषु नपुंसकम् ॥ ३० ॥</s-l></s-lg><s-lg><s-l>सैवमुक्ता महाराज कृताञ्जलिरुवाच ह ।</s-l><s-l>पुनरेव महात्मानं नेति देवेशमव्ययम् ॥ ३१ ॥</s-l></s-lg><s-lg><s-l>तामब्रवीत्तदा देवो मृत्यो संहर मानवान् ।</s-l><s-l>अधर्मस्ते न भविता तथा ध्यास्याम्यहं शुभे ॥ ३२ ॥</s-l></s-lg><s-lg><s-l>यानश्रुबिन्दून्पतितानपश्यं ये पाणिभ्यां धारितास्ते पुरस्तात् ।</s-l><s-l>ते व्याधयो मानवान्घोररूपाः प्राप्ते काले पीडयिष्यन्ति मृत्यो ॥ ३३ ॥</s-l></s-lg><s-lg><s-l>सर्वेषां त्वं प्राणिनामन्तकाले कामक्रोधौ सहितौ योजयेथाः ।</s-l><s-l>एवं धर्मस्त्वामुपैष्यत्यमेयो न चाधर्मं लप्स्यसे तुल्यवृत्तिः ॥ ३४ ॥</s-l></s-lg><s-lg><s-l>एवं धर्मं पालयिष्यस्यथोक्तं न चात्मानं मज्जयिष्यस्यधर्मे ।</s-l><s-l>तस्मात्कामं रोचयाभ्यागतं त्वं संयोज्याथो संहरस्वेह जन्तून् ॥ ३५ ॥</s-l></s-lg><s-lg><s-l>सा वै तदा मृत्युसंज्ञापदेशाच्छापाद्भीता बाढमित्यब्रवीत्तम् ।</s-l><s-l>अथो प्राणान्प्राणिनामन्तकाले कामक्रोधौ प्राप्य निर्मोह्य हन्ति ॥ ३६ ॥</s-l></s-lg><s-lg><s-l>मृत्योर्ये ते व्याधयश्चाश्रुपाता मनुष्याणां रुज्यते यैः शरीरम् ।</s-l><s-l>सर्वेषां वै प्राणिनां प्राणनान्ते तस्माच्छोकं मा कृथा बुध्य बुद्ध्या ॥ ३७ ॥</s-l></s-lg><s-lg><s-l>सर्वे देवाः प्राणिनां प्राणनान्ते गत्वा वृत्ताः संनिवृत्तास्तथैव ।</s-l><s-l>एवं सर्वे मानवाः प्राणनान्ते गत्वावृत्ता देववद्राजसिंह ॥ ३८ ॥</s-l></s-lg><s-lg><s-l>वायुर्भीमो भीमनादो महौजाः सर्वेषां च प्राणिनां प्राणभूतः ।</s-l><s-l>नानावृत्तिर्देहिनां देहभेदे तस्माद्वायुर्देवदेवो विशिष्टः ॥ ३९ ॥</s-l></s-lg><s-lg><s-l>सर्वे देवा मर्त्यसंज्ञाविशिष्टाः सर्वे मर्त्या देवसंज्ञाविशिष्टाः ।</s-l><s-l>तस्मात्पुत्रं मा शुचो राजसिंह पुत्रः स्वर्गं प्राप्य ते मोदते ह ॥ ४० ॥</s-l></s-lg><s-lg><s-l>एवं मृत्युर्देवसृष्टा प्रजानां प्राप्ते काले संहरन्ती यथावत् ।</s-l><s-l>तस्याश्चैव व्याधयस्तेऽश्रुपाताः प्राप्ते काले संहरन्तीह जन्तून् ॥ ४१ ॥</s-l></s-lg>