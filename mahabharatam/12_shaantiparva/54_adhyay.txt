<s-lg><s-l> जनमेजय उवाच ।</s-l><s-l>धर्मात्मनि महासत्त्वे सत्यसंधे जितात्मनि ।</s-l><s-l>देवव्रते महाभागे शरतल्पगतेऽच्युते ॥ १ ॥</s-l></s-lg><s-lg><s-l>शयाने वीरशयने भीष्मे शंतनुनन्दने ।</s-l><s-l>गाङ्गेये पुरुषव्याघ्रे पाण्डवैः पर्युपस्थिते ॥ २ ॥</s-l></s-lg><s-lg><s-l>काः कथाः समवर्तन्त तस्मिन्वीरसमागमे ।</s-l><s-l>हतेषु सर्वसैन्येषु तन्मे शंस महामुने ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>शरतल्पगते भीष्मे कौरवाणां धुरंधरे ।</s-l><s-l>आजग्मुरृषयः सिद्धा नारदप्रमुखा नृप ॥ ४ ॥</s-l></s-lg><s-lg><s-l>हतशिष्टाश्च राजानो युधिष्ठिरपुरोगमाः ।</s-l><s-l>धृतराष्ट्रश्च कृष्णश्च भीमार्जुनयमास्तथा ॥ ५ ॥</s-l></s-lg><s-lg><s-l>तेऽभिगम्य महात्मानो भरतानां पितामहम् ।</s-l><s-l>अन्वशोचन्त गाङ्गेयमादित्यं पतितं यथा ॥ ६ ॥</s-l></s-lg><s-lg><s-l>मुहूर्तमिव च ध्यात्वा नारदो देवदर्शनः ।</s-l><s-l>उवाच पाण्डवान्सर्वान्हतशिष्टांश्च पार्थिवान् ॥ ७ ॥</s-l></s-lg><s-lg><s-l>प्राप्तकालं च आचक्षे भीष्मोऽयमनुयुज्यताम् ।</s-l><s-l>अस्तमेति हि गाङ्गेयो भानुमानिव भारत ॥ ८ ॥</s-l></s-lg><s-lg><s-l>अयं प्राणानुत्सिसृक्षुस्तं सर्वेऽभ्येत्य पृच्छत ।</s-l><s-l>कृत्स्नान्हि विविधान्धर्मांश्चातुर्वर्ण्यस्य वेत्त्ययम् ॥ ९ ॥</s-l></s-lg><s-lg><s-l>एष वृद्धः पुरा लोकान्संप्राप्नोति तनुत्यजाम् ।</s-l><s-l>तं शीघ्रमनुयुञ्जध्वं संशयान्मनसि स्थितान् ॥ १० ॥</s-l></s-lg><s-lg><s-l>एवमुक्ता नारदेन भीष्ममीयुर्नराधिपाः ।</s-l><s-l>प्रष्टुं चाशक्नुवन्तस्ते वीक्षां चक्रुः परस्परम् ॥ ११ ॥</s-l></s-lg><s-lg><s-l>अथोवाच हृषीकेशं पाण्डुपुत्रो युधिष्ठिरः ।</s-l><s-l>नान्यस्त्वद्देवकीपुत्र शक्तः प्रष्टुं पितामहम् ॥ १२ ॥</s-l></s-lg><s-lg><s-l>प्रव्याहारय दुर्धर्ष त्वमग्रे मधुसूदन ।</s-l><s-l>त्वं हि नस्तात सर्वेषां सर्वधर्मविदुत्तमः ॥ १३ ॥</s-l></s-lg><s-lg><s-l>एवमुक्तः पाण्डवेन भगवान्केशवस्तदा ।</s-l><s-l>अभिगम्य दुराधर्षं प्रव्याहारयदच्युतः ॥ १४ ॥</s-l></s-lg><s-lg><s-l> वासुदेव उवाच ।</s-l><s-l>कच्चित्सुखेन रजनी व्युष्टा ते राजसत्तम ।</s-l><s-l>विस्पष्टलक्षणा बुद्धिः कच्चिच्चोपस्थिता तव ॥ १५ ॥</s-l></s-lg><s-lg><s-l>कच्चिज्ज्ञानानि सर्वाणि प्रतिभान्ति च तेऽनघ ।</s-l><s-l>न ग्लायते च हृदयं न च ते व्याकुलं मनः ॥ १६ ॥</s-l></s-lg><s-lg><s-l> भीष्म उवाच ।</s-l><s-l>दाहो मोहः श्रमश्चैव क्लमो ग्लानिस्तथा रुजा ।</s-l><s-l>तव प्रसादाद्गोविन्द सद्यो व्यपगतानघ ॥ १७ ॥</s-l></s-lg><s-lg><s-l>यच्च भूतं भविष्यच्च भवच्च परमद्युते ।</s-l><s-l>तत्सर्वमनुपश्यामि पाणौ फलमिवाहितम् ॥ १८ ॥</s-l></s-lg><s-lg><s-l>वेदोक्ताश्चैव ये धर्मा वेदान्तनिहिताश्च ये ।</s-l><s-l>तान्सर्वान्संप्रपश्यामि वरदानात्तवाच्युत ॥ १९ ॥</s-l></s-lg><s-lg><s-l>शिष्टैश्च धर्मो यः प्रोक्तः स च मे हृदि वर्तते ।</s-l><s-l>देशजातिकुलानां च धर्मज्ञोऽस्मि जनार्दन ॥ २० ॥</s-l></s-lg><s-lg><s-l>चतुर्ष्वाश्रमधर्मेषु योऽर्थः स च हृदि स्थितः ।</s-l><s-l>राजधर्मांश्च सकलानवगच्छामि केशव ॥ २१ ॥</s-l></s-lg><s-lg><s-l>यत्र यत्र च वक्तव्यं तद्वक्ष्यामि जनार्दन ।</s-l><s-l>तव प्रसादाद्धि शुभा मनो मे बुद्धिराविशत् ॥ २२ ॥</s-l></s-lg><s-lg><s-l>युवेव चास्मि संवृत्तस्त्वदनुध्यानबृंहितः ।</s-l><s-l>वक्तुं श्रेयः समर्थोऽस्मि त्वत्प्रसादाज्जनार्दन ॥ २३ ॥</s-l></s-lg><s-lg><s-l>स्वयं किमर्थं तु भवाञ्श्रेयो न प्राह पाण्डवम् ।</s-l><s-l>किं ते विवक्षितं चात्र तदाशु वद माधव ॥ २४ ॥</s-l></s-lg><s-lg><s-l> वासुदेव उवाच ।</s-l><s-l>यशसः श्रेयसश्चैव मूलं मां विद्धि कौरव ।</s-l><s-l>मत्तः सर्वेऽभिनिर्वृत्ता भावाः सदसदात्मकाः ॥ २५ ॥</s-l></s-lg><s-lg><s-l>शीतांशुश्चन्द्र इत्युक्ते को लोके विस्मयिष्यति ।</s-l><s-l>तथैव यशसा पूर्णे मयि को विस्मयिष्यति ॥ २६ ॥</s-l></s-lg><s-lg><s-l>आधेयं तु मया भूयो यशस्तव महाद्युते ।</s-l><s-l>ततो मे विपुला बुद्धिस्त्वयि भीष्म समाहिता ॥ २७ ॥</s-l></s-lg><s-lg><s-l>यावद्धि पृथिवीपाल पृथिवी स्थास्यते ध्रुवा ।</s-l><s-l>तावत्तवाक्षया कीर्तिर्लोकाननु चरिष्यति ॥ २८ ॥</s-l></s-lg><s-lg><s-l>यच्च त्वं वक्ष्यसे भीष्म पाण्डवायानुपृच्छते ।</s-l><s-l>वेदप्रवादा इव ते स्थास्यन्ति वसुधातले ॥ २९ ॥</s-l></s-lg><s-lg><s-l>यश्चैतेन प्रमाणेन योक्ष्यत्यात्मानमात्मना ।</s-l><s-l>स फलं सर्वपुण्यानां प्रेत्य चानुभविष्यति ॥ ३० ॥</s-l></s-lg><s-lg><s-l>एतस्मात्कारणाद्भीष्म मतिर्दिव्या मया हि ते ।</s-l><s-l>दत्ता यशो विप्रथेत कथं भूयस्तवेति ह ॥ ३१ ॥</s-l></s-lg><s-lg><s-l>यावद्धि प्रथते लोके पुरुषस्य यशो भुवि ।</s-l><s-l>तावत्तस्याक्षयं स्थानं भवतीति विनिश्चितम् ॥ ३२ ॥</s-l></s-lg><s-lg><s-l>राजानो हतशिष्टास्त्वां राजन्नभित आसते ।</s-l><s-l>धर्माननुयुयुक्षन्तस्तेभ्यः प्रब्रूहि भारत ॥ ३३ ॥</s-l></s-lg><s-lg><s-l>भवान्हि वयसा वृद्धः श्रुताचारसमन्वितः ।</s-l><s-l>कुशलो राजधर्माणां पूर्वेषामपराश्च ये ॥ ३४ ॥</s-l></s-lg><s-lg><s-l>जन्मप्रभृति ते कश्चिद्वृजिनं न ददर्श ह ।</s-l><s-l>ज्ञातारमनुधर्माणां त्वां विदुः सर्वपार्थिवाः ॥ ३५ ॥</s-l></s-lg><s-lg><s-l>तेभ्यः पितेव पुत्रेभ्यो राजन्ब्रूहि परं नयम् ।</s-l><s-l>ऋषयश्च हि देवाश्च त्वया नित्यमुपासिताः ॥ ३६ ॥</s-l></s-lg><s-lg><s-l>तस्माद्वक्तव्यमेवेह त्वया पश्याम्यशेषतः ।</s-l><s-l>धर्माञ्शुश्रूषमाणेभ्यः पृष्टेन च सता पुनः ॥ ३७ ॥</s-l></s-lg><s-lg><s-l>वक्तव्यं विदुषा चेति धर्ममाहुर्मनीषिणः ।</s-l><s-l>अप्रतिब्रुवतः कष्टो दोषो हि भवति प्रभो ॥ ३८ ॥</s-l></s-lg><s-lg><s-l>तस्मात्पुत्रैश्च पौत्रैश्च धर्मान्पृष्टः सनातनान् ।</s-l><s-l>विद्वाञ्जिज्ञासमानैस्त्वं प्रब्रूहि भरतर्षभ ॥ ३९ ॥</s-l></s-lg>