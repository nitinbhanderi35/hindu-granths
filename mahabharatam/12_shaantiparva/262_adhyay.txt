<s-lg><s-l> कपिल उवाच ।</s-l><s-l>वेदाः प्रमाणं लोकानां न वेदाः पृष्ठतःकृताः ।</s-l><s-l>द्वे ब्रह्मणी वेदितव्ये शब्दब्रह्म परं च यत् ।</s-l><s-l>शब्दब्रह्मणि निष्णातः परं ब्रह्माधिगच्छति ॥ १ ॥</s-l></s-lg><s-lg><s-l>शरीरमेतत्कुरुते यद्वेदे कुरुते तनुम् ।</s-l><s-l>कृतशुद्धशरीरो हि पात्रं भवति ब्राह्मणः ॥ २ ॥</s-l></s-lg><s-lg><s-l>आनन्त्यमनुयुङ्क्ते यः कर्मणा तद्ब्रवीमि ते ।</s-l><s-l>निरागममनैतिह्यं प्रत्यक्षं लोकसाक्षिकम् ॥ ३ ॥</s-l></s-lg><s-lg><s-l>धर्म इत्येव ये यज्ञान्वितन्वन्ति निराशिषः ।</s-l><s-l>उत्पन्नत्यागिनोऽलुब्धाः कृपासूयाविवर्जिताः ।</s-l><s-l>धनानामेष वै पन्थास्तीर्थेषु प्रतिपादनम् ॥ ४ ॥</s-l></s-lg><s-lg><s-l>अनाश्रिताः पापकृत्याः कदाचित्कर्मयोनितः ।</s-l><s-l>मनःसंकल्पसंसिद्धा विशुद्धज्ञाननिश्चयाः ॥ ५ ॥</s-l></s-lg><s-lg><s-l>अक्रुध्यन्तोऽनसूयन्तो निरहंकारमत्सराः ।</s-l><s-l>ज्ञाननिष्ठास्त्रिशुक्लाश्च सर्वभूतहिते रताः ॥ ६ ॥</s-l></s-lg><s-lg><s-l>आसन्गृहस्था भूयिष्ठमव्युत्क्रान्ताः स्वकर्मसु ।</s-l><s-l>राजानश्च तथा युक्ता ब्राह्मणाश्च यथाविधि ॥ ७ ॥</s-l></s-lg><s-lg><s-l>समा ह्यार्जवसंपन्नाः संतुष्टा ज्ञाननिश्चयाः ।</s-l><s-l>प्रत्यक्षधर्माः शुचयः श्रद्दधानाः परावरे ॥ ८ ॥</s-l></s-lg><s-lg><s-l>पुरस्ताद्भावितात्मानो यथावच्चरितव्रताः ।</s-l><s-l>चरन्ति धर्मं कृच्छ्रेऽपि दुर्गे चैवाधिसंहताः ॥ ९ ॥</s-l></s-lg><s-lg><s-l>संहत्य धर्मं चरतां पुरासीत्सुखमेव तत् ।</s-l><s-l>तेषां नासीद्विधातव्यं प्रायश्चित्तं कदाचन ॥ १० ॥</s-l></s-lg><s-lg><s-l>सत्यं हि धर्ममास्थाय दुराधर्षतमा मताः ।</s-l><s-l>न मात्रामनुरुध्यन्ते न धर्मच्छलमन्ततः ॥ ११ ॥</s-l></s-lg><s-lg><s-l>य एव प्रथमः कल्पस्तमेवाभ्याचरन्सह ।</s-l><s-l>अस्यां स्थितौ स्थितानां हि प्रायश्चित्तं न विद्यते ।</s-l><s-l>दुर्बलात्मन उत्पन्नं प्रायश्चित्तमिति श्रुतिः ॥ १२ ॥</s-l></s-lg><s-lg><s-l>यत एवंविधा विप्राः पुराणा यज्ञवाहनाः ।</s-l><s-l>त्रैविद्यवृद्धाः शुचयो वृत्तवन्तो यशस्विनः ।</s-l><s-l>यजन्तोऽहरहर्यज्ञैर्निराशीर्बन्धना बुधाः ॥ १३ ॥</s-l></s-lg><s-lg><s-l>तेषां यज्ञाश्च वेदाश्च कर्माणि च यथागमम् ।</s-l><s-l>आगमाश्च यथाकालं संकल्पाश्च यथाव्रतम् ॥ १४ ॥</s-l></s-lg><s-lg><s-l>अपेतकामक्रोधानां प्रकृत्या संशितात्मनाम् ।</s-l><s-l>ऋजूनां शमनित्यानां स्थितानां स्वेषु कर्मसु ।</s-l><s-l>सर्वमानन्त्यमेवासीदिति नः शाश्वती श्रुतिः ॥ १५ ॥</s-l></s-lg><s-lg><s-l>तेषामदीनसत्त्वानां दुश्चराचारकर्मणाम् ।</s-l><s-l>स्वकर्मभिः संवृतानां तपो घोरत्वमागतम् ॥ १६ ॥</s-l></s-lg><s-lg><s-l>तं सदाचारमाश्चर्यं पुराणं शाश्वतं ध्रुवम् ।</s-l><s-l>अशक्नुवद्भिश्चरितुं किंचिद्धर्मेषु सूचितम् ॥ १७ ॥</s-l></s-lg><s-lg><s-l>निरापद्धर्म आचारस्त्वप्रमादोऽपराभवः ।</s-l><s-l>सर्ववर्णेषु यत्तेषु नासीत्कश्चिद्व्यतिक्रमः ॥ १८ ॥</s-l></s-lg><s-lg><s-l>धर्ममेकं चतुष्पादमाश्रितास्ते नरर्षभाः ।</s-l><s-l>तं सन्तो विधिवत्प्राप्य गच्छन्ति परमां गतिम् ॥ १९ ॥</s-l></s-lg><s-lg><s-l>गृहेभ्य एव निष्क्रम्य वनमन्ये समाश्रिताः ।</s-l><s-l>गृहमेवाभिसंश्रित्य ततोऽन्ये ब्रह्मचारिणः ॥ २० ॥</s-l></s-lg><s-lg><s-l>धर्ममेतं चतुष्पादमाश्रमं ब्राह्मणा विदुः ।</s-l><s-l>आनन्त्यं ब्रह्मणः स्थानं ब्राह्मणा नाम निश्चयः ॥ २१ ॥</s-l></s-lg><s-lg><s-l>अत एवंविधा विप्राः पुराणा धर्मचारिणः ।</s-l><s-l>त एते दिवि दृश्यन्ते ज्योतिर्भूता द्विजातयः ॥ २२ ॥</s-l></s-lg><s-lg><s-l>नक्षत्राणीव धिष्ण्येषु बहवस्तारकागणाः ।</s-l><s-l>आनन्त्यमुपसंप्राप्ताः संतोषादिति वैदिकम् ॥ २३ ॥</s-l></s-lg><s-lg><s-l>यद्यागच्छन्ति संसारं पुनर्योनिषु तादृशाः ।</s-l><s-l>न लिप्यन्ते पापकृत्यैः कदाचित्कर्मयोनितः ॥ २४ ॥</s-l></s-lg><s-lg><s-l>एवं युक्तो ब्राह्मणः स्यादन्यो ब्राह्मणको भवेत् ।</s-l><s-l>कर्मैव पुरुषस्याह शुभं वा यदि वाशुभम् ॥ २५ ॥</s-l></s-lg><s-lg><s-l>एवं पक्वकषायाणामानन्त्येन श्रुतेन च ।</s-l><s-l>सर्वमानन्त्यमेवासीदेवं नः शाश्वती श्रुतिः ॥ २६ ॥</s-l></s-lg><s-lg><s-l>तेषामपेततृष्णानां निर्णिक्तानां शुभात्मनाम् ।</s-l><s-l>चतुर्थ औपनिषदो धर्मः साधारणः स्मृतः ॥ २७ ॥</s-l></s-lg><s-lg><s-l>स सिद्धैः साध्यते नित्यं ब्राह्मणैर्नियतात्मभिः ।</s-l><s-l>संतोषमूलस्त्यागात्मा ज्ञानाधिष्ठानमुच्यते ॥ २८ ॥</s-l></s-lg><s-lg><s-l>अपवर्गगतिर्नित्यो यतिधर्मः सनातनः ।</s-l><s-l>साधारणः केवलो वा यथाबलमुपास्यते ॥ २९ ॥</s-l></s-lg><s-lg><s-l>गच्छतो गच्छतः क्षेमं दुर्बलोऽत्रावसीदति ।</s-l><s-l>ब्रह्मणः पदमन्विच्छन्संसारान्मुच्यते शुचिः ॥ ३० ॥</s-l></s-lg><s-lg><s-l> स्यूमरश्मिरुवाच ।</s-l><s-l>ये भुञ्जते ये ददते यजन्तेऽधीयते च ये ।</s-l><s-l>मात्राभिर्धर्मलब्धाभिर्ये वा त्यागं समाश्रिताः ॥ ३१ ॥</s-l></s-lg><s-lg><s-l>एतेषां प्रेत्यभावे तु कतमः स्वर्गजित्तमः ।</s-l><s-l>एतदाचक्ष्व मे ब्रह्मन्यथातथ्येन पृच्छतः ॥ ३२ ॥</s-l></s-lg><s-lg><s-l> कपिल उवाच ।</s-l><s-l>परिग्रहाः शुभाः सर्वे गुणतोऽभ्युदयाश्च ये ।</s-l><s-l>न तु त्यागसुखं प्राप्ता एतत्त्वमपि पश्यसि ॥ ३३ ॥</s-l></s-lg><s-lg><s-l> स्यूमरश्मिरुवाच ।</s-l><s-l>भवन्तो ज्ञाननिष्ठा वै गृहस्थाः कर्मनिश्चयाः ।</s-l><s-l>आश्रमाणां च सर्वेषां निष्ठायामैक्यमुच्यते ॥ ३४ ॥</s-l></s-lg><s-lg><s-l>एकत्वे च पृथक्त्वे च विशेषो नान्य उच्यते ।</s-l><s-l>तद्यथावद्यथान्यायं भगवान्प्रब्रवीतु मे ॥ ३५ ॥</s-l></s-lg><s-lg><s-l> कपिल उवाच ।</s-l><s-l>शरीरपक्तिः कर्माणि ज्ञानं तु परमा गतिः ।</s-l><s-l>पक्वे कषाये वमनै रसज्ञाने न तिष्ठति ॥ ३६ ॥</s-l></s-lg><s-lg><s-l>आनृशंस्यं क्षमा शान्तिरहिंसा सत्यमार्जवम् ।</s-l><s-l>अद्रोहो नाभिमानश्च ह्रीस्तितिक्षा शमस्तथा ॥ ३७ ॥</s-l></s-lg><s-lg><s-l>पन्थानो ब्रह्मणस्त्वेते एतैः प्राप्नोति यत्परम् ।</s-l><s-l>तद्विद्वाननुबुध्येत मनसा कर्मनिश्चयम् ॥ ३८ ॥</s-l></s-lg><s-lg><s-l>यां विप्राः सर्वतः शान्ता विशुद्धा ज्ञाननिश्चयाः ।</s-l><s-l>गतिं गच्छन्ति संतुष्टास्तामाहुः परमां गतिम् ॥ ३९ ॥</s-l></s-lg><s-lg><s-l>वेदांश्च वेदितव्यं च विदित्वा च यथास्थिति ।</s-l><s-l>एवं वेदविदित्याहुरतोऽन्यो वातरेटकः ॥ ४० ॥</s-l></s-lg><s-lg><s-l>सर्वं विदुर्वेदविदो वेदे सर्वं प्रतिष्ठितम् ।</s-l><s-l>वेदे हि निष्ठा सर्वस्य यद्यदस्ति च नास्ति च ॥ ४१ ॥</s-l></s-lg><s-lg><s-l>एषैव निष्ठा सर्वस्य यद्यदस्ति च नास्ति च ।</s-l><s-l>एतदन्तं च मध्यं च सच्चासच्च विजानतः ॥ ४२ ॥</s-l></s-lg><s-lg><s-l>समस्तत्याग इत्येव शम इत्येव निष्ठितः ।</s-l><s-l>संतोष इत्यत्र शुभमपवर्गे प्रतिष्ठितम् ॥ ४३ ॥</s-l></s-lg><s-lg><s-l>ऋतं सत्यं विदितं वेदितव्यं सर्वस्यात्मा जङ्गमं स्थावरं च ।</s-l><s-l>सर्वं सुखं यच्छिवमुत्तमं च ब्रह्माव्यक्तं प्रभवश्चाव्ययश्च ॥ ४४ ॥</s-l></s-lg><s-lg><s-l>तेजः क्षमा शान्तिरनामयं शुभं तथाविधं व्योम सनातनं ध्रुवम् ।</s-l><s-l>एतैः शब्दैर्गम्यते बुद्धिनेत्रैस्तस्मै नमो ब्रह्मणे ब्राह्मणाय ॥ ४५ ॥</s-l></s-lg>