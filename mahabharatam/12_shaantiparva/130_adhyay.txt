<s-lg><s-l> युधिष्ठिर उवाच ।</s-l><s-l>हीने परमके धर्मे सर्वलोकातिलङ्घिनि ।</s-l><s-l>सर्वस्मिन्दस्युसाद्भूते पृथिव्यामुपजीवने ॥ १ ॥</s-l></s-lg><s-lg><s-l>केनास्मिन्ब्राह्मणो जीवेज्जघन्ये काल आगते ।</s-l><s-l>असंत्यजन्पुत्रपौत्राननुक्रोशात्पितामह ॥ २ ॥</s-l></s-lg><s-lg><s-l> भीष्म उवाच ।</s-l><s-l>विज्ञानबलमास्थाय जीवितव्यं तथागते ।</s-l><s-l>सर्वं साध्वर्थमेवेदमसाध्वर्थं न किंचन ॥ ३ ॥</s-l></s-lg><s-lg><s-l>असाधुभ्यो निरादाय साधुभ्यो यः प्रयच्छति ।</s-l><s-l>आत्मानं संक्रमं कृत्वा कृत्स्नधर्मविदेव सः ॥ ४ ॥</s-l></s-lg><s-lg><s-l>सुरोषेणात्मनो राजन्राज्ये स्थितिमकोपयन् ।</s-l><s-l>अदत्तमप्याददीत दातुर्वित्तं ममेति वा ॥ ५ ॥</s-l></s-lg><s-lg><s-l>विज्ञानबलपूतो यो वर्तते निन्दितेष्वपि ।</s-l><s-l>वृत्तविज्ञानवान्धीरः कस्तं किं वक्तुमर्हति ॥ ६ ॥</s-l></s-lg><s-lg><s-l>येषां बलकृता वृत्तिर्नैषामन्याभिरोचते ।</s-l><s-l>तेजसाभिप्रवर्धन्ते बलवन्तो युधिष्ठिर ॥ ७ ॥</s-l></s-lg><s-lg><s-l>यदेव प्रकृतं शास्त्रमविशेषेण विन्दति ।</s-l><s-l>तदेव मध्याः सेवन्ते मेधावी चाप्यथोत्तरम् ॥ ८ ॥</s-l></s-lg><s-lg><s-l>ऋत्विक्पुरोहिताचार्यान्सत्कृतैरभिपूजितान् ।</s-l><s-l>न ब्राह्मणान्यातयेत दोषान्प्राप्नोति यातयन् ॥ ९ ॥</s-l></s-lg><s-lg><s-l>एतत्प्रमाणं लोकस्य चक्षुरेतत्सनातनम् ।</s-l><s-l>तत्प्रमाणोऽवगाहेत तेन तत्साध्वसाधु वा ॥ १० ॥</s-l></s-lg><s-lg><s-l>बहूनि ग्रामवास्तव्या रोषाद्ब्रूयुः परस्परम् ।</s-l><s-l>न तेषां वचनाद्राजा सत्कुर्याद्यातयेत वा ॥ ११ ॥</s-l></s-lg><s-lg><s-l>न वाच्यः परिवादो वै न श्रोतव्यः कथंचन ।</s-l><s-l>कर्णावेव पिधातव्यौ प्रस्थेयं वा ततोऽन्यतः ॥ १२ ॥</s-l></s-lg><s-lg><s-l>न वै सतां वृत्तमेतत्परिवादो न पैशुनम् ।</s-l><s-l>गुणानामेव वक्तारः सन्तः सत्सु युधिष्ठिर ॥ १३ ॥</s-l></s-lg><s-lg><s-l>यथा समधुरौ दम्यौ सुदान्तौ साधुवाहिनौ ।</s-l><s-l>धुरमुद्यम्य वहतस्तथा वर्तेत वै नृपः ।</s-l><s-l>यथा यथास्य वहतः सहायाः स्युस्तथापरे ॥ १४ ॥</s-l></s-lg><s-lg><s-l>आचारमेव मन्यन्ते गरीयो धर्मलक्षणम् ।</s-l><s-l>अपरे नैवमिच्छन्ति ये शङ्खलिखितप्रियाः ।</s-l><s-l>मार्दवादथ लोभाद्वा ते ब्रूयुर्वाक्यमीदृशम् ॥ १५ ॥</s-l></s-lg><s-lg><s-l>आर्षमप्यत्र पश्यन्ति विकर्मस्थस्य यापनम् ।</s-l><s-l>न चार्षात्सदृशं किंचित्प्रमाणं विद्यते क्वचित् ॥ १६ ॥</s-l></s-lg><s-lg><s-l>देवा अपि विकर्मस्थं यातयन्ति नराधमम् ।</s-l><s-l>व्याजेन विन्दन्वित्तं हि धर्मात्तु परिहीयते ॥ १७ ॥</s-l></s-lg><s-lg><s-l>सर्वतः सत्कृतः सद्भिर्भूतिप्रभवकारणैः ।</s-l><s-l>हृदयेनाभ्यनुज्ञातो यो धर्मस्तं व्यवस्यति ॥ १८ ॥</s-l></s-lg><s-lg><s-l>यश्चतुर्गुणसंपन्नं धर्मं वेद स धर्मवित् ।</s-l><s-l>अहेरिव हि धर्मस्य पदं दुःखं गवेषितुम् ॥ १९ ॥</s-l></s-lg><s-lg><s-l>यथा मृगस्य विद्धस्य मृगव्याधः पदं नयेत् ।</s-l><s-l>कक्षे रुधिरपातेन तथा धर्मपदं नयेत् ॥ २० ॥</s-l></s-lg><s-lg><s-l>एवं सद्भिर्विनीतेन पथा गन्तव्यमच्युत ।</s-l><s-l>राजर्षीणां वृत्तमेतदवगच्छ युधिष्ठिर ॥ २१ ॥</s-l></s-lg>