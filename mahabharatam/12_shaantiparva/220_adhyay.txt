<s-lg><s-l> युधिष्ठिर उवाच ।</s-l><s-l>मग्नस्य व्यसने कृच्छ्रे किं श्रेयः पुरुषस्य हि ।</s-l><s-l>बन्धुनाशे महीपाल राज्यनाशेऽपि वा पुनः ॥ १ ॥</s-l></s-lg><s-lg><s-l>त्वं हि नः परमो वक्ता लोकेऽस्मिन्भरतर्षभ ।</s-l><s-l>एतद्भवन्तं पृच्छामि तन्मे वक्तुमिहार्हसि ॥ २ ॥</s-l></s-lg><s-lg><s-l> भीष्म उवाच ।</s-l><s-l>पुत्रदारैः सुखैश्चैव वियुक्तस्य धनेन च ।</s-l><s-l>मग्नस्य व्यसने कृच्छ्रे धृतिः श्रेयस्करी नृप ॥ ३ ॥</s-l></s-lg><s-lg><s-l>धैर्येण युक्तस्य सतः शरीरं न विशीर्यते ।</s-l><s-l>आरोग्याच्च शरीरस्य स पुनर्विन्दते श्रियम् ॥ ४ ॥</s-l></s-lg><s-lg><s-l>यस्य राज्ञो नरास्तात सात्त्विकीं वृत्तिमास्थिताः ।</s-l><s-l>तस्य स्थैर्यं च धैर्यं च व्यवसायश्च कर्मसु ॥ ५ ॥</s-l></s-lg><s-lg><s-l>अत्रैवोदाहरन्तीममितिहासं पुरातनम् ।</s-l><s-l>बलिवासवसंवादं पुनरेव युधिष्ठिर ॥ ६ ॥</s-l></s-lg><s-lg><s-l>वृत्ते देवासुरे युद्धे दैत्यदानवसंक्षये ।</s-l><s-l>विष्णुक्रान्तेषु लोकेषु देवराजे शतक्रतौ ॥ ७ ॥</s-l></s-lg><s-lg><s-l>इज्यमानेषु देवेषु चातुर्वर्ण्ये व्यवस्थिते ।</s-l><s-l>समृध्यमाने त्रैलोक्ये प्रीतियुक्ते स्वयंभुवि ॥ ८ ॥</s-l></s-lg><s-lg><s-l>रुद्रैर्वसुभिरादित्यैरश्विभ्यामपि चर्षिभिः ।</s-l><s-l>गन्धर्वैर्भुजगेन्द्रैश्च सिद्धैश्चान्यैर्वृतः प्रभुः ॥ ९ ॥</s-l></s-lg><s-lg><s-l>चतुर्दन्तं सुदान्तं च वारणेन्द्रं श्रिया वृतम् ।</s-l><s-l>आरुह्यैरावतं शक्रस्त्रैलोक्यमनुसंययौ ॥ १० ॥</s-l></s-lg><s-lg><s-l>स कदाचित्समुद्रान्ते कस्मिंश्चिद्गिरिगह्वरे ।</s-l><s-l>बलिं वैरोचनिं वज्री ददर्शोपससर्प च ॥ ११ ॥</s-l></s-lg><s-lg><s-l>तमैरावतमूर्धस्थं प्रेक्ष्य देवगणैर्वृतम् ।</s-l><s-l>सुरेन्द्रमिन्द्रं दैत्येन्द्रो न शुशोच न विव्यथे ॥ १२ ॥</s-l></s-lg><s-lg><s-l>दृष्ट्वा तमविकारस्थं तिष्ठन्तं निर्भयं बलिम् ।</s-l><s-l>अधिरूढो द्विपश्रेष्ठमित्युवाच शतक्रतुः ॥ १३ ॥</s-l></s-lg><s-lg><s-l>दैत्य न व्यथसे शौर्यादथ वा वृद्धसेवया ।</s-l><s-l>तपसा भावितत्वाद्वा सर्वथैतत्सुदुष्करम् ॥ १४ ॥</s-l></s-lg><s-lg><s-l>शत्रुभिर्वशमानीतो हीनः स्थानादनुत्तमात् ।</s-l><s-l>वैरोचने किमाश्रित्य शोचितव्ये न शोचसि ॥ १५ ॥</s-l></s-lg><s-lg><s-l>श्रैष्ठ्यं प्राप्य स्वजातीनां भुक्त्वा भोगाननुत्तमान् ।</s-l><s-l>हृतस्वबलराज्यस्त्वं ब्रूहि कस्मान्न शोचसि ॥ १६ ॥</s-l></s-lg><s-lg><s-l>ईश्वरो हि पुरा भूत्वा पितृपैतामहे पदे ।</s-l><s-l>तत्त्वमद्य हृतं दृष्ट्वा सपत्नैः किं न शोचसि ॥ १७ ॥</s-l></s-lg><s-lg><s-l>बद्धश्च वारुणैः पाशैर्वज्रेण च समाहतः ।</s-l><s-l>हृतदारो हृतधनो ब्रूहि कस्मान्न शोचसि ॥ १८ ॥</s-l></s-lg><s-lg><s-l>भ्रष्टश्रीर्विभवभ्रष्टो यन्न शोचसि दुष्करम् ।</s-l><s-l>त्रैलोक्यराज्यनाशे हि कोऽन्यो जीवितुमुत्सहेत् ॥ १९ ॥</s-l></s-lg><s-lg><s-l>एतच्चान्यच्च परुषं ब्रुवन्तं परिभूय तम् ।</s-l><s-l>श्रुत्वा सुखमसंभ्रान्तो बलिर्वैरोचनोऽब्रवीत् ॥ २० ॥</s-l></s-lg><s-lg><s-l>निगृहीते मयि भृशं शक्र किं कत्थितेन ते ।</s-l><s-l>वज्रमुद्यम्य तिष्ठन्तं पश्यामि त्वां पुरंदर ॥ २१ ॥</s-l></s-lg><s-lg><s-l>अशक्तः पूर्वमासीस्त्वं कथंचिच्छक्ततां गतः ।</s-l><s-l>कस्त्वदन्य इमा वाचः सुक्रूरा वक्तुमर्हति ॥ २२ ॥</s-l></s-lg><s-lg><s-l>यस्तु शत्रोर्वशस्थस्य शक्तोऽपि कुरुते दयाम् ।</s-l><s-l>हस्तप्राप्तस्य वीरस्य तं चैव पुरुषं विदुः ॥ २३ ॥</s-l></s-lg><s-lg><s-l>अनिश्चयो हि युद्धेषु द्वयोर्विवदमानयोः ।</s-l><s-l>एकः प्राप्नोति विजयमेकश्चैव पराभवम् ॥ २४ ॥</s-l></s-lg><s-lg><s-l>मा च ते भूत्स्वभावोऽयं मया दैवतपुंगव ।</s-l><s-l>ईश्वरः सर्वभूतानां विक्रमेण जितो बलात् ॥ २५ ॥</s-l></s-lg><s-lg><s-l>नैतदस्मत्कृतं शक्र नैतच्छक्र त्वया कृतम् ।</s-l><s-l>यत्त्वमेवंगतो वज्रिन्यद्वाप्येवंगता वयम् ॥ २६ ॥</s-l></s-lg><s-lg><s-l>अहमासं यथाद्य त्वं भविता त्वं यथा वयम् ।</s-l><s-l>मावमंस्था मया कर्म दुष्कृतं कृतमित्युत ॥ २७ ॥</s-l></s-lg><s-lg><s-l>सुखदुःखे हि पुरुषः पर्यायेणाधिगच्छति ।</s-l><s-l>पर्यायेणासि शक्रत्वं प्राप्तः शक्र न कर्मणा ॥ २८ ॥</s-l></s-lg><s-lg><s-l>कालः काले नयति मां त्वां च कालो नयत्ययम् ।</s-l><s-l>तेनाहं त्वं यथा नाद्य त्वं चापि न यथा वयम् ॥ २९ ॥</s-l></s-lg><s-lg><s-l>न मातृपितृशुश्रूषा न च दैवतपूजनम् ।</s-l><s-l>नान्यो गुणसमाचारः पुरुषस्य सुखावहः ॥ ३० ॥</s-l></s-lg><s-lg><s-l>न विद्या न तपो दानं न मित्राणि न बान्धवाः ।</s-l><s-l>शक्नुवन्ति परित्रातुं नरं कालेन पीडितम् ॥ ३१ ॥</s-l></s-lg><s-lg><s-l>नागामिनमनर्थं हि प्रतिघातशतैरपि ।</s-l><s-l>शक्नुवन्ति प्रतिव्योढुमृते बुद्धिबलान्नराः ॥ ३२ ॥</s-l></s-lg><s-lg><s-l>पर्यायैर्हन्यमानानां परित्राता न विद्यते ।</s-l><s-l>इदं तु दुःखं यच्छक्र कर्ताहमिति मन्यते ॥ ३३ ॥</s-l></s-lg><s-lg><s-l>यदि कर्ता भवेत्कर्ता न क्रियेत कदाचन ।</s-l><s-l>यस्मात्तु क्रियते कर्ता तस्मात्कर्ताप्यनीश्वरः ॥ ३४ ॥</s-l></s-lg><s-lg><s-l>कालेन त्वाहमजयं कालेनाहं जितस्त्वया ।</s-l><s-l>गन्ता गतिमतां कालः कालः कलयति प्रजाः ॥ ३५ ॥</s-l></s-lg><s-lg><s-l>इन्द्र प्राकृतया बुद्ध्या प्रलपन्नावबुध्यसे ।</s-l><s-l>केचित्त्वां बहु मन्यन्ते श्रैष्ठ्यं प्राप्तं स्वकर्मणा ॥ ३६ ॥</s-l></s-lg><s-lg><s-l>कथमस्मद्विधो नाम जानँल्लोकप्रवृत्तयः ।</s-l><s-l>कालेनाभ्याहतः शोचेन्मुह्येद्वाप्यर्थसंभ्रमे ॥ ३७ ॥</s-l></s-lg><s-lg><s-l>नित्यं कालपरीतस्य मम वा मद्विधस्य वा ।</s-l><s-l>बुद्धिर्व्यसनमासाद्य भिन्ना नौरिव सीदति ॥ ३८ ॥</s-l></s-lg><s-lg><s-l>अहं च त्वं च ये चान्ये भविष्यन्ति सुराधिपाः ।</s-l><s-l>ते सर्वे शक्र यास्यन्ति मार्गमिन्द्रशतैर्गतम् ॥ ३९ ॥</s-l></s-lg><s-lg><s-l>त्वामप्येवं सुदुर्धर्षं ज्वलन्तं परया श्रिया ।</s-l><s-l>काले परिणते कालः कालयिष्यति मामिव ॥ ४० ॥</s-l></s-lg><s-lg><s-l>बहूनीन्द्रसहस्राणि दैतेयानां युगे युगे ।</s-l><s-l>अभ्यतीतानि कालेन कालो हि दुरतिक्रमः ॥ ४१ ॥</s-l></s-lg><s-lg><s-l>इदं तु लब्ध्वा त्वं स्थानमात्मानं बहु मन्यसे ।</s-l><s-l>सर्वभूतभवं देवं ब्रह्माणमिव शाश्वतम् ॥ ४२ ॥</s-l></s-lg><s-lg><s-l>न चेदमचलं स्थानमनन्तं वापि कस्यचित् ।</s-l><s-l>त्वं तु बालिशया बुद्ध्या ममेदमिति मन्यसे ॥ ४३ ॥</s-l></s-lg><s-lg><s-l>अविश्वास्ये विश्वसिषि मन्यसे चाध्रुवं ध्रुवम् ।</s-l><s-l>ममेयमिति मोहात्त्वं राजश्रियमभीप्ससि ॥ ४४ ॥</s-l></s-lg><s-lg><s-l>नेयं तव न चास्माकं न चान्येषां स्थिरा मता ।</s-l><s-l>अतिक्रम्य बहूनन्यांस्त्वयि तावदियं स्थिता ॥ ४५ ॥</s-l></s-lg><s-lg><s-l>कंचित्कालमियं स्थित्वा त्वयि वासव चञ्चला ।</s-l><s-l>गौर्निपानमिवोत्सृज्य पुनरन्यं गमिष्यति ॥ ४६ ॥</s-l></s-lg><s-lg><s-l>राजलोका ह्यतिक्रान्ता यान्न संख्यातुमुत्सहे ।</s-l><s-l>त्वत्तो बहुतराश्चान्ये भविष्यन्ति पुरंदर ॥ ४७ ॥</s-l></s-lg><s-lg><s-l>सवृक्षौषधिरत्नेयं ससरित्पर्वताकरा ।</s-l><s-l>तानिदानीं न पश्यामि यैर्भुक्तेयं पुरा मही ॥ ४८ ॥</s-l></s-lg><s-lg><s-l>पृथुरैलो मयो भौमो नरकः शम्बरस्तथा ।</s-l><s-l>अश्वग्रीवः पुलोमा च स्वर्भानुरमितध्वजः ॥ ४९ ॥</s-l></s-lg><s-lg><s-l>प्रह्रादो नमुचिर्दक्षो विप्रचित्तिर्विरोचनः ।</s-l><s-l>ह्रीनिषेधः सुहोत्रश्च भूरिहा पुष्पवान्वृषः ॥ ५० ॥</s-l></s-lg><s-lg><s-l>सत्येषुरृषभो राहुः कपिलाश्वो विरूपकः ।</s-l><s-l>बाणः कार्तस्वरो वह्निर्विश्वदंष्ट्रोऽथ नैरृतः ॥ ५१ ॥</s-l></s-lg><s-lg><s-l>रित्थाहुत्थौ वीरताम्रौ वराहाश्वो रुचिः प्रभुः ।</s-l><s-l>विश्वजित्प्रतिशौरिश्च वृषाण्डो विष्करो मधुः ॥ ५२ ॥</s-l></s-lg><s-lg><s-l>हिरण्यकशिपुश्चैव कैटभश्चैव दानवः ।</s-l><s-l>दैत्याश्च कालखञ्जाश्च सर्वे ते नैरृतैः सह ॥ ५३ ॥</s-l></s-lg><s-lg><s-l>एते चान्ये च बहवः पूर्वे पूर्वतराश्च ये ।</s-l><s-l>दैत्येन्द्रा दानवेन्द्राश्च यांश्चान्याननुशुश्रुम ॥ ५४ ॥</s-l></s-lg><s-lg><s-l>बहवः पूर्वदैत्येन्द्राः संत्यज्य पृथिवीं गताः ।</s-l><s-l>कालेनाभ्याहताः सर्वे कालो हि बलवत्तरः ॥ ५५ ॥</s-l></s-lg><s-lg><s-l>सर्वैः क्रतुशतैरिष्टं न त्वमेकः शतक्रतुः ।</s-l><s-l>सर्वे धर्मपराश्चासन्सर्वे सततसत्रिणः ॥ ५६ ॥</s-l></s-lg><s-lg><s-l>अन्तरिक्षचराः सर्वे सर्वेऽभिमुखयोधिनः ।</s-l><s-l>सर्वे संहननोपेताः सर्वे परिघबाहवः ॥ ५७ ॥</s-l></s-lg><s-lg><s-l>सर्वे मायाशतधराः सर्वे ते कामचारिणः ।</s-l><s-l>सर्वे समरमासाद्य न श्रूयन्ते पराजिताः ॥ ५८ ॥</s-l></s-lg><s-lg><s-l>सर्वे सत्यव्रतपराः सर्वे कामविहारिणः ।</s-l><s-l>सर्वे वेदव्रतपराः सर्वे चासन्बहुश्रुताः ॥ ५९ ॥</s-l></s-lg><s-lg><s-l>सर्वे संहतमैश्वर्यमीश्वराः प्रतिपेदिरे ।</s-l><s-l>न चैश्वर्यमदस्तेषां भूतपूर्वो महात्मनाम् ॥ ६० ॥</s-l></s-lg><s-lg><s-l>सर्वे यथार्थदातारः सर्वे विगतमत्सराः ।</s-l><s-l>सर्वे सर्वेषु भूतेषु यथावत्प्रतिपेदिरे ॥ ६१ ॥</s-l></s-lg><s-lg><s-l>सर्वे दाक्षायणीपुत्राः प्राजापत्या महाबलाः ।</s-l><s-l>ज्वलन्तः प्रतपन्तश्च कालेन प्रतिसंहृताः ॥ ६२ ॥</s-l></s-lg><s-lg><s-l>त्वं चैवेमां यदा भुक्त्वा पृथिवीं त्यक्ष्यसे पुनः ।</s-l><s-l>न शक्ष्यसि तदा शक्र नियन्तुं शोकमात्मनः ॥ ६३ ॥</s-l></s-lg><s-lg><s-l>मुञ्चेच्छां कामभोगेषु मुञ्चेमं श्रीभवं मदम् ।</s-l><s-l>एवं स्वराज्यनाशे त्वं शोकं संप्रसहिष्यसि ॥ ६४ ॥</s-l></s-lg><s-lg><s-l>शोककाले शुचो मा त्वं हर्षकाले च मा हृषः ।</s-l><s-l>अतीतानागते हित्वा प्रत्युत्पन्नेन वर्तय ॥ ६५ ॥</s-l></s-lg><s-lg><s-l>मां चेदभ्यागतः कालः सदायुक्तमतन्द्रितम् ।</s-l><s-l>क्षमस्व नचिरादिन्द्र त्वामप्युपगमिष्यति ॥ ६६ ॥</s-l></s-lg><s-lg><s-l>त्रासयन्निव देवेन्द्र वाग्भिस्तक्षसि मामिह ।</s-l><s-l>संयते मयि नूनं त्वमात्मानं बहु मन्यसे ॥ ६७ ॥</s-l></s-lg><s-lg><s-l>कालः प्रथममायान्मां पश्चात्त्वामनुधावति ।</s-l><s-l>तेन गर्जसि देवेन्द्र पूर्वं कालहते मयि ॥ ६८ ॥</s-l></s-lg><s-lg><s-l>को हि स्थातुमलं लोके क्रुद्धस्य मम संयुगे ।</s-l><s-l>कालस्तु बलवान्प्राप्तस्तेन तिष्ठसि वासव ॥ ६९ ॥</s-l></s-lg><s-lg><s-l>यत्तद्वर्षसहस्रान्तं पूर्णं भवितुमर्हति ।</s-l><s-l>यथा मे सर्वगात्राणि नस्वस्थानि हतौजसः ॥ ७० ॥</s-l></s-lg><s-lg><s-l>अहमैन्द्रच्च्युतः स्थानात्त्वमिन्द्रः प्रकृतो दिवि ।</s-l><s-l>सुचित्रे जीवलोकेऽस्मिन्नुपास्यः कालपर्ययात् ॥ ७१ ॥</s-l></s-lg><s-lg><s-l>किं हि कृत्वा त्वमिन्द्रोऽद्य किं हि कृत्वा च्युता वयम् ।</s-l><s-l>कालः कर्ता विकर्ता च सर्वमन्यदकारणम् ॥ ७२ ॥</s-l></s-lg><s-lg><s-l>नाशं विनाशमैश्वर्यं सुखदुःखे भवाभवौ ।</s-l><s-l>विद्वान्प्राप्यैवमत्यर्थं न प्रहृष्येन्न च व्यथेत् ॥ ७३ ॥</s-l></s-lg><s-lg><s-l>त्वमेव हीन्द्र वेत्थास्मान्वेदाहं त्वां च वासव ।</s-l><s-l>विकत्थसे मां किं बद्धं कालेन निरपत्रप ॥ ७४ ॥</s-l></s-lg><s-lg><s-l>त्वमेव हि पुरा वेत्थ यत्तदा पौरुषं मम ।</s-l><s-l>समरेषु च विक्रान्तं पर्याप्तं तन्निदर्शनम् ॥ ७५ ॥</s-l></s-lg><s-lg><s-l>आदित्याश्चैव रुद्राश्च साध्याश्च वसुभिः सह ।</s-l><s-l>मया विनिर्जिताः सर्वे मरुतश्च शचीपते ॥ ७६ ॥</s-l></s-lg><s-lg><s-l>त्वमेव शक्र जानासि देवासुरसमागमे ।</s-l><s-l>समेता विबुधा भग्नास्तरसा समरे मया ॥ ७७ ॥</s-l></s-lg><s-lg><s-l>पर्वताश्चासकृत्क्षिप्ताः सवनाः सवनौकसः ।</s-l><s-l>सटङ्कशिखरा घोराः समरे मूर्ध्नि ते मया ॥ ७८ ॥</s-l></s-lg><s-lg><s-l>किं नु शक्यं मया कर्तुं यत्कालो दुरतिक्रमः ।</s-l><s-l>न हि त्वां नोत्सहे हन्तुं सवज्रमपि मुष्टिना ॥ ७९ ॥</s-l></s-lg><s-lg><s-l>न तु विक्रमकालोऽयं क्षमाकालोऽयमागतः ।</s-l><s-l>तेन त्वा मर्षये शक्र दुर्मर्षणतरस्त्वया ॥ ८० ॥</s-l></s-lg><s-lg><s-l>त्वं मा परिणते काले परीतं कालवह्निना ।</s-l><s-l>नियतं कालपाशेन बद्धं शक्र विकत्थसे ॥ ८१ ॥</s-l></s-lg><s-lg><s-l>अयं स पुरुषः श्यामो लोकस्य दुरतिक्रमः ।</s-l><s-l>बद्ध्वा तिष्ठति मां रौद्रः पशुं रशनया यथा ॥ ८२ ॥</s-l></s-lg><s-lg><s-l>लाभालाभौ सुखं दुःखं कामक्रोधौ भवाभवौ ।</s-l><s-l>वधो बन्धः प्रमोक्षश्च सर्वं कालेन लभ्यते ॥ ८३ ॥</s-l></s-lg><s-lg><s-l>नाहं कर्ता न कर्ता त्वं कर्ता यस्तु सदा प्रभुः ।</s-l><s-l>सोऽयं पचति कालो मां वृक्षे फलमिवागतम् ॥ ८४ ॥</s-l></s-lg><s-lg><s-l>यान्येव पुरुषः कुर्वन्सुखैः कालेन युज्यते ।</s-l><s-l>पुनस्तान्येव कुर्वाणो दुःखैः कालेन युज्यते ॥ ८५ ॥</s-l></s-lg><s-lg><s-l>न च कालेन कालज्ञः स्पृष्टः शोचितुमर्हति ।</s-l><s-l>तेन शक्र न शोचामि नास्ति शोके सहायता ॥ ८६ ॥</s-l></s-lg><s-lg><s-l>यदा हि शोचतां शोको व्यसनं नापकर्षति ।</s-l><s-l>सामर्थ्यं शोचतो नास्ति नाद्य शोचाम्यहं ततः ॥ ८७ ॥</s-l></s-lg><s-lg><s-l>एवमुक्तः सहस्राक्षो भगवान्पाकशासनः ।</s-l><s-l>प्रतिसंहृत्य संरम्भमित्युवाच शतक्रतुः ॥ ८८ ॥</s-l></s-lg><s-lg><s-l>सवज्रमुद्यतं बाहुं दृष्ट्वा पाशांश्च वारुणान् ।</s-l><s-l>कस्येह न व्यथेद्बुद्धिर्मृत्योरपि जिघांसतः ॥ ८९ ॥</s-l></s-lg><s-lg><s-l>सा ते न व्यथते बुद्धिरचला तत्त्वदर्शिनी ।</s-l><s-l>ब्रुवन्न व्यथसे स त्वं वाक्यं सत्यपराक्रम ॥ ९० ॥</s-l></s-lg><s-lg><s-l>को हि विश्वासमर्थेषु शरीरे वा शरीरभृत् ।</s-l><s-l>कर्तुमुत्सहते लोके दृष्ट्वा संप्रस्थितं जगत् ॥ ९१ ॥</s-l></s-lg><s-lg><s-l>अहमप्येवमेवैनं लोकं जानाम्यशाश्वतम् ।</s-l><s-l>कालाग्नावाहितं घोरे गुह्ये सततगेऽक्षरे ॥ ९२ ॥</s-l></s-lg><s-lg><s-l>न चात्र परिहारोऽस्ति कालस्पृष्टस्य कस्यचित् ।</s-l><s-l>सूक्ष्माणां महतां चैव भूतानां परिपच्यताम् ॥ ९३ ॥</s-l></s-lg><s-lg><s-l>अनीशस्याप्रमत्तस्य भूतानि पचतः सदा ।</s-l><s-l>अनिवृत्तस्य कालस्य क्षयं प्राप्तो न मुच्यते ॥ ९४ ॥</s-l></s-lg><s-lg><s-l>अप्रमत्तः प्रमत्तेषु कालो जागर्ति देहिषु ।</s-l><s-l>प्रयत्नेनाप्यतिक्रान्तो दृष्टपूर्वो न केनचित् ॥ ९५ ॥</s-l></s-lg><s-lg><s-l>पुराणः शाश्वतो धर्मः सर्वप्राणभृतां समः ।</s-l><s-l>कालो न परिहार्यश्च न चास्यास्ति व्यतिक्रमः ॥ ९६ ॥</s-l></s-lg><s-lg><s-l>अहोरात्रांश्च मासांश्च क्षणान्काष्ठाः कला लवान् ।</s-l><s-l>संपिण्डयति नः कालो वृद्धिं वार्धुषिको यथा ॥ ९७ ॥</s-l></s-lg><s-lg><s-l>इदमद्य करिष्यामि श्वः कर्तास्मीति वादिनम् ।</s-l><s-l>कालो हरति संप्राप्तो नदीवेग इवोडुपम् ॥ ९८ ॥</s-l></s-lg><s-lg><s-l>इदानीं तावदेवासौ मया दृष्टः कथं मृतः ।</s-l><s-l>इति कालेन ह्रियतां प्रलापः श्रूयते नृणाम् ॥ ९९ ॥</s-l></s-lg><s-lg><s-l>नश्यन्त्यर्थास्तथा भोगाः स्थानमैश्वर्यमेव च ।</s-l><s-l>अनित्यमध्रुवं सर्वं व्यवसायो हि दुष्करः ।</s-l><s-l>उच्छ्राया विनिपातान्ता भावोऽभावस्थ एव च ॥ १०० ॥</s-l></s-lg><s-lg><s-l>सा ते न व्यथते बुद्धिरचला तत्त्वदर्शिनी ।</s-l><s-l>अहमासं पुरा चेति मनसापि न बुध्यसे ॥ १०१ ॥</s-l></s-lg><s-lg><s-l>कालेनाक्रम्य लोकेऽस्मिन्पच्यमाने बलीयसा ।</s-l><s-l>अज्येष्ठमकनिष्ठं च क्षिप्यमाणो न बुध्यसे ॥ १०२ ॥</s-l></s-lg><s-lg><s-l>ईर्ष्याभिमानलोभेषु कामक्रोधभयेषु च ।</s-l><s-l>स्पृहामोहाभिमानेषु लोकः सक्तो विमुह्यति ॥ १०३ ॥</s-l></s-lg><s-lg><s-l>भवांस्तु भावतत्त्वज्ञो विद्वाञ्ज्ञानतपोन्वितः ।</s-l><s-l>कालं पश्यति सुव्यक्तं पाणावामलकं यथा ॥ १०४ ॥</s-l></s-lg><s-lg><s-l>कालचारित्रतत्त्वज्ञः सर्वशास्त्रविशारदः ।</s-l><s-l>वैरोचने कृतात्मासि स्पृहणीयो विजानताम् ॥ १०५ ॥</s-l></s-lg><s-lg><s-l>सर्वलोको ह्ययं मन्ये बुद्ध्या परिगतस्त्वया ।</s-l><s-l>विहरन्सर्वतोमुक्तो न क्वचित्परिषज्जसे ॥ १०६ ॥</s-l></s-lg><s-lg><s-l>रजश्च हि तमश्च त्वा स्पृशतो न जितेन्द्रियम् ।</s-l><s-l>निष्प्रीतिं नष्टसंतापं त्वमात्मानमुपाससे ॥ १०७ ॥</s-l></s-lg><s-lg><s-l>सुहृदं सर्वभूतानां निर्वैरं शान्तमानसम् ।</s-l><s-l>दृष्ट्वा त्वां मम संजाता त्वय्यनुक्रोशिनी मतिः ॥ १०८ ॥</s-l></s-lg><s-lg><s-l>नाहमेतादृशं बुद्धं हन्तुमिच्छामि बन्धने ।</s-l><s-l>आनृशंस्यं परो धर्मो अनुक्रोशस्तथा त्वयि ॥ १०९ ॥</s-l></s-lg><s-lg><s-l>मोक्ष्यन्ते वारुणाः पाशास्तवेमे कालपर्ययात् ।</s-l><s-l>प्रजानामपचारेण स्वस्ति तेऽस्तु महासुर ॥ ११० ॥</s-l></s-lg><s-lg><s-l>यदा श्वश्रूं स्नुषा वृद्धां परिचारेण योक्ष्यते ।</s-l><s-l>पुत्रश्च पितरं मोहात्प्रेषयिष्यति कर्मसु ॥ १११ ॥</s-l></s-lg><s-lg><s-l>ब्राह्मणैः कारयिष्यन्ति वृषलाः पादधावनम् ।</s-l><s-l>शूद्राश्च ब्राह्मणीं भार्यामुपयास्यन्ति निर्भयाः ॥ ११२ ॥</s-l></s-lg><s-lg><s-l>वियोनिषु च बीजानि मोक्ष्यन्ते पुरुषा यदा ।</s-l><s-l>संकरं कांस्यभाण्डैश्च बलिं चापि कुपात्रकैः ॥ ११३ ॥</s-l></s-lg><s-lg><s-l>चातुर्वर्ण्यं यदा कृत्स्नमुन्मर्यादं भविष्यति ।</s-l><s-l>एकैकस्ते तदा पाशः क्रमशः प्रतिमोक्ष्यते ॥ ११४ ॥</s-l></s-lg><s-lg><s-l>अस्मत्तस्ते भयं नास्ति समयं प्रतिपालय ।</s-l><s-l>सुखी भव निराबाधः स्वस्थचेता निरामयः ॥ ११५ ॥</s-l></s-lg><s-lg><s-l>तमेवमुक्त्वा भगवाञ्शतक्रतुः प्रतिप्रयातो गजराजवाहनः ।</s-l><s-l>विजित्य सर्वानसुरान्सुराधिपो ननन्द हर्षेण बभूव चैकराट् ॥ ११६ ॥</s-l></s-lg><s-lg><s-l>महर्षयस्तुष्टुवुरञ्जसा च तं वृषाकपिं सर्वचराचरेश्वरम् ।</s-l><s-l>हिमापहो हव्यमुदावहंस्त्वरंस्तथामृतं चार्पितमीश्वराय ह ॥ ११७ ॥</s-l></s-lg><s-lg><s-l>द्विजोत्तमैः सर्वगतैरभिष्टुतो विदीप्ततेजा गतमन्युरीश्वरः ।</s-l><s-l>प्रशान्तचेता मुदितः स्वमालयं त्रिविष्टपं प्राप्य मुमोद वासवः ॥ ११८ ॥</s-l></s-lg>