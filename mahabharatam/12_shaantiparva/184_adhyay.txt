<s-lg><s-l> भरद्वाज उवाच ।</s-l><s-l>दानस्य किं फलं प्राहुर्धर्मस्य चरितस्य च ।</s-l><s-l>तपसश्च सुतप्तस्य स्वाध्यायस्य हुतस्य च ॥ १ ॥</s-l></s-lg><s-lg><s-l> भृगुरुवाच ।</s-l><s-l>हुतेन शाम्यते पापं स्वाध्याये शान्तिरुत्तमा ।</s-l><s-l>दानेन भोग इत्याहुस्तपसा सर्वमाप्नुयात् ॥ २ ॥</s-l></s-lg><s-lg><s-l>दानं तु द्विविधं प्राहुः परत्रार्थमिहैव च ।</s-l><s-l>सद्भ्यो यद्दीयते किंचित्तत्परत्रोपतिष्ठति ॥ ३ ॥</s-l></s-lg><s-lg><s-l>असत्सु दीयते यत्तु तद्दानमिह भुज्यते ।</s-l><s-l>यादृशं दीयते दानं तादृशं फलमाप्यते ॥ ४ ॥</s-l></s-lg><s-lg><s-l> भरद्वाज उवाच ।</s-l><s-l>किं कस्य धर्मचरणं किं वा धर्मस्य लक्षणम् ।</s-l><s-l>धर्मः कतिविधो वापि तद्भवान्वक्तुमर्हति ॥ ५ ॥</s-l></s-lg><s-lg><s-l> भृगुरुवाच ।</s-l><s-l>स्वधर्मचरणे युक्ता ये भवन्ति मनीषिणः ।</s-l><s-l>तेषां धर्मफलावाप्तिर्योऽन्यथा स विमुह्यति ॥ ६ ॥</s-l></s-lg><s-lg><s-l> भरद्वाज उवाच ।</s-l><s-l>यदेतच्चातुराश्रम्यं ब्रह्मर्षिविहितं पुरा ।</s-l><s-l>तेषां स्वे स्वे य आचारास्तान्मे वक्तुमिहार्हसि ॥ ७ ॥</s-l></s-lg><s-lg><s-l> भृगुरुवाच ।</s-l><s-l>पूर्वमेव भगवता लोकहितमनुतिष्ठता धर्मसंरक्षणार्थमाश्रमाश्चत्वारोऽभिनिर्दिष्टाः ।</s-l><s-l>तत्र गुरुकुलवासमेव तावत्प्रथममाश्रममुदाहरन्ति ।</s-l><s-l>सम्यगत्र शौचसंस्कारविनयनियमप्रणीतो विनीतात्मा उभे संध्ये भास्कराग्निदैवतान्युपस्थाय विहाय तन्द्रालस्ये गुरोरभिवादनवेदाभ्यासश्रवणपवित्रीकृतान्तरात्मा त्रिषवणमुपस्पृश्य ब्रह्मचर्याग्निपरिचरणगुरुशुश्रूषानित्यो भैक्षादिसर्वनिवेदितान्तरात्मा गुरुवचननिर्देशानुष्ठानाप्रतिकूलो गुरुप्रसादलब्धस्वाध्यायतत्परः स्यात् ॥ ८ ॥</s-l></s-lg><s-lg><s-l>भवति चात्र श्लोकः ।</s-l><s-l>गुरुं यस्तु समाराध्य द्विजो वेदमवाप्नुयात् ।</s-l><s-l>तस्य स्वर्गफलावाप्तिः सिध्यते चास्य मानसम् ॥ ९ ॥</s-l></s-lg><s-lg><s-l>गार्हस्थ्यं खलु द्वितीयमाश्रमं वदन्ति ।</s-l><s-l>तस्य समुदाचारलक्षणं सर्वमनुव्याख्यास्यामः ।</s-l><s-l>समावृत्तानां सदाराणां सहधर्मचर्याफलार्थिनां गृहाश्रमो विधीयते ।</s-l><s-l>धर्मार्थकामावाप्तिर्ह्यत्र त्रिवर्गसाधनमवेक्ष्यागर्हितेन कर्मणा धनान्यादाय स्वाध्यायप्रकर्षोपलब्धेन ब्रह्मर्षिनिर्मितेन वा अद्रिसारगतेन वा हव्यनियमाभ्यासदैवतप्रसादोपलब्धेन वा धनेन गृहस्थो गार्हस्थ्यं प्रवर्तयेत् ।</s-l><s-l>तद्धि सर्वाश्रमाणां मूलमुदाहरन्ति ।</s-l><s-l>गुरुकुलवासिनः परिव्राजका ये चान्ये संकल्पितव्रतनियमधर्मानुष्ठायिनस्तेषामप्यत एव भिक्षाबलिसंविभागाः प्रवर्तन्ते ॥ १० ॥</s-l></s-lg><s-lg><s-l>वानप्रस्थानां द्रव्योपस्कार इति प्रायशः खल्वेते साधवः साधुपथ्यदर्शनाः स्वाध्यायप्रसङ्गिनस्तीर्थाभिगमनदेशदर्शनार्थं पृथिवीं पर्यटन्ति ।</s-l><s-l>तेषां प्रत्युत्थानाभिवादनानसूयावाक्प्रदानसौमुख्यशक्त्यासनशयनाभ्यवहारसत्क्रियाश्चेति ॥ ११ ॥</s-l></s-lg><s-lg><s-l>भवति चात्र श्लोकः ।</s-l><s-l>अतिथिर्यस्य भग्नाशो गृहात्प्रतिनिवर्तते ।</s-l><s-l>स दत्त्वा दुष्कृतं तस्मै पुण्यमादाय गच्छति ॥ १२ ॥</s-l></s-lg><s-lg><s-l>अपि चात्र यज्ञक्रियाभिर्देवताः प्रीयन्ते निवापेन पितरो वेदाभ्यासश्रवणधारणेन ऋषयः ।</s-l><s-l>अपत्योत्पादनेन प्रजापतिरिति ॥ १३ ॥</s-l></s-lg><s-lg><s-l>श्लोकौ चात्र भवतः ।</s-l><s-l>वत्सलाः सर्वभूतानां वाच्याः श्रोत्रसुखा गिरः ।</s-l><s-l>परिवादोपघातौ च पारुष्यं चात्र गर्हितम् ॥ १४ ॥</s-l></s-lg><s-lg><s-l>अवज्ञानमहंकारो दम्भश्चैव विगर्हितः ।</s-l><s-l>अहिंसा सत्यमक्रोधः सर्वाश्रमगतं तपः ॥ १५ ॥</s-l></s-lg><s-lg><s-l>अपि चात्र माल्याभरणवस्त्राभ्यङ्गगन्धोपभोगनृत्तगीतवादित्रश्रुतिसुखनयनाभिरामसंदर्शनानां प्राप्तिर्भक्ष्यभोज्यपेयलेह्यचोष्याणामभ्यवहार्याणां विविधानामुपभोगः स्वदारविहारसंतोषः कामसुखावाप्तिरिति ॥ १६ ॥</s-l></s-lg><s-lg><s-l>त्रिवर्गगुणनिर्वृत्तिर्यस्य नित्यं गृहाश्रमे ।</s-l><s-l>स सुखान्यनुभूयेह शिष्टानां गतिमाप्नुयात् ॥ १७ ॥</s-l></s-lg><s-lg><s-l>उञ्छवृत्तिर्गृहस्थो यः स्वधर्मचरणे रतः ।</s-l><s-l>त्यक्तकामसुखारम्भस्तस्य स्वर्गो न दुर्लभः ॥ १८ ॥</s-l></s-lg>