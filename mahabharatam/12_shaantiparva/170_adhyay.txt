<s-lg><s-l> युधिष्ठिर उवाच ।</s-l><s-l>धनिनो वाधना ये च वर्तयन्ति स्वतन्त्रिणः ।</s-l><s-l>सुखदुःखागमस्तेषां कः कथं वा पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>शम्याकेन विमुक्तेन गीतं शान्तिगतेन ह ॥ २ ॥</s-l></s-lg><s-lg><s-l>अब्रवीन्मां पुरा कश्चिद्ब्राह्मणस्त्यागमास्थितः ।</s-l><s-l>क्लिश्यमानः कुदारेण कुचैलेन बुभुक्षया ॥ ३ ॥</s-l></s-lg><s-lg><s-l>उत्पन्नमिह लोके वै जन्मप्रभृति मानवम् ।</s-l><s-l>विविधान्युपवर्तन्ते दुःखानि च सुखानि च ॥ ४ ॥</s-l></s-lg><s-lg><s-l>तयोरेकतरे मार्गे यद्येनमभिसंनयेत् ।</s-l><s-l>न सुखं प्राप्य संहृष्येन्न दुःखं प्राप्य संज्वरेत् ॥ ५ ॥</s-l></s-lg><s-lg><s-l>न वै चरसि यच्छ्रेय आत्मनो वा यदीहसे ।</s-l><s-l>अकामात्मापि हि सदा धुरमुद्यम्य चैव हि ॥ ६ ॥</s-l></s-lg><s-lg><s-l>अकिंचनः परिपतन्सुखमास्वादयिष्यसि ।</s-l><s-l>अकिंचनः सुखं शेते समुत्तिष्ठति चैव हि ॥ ७ ॥</s-l></s-lg><s-lg><s-l>आकिंचन्यं सुखं लोके पथ्यं शिवमनामयम् ।</s-l><s-l>अनमित्रमथो ह्येतद्दुर्लभं सुलभं सताम् ॥ ८ ॥</s-l></s-lg><s-lg><s-l>अकिंचनस्य शुद्धस्य उपपन्नस्य सर्वशः ।</s-l><s-l>अवेक्षमाणस्त्रीँल्लोकान्न तुल्यमुपलक्षये ॥ ९ ॥</s-l></s-lg><s-lg><s-l>आकिंचन्यं च राज्यं च तुलया समतोलयम् ।</s-l><s-l>अत्यरिच्यत दारिद्र्यं राज्यादपि गुणाधिकम् ॥ १० ॥</s-l></s-lg><s-lg><s-l>आकिंचन्ये च राज्ये च विशेषः सुमहानयम् ।</s-l><s-l>नित्योद्विग्नो हि धनवान्मृत्योरास्यगतो यथा ॥ ११ ॥</s-l></s-lg><s-lg><s-l>नैवास्याग्निर्न चादित्यो न मृत्युर्न च दस्यवः ।</s-l><s-l>प्रभवन्ति धनज्यानिनिर्मुक्तस्य निराशिषः ॥ १२ ॥</s-l></s-lg><s-lg><s-l>तं वै सदा कामचरमनुपस्तीर्णशायिनम् ।</s-l><s-l>बाहूपधानं शाम्यन्तं प्रशंसन्ति दिवौकसः ॥ १३ ॥</s-l></s-lg><s-lg><s-l>धनवान्क्रोधलोभाभ्यामाविष्टो नष्टचेतनः ।</s-l><s-l>तिर्यगीक्षः शुष्कमुखः पापको भ्रुकुटीमुखः ॥ १४ ॥</s-l></s-lg><s-lg><s-l>निर्दशंश्चाधरोष्ठं च क्रुद्धो दारुणभाषिता ।</s-l><s-l>कस्तमिच्छेत्परिद्रष्टुं दातुमिच्छति चेन्महीम् ॥ १५ ॥</s-l></s-lg><s-lg><s-l>श्रिया ह्यभीक्ष्णं संवासो मोहयत्यविचक्षणम् ।</s-l><s-l>सा तस्य चित्तं हरति शारदाभ्रमिवानिलः ॥ १६ ॥</s-l></s-lg><s-lg><s-l>अथैनं रूपमानश्च धनमानश्च विन्दति ।</s-l><s-l>अभिजातोऽस्मि सिद्धोऽस्मि नास्मि केवलमानुषः ।</s-l><s-l>इत्येभिः कारणैस्तस्य त्रिभिश्चित्तं प्रसिच्यते ॥ १७ ॥</s-l></s-lg><s-lg><s-l>स प्रसिक्तमना भोगान्विसृज्य पितृसंचितान् ।</s-l><s-l>परिक्षीणः परस्वानामादानं साधु मन्यते ॥ १८ ॥</s-l></s-lg><s-lg><s-l>तमतिक्रान्तमर्यादमाददानं ततस्ततः ।</s-l><s-l>प्रतिषेधन्ति राजानो लुब्धा मृगमिवेषुभिः ॥ १९ ॥</s-l></s-lg><s-lg><s-l>एवमेतानि दुःखानि तानि तानीह मानवम् ।</s-l><s-l>विविधान्युपवर्तन्ते गात्रसंस्पर्शजानि च ॥ २० ॥</s-l></s-lg><s-lg><s-l>तेषां परमदुःखानां बुद्ध्या भैषज्यमाचरेत् ।</s-l><s-l>लोकधर्मं समाज्ञाय ध्रुवाणामध्रुवैः सह ॥ २१ ॥</s-l></s-lg><s-lg><s-l>नात्यक्त्वा सुखमाप्नोति नात्यक्त्वा विन्दते परम् ।</s-l><s-l>नात्यक्त्वा चाभयः शेते त्यक्त्वा सर्वं सुखी भव ॥ २२ ॥</s-l></s-lg><s-lg><s-l>इत्येतद्धास्तिनपुरे ब्राह्मणेनोपवर्णितम् ।</s-l><s-l>शम्याकेन पुरा मह्यं तस्मात्त्यागः परो मतः ॥ २३ ॥</s-l></s-lg>