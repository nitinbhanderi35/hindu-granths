<s-lg><s-l> युधिष्ठिर उवाच ।</s-l><s-l>शीलं प्रधानं पुरुषे कथितं ते पितामह ।</s-l><s-l>कथमाशा समुत्पन्ना या च सा तद्वदस्व मे ॥ १ ॥</s-l></s-lg><s-lg><s-l>संशयो मे महानेष समुत्पन्नः पितामह ।</s-l><s-l>छेत्ता च तस्य नान्योऽस्ति त्वत्तः परपुरंजय ॥ २ ॥</s-l></s-lg><s-lg><s-l>पितामहाशा महती ममासीद्धि सुयोधने ।</s-l><s-l>प्राप्ते युद्धे तु यद्युक्तं तत्कर्तायमिति प्रभो ॥ ३ ॥</s-l></s-lg><s-lg><s-l>सर्वस्याशा सुमहती पुरुषस्योपजायते ।</s-l><s-l>तस्यां विहन्यमानायां दुःखो मृत्युरसंशयम् ॥ ४ ॥</s-l></s-lg><s-lg><s-l>सोऽहं हताशो दुर्बुद्धिः कृतस्तेन दुरात्मना ।</s-l><s-l>धार्तराष्ट्रेण राजेन्द्र पश्य मन्दात्मतां मम ॥ ५ ॥</s-l></s-lg><s-lg><s-l>आशां महत्तरां मन्ये पर्वतादपि सद्रुमात् ।</s-l><s-l>आकाशादपि वा राजन्नप्रमेयैव वा पुनः ॥ ६ ॥</s-l></s-lg><s-lg><s-l>एषा चैव कुरुश्रेष्ठ दुर्विचिन्त्या सुदुर्लभा ।</s-l><s-l>दुर्लभत्वाच्च पश्यामि किमन्यद्दुर्लभं ततः ॥ ७ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्यामि युधिष्ठिर निबोध तत् ।</s-l><s-l>इतिहासं सुमित्रस्य निर्वृत्तमृषभस्य च ॥ ८ ॥</s-l></s-lg><s-lg><s-l>सुमित्रो नाम राजर्षिर्हैहयो मृगयां गतः ।</s-l><s-l>ससार स मृगं विद्ध्वा बाणेन नतपर्वणा ॥ ९ ॥</s-l></s-lg><s-lg><s-l>स मृगो बाणमादाय ययावमितविक्रमः ।</s-l><s-l>स च राजा बली तूर्णं ससार मृगमन्तिकात् ॥ १० ॥</s-l></s-lg><s-lg><s-l>ततो निम्नं स्थलं चैव स मृगोऽद्रवदाशुगः ।</s-l><s-l>मुहूर्तमेव राजेन्द्र समेन स पथागमत् ॥ ११ ॥</s-l></s-lg><s-lg><s-l>ततः स राजा तारुण्यादौरसेन बलेन च ।</s-l><s-l>ससार बाणासनभृत्सखड्गो हंसवत्तदा ॥ १२ ॥</s-l></s-lg><s-lg><s-l>तीर्त्वा नदान्नदीश्चैव पल्वलानि वनानि च ।</s-l><s-l>अतिक्रम्याभ्यतिक्रम्य ससारैव वने चरन् ॥ १३ ॥</s-l></s-lg><s-lg><s-l>स तु कामान्मृगो राजन्नासाद्यासाद्य तं नृपम् ।</s-l><s-l>पुनरभ्येति जवनो जवेन महता ततः ॥ १४ ॥</s-l></s-lg><s-lg><s-l>स तस्य बाणैर्बहुभिः समभ्यस्तो वनेचरः ।</s-l><s-l>प्रक्रीडन्निव राजेन्द्र पुनरभ्येति चान्तिकम् ॥ १५ ॥</s-l></s-lg><s-lg><s-l>पुनश्च जवमास्थाय जवनो मृगयूथपः ।</s-l><s-l>अतीत्यातीत्य राजेन्द्र पुनरभ्येति चान्तिकम् ॥ १६ ॥</s-l></s-lg><s-lg><s-l>तस्य मर्मच्छिदं घोरं सुमित्रोऽमित्रकर्शनः ।</s-l><s-l>समादाय शरश्रेष्ठं कार्मुकान्निरवासृजत् ॥ १७ ॥</s-l></s-lg><s-lg><s-l>ततो गव्यूतिमात्रेण मृगयूथपयूथपः ।</s-l><s-l>तस्य बाणपथं त्यक्त्वा तस्थिवान्प्रहसन्निव ॥ १८ ॥</s-l></s-lg><s-lg><s-l>तस्मिन्निपतिते बाणे भूमौ प्रज्वलिते ततः ।</s-l><s-l>प्रविवेश महारण्यं मृगो राजाप्यथाद्रवत् ॥ १९ ॥</s-l></s-lg><s-lg><s-l>प्रविश्य तु महारण्यं तापसानामथाश्रमम् ।</s-l><s-l>आससाद ततो राजा श्रान्तश्चोपाविशत्पुनः ॥ २० ॥</s-l></s-lg><s-lg><s-l>तं कार्मुकधरं दृष्ट्वा श्रमार्तं क्षुधितं तदा ।</s-l><s-l>समेत्य ऋषयस्तस्मिन्पूजां चक्रुर्यथाविधि ॥ २१ ॥</s-l></s-lg><s-lg><s-l>ऋषयो राजशार्दूलमपृच्छन्स्वं प्रयोजनम् ।</s-l><s-l>केन भद्रमुखार्थेन संप्राप्तोऽसि तपोवनम् ॥ २२ ॥</s-l></s-lg><s-lg><s-l>पदातिर्बद्धनिस्त्रिंशो धन्वी बाणी नरेश्वर ।</s-l><s-l>एतदिच्छाम विज्ञातुं कुतः प्राप्तोऽसि मानद ।</s-l><s-l>कस्मिन्कुले हि जातस्त्वं किंनामासि ब्रवीहि नः ॥ २३ ॥</s-l></s-lg><s-lg><s-l>ततः स राजा सर्वेभ्यो द्विजेभ्यः पुरुषर्षभ ।</s-l><s-l>आचख्यौ तद्यथान्यायं परिचर्यां च भारत ॥ २४ ॥</s-l></s-lg><s-lg><s-l>हैहयानां कुले जातः सुमित्रो मित्रनन्दनः ।</s-l><s-l>चरामि मृगयूथानि निघ्नन्बाणैः सहस्रशः ।</s-l><s-l>बलेन महता गुप्तः सामात्यः सावरोधनः ॥ २५ ॥</s-l></s-lg><s-lg><s-l>मृगस्तु विद्धो बाणेन मया सरति शल्यवान् ।</s-l><s-l>तं द्रवन्तमनु प्राप्तो वनमेतद्यदृच्छया ।</s-l><s-l>भवत्सकाशे नष्टश्रीर्हताशः श्रमकर्शितः ॥ २६ ॥</s-l></s-lg><s-lg><s-l>किं नु दुःखमतोऽन्यद्वै यदहं श्रमकर्शितः ।</s-l><s-l>भवतामाश्रमं प्राप्तो हताशो नष्टलक्षणः ॥ २७ ॥</s-l></s-lg><s-lg><s-l>न राजलक्षणत्यागो न पुरस्य तपोधनाः ।</s-l><s-l>दुःखं करोति तत्तीव्रं यथाशा विहता मम ॥ २८ ॥</s-l></s-lg><s-lg><s-l>हिमवान्वा महाशैलः समुद्रो वा महोदधिः ।</s-l><s-l>महत्त्वान्नान्वपद्येतां रोदस्योरन्तरं यथा ।</s-l><s-l>आशायास्तपसि श्रेष्ठास्तथा नान्तमहं गतः ॥ २९ ॥</s-l></s-lg><s-lg><s-l>भवतां विदितं सर्वं सर्वज्ञा हि तपोधनाः ।</s-l><s-l>भवन्तः सुमहाभागास्तस्मात्प्रक्ष्यामि संशयम् ॥ ३० ॥</s-l></s-lg><s-lg><s-l>आशावान्पुरुषो यः स्यादन्तरिक्षमथापि वा ।</s-l><s-l>किं नु ज्यायस्तरं लोके महत्त्वात्प्रतिभाति वः ।</s-l><s-l>एतदिच्छामि तत्त्वेन श्रोतुं किमिह दुर्लभम् ॥ ३१ ॥</s-l></s-lg><s-lg><s-l>यदि गुह्यं तपोनित्या न वो ब्रूतेह माचिरम् ।</s-l><s-l>न हि गुह्यमतः श्रोतुमिच्छामि द्विजपुंगवाः ॥ ३२ ॥</s-l></s-lg><s-lg><s-l>भवत्तपोविघातो वा येन स्याद्विरमे ततः ।</s-l><s-l>यदि वास्ति कथायोगो योऽयं प्रश्नो मयेरितः ॥ ३३ ॥</s-l></s-lg><s-lg><s-l>एतत्कारणसामग्र्यं श्रोतुमिच्छामि तत्त्वतः ।</s-l><s-l>भवन्तो हि तपोनित्या ब्रूयुरेतत्समाहिताः ॥ ३४ ॥</s-l></s-lg>