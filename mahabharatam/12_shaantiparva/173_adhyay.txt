<s-lg><s-l> युधिष्ठिर उवाच ।</s-l><s-l>बान्धवाः कर्म वित्तं वा प्रज्ञा वेह पितामह ।</s-l><s-l>नरस्य का प्रतिष्ठा स्यादेतत्पृष्टो वदस्व मे ॥ १ ॥</s-l></s-lg><s-lg><s-l> भीष्म उवाच ।</s-l><s-l>प्रज्ञा प्रतिष्ठा भूतानां प्रज्ञा लाभः परो मतः ।</s-l><s-l>प्रज्ञा नैःश्रेयसी लोके प्रज्ञा स्वर्गो मतः सताम् ॥ २ ॥</s-l></s-lg><s-lg><s-l>प्रज्ञया प्रापितार्थो हि बलिरैश्वर्यसंक्षये ।</s-l><s-l>प्रह्रादो नमुचिर्मङ्किस्तस्याः किं विद्यते परम् ॥ ३ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>इन्द्रकाश्यपसंवादं तन्निबोध युधिष्ठिर ॥ ४ ॥</s-l></s-lg><s-lg><s-l>वैश्यः कश्चिदृषिं तात काश्यपं संशितव्रतम् ।</s-l><s-l>रथेन पातयामास श्रीमान्दृप्तस्तपस्विनम् ॥ ५ ॥</s-l></s-lg><s-lg><s-l>आर्तः स पतितः क्रुद्धस्त्यक्त्वात्मानमथाब्रवीत् ।</s-l><s-l>मरिष्याम्यधनस्येह जीवितार्थो न विद्यते ॥ ६ ॥</s-l></s-lg><s-lg><s-l>तथा मुमूर्षुमासीनमकूजन्तमचेतसम् ।</s-l><s-l>इन्द्रः सृगालरूपेण बभाषे क्रुद्धमानसम् ॥ ७ ॥</s-l></s-lg><s-lg><s-l>मनुष्ययोनिमिच्छन्ति सर्वभूतानि सर्वशः ।</s-l><s-l>मनुष्यत्वे च विप्रत्वं सर्व एवाभिनन्दति ॥ ८ ॥</s-l></s-lg><s-lg><s-l>मनुष्यो ब्राह्मणश्चासि श्रोत्रियश्चासि काश्यप ।</s-l><s-l>सुदुर्लभमवाप्यैतददोषान्मर्तुमिच्छसि ॥ ९ ॥</s-l></s-lg><s-lg><s-l>सर्वे लाभाः साभिमाना इति सत्या बत श्रुतिः ।</s-l><s-l>संतोषणीयरूपोऽसि लोभाद्यदभिमन्यसे ॥ १० ॥</s-l></s-lg><s-lg><s-l>अहो सिद्धार्थता तेषां येषां सन्तीह पाणयः ।</s-l><s-l>पाणिमद्भ्यः स्पृहास्माकं यथा तव धनस्य वै ॥ ११ ॥</s-l></s-lg><s-lg><s-l>न पाणिलाभादधिको लाभः कश्चन विद्यते ।</s-l><s-l>अपाणित्वाद्वयं ब्रह्मन्कण्टकान्नोद्धरामहे ॥ १२ ॥</s-l></s-lg><s-lg><s-l>अथ येषां पुनः पाणी देवदत्तौ दशाङ्गुली ।</s-l><s-l>उद्धरन्ति कृमीनङ्गाद्दशमानान्कषन्ति च ॥ १३ ॥</s-l></s-lg><s-lg><s-l>हिमवर्षातपानां च परित्राणानि कुर्वते ।</s-l><s-l>चेलमन्नं सुखं शय्यां निवातं चोपभुञ्जते ॥ १४ ॥</s-l></s-lg><s-lg><s-l>अधिष्ठाय च गां लोके भुञ्जते वाहयन्ति च ।</s-l><s-l>उपायैर्बहुभिश्चैव वश्यानात्मनि कुर्वते ॥ १५ ॥</s-l></s-lg><s-lg><s-l>ये खल्वजिह्वाः कृपणा अल्पप्राणा अपाणयः ।</s-l><s-l>सहन्ते तानि दुःखानि दिष्ट्या त्वं न तथा मुने ॥ १६ ॥</s-l></s-lg><s-lg><s-l>दिष्ट्या त्वं न सृगालो वै न कृमिर्न च मूषकः ।</s-l><s-l>न सर्पो न च मण्डूको न चान्यः पापयोनिजः ॥ १७ ॥</s-l></s-lg><s-lg><s-l>एतावतापि लाभेन तोष्टुमर्हसि काश्यप ।</s-l><s-l>किं पुनर्योऽसि सत्त्वानां सर्वेषां ब्राह्मणोत्तमः ॥ १८ ॥</s-l></s-lg><s-lg><s-l>इमे मां कृमयोऽदन्ति तेषामुद्धरणाय मे ।</s-l><s-l>नास्ति शक्तिरपाणित्वात्पश्यावस्थामिमां मम ॥ १९ ॥</s-l></s-lg><s-lg><s-l>अकार्यमिति चैवेमं नात्मानं संत्यजाम्यहम् ।</s-l><s-l>नेतः पापीयसीं योनिं पतेयमपरामिति ॥ २० ॥</s-l></s-lg><s-lg><s-l>मध्ये वै पापयोनीनां सार्गाली यामहं गतः ।</s-l><s-l>पापीयस्यो बहुतरा इतोऽन्याः पापयोनयः ॥ २१ ॥</s-l></s-lg><s-lg><s-l>जात्यैवैके सुखतराः सन्त्यन्ये भृशदुःखिताः ।</s-l><s-l>नैकान्तसुखमेवेह क्वचित्पश्यामि कस्यचित् ॥ २२ ॥</s-l></s-lg><s-lg><s-l>मनुष्या ह्याढ्यतां प्राप्य राज्यमिच्छन्त्यनन्तरम् ।</s-l><s-l>राज्याद्देवत्वमिच्छन्ति देवत्वादिन्द्रतामपि ॥ २३ ॥</s-l></s-lg><s-lg><s-l>भवेस्त्वं यद्यपि त्वाढ्यो न राजा न च दैवतम् ।</s-l><s-l>देवत्वं प्राप्य चेन्द्रत्वं नैव तुष्येस्तथा सति ॥ २४ ॥</s-l></s-lg><s-lg><s-l>न तृप्तिः प्रियलाभेऽस्ति तृष्णा नाद्भिः प्रशाम्यति ।</s-l><s-l>संप्रज्वलति सा भूयः समिद्भिरिव पावकः ॥ २५ ॥</s-l></s-lg><s-lg><s-l>अस्त्येव त्वयि शोको वै हर्षश्चास्ति तथा त्वयि ।</s-l><s-l>सुखदुःखे तथा चोभे तत्र का परिदेवना ॥ २६ ॥</s-l></s-lg><s-lg><s-l>परिच्छिद्यैव कामानां सर्वेषां चैव कर्मणाम् ।</s-l><s-l>मूलं रुन्धीन्द्रियग्रामं शकुन्तानिव पञ्जरे ॥ २७ ॥</s-l></s-lg><s-lg><s-l>न खल्वप्यरसज्ञस्य कामः क्वचन जायते ।</s-l><s-l>संस्पर्शाद्दर्शनाद्वापि श्रवणाद्वापि जायते ॥ २८ ॥</s-l></s-lg><s-lg><s-l>न त्वं स्मरसि वारुण्या लट्वाकानां च पक्षिणाम् ।</s-l><s-l>ताभ्यां चाभ्यधिको भक्ष्यो न कश्चिद्विद्यते क्वचित् ॥ २९ ॥</s-l></s-lg><s-lg><s-l>यानि चान्यानि दूरेषु भक्ष्यभोज्यानि काश्यप ।</s-l><s-l>येषामभुक्तपूर्वं ते तेषामस्मृतिरेव च ॥ ३० ॥</s-l></s-lg><s-lg><s-l>अप्राशनमसंस्पर्शमसंदर्शनमेव च ।</s-l><s-l>पुरुषस्यैष नियमो मन्ये श्रेयो न संशयः ॥ ३१ ॥</s-l></s-lg><s-lg><s-l>पाणिमन्तो धनैर्युक्ता बलवन्तो न संशयः ।</s-l><s-l>मनुष्या मानुषैरेव दासत्वमुपपादिताः ॥ ३२ ॥</s-l></s-lg><s-lg><s-l>वधबन्धपरिक्लेशैः क्लिश्यन्ते च पुनः पुनः ।</s-l><s-l>ते खल्वपि रमन्ते च मोदन्ते च हसन्ति च ॥ ३३ ॥</s-l></s-lg><s-lg><s-l>अपरे बाहुबलिनः कृतविद्या मनस्विनः ।</s-l><s-l>जुगुप्सितां सुकृपणां पापां वृत्तिमुपासते ॥ ३४ ॥</s-l></s-lg><s-lg><s-l>उत्सहन्ते च ते वृत्तिमन्यामप्युपसेवितुम् ।</s-l><s-l>स्वकर्मणा तु नियतं भवितव्यं तु तत्तथा ॥ ३५ ॥</s-l></s-lg><s-lg><s-l>न पुल्कसो न चण्डाल आत्मानं त्यक्तुमिच्छति ।</s-l><s-l>असंतुष्टः स्वया योन्या मायां पश्यस्व यादृशीम् ॥ ३६ ॥</s-l></s-lg><s-lg><s-l>दृष्ट्वा कुणीन्पक्षहतान्मनुष्यानामयाविनः ।</s-l><s-l>सुसंपूर्णः स्वया योन्या लब्धलाभोऽसि काश्यप ॥ ३७ ॥</s-l></s-lg><s-lg><s-l>यदि ब्राह्मण देहस्ते निरातङ्को निरामयः ।</s-l><s-l>अङ्गानि च समग्राणि न च लोकेषु धिक्कृतः ॥ ३८ ॥</s-l></s-lg><s-lg><s-l>न केनचित्प्रवादेन सत्येनैवापहारिणा ।</s-l><s-l>धर्मायोत्तिष्ठ विप्रर्षे नात्मानं त्यक्तुमर्हसि ॥ ३९ ॥</s-l></s-lg><s-lg><s-l>यदि ब्रह्मञ्शृणोष्येतच्छ्रद्दधासि च मे वचः ।</s-l><s-l>वेदोक्तस्य च धर्मस्य फलं मुख्यमवाप्स्यसि ॥ ४० ॥</s-l></s-lg><s-lg><s-l>स्वाध्यायमग्निसंस्कारमप्रमत्तोऽनुपालय ।</s-l><s-l>सत्यं दमं च दानं च स्पर्धिष्ठा मा च केनचित् ॥ ४१ ॥</s-l></s-lg><s-lg><s-l>ये केचन स्वध्ययनाः प्राप्ता यजनयाजनम् ।</s-l><s-l>कथं ते जातु शोचेयुर्ध्यायेयुर्वाप्यशोभनम् ॥ ४२ ॥</s-l></s-lg><s-lg><s-l>इच्छन्तस्ते विहाराय सुखं महदवाप्नुयुः ।</s-l><s-l>उत जाताः सुनक्षत्रे सुतीर्थाः सुमुहूर्तजाः ॥ ४३ ॥</s-l></s-lg><s-lg><s-l>नक्षत्रेष्वासुरेष्वन्ये दुस्तीर्था दुर्मुहूर्तजाः ।</s-l><s-l>संपतन्त्यासुरीं योनिं यज्ञप्रसववर्जिताम् ॥ ४४ ॥</s-l></s-lg><s-lg><s-l>अहमासं पण्डितको हैतुको वेदनिन्दकः ।</s-l><s-l>आन्वीक्षिकीं तर्कविद्यामनुरक्तो निरर्थिकाम् ॥ ४५ ॥</s-l></s-lg><s-lg><s-l>हेतुवादान्प्रवदिता वक्ता संसत्सु हेतुमत् ।</s-l><s-l>आक्रोष्टा चाभिवक्ता च ब्रह्मयज्ञेषु वै द्विजान् ॥ ४६ ॥</s-l></s-lg><s-lg><s-l>नास्तिकः सर्वशङ्की च मूर्खः पण्डितमानिकः ।</s-l><s-l>तस्येयं फलनिर्वृत्तिः सृगालत्वं मम द्विज ॥ ४७ ॥</s-l></s-lg><s-lg><s-l>अपि जातु तथा तत्स्यादहोरात्रशतैरपि ।</s-l><s-l>यदहं मानुषीं योनिं सृगालः प्राप्नुयां पुनः ॥ ४८ ॥</s-l></s-lg><s-lg><s-l>संतुष्टश्चाप्रमत्तश्च यज्ञदानतपोरतिः ।</s-l><s-l>ज्ञेयज्ञाता भवेयं वै वर्ज्यवर्जयिता तथा ॥ ४९ ॥</s-l></s-lg><s-lg><s-l>ततः स मुनिरुत्थाय काश्यपस्तमुवाच ह ।</s-l><s-l>अहो बतासि कुशलो बुद्धिमानिति विस्मितः ॥ ५० ॥</s-l></s-lg><s-lg><s-l>समवैक्षत तं विप्रो ज्ञानदीर्घेण चक्षुषा ।</s-l><s-l>ददर्श चैनं देवानामिन्द्रं देवं शचीपतिम् ॥ ५१ ॥</s-l></s-lg><s-lg><s-l>ततः संपूजयामास काश्यपो हरिवाहनम् ।</s-l><s-l>अनुज्ञातश्च तेनाथ प्रविवेश स्वमाश्रमम् ॥ ५२ ॥</s-l></s-lg>