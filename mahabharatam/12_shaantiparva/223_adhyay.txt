<s-lg><s-l> युधिष्ठिर उवाच ।</s-l><s-l>प्रियः सर्वस्य लोकस्य सर्वसत्त्वाभिनन्दिता ।</s-l><s-l>गुणैः सर्वैरुपेतश्च को न्वस्ति भुवि मानवः ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्यामि पृच्छतो भरतर्षभ ।</s-l><s-l>उग्रसेनस्य संवादं नारदे केशवस्य च ॥ २ ॥</s-l></s-lg><s-lg><s-l> उग्रसेन उवाच ।</s-l><s-l>पश्य संकल्पते लोको नारदस्य प्रकीर्तने ।</s-l><s-l>मन्ये स गुणसंपन्नो ब्रूहि तन्मम पृच्छतः ॥ ३ ॥</s-l></s-lg><s-lg><s-l> वासुदेव उवाच ।</s-l><s-l>कुकुराधिप यान्मन्ये शृणु तान्मे विवक्षतः ।</s-l><s-l>नारदस्य गुणान्साधून्संक्षेपेण नराधिप ॥ ४ ॥</s-l></s-lg><s-lg><s-l>न चारित्रनिमित्तोऽस्याहंकारो देहपातनः ।</s-l><s-l>अभिन्नश्रुतचारित्रस्तस्मात्सर्वत्र पूजितः ॥ ५ ॥</s-l></s-lg><s-lg><s-l>तपस्वी नारदो बाढं वाचि नास्य व्यतिक्रमः ।</s-l><s-l>कामाद्वा यदि वा लोभात्तस्मात्सर्वत्र पूजितः ॥ ६ ॥</s-l></s-lg><s-lg><s-l>अध्यात्मविधितत्त्वज्ञः क्षान्तः शक्तो जितेन्द्रियः ।</s-l><s-l>ऋजुश्च सत्यवादी च तस्मात्सर्वत्र पूजितः ॥ ७ ॥</s-l></s-lg><s-lg><s-l>तेजसा यशसा बुद्ध्या नयेन विनयेन च ।</s-l><s-l>जन्मना तपसा वृद्धस्तस्मात्सर्वत्र पूजितः ॥ ८ ॥</s-l></s-lg><s-lg><s-l>सुखशीलः सुसंभोगः सुभोज्यः स्वादरः शुचिः ।</s-l><s-l>सुवाक्यश्चाप्यनीर्ष्यश्च तस्मात्सर्वत्र पूजितः ॥ ९ ॥</s-l></s-lg><s-lg><s-l>कल्याणं कुरुते बाढं पापमस्मिन्न विद्यते ।</s-l><s-l>न प्रीयते परानर्थैस्तस्मात्सर्वत्र पूजितः ॥ १० ॥</s-l></s-lg><s-lg><s-l>वेदश्रुतिभिराख्यानैरर्थानभिजिगीषते ।</s-l><s-l>तितिक्षुरनवज्ञश्च तस्मात्सर्वत्र पूजितः ॥ ११ ॥</s-l></s-lg><s-lg><s-l>समत्वाद्धि प्रियो नास्ति नाप्रियश्च कथंचन ।</s-l><s-l>मनोनुकूलवादी च तस्मात्सर्वत्र पूजितः ॥ १२ ॥</s-l></s-lg><s-lg><s-l>बहुश्रुतश्चैत्रकथः पण्डितोऽनलसोऽशठः ।</s-l><s-l>अदीनोऽक्रोधनोऽलुब्धस्तस्मात्सर्वत्र पूजितः ॥ १३ ॥</s-l></s-lg><s-lg><s-l>नार्थे न धर्मे कामे वा भूतपूर्वोऽस्य विग्रहः ।</s-l><s-l>दोषाश्चास्य समुच्छिन्नास्तस्मात्सर्वत्र पूजितः ॥ १४ ॥</s-l></s-lg><s-lg><s-l>दृढभक्तिरनिन्द्यात्मा श्रुतवाननृशंसवान् ।</s-l><s-l>वीतसंमोहदोषश्च तस्मात्सर्वत्र पूजितः ॥ १५ ॥</s-l></s-lg><s-lg><s-l>असक्तः सर्वसङ्गेषु सक्तात्मेव च लक्ष्यते ।</s-l><s-l>अदीर्घसंशयो वाग्मी तस्मात्सर्वत्र पूजितः ॥ १६ ॥</s-l></s-lg><s-lg><s-l>समाधिर्नास्य मानार्थे नात्मानं स्तौति कर्हिचित् ।</s-l><s-l>अनीर्ष्युर्दृढसंभाषस्तस्मात्सर्वत्र पूजितः ॥ १७ ॥</s-l></s-lg><s-lg><s-l>लोकस्य विविधं वृत्तं प्रकृतेश्चाप्यकुत्सयन् ।</s-l><s-l>संसर्गविद्याकुशलस्तस्मात्सर्वत्र पूजितः ॥ १८ ॥</s-l></s-lg><s-lg><s-l>नासूयत्यागमं कंचित्स्वं तपो नोपजीवति ।</s-l><s-l>अवन्ध्यकालो वश्यात्मा तस्मात्सर्वत्र पूजितः ॥ १९ ॥</s-l></s-lg><s-lg><s-l>कृतश्रमः कृतप्रज्ञो न च तृप्तः समाधितः ।</s-l><s-l>नियमस्थोऽप्रमत्तश्च तस्मात्सर्वत्र पूजितः ॥ २० ॥</s-l></s-lg><s-lg><s-l>सापत्रपश्च युक्तश्च सुनेयः श्रेयसे परैः ।</s-l><s-l>अभेत्ता परगुह्यानां तस्मात्सर्वत्र पूजितः ॥ २१ ॥</s-l></s-lg><s-lg><s-l>न हृष्यत्यर्थलाभेषु नालाभेषु व्यथत्यपि ।</s-l><s-l>स्थिरबुद्धिरसक्तात्मा तस्मात्सर्वत्र पूजितः ॥ २२ ॥</s-l></s-lg><s-lg><s-l>तं सर्वगुणसंपन्नं दक्षं शुचिमकातरम् ।</s-l><s-l>कालज्ञं च नयज्ञं च कः प्रियं न करिष्यति ॥ २३ ॥</s-l></s-lg>