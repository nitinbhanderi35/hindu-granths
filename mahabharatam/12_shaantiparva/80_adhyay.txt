<s-lg><s-l> युधिष्ठिर उवाच ।</s-l><s-l>क्वसमुत्थाः कथंशीला ऋत्विजः स्युः पितामह ।</s-l><s-l>कथंविधाश्च राजेन्द्र तद्ब्रूहि वदतां वर ॥ १ ॥</s-l></s-lg><s-lg><s-l> भीष्म उवाच ।</s-l><s-l>प्रतिकर्म पुराचार ऋत्विजां स्म विधीयते ।</s-l><s-l>आदौ छन्दांसि विज्ञाय द्विजानां श्रुतमेव च ॥ २ ॥</s-l></s-lg><s-lg><s-l>ये त्वेकरतयो नित्यं धीरा नाप्रियवादिनः ।</s-l><s-l>परस्परस्य सुहृदः संमताः समदर्शिनः ॥ ३ ॥</s-l></s-lg><s-lg><s-l>येष्वानृशंस्यं सत्यं चाप्यहिंसा तप आर्जवम् ।</s-l><s-l>अद्रोहो नाभिमानश्च ह्रीस्तितिक्षा दमः शमः ॥ ४ ॥</s-l></s-lg><s-lg><s-l>ह्रीमान्सत्यधृतिर्दान्तो भूतानामविहिंसकः ।</s-l><s-l>अकामद्वेषसंयुक्तस्त्रिभिः शुक्लैः समन्वितः ॥ ५ ॥</s-l></s-lg><s-lg><s-l>अहिंसको ज्ञानतृप्तः स ब्रह्मासनमर्हति ।</s-l><s-l>एते महर्त्विजस्तात सर्वे मान्या यथातथम् ॥ ६ ॥</s-l></s-lg><s-lg><s-l> युधिष्ठिर उवाच ।</s-l><s-l>यदिदं वेदवचनं दक्षिणासु विधीयते ।</s-l><s-l>इदं देयमिदं देयं न क्वचिद्व्यवतिष्ठते ॥ ७ ॥</s-l></s-lg><s-lg><s-l>नेदं प्रति धनं शास्त्रमापद्धर्ममशास्त्रतः ।</s-l><s-l>आज्ञा शास्त्रस्य घोरेयं न शक्तिं समवेक्षते ॥ ८ ॥</s-l></s-lg><s-lg><s-l>श्रद्धामारभ्य यष्टव्यमित्येषा वैदिकी श्रुतिः ।</s-l><s-l>मिथ्योपेतस्य यज्ञस्य किमु श्रद्धा करिष्यति ॥ ९ ॥</s-l></s-lg><s-lg><s-l> भीष्म उवाच ।</s-l><s-l>न वेदानां परिभवान्न शाठ्येन न मायया ।</s-l><s-l>कश्चिन्महदवाप्नोति मा ते भूद्बुद्धिरीदृशी ॥ १० ॥</s-l></s-lg><s-lg><s-l>यज्ञाङ्गं दक्षिणास्तात वेदानां परिबृंहणम् ।</s-l><s-l>न मन्त्रा दक्षिणाहीनास्तारयन्ति कथंचन ॥ ११ ॥</s-l></s-lg><s-lg><s-l>शक्तिस्तु पूर्णपात्रेण संमितानवमा भवेत् ।</s-l><s-l>अवश्यं तात यष्टव्यं त्रिभिर्वर्णैर्यथाविधि ॥ १२ ॥</s-l></s-lg><s-lg><s-l>सोमो राजा ब्राह्मणानामित्येषा वैदिकी श्रुतिः ।</s-l><s-l>तं च विक्रेतुमिच्छन्ति न वृथा वृत्तिरिष्यते ।</s-l><s-l>तेन क्रीतेन धर्मेण ततो यज्ञः प्रतायते ॥ १३ ॥</s-l></s-lg><s-lg><s-l>इत्येवं धर्मतः ख्यातमृषिभिर्धर्मवादिभिः ।</s-l><s-l>पुमान्यज्ञश्च सोमश्च न्यायवृत्तो यथा भवेत् ।</s-l><s-l>अन्यायवृत्तः पुरुषो न परस्य न चात्मनः ॥ १४ ॥</s-l></s-lg><s-lg><s-l>शरीरं यज्ञपात्राणि इत्येषा श्रूयते श्रुतिः ।</s-l><s-l>तानि सम्यक्प्रणीतानि ब्राह्मणानां महात्मनाम् ॥ १५ ॥</s-l></s-lg><s-lg><s-l>तपो यज्ञादपि श्रेष्ठमित्येषा परमा श्रुतिः ।</s-l><s-l>तत्ते तपः प्रवक्ष्यामि विद्वंस्तदपि मे शृणु ॥ १६ ॥</s-l></s-lg><s-lg><s-l>अहिंसा सत्यवचनमानृशंस्यं दमो घृणा ।</s-l><s-l>एतत्तपो विदुर्धीरा न शरीरस्य शोषणम् ॥ १७ ॥</s-l></s-lg><s-lg><s-l>अप्रामाण्यं च वेदानां शास्त्राणां चातिलङ्घनम् ।</s-l><s-l>अव्यवस्था च सर्वत्र तद्वै नाशनमात्मनः ॥ १८ ॥</s-l></s-lg><s-lg><s-l>निबोध दशहोतॄणां विधानं पार्थ यादृशम् ।</s-l><s-l>चित्तिः स्रुक्चित्तमाज्यं च पवित्रं ज्ञानमुत्तमम् ॥ १९ ॥</s-l></s-lg><s-lg><s-l>सर्वं जिह्मं मृत्युपदमार्जवं ब्रह्मणः पदम् ।</s-l><s-l>एतावाञ्ज्ञानविषयः किं प्रलापः करिष्यति ॥ २० ॥</s-l></s-lg>