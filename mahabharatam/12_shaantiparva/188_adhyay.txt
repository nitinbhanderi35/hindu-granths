<s-lg><s-l> भीष्म उवाच ।</s-l><s-l>हन्त वक्ष्यामि ते पार्थ ध्यानयोगं चतुर्विधम् ।</s-l><s-l>यं ज्ञात्वा शाश्वतीं सिद्धिं गच्छन्ति परमर्षयः ॥ १ ॥</s-l></s-lg><s-lg><s-l>यथा स्वनुष्ठितं ध्यानं तथा कुर्वन्ति योगिनः ।</s-l><s-l>महर्षयो ज्ञानतृप्ता निर्वाणगतमानसाः ॥ २ ॥</s-l></s-lg><s-lg><s-l>नावर्तन्ते पुनः पार्थ मुक्ताः संसारदोषतः ।</s-l><s-l>जन्मदोषपरिक्षीणाः स्वभावे पर्यवस्थिताः ॥ ३ ॥</s-l></s-lg><s-lg><s-l>निर्द्वंद्वा नित्यसत्त्वस्था विमुक्ता नित्यमाश्रिताः ।</s-l><s-l>असङ्गीन्यविवादीनि मनःशान्तिकराणि च ॥ ४ ॥</s-l></s-lg><s-lg><s-l>तत्र स्वाध्यायसंश्लिष्टमेकाग्रं धारयेन्मनः ।</s-l><s-l>पिण्डीकृत्येन्द्रियग्राममासीनः काष्ठवन्मुनिः ॥ ५ ॥</s-l></s-lg><s-lg><s-l>शब्दं न विन्देच्छ्रोत्रेण स्पर्शं त्वचा न वेदयेत् ।</s-l><s-l>रूपं न चक्षुषा विद्याज्जिह्वया न रसांस्तथा ॥ ६ ॥</s-l></s-lg><s-lg><s-l>घ्रेयाण्यपि च सर्वाणि जह्याद्ध्यानेन योगवित् ।</s-l><s-l>पञ्चवर्गप्रमाथीनि नेच्छेच्चैतानि वीर्यवान् ॥ ७ ॥</s-l></s-lg><s-lg><s-l>ततो मनसि संसज्य पञ्चवर्गं विचक्षणः ।</s-l><s-l>समादध्यान्मनो भ्रान्तमिन्द्रियैः सह पञ्चभिः ॥ ८ ॥</s-l></s-lg><s-lg><s-l>विसंचारि निरालम्बं पञ्चद्वारं चलाचलम् ।</s-l><s-l>पूर्वे ध्यानपथे धीरः समादध्यान्मनोऽन्तरम् ॥ ९ ॥</s-l></s-lg><s-lg><s-l>इन्द्रियाणि मनश्चैव यदा पिण्डीकरोत्ययम् ।</s-l><s-l>एष ध्यानपथः पूर्वो मया समनुवर्णितः ॥ १० ॥</s-l></s-lg><s-lg><s-l>तस्य तत्पूर्वसंरुद्धं मनःषष्ठमनन्तरम् ।</s-l><s-l>स्फुरिष्यति समुद्भ्रान्तं विद्युदम्बुधरे यथा ॥ ११ ॥</s-l></s-lg><s-lg><s-l>जलबिन्दुर्यथा लोलः पर्णस्थः सर्वतश्चलः ।</s-l><s-l>एवमेवास्य तच्चित्तं भवति ध्यानवर्त्मनि ॥ १२ ॥</s-l></s-lg><s-lg><s-l>समाहितं क्षणं किंचिद्ध्यानवर्त्मनि तिष्ठति ।</s-l><s-l>पुनर्वायुपथं भ्रान्तं मनो भवति वायुवत् ॥ १३ ॥</s-l></s-lg><s-lg><s-l>अनिर्वेदो गतक्लेशो गततन्द्रीरमत्सरः ।</s-l><s-l>समादध्यात्पुनश्चेतो ध्यानेन ध्यानयोगवित् ॥ १४ ॥</s-l></s-lg><s-lg><s-l>विचारश्च वितर्कश्च विवेकश्चोपजायते ।</s-l><s-l>मुनेः समादधानस्य प्रथमं ध्यानमादितः ॥ १५ ॥</s-l></s-lg><s-lg><s-l>मनसा क्लिश्यमानस्तु समाधानं च कारयेत् ।</s-l><s-l>न निर्वेदं मुनिर्गच्छेत्कुर्यादेवात्मनो हितम् ॥ १६ ॥</s-l></s-lg><s-lg><s-l>पांसुभस्मकरीषाणां यथा वै राशयश्चिताः ।</s-l><s-l>सहसा वारिणा सिक्ता न यान्ति परिभावनाम् ॥ १७ ॥</s-l></s-lg><s-lg><s-l>किंचित्स्निग्धं यथा च स्याच्छुष्कचूर्णमभावितम् ।</s-l><s-l>क्रमशस्तु शनैर्गच्छेत्सर्वं तत्परिभावनम् ॥ १८ ॥</s-l></s-lg><s-lg><s-l>एवमेवेन्द्रियग्रामं शनैः संपरिभावयेत् ।</s-l><s-l>संहरेत्क्रमशश्चैव स सम्यक्प्रशमिष्यति ॥ १९ ॥</s-l></s-lg><s-lg><s-l>स्वयमेव मनश्चैव पञ्चवर्गश्च भारत ।</s-l><s-l>पूर्वं ध्यानपथं प्राप्य नित्ययोगेन शाम्यति ॥ २० ॥</s-l></s-lg><s-lg><s-l>न तत्पुरुषकारेण न च दैवेन केनचित् ।</s-l><s-l>सुखमेष्यति तत्तस्य यदेवं संयतात्मनः ॥ २१ ॥</s-l></s-lg><s-lg><s-l>सुखेन तेन संयुक्तो रंस्यते ध्यानकर्मणि ।</s-l><s-l>गच्छन्ति योगिनो ह्येवं निर्वाणं तन्निरामयम् ॥ २२ ॥</s-l></s-lg>