<s-lg><s-l> वैशंपायन उवाच ।</s-l><s-l>ज्ञातिशोकाभितप्तस्य प्राणानभ्युत्सिसृक्षतः ।</s-l><s-l>ज्येष्ठस्य पाण्डुपुत्रस्य व्यासः शोकमपानुदत् ॥ १ ॥</s-l></s-lg><s-lg><s-l> व्यास उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>अश्मगीतं नरव्याघ्र तन्निबोध युधिष्ठिर ॥ २ ॥</s-l></s-lg><s-lg><s-l>अश्मानं ब्राह्मणं प्राज्ञं वैदेहो जनको नृपः ।</s-l><s-l>संशयं परिपप्रच्छ दुःखशोकपरिप्लुतः ॥ ३ ॥</s-l></s-lg><s-lg><s-l> जनक उवाच ।</s-l><s-l>आगमे यदि वापाये ज्ञातीनां द्रविणस्य च ।</s-l><s-l>नरेण प्रतिपत्तव्यं कल्याणं कथमिच्छता ॥ ४ ॥</s-l></s-lg><s-lg><s-l> अश्मोवाच ।</s-l><s-l>उत्पन्नमिममात्मानं नरस्यानन्तरं ततः ।</s-l><s-l>तानि तान्यभिवर्तन्ते दुःखानि च सुखानि च ॥ ५ ॥</s-l></s-lg><s-lg><s-l>तेषामन्यतरापत्तौ यद्यदेवोपसेवते ।</s-l><s-l>तत्तद्धि चेतनामस्य हरत्यभ्रमिवानिलः ॥ ६ ॥</s-l></s-lg><s-lg><s-l>अभिजातोऽस्मि सिद्धोऽस्मि नास्मि केवलमानुषः ।</s-l><s-l>इत्येवं हेतुभिस्तस्य त्रिभिश्चित्तं प्रसिच्यति ॥ ७ ॥</s-l></s-lg><s-lg><s-l>स प्रसिक्तमना भोगान्विसृज्य पितृसंचितान् ।</s-l><s-l>परिक्षीणः परस्वानामादानं साधु मन्यते ॥ ८ ॥</s-l></s-lg><s-lg><s-l>तमतिक्रान्तमर्यादमाददानमसांप्रतम् ।</s-l><s-l>प्रतिषेधन्ति राजानो लुब्धा मृगमिवेषुभिः ॥ ९ ॥</s-l></s-lg><s-lg><s-l>ये च विंशतिवर्षा वा त्रिंशद्वर्षाश्च मानवाः ।</s-l><s-l>परेण ते वर्षशतान्न भविष्यन्ति पार्थिव ॥ १० ॥</s-l></s-lg><s-lg><s-l>तेषां परमदुःखानां बुद्ध्या भेषजमादिशेत् ।</s-l><s-l>सर्वप्राणभृतां वृत्तं प्रेक्षमाणस्ततस्ततः ॥ ११ ॥</s-l></s-lg><s-lg><s-l>मानसानां पुनर्योनिर्दुःखानां चित्तविभ्रमः ।</s-l><s-l>अनिष्टोपनिपातो वा तृतीयं नोपपद्यते ॥ १२ ॥</s-l></s-lg><s-lg><s-l>एवमेतानि दुःखानि तानि तानीह मानवम् ।</s-l><s-l>विविधान्युपवर्तन्ते तथा सांस्पर्शकानि च ॥ १३ ॥</s-l></s-lg><s-lg><s-l>जरामृत्यू ह भूतानि खादितारौ वृकाविव ।</s-l><s-l>बलिनां दुर्बलानां च ह्रस्वानां महतामपि ॥ १४ ॥</s-l></s-lg><s-lg><s-l>न कश्चिज्जात्वतिक्रामेज्जरामृत्यू ह मानवः ।</s-l><s-l>अपि सागरपर्यन्तां विजित्येमां वसुंधराम् ॥ १५ ॥</s-l></s-lg><s-lg><s-l>सुखं वा यदि वा दुःखं भूतानां पर्युपस्थितम् ।</s-l><s-l>प्राप्तव्यमवशैः सर्वं परिहारो न विद्यते ॥ १६ ॥</s-l></s-lg><s-lg><s-l>पूर्वे वयसि मध्ये वाप्युत्तमे वा नराधिप ।</s-l><s-l>अवर्जनीयास्तेऽर्था वै काङ्क्षिताश्च ततोऽन्यथा ॥ १७ ॥</s-l></s-lg><s-lg><s-l>सुप्रियैर्विप्रयोगश्च संप्रयोगस्तथाप्रियैः ।</s-l><s-l>अर्थानर्थौ सुखं दुःखं विधानमनुवर्तते ॥ १८ ॥</s-l></s-lg><s-lg><s-l>प्रादुर्भावश्च भूतानां देहन्यासस्तथैव च ।</s-l><s-l>प्राप्तिव्यायामयोगश्च सर्वमेतत्प्रतिष्ठितम् ॥ १९ ॥</s-l></s-lg><s-lg><s-l>गन्धवर्णरसस्पर्शा निवर्तन्ते स्वभावतः ।</s-l><s-l>तथैव सुखदुःखानि विधानमनुवर्तते ॥ २० ॥</s-l></s-lg><s-lg><s-l>आसनं शयनं यानमुत्थानं पानभोजनम् ।</s-l><s-l>नियतं सर्वभूतानां कालेनैव भवन्त्युत ॥ २१ ॥</s-l></s-lg><s-lg><s-l>वैद्याश्चाप्यातुराः सन्ति बलवन्तः सुदुर्बलाः ।</s-l><s-l>स्त्रीमन्तश्च तथा षण्ढा विचित्रः कालपर्ययः ॥ २२ ॥</s-l></s-lg><s-lg><s-l>कुले जन्म तथा वीर्यमारोग्यं धैर्यमेव च ।</s-l><s-l>सौभाग्यमुपभोगश्च भवितव्येन लभ्यते ॥ २३ ॥</s-l></s-lg><s-lg><s-l>सन्ति पुत्राः सुबहवो दरिद्राणामनिच्छताम् ।</s-l><s-l>बहूनामिच्छतां नास्ति समृद्धानां विचेष्टताम् ॥ २४ ॥</s-l></s-lg><s-lg><s-l>व्याधिरग्निर्जलं शस्त्रं बुभुक्षा श्वापदं विषम् ।</s-l><s-l>रज्ज्वा च मरणं जन्तोरुच्चाच्च पतनं तथा ॥ २५ ॥</s-l></s-lg><s-lg><s-l>निर्याणं यस्य यद्दिष्टं तेन गच्छति हेतुना ।</s-l><s-l>दृश्यते नाभ्यतिक्रामन्नतिक्रान्तो न वा पुनः ॥ २६ ॥</s-l></s-lg><s-lg><s-l>दृश्यते हि युवैवेह विनश्यन्वसुमान्नरः ।</s-l><s-l>दरिद्रश्च परिक्लिष्टः शतवर्षो जनाधिप ॥ २७ ॥</s-l></s-lg><s-lg><s-l>अकिंचनाश्च दृश्यन्ते पुरुषाश्चिरजीविनः ।</s-l><s-l>समृद्धे च कुले जाता विनश्यन्ति पतंगवत् ॥ २८ ॥</s-l></s-lg><s-lg><s-l>प्रायेण श्रीमतां लोके भोक्तुं शक्तिर्न विद्यते ।</s-l><s-l>काष्ठान्यपि हि जीर्यन्ते दरिद्राणां नराधिप ॥ २९ ॥</s-l></s-lg><s-lg><s-l>अहमेतत्करोमीति मन्यते कालचोदितः ।</s-l><s-l>यद्यदिष्टमसंतोषाद्दुरात्मा पापमाचरन् ॥ ३० ॥</s-l></s-lg><s-lg><s-l>स्त्रियोऽक्षा मृगया पानं प्रसङ्गान्निन्दिता बुधैः ।</s-l><s-l>दृश्यन्ते चापि बहवः संप्रसक्ता बहुश्रुताः ॥ ३१ ॥</s-l></s-lg><s-lg><s-l>इति कालेन सर्वार्थानीप्सितानीप्सितानि च ।</s-l><s-l>स्पृशन्ति सर्वभूतानि निमित्तं नोपलभ्यते ॥ ३२ ॥</s-l></s-lg><s-lg><s-l>वायुमाकाशमग्निं च चन्द्रादित्यावहःक्षपे ।</s-l><s-l>ज्योतींषि सरितः शैलान्कः करोति बिभर्ति वा ॥ ३३ ॥</s-l></s-lg><s-lg><s-l>शीतमुष्णं तथा वर्षं कालेन परिवर्तते ।</s-l><s-l>एवमेव मनुष्याणां सुखदुःखे नरर्षभ ॥ ३४ ॥</s-l></s-lg><s-lg><s-l>नौषधानि न शास्त्राणि न होमा न पुनर्जपाः ।</s-l><s-l>त्रायन्ते मृत्युनोपेतं जरया वापि मानवम् ॥ ३५ ॥</s-l></s-lg><s-lg><s-l>यथा काष्ठं च काष्ठं च समेयातां महोदधौ ।</s-l><s-l>समेत्य च व्यतीयातां तद्वद्भूतसमागमः ॥ ३६ ॥</s-l></s-lg><s-lg><s-l>ये चापि पुरुषैः स्त्रीभिर्गीतवाद्यैरुपस्थिताः ।</s-l><s-l>ये चानाथाः परान्नादाः कालस्तेषु समक्रियः ॥ ३७ ॥</s-l></s-lg><s-lg><s-l>मातृपितृसहस्राणि पुत्रदारशतानि च ।</s-l><s-l>संसारेष्वनुभूतानि कस्य ते कस्य वा वयम् ॥ ३८ ॥</s-l></s-lg><s-lg><s-l>नैवास्य कश्चिद्भविता नायं भवति कस्यचित् ।</s-l><s-l>पथि संगतमेवेदं दारबन्धुसुहृद्गणैः ॥ ३९ ॥</s-l></s-lg><s-lg><s-l>क्वासं क्वास्मि गमिष्यामि को न्वहं किमिहास्थितः ।</s-l><s-l>कस्मात्कमनुशोचेयमित्येवं स्थापयेन्मनः ।</s-l><s-l>अनित्ये प्रियसंवासे संसारे चक्रवद्गतौ ॥ ४० ॥</s-l></s-lg><s-lg><s-l>न दृष्टपूर्वं प्रत्यक्षं परलोकं विदुर्बुधाः ।</s-l><s-l>आगमांस्त्वनतिक्रम्य श्रद्धातव्यं बुभूषता ॥ ४१ ॥</s-l></s-lg><s-lg><s-l>कुर्वीत पितृदैवत्यं धर्माणि च समाचरेत् ।</s-l><s-l>यजेच्च विद्वान्विधिवत्त्रिवर्गं चाप्यनुव्रजेत् ॥ ४२ ॥</s-l></s-lg><s-lg><s-l>संनिमज्जज्जगदिदं गम्भीरे कालसागरे ।</s-l><s-l>जरामृत्युमहाग्राहे न कश्चिदवबुध्यते ॥ ४३ ॥</s-l></s-lg><s-lg><s-l>आयुर्वेदमधीयानाः केवलं सपरिग्रहम् ।</s-l><s-l>दृश्यन्ते बहवो वैद्या व्याधिभिः समभिप्लुताः ॥ ४४ ॥</s-l></s-lg><s-lg><s-l>ते पिबन्तः कषायांश्च सर्पींषि विविधानि च ।</s-l><s-l>न मृत्युमतिवर्तन्ते वेलामिव महोदधिः ॥ ४५ ॥</s-l></s-lg><s-lg><s-l>रसायनविदश्चैव सुप्रयुक्तरसायनाः ।</s-l><s-l>दृश्यन्ते जरया भग्ना नगा नागैरिवोत्तमैः ॥ ४६ ॥</s-l></s-lg><s-lg><s-l>तथैव तपसोपेताः स्वाध्यायाभ्यसने रताः ।</s-l><s-l>दातारो यज्ञशीलाश्च न तरन्ति जरान्तकौ ॥ ४७ ॥</s-l></s-lg><s-lg><s-l>न ह्यहानि निवर्तन्ते न मासा न पुनः समाः ।</s-l><s-l>जातानां सर्वभूतानां न पक्षा न पुनः क्षपाः ॥ ४८ ॥</s-l></s-lg><s-lg><s-l>सोऽयं विपुलमध्वानं कालेन ध्रुवमध्रुवः ।</s-l><s-l>नरोऽवशः समभ्येति सर्वभूतनिषेवितम् ॥ ४९ ॥</s-l></s-lg><s-lg><s-l>देहो वा जीवतोऽभ्येति जीवो वाभ्येति देहतः ।</s-l><s-l>पथि संगतमेवेदं दारैरन्यैश्च बन्धुभिः ॥ ५० ॥</s-l></s-lg><s-lg><s-l>नायमत्यन्तसंवासो लभ्यते जातु केनचित् ।</s-l><s-l>अपि स्वेन शरीरेण किमुतान्येन केनचित् ॥ ५१ ॥</s-l></s-lg><s-lg><s-l>क्व नु तेऽद्य पिता राजन्क्व नु तेऽद्य पितामहः ।</s-l><s-l>न त्वं पश्यसि तानद्य न त्वां पश्यन्ति तेऽपि च ॥ ५२ ॥</s-l></s-lg><s-lg><s-l>न ह्येव पुरुषो द्रष्टा स्वर्गस्य नरकस्य वा ।</s-l><s-l>आगमस्तु सतां चक्षुर्नृपते तमिहाचर ॥ ५३ ॥</s-l></s-lg><s-lg><s-l>चरितब्रह्मचर्यो हि प्रजायेत यजेत च ।</s-l><s-l>पितृदेवमहर्षीणामानृण्यायानसूयकः ॥ ५४ ॥</s-l></s-lg><s-lg><s-l>स यज्ञशीलः प्रजने निविष्टः प्राग्ब्रह्मचारी प्रविभक्तपक्षः ।</s-l><s-l>आराधयन्स्वर्गमिमं च लोकं परं च मुक्त्वा हृदयव्यलीकम् ॥ ५५ ॥</s-l></s-lg><s-lg><s-l>सम्यग्घि धर्मं चरतो नृपस्य द्रव्याणि चाप्याहरतो यथावत् ।</s-l><s-l>प्रवृत्तचक्रस्य यशोऽभिवर्धते सर्वेषु लोकेषु चराचरेषु ॥ ५६ ॥</s-l></s-lg><s-lg><s-l> व्यास उवाच ।</s-l><s-l>इत्येवमाज्ञाय विदेहराजो वाक्यं समग्रं परिपूर्णहेतुः ।</s-l><s-l>अश्मानमामन्त्र्य विशुद्धबुद्धिर्ययौ गृहं स्वं प्रति शान्तशोकः ॥ ५७ ॥</s-l></s-lg><s-lg><s-l>तथा त्वमप्यच्युत मुञ्च शोकमुत्तिष्ठ शक्रोपम हर्षमेहि ।</s-l><s-l>क्षात्रेण धर्मेण मही जिता ते तां भुङ्क्ष्व कुन्तीसुत मा विषादीः ॥ ५८ ॥</s-l></s-lg>