<s-lg><s-l> युधिष्ठिर उवाच ।</s-l><s-l>भ्रातरः पितरः पुत्रा ज्ञातयः सुहृदस्तथा ।</s-l><s-l>अर्थहेतोर्हताः क्रूरैरस्माभिः पापबुद्धिभिः ॥ १ ॥</s-l></s-lg><s-lg><s-l>येयमर्थोद्भवा तृष्णा कथमेतां पितामह ।</s-l><s-l>निवर्तयेम पापं हि तृष्णया कारिता वयम् ॥ २ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>गीतं विदेहराजेन माण्डव्यायानुपृच्छते ॥ ३ ॥</s-l></s-lg><s-lg><s-l>सुसुखं बत जीवामि यस्य मे नास्ति किंचन ।</s-l><s-l>मिथिलायां प्रदीप्तायां न मे दह्यति किंचन ॥ ४ ॥</s-l></s-lg><s-lg><s-l>अर्थाः खलु समृद्धा हि बाढं दुःखं विजानताम् ।</s-l><s-l>असमृद्धास्त्वपि सदा मोहयन्त्यविचक्षणान् ॥ ५ ॥</s-l></s-lg><s-lg><s-l>यच्च कामसुखं लोके यच्च दिव्यं महत्सुखम् ।</s-l><s-l>तृष्णाक्षयसुखस्यैते नार्हतः षोडशीं कलाम् ॥ ६ ॥</s-l></s-lg><s-lg><s-l>यथैव शृङ्गं गोः काले वर्धमानस्य वर्धते ।</s-l><s-l>तथैव तृष्णा वित्तेन वर्धमानेन वर्धते ॥ ७ ॥</s-l></s-lg><s-lg><s-l>किंचिदेव ममत्वेन यदा भवति कल्पितम् ।</s-l><s-l>तदेव परितापाय नाशे संपद्यते पुनः ॥ ८ ॥</s-l></s-lg><s-lg><s-l>न कामाननुरुध्येत दुःखं कामेषु वै रतिः ।</s-l><s-l>प्राप्यार्थमुपयुञ्जीत धर्मे कामं विवर्जयेत् ॥ ९ ॥</s-l></s-lg><s-lg><s-l>विद्वान्सर्वेषु भूतेषु व्याघ्रमांसोपमो भवेत् ।</s-l><s-l>कृतकृत्यो विशुद्धात्मा सर्वं त्यजति वै सह ॥ १० ॥</s-l></s-lg><s-lg><s-l>उभे सत्यानृते त्यक्त्वा शोकानन्दौ प्रियाप्रिये ।</s-l><s-l>भयाभये च संत्यज्य संप्रशान्तो निरामयः ॥ ११ ॥</s-l></s-lg><s-lg><s-l>या दुस्त्यजा दुर्मतिभिर्या न जीर्यति जीर्यतः ।</s-l><s-l>योऽसौ प्राणान्तिको रोगस्तां तृष्णां त्यजतः सुखम् ॥ १२ ॥</s-l></s-lg><s-lg><s-l>चारित्रमात्मनः पश्यंश्चन्द्रशुद्धमनामयम् ।</s-l><s-l>धर्मात्मा लभते कीर्तिं प्रेत्य चेह यथासुखम् ॥ १३ ॥</s-l></s-lg><s-lg><s-l>राज्ञस्तद्वचनं श्रुत्वा प्रीतिमानभवद्द्विजः ।</s-l><s-l>पूजयित्वा च तद्वाक्यं माण्डव्यो मोक्षमाश्रितः ॥ १४ ॥</s-l></s-lg>