<s-lg><s-l> युधिष्ठिर उवाच ।</s-l><s-l>किं तदक्षरमित्युक्तं यस्मान्नावर्तते पुनः ।</s-l><s-l>किं च तत्क्षरमित्युक्तं यस्मादावर्तते पुनः ॥ १ ॥</s-l></s-lg><s-lg><s-l>अक्षरक्षरयोर्व्यक्तिमिच्छाम्यरिनिषूदन ।</s-l><s-l>उपलब्धुं महाबाहो तत्त्वेन कुरुनन्दन ॥ २ ॥</s-l></s-lg><s-lg><s-l>त्वं हि ज्ञाननिधिर्विप्रैरुच्यसे वेदपारगैः ।</s-l><s-l>ऋषिभिश्च महाभागैर्यतिभिश्च महात्मभिः ॥ ३ ॥</s-l></s-lg><s-lg><s-l>शेषमल्पं दिनानां ते दक्षिणायनभास्करे ।</s-l><s-l>आवृत्ते भगवत्यर्के गन्तासि परमां गतिम् ॥ ४ ॥</s-l></s-lg><s-lg><s-l>त्वयि प्रतिगते श्रेयः कुतः श्रोष्यामहे वयम् ।</s-l><s-l>कुरुवंशप्रदीपस्त्वं ज्ञानद्रव्येण दीप्यसे ॥ ५ ॥</s-l></s-lg><s-lg><s-l>तदेतच्छ्रोतुमिच्छामि त्वत्तः कुरुकुलोद्वह ।</s-l><s-l>न तृप्यामीह राजेन्द्र शृण्वन्नमृतमीदृशम् ॥ ६ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्येऽहमितिहासं पुरातनम् ।</s-l><s-l>वसिष्ठस्य च संवादं करालजनकस्य च ॥ ७ ॥</s-l></s-lg><s-lg><s-l>वसिष्ठं श्रेष्ठमासीनमृषीणां भास्करद्युतिम् ।</s-l><s-l>पप्रच्छ जनको राजा ज्ञानं नैःश्रेयसं परम् ॥ ८ ॥</s-l></s-lg><s-lg><s-l>परमध्यात्मकुशलमध्यात्मगतिनिश्चयम् ।</s-l><s-l>मैत्रावरुणिमासीनमभिवाद्य कृताञ्जलिः ॥ ९ ॥</s-l></s-lg><s-lg><s-l>स्वक्षरं प्रश्रितं वाक्यं मधुरं चाप्यनुल्बणम् ।</s-l><s-l>पप्रच्छर्षिवरं राजा करालजनकः पुरा ॥ १० ॥</s-l></s-lg><s-lg><s-l>भगवञ्श्रोतुमिच्छामि परं ब्रह्म सनातनम् ।</s-l><s-l>यस्मान्न पुनरावृत्तिमाप्नुवन्ति मनीषिणः ॥ ११ ॥</s-l></s-lg><s-lg><s-l>यच्च तत्क्षरमित्युक्तं यत्रेदं क्षरते जगत् ।</s-l><s-l>यच्चाक्षरमिति प्रोक्तं शिवं क्षेम्यमनामयम् ॥ १२ ॥</s-l></s-lg><s-lg><s-l> वसिष्ठ उवाच ।</s-l><s-l>श्रूयतां पृथिवीपाल क्षरतीदं यथा जगत् ।</s-l><s-l>यन्न क्षरति पूर्वेण यावत्कालेन चाप्यथ ॥ १३ ॥</s-l></s-lg><s-lg><s-l>युगं द्वादशसाहस्रं कल्पं विद्धि चतुर्गुणम् ।</s-l><s-l>दशकल्पशतावृत्तं तदहर्ब्राह्ममुच्यते ।</s-l><s-l>रात्रिश्चैतावती राजन्यस्यान्ते प्रतिबुध्यते ॥ १४ ॥</s-l></s-lg><s-lg><s-l>सृजत्यनन्तकर्माणं महान्तं भूतमग्रजम् ।</s-l><s-l>मूर्तिमन्तममूर्तात्मा विश्वं शंभुः स्वयंभुवः ।</s-l><s-l>अणिमा लघिमा प्राप्तिरीशानं ज्योतिरव्ययम् ॥ १५ ॥</s-l></s-lg><s-lg><s-l>सर्वतःपाणिपादान्तं सर्वतोक्षिशिरोमुखम् ।</s-l><s-l>सर्वतःश्रुतिमल्लोके सर्वमावृत्य तिष्ठति ॥ १६ ॥</s-l></s-lg><s-lg><s-l>हिरण्यगर्भो भगवानेष बुद्धिरिति स्मृतः ।</s-l><s-l>महानिति च योगेषु विरिञ्च इति चाप्युत ॥ १७ ॥</s-l></s-lg><s-lg><s-l>सांख्ये च पठ्यते शास्त्रे नामभिर्बहुधात्मकः ।</s-l><s-l>विचित्ररूपो विश्वात्मा एकाक्षर इति स्मृतः ॥ १८ ॥</s-l></s-lg><s-lg><s-l>वृतं नैकात्मकं येन कृत्स्नं त्रैलोक्यमात्मना ।</s-l><s-l>तथैव बहुरूपत्वाद्विश्वरूप इति स्मृतः ॥ १९ ॥</s-l></s-lg><s-lg><s-l>एष वै विक्रियापन्नः सृजत्यात्मानमात्मना ।</s-l><s-l>अहंकारं महातेजाः प्रजापतिमहंकृतम् ॥ २० ॥</s-l></s-lg><s-lg><s-l>अव्यक्ताद्व्यक्तमुत्पन्नं विद्यासर्गं वदन्ति तम् ।</s-l><s-l>महान्तं चाप्यहंकारमविद्यासर्गमेव च ॥ २१ ॥</s-l></s-lg><s-lg><s-l>अविधिश्च विधिश्चैव समुत्पन्नौ तथैकतः ।</s-l><s-l>विद्याविद्येति विख्याते श्रुतिशास्त्रार्थचिन्तकैः ॥ २२ ॥</s-l></s-lg><s-lg><s-l>भूतसर्गमहंकारात्तृतीयं विद्धि पार्थिव ।</s-l><s-l>अहंकारेषु भूतेषु चतुर्थं विद्धि वैकृतम् ॥ २३ ॥</s-l></s-lg><s-lg><s-l>वायुर्ज्योतिरथाकाशमापोऽथ पृथिवी तथा ।</s-l><s-l>शब्दः स्पर्शश्च रूपं च रसो गन्धस्तथैव च ॥ २४ ॥</s-l></s-lg><s-lg><s-l>एवं युगपदुत्पन्नं दशवर्गमसंशयम् ।</s-l><s-l>पञ्चमं विद्धि राजेन्द्र भौतिकं सर्गमर्थवत् ॥ २५ ॥</s-l></s-lg><s-lg><s-l>श्रोत्रं त्वक्चक्षुषी जिह्वा घ्राणमेव च पञ्चमम् ।</s-l><s-l>वाक्च हस्तौ च पादौ च पायुर्मेढ्रं तथैव च ॥ २६ ॥</s-l></s-lg><s-lg><s-l>बुद्धीन्द्रियाणि चैतानि तथा कर्मेन्द्रियाणि च ।</s-l><s-l>संभूतानीह युगपन्मनसा सह पार्थिव ॥ २७ ॥</s-l></s-lg><s-lg><s-l>एषा तत्त्वचतुर्विंशा सर्वाकृतिषु वर्तते ।</s-l><s-l>यां ज्ञात्वा नाभिशोचन्ति ब्राह्मणास्तत्त्वदर्शिनः ॥ २८ ॥</s-l></s-lg><s-lg><s-l>एतद्देहं समाख्यातं त्रैलोक्ये सर्वदेहिषु ।</s-l><s-l>वेदितव्यं नरश्रेष्ठ सदेवनरदानवे ॥ २९ ॥</s-l></s-lg><s-lg><s-l>सयक्षभूतगन्धर्वे सकिंनरमहोरगे ।</s-l><s-l>सचारणपिशाचे वै सदेवर्षिनिशाचरे ॥ ३० ॥</s-l></s-lg><s-lg><s-l>सदंशकीटमशके सपूतिकृमिमूषके ।</s-l><s-l>शुनि श्वपाके वैणेये सचण्डाले सपुल्कसे ॥ ३१ ॥</s-l></s-lg><s-lg><s-l>हस्त्यश्वखरशार्दूले सवृक्षे गवि चैव ह ।</s-l><s-l>यच्च मूर्तिमयं किंचित्सर्वत्रैतन्निदर्शनम् ॥ ३२ ॥</s-l></s-lg><s-lg><s-l>जले भुवि तथाकाशे नान्यत्रेति विनिश्चयः ।</s-l><s-l>स्थानं देहवतामस्ति इत्येवमनुशुश्रुम ॥ ३३ ॥</s-l></s-lg><s-lg><s-l>कृत्स्नमेतावतस्तात क्षरते व्यक्तसंज्ञकम् ।</s-l><s-l>अहन्यहनि भूतात्मा ततः क्षर इति स्मृतः ॥ ३४ ॥</s-l></s-lg><s-lg><s-l>एतदक्षरमित्युक्तं क्षरतीदं यथा जगत् ।</s-l><s-l>जगन्मोहात्मकं प्राहुरव्यक्तं व्यक्तसंज्ञकम् ॥ ३५ ॥</s-l></s-lg><s-lg><s-l>महांश्चैवाग्रजो नित्यमेतत्क्षरनिदर्शनम् ।</s-l><s-l>कथितं ते महाराज यस्मान्नावर्तते पुनः ॥ ३६ ॥</s-l></s-lg><s-lg><s-l>पञ्चविंशतिमो विष्णुर्निस्तत्त्वस्तत्त्वसंज्ञकः ।</s-l><s-l>तत्त्वसंश्रयणादेतत्तत्त्वमाहुर्मनीषिणः ॥ ३७ ॥</s-l></s-lg><s-lg><s-l>यदमूर्त्यसृजद्व्यक्तं तत्तन्मूर्त्यधितिष्ठति ।</s-l><s-l>चतुर्विंशतिमो व्यक्तो ह्यमूर्तः पञ्चविंशकः ॥ ३८ ॥</s-l></s-lg><s-lg><s-l>स एव हृदि सर्वासु मूर्तिष्वातिष्ठतेऽऽत्मवान् ।</s-l><s-l>चेतयंश्चेतनो नित्यः सर्वमूर्तिरमूर्तिमान् ॥ ३९ ॥</s-l></s-lg><s-lg><s-l>सर्गप्रलयधर्मिण्या असर्गप्रलयात्मकः ।</s-l><s-l>गोचरे वर्तते नित्यं निर्गुणो गुणसंज्ञकः ॥ ४० ॥</s-l></s-lg><s-lg><s-l>एवमेष महानात्मा सर्गप्रलयकोविदः ।</s-l><s-l>विकुर्वाणः प्रकृतिमानभिमन्यत्यबुद्धिमान् ॥ ४१ ॥</s-l></s-lg><s-lg><s-l>तमःसत्त्वरजोयुक्तस्तासु तास्विह योनिषु ।</s-l><s-l>लीयतेऽप्रतिबुद्धत्वादबुद्धजनसेवनात् ॥ ४२ ॥</s-l></s-lg><s-lg><s-l>सहवासो निवासात्मा नान्योऽहमिति मन्यते ।</s-l><s-l>योऽहं सोऽहमिति ह्युक्त्वा गुणाननु निवर्तते ॥ ४३ ॥</s-l></s-lg><s-lg><s-l>तमसा तामसान्भावान्विविधान्प्रतिपद्यते ।</s-l><s-l>रजसा राजसांश्चैव सात्त्विकान्सत्त्वसंश्रयात् ॥ ४४ ॥</s-l></s-lg><s-lg><s-l>शुक्ललोहितकृष्णानि रूपाण्येतानि त्रीणि तु ।</s-l><s-l>सर्वाण्येतानि रूपाणि जानीहि प्राकृतानि वै ॥ ४५ ॥</s-l></s-lg><s-lg><s-l>तामसा निरयं यान्ति राजसा मानुषांस्तथा ।</s-l><s-l>सात्त्विका देवलोकाय गच्छन्ति सुखभागिनः ॥ ४६ ॥</s-l></s-lg><s-lg><s-l>निष्कैवल्येन पापेन तिर्यग्योनिमवाप्नुयात् ।</s-l><s-l>पुण्यपापेन मानुष्यं पुण्येनैकेन देवताः ॥ ४७ ॥</s-l></s-lg><s-lg><s-l>एवमव्यक्तविषयं क्षरमाहुर्मनीषिणः ।</s-l><s-l>पञ्चविंशतिमो योऽयं ज्ञानादेव प्रवर्तते ॥ ४८ ॥</s-l></s-lg>