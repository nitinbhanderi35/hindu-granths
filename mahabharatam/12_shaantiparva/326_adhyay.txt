<s-lg><s-l> भीष्म उवाच ।</s-l><s-l>एवं स्तुतः स भगवान्गुह्यैस्तथ्यैश्च नामभिः ।</s-l><s-l>तं मुनिं दर्शयामास नारदं विश्वरूपधृक् ॥ १ ॥</s-l></s-lg><s-lg><s-l>किंचिच्चन्द्रविशुद्धात्मा किंचिच्चन्द्राद्विशेषवान् ।</s-l><s-l>कृशानुवर्णः किंचिच्च किंचिद्धिष्ण्याकृतिः प्रभुः ॥ २ ॥</s-l></s-lg><s-lg><s-l>शुकपत्रवर्णः किंचिच्च किंचित्स्फटिकसप्रभः ।</s-l><s-l>नीलाञ्जनचयप्रख्यो जातरूपप्रभः क्वचित् ॥ ३ ॥</s-l></s-lg><s-lg><s-l>प्रवालाङ्कुरवर्णश्च श्वेतवर्णः क्वचिद्बभौ ।</s-l><s-l>क्वचित्सुवर्णवर्णाभो वैडूर्यसदृशः क्वचित् ॥ ४ ॥</s-l></s-lg><s-lg><s-l>नीलवैडूर्यसदृश इन्द्रनीलनिभः क्वचित् ।</s-l><s-l>मयूरग्रीववर्णाभो मुक्ताहारनिभः क्वचित् ॥ ५ ॥</s-l></s-lg><s-lg><s-l>एतान्वर्णान्बहुविधान्रूपे बिभ्रत्सनातनः ।</s-l><s-l>सहस्रनयनः श्रीमाञ्शतशीर्षः सहस्रपात् ॥ ६ ॥</s-l></s-lg><s-lg><s-l>सहस्रोदरबाहुश्च अव्यक्त इति च क्वचित् ।</s-l><s-l>ओंकारमुद्गिरन्वक्त्रात्सावित्रीं च तदन्वयाम् ॥ ७ ॥</s-l></s-lg><s-lg><s-l>शेषेभ्यश्चैव वक्त्रेभ्यश्चतुर्वेदोद्गतं वसु ।</s-l><s-l>आरण्यकं जगौ देवो हरिर्नारायणो वशी ॥ ८ ॥</s-l></s-lg><s-lg><s-l>वेदीं कमण्डलुं दर्भान्मणिरूपानथोपलान् ।</s-l><s-l>अजिनं दण्डकाष्ठं च ज्वलितं च हुताशनम् ।</s-l><s-l>धारयामास देवेशो हस्तैर्यज्ञपतिस्तदा ॥ ९ ॥</s-l></s-lg><s-lg><s-l>तं प्रसन्नं प्रसन्नात्मा नारदो द्विजसत्तमः ।</s-l><s-l>वाग्यतः प्रयतो भूत्वा ववन्दे परमेश्वरम् ।</s-l><s-l>तमुवाच नतं मूर्ध्ना देवानामादिरव्ययः ॥ १० ॥</s-l></s-lg><s-lg><s-l>एकतश्च द्वितश्चैव त्रितश्चैव महर्षयः ।</s-l><s-l>इमं देशमनुप्राप्ता मम दर्शनलालसाः ॥ ११ ॥</s-l></s-lg><s-lg><s-l>न च मां ते ददृशिरे न च द्रक्ष्यति कश्चन ।</s-l><s-l>ऋते ह्येकान्तिकश्रेष्ठात्त्वं चैवैकान्तिको मतः ॥ १२ ॥</s-l></s-lg><s-lg><s-l>ममैतास्तनवः श्रेष्ठा जाता धर्मगृहे द्विज ।</s-l><s-l>तास्त्वं भजस्व सततं साधयस्व यथागतम् ॥ १३ ॥</s-l></s-lg><s-lg><s-l>वृणीष्व च वरं विप्र मत्तस्त्वं यमिहेच्छसि ।</s-l><s-l>प्रसन्नोऽहं तवाद्येह विश्वमूर्तिरिहाव्ययः ॥ १४ ॥</s-l></s-lg><s-lg><s-l> नारद उवाच ।</s-l><s-l>अद्य मे तपसो देव यमस्य नियमस्य च ।</s-l><s-l>सद्यः फलमवाप्तं वै दृष्टो यद्भगवान्मया ॥ १५ ॥</s-l></s-lg><s-lg><s-l>वर एष ममात्यन्तं दृष्टस्त्वं यत्सनातनः ।</s-l><s-l>भगवान्विश्वदृक्सिंहः सर्वमूर्तिर्महाप्रभुः ॥ १६ ॥</s-l></s-lg><s-lg><s-l> भीष्म उवाच ।</s-l><s-l>एवं संदर्शयित्वा तु नारदं परमेष्ठिजम् ।</s-l><s-l>उवाच वचनं भूयो गच्छ नारद माचिरम् ॥ १७ ॥</s-l></s-lg><s-lg><s-l>इमे ह्यनिन्द्रियाहारा मद्भक्ताश्चन्द्रवर्चसः ।</s-l><s-l>एकाग्राश्चिन्तयेयुर्मां नैषां विघ्नो भवेदिति ॥ १८ ॥</s-l></s-lg><s-lg><s-l>सिद्धाश्चैते महाभागाः पुरा ह्येकान्तिनोऽभवन् ।</s-l><s-l>तमोरजोविनिर्मुक्ता मां प्रवेक्ष्यन्त्यसंशयम् ॥ १९ ॥</s-l></s-lg><s-lg><s-l>न दृश्यश्चक्षुषा योऽसौ न स्पृश्यः स्पर्शनेन च ।</s-l><s-l>न घ्रेयश्चैव गन्धेन रसेन च विवर्जितः ॥ २० ॥</s-l></s-lg><s-lg><s-l>सत्त्वं रजस्तमश्चैव न गुणास्तं भजन्ति वै ।</s-l><s-l>यश्च सर्वगतः साक्षी लोकस्यात्मेति कथ्यते ॥ २१ ॥</s-l></s-lg><s-lg><s-l>भूतग्रामशरीरेषु नश्यत्सु न विनश्यति ।</s-l><s-l>अजो नित्यः शाश्वतश्च निर्गुणो निष्कलस्तथा ॥ २२ ॥</s-l></s-lg><s-lg><s-l>द्विर्द्वादशेभ्यस्तत्त्वेभ्यः ख्यातो यः पञ्चविंशकः ।</s-l><s-l>पुरुषो निष्क्रियश्चैव ज्ञानदृश्यश्च कथ्यते ॥ २३ ॥</s-l></s-lg><s-lg><s-l>यं प्रविश्य भवन्तीह मुक्ता वै द्विजसत्तम ।</s-l><s-l>स वासुदेवो विज्ञेयः परमात्मा सनातनः ॥ २४ ॥</s-l></s-lg><s-lg><s-l>पश्य देवस्य माहात्म्यं महिमानं च नारद ।</s-l><s-l>शुभाशुभैः कर्मभिर्यो न लिप्यति कदाचन ॥ २५ ॥</s-l></s-lg><s-lg><s-l>सत्त्वं रजस्तमश्चैव गुणानेतान्प्रचक्षते ।</s-l><s-l>एते सर्वशरीरेषु तिष्ठन्ति विचरन्ति च ॥ २६ ॥</s-l></s-lg><s-lg><s-l>एतान्गुणांस्तु क्षेत्रज्ञो भुङ्क्ते नैभिः स भुज्यते ।</s-l><s-l>निर्गुणो गुणभुक्चैव गुणस्रष्टा गुणाधिकः ॥ २७ ॥</s-l></s-lg><s-lg><s-l>जगत्प्रतिष्ठा देवर्षे पृथिव्यप्सु प्रलीयते ।</s-l><s-l>ज्योतिष्यापः प्रलीयन्ते ज्योतिर्वायौ प्रलीयते ॥ २८ ॥</s-l></s-lg><s-lg><s-l>खे वायुः प्रलयं याति मनस्याकाशमेव च ।</s-l><s-l>मनो हि परमं भूतं तदव्यक्ते प्रलीयते ॥ २९ ॥</s-l></s-lg><s-lg><s-l>अव्यक्तं पुरुषे ब्रह्मन्निष्क्रिये संप्रलीयते ।</s-l><s-l>नास्ति तस्मात्परतरं पुरुषाद्वै सनातनात् ॥ ३० ॥</s-l></s-lg><s-lg><s-l>नित्यं हि नास्ति जगति भूतं स्थावरजङ्गमम् ।</s-l><s-l>ऋते तमेकं पुरुषं वासुदेवं सनातनम् ।</s-l><s-l>सर्वभूतात्मभूतो हि वासुदेवो महाबलः ॥ ३१ ॥</s-l></s-lg><s-lg><s-l>पृथिवी वायुराकाशमापो ज्योतिश्च पञ्चमम् ।</s-l><s-l>ते समेता महात्मानः शरीरमिति संज्ञितम् ॥ ३२ ॥</s-l></s-lg><s-lg><s-l>तदाविशति यो ब्रह्मन्नदृश्यो लघुविक्रमः ।</s-l><s-l>उत्पन्न एव भवति शरीरं चेष्टयन्प्रभुः ॥ ३३ ॥</s-l></s-lg><s-lg><s-l>न विना धातुसंघातं शरीरं भवति क्वचित् ।</s-l><s-l>न च जीवं विना ब्रह्मन्धातवश्चेष्टयन्त्युत ॥ ३४ ॥</s-l></s-lg><s-lg><s-l>स जीवः परिसंख्यातः शेषः संकर्षणः प्रभुः ।</s-l><s-l>तस्मात्सनत्कुमारत्वं यो लभेत स्वकर्मणा ॥ ३५ ॥</s-l></s-lg><s-lg><s-l>यस्मिंश्च सर्वभूतानि प्रलयं यान्ति संक्षये ।</s-l><s-l>स मनः सर्वभूतानां प्रद्युम्नः परिपठ्यते ॥ ३६ ॥</s-l></s-lg><s-lg><s-l>तस्मात्प्रसूतो यः कर्ता कार्यं कारणमेव च ।</s-l><s-l>यस्मात्सर्वं प्रभवति जगत्स्थावरजङ्गमम् ।</s-l><s-l>सोऽनिरुद्धः स ईशानो व्यक्तिः सा सर्वकर्मसु ॥ ३७ ॥</s-l></s-lg><s-lg><s-l>यो वासुदेवो भगवान्क्षेत्रज्ञो निर्गुणात्मकः ।</s-l><s-l>ज्ञेयः स एव भगवाञ्जीवः संकर्षणः प्रभुः ॥ ३८ ॥</s-l></s-lg><s-lg><s-l>संकर्षणाच्च प्रद्युम्नो मनोभूतः स उच्यते ।</s-l><s-l>प्रद्युम्नाद्योऽनिरुद्धस्तु सोऽहंकारो महेश्वरः ॥ ३९ ॥</s-l></s-lg><s-lg><s-l>मत्तः सर्वं संभवति जगत्स्थावरजङ्गमम् ।</s-l><s-l>अक्षरं च क्षरं चैव सच्चासच्चैव नारद ॥ ४० ॥</s-l></s-lg><s-lg><s-l>मां प्रविश्य भवन्तीह मुक्ता भक्तास्तु ये मम ।</s-l><s-l>अहं हि पुरुषो ज्ञेयो निष्क्रियः पञ्चविंशकः ॥ ४१ ॥</s-l></s-lg><s-lg><s-l>निर्गुणो निष्कलश्चैव निर्द्वंद्वो निष्परिग्रहः ।</s-l><s-l>एतत्त्वया न विज्ञेयं रूपवानिति दृश्यते ।</s-l><s-l>इच्छन्मुहूर्तान्नश्येयमीशोऽहं जगतो गुरुः ॥ ४२ ॥</s-l></s-lg><s-lg><s-l>माया ह्येषा मया सृष्टा यन्मां पश्यसि नारद ।</s-l><s-l>सर्वभूतगुणैर्युक्तं नैवं त्वं ज्ञातुमर्हसि ।</s-l><s-l>मयैतत्कथितं सम्यक्तव मूर्तिचतुष्टयम् ॥ ४३ ॥</s-l></s-lg><s-lg><s-l>सिद्धा ह्येते महाभागा नरा ह्येकान्तिनोऽभवन् ।</s-l><s-l>तमोरजोभ्यां निर्मुक्ताः प्रवेक्ष्यन्ति च मां मुने ॥ ४४ ॥</s-l></s-lg><s-lg><s-l>अहं कर्ता च कार्यं च कारणं चापि नारद ।</s-l><s-l>अहं हि जीवसंज्ञो वै मयि जीवः समाहितः ।</s-l><s-l>मैवं ते बुद्धिरत्राभूद्दृष्टो जीवो मयेति च ॥ ४५ ॥</s-l></s-lg><s-lg><s-l>अहं सर्वत्रगो ब्रह्मन्भूतग्रामान्तरात्मकः ।</s-l><s-l>भूतग्रामशरीरेषु नश्यत्सु न नशाम्यहम् ॥ ४६ ॥</s-l></s-lg><s-lg><s-l>हिरण्यगर्भो लोकादिश्चतुर्वक्त्रो निरुक्तगः ।</s-l><s-l>ब्रह्मा सनातनो देवो मम बह्वर्थचिन्तकः ॥ ४७ ॥</s-l></s-lg><s-lg><s-l>पश्यैकादश मे रुद्रान्दक्षिणं पार्श्वमास्थितान् ।</s-l><s-l>द्वादशैव तथादित्यान्वामं पार्श्वं समास्थितान् ॥ ४८ ॥</s-l></s-lg><s-lg><s-l>अग्रतश्चैव मे पश्य वसूनष्टौ सुरोत्तमान् ।</s-l><s-l>नासत्यं चैव दस्रं च भिषजौ पश्य पृष्ठतः ॥ ४९ ॥</s-l></s-lg><s-lg><s-l>सर्वान्प्रजापतीन्पश्य पश्य सप्त ऋषीनपि ।</s-l><s-l>वेदान्यज्ञांश्च शतशः पश्यामृतमथौषधीः ॥ ५० ॥</s-l></s-lg><s-lg><s-l>तपांसि नियमांश्चैव यमानपि पृथग्विधान् ।</s-l><s-l>तथाष्टगुणमैश्वर्यमेकस्थं पश्य मूर्तिमत् ॥ ५१ ॥</s-l></s-lg><s-lg><s-l>श्रियं लक्ष्मीं च कीर्तिं च पृथिवीं च ककुद्मिनीम् ।</s-l><s-l>वेदानां मातरं पश्य मत्स्थां देवीं सरस्वतीम् ॥ ५२ ॥</s-l></s-lg><s-lg><s-l>ध्रुवं च ज्योतिषां श्रेष्ठं पश्य नारद खेचरम् ।</s-l><s-l>अम्भोधरान्समुद्रांश्च सरांसि सरितस्तथा ॥ ५३ ॥</s-l></s-lg><s-lg><s-l>मूर्तिमन्तः पितृगणांश्चतुरः पश्य सत्तम ।</s-l><s-l>त्रींश्चैवेमान्गुणान्पश्य मत्स्थान्मूर्तिविवर्जितान् ॥ ५४ ॥</s-l></s-lg><s-lg><s-l>देवकार्यादपि मुने पितृकार्यं विशिष्यते ।</s-l><s-l>देवानां च पितॄणां च पिता ह्येकोऽहमादितः ॥ ५५ ॥</s-l></s-lg><s-lg><s-l>अहं हयशिरो भूत्वा समुद्रे पश्चिमोत्तरे ।</s-l><s-l>पिबामि सुहुतं हव्यं कव्यं च श्रद्धयान्वितम् ॥ ५६ ॥</s-l></s-lg><s-lg><s-l>मया सृष्टः पुरा ब्रह्मा मद्यज्ञमयजत्स्वयम् ।</s-l><s-l>ततस्तस्मै वरान्प्रीतो ददावहमनुत्तमान् ॥ ५७ ॥</s-l></s-lg><s-lg><s-l>मत्पुत्रत्वं च कल्पादौ लोकाध्यक्षत्वमेव च ।</s-l><s-l>अहंकारकृतं चैव नाम पर्यायवाचकम् ॥ ५८ ॥</s-l></s-lg><s-lg><s-l>त्वया कृतां च मर्यादां नातिक्राम्यति कश्चन ।</s-l><s-l>त्वं चैव वरदो ब्रह्मन्वरेप्सूनां भविष्यसि ॥ ५९ ॥</s-l></s-lg><s-lg><s-l>सुरासुरगणानां च ऋषीणां च तपोधन ।</s-l><s-l>पितॄणां च महाभाग सततं संशितव्रत ।</s-l><s-l>विविधानां च भूतानां त्वमुपास्यो भविष्यसि ॥ ६० ॥</s-l></s-lg><s-lg><s-l>प्रादुर्भावगतश्चाहं सुरकार्येषु नित्यदा ।</s-l><s-l>अनुशास्यस्त्वया ब्रह्मन्नियोज्यश्च सुतो यथा ॥ ६१ ॥</s-l></s-lg><s-lg><s-l>एतांश्चान्यांश्च रुचिरान्ब्रह्मणेऽमिततेजसे ।</s-l><s-l>अहं दत्त्वा वरान्प्रीतो निवृत्तिपरमोऽभवम् ॥ ६२ ॥</s-l></s-lg><s-lg><s-l>निर्वाणं सर्वधर्माणां निवृत्तिः परमा स्मृता ।</s-l><s-l>तस्मान्निवृत्तिमापन्नश्चरेत्सर्वाङ्गनिर्वृतः ॥ ६३ ॥</s-l></s-lg><s-lg><s-l>विद्यासहायवन्तं मामादित्यस्थं सनातनम् ।</s-l><s-l>कपिलं प्राहुराचार्याः सांख्यनिश्चितनिश्चयाः ॥ ६४ ॥</s-l></s-lg><s-lg><s-l>हिरण्यगर्भो भगवानेष छन्दसि सुष्टुतः ।</s-l><s-l>सोऽहं योगगतिर्ब्रह्मन्योगशास्त्रेषु शब्दितः ॥ ६५ ॥</s-l></s-lg><s-lg><s-l>एषोऽहं व्यक्तिमागम्य तिष्ठामि दिवि शाश्वतः ।</s-l><s-l>ततो युगसहस्रान्ते संहरिष्ये जगत्पुनः ।</s-l><s-l>कृत्वात्मस्थानि भूतानि स्थावराणि चराणि च ॥ ६६ ॥</s-l></s-lg><s-lg><s-l>एकाकी विद्यया सार्धं विहरिष्ये द्विजोत्तम ।</s-l><s-l>ततो भूयो जगत्सर्वं करिष्यामीह विद्यया ॥ ६७ ॥</s-l></s-lg><s-lg><s-l>अस्मन्मूर्तिश्चतुर्थी या सासृजच्छेषमव्ययम् ।</s-l><s-l>स हि संकर्षणः प्रोक्तः प्रद्युम्नं सोऽप्यजीजनत् ॥ ६८ ॥</s-l></s-lg><s-lg><s-l>प्रद्युम्नादनिरुद्धोऽहं सर्गो मम पुनः पुनः ।</s-l><s-l>अनिरुद्धात्तथा ब्रह्मा तत्रादिकमलोद्भवः ॥ ६९ ॥</s-l></s-lg><s-lg><s-l>ब्रह्मणः सर्वभूतानि चराणि स्थावराणि च ।</s-l><s-l>एतां सृष्टिं विजानीहि कल्पादिषु पुनः पुनः ॥ ७० ॥</s-l></s-lg><s-lg><s-l>यथा सूर्यस्य गगनादुदयास्तमयाविह ।</s-l><s-l>नष्टौ पुनर्बलात्काल आनयत्यमितद्युतिः ।</s-l><s-l>तथा बलादहं पृथ्वीं सर्वभूतहिताय वै ॥ ७१ ॥</s-l></s-lg><s-lg><s-l>सत्त्वैराक्रान्तसर्वाङ्गां नष्टां सागरमेखलाम् ।</s-l><s-l>आनयिष्यामि स्वं स्थानं वाराहं रूपमास्थितः ॥ ७२ ॥</s-l></s-lg><s-lg><s-l>हिरण्याक्षं हनिष्यामि दैतेयं बलगर्वितम् ।</s-l><s-l>नारसिंहं वपुः कृत्वा हिरण्यकशिपुं पुनः ।</s-l><s-l>सुरकार्ये हनिष्यामि यज्ञघ्नं दितिनन्दनम् ॥ ७३ ॥</s-l></s-lg><s-lg><s-l>विरोचनस्य बलवान्बलिः पुत्रो महासुरः ।</s-l><s-l>भविष्यति स शक्रं च स्वराज्याच्च्यावयिष्यति ॥ ७४ ॥</s-l></s-lg><s-lg><s-l>त्रैलोक्येऽपहृते तेन विमुखे च शचीपतौ ।</s-l><s-l>अदित्यां द्वादशः पुत्रः संभविष्यामि कश्यपात् ॥ ७५ ॥</s-l></s-lg><s-lg><s-l>ततो राज्यं प्रदास्यामि शक्रायामिततेजसे ।</s-l><s-l>देवताः स्थापयिष्यामि स्वेषु स्थानेषु नारद ।</s-l><s-l>बलिं चैव करिष्यामि पातालतलवासिनम् ॥ ७६ ॥</s-l></s-lg><s-lg><s-l>त्रेतायुगे भविष्यामि रामो भृगुकुलोद्वहः ।</s-l><s-l>क्षत्रं चोत्सादयिष्यामि समृद्धबलवाहनम् ॥ ७७ ॥</s-l></s-lg><s-lg><s-l>संधौ तु समनुप्राप्ते त्रेतायां द्वापरस्य च ।</s-l><s-l>रामो दाशरथिर्भूत्वा भविष्यामि जगत्पतिः ॥ ७८ ॥</s-l></s-lg><s-lg><s-l>त्रितोपघाताद्वैरूप्यमेकतोऽथ द्वितस्तथा ।</s-l><s-l>प्राप्स्यतो वानरत्वं हि प्रजापतिसुतावृषी ॥ ७९ ॥</s-l></s-lg><s-lg><s-l>तयोर्ये त्वन्वये जाता भविष्यन्ति वनौकसः ।</s-l><s-l>ते सहाया भविष्यन्ति सुरकार्ये मम द्विज ॥ ८० ॥</s-l></s-lg><s-lg><s-l>ततो रक्षःपतिं घोरं पुलस्त्यकुलपांसनम् ।</s-l><s-l>हनिष्ये रावणं संख्ये सगणं लोककण्टकम् ॥ ८१ ॥</s-l></s-lg><s-lg><s-l>द्वापरस्य कलेश्चैव संधौ पर्यवसानिके ।</s-l><s-l>प्रादुर्भावः कंसहेतोर्मथुरायां भविष्यति ॥ ८२ ॥</s-l></s-lg><s-lg><s-l>तत्राहं दानवान्हत्वा सुबहून्देवकण्टकान् ।</s-l><s-l>कुशस्थलीं करिष्यामि निवासं द्वारकां पुरीम् ॥ ८३ ॥</s-l></s-lg><s-lg><s-l>वसानस्तत्र वै पुर्यामदितेर्विप्रियंकरम् ।</s-l><s-l>हनिष्ये नरकं भौमं मुरं पीठं च दानवम् ॥ ८४ ॥</s-l></s-lg><s-lg><s-l>प्राग्ज्योतिषपुरं रम्यं नानाधनसमन्वितम् ।</s-l><s-l>कुशस्थलीं नयिष्यामि हत्वा वै दानवोत्तमान् ॥ ८५ ॥</s-l></s-lg><s-lg><s-l>शंकरं च महासेनं बाणप्रियहितैषिणम् ।</s-l><s-l>पराजेष्याम्यथोद्युक्तौ देवलोकनमस्कृतौ ॥ ८६ ॥</s-l></s-lg><s-lg><s-l>ततः सुतं बलेर्जित्वा बाणं बाहुसहस्रिणम् ।</s-l><s-l>विनाशयिष्यामि ततः सर्वान्सौभनिवासिनः ॥ ८७ ॥</s-l></s-lg><s-lg><s-l>यः कालयवनः ख्यातो गर्गतेजोभिसंवृतः ।</s-l><s-l>भविष्यति वधस्तस्य मत्त एव द्विजोत्तम ॥ ८८ ॥</s-l></s-lg><s-lg><s-l>जरासंधश्च बलवान्सर्वराजविरोधकः ।</s-l><s-l>भविष्यत्यसुरः स्फीतो भूमिपालो गिरिव्रजे ।</s-l><s-l>मम बुद्धिपरिस्पन्दाद्वधस्तस्य भविष्यति ॥ ८९ ॥</s-l></s-lg><s-lg><s-l>समागतेषु बलिषु पृथिव्यां सर्वराजसु ।</s-l><s-l>वासविः सुसहायो वै मम ह्येको भविष्यति ॥ ९० ॥</s-l></s-lg><s-lg><s-l>एवं लोका वदिष्यन्ति नरनारायणावृषी ।</s-l><s-l>उद्युक्तौ दहतः क्षत्रं लोककार्यार्थमीश्वरौ ॥ ९१ ॥</s-l></s-lg><s-lg><s-l>कृत्वा भारावतरणं वसुधाया यथेप्सितम् ।</s-l><s-l>सर्वसात्वतमुख्यानां द्वारकायाश्च सत्तम ।</s-l><s-l>करिष्ये प्रलयं घोरमात्मज्ञातिविनाशनम् ॥ ९२ ॥</s-l></s-lg><s-lg><s-l>कर्माण्यपरिमेयानि चतुर्मूर्तिधरो ह्यहम् ।</s-l><s-l>कृत्वा लोकान्गमिष्यामि स्वानहं ब्रह्मसत्कृतान् ॥ ९३ ॥</s-l></s-lg><s-lg><s-l>हंसो हयशिराश्चैव प्रादुर्भावा द्विजोत्तम ।</s-l><s-l>यदा वेदश्रुतिर्नष्टा मया प्रत्याहृता तदा ।</s-l><s-l>सवेदाः सश्रुतीकाश्च कृताः पूर्वं कृते युगे ॥ ९४ ॥</s-l></s-lg><s-lg><s-l>अतिक्रान्ताः पुराणेषु श्रुतास्ते यदि वा क्वचित् ।</s-l><s-l>अतिक्रान्ताश्च बहवः प्रादुर्भावा ममोत्तमाः ।</s-l><s-l>लोककार्याणि कृत्वा च पुनः स्वां प्रकृतिं गताः ॥ ९५ ॥</s-l></s-lg><s-lg><s-l>न ह्येतद्ब्रह्मणा प्राप्तमीदृशं मम दर्शनम् ।</s-l><s-l>यत्त्वया प्राप्तमद्येह एकान्तगतबुद्धिना ॥ ९६ ॥</s-l></s-lg><s-lg><s-l>एतत्ते सर्वमाख्यातं ब्रह्मन्भक्तिमतो मया ।</s-l><s-l>पुराणं च भविष्यं च सरहस्यं च सत्तम ॥ ९७ ॥</s-l></s-lg><s-lg><s-l>एवं स भगवान्देवो विश्वमूर्तिधरोऽव्ययः ।</s-l><s-l>एतावदुक्त्वा वचनं तत्रैवान्तरधीयत ॥ ९८ ॥</s-l></s-lg><s-lg><s-l>नारदोऽपि महातेजाः प्राप्यानुग्रहमीप्सितम् ।</s-l><s-l>नरनारायणौ द्रष्टुं प्राद्रवद्बदराश्रमम् ॥ ९९ ॥</s-l></s-lg><s-lg><s-l>इदं महोपनिषदं चतुर्वेदसमन्वितम् ।</s-l><s-l>सांख्ययोगकृतं तेन पञ्चरात्रानुशब्दितम् ॥ १०० ॥</s-l></s-lg><s-lg><s-l>नारायणमुखोद्गीतं नारदोऽश्रावयत्पुनः ।</s-l><s-l>ब्रह्मणः सदने तात यथा दृष्टं यथा श्रुतम् ॥ १०१ ॥</s-l></s-lg><s-lg><s-l> युधिष्ठिर उवाच ।</s-l><s-l>एतदाश्चर्यभूतं हि माहात्म्यं तस्य धीमतः ।</s-l><s-l>किं ब्रह्मा न विजानीते यतः शुश्राव नारदात् ॥ १०२ ॥</s-l></s-lg><s-lg><s-l>पितामहो हि भगवांस्तस्माद्देवादनन्तरः ।</s-l><s-l>कथं स न विजानीयात्प्रभावममितौजसः ॥ १०३ ॥</s-l></s-lg><s-lg><s-l> भीष्म उवाच ।</s-l><s-l>महाकल्पसहस्राणि महाकल्पशतानि च ।</s-l><s-l>समतीतानि राजेन्द्र सर्गाश्च प्रलयाश्च ह ॥ १०४ ॥</s-l></s-lg><s-lg><s-l>सर्गस्यादौ स्मृतो ब्रह्मा प्रजासर्गकरः प्रभुः ।</s-l><s-l>जानाति देवप्रवरं भूयश्चातोऽधिकं नृप ।</s-l><s-l>परमात्मानमीशानमात्मनः प्रभवं तथा ॥ १०५ ॥</s-l></s-lg><s-lg><s-l>ये त्वन्ये ब्रह्मसदने सिद्धसंघाः समागताः ।</s-l><s-l>तेभ्यस्तच्छ्रावयामास पुराणं वेदसंमितम् ॥ १०६ ॥</s-l></s-lg><s-lg><s-l>तेषां सकाशात्सूर्यश्च श्रुत्वा वै भावितात्मनाम् ।</s-l><s-l>आत्मानुगामिनां ब्रह्म श्रावयामास भारत ॥ १०७ ॥</s-l></s-lg><s-lg><s-l>षट्षष्टिर्हि सहस्राणि ऋषीणां भावितात्मनाम् ।</s-l><s-l>सूर्यस्य तपतो लोकान्निर्मिता ये पुरःसराः ।</s-l><s-l>तेषामकथयत्सूर्यः सर्वेषां भावितात्मनाम् ॥ १०८ ॥</s-l></s-lg><s-lg><s-l>सूर्यानुगामिभिस्तात ऋषिभिस्तैर्महात्मभिः ।</s-l><s-l>मेरौ समागता देवाः श्राविताश्चेदमुत्तमम् ॥ १०९ ॥</s-l></s-lg><s-lg><s-l>देवानां तु सकाशाद्वै ततः श्रुत्वासितो द्विजः ।</s-l><s-l>श्रावयामास राजेन्द्र पितॄणां मुनिसत्तमः ॥ ११० ॥</s-l></s-lg><s-lg><s-l>मम चापि पिता तात कथयामास शंतनुः ।</s-l><s-l>ततो मयैतच्छ्रुत्वा च कीर्तितं तव भारत ॥ १११ ॥</s-l></s-lg><s-lg><s-l>सुरैर्वा मुनिभिर्वापि पुराणं यैरिदं श्रुतम् ।</s-l><s-l>सर्वे ते परमात्मानं पूजयन्ति पुनः पुनः ॥ ११२ ॥</s-l></s-lg><s-lg><s-l>इदमाख्यानमार्षेयं पारंपर्यागतं नृप ।</s-l><s-l>नावासुदेवभक्ताय त्वया देयं कथंचन ॥ ११३ ॥</s-l></s-lg><s-lg><s-l>मत्तोऽन्यानि च ते राजन्नुपाख्यानशतानि वै ।</s-l><s-l>यानि श्रुतानि धर्म्याणि तेषां सारोऽयमुद्धृतः ॥ ११४ ॥</s-l></s-lg><s-lg><s-l>सुरासुरैर्यथा राजन्निर्मथ्यामृतमुद्धृतम् ।</s-l><s-l>एवमेतत्पुरा विप्रैः कथामृतमिहोद्धृतम् ॥ ११५ ॥</s-l></s-lg><s-lg><s-l>यश्चेदं पठते नित्यं यश्चेदं शृणुयान्नरः ।</s-l><s-l>एकान्तभावोपगत एकान्ते सुसमाहितः ॥ ११६ ॥</s-l></s-lg><s-lg><s-l>प्राप्य श्वेतं महाद्वीपं भूत्वा चन्द्रप्रभो नरः ।</s-l><s-l>स सहस्रार्चिषं देवं प्रविशेन्नात्र संशयः ॥ ११७ ॥</s-l></s-lg><s-lg><s-l>मुच्येदार्तस्तथा रोगाच्छ्रुत्वेमामादितः कथाम् ।</s-l><s-l>जिज्ञासुर्लभते कामान्भक्तो भक्तगतिं व्रजेत् ॥ ११८ ॥</s-l></s-lg><s-lg><s-l>त्वयापि सततं राजन्नभ्यर्च्यः पुरुषोत्तमः ।</s-l><s-l>स हि माता पिता चैव कृत्स्नस्य जगतो गुरुः ॥ ११९ ॥</s-l></s-lg><s-lg><s-l>ब्रह्मण्यदेवो भगवान्प्रीयतां ते सनातनः ।</s-l><s-l>युधिष्ठिर महाबाहो महाबाहुर्जनार्दनः ॥ १२० ॥</s-l></s-lg><s-lg><s-l> वैशंपायन उवाच ।</s-l><s-l>श्रुत्वैतदाख्यानवरं धर्मराड्जनमेजय ।</s-l><s-l>भ्रातरश्चास्य ते सर्वे नारायणपराभवन् ॥ १२१ ॥</s-l></s-lg><s-lg><s-l>जितं भगवता तेन पुरुषेणेति भारत ।</s-l><s-l>नित्यं जप्यपरा भूत्वा सरस्वतीमुदीरयन् ॥ १२२ ॥</s-l></s-lg><s-lg><s-l>यो ह्यस्माकं गुरुः श्रेष्ठः कृष्णद्वैपायनो मुनिः ।</s-l><s-l>स जगौ परमं जप्यं नारायणमुदीरयन् ॥ १२३ ॥</s-l></s-lg><s-lg><s-l>गत्वान्तरिक्षात्सततं क्षीरोदममृताशयम् ।</s-l><s-l>पूजयित्वा च देवेशं पुनरायात्स्वमाश्रमम् ॥ १२४ ॥</s-l></s-lg>