<s-lg><s-l> भीष्म उवाच ।</s-l><s-l>स्वराष्ट्रात्परराष्ट्राच्च कोशं संजनयेन्नृपः ।</s-l><s-l>कोशाद्धि धर्मः कौन्तेय राज्यमूलः प्रवर्तते ॥ १ ॥</s-l></s-lg><s-lg><s-l>तस्मात्संजनयेत्कोशं संहृत्य परिपालयेत् ।</s-l><s-l>परिपाल्यानुगृह्णीयादेष धर्मः सनातनः ॥ २ ॥</s-l></s-lg><s-lg><s-l>न कोशः शुद्धशौचेन न नृशंसेन जायते ।</s-l><s-l>पदं मध्यममास्थाय कोशसंग्रहणं चरेत् ॥ ३ ॥</s-l></s-lg><s-lg><s-l>अबलस्य कुतः कोशो ह्यकोशस्य कुतो बलम् ।</s-l><s-l>अबलस्य कुतो राज्यमराज्ञः श्रीः कुतो भवेत् ॥ ४ ॥</s-l></s-lg><s-lg><s-l>उच्चैर्वृत्तेः श्रियो हानिर्यथैव मरणं तथा ।</s-l><s-l>तस्मात्कोशं बलं मित्राण्यथ राजा विवर्धयेत् ॥ ५ ॥</s-l></s-lg><s-lg><s-l>हीनकोशं हि राजानमवजानन्ति मानवाः ।</s-l><s-l>न चास्याल्पेन तुष्यन्ति कार्यमभ्युत्सहन्ति च ॥ ६ ॥</s-l></s-lg><s-lg><s-l>श्रियो हि कारणाद्राजा सत्क्रियां लभते पराम् ।</s-l><s-l>सास्य गूहति पापानि वासो गुह्यमिव स्त्रियाः ॥ ७ ॥</s-l></s-lg><s-lg><s-l>ऋद्धिमस्यानुवर्तन्ते पुरा विप्रकृता जनाः ।</s-l><s-l>शालावृका इवाजस्रं जिघांसूनिव विन्दति ।</s-l><s-l>ईदृशस्य कुतो राज्ञः सुखं भरतसत्तम ॥ ८ ॥</s-l></s-lg><s-lg><s-l>उद्यच्छेदेव न ग्लायेदुद्यमो ह्येव पौरुषम् ।</s-l><s-l>अप्यपर्वणि भज्येत न नमेतेह कस्यचित् ॥ ९ ॥</s-l></s-lg><s-lg><s-l>अप्यरण्यं समाश्रित्य चरेद्दस्युगणैः सह ।</s-l><s-l>न त्वेवोद्धृतमर्यादैर्दस्युभिः सहितश्चरेत् ।</s-l><s-l>दस्यूनां सुलभा सेना रौद्रकर्मसु भारत ॥ १० ॥</s-l></s-lg><s-lg><s-l>एकान्तेन ह्यमर्यादात्सर्वोऽप्युद्विजते जनः ।</s-l><s-l>दस्यवोऽप्युपशङ्कन्ते निरनुक्रोशकारिणः ॥ ११ ॥</s-l></s-lg><s-lg><s-l>स्थापयेदेव मर्यादां जनचित्तप्रसादिनीम् ।</s-l><s-l>अल्पाप्यथेह मर्यादा लोके भवति पूजिता ॥ १२ ॥</s-l></s-lg><s-lg><s-l>नायं लोकोऽस्ति न पर इति व्यवसितो जनः ।</s-l><s-l>नालं गन्तुं च विश्वासं नास्तिके भयशङ्किनि ॥ १३ ॥</s-l></s-lg><s-lg><s-l>यथा सद्भिः परादानमहिंसा दस्युभिस्तथा ।</s-l><s-l>अनुरज्यन्ति भूतानि समर्यादेषु दस्युषु ॥ १४ ॥</s-l></s-lg><s-lg><s-l>अयुध्यमानस्य वधो दारामर्शः कृतघ्नता ।</s-l><s-l>ब्रह्मवित्तस्य चादानं निःशेषकरणं तथा ।</s-l><s-l>स्त्रिया मोषः परिस्थानं दस्युष्वेतद्विगर्हितम् ॥ १५ ॥</s-l></s-lg><s-lg><s-l>स एष एव भवति दस्युरेतानि वर्जयन् ।</s-l><s-l>अभिसंदधते ये न विनाशायास्य भारत ।</s-l><s-l>नशेषमेवोपालभ्य न कुर्वन्तीति निश्चयः ॥ १६ ॥</s-l></s-lg><s-lg><s-l>तस्मात्सशेषं कर्तव्यं स्वाधीनमपि दस्युभिः ।</s-l><s-l>न बलस्थोऽहमस्मीति नृशंसानि समाचरेत् ॥ १७ ॥</s-l></s-lg><s-lg><s-l>सशेषकारिणस्तात शेषं पश्यन्ति सर्वतः ।</s-l><s-l>निःशेषकारिणो नित्यमशेषकरणाद्भयम् ॥ १८ ॥</s-l></s-lg>