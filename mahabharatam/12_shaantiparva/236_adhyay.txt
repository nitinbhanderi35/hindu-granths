<s-lg><s-l> भीष्म उवाच ।</s-l><s-l>प्रोक्ता गृहस्थवृत्तिस्ते विहिता या मनीषिणाम् ।</s-l><s-l>तदनन्तरमुक्तं यत्तन्निबोध युधिष्ठिर ॥ १ ॥</s-l></s-lg><s-lg><s-l>क्रमशस्त्ववधूयैनां तृतीयां वृत्तिमुत्तमाम् ।</s-l><s-l>संयोगव्रतखिन्नानां वानप्रस्थाश्रमौकसाम् ॥ २ ॥</s-l></s-lg><s-lg><s-l>श्रूयतां पार्थ भद्रं ते सर्वलोकाश्रयात्मनाम् ।</s-l><s-l>प्रेक्षापूर्वं प्रवृत्तानां पुण्यदेशनिवासिनाम् ॥ ३ ॥</s-l></s-lg><s-lg><s-l> व्यास उवाच ।</s-l><s-l>गृहस्थस्तु यदा पश्येद्वलीपलितमात्मनः ।</s-l><s-l>अपत्यस्यैव चापत्यं वनमेव तदाश्रयेत् ॥ ४ ॥</s-l></s-lg><s-lg><s-l>तृतीयमायुषो भागं वानप्रस्थाश्रमे वसेत् ।</s-l><s-l>तानेवाग्नीन्परिचरेद्यजमानो दिवौकसः ॥ ५ ॥</s-l></s-lg><s-lg><s-l>नियतो नियताहारः षष्ठभक्तोऽप्रमादवान् ।</s-l><s-l>तदग्निहोत्रं ता गावो यज्ञाङ्गानि च सर्वशः ॥ ६ ॥</s-l></s-lg><s-lg><s-l>अकृष्टं वै व्रीहियवं नीवारं विघसानि च ।</s-l><s-l>हवींषि संप्रयच्छेत मखेष्वत्रापि पञ्चसु ॥ ७ ॥</s-l></s-lg><s-lg><s-l>वानप्रस्थाश्रमेऽप्येताश्चतस्रो वृत्तयः स्मृताः ।</s-l><s-l>सद्यःप्रक्षालकाः केचित्केचिन्मासिकसंचयाः ॥ ८ ॥</s-l></s-lg><s-lg><s-l>वार्षिकं संचयं केचित्केचिद्द्वादशवार्षिकम् ।</s-l><s-l>कुर्वन्त्यतिथिपूजार्थं यज्ञतन्त्रार्थसिद्धये ॥ ९ ॥</s-l></s-lg><s-lg><s-l>अभ्रावकाशा वर्षासु हेमन्ते जलसंश्रयाः ।</s-l><s-l>ग्रीष्मे च पञ्चतपसः शश्वच्च मितभोजनाः ॥ १० ॥</s-l></s-lg><s-lg><s-l>भूमौ विपरिवर्तन्ते तिष्ठेद्वा प्रपदैरपि ।</s-l><s-l>स्थानासनैर्वर्तयन्ति सवनेष्वभिषिञ्चते ॥ ११ ॥</s-l></s-lg><s-lg><s-l>दन्तोलूखलिनः केचिदश्मकुट्टास्तथापरे ।</s-l><s-l>शुक्लपक्षे पिबन्त्येके यवागूं क्वथितां सकृत् ॥ १२ ॥</s-l></s-lg><s-lg><s-l>कृष्णपक्षे पिबन्त्येके भुञ्जते च यथाक्रमम् ।</s-l><s-l>मूलैरेके फलैरेके पुष्पैरेके दृढव्रताः ॥ १३ ॥</s-l></s-lg><s-lg><s-l>वर्तयन्ति यथान्यायं वैखानसमतं श्रिताः ।</s-l><s-l>एताश्चान्याश्च विविधा दीक्षास्तेषां मनीषिणाम् ॥ १४ ॥</s-l></s-lg><s-lg><s-l>चतुर्थश्चौपनिषदो धर्मः साधारणः स्मृतः ।</s-l><s-l>वानप्रस्थो गृहस्थश्च ततोऽन्यः संप्रवर्तते ॥ १५ ॥</s-l></s-lg><s-lg><s-l>अस्मिन्नेव युगे तात विप्रैः सर्वार्थदर्शिभिः ।</s-l><s-l>अगस्त्यः सप्त ऋषयो मधुच्छन्दोऽघमर्षणः ॥ १६ ॥</s-l></s-lg><s-lg><s-l>सांकृतिः सुदिवा तण्डिर्यवान्नोऽथ कृतश्रमः ।</s-l><s-l>अहोवीर्यस्तथा काव्यस्ताण्ड्यो मेधातिथिर्बुधः ॥ १७ ॥</s-l></s-lg><s-lg><s-l>शलो वाकश्च निर्वाकः शून्यपालः कृतश्रमः ।</s-l><s-l>एवंधर्मसु विद्वांसस्ततः स्वर्गमुपागमन् ॥ १८ ॥</s-l></s-lg><s-lg><s-l>तात प्रत्यक्षधर्माणस्तथा यायावरा गणाः ।</s-l><s-l>ऋषीणामुग्रतपसां धर्मनैपुणदर्शिनाम् ॥ १९ ॥</s-l></s-lg><s-lg><s-l>अवाच्यापरिमेयाश्च ब्राह्मणा वनमाश्रिताः ।</s-l><s-l>वैखानसा वालखिल्याः सिकताश्च तथापरे ॥ २० ॥</s-l></s-lg><s-lg><s-l>कर्मभिस्ते निरानन्दा धर्मनित्या जितेन्द्रियाः ।</s-l><s-l>गताः प्रत्यक्षधर्माणस्ते सर्वे वनमाश्रिताः ।</s-l><s-l>अनक्षत्रा अनाधृष्या दृश्यन्ते ज्योतिषां गणाः ॥ २१ ॥</s-l></s-lg><s-lg><s-l>जरया च परिद्यूनो व्याधिना च प्रपीडितः ।</s-l><s-l>चतुर्थे चायुषः शेषे वानप्रस्थाश्रमं त्यजेत् ।</s-l><s-l>सद्यस्कारां निरूप्येष्टिं सर्ववेदसदक्षिणाम् ॥ २२ ॥</s-l></s-lg><s-lg><s-l>आत्मयाजी सोऽऽत्मरतिरात्मक्रीडात्मसंश्रयः ।</s-l><s-l>आत्मन्यग्नीन्समारोप्य त्यक्त्वा सर्वपरिग्रहान् ॥ २३ ॥</s-l></s-lg><s-lg><s-l>सद्यस्क्रांश्च यजेद्यज्ञानिष्टीश्चैवेह सर्वदा ।</s-l><s-l>सदैव याजिनां यज्ञादात्मनीज्या निवर्तते ॥ २४ ॥</s-l></s-lg><s-lg><s-l>त्रींश्चैवाग्नीन्यजेत्सम्यगात्मन्येवात्ममोक्षणात् ।</s-l><s-l>प्राणेभ्यो यजुषा पञ्च षट्प्राश्नीयादकुत्सयन् ॥ २५ ॥</s-l></s-lg><s-lg><s-l>केशलोमनखान्वाप्य वानप्रस्थो मुनिस्ततः ।</s-l><s-l>आश्रमादाश्रमं सद्यः पूतो गच्छति कर्मभिः ॥ २६ ॥</s-l></s-lg><s-lg><s-l>अभयं सर्वभूतेभ्यो यो दत्त्वा प्रव्रजेद्द्विजः ।</s-l><s-l>लोकास्तेजोमयास्तस्य प्रेत्य चानन्त्यमश्नुते ॥ २७ ॥</s-l></s-lg><s-lg><s-l>सुशीलवृत्तो व्यपनीतकल्मषो न चेह नामुत्र च कर्तुमीहते ।</s-l><s-l>अरोषमोहो गतसंधिविग्रहो भवेदुदासीनवदात्मविन्नरः ॥ २८ ॥</s-l></s-lg><s-lg><s-l>यमेषु चैवात्मगतेषु न व्यथेत्स्वशास्त्रसूत्राहुतिमन्त्रविक्रमः ।</s-l><s-l>भवेद्यथेष्टा गतिरात्मयाजिनो न संशयो धर्मपरे जितेन्द्रिये ॥ २९ ॥</s-l></s-lg><s-lg><s-l>ततः परं श्रेष्ठमतीव सद्गुणैरधिष्ठितं त्रीनधिवृत्तमुत्तमम् ।</s-l><s-l>चतुर्थमुक्तं परमाश्रमं शृणु प्रकीर्त्यमानं परमं परायणम् ॥ ३० ॥</s-l></s-lg>