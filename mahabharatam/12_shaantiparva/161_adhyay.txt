<s-lg><s-l> वैशंपायन उवाच ।</s-l><s-l>इत्युक्तवति भीष्मे तु तूष्णींभूते युधिष्ठिरः ।</s-l><s-l>पप्रच्छावसरं गत्वा भ्रातॄन्विदुरपञ्चमान् ॥ १ ॥</s-l></s-lg><s-lg><s-l>धर्मे चार्थे च कामे च लोकवृत्तिः समाहिता ।</s-l><s-l>तेषां गरीयान्कतमो मध्यमः को लघुश्च कः ॥ २ ॥</s-l></s-lg><s-lg><s-l>कस्मिंश्चात्मा नियन्तव्यस्त्रिवर्गविजयाय वै ।</s-l><s-l>संतुष्टा नैष्ठिकं वाक्यं यथावद्वक्तुमर्हथ ॥ ३ ॥</s-l></s-lg><s-lg><s-l>ततोऽर्थगतितत्त्वज्ञः प्रथमं प्रतिभानवान् ।</s-l><s-l>जगाद विदुरो वाक्यं धर्मशास्त्रमनुस्मरन् ॥ ४ ॥</s-l></s-lg><s-lg><s-l>बाहुश्रुत्यं तपस्त्यागः श्रद्धा यज्ञक्रिया क्षमा ।</s-l><s-l>भावशुद्धिर्दया सत्यं संयमश्चात्मसंपदः ॥ ५ ॥</s-l></s-lg><s-lg><s-l>एतदेवाभिपद्यस्व मा ते भूच्चलितं मनः ।</s-l><s-l>एतन्मूलौ हि धर्मार्थावेतदेकपदं हितम् ॥ ६ ॥</s-l></s-lg><s-lg><s-l>धर्मेणैवर्षयस्तीर्णा धर्मे लोकाः प्रतिष्ठिताः ।</s-l><s-l>धर्मेण देवा दिविगा धर्मे चार्थः समाहितः ॥ ७ ॥</s-l></s-lg><s-lg><s-l>धर्मो राजन्गुणश्रेष्ठो मध्यमो ह्यर्थ उच्यते ।</s-l><s-l>कामो यवीयानिति च प्रवदन्ति मनीषिणः ।</s-l><s-l>तस्माद्धर्मप्रधानेन भवितव्यं यतात्मना ॥ ८ ॥</s-l></s-lg><s-lg><s-l>समाप्तवचने तस्मिन्नर्थशास्त्रविशारदः ।</s-l><s-l>पार्थो वाक्यार्थतत्त्वज्ञो जगौ वाक्यमतन्द्रितः ॥ ९ ॥</s-l></s-lg><s-lg><s-l>कर्मभूमिरियं राजन्निह वार्त्ता प्रशस्यते ।</s-l><s-l>कृषिवाणिज्यगोरक्ष्यं शिल्पानि विविधानि च ॥ १० ॥</s-l></s-lg><s-lg><s-l>अर्थ इत्येव सर्वेषां कर्मणामव्यतिक्रमः ।</s-l><s-l>न ऋतेऽर्थेन वर्तेते धर्मकामाविति श्रुतिः ॥ ११ ॥</s-l></s-lg><s-lg><s-l>विजयी ह्यर्थवान्धर्ममाराधयितुमुत्तमम् ।</s-l><s-l>कामं च चरितुं शक्तो दुष्प्रापमकृतात्मभिः ॥ १२ ॥</s-l></s-lg><s-lg><s-l>अर्थस्यावयवावेतौ धर्मकामाविति श्रुतिः ।</s-l><s-l>अर्थसिद्ध्या हि निर्वृत्तावुभावेतौ भविष्यतः ॥ १३ ॥</s-l></s-lg><s-lg><s-l>उद्भूतार्थं हि पुरुषं विशिष्टतरयोनयः ।</s-l><s-l>ब्रह्माणमिव भूतानि सततं पर्युपासते ॥ १४ ॥</s-l></s-lg><s-lg><s-l>जटाजिनधरा दान्ताः पङ्कदिग्धा जितेन्द्रियाः ।</s-l><s-l>मुण्डा निस्तन्तवश्चापि वसन्त्यर्थार्थिनः पृथक् ॥ १५ ॥</s-l></s-lg><s-lg><s-l>काषायवसनाश्चान्ये श्मश्रुला ह्रीसुसंवृताः ।</s-l><s-l>विद्वांसश्चैव शान्ताश्च मुक्ताः सर्वपरिग्रहैः ॥ १६ ॥</s-l></s-lg><s-lg><s-l>अर्थार्थिनः सन्ति केचिदपरे स्वर्गकाङ्क्षिणः ।</s-l><s-l>कुलप्रत्यागमाश्चैके स्वं स्वं मार्गमनुष्ठिताः ॥ १७ ॥</s-l></s-lg><s-lg><s-l>आस्तिका नास्तिकाश्चैव नियताः संयमे परे ।</s-l><s-l>अप्रज्ञानं तमोभूतं प्रज्ञानं तु प्रकाशता ॥ १८ ॥</s-l></s-lg><s-lg><s-l>भृत्यान्भोगैर्द्विषो दण्डैर्यो योजयति सोऽर्थवान् ।</s-l><s-l>एतन्मतिमतां श्रेष्ठ मतं मम यथातथम् ।</s-l><s-l>अनयोस्तु निबोध त्वं वचनं वाक्यकण्ठयोः ॥ १९ ॥</s-l></s-lg><s-lg><s-l>ततो धर्मार्थकुशलौ माद्रीपुत्रावनन्तरम् ।</s-l><s-l>नकुलः सहदेवश्च वाक्यं जगदतुः परम् ॥ २० ॥</s-l></s-lg><s-lg><s-l>आसीनश्च शयानश्च विचरन्नपि च स्थितः ।</s-l><s-l>अर्थयोगं दृढं कुर्याद्योगैरुच्चावचैरपि ॥ २१ ॥</s-l></s-lg><s-lg><s-l>अस्मिंस्तु वै सुसंवृत्ते दुर्लभे परमप्रिये ।</s-l><s-l>इह कामानवाप्नोति प्रत्यक्षं नात्र संशयः ॥ २२ ॥</s-l></s-lg><s-lg><s-l>योऽर्थो धर्मेण संयुक्तो धर्मो यश्चार्थसंयुतः ।</s-l><s-l>मध्विवामृतसंयुक्तं तस्मादेतौ मताविह ॥ २३ ॥</s-l></s-lg><s-lg><s-l>अनर्थस्य न कामोऽस्ति तथार्थोऽधर्मिणः कुतः ।</s-l><s-l>तस्मादुद्विजते लोको धर्मार्थाद्यो बहिष्कृतः ॥ २४ ॥</s-l></s-lg><s-lg><s-l>तस्माद्धर्मप्रधानेन साध्योऽर्थः संयतात्मना ।</s-l><s-l>विश्वस्तेषु च भूतेषु कल्पते सर्व एव हि ॥ २५ ॥</s-l></s-lg><s-lg><s-l>धर्मं समाचरेत्पूर्वं तथार्थं धर्मसंयुतम् ।</s-l><s-l>ततः कामं चरेत्पश्चात्सिद्धार्थस्य हि तत्फलम् ॥ २६ ॥</s-l></s-lg><s-lg><s-l>विरेमतुस्तु तद्वाक्यमुक्त्वा तावश्विनोः सुतौ ।</s-l><s-l>भीमसेनस्तदा वाक्यमिदं वक्तुं प्रचक्रमे ॥ २७ ॥</s-l></s-lg><s-lg><s-l>नाकामः कामयत्यर्थं नाकामो धर्ममिच्छति ।</s-l><s-l>नाकामः कामयानोऽस्ति तस्मात्कामो विशिष्यते ॥ २८ ॥</s-l></s-lg><s-lg><s-l>कामेन युक्ता ऋषयस्तपस्येव समाहिताः ।</s-l><s-l>पलाशफलमूलाशा वायुभक्षाः सुसंयताः ॥ २९ ॥</s-l></s-lg><s-lg><s-l>वेदोपवादेष्वपरे युक्ताः स्वाध्यायपारगाः ।</s-l><s-l>श्राद्धयज्ञक्रियायां च तथा दानप्रतिग्रहे ॥ ३० ॥</s-l></s-lg><s-lg><s-l>वणिजः कर्षका गोपाः कारवः शिल्पिनस्तथा ।</s-l><s-l>दैवकर्मकृतश्चैव युक्ताः कामेन कर्मसु ॥ ३१ ॥</s-l></s-lg><s-lg><s-l>समुद्रं चाविशन्त्यन्ये नराः कामेन संयुताः ।</s-l><s-l>कामो हि विविधाकारः सर्वं कामेन संततम् ॥ ३२ ॥</s-l></s-lg><s-lg><s-l>नास्ति नासीन्नाभविष्यद्भूतं कामात्मकात्परम् ।</s-l><s-l>एतत्सारं महाराज धर्मार्थावत्र संश्रितौ ॥ ३३ ॥</s-l></s-lg><s-lg><s-l>नवनीतं यथा दध्नस्तथा कामोऽर्थधर्मतः ।</s-l><s-l>श्रेयस्तैलं च पिण्याकाद्घृतं श्रेय उदश्वितः ॥ ३४ ॥</s-l></s-lg><s-lg><s-l>श्रेयः पुष्पफलं काष्ठात्कामो धर्मार्थयोर्वरः ।</s-l><s-l>पुष्पतो मध्विव रसः कामात्संजायते सुखम् ॥ ३५ ॥</s-l></s-lg><s-lg><s-l>सुचारुवेषाभिरलंकृताभिर्मदोत्कटाभिः प्रियवादिनीभिः ।</s-l><s-l>रमस्व योषाभिरुपेत्य कामं कामो हि राजंस्तरसाभिपाती ॥ ३६ ॥</s-l></s-lg><s-lg><s-l>बुद्धिर्ममैषा परिषत्स्थितस्य मा भूद्विचारस्तव धर्मपुत्र ।</s-l><s-l>स्यात्संहितं सद्भिरफल्गुसारं समेत्य वाक्यं परमानृशंस्यम् ॥ ३७ ॥</s-l></s-lg><s-lg><s-l>धर्मार्थकामाः सममेव सेव्या यस्त्वेकसेवी स नरो जघन्यः ।</s-l><s-l>द्वयोस्तु दक्षं प्रवदन्ति मध्यं स उत्तमो यो निरतस्त्रिवर्गे ॥ ३८ ॥</s-l></s-lg><s-lg><s-l>प्राज्ञः सुहृच्चन्दनसारलिप्तो विचित्रमाल्याभरणैरुपेतः ।</s-l><s-l>ततो वचः संग्रहविग्रहेण प्रोक्त्वा यवीयान्विरराम भीमः ॥ ३९ ॥</s-l></s-lg><s-lg><s-l>ततो मुहूर्तादथ धर्मराजो वाक्यानि तेषामनुचिन्त्य सम्यक् ।</s-l><s-l>उवाच वाचावितथं स्मयन्वै बहुश्रुतो धर्मभृतां वरिष्ठः ॥ ४० ॥</s-l></s-lg><s-lg><s-l>निःसंशयं निश्चितधर्मशास्त्राः सर्वे भवन्तो विदितप्रमाणाः ।</s-l><s-l>विज्ञातुकामस्य ममेह वाक्यमुक्तं यद्वै नैष्ठिकं तच्छ्रुतं मे ।</s-l><s-l>इह त्ववश्यं गदतो ममापि वाक्यं निबोधध्वमनन्यभावाः ॥ ४१ ॥</s-l></s-lg><s-lg><s-l>यो वै न पापे निरतो न पुण्ये नार्थे न धर्मे मनुजो न कामे ।</s-l><s-l>विमुक्तदोषः समलोष्टकाञ्चनः स मुच्यते दुःखसुखार्थसिद्धेः ॥ ४२ ॥</s-l></s-lg><s-lg><s-l>भूतानि जातीमरणान्वितानि जराविकारैश्च समन्वितानि ।</s-l><s-l>भूयश्च तैस्तैः प्रतिबोधितानि मोक्षं प्रशंसन्ति न तं च विद्मः ॥ ४३ ॥</s-l></s-lg><s-lg><s-l>स्नेहे नबद्धस्य न सन्ति तानीत्येवं स्वयंभूर्भगवानुवाच ।</s-l><s-l>बुधाश्च निर्वाणपरा वदन्ति तस्मान्न कुर्यात्प्रियमप्रियं च ॥ ४४ ॥</s-l></s-lg><s-lg><s-l>एतत्प्रधानं न तु कामकारो यथा नियुक्तोऽस्मि तथा चरामि ।</s-l><s-l>भूतानि सर्वाणि विधिर्नियुङ्क्ते विधिर्बलीयानिति वित्त सर्वे ॥ ४५ ॥</s-l></s-lg><s-lg><s-l>न कर्मणाप्नोत्यनवाप्यमर्थं यद्भावि सर्वं भवतीति वित्त ।</s-l><s-l>त्रिवर्गहीनोऽपि हि विन्दतेऽर्थं तस्मादिदं लोकहिताय गुह्यम् ॥ ४६ ॥</s-l></s-lg><s-lg><s-l>ततस्तदग्र्यं वचनं मनोनुगं समस्तमाज्ञाय ततोऽतिहेतुमत् ।</s-l><s-l>तदा प्रणेदुश्च जहर्षिरे च ते कुरुप्रवीराय च चक्रुरञ्जलीन् ॥ ४७ ॥</s-l></s-lg><s-lg><s-l>सुचारुवर्णाक्षरशब्दभूषितां मनोनुगां निर्धुतवाक्यकण्टकाम् ।</s-l><s-l>निशम्य तां पार्थिव पार्थभाषितां गिरं नरेन्द्राः प्रशशंसुरेव ते ।</s-l><s-l>पुनश्च पप्रच्छ सरिद्वरासुतं ततः परं धर्ममहीनसत्त्वः ॥ ४८ ॥</s-l></s-lg>