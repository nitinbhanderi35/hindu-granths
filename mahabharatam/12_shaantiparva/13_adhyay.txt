<s-lg><s-l> सहदेव उवाच ।</s-l><s-l>न बाह्यं द्रव्यमुत्सृज्य सिद्धिर्भवति भारत ।</s-l><s-l>शारीरं द्रव्यमुत्सृज्य सिद्धिर्भवति वा न वा ॥ १ ॥</s-l></s-lg><s-lg><s-l>बाह्यद्रव्यविमुक्तस्य शारीरेषु च गृध्यतः ।</s-l><s-l>यो धर्मो यत्सुखं वा स्याद्द्विषतां तत्तथास्तु नः ॥ २ ॥</s-l></s-lg><s-lg><s-l>शारीरं द्रव्यमुत्सृज्य पृथिवीमनुशासतः ।</s-l><s-l>यो धर्मो यत्सुखं वा स्यात्सुहृदां तत्तथास्तु नः ॥ ३ ॥</s-l></s-lg><s-lg><s-l>द्व्यक्षरस्तु भवेन्मृत्युस्त्र्यक्षरं ब्रह्म शाश्वतम् ।</s-l><s-l>ममेति च भवेन्मृत्युर्न ममेति च शाश्वतम् ॥ ४ ॥</s-l></s-lg><s-lg><s-l>ब्रह्ममृत्यू च तौ राजन्नात्मन्येव समाश्रितौ ।</s-l><s-l>अदृश्यमानौ भूतानि योधयेतामसंशयम् ॥ ५ ॥</s-l></s-lg><s-lg><s-l>अविनाशोऽस्य सत्त्वस्य नियतो यदि भारत ।</s-l><s-l>भित्त्वा शरीरं भूतानां न हिंसा प्रतिपत्स्यते ॥ ६ ॥</s-l></s-lg><s-lg><s-l>अथापि च सहोत्पत्तिः सत्त्वस्य प्रलयस्तथा ।</s-l><s-l>नष्टे शरीरे नष्टं स्याद्वृथा च स्यात्क्रियापथः ॥ ७ ॥</s-l></s-lg><s-lg><s-l>तस्मादेकान्तमुत्सृज्य पूर्वैः पूर्वतरैश्च यः ।</s-l><s-l>पन्था निषेवितः सद्भिः स निषेव्यो विजानता ॥ ८ ॥</s-l></s-lg><s-lg><s-l>लब्ध्वापि पृथिवीं कृत्स्नां सहस्थावरजङ्गमाम् ।</s-l><s-l>न भुङ्क्ते यो नृपः सम्यङ्निष्फलं तस्य जीवितम् ॥ ९ ॥</s-l></s-lg><s-lg><s-l>अथ वा वसतो राजन्वने वन्येन जीवतः ।</s-l><s-l>द्रव्येषु यस्य ममता मृत्योरास्ये स वर्तते ॥ १० ॥</s-l></s-lg><s-lg><s-l>बाह्याभ्यन्तरभूतानां स्वभावं पश्य भारत ।</s-l><s-l>ये तु पश्यन्ति तद्भावं मुच्यन्ते महतो भयात् ॥ ११ ॥</s-l></s-lg><s-lg><s-l>भवान्पिता भवान्माता भवान्भ्राता भवान्गुरुः ।</s-l><s-l>दुःखप्रलापानार्तस्य तस्मान्मे क्षन्तुमर्हसि ॥ १२ ॥</s-l></s-lg><s-lg><s-l>तथ्यं वा यदि वातथ्यं यन्मयैतत्प्रभाषितम् ।</s-l><s-l>तद्विद्धि पृथिवीपाल भक्त्या भरतसत्तम ॥ १३ ॥</s-l></s-lg>