<s-lg><s-l> युधिष्ठिर उवाच ।</s-l><s-l>यदा राजा समर्थोऽपि कोशार्थी स्यान्महामते ।</s-l><s-l>कथं प्रवर्तेत तदा तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>यथादेशं यथाकालमपि चैव यथाबलम् ।</s-l><s-l>अनुशिष्यात्प्रजा राजा धर्मार्थी तद्धिते रतः ॥ २ ॥</s-l></s-lg><s-lg><s-l>यथा तासां च मन्येत श्रेय आत्मन एव च ।</s-l><s-l>तथा धर्म्याणि सर्वाणि राजा राष्ट्रे प्रवर्तयेत् ॥ ३ ॥</s-l></s-lg><s-lg><s-l>मधुदोहं दुहेद्राष्ट्रं भ्रमरान्न विपातयेत् ।</s-l><s-l>वत्सापेक्षी दुहेच्चैव स्तनांश्च न विकुट्टयेत् ॥ ४ ॥</s-l></s-lg><s-lg><s-l>जलौकावत्पिबेद्राष्ट्रं मृदुनैव नराधिप ।</s-l><s-l>व्याघ्रीव च हरेत्पुत्रमदष्ट्वा मा पतेदिति ॥ ५ ॥</s-l></s-lg><s-lg><s-l>अल्पेनाल्पेन देयेन वर्धमानं प्रदापयेत् ।</s-l><s-l>ततो भूयस्ततो भूयः कामं वृद्धिं समाचरेत् ॥ ६ ॥</s-l></s-lg><s-lg><s-l>दमयन्निव दम्यानां शश्वद्भारं प्रवर्धयेत् ।</s-l><s-l>मृदुपूर्वं प्रयत्नेन पाशानभ्यवहारयेत् ॥ ७ ॥</s-l></s-lg><s-lg><s-l>सकृत्पाशावकीर्णास्ते न भविष्यन्ति दुर्दमाः ।</s-l><s-l>उचितेनैव भोक्तव्यास्ते भविष्यन्ति यत्नतः ॥ ८ ॥</s-l></s-lg><s-lg><s-l>तस्मात्सर्वसमारम्भो दुर्लभः पुरुषव्रजः ।</s-l><s-l>यथामुख्यान्सान्त्वयित्वा भोक्तव्य इतरो जनः ॥ ९ ॥</s-l></s-lg><s-lg><s-l>ततस्तान्भेदयित्वाथ परस्परविवक्षितान् ।</s-l><s-l>भुञ्जीत सान्त्वयित्वैव यथासुखमयत्नतः ॥ १० ॥</s-l></s-lg><s-lg><s-l>न चास्थाने न चाकाले करानेभ्योऽनुपातयेत् ।</s-l><s-l>आनुपूर्व्येण सान्त्वेन यथाकालं यथाविधि ॥ ११ ॥</s-l></s-lg><s-lg><s-l>उपायान्प्रब्रवीम्येतान्न मे माया विवक्षिता ।</s-l><s-l>अनुपायेन दमयन्प्रकोपयति वाजिनः ॥ १२ ॥</s-l></s-lg><s-lg><s-l>पानागाराणि वेशाश्च वेशप्रापणिकास्तथा ।</s-l><s-l>कुशीलवाः सकितवा ये चान्ये केचिदीदृशाः ॥ १३ ॥</s-l></s-lg><s-lg><s-l>नियम्याः सर्व एवैते ये राष्ट्रस्योपघातकाः ।</s-l><s-l>एते राष्ट्रे हि तिष्ठन्तो बाधन्ते भद्रिकाः प्रजाः ॥ १४ ॥</s-l></s-lg><s-lg><s-l>न केनचिद्याचितव्यः कश्चित्किंचिदनापदि ।</s-l><s-l>इति व्यवस्था भूतानां पुरस्तान्मनुना कृता ॥ १५ ॥</s-l></s-lg><s-lg><s-l>सर्वे तथा न जीवेयुर्न कुर्युः कर्म चेदिह ।</s-l><s-l>सर्व एव त्रयो लोका न भवेयुरसंशयम् ॥ १६ ॥</s-l></s-lg><s-lg><s-l>प्रभुर्नियमने राजा य एतान्न नियच्छति ।</s-l><s-l>भुङ्क्ते स तस्य पापस्य चतुर्भागमिति श्रुतिः ।</s-l><s-l>तथा कृतस्य धर्मस्य चतुर्भागमुपाश्नुते ॥ १७ ॥</s-l></s-lg><s-lg><s-l>स्थानान्येतानि संगम्य प्रसङ्गे भूतिनाशनः ।</s-l><s-l>कामप्रसक्तः पुरुषः किमकार्यं विवर्जयेत् ॥ १८ ॥</s-l></s-lg><s-lg><s-l>आपद्येव तु याचेरन्येषां नास्ति परिग्रहः ।</s-l><s-l>दातव्यं धर्मतस्तेभ्यस्त्वनुक्रोशाद्दयार्थिना ॥ १९ ॥</s-l></s-lg><s-lg><s-l>मा ते राष्ट्रे याचनका मा ते भूयुश्च दस्यवः ।</s-l><s-l>इष्टादातार एवैते नैते भूतस्य भावकाः ॥ २० ॥</s-l></s-lg><s-lg><s-l>ये भूतान्यनुगृह्णन्ति वर्धयन्ति च ये प्रजाः ।</s-l><s-l>ते ते राष्ट्रे प्रवर्तन्तां मा भूतानामभावकाः ॥ २१ ॥</s-l></s-lg><s-lg><s-l>दण्ड्यास्ते च महाराज धनादानप्रयोजनाः ।</s-l><s-l>प्रयोगं कारयेयुस्तान्यथा बलिकरांस्तथा ॥ २२ ॥</s-l></s-lg><s-lg><s-l>कृषिगोरक्ष्यवाणिज्यं यच्चान्यत्किंचिदीदृशम् ।</s-l><s-l>पुरुषैः कारयेत्कर्म बहुभिः सह कर्मिभिः ॥ २३ ॥</s-l></s-lg><s-lg><s-l>नरश्चेत्कृषिगोरक्ष्यं वाणिज्यं चाप्यनुष्ठितः ।</s-l><s-l>संशयं लभते किंचित्तेन राजा विगर्ह्यते ॥ २४ ॥</s-l></s-lg><s-lg><s-l>धनिनः पूजयेन्नित्यं यानाच्छादनभोजनैः ।</s-l><s-l>वक्तव्याश्चानुगृह्णीध्वं पूजाः सह मयेति ह ॥ २५ ॥</s-l></s-lg><s-lg><s-l>अङ्गमेतन्महद्राज्ञां धनिनो नाम भारत ।</s-l><s-l>ककुदं सर्वभूतानां धनस्थो नात्र संशयः ॥ २६ ॥</s-l></s-lg><s-lg><s-l>प्राज्ञः शूरो धनस्थश्च स्वामी धार्मिक एव च ।</s-l><s-l>तपस्वी सत्यवादी च बुद्धिमांश्चाभिरक्षति ॥ २७ ॥</s-l></s-lg><s-lg><s-l>तस्मादेतेषु सर्वेषु प्रीतिमान्भव पार्थिव ।</s-l><s-l>सत्यमार्जवमक्रोधमानृशंस्यं च पालय ॥ २८ ॥</s-l></s-lg><s-lg><s-l>एवं दण्डं च कोशं च मित्रं भूमिं च लप्स्यसे ।</s-l><s-l>सत्यार्जवपरो राजन्मित्रकोशसमन्वितः ॥ २९ ॥</s-l></s-lg>