<s-lg><s-l> युधिष्ठिर उवाच ।</s-l><s-l>य इमे पृथिवीपालाः शेरते पृथिवीतले ।</s-l><s-l>पृतनामध्य एते हि गतसत्त्वा महाबलाः ॥ १ ॥</s-l></s-lg><s-lg><s-l>एकैकशो भीमबला नागायुतबलास्तथा ।</s-l><s-l>एते हि निहताः संख्ये तुल्यतेजोबलैर्नरैः ॥ २ ॥</s-l></s-lg><s-lg><s-l>नैषां पश्यामि हन्तारं प्राणिनां संयुगे पुरा ।</s-l><s-l>विक्रमेणोपसंपन्नास्तेजोबलसमन्विताः ॥ ३ ॥</s-l></s-lg><s-lg><s-l>अथ चेमे महाप्राज्ञ शेरते हि गतासवः ।</s-l><s-l>मृता इति च शब्दोऽयं वर्तत्येषु गतासुषु ॥ ४ ॥</s-l></s-lg><s-lg><s-l>इमे मृता नृपतयः प्रायशो भीमविक्रमाः ।</s-l><s-l>तत्र मे संशयो जातः कुतः संज्ञा मृता इति ॥ ५ ॥</s-l></s-lg><s-lg><s-l>कस्य मृत्युः कुतो मृत्युः केन मृत्युरिह प्रजाः ।</s-l><s-l>हरत्यमरसंकाश तन्मे ब्रूहि पितामह ॥ ६ ॥</s-l></s-lg><s-lg><s-l> भीष्म उवाच ।</s-l><s-l>पुरा कृतयुगे तात राजासीदविकम्पकः ।</s-l><s-l>स शत्रुवशमापन्नः संग्रामे क्षीणवाहनः ॥ ७ ॥</s-l></s-lg><s-lg><s-l>तत्र पुत्रो हरिर्नाम नारायणसमो बले ।</s-l><s-l>स शत्रुभिर्हतः संख्ये सबलः सपदानुगः ॥ ८ ॥</s-l></s-lg><s-lg><s-l>स राजा शत्रुवशगः पुत्रशोकसमन्वितः ।</s-l><s-l>यदृच्छयाशान्तिपरो ददर्श भुवि नारदम् ॥ ९ ॥</s-l></s-lg><s-lg><s-l>स तस्मै सर्वमाचष्ट यथा वृत्तं जनेश्वरः ।</s-l><s-l>शत्रुभिर्ग्रहणं संख्ये पुत्रस्य मरणं तथा ॥ १० ॥</s-l></s-lg><s-lg><s-l>तस्य तद्वचनं श्रुत्वा नारदोऽथ तपोधनः ।</s-l><s-l>आख्यानमिदमाचष्ट पुत्रशोकापहं तदा ॥ ११ ॥</s-l></s-lg><s-lg><s-l>राजञ्शृणु समाख्यानमद्येदं बहुविस्तरम् ।</s-l><s-l>यथा वृत्तं श्रुतं चैव मयापि वसुधाधिप ॥ १२ ॥</s-l></s-lg><s-lg><s-l>प्रजाः सृष्ट्वा महातेजाः प्रजासर्गे पितामहः ।</s-l><s-l>अतीव वृद्धा बहुला नामृष्यत पुनः प्रजाः ॥ १३ ॥</s-l></s-lg><s-lg><s-l>न ह्यन्तरमभूत्किंचित्क्वचिज्जन्तुभिरच्युत ।</s-l><s-l>निरुच्छ्वासमिवोन्नद्धं त्रैलोक्यमभवन्नृप ॥ १४ ॥</s-l></s-lg><s-lg><s-l>तस्य चिन्ता समुत्पन्ना संहारं प्रति भूपते ।</s-l><s-l>चिन्तयन्नाध्यगच्छच्च संहारे हेतुकारणम् ॥ १५ ॥</s-l></s-lg><s-lg><s-l>तस्य रोषान्महाराज खेभ्योऽग्निरुदतिष्ठत ।</s-l><s-l>तेन सर्वा दिशो राजन्ददाह स पितामहः ॥ १६ ॥</s-l></s-lg><s-lg><s-l>ततो दिवं भुवं खं च जगच्च सचराचरम् ।</s-l><s-l>ददाह पावको राजन्भगवत्कोपसंभवः ॥ १७ ॥</s-l></s-lg><s-lg><s-l>तत्रादह्यन्त भूतानि जङ्गमानि ध्रुवाणि च ।</s-l><s-l>महता कोपवेगेन कुपिते प्रपितामहे ॥ १८ ॥</s-l></s-lg><s-lg><s-l>ततो हरिजटः स्थाणुर्वेदाध्वरपतिः शिवः ।</s-l><s-l>जगाद शरणं देवो ब्रह्माणं परवीरहा ॥ १९ ॥</s-l></s-lg><s-lg><s-l>तस्मिन्नभिगते स्थाणौ प्रजानां हितकाम्यया ।</s-l><s-l>अब्रवीद्वरदो देवो ज्वलन्निव तदा शिवम् ॥ २० ॥</s-l></s-lg><s-lg><s-l>करवाण्यद्य कं कामं वरार्होऽसि मतो मम ।</s-l><s-l>कर्ता ह्यस्मि प्रियं शंभो तव यद्धृदि वर्तते ॥ २१ ॥</s-l></s-lg>