<s-lg><s-l> भीष्म उवाच ।</s-l><s-l>एवमुक्तः प्रत्युवाच तं मुनिं जनमेजयः ।</s-l><s-l>गर्ह्यं भवान्गर्हयति निन्द्यं निन्दति मा भवान् ॥ १ ॥</s-l></s-lg><s-lg><s-l>धिक्कार्यं मा धिक्कुरुते तस्मात्त्वाहं प्रसादये ।</s-l><s-l>सर्वं हीदं स्वकृतं मे ज्वलाम्यग्नाविवाहितः ॥ २ ॥</s-l></s-lg><s-lg><s-l>स्वकर्माण्यभिसंधाय नाभिनन्दति मे मनः ।</s-l><s-l>प्राप्तं नूनं मया घोरं भयं वैवस्वतादपि ॥ ३ ॥</s-l></s-lg><s-lg><s-l>तत्तु शल्यमनिर्हृत्य कथं शक्ष्यामि जीवितुम् ।</s-l><s-l>सर्वमन्यून्विनीय त्वमभि मा वद शौनक ॥ ४ ॥</s-l></s-lg><s-lg><s-l>महानसं ब्राह्मणानां भविष्याम्यर्थवान्पुनः ।</s-l><s-l>अस्तु शेषं कुलस्यास्य मा पराभूदिदं कुलम् ॥ ५ ॥</s-l></s-lg><s-lg><s-l>न हि नो ब्रह्मशप्तानां शेषो भवितुमर्हति ।</s-l><s-l>श्रुतीरलभमानानां संविदं वेदनिश्चयात् ॥ ६ ॥</s-l></s-lg><s-lg><s-l>निर्विद्यमानः सुभृशं भूयो वक्ष्यामि सांप्रतम् ।</s-l><s-l>भूयश्चैवाभिनङ्क्षन्ति निर्धर्मा निर्जपा इव ॥ ७ ॥</s-l></s-lg><s-lg><s-l>अर्वाक्च प्रतितिष्ठन्ति पुलिन्दशबरा इव ।</s-l><s-l>न ह्ययज्ञा अमुं लोकं प्राप्नुवन्ति कथंचन ॥ ८ ॥</s-l></s-lg><s-lg><s-l>अविज्ञायैव मे प्रज्ञां बालस्येव सुपण्डितः ।</s-l><s-l>ब्रह्मन्पितेव पुत्रेभ्यः प्रति मां वाञ्छ शौनक ॥ ९ ॥</s-l></s-lg><s-lg><s-l> शौनक उवाच ।</s-l><s-l>किमाश्चर्यं यतः प्राज्ञो बहु कुर्याद्धि सांप्रतम् ।</s-l><s-l>इति वै पण्डितो भूत्वा भूतानां नोपतप्यति ॥ १० ॥</s-l></s-lg><s-lg><s-l>प्रज्ञाप्रासादमारुह्य अशोच्यः शोचते जनान् ।</s-l><s-l>जगतीस्थानिवाद्रिस्थः प्रज्ञया प्रतिपश्यति ॥ ११ ॥</s-l></s-lg><s-lg><s-l>न चोपलभते तत्र न च कार्याणि पश्यति ।</s-l><s-l>निर्विण्णात्मा परोक्षो वा धिक्कृतः सर्वसाधुषु ॥ १२ ॥</s-l></s-lg><s-lg><s-l>विदित्वोभयतो वीर्यं माहात्म्यं वेद आगमे ।</s-l><s-l>कुरुष्वेह महाशान्तिं ब्रह्मा शरणमस्तु ते ॥ १३ ॥</s-l></s-lg><s-lg><s-l>तद्वै पारत्रिकं चारु ब्राह्मणानामकुप्यताम् ।</s-l><s-l>अथ चेत्तप्यसे पापैर्धर्मं चेदनुपश्यसि ॥ १४ ॥</s-l></s-lg><s-lg><s-l> जनमेजय उवाच ।</s-l><s-l>अनुतप्ये च पापेन न चाधर्मं चराम्यहम् ।</s-l><s-l>बुभूषुं भजमानं च प्रतिवाञ्छामि शौनक ॥ १५ ॥</s-l></s-lg><s-lg><s-l> शौनक उवाच ।</s-l><s-l>छित्त्वा स्तम्भं च मानं च प्रीतिमिच्छामि ते नृप ।</s-l><s-l>सर्वभूतहिते तिष्ठ धर्मं चैव प्रतिस्मर ॥ १६ ॥</s-l></s-lg><s-lg><s-l>न भयान्न च कार्पण्यान्न लोभात्त्वामुपाह्वये ।</s-l><s-l>तां मे देवा गिरं सत्यां शृण्वन्तु ब्राह्मणैः सह ॥ १७ ॥</s-l></s-lg><s-lg><s-l>सोऽहं न केनचिच्चार्थी त्वां च धर्ममुपाह्वये ।</s-l><s-l>क्रोशतां सर्वभूतानामहो धिगिति कुर्वताम् ॥ १८ ॥</s-l></s-lg><s-lg><s-l>वक्ष्यन्ति मामधर्मज्ञा वक्ष्यन्त्यसुहृदो जनाः ।</s-l><s-l>वाचस्ताः सुहृदः श्रुत्वा संज्वरिष्यन्ति मे भृशम् ॥ १९ ॥</s-l></s-lg><s-lg><s-l>केचिदेव महाप्राज्ञाः परिज्ञास्यन्ति कार्यताम् ।</s-l><s-l>जानीहि मे कृतं तात ब्राह्मणान्प्रति भारत ॥ २० ॥</s-l></s-lg><s-lg><s-l>यथा ते मत्कृते क्षेमं लभेरंस्तत्तथा कुरु ।</s-l><s-l>प्रतिजानीहि चाद्रोहं ब्राह्मणानां नराधिप ॥ २१ ॥</s-l></s-lg><s-lg><s-l> जनमेजय उवाच ।</s-l><s-l>नैव वाचा न मनसा न पुनर्जातु कर्मणा ।</s-l><s-l>द्रोग्धास्मि ब्राह्मणान्विप्र चरणावेव ते स्पृशे ॥ २२ ॥</s-l></s-lg>