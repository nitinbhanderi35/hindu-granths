<s-lg><s-l> जनमेजय उवाच ।</s-l><s-l>अस्तौषीद्यैरिमं व्यासः सशिष्यो मधुसूदनम् ।</s-l><s-l>नामभिर्विविधैरेषां निरुक्तं भगवन्मम ॥ १ ॥</s-l></s-lg><s-lg><s-l>वक्तुमर्हसि शुश्रूषोः प्रजापतिपतेर्हरेः ।</s-l><s-l>श्रुत्वा भवेयं यत्पूतः शरच्चन्द्र इवामलः ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>शृणु राजन्यथाचष्ट फल्गुनस्य हरिर्विभुः ।</s-l><s-l>प्रसन्नात्मात्मनो नाम्नां निरुक्तं गुणकर्मजम् ॥ ३ ॥</s-l></s-lg><s-lg><s-l>नामभिः कीर्तितैस्तस्य केशवस्य महात्मनः ।</s-l><s-l>पृष्टवान्केशवं राजन्फल्गुनः परवीरहा ॥ ४ ॥</s-l></s-lg><s-lg><s-l> अर्जुन उवाच ।</s-l><s-l>भगवन्भूतभव्येश सर्वभूतसृगव्यय ।</s-l><s-l>लोकधाम जगन्नाथ लोकानामभयप्रद ॥ ५ ॥</s-l></s-lg><s-lg><s-l>यानि नामानि ते देव कीर्तितानि महर्षिभिः ।</s-l><s-l>वेदेषु सपुराणेषु यानि गुह्यानि कर्मभिः ॥ ६ ॥</s-l></s-lg><s-lg><s-l>तेषां निरुक्तं त्वत्तोऽहं श्रोतुमिच्छामि केशव ।</s-l><s-l>न ह्यन्यो वर्तयेन्नाम्नां निरुक्तं त्वामृते प्रभो ॥ ७ ॥</s-l></s-lg><s-lg><s-l> श्रीभगवानुवाच ।</s-l><s-l>ऋग्वेदे सयजुर्वेदे तथैवाथर्वसामसु ।</s-l><s-l>पुराणे सोपनिषदे तथैव ज्योतिषेऽर्जुन ॥ ८ ॥</s-l></s-lg><s-lg><s-l>सांख्ये च योगशास्त्रे च आयुर्वेदे तथैव च ।</s-l><s-l>बहूनि मम नामानि कीर्तितानि महर्षिभिः ॥ ९ ॥</s-l></s-lg><s-lg><s-l>गौणानि तत्र नामानि कर्मजानि च कानिचित् ।</s-l><s-l>निरुक्तं कर्मजानां च शृणुष्व प्रयतोऽनघ ।</s-l><s-l>कथ्यमानं मया तात त्वं हि मेऽर्धं स्मृतः पुरा ॥ १० ॥</s-l></s-lg><s-lg><s-l>नमोऽतियशसे तस्मै देहिनां परमात्मने ।</s-l><s-l>नारायणाय विश्वाय निर्गुणाय गुणात्मने ॥ ११ ॥</s-l></s-lg><s-lg><s-l>यस्य प्रसादजो ब्रह्मा रुद्रश्च क्रोधसंभवः ।</s-l><s-l>योऽसौ योनिर्हि सर्वस्य स्थावरस्य चरस्य च ॥ १२ ॥</s-l></s-lg><s-lg><s-l>अष्टादशगुणं यत्तत्सत्त्वं सत्त्ववतां वर ।</s-l><s-l>प्रकृतिः सा परा मह्यं रोदसी योगधारिणी ।</s-l><s-l>ऋता सत्यामराजय्या लोकानामात्मसंज्ञिता ॥ १३ ॥</s-l></s-lg><s-lg><s-l>तस्मात्सर्वाः प्रवर्तन्ते सर्गप्रलयविक्रियाः ।</s-l><s-l>ततो यज्ञश्च यष्टा च पुराणः पुरुषो विराट् ।</s-l><s-l>अनिरुद्ध इति प्रोक्तो लोकानां प्रभवाप्ययः ॥ १४ ॥</s-l></s-lg><s-lg><s-l>ब्राह्मे रात्रिक्षये प्राप्ते तस्य ह्यमिततेजसः ।</s-l><s-l>प्रसादात्प्रादुरभवत्पद्मं पद्मनिभेक्षण ।</s-l><s-l>तत्र ब्रह्मा समभवत्स तस्यैव प्रसादजः ॥ १५ ॥</s-l></s-lg><s-lg><s-l>अह्नः क्षये ललाटाच्च सुतो देवस्य वै तथा ।</s-l><s-l>क्रोधाविष्टस्य संजज्ञे रुद्रः संहारकारकः ॥ १६ ॥</s-l></s-lg><s-lg><s-l>एतौ द्वौ विबुधश्रेष्ठौ प्रसादक्रोधजौ स्मृतौ ।</s-l><s-l>तदादेशितपन्थानौ सृष्टिसंहारकारकौ ।</s-l><s-l>निमित्तमात्रं तावत्र सर्वप्राणिवरप्रदौ ॥ १७ ॥</s-l></s-lg><s-lg><s-l>कपर्दी जटिलो मुण्डः श्मशानगृहसेवकः ।</s-l><s-l>उग्रव्रतधरो रुद्रो योगी त्रिपुरदारुणः ॥ १८ ॥</s-l></s-lg><s-lg><s-l>दक्षक्रतुहरश्चैव भगनेत्रहरस्तथा ।</s-l><s-l>नारायणात्मको ज्ञेयः पाण्डवेय युगे युगे ॥ १९ ॥</s-l></s-lg><s-lg><s-l>तस्मिन्हि पूज्यमाने वै देवदेवे महेश्वरे ।</s-l><s-l>संपूजितो भवेत्पार्थ देवो नारायणः प्रभुः ॥ २० ॥</s-l></s-lg><s-lg><s-l>अहमात्मा हि लोकानां विश्वानां पाण्डुनन्दन ।</s-l><s-l>तस्मादात्मानमेवाग्रे रुद्रं संपूजयाम्यहम् ॥ २१ ॥</s-l></s-lg><s-lg><s-l>यद्यहं नार्चयेयं वै ईशानं वरदं शिवम् ।</s-l><s-l>आत्मानं नार्चयेत्कश्चिदिति मे भावितं मनः ।</s-l><s-l>मया प्रमाणं हि कृतं लोकः समनुवर्तते ॥ २२ ॥</s-l></s-lg><s-lg><s-l>प्रमाणानि हि पूज्यानि ततस्तं पूजयाम्यहम् ।</s-l><s-l>यस्तं वेत्ति स मां वेत्ति योऽनु तं स हि मामनु ॥ २३ ॥</s-l></s-lg><s-lg><s-l>रुद्रो नारायणश्चैव सत्त्वमेकं द्विधाकृतम् ।</s-l><s-l>लोके चरति कौन्तेय व्यक्तिस्थं सर्वकर्मसु ॥ २४ ॥</s-l></s-lg><s-lg><s-l>न हि मे केनचिद्देयो वरः पाण्डवनन्दन ।</s-l><s-l>इति संचिन्त्य मनसा पुराणं विश्वमीश्वरम् ।</s-l><s-l>पुत्रार्थमाराधितवानात्मानमहमात्मना ॥ २५ ॥</s-l></s-lg><s-lg><s-l>न हि विष्णुः प्रणमति कस्मैचिद्विबुधाय तु ।</s-l><s-l>ऋत आत्मानमेवेति ततो रुद्रं भजाम्यहम् ॥ २६ ॥</s-l></s-lg><s-lg><s-l>सब्रह्मकाः सरुद्राश्च सेन्द्रा देवाः सहर्षिभिः ।</s-l><s-l>अर्चयन्ति सुरश्रेष्ठं देवं नारायणं हरिम् ॥ २७ ॥</s-l></s-lg><s-lg><s-l>भविष्यतां वर्ततां च भूतानां चैव भारत ।</s-l><s-l>सर्वेषामग्रणीर्विष्णुः सेव्यः पूज्यश्च नित्यशः ॥ २८ ॥</s-l></s-lg><s-lg><s-l>नमस्व हव्यदं विष्णुं तथा शरणदं नम ।</s-l><s-l>वरदं नमस्व कौन्तेय हव्यकव्यभुजं नम ॥ २९ ॥</s-l></s-lg><s-lg><s-l>चतुर्विधा मम जना भक्ता एवं हि ते श्रुतम् ।</s-l><s-l>तेषामेकान्तिनः श्रेष्ठास्ते चैवानन्यदेवताः ।</s-l><s-l>अहमेव गतिस्तेषां निराशीःकर्मकारिणाम् ॥ ३० ॥</s-l></s-lg><s-lg><s-l>ये च शिष्टास्त्रयो भक्ताः फलकामा हि ते मताः ।</s-l><s-l>सर्वे च्यवनधर्माणः प्रतिबुद्धस्तु श्रेष्ठभाक् ॥ ३१ ॥</s-l></s-lg><s-lg><s-l>ब्रह्माणं शितिकण्ठं च याश्चान्या देवताः स्मृताः ।</s-l><s-l>प्रबुद्धवर्याः सेवन्ते मामेवैष्यन्ति यत्परम् ।</s-l><s-l>भक्तं प्रति विशेषस्ते एष पार्थानुकीर्तितः ॥ ३२ ॥</s-l></s-lg><s-lg><s-l>त्वं चैवाहं च कौन्तेय नरनारायणौ स्मृतौ ।</s-l><s-l>भारावतरणार्थं हि प्रविष्टौ मानुषीं तनुम् ॥ ३३ ॥</s-l></s-lg><s-lg><s-l>जानाम्यध्यात्मयोगांश्च योऽहं यस्माच्च भारत ।</s-l><s-l>निवृत्तिलक्षणो धर्मस्तथाभ्युदयिकोऽपि च ॥ ३४ ॥</s-l></s-lg><s-lg><s-l>नराणामयनं ख्यातमहमेकः सनातनः ।</s-l><s-l>आपो नारा इति प्रोक्ता आपो वै नरसूनवः ।</s-l><s-l>अयनं मम तत्पूर्वमतो नारायणो ह्यहम् ॥ ३५ ॥</s-l></s-lg><s-lg><s-l>छादयामि जगद्विश्वं भूत्वा सूर्य इवांशुभिः ।</s-l><s-l>सर्वभूताधिवासश्च वासुदेवस्ततो ह्यहम् ॥ ३६ ॥</s-l></s-lg><s-lg><s-l>गतिश्च सर्वभूतानां प्रजानां चापि भारत ।</s-l><s-l>व्याप्ता मे रोदसी पार्थ कान्तिश्चाभ्यधिका मम ॥ ३७ ॥</s-l></s-lg><s-lg><s-l>अधिभूतानि चान्तेऽहं तदिच्छंश्चास्मि भारत ।</s-l><s-l>क्रमणाच्चाप्यहं पार्थ विष्णुरित्यभिसंज्ञितः ॥ ३८ ॥</s-l></s-lg><s-lg><s-l>दमात्सिद्धिं परीप्सन्तो मां जनाः कामयन्ति हि ।</s-l><s-l>दिवं चोर्वीं च मध्यं च तस्माद्दामोदरो ह्यहम् ॥ ३९ ॥</s-l></s-lg><s-lg><s-l>पृश्निरित्युच्यते चान्नं वेदा आपोऽमृतं तथा ।</s-l><s-l>ममैतानि सदा गर्भे पृश्निगर्भस्ततो ह्यहम् ॥ ४० ॥</s-l></s-lg><s-lg><s-l>ऋषयः प्राहुरेवं मां त्रितकूपाभिपातितम् ।</s-l><s-l>पृश्निगर्भ त्रितं पाहीत्येकतद्वितपातितम् ॥ ४१ ॥</s-l></s-lg><s-lg><s-l>ततः स ब्रह्मणः पुत्र आद्यो ऋषिवरस्त्रितः ।</s-l><s-l>उत्ततारोदपानाद्वै पृश्निगर्भानुकीर्तनात् ॥ ४२ ॥</s-l></s-lg><s-lg><s-l>सूर्यस्य तपतो लोकानग्नेः सोमस्य चाप्युत ।</s-l><s-l>अंशवो ये प्रकाशन्ते मम ते केशसंज्ञिताः ।</s-l><s-l>सर्वज्ञाः केशवं तस्मान्मामाहुर्द्विजसत्तमाः ॥ ४३ ॥</s-l></s-lg><s-lg><s-l>स्वपत्न्यामाहितो गर्भ उतथ्येन महात्मना ।</s-l><s-l>उतथ्येऽन्तर्हिते चैव कदाचिद्देवमायया ।</s-l><s-l>बृहस्पतिरथाविन्दत्तां पत्नीं तस्य भारत ॥ ४४ ॥</s-l></s-lg><s-lg><s-l>ततो वै तमृषिश्रेष्ठं मैथुनोपगतं तथा ।</s-l><s-l>उवाच गर्भः कौन्तेय पञ्चभूतसमन्वितः ॥ ४५ ॥</s-l></s-lg><s-lg><s-l>पूर्वागतोऽहं वरद नार्हस्यम्बां प्रबाधितुम् ।</s-l><s-l>एतद्बृहस्पतिः श्रुत्वा चुक्रोध च शशाप च ॥ ४६ ॥</s-l></s-lg><s-lg><s-l>मैथुनोपगतो यस्मात्त्वयाहं विनिवारितः ।</s-l><s-l>तस्मादन्धो जास्यसि त्वं मच्छापान्नात्र संशयः ॥ ४७ ॥</s-l></s-lg><s-lg><s-l>स शापादृषिमुख्यस्य दीर्घं तम उपेयिवान् ।</s-l><s-l>स हि दीर्घतमा नाम नाम्ना ह्यासीदृषिः पुरा ॥ ४८ ॥</s-l></s-lg><s-lg><s-l>वेदानवाप्य चतुरः साङ्गोपाङ्गान्सनातनान् ।</s-l><s-l>प्रयोजयामास तदा नाम गुह्यमिदं मम ॥ ४९ ॥</s-l></s-lg><s-lg><s-l>आनुपूर्व्येण विधिना केशवेति पुनः पुनः ।</s-l><s-l>स चक्षुष्मान्समभवद्गौतमश्चाभवत्पुनः ॥ ५० ॥</s-l></s-lg><s-lg><s-l>एवं हि वरदं नाम केशवेति ममार्जुन ।</s-l><s-l>देवानामथ सर्वेषामृषीणां च महात्मनाम् ॥ ५१ ॥</s-l></s-lg><s-lg><s-l>अग्निः सोमेन संयुक्त एकयोनि मुखं कृतम् ।</s-l><s-l>अग्नीषोमात्मकं तस्माज्जगत्कृत्स्नं चराचरम् ॥ ५२ ॥</s-l></s-lg><s-lg><s-l>अपि हि पुराणे भवति ।</s-l><s-l>एकयोन्यात्मकावग्नीषोमौ ।</s-l><s-l>देवाश्चाग्निमुखा इति ।</s-l><s-l>एकयोनित्वाच्च परस्परं महयन्तो लोकान्धारयत इति ॥ ५३ ॥</s-l></s-lg>