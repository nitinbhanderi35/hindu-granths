<s-lg><s-l> वैशंपायन उवाच ।</s-l><s-l>अभिषिक्तो महाप्राज्ञो राज्यं प्राप्य युधिष्ठिरः ।</s-l><s-l>दाशार्हं पुण्डरीकाक्षमुवाच प्राञ्जलिः शुचिः ॥ १ ॥</s-l></s-lg><s-lg><s-l>तव कृष्ण प्रसादेन नयेन च बलेन च ।</s-l><s-l>बुद्ध्या च यदुशार्दूल तथा विक्रमणेन च ॥ २ ॥</s-l></s-lg><s-lg><s-l>पुनः प्राप्तमिदं राज्यं पितृपैतामहं मया ।</s-l><s-l>नमस्ते पुण्डरीकाक्ष पुनः पुनररिंदम ॥ ३ ॥</s-l></s-lg><s-lg><s-l>त्वामेकमाहुः पुरुषं त्वामाहुः सात्वतां पतिम् ।</s-l><s-l>नामभिस्त्वां बहुविधैः स्तुवन्ति परमर्षयः ॥ ४ ॥</s-l></s-lg><s-lg><s-l>विश्वकर्मन्नमस्तेऽस्तु विश्वात्मन्विश्वसंभव ।</s-l><s-l>विष्णो जिष्णो हरे कृष्ण वैकुण्ठ पुरुषोत्तम ॥ ५ ॥</s-l></s-lg><s-lg><s-l>अदित्याः सप्तरात्रं तु पुराणे गर्भतां गतः ।</s-l><s-l>पृश्निगर्भस्त्वमेवैकस्त्रियुगं त्वां वदन्त्यपि ॥ ६ ॥</s-l></s-lg><s-lg><s-l>शुचिश्रवा हृषीकेशो घृतार्चिर्हंस उच्यसे ।</s-l><s-l>त्रिचक्षुः शंभुरेकस्त्वं विभुर्दामोदरोऽपि च ॥ ७ ॥</s-l></s-lg><s-lg><s-l>वराहोऽग्निर्बृहद्भानुर्वृषणस्तार्क्ष्यलक्षणः ।</s-l><s-l>अनीकसाहः पुरुषः शिपिविष्ट उरुक्रमः ॥ ८ ॥</s-l></s-lg><s-lg><s-l>वाचिष्ठ उग्रः सेनानीः सत्यो वाजसनिर्गुहः ।</s-l><s-l>अच्युतश्च्यावनोऽरीणां संकृतिर्विकृतिर्वृषः ॥ ९ ॥</s-l></s-lg><s-lg><s-l>कृतवर्त्मा त्वमेवाद्रिर्वृषगर्भो वृषाकपिः ।</s-l><s-l>सिन्धुक्षिदूर्मिस्त्रिककुत्त्रिधामा त्रिवृदच्युतः ॥ १० ॥</s-l></s-lg><s-lg><s-l>सम्राड्विराट्स्वराट्चैव सुरराड्धर्मदो भवः ।</s-l><s-l>विभुर्भूरभिभूः कृष्णः कृष्णवर्त्मा त्वमेव च ॥ ११ ॥</s-l></s-lg><s-lg><s-l>स्विष्टकृद्भिषगावर्तः कपिलस्त्वं च वामनः ।</s-l><s-l>यज्ञो ध्रुवः पतंगश्च जयत्सेनस्त्वमुच्यसे ॥ १२ ॥</s-l></s-lg><s-lg><s-l>शिखण्डी नहुषो बभ्रुर्दिवस्पृक्त्वं पुनर्वसुः ।</s-l><s-l>सुबभ्रुरुक्षो रुक्मस्त्वं सुषेणो दुन्दुभिस्तथा ॥ १३ ॥</s-l></s-lg><s-lg><s-l>गभस्तिनेमिः श्रीपद्मं पुष्करं पुष्पधारणः ।</s-l><s-l>ऋभुर्विभुः सर्वसूक्ष्मस्त्वं सावित्रं च पठ्यसे ॥ १४ ॥</s-l></s-lg><s-lg><s-l>अम्भोनिधिस्त्वं ब्रह्मा त्वं पवित्रं धाम धन्व च ।</s-l><s-l>हिरण्यगर्भं त्वामाहुः स्वधा स्वाहा च केशव ॥ १५ ॥</s-l></s-lg><s-lg><s-l>योनिस्त्वमस्य प्रलयश्च कृष्ण त्वमेवेदं सृजसि विश्वमग्रे ।</s-l><s-l>विश्वं चेदं त्वद्वशे विश्वयोने नमोऽस्तु ते शार्ङ्गचक्रासिपाणे ॥ १६ ॥</s-l></s-lg><s-lg><s-l>एवं स्तुतो धर्मराजेन कृष्णः सभामध्ये प्रीतिमान्पुष्कराक्षः ।</s-l><s-l>तमभ्यनन्दद्भारतं पुष्कलाभिर्वाग्भिर्ज्येष्ठं पाण्डवं यादवाग्र्यः ॥ १७ ॥</s-l></s-lg>