<s-lg><s-l> युधिष्ठिर उवाच ।</s-l><s-l>अध्यात्मं नाम यदिदं पुरुषस्येह चिन्त्यते ।</s-l><s-l>यदध्यात्मं यतश्चैतत्तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अध्यात्ममिति मां पार्थ यदेतदनुपृच्छसि ।</s-l><s-l>तद्व्याख्यास्यामि ते तात श्रेयस्करतरं सुखम् ॥ २ ॥</s-l></s-lg><s-lg><s-l>यज्ज्ञात्वा पुरुषो लोके प्रीतिं सौख्यं च विन्दति ।</s-l><s-l>फललाभश्च सद्यः स्यात्सर्वभूतहितं च तत् ॥ ३ ॥</s-l></s-lg><s-lg><s-l>पृथिवी वायुराकाशमापो ज्योतिश्च पञ्चमम् ।</s-l><s-l>महाभूतानि भूतानां सर्वेषां प्रभवाप्ययौ ॥ ४ ॥</s-l></s-lg><s-lg><s-l>ततः सृष्टानि तत्रैव तानि यान्ति पुनः पुनः ।</s-l><s-l>महाभूतानि भूतेषु सागरस्योर्मयो यथा ॥ ५ ॥</s-l></s-lg><s-lg><s-l>प्रसार्य च यथाङ्गानि कूर्मः संहरते पुनः ।</s-l><s-l>तद्वद्भूतानि भूतात्मा सृष्ट्वा संहरते पुनः ॥ ६ ॥</s-l></s-lg><s-lg><s-l>महाभूतानि पञ्चैव सर्वभूतेषु भूतकृत् ।</s-l><s-l>अकरोत्तेषु वैषम्यं तत्तु जीवोऽनु पश्यति ॥ ७ ॥</s-l></s-lg><s-lg><s-l>शब्दः श्रोत्रं तथा खानि त्रयमाकाशयोनिजम् ।</s-l><s-l>वायोस्त्वक्स्पर्शचेष्टाश्च वागित्येतच्चतुष्टयम् ॥ ८ ॥</s-l></s-lg><s-lg><s-l>रूपं चक्षुस्तथा पक्तिस्त्रिविधं तेज उच्यते ।</s-l><s-l>रसः क्लेदश्च जिह्वा च त्रयो जलगुणाः स्मृताः ॥ ९ ॥</s-l></s-lg><s-lg><s-l>घ्रेयं घ्राणं शरीरं च ते तु भूमिगुणास्त्रयः ।</s-l><s-l>महाभूतानि पञ्चैव षष्ठं तु मन उच्यते ॥ १० ॥</s-l></s-lg><s-lg><s-l>इन्द्रियाणि मनश्चैव विज्ञानान्यस्य भारत ।</s-l><s-l>सप्तमी बुद्धिरित्याहुः क्षेत्रज्ञः पुनरष्टमः ॥ ११ ॥</s-l></s-lg><s-lg><s-l>चक्षुरालोकनायैव संशयं कुरुते मनः ।</s-l><s-l>बुद्धिरध्यवसायाय क्षेत्रज्ञः साक्षिवत्स्थितः ॥ १२ ॥</s-l></s-lg><s-lg><s-l>ऊर्ध्वं पादतलाभ्यां यदर्वागूर्ध्वं च पश्यति ।</s-l><s-l>एतेन सर्वमेवेदं विद्ध्यभिव्याप्तमन्तरम् ॥ १३ ॥</s-l></s-lg><s-lg><s-l>पुरुषे चेन्द्रियाणीह वेदितव्यानि कृत्स्नशः ।</s-l><s-l>तमो रजश्च सत्त्वं च विद्धि भावांस्तदाश्रयान् ॥ १४ ॥</s-l></s-lg><s-lg><s-l>एतां बुद्ध्वा नरो बुद्ध्या भूतानामागतिं गतिम् ।</s-l><s-l>समवेक्ष्य शनैश्चैव लभते शममुत्तमम् ॥ १५ ॥</s-l></s-lg><s-lg><s-l>गुणान्नेनीयते बुद्धिर्बुद्धिरेवेन्द्रियाण्यपि ।</s-l><s-l>मनःषष्ठानि सर्वाणि बुद्ध्यभावे कुतो गुणाः ॥ १६ ॥</s-l></s-lg><s-lg><s-l>इति तन्मयमेवैतत्सर्वं स्थावरजङ्गमम् ।</s-l><s-l>प्रलीयते चोद्भवति तस्मान्निर्दिश्यते तथा ॥ १७ ॥</s-l></s-lg><s-lg><s-l>येन पश्यति तच्चक्षुः शृणोति श्रोत्रमुच्यते ।</s-l><s-l>जिघ्रति घ्राणमित्याहू रसं जानाति जिह्वया ॥ १८ ॥</s-l></s-lg><s-lg><s-l>त्वचा स्पृशति च स्पर्शान्बुद्धिर्विक्रियतेऽसकृत् ।</s-l><s-l>येन संकल्पयत्यर्थं किंचिद्भवति तन्मनः ॥ १९ ॥</s-l></s-lg><s-lg><s-l>अधिष्ठानानि बुद्धेर्हि पृथगर्थानि पञ्चधा ।</s-l><s-l>पञ्चेन्द्रियाणि यान्याहुस्तान्यदृश्योऽधितिष्ठति ॥ २० ॥</s-l></s-lg><s-lg><s-l>पुरुषाधिष्ठिता बुद्धिस्त्रिषु भावेषु वर्तते ।</s-l><s-l>कदाचिल्लभते प्रीतिं कदाचिदनुशोचति ॥ २१ ॥</s-l></s-lg><s-lg><s-l>न सुखेन न दुःखेन कदाचिदपि वर्तते ।</s-l><s-l>एवं नराणां मनसि त्रिषु भावेष्ववस्थिता ॥ २२ ॥</s-l></s-lg><s-lg><s-l>सेयं भावात्मिका भावांस्त्रीनेतान्नातिवर्तते ।</s-l><s-l>सरितां सागरो भर्ता महावेलामिवोर्मिमान् ॥ २३ ॥</s-l></s-lg><s-lg><s-l>अतिभावगता बुद्धिर्भावे मनसि वर्तते ।</s-l><s-l>प्रवर्तमानं हि रजस्तद्भावमनुवर्तते ॥ २४ ॥</s-l></s-lg><s-lg><s-l>इन्द्रियाणि हि सर्वाणि प्रदर्शयति सा सदा ।</s-l><s-l>प्रीतिः सत्त्वं रजः शोकस्तमो मोहश्च ते त्रयः ॥ २५ ॥</s-l></s-lg><s-lg><s-l>ये ये च भावा लोकेऽस्मिन्सर्वेष्वेतेषु ते त्रिषु ।</s-l><s-l>इति बुद्धिगतिः सर्वा व्याख्याता तव भारत ॥ २६ ॥</s-l></s-lg><s-lg><s-l>इन्द्रियाणि च सर्वाणि विजेतव्यानि धीमता ।</s-l><s-l>सत्त्वं रजस्तमश्चैव प्राणिनां संश्रिताः सदा ॥ २७ ॥</s-l></s-lg><s-lg><s-l>त्रिविधा वेदना चैव सर्वसत्त्वेषु दृश्यते ।</s-l><s-l>सात्त्विकी राजसी चैव तामसी चेति भारत ॥ २८ ॥</s-l></s-lg><s-lg><s-l>सुखस्पर्शः सत्त्वगुणो दुःखस्पर्शो रजोगुणः ।</s-l><s-l>तमोगुणेन संयुक्तौ भवतोऽव्यावहारिकौ ॥ २९ ॥</s-l></s-lg><s-lg><s-l>तत्र यत्प्रीतिसंयुक्तं काये मनसि वा भवेत् ।</s-l><s-l>वर्तते सात्त्विको भाव इत्यवेक्षेत तत्तदा ॥ ३० ॥</s-l></s-lg><s-lg><s-l>अथ यद्दुःखसंयुक्तमतुष्टिकरमात्मनः ।</s-l><s-l>प्रवृत्तं रज इत्येव तन्नसंरभ्य चिन्तयेत् ॥ ३१ ॥</s-l></s-lg><s-lg><s-l>अथ यन्मोहसंयुक्तमव्यक्तमिव यद्भवेत् ।</s-l><s-l>अप्रतर्क्यमविज्ञेयं तमस्तदुपधारयेत् ॥ ३२ ॥</s-l></s-lg><s-lg><s-l>प्रहर्षः प्रीतिरानन्दः सुखं संशान्तचित्तता ।</s-l><s-l>कथंचिदभिवर्तन्त इत्येते सात्त्विका गुणाः ॥ ३३ ॥</s-l></s-lg><s-lg><s-l>अतुष्टिः परितापश्च शोको लोभस्तथाक्षमा ।</s-l><s-l>लिङ्गानि रजसस्तानि दृश्यन्ते हेत्वहेतुभिः ॥ ३४ ॥</s-l></s-lg><s-lg><s-l>अभिमानस्तथा मोहः प्रमादः स्वप्नतन्द्रिता ।</s-l><s-l>कथंचिदभिवर्तन्ते विविधास्तामसा गुणाः ॥ ३५ ॥</s-l></s-lg><s-lg><s-l>दूरगं बहुधागामि प्रार्थनासंशयात्मकम् ।</s-l><s-l>मनः सुनियतं यस्य स सुखी प्रेत्य चेह च ॥ ३६ ॥</s-l></s-lg><s-lg><s-l>सत्त्वक्षेत्रज्ञयोरेतदन्तरं पश्य सूक्ष्मयोः ।</s-l><s-l>सृजते तु गुणानेक एको न सृजते गुणान् ॥ ३७ ॥</s-l></s-lg><s-lg><s-l>मशकोदुम्बरौ चापि संप्रयुक्तौ यथा सदा ।</s-l><s-l>अन्योन्यमन्यौ च यथा संप्रयोगस्तथा तयोः ॥ ३८ ॥</s-l></s-lg><s-lg><s-l>पृथग्भूतौ प्रकृत्या तौ संप्रयुक्तौ च सर्वदा ।</s-l><s-l>यथा मत्स्यो जलं चैव संप्रयुक्तौ तथैव तौ ॥ ३९ ॥</s-l></s-lg><s-lg><s-l>न गुणा विदुरात्मानं स गुणान्वेत्ति सर्वशः ।</s-l><s-l>परिद्रष्टा गुणानां च संस्रष्टा मन्यते सदा ॥ ४० ॥</s-l></s-lg><s-lg><s-l>इन्द्रियैस्तु प्रदीपार्थं कुरुते बुद्धिसप्तमैः ।</s-l><s-l>निर्विचेष्टैरजानद्भिः परमात्मा प्रदीपवत् ॥ ४१ ॥</s-l></s-lg><s-lg><s-l>सृजते हि गुणान्सत्त्वं क्षेत्रज्ञः परिपश्यति ।</s-l><s-l>संप्रयोगस्तयोरेष सत्त्वक्षेत्रज्ञयोर्ध्रुवः ॥ ४२ ॥</s-l></s-lg><s-lg><s-l>आश्रयो नास्ति सत्त्वस्य क्षेत्रज्ञस्य च कश्चन ।</s-l><s-l>सत्त्वं मनः संसृजति न गुणान्वै कदाचन ॥ ४३ ॥</s-l></s-lg><s-lg><s-l>रश्मींस्तेषां स मनसा यदा सम्यङ्नियच्छति ।</s-l><s-l>तदा प्रकाशतेऽस्यात्मा घटे दीपो ज्वलन्निव ॥ ४४ ॥</s-l></s-lg><s-lg><s-l>त्यक्त्वा यः प्राकृतं कर्म नित्यमात्मरतिर्मुनिः ।</s-l><s-l>सर्वभूतात्मभूतः स्यात्स गच्छेत्परमां गतिम् ॥ ४५ ॥</s-l></s-lg><s-lg><s-l>यथा वारिचरः पक्षी लिप्यमानो न लिप्यते ।</s-l><s-l>एवमेव कृतप्रज्ञो भूतेषु परिवर्तते ॥ ४६ ॥</s-l></s-lg><s-lg><s-l>एवंस्वभावमेवैतत्स्वबुद्ध्या विहरेन्नरः ।</s-l><s-l>अशोचन्नप्रहृष्यंश्च चरेद्विगतमत्सरः ॥ ४७ ॥</s-l></s-lg><s-lg><s-l>स्वभावसिद्ध्या संसिद्धान्स नित्यं सृजते गुणान् ।</s-l><s-l>ऊर्णनाभिर्यथा स्रष्टा विज्ञेयास्तन्तुवद्गुणाः ॥ ४८ ॥</s-l></s-lg><s-lg><s-l>प्रध्वस्ता न निवर्तन्ते निवृत्तिर्नोपलभ्यते ।</s-l><s-l>प्रत्यक्षेण परोक्षं तदनुमानेन सिध्यति ॥ ४९ ॥</s-l></s-lg><s-lg><s-l>एवमेके व्यवस्यन्ति निवृत्तिरिति चापरे ।</s-l><s-l>उभयं संप्रधार्यैतदध्यवस्येद्यथामति ॥ ५० ॥</s-l></s-lg><s-lg><s-l>इतीमं हृदयग्रन्थिं बुद्धिभेदमयं दृढम् ।</s-l><s-l>विमुच्य सुखमासीत न शोचेच्छिन्नसंशयः ॥ ५१ ॥</s-l></s-lg><s-lg><s-l>मलिनाः प्राप्नुयुः शुद्धिं यथा पूर्णां नदीं नराः ।</s-l><s-l>अवगाह्य सुविद्वंसो विद्धि ज्ञानमिदं तथा ॥ ५२ ॥</s-l></s-lg><s-lg><s-l>महानदीं हि पारज्ञस्तप्यते न तरन्यथा ।</s-l><s-l>एवं ये विदुरध्यात्मं कैवल्यं ज्ञानमुत्तमम् ॥ ५३ ॥</s-l></s-lg><s-lg><s-l>एतां बुद्ध्वा नरः सर्वां भूतानामागतिं गतिम् ।</s-l><s-l>अवेक्ष्य च शनैर्बुद्ध्या लभते शं परं ततः ॥ ५४ ॥</s-l></s-lg><s-lg><s-l>त्रिवर्गो यस्य विदितः प्राग्ज्योतिः स विमुच्यते ।</s-l><s-l>अन्विष्य मनसा युक्तस्तत्त्वदर्शी निरुत्सुकः ॥ ५५ ॥</s-l></s-lg><s-lg><s-l>न चात्मा शक्यते द्रष्टुमिन्द्रियेषु विभागशः ।</s-l><s-l>तत्र तत्र विसृष्टेषु दुर्जयेष्वकृतात्मभिः ॥ ५६ ॥</s-l></s-lg><s-lg><s-l>एतद्बुद्ध्वा भवेद्बुद्धः किमन्यद्बुद्धलक्षणम् ।</s-l><s-l>विज्ञाय तद्धि मन्यन्ते कृतकृत्या मनीषिणः ॥ ५७ ॥</s-l></s-lg><s-lg><s-l>न भवति विदुषां ततो भयं यदविदुषां सुमहद्भयं भवेत् ।</s-l><s-l>न हि गतिरधिकास्ति कस्यचित्सति हि गुणे प्रवदन्त्यतुल्यताम् ॥ ५८ ॥</s-l></s-lg><s-lg><s-l>यत्करोत्यनभिसंधिपूर्वकं तच्च निर्णुदति यत्पुरा कृतम् ।</s-l><s-l>नाप्रियं तदुभयं कुतः प्रियं तस्य तज्जनयतीह कुर्वतः ॥ ५९ ॥</s-l></s-lg><s-lg><s-l>लोक आतुरजनान्विराविणस्तत्तदेव बहु पश्य शोचतः ।</s-l><s-l>तत्र पश्य कुशलानशोचतो ये विदुस्तदुभयं पदं सदा ॥ ६० ॥</s-l></s-lg>