<s-lg><s-l> भीष्म उवाच ।</s-l><s-l>एतच्छ्रुत्वा तु वचनं कृतात्मा कृतनिश्चयः ।</s-l><s-l>आत्मनात्मानमास्थाय दृष्ट्वा चात्मानमात्मना ॥ १ ॥</s-l></s-lg><s-lg><s-l>कृतकार्यः सुखी शान्तस्तूष्णीं प्रायादुदङ्मुखः ।</s-l><s-l>शैशिरं गिरिमुद्दिश्य सधर्मा मातरिश्वनः ॥ २ ॥</s-l></s-lg><s-lg><s-l>एतस्मिन्नेव काले तु देवर्षिर्नारदस्तदा ।</s-l><s-l>हिमवन्तमियाद्द्रष्टुं सिद्धचारणसेवितम् ॥ ३ ॥</s-l></s-lg><s-lg><s-l>तमप्सरोगणाकीर्णं गीतस्वननिनादितम् ।</s-l><s-l>किंनराणां समूहैश्च भृङ्गराजैस्तथैव च ॥ ४ ॥</s-l></s-lg><s-lg><s-l>मद्गुभिः खञ्जरीटैश्च विचित्रैर्जीवजीवकैः ।</s-l><s-l>चित्रवर्णैर्मयूरैश्च केकाशतविराजितैः ।</s-l><s-l>राजहंससमूहैश्च हृष्टैः परभृतैस्तथा ॥ ५ ॥</s-l></s-lg><s-lg><s-l>पक्षिराजो गरुत्मांश्च यं नित्यमधिगच्छति ।</s-l><s-l>चत्वारो लोकपालाश्च देवाः सर्षिगणास्तथा ।</s-l><s-l>यत्र नित्यं समायान्ति लोकस्य हितकाम्यया ॥ ६ ॥</s-l></s-lg><s-lg><s-l>विष्णुना यत्र पुत्रार्थे तपस्तप्तं महात्मना ।</s-l><s-l>यत्रैव च कुमारेण बाल्ये क्षिप्ता दिवौकसः ॥ ७ ॥</s-l></s-lg><s-lg><s-l>शक्तिर्न्यस्ता क्षितितले त्रैलोक्यमवमन्य वै ।</s-l><s-l>यत्रोवाच जगत्स्कन्दः क्षिपन्वाक्यमिदं तदा ॥ ८ ॥</s-l></s-lg><s-lg><s-l>योऽन्योऽस्ति मत्तोऽभ्यधिको विप्रा यस्याधिकं प्रियाः ।</s-l><s-l>यो ब्रह्मण्यो द्वितीयोऽस्ति त्रिषु लोकेषु वीर्यवान् ॥ ९ ॥</s-l></s-lg><s-lg><s-l>सोऽभ्युद्धरत्विमां शक्तिमथ वा कम्पयत्विति ।</s-l><s-l>तच्छ्रुत्वा व्यथिता लोकाः क इमामुद्धरेदिति ॥ १० ॥</s-l></s-lg><s-lg><s-l>अथ देवगणं सर्वं संभ्रान्तेन्द्रियमानसम् ।</s-l><s-l>अपश्यद्भगवान्विष्णुः क्षिप्तं सासुरराक्षसम् ।</s-l><s-l>किं न्वत्र सुकृतं कार्यं भवेदिति विचिन्तयन् ॥ ११ ॥</s-l></s-lg><s-lg><s-l>स नामृष्यत तं क्षेपमवैक्षत च पावकिम् ।</s-l><s-l>स प्रहस्य विशुद्धात्मा शक्तिं प्रज्वलितां तदा ।</s-l><s-l>कम्पयामास सव्येन पाणिना पुरुषोत्तमः ॥ १२ ॥</s-l></s-lg><s-lg><s-l>शक्त्यां तु कम्पमानायां विष्णुना बलिना तदा ।</s-l><s-l>मेदिनी कम्पिता सर्वा सशैलवनकानना ॥ १३ ॥</s-l></s-lg><s-lg><s-l>शक्तेनापि समुद्धर्तुं कम्पिता सा न तूद्धृता ।</s-l><s-l>रक्षता स्कन्दराजस्य धर्षणां प्रभविष्णुना ॥ १४ ॥</s-l></s-lg><s-lg><s-l>तां कम्पयित्वा भगवान्प्रह्रादमिदमब्रवीत् ।</s-l><s-l>पश्य वीर्यं कुमारस्य नैतदन्यः करिष्यति ॥ १५ ॥</s-l></s-lg><s-lg><s-l>सोऽमृष्यमाणस्तद्वाक्यं समुद्धरणनिश्चितः ।</s-l><s-l>जग्राह तां तस्य शक्तिं न चैनामप्यकम्पयत् ॥ १६ ॥</s-l></s-lg><s-lg><s-l>नादं महान्तं मुक्त्वा स मूर्छितो गिरिमूर्धनि ।</s-l><s-l>विह्वलः प्रापतद्भूमौ हिरण्यकशिपोः सुतः ॥ १७ ॥</s-l></s-lg><s-lg><s-l>यत्रोत्तरां दिशं गत्वा शैलराजस्य पार्श्वतः ।</s-l><s-l>तपोऽतप्यत दुर्धर्षस्तात नित्यं वृषध्वजः ॥ १८ ॥</s-l></s-lg><s-lg><s-l>पावकेन परिक्षिप्तो दीप्यता तस्य चाश्रमः ।</s-l><s-l>आदित्यबन्धनं नाम दुर्धर्षमकृतात्मभिः ॥ १९ ॥</s-l></s-lg><s-lg><s-l>न तत्र शक्यते गन्तुं यक्षराक्षसदानवैः ।</s-l><s-l>दशयोजनविस्तारमग्निज्वालासमावृतम् ॥ २० ॥</s-l></s-lg><s-lg><s-l>भगवान्पावकस्तत्र स्वयं तिष्ठति वीर्यवान् ।</s-l><s-l>सर्वविघ्नान्प्रशमयन्महादेवस्य धीमतः ॥ २१ ॥</s-l></s-lg><s-lg><s-l>दिव्यं वर्षसहस्रं हि पादेनैकेन तिष्ठतः ।</s-l><s-l>देवान्संतापयंस्तत्र महादेवो धृतव्रतः ॥ २२ ॥</s-l></s-lg><s-lg><s-l>ऐन्द्रीं तु दिशमास्थाय शैलराजस्य धीमतः ।</s-l><s-l>विविक्ते पर्वततटे पाराशर्यो महातपाः ।</s-l><s-l>वेदानध्यापयामास व्यासः शिष्यान्महातपाः ॥ २३ ॥</s-l></s-lg><s-lg><s-l>सुमन्तुं च महाभागं वैशंपायनमेव च ।</s-l><s-l>जैमिनिं च महाप्राज्ञं पैलं चापि तपस्विनम् ॥ २४ ॥</s-l></s-lg><s-lg><s-l>एभिः शिष्यैः परिवृतो व्यास आस्ते महातपाः ।</s-l><s-l>तत्राश्रमपदं पुण्यं ददर्श पितुरुत्तमम् ।</s-l><s-l>आरणेयो विशुद्धात्मा नभसीव दिवाकरः ॥ २५ ॥</s-l></s-lg><s-lg><s-l>अथ व्यासः परिक्षिप्तं ज्वलन्तमिव पावकम् ।</s-l><s-l>ददर्श सुतमायान्तं दिवाकरसमप्रभम् ॥ २६ ॥</s-l></s-lg><s-lg><s-l>असज्जमानं वृक्षेषु शैलेषु विषमेषु च ।</s-l><s-l>योगयुक्तं महात्मानं यथा बाणं गुणच्युतम् ॥ २७ ॥</s-l></s-lg><s-lg><s-l>सोऽभिगम्य पितुः पादावगृह्णादरणीसुतः ।</s-l><s-l>यथोपजोषं तैश्चापि समागच्छन्महामुनिः ॥ २८ ॥</s-l></s-lg><s-lg><s-l>ततो निवेदयामास पित्रे सर्वमशेषतः ।</s-l><s-l>शुको जनकराजेन संवादं प्रीतमानसः ॥ २९ ॥</s-l></s-lg><s-lg><s-l>एवमध्यापयञ्शिष्यान्व्यासः पुत्रं च वीर्यवान् ।</s-l><s-l>उवास हिमवत्पृष्ठे पाराशर्यो महामुनिः ॥ ३० ॥</s-l></s-lg><s-lg><s-l>ततः कदाचिच्छिष्यास्तं परिवार्यावतस्थिरे ।</s-l><s-l>वेदाध्ययनसंपन्नाः शान्तात्मानो जितेन्द्रियाः ॥ ३१ ॥</s-l></s-lg><s-lg><s-l>वेदेषु निष्ठां संप्राप्य साङ्गेष्वतितपस्विनः ।</s-l><s-l>अथोचुस्ते तदा व्यासं शिष्याः प्राञ्जलयो गुरुम् ॥ ३२ ॥</s-l></s-lg><s-lg><s-l>महता श्रेयसा युक्ता यशसा च स्म वर्धिताः ।</s-l><s-l>एकं त्विदानीमिच्छामो गुरुणानुग्रहं कृतम् ॥ ३३ ॥</s-l></s-lg><s-lg><s-l>इति तेषां वचः श्रुत्वा ब्रह्मर्षिस्तानुवाच ह ।</s-l><s-l>उच्यतामिति तद्वत्सा यद्वः कार्यं प्रियं मया ॥ ३४ ॥</s-l></s-lg><s-lg><s-l>एतद्वाक्यं गुरोः श्रुत्वा शिष्यास्ते हृष्टमानसाः ।</s-l><s-l>पुनः प्राञ्जलयो भूत्वा प्रणम्य शिरसा गुरुम् ॥ ३५ ॥</s-l></s-lg><s-lg><s-l>ऊचुस्ते सहिता राजन्निदं वचनमुत्तमम् ।</s-l><s-l>यदि प्रीत उपाध्यायो धन्याः स्मो मुनिसत्तम ॥ ३६ ॥</s-l></s-lg><s-lg><s-l>काङ्क्षामस्तु वयं सर्वे वरं दत्तं महर्षिणा ।</s-l><s-l>षष्ठः शिष्यो न ते ख्यातिं गच्छेदत्र प्रसीद नः ॥ ३७ ॥</s-l></s-lg><s-lg><s-l>चत्वारस्ते वयं शिष्या गुरुपुत्रश्च पञ्चमः ।</s-l><s-l>इह वेदाः प्रतिष्ठेरन्नेष नः काङ्क्षितो वरः ॥ ३८ ॥</s-l></s-lg><s-lg><s-l>शिष्याणां वचनं श्रुत्वा व्यासो वेदार्थतत्त्ववित् ।</s-l><s-l>पराशरात्मजो धीमान्परलोकार्थचिन्तकः ।</s-l><s-l>उवाच शिष्यान्धर्मात्मा धर्म्यं नैःश्रेयसं वचः ॥ ३९ ॥</s-l></s-lg><s-lg><s-l>ब्राह्मणाय सदा देयं ब्रह्म शुश्रूषवे भवेत् ।</s-l><s-l>ब्रह्मलोके निवासं यो ध्रुवं समभिकाङ्क्षति ॥ ४० ॥</s-l></s-lg><s-lg><s-l>भवन्तो बहुलाः सन्तु वेदो विस्तार्यतामयम् ।</s-l><s-l>नाशिष्ये संप्रदातव्यो नाव्रते नाकृतात्मनि ॥ ४१ ॥</s-l></s-lg><s-lg><s-l>एते शिष्यगुणाः सर्वे विज्ञातव्या यथार्थतः ।</s-l><s-l>नापरीक्षितचारित्रे विद्या देया कथंचन ॥ ४२ ॥</s-l></s-lg><s-lg><s-l>यथा हि कनकं शुद्धं तापच्छेदनिघर्षणैः ।</s-l><s-l>परीक्षेत तथा शिष्यानीक्षेत्कुलगुणादिभिः ॥ ४३ ॥</s-l></s-lg><s-lg><s-l>न नियोज्याश्च वः शिष्या अनियोगे महाभये ।</s-l><s-l>यथामति यथापाठं तथा विद्या फलिष्यति ॥ ४४ ॥</s-l></s-lg><s-lg><s-l>सर्वस्तरतु दुर्गाणि सर्वो भद्राणि पश्यतु ।</s-l><s-l>श्रावयेच्चतुरो वर्णान्कृत्वा ब्राह्मणमग्रतः ॥ ४५ ॥</s-l></s-lg><s-lg><s-l>वेदस्याध्ययनं हीदं तच्च कार्यं महत्स्मृतम् ।</s-l><s-l>स्तुत्यर्थमिह देवानां वेदाः सृष्टाः स्वयंभुवा ॥ ४६ ॥</s-l></s-lg><s-lg><s-l>यो निर्वदेत संमोहाद्ब्राह्मणं वेदपारगम् ।</s-l><s-l>सोऽपध्यानाद्ब्राह्मणस्य पराभूयादसंशयम् ॥ ४७ ॥</s-l></s-lg><s-lg><s-l>यश्चाधर्मेण विब्रूयाद्यश्चाधर्मेण पृच्छति ।</s-l><s-l>तयोरन्यतरः प्रैति विद्वेषं वाधिगच्छति ॥ ४८ ॥</s-l></s-lg><s-lg><s-l>एतद्वः सर्वमाख्यातं स्वाध्यायस्य विधिं प्रति ।</s-l><s-l>उपकुर्याच्च शिष्याणामेतच्च हृदि वो भवेत् ॥ ४९ ॥</s-l></s-lg>