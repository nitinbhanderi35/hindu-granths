<s-lg><s-l> अर्जुन उवाच ।</s-l><s-l>अत्रैवोदाहरन्तीममितिहासं पुरातनम् ।</s-l><s-l>तापसैः सह संवादं शक्रस्य भरतर्षभ ॥ १ ॥</s-l></s-lg><s-lg><s-l>केचिद्गृहान्परित्यज्य वनमभ्यगमन्द्विजाः ।</s-l><s-l>अजातश्मश्रवो मन्दाः कुले जाताः प्रवव्रजुः ॥ २ ॥</s-l></s-lg><s-lg><s-l>धर्मोऽयमिति मन्वाना ब्रह्मचर्ये व्यवस्थिताः ।</s-l><s-l>त्यक्त्वा गृहान्पितॄंश्चैव तानिन्द्रोऽन्वकृपायत ॥ ३ ॥</s-l></s-lg><s-lg><s-l>तानाबभाषे भगवान्पक्षी भूत्वा हिरण्मयः ।</s-l><s-l>सुदुष्करं मनुष्यैश्च यत्कृतं विघसाशिभिः ॥ ४ ॥</s-l></s-lg><s-lg><s-l>पुण्यं च बत कर्मैषां प्रशस्तं चैव जीवितम् ।</s-l><s-l>संसिद्धास्ते गतिं मुख्यां प्राप्ता धर्मपरायणाः ॥ ५ ॥</s-l></s-lg><s-lg><s-l> ऋषय ऊचुः ।</s-l><s-l>अहो बतायं शकुनिर्विघसाशान्प्रशंसति ।</s-l><s-l>अस्मान्नूनमयं शास्ति वयं च विघसाशिनः ॥ ६ ॥</s-l></s-lg><s-lg><s-l> शकुनिरुवाच ।</s-l><s-l>नाहं युष्मान्प्रशंसामि पङ्कदिग्धान्रजस्वलान् ।</s-l><s-l>उच्छिष्टभोजिनो मन्दानन्ये वै विघसाशिनः ॥ ७ ॥</s-l></s-lg><s-lg><s-l> ऋषय ऊचुः ।</s-l><s-l>इदं श्रेयः परमिति वयमेवाभ्युपास्महे ।</s-l><s-l>शकुने ब्रूहि यच्छ्रेयो भृशं वै श्रद्दधाम ते ॥ ८ ॥</s-l></s-lg><s-lg><s-l> शकुनिरुवाच ।</s-l><s-l>यदि मां नाभिशङ्कध्वं विभज्यात्मानमात्मना ।</s-l><s-l>ततोऽहं वः प्रवक्ष्यामि याथातथ्यं हितं वचः ॥ ९ ॥</s-l></s-lg><s-lg><s-l> ऋषय ऊचुः ।</s-l><s-l>शृणुमस्ते वचस्तात पन्थानो विदितास्तव ।</s-l><s-l>नियोगे चैव धर्मात्मन्स्थातुमिच्छाम शाधि नः ॥ १० ॥</s-l></s-lg><s-lg><s-l> शकुनिरुवाच ।</s-l><s-l>चतुष्पदां गौः प्रवरा लोहानां काञ्चनं वरम् ।</s-l><s-l>शब्दानां प्रवरो मन्त्रो ब्राह्मणो द्विपदां वरः ॥ ११ ॥</s-l></s-lg><s-lg><s-l>मन्त्रोऽयं जातकर्मादि ब्राह्मणस्य विधीयते ।</s-l><s-l>जीवतो यो यथाकालं श्मशाननिधनादिति ॥ १२ ॥</s-l></s-lg><s-lg><s-l>कर्माणि वैदिकान्यस्य स्वर्ग्यः पन्थास्त्वनुत्तमः ।</s-l><s-l>अथ सर्वाणि कर्माणि मन्त्रसिद्धानि चक्षते ॥ १३ ॥</s-l></s-lg><s-lg><s-l>आम्नायदृढवादीनि तथा सिद्धिरिहेष्यते ।</s-l><s-l>मासार्धमासा ऋतव आदित्यशशितारकम् ॥ १४ ॥</s-l></s-lg><s-lg><s-l>ईहन्ते सर्वभूतानि तदृतं कर्मसङ्गिनाम् ।</s-l><s-l>सिद्धिक्षेत्रमिदं पुण्यमयमेवाश्रमो महान् ॥ १५ ॥</s-l></s-lg><s-lg><s-l>अथ ये कर्म निन्दन्तो मनुष्याः कापथं गताः ।</s-l><s-l>मूढानामर्थहीनानां तेषामेनस्तु विद्यते ॥ १६ ॥</s-l></s-lg><s-lg><s-l>देववंशान्पितृवंशान्ब्रह्मवंशांश्च शाश्वतान् ।</s-l><s-l>संत्यज्य मूढा वर्तन्ते ततो यान्त्यश्रुतीपथम् ॥ १७ ॥</s-l></s-lg><s-lg><s-l>एतद्वोऽस्तु तपो युक्तं ददानीत्यृषिचोदितम् ।</s-l><s-l>तस्मात्तदध्यवसतस्तपस्वि तप उच्यते ॥ १८ ॥</s-l></s-lg><s-lg><s-l>देववंशान्पितृवंशान्ब्रह्मवंशांश्च शाश्वतान् ।</s-l><s-l>संविभज्य गुरोश्चर्यां तद्वै दुष्करमुच्यते ॥ १९ ॥</s-l></s-lg><s-lg><s-l>देवा वै दुष्करं कृत्वा विभूतिं परमां गताः ।</s-l><s-l>तस्माद्गार्हस्थ्यमुद्वोढुं दुष्करं प्रब्रवीमि वः ॥ २० ॥</s-l></s-lg><s-lg><s-l>तपः श्रेष्ठं प्रजानां हि मूलमेतन्न संशयः ।</s-l><s-l>कुटुम्बविधिनानेन यस्मिन्सर्वं प्रतिष्ठितम् ॥ २१ ॥</s-l></s-lg><s-lg><s-l>एतद्विदुस्तपो विप्रा द्वंद्वातीता विमत्सराः ।</s-l><s-l>तस्माद्वनं मध्यमं च लोकेषु तप उच्यते ॥ २२ ॥</s-l></s-lg><s-lg><s-l>दुराधर्षं पदं चैव गच्छन्ति विघसाशिनः ।</s-l><s-l>सायंप्रातर्विभज्यान्नं स्वकुटुम्बे यथाविधि ॥ २३ ॥</s-l></s-lg><s-lg><s-l>दत्त्वातिथिभ्यो देवेभ्यः पितृभ्यः स्वजनस्य च ।</s-l><s-l>अवशिष्टानि येऽश्नन्ति तानाहुर्विघसाशिनः ॥ २४ ॥</s-l></s-lg><s-lg><s-l>तस्मात्स्वधर्ममास्थाय सुव्रताः सत्यवादिनः ।</s-l><s-l>लोकस्य गुरवो भूत्वा ते भवन्त्यनुपस्कृताः ॥ २५ ॥</s-l></s-lg><s-lg><s-l>त्रिदिवं प्राप्य शक्रस्य स्वर्गलोके विमत्सराः ।</s-l><s-l>वसन्ति शाश्वतीर्वर्षा जना दुष्करकारिणः ॥ २६ ॥</s-l></s-lg><s-lg><s-l>ततस्ते तद्वचः श्रुत्वा तस्य धर्मार्थसंहितम् ।</s-l><s-l>उत्सृज्य नास्तिकगतिं गार्हस्थ्यं धर्ममाश्रिताः ॥ २७ ॥</s-l></s-lg><s-lg><s-l>तस्मात्त्वमपि दुर्धर्ष धैर्यमालम्ब्य शाश्वतम् ।</s-l><s-l>प्रशाधि पृथिवीं कृत्स्नां हतामित्रां नरोत्तम ॥ २८ ॥</s-l></s-lg>