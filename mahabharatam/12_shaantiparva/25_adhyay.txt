<s-lg><s-l> वैशंपायन उवाच ।</s-l><s-l>पुनरेव महर्षिस्तं कृष्णद्वैपायनोऽब्रवीत् ।</s-l><s-l>अजातशत्रुं कौन्तेयमिदं वचनमर्थवत् ॥ १ ॥</s-l></s-lg><s-lg><s-l>अरण्ये वसतां तात भ्रातॄणां ते तपस्विनाम् ।</s-l><s-l>मनोरथा महाराज ये तत्रासन्युधिष्ठिर ॥ २ ॥</s-l></s-lg><s-lg><s-l>तानिमे भरतश्रेष्ठ प्राप्नुवन्तु महारथाः ।</s-l><s-l>प्रशाधि पृथिवीं पार्थ ययातिरिव नाहुषः ॥ ३ ॥</s-l></s-lg><s-lg><s-l>अरण्ये दुःखवसतिरनुभूता तपस्विभिः ।</s-l><s-l>दुःखस्यान्ते नरव्याघ्राः सुखं त्वनुभवन्त्विमे ॥ ४ ॥</s-l></s-lg><s-lg><s-l>धर्ममर्थं च कामं च भ्रातृभिः सह भारत ।</s-l><s-l>अनुभूय ततः पश्चात्प्रस्थातासि विशां पते ॥ ५ ॥</s-l></s-lg><s-lg><s-l>अतिथीनां च पितॄणां देवतानां च भारत ।</s-l><s-l>आनृण्यं गच्छ कौन्तेय ततः स्वर्गं गमिष्यसि ॥ ६ ॥</s-l></s-lg><s-lg><s-l>सर्वमेधाश्वमेधाभ्यां यजस्व कुरुनन्दन ।</s-l><s-l>ततः पश्चान्महाराज गमिष्यसि परां गतिम् ॥ ७ ॥</s-l></s-lg><s-lg><s-l>भ्रातॄंश्च सर्वान्क्रतुभिः संयोज्य बहुदक्षिणैः ।</s-l><s-l>संप्राप्तः कीर्तिमतुलां पाण्डवेय भविष्यसि ॥ ८ ॥</s-l></s-lg><s-lg><s-l>विद्म ते पुरुषव्याघ्र वचनं कुरुनन्दन ।</s-l><s-l>शृणु मच्च यथा कुर्वन्धर्मान्न च्यवते नृपः ॥ ९ ॥</s-l></s-lg><s-lg><s-l>आददानस्य च धनं निग्रहं च युधिष्ठिर ।</s-l><s-l>समानं धर्मकुशलाः स्थापयन्ति नरेश्वर ॥ १० ॥</s-l></s-lg><s-lg><s-l>देशकालप्रतीक्षे यो दस्योर्दर्शयते नृपः ।</s-l><s-l>शास्त्रजां बुद्धिमास्थाय नैनसा स हि युज्यते ॥ ११ ॥</s-l></s-lg><s-lg><s-l>आदाय बलिषड्भागं यो राष्ट्रं नाभिरक्षति ।</s-l><s-l>प्रतिगृह्णाति तत्पापं चतुर्थांशेन पार्थिवः ॥ १२ ॥</s-l></s-lg><s-lg><s-l>निबोध च यथातिष्ठन्धर्मान्न च्यवते नृपः ।</s-l><s-l>निग्रहाद्धर्मशास्त्राणामनुरुध्यन्नपेतभीः ।</s-l><s-l>कामक्रोधावनादृत्य पितेव समदर्शनः ॥ १३ ॥</s-l></s-lg><s-lg><s-l>दैवेनोपहते राजा कर्मकाले महाद्युते ।</s-l><s-l>प्रमादयति तत्कर्म न तत्राहुरतिक्रमम् ॥ १४ ॥</s-l></s-lg><s-lg><s-l>तरसा बुद्धिपूर्वं वा निग्राह्या एव शत्रवः ।</s-l><s-l>पापैः सह न संदध्याद्राष्ट्रं पण्यं न कारयेत् ॥ १५ ॥</s-l></s-lg><s-lg><s-l>शूराश्चार्याश्च सत्कार्या विद्वांसश्च युधिष्ठिर ।</s-l><s-l>गोमतो धनिनश्चैव परिपाल्या विशेषतः ॥ १६ ॥</s-l></s-lg><s-lg><s-l>व्यवहारेषु धर्म्येषु नियोज्याश्च बहुश्रुताः ।</s-l><s-l>गुणयुक्तेऽपि नैकस्मिन्विश्वस्याच्च विचक्षणः ॥ १७ ॥</s-l></s-lg><s-lg><s-l>अरक्षिता दुर्विनीतो मानी स्तब्धोऽभ्यसूयकः ।</s-l><s-l>एनसा युज्यते राजा दुर्दान्त इति चोच्यते ॥ १८ ॥</s-l></s-lg><s-lg><s-l>येऽरक्ष्यमाणा हीयन्ते दैवेनोपहते नृपे ।</s-l><s-l>तस्करैश्चापि हन्यन्ते सर्वं तद्राजकिल्बिषम् ॥ १९ ॥</s-l></s-lg><s-lg><s-l>सुमन्त्रिते सुनीते च विधिवच्चोपपादिते ।</s-l><s-l>पौरुषे कर्मणि कृते नास्त्यधर्मो युधिष्ठिर ॥ २० ॥</s-l></s-lg><s-lg><s-l>विपद्यन्ते समारम्भाः सिध्यन्त्यपि च दैवतः ।</s-l><s-l>कृते पुरुषकारे तु नैनः स्पृशति पार्थिवम् ॥ २१ ॥</s-l></s-lg><s-lg><s-l>अत्र ते राजशार्दूल वर्तयिष्ये कथामिमाम् ।</s-l><s-l>यद्वृत्तं पूर्वराजर्षेर्हयग्रीवस्य पार्थिव ॥ २२ ॥</s-l></s-lg><s-lg><s-l>शत्रून्हत्वा हतस्याजौ शूरस्याक्लिष्टकर्मणः ।</s-l><s-l>असहायस्य धीरस्य निर्जितस्य युधिष्ठिर ॥ २३ ॥</s-l></s-lg><s-lg><s-l>यत्कर्म वै निग्रहे शात्रवाणां योगश्चाग्र्यः पालने मानवानाम् ।</s-l><s-l>कृत्वा कर्म प्राप्य कीर्तिं सुयुद्धे वाजिग्रीवो मोदते देवलोके ॥ २४ ॥</s-l></s-lg><s-lg><s-l>संत्यक्तात्मा समरेष्वाततायी शस्त्रैश्छिन्नो दस्युभिरर्द्यमानः ।</s-l><s-l>अश्वग्रीवः कर्मशीलो महात्मा संसिद्धात्मा मोदते देवलोके ॥ २५ ॥</s-l></s-lg><s-lg><s-l>धनुर्यूपो रशना ज्या शरः स्रुक्स्रुवः खड्गो रुधिरं यत्र चाज्यम् ।</s-l><s-l>रथो वेदी कामगो युद्धमग्निश्चातुर्होत्रं चतुरो वाजिमुख्याः ॥ २६ ॥</s-l></s-lg><s-lg><s-l>हुत्वा तस्मिन्यज्ञवह्नावथारीन्पापान्मुक्तो राजसिंहस्तरस्वी ।</s-l><s-l>प्राणान्हुत्वा चावभृथे रणे स वाजिग्रीवो मोदते देवलोके ॥ २७ ॥</s-l></s-lg><s-lg><s-l>राष्ट्रं रक्षन्बुद्धिपूर्वं नयेन संत्यक्तात्मा यज्ञशीलो महात्मा ।</s-l><s-l>सर्वाँल्लोकान्व्याप्य कीर्त्या मनस्वी वाजिग्रीवो मोदते देवलोके ॥ २८ ॥</s-l></s-lg><s-lg><s-l>दैवीं सिद्धिं मानुषीं दण्डनीतिं योगन्यायैः पालयित्वा महीं च ।</s-l><s-l>तस्माद्राजा धर्मशीलो महात्मा हयग्रीवो मोदते स्वर्गलोके ॥ २९ ॥</s-l></s-lg><s-lg><s-l>विद्वांस्त्यागी श्रद्दधानः कृतज्ञस्त्यक्त्वा लोकं मानुषं कर्म कृत्वा ।</s-l><s-l>मेधाविनां विदुषां संमतानां तनुत्यजां लोकमाक्रम्य राजा ॥ ३० ॥</s-l></s-lg><s-lg><s-l>सम्यग्वेदान्प्राप्य शास्त्राण्यधीत्य सम्यग्राष्ट्रं पालयित्वा महात्मा ।</s-l><s-l>चातुर्वर्ण्यं स्थापयित्वा स्वधर्मे वाजिग्रीवो मोदते देवलोके ॥ ३१ ॥</s-l></s-lg><s-lg><s-l>जित्वा संग्रामान्पालयित्वा प्रजाश्च सोमं पीत्वा तर्पयित्वा द्विजाग्र्यान् ।</s-l><s-l>युक्त्या दण्डं धारयित्वा प्रजानां युद्धे क्षीणो मोदते देवलोके ॥ ३२ ॥</s-l></s-lg><s-lg><s-l>वृत्तं यस्य श्लाघनीयं मनुष्याः सन्तो विद्वांसश्चार्हयन्त्यर्हणीयाः ।</s-l><s-l>स्वर्गं जित्वा वीरलोकांश्च गत्वा सिद्धिं प्राप्तः पुण्यकीर्तिर्महात्मा ॥ ३३ ॥</s-l></s-lg>