<s-lg><s-l> भीष्म उवाच ।</s-l><s-l>स श्वा प्रकृतिमापन्नः परं दैन्यमुपागमत् ।</s-l><s-l>ऋषिणा हुंकृतः पापस्तपोवनबहिष्कृतः ॥ १ ॥</s-l></s-lg><s-lg><s-l>एवं राज्ञा मतिमता विदित्वा शीलशौचताम् ।</s-l><s-l>आर्जवं प्रकृतिं सत्त्वं कुलं वृत्तं श्रुतं दमम् ॥ २ ॥</s-l></s-lg><s-lg><s-l>अनुक्रोशं बलं वीर्यं भावं संप्रशमं क्षमाम् ।</s-l><s-l>भृत्या ये यत्र योग्याः स्युस्तत्र स्थाप्याः सुशिक्षिताः ॥ ३ ॥</s-l></s-lg><s-lg><s-l>नापरीक्ष्य महीपालः प्रकर्तुं भृत्यमर्हति ।</s-l><s-l>अकुलीननराकीर्णो न राजा सुखमेधते ॥ ४ ॥</s-l></s-lg><s-lg><s-l>कुलजः प्रकृतो राज्ञा तत्कुलीनतया सदा ।</s-l><s-l>न पापे कुरुते बुद्धिं निन्द्यमानोऽप्यनागसि ॥ ५ ॥</s-l></s-lg><s-lg><s-l>अकुलीनस्तु पुरुषः प्रकृतः साधुसंक्षयात् ।</s-l><s-l>दुर्लभैश्वर्यतां प्राप्तो निन्दितः शत्रुतां व्रजेत् ॥ ६ ॥</s-l></s-lg><s-lg><s-l>कुलीनं शिक्षितं प्राज्ञं ज्ञानविज्ञानकोविदम् ।</s-l><s-l>सर्वशास्त्रार्थतत्त्वज्ञं सहिष्णुं देशजं तथा ॥ ७ ॥</s-l></s-lg><s-lg><s-l>कृतज्ञं बलवन्तं च क्षान्तं दान्तं जितेन्द्रियम् ।</s-l><s-l>अलुब्धं लब्धसंतुष्टं स्वामिमित्रबुभूषकम् ॥ ८ ॥</s-l></s-lg><s-lg><s-l>सचिवं देशकालज्ञं सर्वसंग्रहणे रतम् ।</s-l><s-l>सत्कृतं युक्तमनसं हितैषिणमतन्द्रितम् ॥ ९ ॥</s-l></s-lg><s-lg><s-l>युक्ताचारं स्वविषये संधिविग्रहकोविदम् ।</s-l><s-l>राज्ञस्त्रिवर्गवेत्तारं पौरजानपदप्रियम् ॥ १० ॥</s-l></s-lg><s-lg><s-l>खातकव्यूहतत्त्वज्ञं बलहर्षणकोविदम् ।</s-l><s-l>इङ्गिताकारतत्त्वज्ञं यात्रायानविशारदम् ॥ ११ ॥</s-l></s-lg><s-lg><s-l>हस्तिशिक्षासु तत्त्वज्ञमहंकारविवर्जितम् ।</s-l><s-l>प्रगल्भं दक्षिणं दान्तं बलिनं युक्तकारिणम् ॥ १२ ॥</s-l></s-lg><s-lg><s-l>चोक्षं चोक्षजनाकीर्णं सुवेषं सुखदर्शनम् ।</s-l><s-l>नायकं नीतिकुशलं गुणषष्ट्या समन्वितम् ॥ १३ ॥</s-l></s-lg><s-lg><s-l>अस्तब्धं प्रश्रितं शक्तं मृदुवादिनमेव च ।</s-l><s-l>धीरं श्लक्ष्णं महर्द्धिं च देशकालोपपादकम् ॥ १४ ॥</s-l></s-lg><s-lg><s-l>सचिवं यः प्रकुरुते न चैनमवमन्यते ।</s-l><s-l>तस्य विस्तीर्यते राज्यं ज्योत्स्ना ग्रहपतेरिव ॥ १५ ॥</s-l></s-lg><s-lg><s-l>एतैरेव गुणैर्युक्तो राजा शास्त्रविशारदः ।</s-l><s-l>एष्टव्यो धर्मपरमः प्रजापालनतत्परः ॥ १६ ॥</s-l></s-lg><s-lg><s-l>धीरो मर्षी शुचिः शीघ्रः काले पुरुषकारवित् ।</s-l><s-l>शुश्रूषुः श्रुतवाञ्श्रोता ऊहापोहविशारदः ॥ १७ ॥</s-l></s-lg><s-lg><s-l>मेधावी धारणायुक्तो यथान्यायोपपादकः ।</s-l><s-l>दान्तः सदा प्रियाभाषी क्षमावांश्च विपर्यये ॥ १८ ॥</s-l></s-lg><s-lg><s-l>दानाच्छेदे स्वयंकारी सुद्वारः सुखदर्शनः ।</s-l><s-l>आर्तहस्तप्रदो नित्यमाप्तंमन्यो नये रतः ॥ १९ ॥</s-l></s-lg><s-lg><s-l>नाहंवादी न निर्द्वंद्वो न यत्किंचनकारकः ।</s-l><s-l>कृते कर्मण्यमोघानां कर्ता भृत्यजनप्रियः ॥ २० ॥</s-l></s-lg><s-lg><s-l>संगृहीतजनोऽस्तब्धः प्रसन्नवदनः सदा ।</s-l><s-l>दाता भृत्यजनावेक्षी न क्रोधी सुमहामनाः ॥ २१ ॥</s-l></s-lg><s-lg><s-l>युक्तदण्डो न निर्दण्डो धर्मकार्यानुशासकः ।</s-l><s-l>चारनेत्रः परावेक्षी धर्मार्थकुशलः सदा ॥ २२ ॥</s-l></s-lg><s-lg><s-l>राजा गुणशताकीर्ण एष्टव्यस्तादृशो भवेत् ।</s-l><s-l>योधाश्चैव मनुष्येन्द्र सर्वैर्गुणगुणैर्वृताः ॥ २३ ॥</s-l></s-lg><s-lg><s-l>अन्वेष्टव्याः सुपुरुषाः सहाया राज्यधारणाः ।</s-l><s-l>न विमानयितव्याश्च राज्ञा वृद्धिमभीप्सता ॥ २४ ॥</s-l></s-lg><s-lg><s-l>योधाः समरशौटीराः कृतज्ञाः शस्त्रकोविदाः ।</s-l><s-l>धर्मशास्त्रसमायुक्ताः पदातिजनसंयुताः ॥ २५ ॥</s-l></s-lg><s-lg><s-l>अर्थमानविवृद्धाश्च रथचर्याविशारदाः ।</s-l><s-l>इष्वस्त्रकुशला यस्य तस्येयं नृपतेर्मही ॥ २६ ॥</s-l></s-lg><s-lg><s-l>सर्वसंग्रहणे युक्तो नृपो भवति यः सदा ।</s-l><s-l>उत्थानशीलो मित्राढ्यः स राजा राजसत्तमः ॥ २७ ॥</s-l></s-lg><s-lg><s-l>शक्या अश्वसहस्रेण वीरारोहेण भारत ।</s-l><s-l>संगृहीतमनुष्येण कृत्स्ना जेतुं वसुंधरा ॥ २८ ॥</s-l></s-lg>