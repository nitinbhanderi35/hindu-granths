<s-lg><s-l> युधिष्ठिर उवाच ।</s-l><s-l>महानयं धर्मपथो बहुशाखश्च भारत ।</s-l><s-l>किं स्विदेवेह धर्माणामनुष्ठेयतमं मतम् ॥ १ ॥</s-l></s-lg><s-lg><s-l>किं कार्यं सर्वधर्माणां गरीयो भवतो मतम् ।</s-l><s-l>यथायं पुरुषो धर्ममिह च प्रेत्य चाप्नुयात् ॥ २ ॥</s-l></s-lg><s-lg><s-l> भीष्म उवाच ।</s-l><s-l>मातापित्रोर्गुरूणां च पूजा बहुमता मम ।</s-l><s-l>अत्र युक्तो नरो लोकान्यशश्च महदश्नुते ॥ ३ ॥</s-l></s-lg><s-lg><s-l>यदेते ह्यभिजानीयुः कर्म तात सुपूजिताः ।</s-l><s-l>धर्म्यं धर्मविरुद्धं वा तत्कर्तव्यं युधिष्ठिर ॥ ४ ॥</s-l></s-lg><s-lg><s-l>न तैरनभ्यनुज्ञातो धर्ममन्यं प्रकल्पयेत् ।</s-l><s-l>यमेतेऽभ्यनुजानीयुः स धर्म इति निश्चयः ॥ ५ ॥</s-l></s-lg><s-lg><s-l>एत एव त्रयो लोका एत एवाश्रमास्त्रयः ।</s-l><s-l>एत एव त्रयो वेदा एत एव त्रयोऽग्नयः ॥ ६ ॥</s-l></s-lg><s-lg><s-l>पिता ह्यग्निर्गार्हपत्यो माताग्निर्दक्षिणः स्मृतः ।</s-l><s-l>गुरुराहवनीयस्तु साग्नित्रेता गरीयसी ॥ ७ ॥</s-l></s-lg><s-lg><s-l>त्रिष्वप्रमाद्यन्नेतेषु त्रीँल्लोकानवजेष्यसि ।</s-l><s-l>पितृवृत्त्या त्विमं लोकं मातृवृत्त्या तथापरम् ।</s-l><s-l>ब्रह्मलोकं गुरोर्वृत्त्या नित्यमेव चरिष्यसि ॥ ८ ॥</s-l></s-lg><s-lg><s-l>सम्यगेतेषु वर्तस्व त्रिषु लोकेषु भारत ।</s-l><s-l>यशः प्राप्स्यसि भद्रं ते धर्मं च सुमहाफलम् ॥ ९ ॥</s-l></s-lg><s-lg><s-l>नैतानतिशयेज्जातु नात्यश्नीयान्न दूषयेत् ।</s-l><s-l>नित्यं परिचरेच्चैव तद्वै सुकृतमुत्तमम् ।</s-l><s-l>कीर्तिं पुण्यं यशो लोकान्प्राप्स्यसे च जनाधिप ॥ १० ॥</s-l></s-lg><s-lg><s-l>सर्वे तस्यादृता लोका यस्यैते त्रय आदृताः ।</s-l><s-l>अनादृतास्तु यस्यैते सर्वास्तस्याफलाः क्रियाः ॥ ११ ॥</s-l></s-lg><s-lg><s-l>नैवायं न परो लोकस्तस्य चैव परंतप ।</s-l><s-l>अमानिता नित्यमेव यस्यैते गुरवस्त्रयः ॥ १२ ॥</s-l></s-lg><s-lg><s-l>न चास्मिन्न परे लोके यशस्तस्य प्रकाशते ।</s-l><s-l>न चान्यदपि कल्याणं पारत्रं समुदाहृतम् ॥ १३ ॥</s-l></s-lg><s-lg><s-l>तेभ्य एव तु तत्सर्वं कृत्यया विसृजाम्यहम् ।</s-l><s-l>तदासीन्मे शतगुणं सहस्रगुणमेव च ।</s-l><s-l>तस्मान्मे संप्रकाशन्ते त्रयो लोका युधिष्ठिर ॥ १४ ॥</s-l></s-lg><s-lg><s-l>दशैव तु सदाचार्यः श्रोत्रियानतिरिच्यते ।</s-l><s-l>दशाचार्यानुपाध्याय उपाध्यायान्पिता दश ॥ १५ ॥</s-l></s-lg><s-lg><s-l>पितॄन्दश तु मातैका सर्वां वा पृथिवीमपि ।</s-l><s-l>गुरुत्वेनाभिभवति नास्ति मातृसमो गुरुः ।</s-l><s-l>गुरुर्गरीयान्पितृतो मातृतश्चेति मे मतिः ॥ १६ ॥</s-l></s-lg><s-lg><s-l>उभौ हि मातापितरौ जन्मनि व्युपयुज्यतः ।</s-l><s-l>शरीरमेतौ सृजतः पिता माता च भारत ।</s-l><s-l>आचार्यशिष्टा या जातिः सा दिव्या साजरामरा ॥ १७ ॥</s-l></s-lg><s-lg><s-l>अवध्या हि सदा माता पिता चाप्यपकारिणौ ।</s-l><s-l>न संदुष्यति तत्कृत्वा न च ते दूषयन्ति तम् ।</s-l><s-l>धर्माय यतमानानां विदुर्देवाः सहर्षिभिः ॥ १८ ॥</s-l></s-lg><s-lg><s-l>य आवृणोत्यवितथेन कर्णावृतं ब्रुवन्नमृतं संप्रयच्छन् ।</s-l><s-l>तं वै मन्ये पितरं मातरं च तस्मै न द्रुह्येत्कृतमस्य जानन् ॥ १९ ॥</s-l></s-lg><s-lg><s-l>विद्यां श्रुत्वा ये गुरुं नाद्रियन्ते प्रत्यासन्नं मनसा कर्मणा वा ।</s-l><s-l>यथैव ते गुरुभिर्भावनीयास्तथा तेषां गुरवोऽप्यर्चनीयाः ॥ २० ॥</s-l></s-lg><s-lg><s-l>तस्मात्पूजयितव्याश्च संविभज्याश्च यत्नतः ।</s-l><s-l>गुरवोऽर्चयितव्याश्च पुराणं धर्ममिच्छता ॥ २१ ॥</s-l></s-lg><s-lg><s-l>येन प्रीताश्च पितरस्तेन प्रीतः पितामहः ।</s-l><s-l>प्रीणाति मातरं येन पृथिवी तेन पूजिता ॥ २२ ॥</s-l></s-lg><s-lg><s-l>येन प्रीणात्युपाध्यायं तेन स्याद्ब्रह्म पूजितम् ।</s-l><s-l>मातृतः पितृतश्चैव तस्मात्पूज्यतमो गुरुः ।</s-l><s-l>ऋषयश्च हि देवाश्च प्रीयन्ते पितृभिः सह ॥ २३ ॥</s-l></s-lg><s-lg><s-l>न केनचन वृत्तेन ह्यवज्ञेयो गुरुर्भवेत् ।</s-l><s-l>न च माता न च पिता तादृशो यादृशो गुरुः ॥ २४ ॥</s-l></s-lg><s-lg><s-l>न तेऽवमानमर्हन्ति न च ते दूषयन्ति तम् ।</s-l><s-l>गुरूणामेव सत्कारं विदुर्देवाः सहर्षिभिः ॥ २५ ॥</s-l></s-lg><s-lg><s-l>उपाध्यायं पितरं मातरं च येऽभिद्रुह्यन्ति मनसा कर्मणा वा ।</s-l><s-l>तेषां पापं भ्रूणहत्याविशिष्टं तस्मान्नान्यः पापकृदस्ति लोके ॥ २६ ॥</s-l></s-lg><s-lg><s-l>मित्रद्रुहः कृतघ्नस्य स्त्रीघ्नस्य पिशुनस्य च ।</s-l><s-l>चतुर्णां वयमेतेषां निष्कृतिं नानुशुश्रुमः ॥ २७ ॥</s-l></s-lg><s-lg><s-l>एतत्सर्वमतिदेशेन सृष्टं यत्कर्तव्यं पुरुषेणेह लोके ।</s-l><s-l>एतच्छ्रेयो नान्यदस्माद्विशिष्टं सर्वान्धर्माननुसृत्यैतदुक्तम् ॥ २८ ॥</s-l></s-lg>