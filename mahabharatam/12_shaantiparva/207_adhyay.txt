<s-lg><s-l> गुरुरुवाच ।</s-l><s-l>अत्रोपायं प्रवक्ष्यामि यथावच्छास्त्रचक्षुषा ।</s-l><s-l>तद्विज्ञानाच्चरन्प्राज्ञः प्राप्नुयात्परमां गतिम् ॥ १ ॥</s-l></s-lg><s-lg><s-l>सर्वेषामेव भूतानां पुरुषः श्रेष्ठ उच्यते ।</s-l><s-l>पुरुषेभ्यो द्विजानाहुर्द्विजेभ्यो मन्त्रवादिनः ॥ २ ॥</s-l></s-lg><s-lg><s-l>सर्वभूतविशिष्टास्ते सर्वज्ञाः सर्वदर्शिनः ।</s-l><s-l>ब्राह्मणा वेदतत्त्वज्ञास्तत्त्वार्थगतिनिश्चयाः ॥ ३ ॥</s-l></s-lg><s-lg><s-l>नेत्रहीनो यथा ह्येकः कृच्छ्राणि लभतेऽध्वनि ।</s-l><s-l>ज्ञानहीनस्तथा लोके तस्माज्ज्ञानविदोऽधिकाः ॥ ४ ॥</s-l></s-lg><s-lg><s-l>तांस्तानुपासते धर्मान्धर्मकामा यथागमम् ।</s-l><s-l>न त्वेषामर्थसामान्यमन्तरेण गुणानिमान् ॥ ५ ॥</s-l></s-lg><s-lg><s-l>वाग्देहमनसां शौचं क्षमा सत्यं धृतिः स्मृतिः ।</s-l><s-l>सर्वधर्मेषु धर्मज्ञा ज्ञापयन्ति गुणानिमान् ॥ ६ ॥</s-l></s-lg><s-lg><s-l>यदिदं ब्रह्मणो रूपं ब्रह्मचर्यमिति स्मृतम् ।</s-l><s-l>परं तत्सर्वभूतेभ्यस्तेन यान्ति परां गतिम् ॥ ७ ॥</s-l></s-lg><s-lg><s-l>लिङ्गसंयोगहीनं यच्छरीरस्पर्शवर्जितम् ।</s-l><s-l>श्रोत्रेण श्रवणं चैव चक्षुषा चैव दर्शनम् ॥ ८ ॥</s-l></s-lg><s-lg><s-l>जिह्वया रसनं यच्च तदेव परिवर्जितम् ।</s-l><s-l>बुद्ध्या च व्यवसायेन ब्रह्मचर्यमकल्मषम् ॥ ९ ॥</s-l></s-lg><s-lg><s-l>सम्यग्वृत्तिर्ब्रह्मलोकं प्राप्नुयान्मध्यमः सुरान् ।</s-l><s-l>द्विजाग्र्यो जायते विद्वान्कन्यसीं वृत्तिमास्थितः ॥ १० ॥</s-l></s-lg><s-lg><s-l>सुदुष्करं ब्रह्मचर्यमुपायं तत्र मे शृणु ।</s-l><s-l>संप्रवृत्तमुदीर्णं च निगृह्णीयाद्द्विजो मनः ॥ ११ ॥</s-l></s-lg><s-lg><s-l>योषितां न कथाः श्राव्या न निरीक्ष्या निरम्बराः ।</s-l><s-l>कदाचिद्दर्शनादासां दुर्बलानाविशेद्रजः ॥ १२ ॥</s-l></s-lg><s-lg><s-l>रागोत्पत्तौ चरेत्कृच्छ्रमह्नस्त्रिः प्रविशेदपः ।</s-l><s-l>मग्नः स्वप्ने च मनसा त्रिर्जपेदघमर्षणम् ॥ १३ ॥</s-l></s-lg><s-lg><s-l>पाप्मानं निर्दहेदेवमन्तर्भूतं रजोमयम् ।</s-l><s-l>ज्ञानयुक्तेन मनसा संततेन विचक्षणः ॥ १४ ॥</s-l></s-lg><s-lg><s-l>कुणपामेध्यसंयुक्तं यद्वदच्छिद्रबन्धनम् ।</s-l><s-l>तद्वद्देहगतं विद्यादात्मानं देहबन्धनम् ॥ १५ ॥</s-l></s-lg><s-lg><s-l>वातपित्तकफान्रक्तं त्वङ्मांसं स्नायुमस्थि च ।</s-l><s-l>मज्जां चैव सिराजालैस्तर्पयन्ति रसा नृणाम् ॥ १६ ॥</s-l></s-lg><s-lg><s-l>दश विद्याद्धमन्योऽत्र पञ्चेन्द्रियगुणावहाः ।</s-l><s-l>याभिः सूक्ष्माः प्रतायन्ते धमन्योऽन्याः सहस्रशः ॥ १७ ॥</s-l></s-lg><s-lg><s-l>एवमेताः सिरानद्यो रसोदा देहसागरम् ।</s-l><s-l>तर्पयन्ति यथाकालमापगा इव सागरम् ॥ १८ ॥</s-l></s-lg><s-lg><s-l>मध्ये च हृदयस्यैका सिरा त्वत्र मनोवहा ।</s-l><s-l>शुक्रं संकल्पजं नॄणां सर्वगात्रैर्विमुञ्चति ॥ १९ ॥</s-l></s-lg><s-lg><s-l>सर्वगात्रप्रतायिन्यस्तस्या ह्यनुगताः सिराः ।</s-l><s-l>नेत्रयोः प्रतिपद्यन्ते वहन्त्यस्तैजसं गुणम् ॥ २० ॥</s-l></s-lg><s-lg><s-l>पयस्यन्तर्हितं सर्पिर्यद्वन्निर्मथ्यते खजैः ।</s-l><s-l>शुक्रं निर्मथ्यते तद्वद्देहसंकल्पजैः खजैः ॥ २१ ॥</s-l></s-lg><s-lg><s-l>स्वप्नेऽप्येवं यथाभ्येति मनःसंकल्पजं रजः ।</s-l><s-l>शुक्रमस्पर्शजं देहात्सृजन्त्यस्य मनोवहा ॥ २२ ॥</s-l></s-lg><s-lg><s-l>महर्षिर्भगवानत्रिर्वेद तच्छुक्रसंभवम् ।</s-l><s-l>त्रिबीजमिन्द्रदैवत्यं तस्मादिन्द्रियमुच्यते ॥ २३ ॥</s-l></s-lg><s-lg><s-l>ये वै शुक्रगतिं विद्युर्भूतसंकरकारिकाम् ।</s-l><s-l>विरागा दग्धदोषास्ते नाप्नुयुर्देहसंभवम् ॥ २४ ॥</s-l></s-lg><s-lg><s-l>गुणानां साम्यमागम्य मनसैव मनोवहम् ।</s-l><s-l>देहकर्म नुदन्प्राणानन्तकाले विमुच्यते ॥ २५ ॥</s-l></s-lg><s-lg><s-l>भविता मनसो ज्ञानं मन एव प्रतायते ।</s-l><s-l>ज्योतिष्मद्विरजो दिव्यमत्र सिद्धं महात्मनाम् ॥ २६ ॥</s-l></s-lg><s-lg><s-l>तस्मात्तदविघाताय कर्म कुर्यादकल्मषम् ।</s-l><s-l>रजस्तमश्च हित्वेह न तिर्यग्गतिमाप्नुयात् ॥ २७ ॥</s-l></s-lg><s-lg><s-l>तरुणाधिगतं ज्ञानं जरादुर्बलतां गतम् ।</s-l><s-l>परिपक्वबुद्धिः कालेन आदत्ते मानसं बलम् ॥ २८ ॥</s-l></s-lg><s-lg><s-l>सुदुर्गमिव पन्थानमतीत्य गुणबन्धनम् ।</s-l><s-l>यदा पश्येत्तदा दोषानतीत्यामृतमश्नुते ॥ २९ ॥</s-l></s-lg>