<s-lg><s-l> इन्द्र उवाच ।</s-l><s-l>एवंवीर्यः सर्वधर्मोपपन्नः क्षात्रः श्रेष्ठः सर्वधर्मेषु धर्मः ।</s-l><s-l>पाल्यो युष्माभिर्लोकसिंहैरुदारैर्विपर्यये स्यादभावः प्रजानाम् ॥ १ ॥</s-l></s-lg><s-lg><s-l>भुवः संस्कारं राजसंस्कारयोगमभैक्षचर्यां पालनं च प्रजानाम् ।</s-l><s-l>विद्याद्राजा सर्वभूतानुकम्पां देहत्यागं चाहवे धर्ममग्र्यम् ॥ २ ॥</s-l></s-lg><s-lg><s-l>त्यागं श्रेष्ठं मुनयो वै वदन्ति सर्वश्रेष्ठो यः शरीरं त्यजेत ।</s-l><s-l>नित्यं त्यक्तं राजधर्मेषु सर्वं प्रत्यक्षं ते भूमिपालाः सदैते ॥ ३ ॥</s-l></s-lg><s-lg><s-l>बहुश्रुत्या गुरुशुश्रूषया वा परस्य वा संहननाद्वदन्ति ।</s-l><s-l>नित्यं धर्मं क्षत्रियो ब्रह्मचारी चरेदेको ह्याश्रमं धर्मकामः ॥ ४ ॥</s-l></s-lg><s-lg><s-l>सामान्यार्थे व्यवहारे प्रवृत्ते प्रियाप्रिये वर्जयन्नेव यत्नात् ।</s-l><s-l>चातुर्वर्ण्यस्थापनात्पालनाच्च तैस्तैर्योगैर्नियमैरौरसैश्च ॥ ५ ॥</s-l></s-lg><s-lg><s-l>सर्वोद्योगैराश्रमं धर्ममाहुः क्षात्रं ज्येष्ठं सर्वधर्मोपपन्नम् ।</s-l><s-l>स्वं स्वं धर्मं ये न चरन्ति वर्णास्तांस्तान्धर्मानयथावद्वदन्ति ॥ ६ ॥</s-l></s-lg><s-lg><s-l>निर्मर्यादे नित्यमर्थे विनष्टानाहुस्तान्वै पशुभूतान्मनुष्यान् ।</s-l><s-l>यथा नीतिं गमयत्यर्थलोभाच्छ्रेयांस्तस्मादाश्रमः क्षत्रधर्मः ॥ ७ ॥</s-l></s-lg><s-lg><s-l>त्रैविद्यानां या गतिर्ब्राह्मणानां यश्चैवोक्तोऽथाश्रमो ब्राह्मणानाम् ।</s-l><s-l>एतत्कर्म ब्राह्मणस्याहुरग्र्यमन्यत्कुर्वञ्शूद्रवच्छस्त्रवध्यः ॥ ८ ॥</s-l></s-lg><s-lg><s-l>चातुराश्रम्यधर्माश्च वेदधर्माश्च पार्थिव ।</s-l><s-l>ब्राह्मणेनानुगन्तव्या नान्यो विद्यात्कथंचन ॥ ९ ॥</s-l></s-lg><s-lg><s-l>अन्यथा वर्तमानस्य न सा वृत्तिः प्रकल्प्यते ।</s-l><s-l>कर्मणा व्यज्यते धर्मो यथैव श्वा तथैव सः ॥ १० ॥</s-l></s-lg><s-lg><s-l>यो विकर्मस्थितो विप्रो न स सन्मानमर्हति ।</s-l><s-l>कर्मस्वनुपयुञ्जानमविश्वास्यं हि तं विदुः ॥ ११ ॥</s-l></s-lg><s-lg><s-l>एते धर्माः सर्ववर्णाश्च वीरैरुत्क्रष्टव्याः क्षत्रियैरेष धर्मः ।</s-l><s-l>तस्माज्ज्येष्ठा राजधर्मा न चान्ये वीर्यज्येष्ठा वीरधर्मा मता मे ॥ १२ ॥</s-l></s-lg><s-lg><s-l> मान्धातोवाच ।</s-l><s-l>यवनाः किराता गान्धाराश्चीनाः शबरबर्बराः ।</s-l><s-l>शकास्तुषाराः कह्वाश्च पह्लवाश्चान्ध्रमद्रकाः ॥ १३ ॥</s-l></s-lg><s-lg><s-l>ओड्राः पुलिन्दा रमठाः काचा म्लेच्छाश्च सर्वशः ।</s-l><s-l>ब्रह्मक्षत्रप्रसूताश्च वैश्याः शूद्राश्च मानवाः ॥ १४ ॥</s-l></s-lg><s-lg><s-l>कथं धर्मं चरेयुस्ते सर्वे विषयवासिनः ।</s-l><s-l>मद्विधैश्च कथं स्थाप्याः सर्वे ते दस्युजीविनः ॥ १५ ॥</s-l></s-lg><s-lg><s-l>एतदिच्छाम्यहं श्रोतुं भगवंस्तद्ब्रवीहि मे ।</s-l><s-l>त्वं बन्धुभूतो ह्यस्माकं क्षत्रियाणां सुरेश्वर ॥ १६ ॥</s-l></s-lg><s-lg><s-l> इन्द्र उवाच ।</s-l><s-l>मातापित्रोर्हि कर्तव्या शुश्रूषा सर्वदस्युभिः ।</s-l><s-l>आचार्यगुरुशुश्रूषा तथैवाश्रमवासिनाम् ॥ १७ ॥</s-l></s-lg><s-lg><s-l>भूमिपालानां च शुश्रूषा कर्तव्या सर्वदस्युभिः ।</s-l><s-l>वेदधर्मक्रियाश्चैव तेषां धर्मो विधीयते ॥ १८ ॥</s-l></s-lg><s-lg><s-l>पितृयज्ञास्तथा कूपाः प्रपाश्च शयनानि च ।</s-l><s-l>दानानि च यथाकालं द्विजेषु दद्युरेव ते ॥ १९ ॥</s-l></s-lg><s-lg><s-l>अहिंसा सत्यमक्रोधो वृत्तिदायानुपालनम् ।</s-l><s-l>भरणं पुत्रदाराणां शौचमद्रोह एव च ॥ २० ॥</s-l></s-lg><s-lg><s-l>दक्षिणा सर्वयज्ञानां दातव्या भूतिमिच्छता ।</s-l><s-l>पाकयज्ञा महार्हाश्च कर्तव्याः सर्वदस्युभिः ॥ २१ ॥</s-l></s-lg><s-lg><s-l>एतान्येवंप्रकाराणि विहितानि पुरानघ ।</s-l><s-l>सर्वलोकस्य कर्माणि कर्तव्यानीह पार्थिव ॥ २२ ॥</s-l></s-lg><s-lg><s-l> मान्धातोवाच ।</s-l><s-l>दृश्यन्ते मानवा लोके सर्ववर्णेषु दस्यवः ।</s-l><s-l>लिङ्गान्तरे वर्तमाना आश्रमेषु चतुर्ष्वपि ॥ २३ ॥</s-l></s-lg><s-lg><s-l> इन्द्र उवाच ।</s-l><s-l>विनष्टायां दण्डनीतौ राजधर्मे निराकृते ।</s-l><s-l>संप्रमुह्यन्ति भूतानि राजदौरात्म्यतो नृप ॥ २४ ॥</s-l></s-lg><s-lg><s-l>असंख्याता भविष्यन्ति भिक्षवो लिङ्गिनस्तथा ।</s-l><s-l>आश्रमाणां विकल्पाश्च निवृत्तेऽस्मिन्कृते युगे ॥ २५ ॥</s-l></s-lg><s-lg><s-l>अशृण्वानाः पुराणानां धर्माणां प्रवरा गतीः ।</s-l><s-l>उत्पथं प्रतिपत्स्यन्ते काममन्युसमीरिताः ॥ २६ ॥</s-l></s-lg><s-lg><s-l>यदा निवर्त्यते पापो दण्डनीत्या महात्मभिः ।</s-l><s-l>तदा धर्मो न चलते सद्भूतः शाश्वतः परः ॥ २७ ॥</s-l></s-lg><s-lg><s-l>परलोकगुरुं चैव राजानं योऽवमन्यते ।</s-l><s-l>न तस्य दत्तं न हुतं न श्राद्धं फलति क्वचित् ॥ २८ ॥</s-l></s-lg><s-lg><s-l>मानुषाणामधिपतिं देवभूतं सनातनम् ।</s-l><s-l>देवाश्च बहु मन्यन्ते धर्मकामं नरेश्वरम् ॥ २९ ॥</s-l></s-lg><s-lg><s-l>प्रजापतिर्हि भगवान्यः सर्वमसृजज्जगत् ।</s-l><s-l>स प्रवृत्तिनिवृत्त्यर्थं धर्माणां क्षत्रमिच्छति ॥ ३० ॥</s-l></s-lg><s-lg><s-l>प्रवृत्तस्य हि धर्मस्य बुद्ध्या यः स्मरते गतिम् ।</s-l><s-l>स मे मान्यश्च पूज्यश्च तत्र क्षत्रं प्रतिष्ठितम् ॥ ३१ ॥</s-l></s-lg><s-lg><s-l> भीष्म उवाच ।</s-l><s-l>एवमुक्त्वा स भगवान्मरुद्गणवृतः प्रभुः ।</s-l><s-l>जगाम भवनं विष्णुरक्षरं परमं पदम् ॥ ३२ ॥</s-l></s-lg><s-lg><s-l>एवं प्रवर्तिते धर्मे पुरा सुचरितेऽनघ ।</s-l><s-l>कः क्षत्रमवमन्येत चेतनावान्बहुश्रुतः ॥ ३३ ॥</s-l></s-lg><s-lg><s-l>अन्यायेन प्रवृत्तानि निवृत्तानि तथैव च ।</s-l><s-l>अन्तरा विलयं यान्ति यथा पथि विचक्षुषः ॥ ३४ ॥</s-l></s-lg><s-lg><s-l>आदौ प्रवर्तिते चक्रे तथैवादिपरायणे ।</s-l><s-l>वर्तस्व पुरुषव्याघ्र संविजानामि तेऽनघ ॥ ३५ ॥</s-l></s-lg>