<s-lg><s-l> युधिष्ठिर उवाच ।</s-l><s-l>यया बुद्ध्या महीपालो भ्रष्टश्रीर्विचरेन्महीम् ।</s-l><s-l>कालदण्डविनिष्पिष्टस्तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>वासवस्य च संवादं बलेर्वैरोचनस्य च ॥ २ ॥</s-l></s-lg><s-lg><s-l>पितामहमुपागत्य प्रणिपत्य कृताञ्जलिः ।</s-l><s-l>सर्वानेवासुराञ्जित्वा बलिं पप्रच्छ वासवः ॥ ३ ॥</s-l></s-lg><s-lg><s-l>यस्य स्म ददतो वित्तं न कदाचन हीयते ।</s-l><s-l>तं बलिं नाधिगच्छामि ब्रह्मन्नाचक्ष्व मे बलिम् ॥ ४ ॥</s-l></s-lg><s-lg><s-l>स एव ह्यस्तमयते स स्म विद्योतते दिशः ।</s-l><s-l>स वर्षति स्म वर्षाणि यथाकालमतन्द्रितः ।</s-l><s-l>तं बलिं नाधिगच्छामि ब्रह्मन्नाचक्ष्व मे बलिम् ॥ ५ ॥</s-l></s-lg><s-lg><s-l>स वायुर्वरुणश्चैव स रविः स च चन्द्रमाः ।</s-l><s-l>सोऽग्निस्तपति भूतानि पृथिवी च भवत्युत ।</s-l><s-l>तं बलिं नाधिगच्छामि ब्रह्मन्नाचक्ष्व मे बलिम् ॥ ६ ॥</s-l></s-lg><s-lg><s-l> ब्रह्मोवाच ।</s-l><s-l>नैतत्ते साधु मघवन्यदेतदनुपृच्छसि ।</s-l><s-l>पृष्टस्तु नानृतं ब्रूयात्तस्माद्वक्ष्यामि ते बलिम् ॥ ७ ॥</s-l></s-lg><s-lg><s-l>उष्ट्रेषु यदि वा गोषु खरेष्वश्वेषु वा पुनः ।</s-l><s-l>वरिष्ठो भविता जन्तुः शून्यागारे शचीपते ॥ ८ ॥</s-l></s-lg><s-lg><s-l> शक्र उवाच ।</s-l><s-l>यदि स्म बलिना ब्रह्मञ्शून्यागारे समेयिवान् ।</s-l><s-l>हन्यामेनं न वा हन्यां तद्ब्रह्मन्ननुशाधि माम् ॥ ९ ॥</s-l></s-lg><s-lg><s-l> ब्रह्मोवाच ।</s-l><s-l>मा स्म शक्र बलिं हिंसीर्न बलिर्वधमर्हति ।</s-l><s-l>न्यायांस्तु शक्र प्रष्टव्यस्त्वया वासव काम्यया ॥ १० ॥</s-l></s-lg><s-lg><s-l> भीष्म उवाच ।</s-l><s-l>एवमुक्तो भगवता महेन्द्रः पृथिवीं तदा ।</s-l><s-l>चचारैरावतस्कन्धमधिरुह्य श्रिया वृतः ॥ ११ ॥</s-l></s-lg><s-lg><s-l>ततो ददर्श स बलिं खरवेषेण संवृतम् ।</s-l><s-l>यथाख्यातं भगवता शून्यागारकृतालयम् ॥ १२ ॥</s-l></s-lg><s-lg><s-l> शक्र उवाच ।</s-l><s-l>खरयोनिमनुप्राप्तस्तुषभक्षोऽसि दानव ।</s-l><s-l>इयं ते योनिरधमा शोचस्याहो न शोचसि ॥ १३ ॥</s-l></s-lg><s-lg><s-l>अदृष्टं बत पश्यामि द्विषतां वशमागतम् ।</s-l><s-l>श्रिया विहीनं मित्रैश्च भ्रष्टवीर्यपराक्रमम् ॥ १४ ॥</s-l></s-lg><s-lg><s-l>यत्तद्यानसहस्रेण ज्ञातिभिः परिवारितः ।</s-l><s-l>लोकान्प्रतापयन्सर्वान्यास्यस्मानवितर्कयन् ॥ १५ ॥</s-l></s-lg><s-lg><s-l>त्वन्मुखाश्चैव दैतेया व्यतिष्ठंस्तव शासने ।</s-l><s-l>अकृष्टपच्या पृथिवी तवैश्वर्ये बभूव ह ।</s-l><s-l>इदं च तेऽद्य व्यसनं शोचस्याहो न शोचसि ॥ १६ ॥</s-l></s-lg><s-lg><s-l>यदातिष्ठः समुद्रस्य पूर्वकूले विलेलिहन् ।</s-l><s-l>ज्ञातिभ्यो विभजन्वित्तं तदासीत्ते मनः कथम् ॥ १७ ॥</s-l></s-lg><s-lg><s-l>यत्ते सहस्रसमिता ननृतुर्देवयोषितः ।</s-l><s-l>बहूनि वर्षपूगानि विहारे दीप्यतः श्रिया ॥ १८ ॥</s-l></s-lg><s-lg><s-l>सर्वाः पुष्करमालिन्यः सर्वाः काञ्चनसप्रभाः ।</s-l><s-l>कथमद्य तदा चैव मनस्ते दानवेश्वर ॥ १९ ॥</s-l></s-lg><s-lg><s-l>छत्रं तवासीत्सुमहत्सौवर्णं मणिभूषितम् ।</s-l><s-l>ननृतुर्यत्र गन्धर्वाः षट्सहस्राणि सप्तधा ॥ २० ॥</s-l></s-lg><s-lg><s-l>यूपस्तवासीत्सुमहान्यजतः सर्वकाञ्चनः ।</s-l><s-l>यत्राददः सहस्राणामयुतानि गवां दश ॥ २१ ॥</s-l></s-lg><s-lg><s-l>यदा तु पृथिवीं सर्वां यजमानोऽनुपर्ययाः ।</s-l><s-l>शम्याक्षेपेण विधिना तदासीत्किं नु ते हृदि ॥ २२ ॥</s-l></s-lg><s-lg><s-l>न ते पश्यामि भृङ्गारं न छत्रं व्यजनं न च ।</s-l><s-l>ब्रह्मदत्तां च ते मालां न पश्याम्यसुराधिप ॥ २३ ॥</s-l></s-lg><s-lg><s-l> बलिरुवाच ।</s-l><s-l>न त्वं पश्यसि भृङ्गारं न छत्रं व्यजनं न च ।</s-l><s-l>ब्रह्मदत्तां च मे मालां न त्वं द्रक्ष्यसि वासव ॥ २४ ॥</s-l></s-lg><s-lg><s-l>गुहायां निहितानि त्वं मम रत्नानि पृच्छसि ।</s-l><s-l>यदा मे भविता कालस्तदा त्वं तानि द्रक्ष्यसि ॥ २५ ॥</s-l></s-lg><s-lg><s-l>न त्वेतदनुरूपं ते यशसो वा कुलस्य वा ।</s-l><s-l>समृद्धार्थोऽसमृद्धार्थं यन्मां कत्थितुमिच्छसि ॥ २६ ॥</s-l></s-lg><s-lg><s-l>न हि दुःखेषु शोचन्ति न प्रहृष्यन्ति चर्द्धिषु ।</s-l><s-l>कृतप्रज्ञा ज्ञानतृप्ताः क्षान्ताः सन्तो मनीषिणः ॥ २७ ॥</s-l></s-lg><s-lg><s-l>त्वं तु प्राकृतया बुद्ध्या पुरंदर विकत्थसे ।</s-l><s-l>यदाहमिव भावी त्वं तदा नैवं वदिष्यसि ॥ २८ ॥</s-l></s-lg>