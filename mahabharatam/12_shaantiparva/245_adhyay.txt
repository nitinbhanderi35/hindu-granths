<s-lg><s-l> व्यास उवाच ।</s-l><s-l>शरीराद्विप्रमुक्तं हि सूक्ष्मभूतं शरीरिणम् ।</s-l><s-l>कर्मभिः परिपश्यन्ति शास्त्रोक्तैः शास्त्रचेतसः ॥ १ ॥</s-l></s-lg><s-lg><s-l>यथा मरीच्यः सहिताश्चरन्ति गच्छन्ति तिष्ठन्ति च दृश्यमानाः ।</s-l><s-l>देहैर्विमुक्ता विचरन्ति लोकांस्तथैव सत्त्वान्यतिमानुषाणि ॥ २ ॥</s-l></s-lg><s-lg><s-l>प्रतिरूपं यथैवाप्सु तापः सूर्यस्य लक्ष्यते ।</s-l><s-l>सत्त्ववांस्तु तथा सत्त्वं प्रतिरूपं प्रपश्यति ॥ ३ ॥</s-l></s-lg><s-lg><s-l>तानि सूक्ष्माणि सत्त्वस्था विमुक्तानि शरीरतः ।</s-l><s-l>स्वेन तत्त्वेन तत्त्वज्ञाः पश्यन्ति नियतेन्द्रियाः ॥ ४ ॥</s-l></s-lg><s-lg><s-l>स्वपतां जाग्रतां चैव सर्वेषामात्मचिन्तितम् ।</s-l><s-l>प्रधानद्वैधयुक्तानां जहतां कर्मजं रजः ॥ ५ ॥</s-l></s-lg><s-lg><s-l>यथाहनि तथा रात्रौ यथा रात्रौ तथाहनि ।</s-l><s-l>वशे तिष्ठति सत्त्वात्मा सततं योगयोगिनाम् ॥ ६ ॥</s-l></s-lg><s-lg><s-l>तेषां नित्यं सदानित्यो भूतात्मा सततं गुणैः ।</s-l><s-l>सप्तभिस्त्वन्वितः सूक्ष्मैश्चरिष्णुरजरामरः ॥ ७ ॥</s-l></s-lg><s-lg><s-l>मनोबुद्धिपराभूतः स्वदेहपरदेहवित् ।</s-l><s-l>स्वप्नेष्वपि भवत्येष विज्ञाता सुखदुःखयोः ॥ ८ ॥</s-l></s-lg><s-lg><s-l>तत्रापि लभते दुःखं तत्रापि लभते सुखम् ।</s-l><s-l>क्रोधलोभौ तु तत्रापि कृत्वा व्यसनमर्छति ॥ ९ ॥</s-l></s-lg><s-lg><s-l>प्रीणितश्चापि भवति महतोऽर्थानवाप्य च ।</s-l><s-l>करोति पुण्यं तत्रापि जाग्रन्निव च पश्यति ॥ १० ॥</s-l></s-lg><s-lg><s-l>तमेवमतितेजोंशं भूतात्मानं हृदि स्थितम् ।</s-l><s-l>तमोरजोभ्यामाविष्टा नानुपश्यन्ति मूर्तिषु ॥ ११ ॥</s-l></s-lg><s-lg><s-l>शास्त्रयोगपरा भूत्वा स्वमात्मानं परीप्सवः ।</s-l><s-l>अनुच्छ्वासान्यमूर्तीनि यानि वज्रोपमान्यपि ॥ १२ ॥</s-l></s-lg><s-lg><s-l>पृथग्भूतेषु सृष्टेषु चतुर्ष्वाश्रमकर्मसु ।</s-l><s-l>समाधौ योगमेवैतच्छाण्डिल्यः शममब्रवीत् ॥ १३ ॥</s-l></s-lg><s-lg><s-l>विदित्वा सप्त सूक्ष्माणि षडङ्गं च महेश्वरम् ।</s-l><s-l>प्रधानविनियोगस्थः परं ब्रह्माधिगच्छति ॥ १४ ॥</s-l></s-lg>