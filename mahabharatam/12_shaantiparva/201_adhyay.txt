<s-lg><s-l> युधिष्ठिर उवाच ।</s-l><s-l>के पूर्वमासन्पतयः प्रजानां भरतर्षभ ।</s-l><s-l>के चर्षयो महाभागा दिक्षु प्रत्येकशः स्मृताः ॥ १ ॥</s-l></s-lg><s-lg><s-l> भीष्म उवाच ।</s-l><s-l>श्रूयतां भरतश्रेष्ठ यन्मा त्वं परिपृच्छसि ।</s-l><s-l>प्रजानां पतयो ये स्म दिक्षु प्रत्येकशः स्मृताः ॥ २ ॥</s-l></s-lg><s-lg><s-l>एकः स्वयंभूर्भगवानाद्यो ब्रह्मा सनातनः ।</s-l><s-l>ब्रह्मणः सप्त पुत्रा वै महात्मानः स्वयंभुवः ॥ ३ ॥</s-l></s-lg><s-lg><s-l>मरीचिरत्र्यङ्गिरसौ पुलस्त्यः पुलहः क्रतुः ।</s-l><s-l>वसिष्ठश्च महाभागः सदृशा वै स्वयंभुवा ॥ ४ ॥</s-l></s-lg><s-lg><s-l>सप्त ब्रह्माण इत्येष पुराणे निश्चयो गतः ।</s-l><s-l>अत ऊर्ध्वं प्रवक्ष्यामि सर्वानेव प्रजापतीन् ॥ ५ ॥</s-l></s-lg><s-lg><s-l>अत्रिवंशसमुत्पन्नो ब्रह्मयोनिः सनातनः ।</s-l><s-l>प्राचीनबर्हिर्भगवांस्तस्मात्प्राचेतसो दश ॥ ६ ॥</s-l></s-lg><s-lg><s-l>दशानां तनयस्त्वेको दक्षो नाम प्रजापतिः ।</s-l><s-l>तस्य द्वे नामनी लोके दक्षः क इति चोच्यते ॥ ७ ॥</s-l></s-lg><s-lg><s-l>मरीचेः कश्यपः पुत्रस्तस्य द्वे नामनी श्रुते ।</s-l><s-l>अरिष्टनेमिरित्येकं कश्यपेत्यपरं विदुः ॥ ८ ॥</s-l></s-lg><s-lg><s-l>अङ्गश्चैवौरसः श्रीमान्राजा भौमश्च वीर्यवान् ।</s-l><s-l>सहस्रं यश्च दिव्यानां युगानां पर्युपासिता ॥ ९ ॥</s-l></s-lg><s-lg><s-l>अर्यमा चैव भगवान्ये चान्ये तनया विभो ।</s-l><s-l>एते प्रदेशाः कथिता भुवनानां प्रभावनाः ॥ १० ॥</s-l></s-lg><s-lg><s-l>शशबिन्दोश्च भार्याणां सहस्राणि दशाच्युत ।</s-l><s-l>एकैकस्यां सहस्रं तु तनयानामभूत्तदा ॥ ११ ॥</s-l></s-lg><s-lg><s-l>एवं शतसहस्राणां शतं तस्य महात्मनः ।</s-l><s-l>पुत्राणां न च ते कंचिदिच्छन्त्यन्यं प्रजापतिम् ॥ १२ ॥</s-l></s-lg><s-lg><s-l>प्रजामाचक्षते विप्राः पौराणीं शाशबिन्दवीम् ।</s-l><s-l>स वृष्णिवंशप्रभवो महान्वंशः प्रजापतेः ॥ १३ ॥</s-l></s-lg><s-lg><s-l>एते प्रजानां पतयः समुद्दिष्टा यशस्विनः ।</s-l><s-l>अतः परं प्रवक्ष्यामि देवांस्त्रिभुवनेश्वरान् ॥ १४ ॥</s-l></s-lg><s-lg><s-l>भगोंऽशश्चार्यमा चैव मित्रोऽथ वरुणस्तथा ।</s-l><s-l>सविता चैव धाता च विवस्वांश्च महाबलः ॥ १५ ॥</s-l></s-lg><s-lg><s-l>पूषा त्वष्टा तथैवेन्द्रो द्वादशो विष्णुरुच्यते ।</s-l><s-l>त एते द्वादशादित्याः कश्यपस्यात्मसंभवाः ॥ १६ ॥</s-l></s-lg><s-lg><s-l>नासत्यश्चैव दस्रश्च स्मृतौ द्वावश्विनावपि ।</s-l><s-l>मार्ताण्डस्यात्मजावेतावष्टमस्य प्रजापतेः ॥ १७ ॥</s-l></s-lg><s-lg><s-l>त्वष्टुश्चैवात्मजः श्रीमान्विश्वरूपो महायशाः ।</s-l><s-l>अजैकपादहिर्बुध्न्यो विरूपाक्षोऽथ रैवतः ॥ १८ ॥</s-l></s-lg><s-lg><s-l>हरश्च बहुरूपश्च त्र्यम्बकश्च सुरेश्वरः ।</s-l><s-l>सावित्रश्च जयन्तश्च पिनाकी चापराजितः ।</s-l><s-l>पूर्वमेव महाभागा वसवोऽष्टौ प्रकीर्तिताः ॥ १९ ॥</s-l></s-lg><s-lg><s-l>एत एवंविधा देवा मनोरेव प्रजापतेः ।</s-l><s-l>ते च पूर्वे सुराश्चेति द्विविधाः पितरः स्मृताः ॥ २० ॥</s-l></s-lg><s-lg><s-l>शीलरूपरतास्त्वन्ये तथान्ये सिद्धसाध्ययोः ।</s-l><s-l>ऋभवो मरुतश्चैव देवानां चोदिता गणाः ॥ २१ ॥</s-l></s-lg><s-lg><s-l>एवमेते समाम्नाता विश्वेदेवास्तथाश्विनौ ।</s-l><s-l>आदित्याः क्षत्रियास्तेषां विशस्तु मरुतस्तथा ॥ २२ ॥</s-l></s-lg><s-lg><s-l>अश्विनौ तु मतौ शूद्रौ तपस्युग्रे समाहितौ ।</s-l><s-l>स्मृतास्त्वङ्गिरसो देवा ब्राह्मणा इति निश्चयः ।</s-l><s-l>इत्येतत्सर्वदेवानां चातुर्वर्ण्यं प्रकीर्तितम् ॥ २३ ॥</s-l></s-lg><s-lg><s-l>एतान्वै प्रातरुत्थाय देवान्यस्तु प्रकीर्तयेत् ।</s-l><s-l>स्वजादन्यकृताच्चैव सर्वपापात्प्रमुच्यते ॥ २४ ॥</s-l></s-lg><s-lg><s-l>यवक्रीतोऽथ रैभ्यश्च अर्वावसुपरावसू ।</s-l><s-l>औशिजश्चैव कक्षीवान्नलश्चाङ्गिरसः सुताः ॥ २५ ॥</s-l></s-lg><s-lg><s-l>ऋषेर्मेधातिथेः पुत्रः कण्वो बर्हिषदस्तथा ।</s-l><s-l>त्रैलोक्यभावनास्तात प्राच्यां सप्तर्षयस्तथा ॥ २६ ॥</s-l></s-lg><s-lg><s-l>उन्मुचो विमुचश्चैव स्वस्त्यात्रेयश्च वीर्यवान् ।</s-l><s-l>प्रमुचश्चेध्मवाहश्च भगवांश्च दृढव्रतः ॥ २७ ॥</s-l></s-lg><s-lg><s-l>मित्रावरुणयोः पुत्रस्तथागस्त्यः प्रतापवान् ।</s-l><s-l>एते ब्रह्मर्षयो नित्यमाश्रिता दक्षिणां दिशम् ॥ २८ ॥</s-l></s-lg><s-lg><s-l>रुषद्गुः कवषो धौम्यः परिव्याधश्च वीर्यवान् ।</s-l><s-l>एकतश्च द्वितश्चैव त्रितश्चैव महर्षयः ॥ २९ ॥</s-l></s-lg><s-lg><s-l>अत्रेः पुत्रश्च भगवांस्तथा सारस्वतः प्रभुः ।</s-l><s-l>एते नव महात्मानः पश्चिमामाश्रिता दिशम् ॥ ३० ॥</s-l></s-lg><s-lg><s-l>आत्रेयश्च वसिष्ठश्च कश्यपश्च महानृषिः ।</s-l><s-l>गौतमः सभरद्वाजो विश्वामित्रोऽथ कौशिकः ॥ ३१ ॥</s-l></s-lg><s-lg><s-l>तथैव पुत्रो भगवानृचीकस्य महात्मनः ।</s-l><s-l>जमदग्निश्च सप्तैते उदीचीं दिशमाश्रिताः ॥ ३२ ॥</s-l></s-lg><s-lg><s-l>एते प्रतिदिशं सर्वे कीर्तितास्तिग्मतेजसः ।</s-l><s-l>साक्षिभूता महात्मानो भुवनानां प्रभावनाः ॥ ३३ ॥</s-l></s-lg><s-lg><s-l>एवमेते महात्मानः स्थिताः प्रत्येकशो दिशः ।</s-l><s-l>एतेषां कीर्तनं कृत्वा सर्वपापैः प्रमुच्यते ॥ ३४ ॥</s-l></s-lg><s-lg><s-l>यस्यां यस्यां दिशि ह्येते तां दिशं शरणं गतः ।</s-l><s-l>मुच्यते सर्वपापेभ्यः स्वस्तिमांश्च गृहान्व्रजेत् ॥ ३५ ॥</s-l></s-lg>