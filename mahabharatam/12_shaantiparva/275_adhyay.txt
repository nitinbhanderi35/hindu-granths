<s-lg><s-l> युधिष्ठिर उवाच ।</s-l><s-l>शोकाद्दुःखाच्च मृत्योश्च त्रस्यन्ति प्राणिनः सदा ।</s-l><s-l>उभयं मे यथा न स्यात्तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्रैवोदाहरन्तीममितिहासं पुरातनम् ।</s-l><s-l>नारदस्य च संवादं समङ्गस्य च भारत ॥ २ ॥</s-l></s-lg><s-lg><s-l> नारद उवाच ।</s-l><s-l>उरसेव प्रणमसे बाहुभ्यां तरसीव च ।</s-l><s-l>संप्रहृष्टमना नित्यं विशोक इव लक्ष्यसे ॥ ३ ॥</s-l></s-lg><s-lg><s-l>उद्वेगं नेह ते किंचित्सुसूक्ष्ममपि लक्षये ।</s-l><s-l>नित्यतृप्त इव स्वस्थो बालवच्च विचेष्टसे ॥ ४ ॥</s-l></s-lg><s-lg><s-l> समङ्ग उवाच ।</s-l><s-l>भूतं भव्यं भविष्यच्च सर्वं सत्त्वेषु मानद ।</s-l><s-l>तेषां तत्त्वानि जानामि ततो न विमना ह्यहम् ॥ ५ ॥</s-l></s-lg><s-lg><s-l>उपक्रमानहं वेद पुनरेव फलोदयान् ।</s-l><s-l>लोके फलानि चित्राणि ततो न विमना ह्यहम् ॥ ६ ॥</s-l></s-lg><s-lg><s-l>अगाधाश्चाप्रतिष्ठाश्च गतिमन्तश्च नारद ।</s-l><s-l>अन्धा जडाश्च जीवन्ति पश्यास्मानपि जीवतः ॥ ७ ॥</s-l></s-lg><s-lg><s-l>विहितेनैव जीवन्ति अरोगाङ्गा दिवौकसः ।</s-l><s-l>बलवन्तोऽबलाश्चैव तद्वदस्मान्सभाजय ॥ ८ ॥</s-l></s-lg><s-lg><s-l>सहस्रिणश्च जीवन्ति जीवन्ति शतिनस्तथा ।</s-l><s-l>शाकेन चान्ये जीवन्ति पश्यास्मानपि जीवतः ॥ ९ ॥</s-l></s-lg><s-lg><s-l>यदा न शोचेमहि किं नु न स्याद्धर्मेण वा नारद कर्मणा वा ।</s-l><s-l>कृतान्तवश्यानि यदा सुखानि दुःखानि वा यन्न विधर्षयन्ति ॥ १० ॥</s-l></s-lg><s-lg><s-l>यस्मै प्रज्ञां कथयन्ते मनुष्याः प्रज्ञामूलो हीन्द्रियाणां प्रसादः ।</s-l><s-l>मुह्यन्ति शोचन्ति यदेन्द्रियाणि प्रज्ञालाभो नास्ति मूढेन्द्रियस्य ॥ ११ ॥</s-l></s-lg><s-lg><s-l>मूढस्य दर्पः स पुनर्मोह एव मूढस्य नायं न परोऽस्ति लोकः ।</s-l><s-l>न ह्येव दुःखानि सदा भवन्ति सुखस्य वा नित्यशो लाभ एव ॥ १२ ॥</s-l></s-lg><s-lg><s-l>भावात्मकं संपरिवर्तमानं न मादृशः संज्वरं जातु कुर्यात् ।</s-l><s-l>इष्टान्भोगान्नानुरुध्येत्सुखं वा न चिन्तयेद्दुःखमभ्यागतं वा ॥ १३ ॥</s-l></s-lg><s-lg><s-l>समाहितो न स्पृहयेत्परेषां नानागतं नाभिनन्देत लाभम् ।</s-l><s-l>न चापि हृष्येद्विपुलेऽर्थलाभे तथार्थनाशे च न वै विषीदेत् ॥ १४ ॥</s-l></s-lg><s-lg><s-l>न बान्धवा न च वित्तं न कौली न च श्रुतं न च मन्त्रा न वीर्यम् ।</s-l><s-l>दुःखात्त्रातुं सर्व एवोत्सहन्ते परत्र शीले न तु यान्ति शान्तिम् ॥ १५ ॥</s-l></s-lg><s-lg><s-l>नास्ति बुद्धिरयुक्तस्य नायोगाद्विद्यते सुखम् ।</s-l><s-l>धृतिश्च दुःखत्यागश्चाप्युभयं नः सुखोदयम् ॥ १६ ॥</s-l></s-lg><s-lg><s-l>प्रियं हि हर्षजननं हर्ष उत्सेकवर्धनः ।</s-l><s-l>उत्सेको नरकायैव तस्मात्तं संत्यजाम्यहम् ॥ १७ ॥</s-l></s-lg><s-lg><s-l>एताञ्शोकभयोत्सेकान्मोहनान्सुखदुःखयोः ।</s-l><s-l>पश्यामि साक्षिवल्लोके देहस्यास्य विचेष्टनात् ॥ १८ ॥</s-l></s-lg><s-lg><s-l>अर्थकामौ परित्यज्य विशोको विगतज्वरः ।</s-l><s-l>तृष्णामोहौ तु संत्यज्य चरामि पृथिवीमिमाम् ॥ १९ ॥</s-l></s-lg><s-lg><s-l>न मृत्युतो न चाधर्मान्न लोभान्न कुतश्चन ।</s-l><s-l>पीतामृतस्येवात्यन्तमिह चामुत्र वा भयम् ॥ २० ॥</s-l></s-lg><s-lg><s-l>एतद्ब्रह्मन्विजानामि महत्कृत्वा तपोऽव्ययम् ।</s-l><s-l>तेन नारद संप्राप्तो न मां शोकः प्रबाधते ॥ २१ ॥</s-l></s-lg>