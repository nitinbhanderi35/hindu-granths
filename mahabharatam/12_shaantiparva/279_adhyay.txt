<s-lg><s-l> युधिष्ठिर उवाच ।</s-l><s-l>अतः परं महाबाहो यच्छ्रेयस्तद्वदस्व मे ।</s-l><s-l>न तृप्याम्यमृतस्येव वचसस्ते पितामह ॥ १ ॥</s-l></s-lg><s-lg><s-l>किं कर्म पुरुषः कृत्वा शुभं पुरुषसत्तम ।</s-l><s-l>श्रेयः परमवाप्नोति प्रेत्य चेह च तद्वद ॥ २ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्यामि यथा पूर्वं महायशाः ।</s-l><s-l>पराशरं महात्मानं पप्रच्छ जनको नृपः ॥ ३ ॥</s-l></s-lg><s-lg><s-l>किं श्रेयः सर्वभूतानामस्मिँल्लोके परत्र च ।</s-l><s-l>यद्भवेत्प्रतिपत्तव्यं तद्भवान्प्रब्रवीतु मे ॥ ४ ॥</s-l></s-lg><s-lg><s-l>ततः स तपसा युक्तः सर्वधर्मविधानवित् ।</s-l><s-l>नृपायानुग्रहमना मुनिर्वाक्यमथाब्रवीत् ॥ ५ ॥</s-l></s-lg><s-lg><s-l>धर्म एव कृतः श्रेयानिह लोके परत्र च ।</s-l><s-l>तस्माद्धि परमं नास्ति यथा प्राहुर्मनीषिणः ॥ ६ ॥</s-l></s-lg><s-lg><s-l>प्रतिपद्य नरो धर्मं स्वर्गलोके महीयते ।</s-l><s-l>धर्मात्मकः कर्मविधिर्देहिनां नृपसत्तम ।</s-l><s-l>तस्मिन्नाश्रमिणः सन्तः स्वकर्माणीह कुर्वते ॥ ७ ॥</s-l></s-lg><s-lg><s-l>चतुर्विधा हि लोकस्य यात्रा तात विधीयते ।</s-l><s-l>मर्त्या यत्रावतिष्ठन्ते सा च कामात्प्रवर्तते ॥ ८ ॥</s-l></s-lg><s-lg><s-l>सुकृतासुकृतं कर्म निषेव्य विविधैः क्रमैः ।</s-l><s-l>दशार्धप्रविभक्तानां भूतानां बहुधा गतिः ॥ ९ ॥</s-l></s-lg><s-lg><s-l>सौवर्णं राजतं वापि यथा भाण्डं निषिच्यते ।</s-l><s-l>तथा निषिच्यते जन्तुः पूर्वकर्मवशानुगः ॥ १० ॥</s-l></s-lg><s-lg><s-l>नाबीजाज्जायते किंचिन्नाकृत्वा सुखमेधते ।</s-l><s-l>सुकृती विन्दति सुखं प्राप्य देहक्षयं नरः ॥ ११ ॥</s-l></s-lg><s-lg><s-l>दैवं तात न पश्यामि नास्ति दैवस्य साधनम् ।</s-l><s-l>स्वभावतो हि संसिद्धा देवगन्धर्वदानवाः ॥ १२ ॥</s-l></s-lg><s-lg><s-l>प्रेत्य जातिकृतं कर्म न स्मरन्ति सदा जनाः ।</s-l><s-l>ते वै तस्य फलप्राप्तौ कर्म चापि चतुर्विधम् ॥ १३ ॥</s-l></s-lg><s-lg><s-l>लोकयात्राश्रयश्चैव शब्दो वेदाश्रयः कृतः ।</s-l><s-l>शान्त्यर्थं मनसस्तात नैतद्वृद्धानुशासनम् ॥ १४ ॥</s-l></s-lg><s-lg><s-l>चक्षुषा मनसा वाचा कर्मणा च चतुर्विधम् ।</s-l><s-l>कुरुते यादृशं कर्म तादृशं प्रतिपद्यते ॥ १५ ॥</s-l></s-lg><s-lg><s-l>निरन्तरं च मिश्रं च फलते कर्म पार्थिव ।</s-l><s-l>कल्याणं यदि वा पापं न तु नाशोऽस्य विद्यते ॥ १६ ॥</s-l></s-lg><s-lg><s-l>कदाचित्सुकृतं तात कूटस्थमिव तिष्ठति ।</s-l><s-l>मज्जमानस्य संसारे यावद्दुःखाद्विमुच्यते ॥ १७ ॥</s-l></s-lg><s-lg><s-l>ततो दुःखक्षयं कृत्वा सुकृतं कर्म सेवते ।</s-l><s-l>सुकृतक्षयाद्दुष्कृतं च तद्विद्धि मनुजाधिप ॥ १८ ॥</s-l></s-lg><s-lg><s-l>दमः क्षमा धृतिस्तेजः संतोषः सत्यवादिता ।</s-l><s-l>ह्रीरहिंसाव्यसनिता दाक्ष्यं चेति सुखावहाः ॥ १९ ॥</s-l></s-lg><s-lg><s-l>दुष्कृते सुकृते वापि न जन्तुरयतो भवेत् ।</s-l><s-l>नित्यं मनःसमाधाने प्रयतेत विचक्षणः ॥ २० ॥</s-l></s-lg><s-lg><s-l>नायं परस्य सुकृतं दुष्कृतं वापि सेवते ।</s-l><s-l>करोति यादृशं कर्म तादृशं प्रतिपद्यते ॥ २१ ॥</s-l></s-lg><s-lg><s-l>सुखदुःखे समाधाय पुमानन्येन गच्छति ।</s-l><s-l>अन्येनैव जनः सर्वः संगतो यश्च पार्थिव ॥ २२ ॥</s-l></s-lg><s-lg><s-l>परेषां यदसूयेत न तत्कुर्यात्स्वयं नरः ।</s-l><s-l>यो ह्यसूयुस्तथायुक्तः सोऽवहासं नियच्छति ॥ २३ ॥</s-l></s-lg><s-lg><s-l>भीरू राजन्यो ब्राह्मणः सर्वभक्षो वैश्योऽनीहावान्हीनवर्णोऽलसश्च ।</s-l><s-l>विद्वांश्चाशीलो वृत्तहीनः कुलीनः सत्याद्भ्रष्टो ब्राह्मणः स्त्री च दुष्टा ॥ २४ ॥</s-l></s-lg><s-lg><s-l>रागी मुक्तः पचमानोऽऽत्महेतोर्मूर्खो वक्ता नृपहीनं च राष्ट्रम् ।</s-l><s-l>एते सर्वे शोच्यतां यान्ति राजन्यश्चायुक्तः स्नेहहीनः प्रजासु ॥ २५ ॥</s-l></s-lg>