<s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>प्रजानामनुकम्पार्थं गीतं राज्ञा विचख्नुना ॥ १ ॥</s-l></s-lg><s-lg><s-l>छिन्नस्थूणं वृषं दृष्ट्वा विरावं च गवां भृशम् ।</s-l><s-l>गोग्रहे यज्ञवाटस्य प्रेक्षमाणः स पार्थिवः ॥ २ ॥</s-l></s-lg><s-lg><s-l>स्वस्ति गोभ्योऽस्तु लोकेषु ततो निर्वचनं कृतम् ।</s-l><s-l>हिंसायां हि प्रवृत्तायामाशीरेषानुकल्पिता ॥ ३ ॥</s-l></s-lg><s-lg><s-l>अव्यवस्थितमर्यादैर्विमूढैर्नास्तिकैर्नरैः ।</s-l><s-l>संशयात्मभिरव्यक्तैर्हिंसा समनुकीर्तिता ॥ ४ ॥</s-l></s-lg><s-lg><s-l>सर्वकर्मस्वहिंसा हि धर्मात्मा मनुरब्रवीत् ।</s-l><s-l>कामरागाद्विहिंसन्ति बहिर्वेद्यां पशून्नराः ॥ ५ ॥</s-l></s-lg><s-lg><s-l>तस्मात्प्रमाणतः कार्यो धर्मः सूक्ष्मो विजानता ।</s-l><s-l>अहिंसैव हि सर्वेभ्यो धर्मेभ्यो ज्यायसी मता ॥ ६ ॥</s-l></s-lg><s-lg><s-l>उपोष्य संशितो भूत्वा हित्वा वेदकृताः श्रुतीः ।</s-l><s-l>आचार इत्यनाचाराः कृपणाः फलहेतवः ॥ ७ ॥</s-l></s-lg><s-lg><s-l>यदि यज्ञांश्च वृक्षांश्च यूपांश्चोद्दिश्य मानवाः ।</s-l><s-l>वृथा मांसानि खादन्ति नैष धर्मः प्रशस्यते ॥ ८ ॥</s-l></s-lg><s-lg><s-l>मांसं मधु सुरा मत्स्या आसवं कृसरौदनम् ।</s-l><s-l>धूर्तैः प्रवर्तितं ह्येतन्नैतद्वेदेषु कल्पितम् ॥ ९ ॥</s-l></s-lg><s-lg><s-l>कामान्मोहाच्च लोभाच्च लौल्यमेतत्प्रवर्तितम् ।</s-l><s-l>विष्णुमेवाभिजानन्ति सर्वयज्ञेषु ब्राह्मणाः ।</s-l><s-l>पायसैः सुमनोभिश्च तस्यापि यजनं स्मृतम् ॥ १० ॥</s-l></s-lg><s-lg><s-l>यज्ञियाश्चैव ये वृक्षा वेदेषु परिकल्पिताः ।</s-l><s-l>यच्चापि किंचित्कर्तव्यमन्यच्चोक्षैः सुसंस्कृतम् ।</s-l><s-l>महासत्त्वैः शुद्धभावैः सर्वं देवार्हमेव तत् ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>शरीरमापदश्चापि विवदन्त्यविहिंसतः ।</s-l><s-l>कथं यात्रा शरीरस्य निरारम्भस्य सेत्स्यति ॥ १२ ॥</s-l></s-lg><s-lg><s-l> भीष्म उवाच ।</s-l><s-l>यथा शरीरं न ग्लायेन्नेयान्मृत्युवशं यथा ।</s-l><s-l>तथा कर्मसु वर्तेत समर्थो धर्ममाचरेत् ॥ १३ ॥</s-l></s-lg>