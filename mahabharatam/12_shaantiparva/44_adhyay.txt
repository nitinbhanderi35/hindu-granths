<s-lg><s-l> वैशंपायन उवाच ।</s-l><s-l>ततो विसर्जयामास सर्वाः प्रकृतयो नृपः ।</s-l><s-l>विविशुश्चाभ्यनुज्ञाता यथास्वानि गृहाणि च ॥ १ ॥</s-l></s-lg><s-lg><s-l>ततो युधिष्ठिरो राजा भीमं भीमपराक्रमम् ।</s-l><s-l>सान्त्वयन्नब्रवीद्धीमानर्जुनं यमजौ तथा ॥ २ ॥</s-l></s-lg><s-lg><s-l>शत्रुभिर्विविधैः शस्त्रैः कृत्तदेहा महारणे ।</s-l><s-l>श्रान्ता भवन्तः सुभृशं तापिताः शोकमन्युभिः ॥ ३ ॥</s-l></s-lg><s-lg><s-l>अरण्ये दुःखवसतीर्मत्कृते पुरुषोत्तमाः ।</s-l><s-l>भवद्भिरनुभूताश्च यथा कुपुरुषैस्तथा ॥ ४ ॥</s-l></s-lg><s-lg><s-l>यथासुखं यथाजोषं जयोऽयमनुभूयताम् ।</s-l><s-l>विश्रान्ताँल्लब्धविज्ञानाञ्श्वः समेतास्मि वः पुनः ॥ ५ ॥</s-l></s-lg><s-lg><s-l>ततो दुर्योधनगृहं प्रासादैरुपशोभितम् ।</s-l><s-l>बहुरत्नसमाकीर्णं दासीदाससमाकुलम् ॥ ६ ॥</s-l></s-lg><s-lg><s-l>धृतराष्ट्राभ्यनुज्ञातं भ्रात्रा दत्तं वृकोदरः ।</s-l><s-l>प्रतिपेदे महाबाहुर्मन्दरं मघवानिव ॥ ७ ॥</s-l></s-lg><s-lg><s-l>यथा दुर्योधनगृहं तथा दुःशासनस्य च ।</s-l><s-l>प्रासादमालासंयुक्तं हेमतोरणभूषितम् ॥ ८ ॥</s-l></s-lg><s-lg><s-l>दासीदाससुसंपूर्णं प्रभूतधनधान्यवत् ।</s-l><s-l>प्रतिपेदे महाबाहुरर्जुनो राजशासनात् ॥ ९ ॥</s-l></s-lg><s-lg><s-l>दुर्मर्षणस्य भवनं दुःशासनगृहाद्वरम् ।</s-l><s-l>कुबेरभवनप्रख्यं मणिहेमविभूषितम् ॥ १० ॥</s-l></s-lg><s-lg><s-l>नकुलाय वरार्हाय कर्शिताय महावने ।</s-l><s-l>ददौ प्रीतो महाराज धर्मराजो युधिष्ठिरः ॥ ११ ॥</s-l></s-lg><s-lg><s-l>दुर्मुखस्य च वेश्माग्र्यं श्रीमत्कनकभूषितम् ।</s-l><s-l>पूर्णं पद्मदलाक्षीणां स्त्रीणां शयनसंकुलम् ॥ १२ ॥</s-l></s-lg><s-lg><s-l>प्रददौ सहदेवाय सततं प्रियकारिणे ।</s-l><s-l>मुमुदे तच्च लब्ध्वा स कैलासं धनदो यथा ॥ १३ ॥</s-l></s-lg><s-lg><s-l>युयुत्सुर्विदुरश्चैव संजयश्च महाद्युतिः ।</s-l><s-l>सुधर्मा चैव धौम्यश्च यथास्वं जग्मुरालयान् ॥ १४ ॥</s-l></s-lg><s-lg><s-l>सह सात्यकिना शौरिरर्जुनस्य निवेशनम् ।</s-l><s-l>विवेश पुरुषव्याघ्रो व्याघ्रो गिरिगुहामिव ॥ १५ ॥</s-l></s-lg><s-lg><s-l>तत्र भक्षान्नपानैस्ते समुपेताः सुखोषिताः ।</s-l><s-l>सुखप्रबुद्धा राजानमुपतस्थुर्युधिष्ठिरम् ॥ १६ ॥</s-l></s-lg>