<s-lg><s-l> युधिष्ठिर उवाच ।</s-l><s-l>यदिदं कर्म लोकेऽस्मिञ्शुभं वा यदि वाशुभम् ।</s-l><s-l>पुरुषं योजयत्येव फलयोगेन भारत ॥ १ ॥</s-l></s-lg><s-lg><s-l>कर्ता स्वित्तस्य पुरुष उताहो नेति संशयः ।</s-l><s-l>एतदिच्छामि तत्त्वेन त्वत्तः श्रोतुं पितामह ॥ २ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>प्रह्रादस्य च संवादमिन्द्रस्य च युधिष्ठिर ॥ ३ ॥</s-l></s-lg><s-lg><s-l>असक्तं धूतपाप्मानं कुले जातं बहुश्रुतम् ।</s-l><s-l>अस्तम्भमनहंकारं सत्त्वस्थं समये रतम् ॥ ४ ॥</s-l></s-lg><s-lg><s-l>तुल्यनिन्दास्तुतिं दान्तं शून्यागारनिवेशनम् ।</s-l><s-l>चराचराणां भूतानां विदितप्रभवाप्ययम् ॥ ५ ॥</s-l></s-lg><s-lg><s-l>अक्रुध्यन्तमहृष्यन्तमप्रियेषु प्रियेषु च ।</s-l><s-l>काञ्चने वाथ लोष्टे वा उभयोः समदर्शनम् ॥ ६ ॥</s-l></s-lg><s-lg><s-l>आत्मनिःश्रेयसज्ञाने धीरं निश्चितनिश्चयम् ।</s-l><s-l>परावरज्ञं भूतानां सर्वज्ञं समदर्शनम् ॥ ७ ॥</s-l></s-lg><s-lg><s-l>शक्रः प्रह्रादमासीनमेकान्ते संयतेन्द्रियम् ।</s-l><s-l>बुभुत्समानस्तत्प्रज्ञामभिगम्येदमब्रवीत् ॥ ८ ॥</s-l></s-lg><s-lg><s-l>यैः कैश्चित्संमतो लोके गुणैः स्यात्पुरुषो नृषु ।</s-l><s-l>भवत्यनपगान्सर्वांस्तान्गुणाँल्लक्षयामहे ॥ ९ ॥</s-l></s-lg><s-lg><s-l>अथ ते लक्ष्यते बुद्धिः समा बालजनैरिह ।</s-l><s-l>आत्मानं मन्यमानः सञ्श्रेयः किमिह मन्यसे ॥ १० ॥</s-l></s-lg><s-lg><s-l>बद्धः पाशैश्च्युतः स्थानाद्द्विषतां वशमागतः ।</s-l><s-l>श्रिया विहीनः प्रह्राद शोचितव्ये न शोचसि ॥ ११ ॥</s-l></s-lg><s-lg><s-l>प्रज्ञालाभात्तु दैतेय उताहो धृतिमत्तया ।</s-l><s-l>प्रह्राद स्वस्थरूपोऽसि पश्यन्व्यसनमात्मनः ॥ १२ ॥</s-l></s-lg><s-lg><s-l>इति संचोदितस्तेन धीरो निश्चितनिश्चयः ।</s-l><s-l>उवाच श्लक्ष्णया वाचा स्वां प्रज्ञामनुवर्णयन् ॥ १३ ॥</s-l></s-lg><s-lg><s-l>प्रवृत्तिं च निवृत्तिं च भूतानां यो न बुध्यते ।</s-l><s-l>तस्य स्तम्भो भवेद्बाल्यान्नास्ति स्तम्भोऽनुपश्यतः ॥ १४ ॥</s-l></s-lg><s-lg><s-l>स्वभावात्संप्रवर्तन्ते निवर्तन्ते तथैव च ।</s-l><s-l>सर्वे भावास्तथाभावाः पुरुषार्थो न विद्यते ॥ १५ ॥</s-l></s-lg><s-lg><s-l>पुरुषार्थस्य चाभावे नास्ति कश्चित्स्वकारकः ।</s-l><s-l>स्वयं तु कुर्वतस्तस्य जातु मानो भवेदिह ॥ १६ ॥</s-l></s-lg><s-lg><s-l>यस्तु कर्तारमात्मानं मन्यते साध्वसाधुनोः ।</s-l><s-l>तस्य दोषवती प्रज्ञा स्वमूर्त्यज्ञेति मे मतिः ॥ १७ ॥</s-l></s-lg><s-lg><s-l>यदि स्यात्पुरुषः कर्ता शक्रात्मश्रेयसे ध्रुवम् ।</s-l><s-l>आरम्भास्तस्य सिध्येरन्न च जातु पराभवेत् ॥ १८ ॥</s-l></s-lg><s-lg><s-l>अनिष्टस्य हि निर्वृत्तिरनिवृत्तिः प्रियस्य च ।</s-l><s-l>लक्ष्यते यतमानानां पुरुषार्थस्ततः कुतः ॥ १९ ॥</s-l></s-lg><s-lg><s-l>अनिष्टस्याभिनिर्वृत्तिमिष्टसंवृत्तिमेव च ।</s-l><s-l>अप्रयत्नेन पश्यामः केषांचित्तत्स्वभावतः ॥ २० ॥</s-l></s-lg><s-lg><s-l>प्रतिरूपधराः केचिद्दृश्यन्ते बुद्धिसत्तमाः ।</s-l><s-l>विरूपेभ्योऽल्पबुद्धिभ्यो लिप्समाना धनागमम् ॥ २१ ॥</s-l></s-lg><s-lg><s-l>स्वभावप्रेरिताः सर्वे निविशन्ते गुणा यदा ।</s-l><s-l>शुभाशुभास्तदा तत्र तस्य किं मानकारणम् ॥ २२ ॥</s-l></s-lg><s-lg><s-l>स्वभावादेव तत्सर्वमिति मे निश्चिता मतिः ।</s-l><s-l>आत्मप्रतिष्ठिता प्रज्ञा मम नास्ति ततोऽन्यथा ॥ २३ ॥</s-l></s-lg><s-lg><s-l>कर्मजं त्विह मन्येऽहं फलयोगं शुभाशुभम् ।</s-l><s-l>कर्मणां विषयं कृत्स्नमहं वक्ष्यामि तच्छृणु ॥ २४ ॥</s-l></s-lg><s-lg><s-l>यथा वेदयते कश्चिदोदनं वायसो वदन् ।</s-l><s-l>एवं सर्वाणि कर्माणि स्वभावस्यैव लक्षणम् ॥ २५ ॥</s-l></s-lg><s-lg><s-l>विकारानेव यो वेद न वेद प्रकृतिं पराम् ।</s-l><s-l>तस्य स्तम्भो भवेद्बाल्यान्नास्ति स्तम्भोऽनुपश्यतः ॥ २६ ॥</s-l></s-lg><s-lg><s-l>स्वभावभाविनो भावान्सर्वानेवेह निश्चये ।</s-l><s-l>बुध्यमानस्य दर्पो वा मानो वा किं करिष्यति ॥ २७ ॥</s-l></s-lg><s-lg><s-l>वेद धर्मविधिं कृत्स्नं भूतानां चाप्यनित्यताम् ।</s-l><s-l>तस्माच्छक्र न शोचामि सर्वं ह्येवेदमन्तवत् ॥ २८ ॥</s-l></s-lg><s-lg><s-l>निर्ममो निरहंकारो निरीहो मुक्तबन्धनः ।</s-l><s-l>स्वस्थोऽव्यपेतः पश्यामि भूतानां प्रभवाप्ययौ ॥ २९ ॥</s-l></s-lg><s-lg><s-l>कृतप्रज्ञस्य दान्तस्य वितृष्णस्य निराशिषः ।</s-l><s-l>नायासो विद्यते शक्र पश्यतो लोकविद्यया ॥ ३० ॥</s-l></s-lg><s-lg><s-l>प्रकृतौ च विकारे च न मे प्रीतिर्न च द्विषे ।</s-l><s-l>द्वेष्टारं न च पश्यामि यो ममाद्य ममायते ॥ ३१ ॥</s-l></s-lg><s-lg><s-l>नोर्ध्वं नावाङ्न तिर्यक्च न क्वचिच्छक्र कामये ।</s-l><s-l>न विज्ञाने न विज्ञेये नाज्ञाने शर्म विद्यते ॥ ३२ ॥</s-l></s-lg><s-lg><s-l> शक्र उवाच ।</s-l><s-l>येनैषा लभ्यते प्रज्ञा येन शान्तिरवाप्यते ।</s-l><s-l>प्रब्रूहि तमुपायं मे सम्यक्प्रह्राद पृच्छते ॥ ३३ ॥</s-l></s-lg><s-lg><s-l> प्रह्राद उवाच ।</s-l><s-l>आर्जवेनाप्रमादेन प्रसादेनात्मवत्तया ।</s-l><s-l>वृद्धशुश्रूषया शक्र पुरुषो लभते महत् ॥ ३४ ॥</s-l></s-lg><s-lg><s-l>स्वभावाल्लभते प्रज्ञां शान्तिमेति स्वभावतः ।</s-l><s-l>स्वभावादेव तत्सर्वं यत्किंचिदनुपश्यसि ॥ ३५ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तो दैत्यपतिना शक्रो विस्मयमागमत् ।</s-l><s-l>प्रीतिमांश्च तदा राजंस्तद्वाक्यं प्रत्यपूजयत् ॥ ३६ ॥</s-l></s-lg><s-lg><s-l>स तदाभ्यर्च्य दैत्येन्द्रं त्रैलोक्यपतिरीश्वरः ।</s-l><s-l>असुरेन्द्रमुपामन्त्र्य जगाम स्वं निवेशनम् ॥ ३७ ॥</s-l></s-lg>