<s-lg><s-l> व्यास उवाच ।</s-l><s-l>अथ ज्ञानप्लवं धीरो गृहीत्वा शान्तिमास्थितः ।</s-l><s-l>उन्मज्जंश्च निमज्जंश्च ज्ञानमेवाभिसंश्रयेत् ॥ १ ॥</s-l></s-lg><s-lg><s-l> शुक उवाच ।</s-l><s-l>किं तज्ज्ञानमथो विद्या यया निस्तरति द्वयम् ।</s-l><s-l>प्रवृत्तिलक्षणो धर्मो निवृत्तिरिति चैव हि ॥ २ ॥</s-l></s-lg><s-lg><s-l> व्यास उवाच ।</s-l><s-l>यस्तु पश्येत्स्वभावेन विना भावमचेतनः ।</s-l><s-l>पुष्यते च पुनः सर्वान्प्रज्ञया मुक्तहेतुकः ॥ ३ ॥</s-l></s-lg><s-lg><s-l>येषां चैकान्तभावेन स्वभावः कारणं मतम् ।</s-l><s-l>पूत्वा तृणबुसीकां वै ते लभन्ते न किंचन ॥ ४ ॥</s-l></s-lg><s-lg><s-l>ये चैनं पक्षमाश्रित्य वर्तयन्त्यल्पचेतसः ।</s-l><s-l>स्वभावं कारणं ज्ञात्वा न श्रेयः प्राप्नुवन्ति ते ॥ ५ ॥</s-l></s-lg><s-lg><s-l>स्वभावो हि विनाशाय मोहकर्ममनोभवः ।</s-l><s-l>निरुक्तमेतयोरेतत्स्वभावपरभावयोः ॥ ६ ॥</s-l></s-lg><s-lg><s-l>कृष्यादीनि हि कर्माणि सस्यसंहरणानि च ।</s-l><s-l>प्रज्ञावद्भिः प्रकॢप्तानि यानासनगृहाणि च ॥ ७ ॥</s-l></s-lg><s-lg><s-l>आक्रीडानां गृहाणां च गदानामगदस्य च ।</s-l><s-l>प्रज्ञावन्तः प्रवक्तारो ज्ञानवद्भिरनुष्ठिताः ॥ ८ ॥</s-l></s-lg><s-lg><s-l>प्रज्ञा संयोजयत्यर्थैः प्रज्ञा श्रेयोऽधिगच्छति ।</s-l><s-l>राजानो भुञ्जते राज्यं प्रज्ञया तुल्यलक्षणाः ॥ ९ ॥</s-l></s-lg><s-lg><s-l>पारावर्यं तु भूतानां ज्ञानेनैवोपलभ्यते ।</s-l><s-l>विद्यया तात सृष्टानां विद्यैव परमा गतिः ॥ १० ॥</s-l></s-lg><s-lg><s-l>भूतानां जन्म सर्वेषां विविधानां चतुर्विधम् ।</s-l><s-l>जराय्वण्डमथोद्भेदं स्वेदं चाप्युपलक्षयेत् ॥ ११ ॥</s-l></s-lg><s-lg><s-l>स्थावरेभ्यो विशिष्टानि जङ्गमान्युपलक्षयेत् ।</s-l><s-l>उपपन्नं हि यच्चेष्टा विशिष्येत विशेष्ययोः ॥ १२ ॥</s-l></s-lg><s-lg><s-l>आहुर्द्विबहुपादानि जङ्गमानि द्वयानि च ।</s-l><s-l>बहुपाद्भ्यो विशिष्टानि द्विपादानि बहून्यपि ॥ १३ ॥</s-l></s-lg><s-lg><s-l>द्विपदानि द्वयान्याहुः पार्थिवानीतराणि च ।</s-l><s-l>पार्थिवानि विशिष्टानि तानि ह्यन्नानि भुञ्जते ॥ १४ ॥</s-l></s-lg><s-lg><s-l>पार्थिवानि द्वयान्याहुर्मध्यमान्युत्तमानि च ।</s-l><s-l>मध्यमानि विशिष्टानि जातिधर्मोपधारणात् ॥ १५ ॥</s-l></s-lg><s-lg><s-l>मध्यमानि द्वयान्याहुर्धर्मज्ञानीतराणि च ।</s-l><s-l>धर्मज्ञानि विशिष्टानि कार्याकार्योपधारणात् ॥ १६ ॥</s-l></s-lg><s-lg><s-l>धर्मज्ञानि द्वयान्याहुर्वेदज्ञानीतराणि च ।</s-l><s-l>वेदज्ञानि विशिष्टानि वेदो ह्येषु प्रतिष्ठितः ॥ १७ ॥</s-l></s-lg><s-lg><s-l>वेदज्ञानि द्वयान्याहुः प्रवक्तॄणीतराणि च ।</s-l><s-l>प्रवक्तॄणि विशिष्टानि सर्वधर्मोपधारणात् ॥ १८ ॥</s-l></s-lg><s-lg><s-l>विज्ञायन्ते हि यैर्वेदाः सर्वधर्मक्रियाफलाः ।</s-l><s-l>सयज्ञाः सखिला वेदाः प्रवक्तृभ्यो विनिःसृताः ॥ १९ ॥</s-l></s-lg><s-lg><s-l>प्रवक्तॄणि द्वयान्याहुरात्मज्ञानीतराणि च ।</s-l><s-l>आत्मज्ञानि विशिष्टानि जन्माजन्मोपधारणात् ॥ २० ॥</s-l></s-lg><s-lg><s-l>धर्मद्वयं हि यो वेद स सर्वः सर्वधर्मविद् ।</s-l><s-l>स त्यागी सत्यसंकल्पः स तु क्षान्तः स ईश्वरः ॥ २१ ॥</s-l></s-lg><s-lg><s-l>धर्मज्ञानप्रतिष्ठं हि तं देवा ब्राह्मणं विदुः ।</s-l><s-l>शब्दब्रह्मणि निष्णातं परे च कृतनिश्चयम् ॥ २२ ॥</s-l></s-lg><s-lg><s-l>अन्तःस्थं च बहिष्ठं च येऽऽधियज्ञाधिदैवतम् ।</s-l><s-l>जानन्ति तान्नमस्यामस्ते देवास्तात ते द्विजाः ॥ २३ ॥</s-l></s-lg><s-lg><s-l>तेषु विश्वमिदं भूतं साग्रं च जगदाहितम् ।</s-l><s-l>तेषां माहात्म्यभावस्य सदृशं नास्ति किंचन ॥ २४ ॥</s-l></s-lg><s-lg><s-l>आदिं ते निधनं चैव कर्म चातीत्य सर्वशः ।</s-l><s-l>चतुर्विधस्य भूतस्य सर्वस्येशाः स्वयंभुवः ॥ २५ ॥</s-l></s-lg>