<s-lg><s-l> शुक उवाच ।</s-l><s-l>क्षरात्प्रभृति यः सर्गः सगुणानीन्द्रियाणि च ।</s-l><s-l>बुद्ध्यैश्वर्याभिसर्गार्थं यद्ध्यानं चात्मनः शुभम् ॥ १ ॥</s-l></s-lg><s-lg><s-l>भूय एव तु लोकेऽस्मिन्सद्वृत्तिं वृत्तिहैतुकीम् ।</s-l><s-l>यया सन्तः प्रवर्तन्ते तदिच्छाम्यनुवर्णितम् ॥ २ ॥</s-l></s-lg><s-lg><s-l>वेदे वचनमुक्तं तु कुरु कर्म त्यजेति च ।</s-l><s-l>कथमेतद्विजानीयां तच्च व्याख्यातुमर्हसि ॥ ३ ॥</s-l></s-lg><s-lg><s-l>लोकवृत्तान्ततत्त्वज्ञः पूतोऽहं गुरुशासनात् ।</s-l><s-l>कृत्वा बुद्धिं वियुक्तात्मा त्यक्ष्याम्यात्मानमव्यथः ॥ ४ ॥</s-l></s-lg><s-lg><s-l> व्यास उवाच ।</s-l><s-l>यैषा वै विहिता वृत्तिः पुरस्ताद्ब्रह्मणा स्वयम् ।</s-l><s-l>एषा पूर्वतरैः सद्भिराचीर्णा परमर्षिभिः ॥ ५ ॥</s-l></s-lg><s-lg><s-l>ब्रह्मचर्येण वै लोकाञ्जयन्ति परमर्षयः ।</s-l><s-l>आत्मनश्च हृदि श्रेयस्त्वन्विच्छ मनसात्मनि ॥ ६ ॥</s-l></s-lg><s-lg><s-l>वने मूलफलाशी च तप्यन्सुविपुलं तपः ।</s-l><s-l>पुण्यायतनचारी च भूतानामविहिंसकः ॥ ७ ॥</s-l></s-lg><s-lg><s-l>विधूमे सन्नमुसले वानप्रस्थप्रतिश्रये ।</s-l><s-l>काले प्राप्ते चरन्भैक्षं कल्पते ब्रह्मभूयसे ॥ ८ ॥</s-l></s-lg><s-lg><s-l>निःस्तुतिर्निर्नमस्कारः परित्यज्य शुभाशुभे ।</s-l><s-l>अरण्ये विचरैकाकी येन केनचिदाशितः ॥ ९ ॥</s-l></s-lg><s-lg><s-l> शुक उवाच ।</s-l><s-l>यदिदं वेदवचनं लोकवादे विरुध्यते ।</s-l><s-l>प्रमाणे चाप्रमाणे च विरुद्धे शास्त्रता कुतः ॥ १० ॥</s-l></s-lg><s-lg><s-l>इत्येतच्छ्रोतुमिच्छामि भगवान्प्रब्रवीतु मे ।</s-l><s-l>कर्मणामविरोधेन कथमेतत्प्रवर्तते ॥ ११ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तः प्रत्युवाचेदं गन्धवत्याः सुतः सुतम् ।</s-l><s-l>ऋषिस्तत्पूजयन्वाक्यं पुत्रस्यामिततेजसः ॥ १२ ॥</s-l></s-lg><s-lg><s-l>गृहस्थो ब्रह्मचारी च वानप्रस्थोऽथ भिक्षुकः ।</s-l><s-l>यथोक्तकारिणः सर्वे गच्छन्ति परमां गतिम् ॥ १३ ॥</s-l></s-lg><s-lg><s-l>एको य आश्रमानेताननुतिष्ठेद्यथाविधि ।</s-l><s-l>अकामद्वेषसंयुक्तः स परत्र महीयते ॥ १४ ॥</s-l></s-lg><s-lg><s-l>चतुष्पदी हि निःश्रेणी ब्रह्मण्येषा प्रतिष्ठिता ।</s-l><s-l>एतामाश्रित्य निःश्रेणीं ब्रह्मलोके महीयते ॥ १५ ॥</s-l></s-lg><s-lg><s-l>आयुषस्तु चतुर्भागं ब्रह्मचार्यनसूयकः ।</s-l><s-l>गुरौ वा गुरुपुत्रे वा वसेद्धर्मार्थकोविदः ॥ १६ ॥</s-l></s-lg><s-lg><s-l>कर्मातिरेकेण गुरोरध्येतव्यं बुभूषता ।</s-l><s-l>दक्षिणो नापवादी स्यादाहूतो गुरुमाश्रयेत् ॥ १७ ॥</s-l></s-lg><s-lg><s-l>जघन्यशायी पूर्वं स्यादुत्थायी गुरुवेश्मनि ।</s-l><s-l>यच्च शिष्येण कर्तव्यं कार्यं दासेन वा पुनः ॥ १८ ॥</s-l></s-lg><s-lg><s-l>कृतमित्येव तत्सर्वं कृत्वा तिष्ठेत पार्श्वतः ।</s-l><s-l>किंकरः सर्वकारी च सर्वकर्मसु कोविदः ॥ १९ ॥</s-l></s-lg><s-lg><s-l>शुचिर्दक्षो गुणोपेतो ब्रूयादिषुरिवात्वरः ।</s-l><s-l>चक्षुषा गुरुमव्यग्रो निरीक्षेत जितेन्द्रियः ॥ २० ॥</s-l></s-lg><s-lg><s-l>नाभुक्तवति चाश्नीयादपीतवति नो पिबेत् ।</s-l><s-l>न तिष्ठति तथासीत नासुप्ते प्रस्वपेत च ॥ २१ ॥</s-l></s-lg><s-lg><s-l>उत्तानाभ्यां च पाणिभ्यां पादावस्य मृदु स्पृशेत् ।</s-l><s-l>दक्षिणं दक्षिणेनैव सव्यं सव्येन पीडयेत् ॥ २२ ॥</s-l></s-lg><s-lg><s-l>अभिवाद्य गुरुं ब्रूयादधीष्व भगवन्निति ।</s-l><s-l>इदं करिष्ये भगवन्निदं चापि कृतं मया ॥ २३ ॥</s-l></s-lg><s-lg><s-l>इति सर्वमनुज्ञाप्य निवेद्य गुरवे धनम् ।</s-l><s-l>कुर्यात्कृत्वा च तत्सर्वमाख्येयं गुरवे पुनः ॥ २४ ॥</s-l></s-lg><s-lg><s-l>यांस्तु गन्धान्रसान्वापि ब्रह्मचारी न सेवते ।</s-l><s-l>सेवेत तान्समावृत्त इति धर्मेषु निश्चयः ॥ २५ ॥</s-l></s-lg><s-lg><s-l>ये केचिद्विस्तरेणोक्ता नियमा ब्रह्मचारिणः ।</s-l><s-l>तान्सर्वाननुगृह्णीयाद्भवेच्चानपगो गुरोः ॥ २६ ॥</s-l></s-lg><s-lg><s-l>स एवं गुरवे प्रीतिमुपहृत्य यथाबलम् ।</s-l><s-l>आश्रमेष्वाश्रमेष्वेवं शिष्यो वर्तेत कर्मणा ॥ २७ ॥</s-l></s-lg><s-lg><s-l>वेदव्रतोपवासेन चतुर्थे चायुषो गते ।</s-l><s-l>गुरवे दक्षिणां दत्त्वा समावर्तेद्यथाविधि ॥ २८ ॥</s-l></s-lg><s-lg><s-l>धर्मलब्धैर्युतो दारैरग्नीनुत्पाद्य धर्मतः ।</s-l><s-l>द्वितीयमायुषो भागं गृहमेधिव्रती भवेत् ॥ २९ ॥</s-l></s-lg>