<s-lg><s-l> युधिष्ठिर उवाच ।</s-l><s-l>अतिक्रामति कालेऽस्मिन्सर्वभूतक्षयावहे ।</s-l><s-l>किं श्रेयः प्रतिपद्येत तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>पितुः पुत्रेण संवादं तन्निबोध युधिष्ठिर ॥ २ ॥</s-l></s-lg><s-lg><s-l>द्विजातेः कस्यचित्पार्थ स्वाध्यायनिरतस्य वै ।</s-l><s-l>बभूव पुत्रो मेधावी मेधावी नाम नामतः ॥ ३ ॥</s-l></s-lg><s-lg><s-l>सोऽब्रवीत्पितरं पुत्रः स्वाध्यायकरणे रतम् ।</s-l><s-l>मोक्षधर्मार्थकुशलो लोकतत्त्वविचक्षणः ॥ ४ ॥</s-l></s-lg><s-lg><s-l>धीरः किं स्वित्तात कुर्यात्प्रजानन्क्षिप्रं ह्यायुर्भ्रश्यते मानवानाम् ।</s-l><s-l>पितस्तदाचक्ष्व यथार्थयोगं ममानुपूर्व्या येन धर्मं चरेयम् ॥ ५ ॥</s-l></s-lg><s-lg><s-l> पितोवाच ।</s-l><s-l>वेदानधीत्य ब्रह्मचर्येण पुत्र पुत्रानिच्छेत्पावनार्थं पितॄणाम् ।</s-l><s-l>अग्नीनाधाय विधिवच्चेष्टयज्ञो वनं प्रविश्याथ मुनिर्बुभूषेत् ॥ ६ ॥</s-l></s-lg><s-lg><s-l> पुत्र उवाच ।</s-l><s-l>एवमभ्याहते लोके समन्तात्परिवारिते ।</s-l><s-l>अमोघासु पतन्तीषु किं धीर इव भाषसे ॥ ७ ॥</s-l></s-lg><s-lg><s-l> पितोवाच ।</s-l><s-l>कथमभ्याहतो लोकः केन वा परिवारितः ।</s-l><s-l>अमोघाः काः पतन्तीह किं नु भीषयसीव माम् ॥ ८ ॥</s-l></s-lg><s-lg><s-l> पुत्र उवाच ।</s-l><s-l>मृत्युनाभ्याहतो लोको जरया परिवारितः ।</s-l><s-l>अहोरात्राः पतन्त्येते ननु कस्मान्न बुध्यसे ॥ ९ ॥</s-l></s-lg><s-lg><s-l>यदाहमेतज्जानामि न मृत्युस्तिष्ठतीति ह ।</s-l><s-l>सोऽहं कथं प्रतीक्षिष्ये जालेनापिहितश्चरन् ॥ १० ॥</s-l></s-lg><s-lg><s-l>रात्र्यां रात्र्यां व्यतीतायामायुरल्पतरं यदा ।</s-l><s-l>गाधोदके मत्स्य इव सुखं विन्देत कस्तदा ।</s-l><s-l>तदेव वन्ध्यं दिवसमिति विद्याद्विचक्षणः ॥ ११ ॥</s-l></s-lg><s-lg><s-l>अनवाप्तेषु कामेषु मृत्युरभ्येति मानवम् ।</s-l><s-l>शष्पाणीव विचिन्वन्तमन्यत्रगतमानसम् ।</s-l><s-l>वृकीवोरणमासाद्य मृत्युरादाय गच्छति ॥ १२ ॥</s-l></s-lg><s-lg><s-l>अद्यैव कुरु यच्छ्रेयो मा त्वा कालोऽत्यगादयम् ।</s-l><s-l>अकृतेष्वेव कार्येषु मृत्युर्वै संप्रकर्षति ॥ १३ ॥</s-l></s-lg><s-lg><s-l>श्वःकार्यमद्य कुर्वीत पूर्वाह्णे चापराह्णिकम् ।</s-l><s-l>न हि प्रतीक्षते मृत्युः कृतं वास्य न वा कृतम् ।</s-l><s-l>को हि जानाति कस्याद्य मृत्युसेना निवेक्ष्यते ॥ १४ ॥</s-l></s-lg><s-lg><s-l>युवैव धर्मशीलः स्यादनिमित्तं हि जीवितम् ।</s-l><s-l>कृते धर्मे भवेत्कीर्तिरिह प्रेत्य च वै सुखम् ॥ १५ ॥</s-l></s-lg><s-lg><s-l>मोहेन हि समाविष्टः पुत्रदारार्थमुद्यतः ।</s-l><s-l>कृत्वा कार्यमकार्यं वा पुष्टिमेषां प्रयच्छति ॥ १६ ॥</s-l></s-lg><s-lg><s-l>तं पुत्रपशुसंमत्तं व्यासक्तमनसं नरम् ।</s-l><s-l>सुप्तं व्याघ्रं महौघो वा मृत्युरादाय गच्छति ॥ १७ ॥</s-l></s-lg><s-lg><s-l>संचिन्वानकमेवैकं कामानामवितृप्तकम् ।</s-l><s-l>व्याघ्रः पशुमिवादाय मृत्युरादाय गच्छति ॥ १८ ॥</s-l></s-lg><s-lg><s-l>इदं कृतमिदं कार्यमिदमन्यत्कृताकृतम् ।</s-l><s-l>एवमीहासुखासक्तं कृतान्तः कुरुते वशे ॥ १९ ॥</s-l></s-lg><s-lg><s-l>कृतानां फलमप्राप्तं कर्मणां फलसङ्गिनम् ।</s-l><s-l>क्षेत्रापणगृहासक्तं मृत्युरादाय गच्छति ॥ २० ॥</s-l></s-lg><s-lg><s-l>मृत्युर्जरा च व्याधिश्च दुःखं चानेककारणम् ।</s-l><s-l>अनुषक्तं यदा देहे किं स्वस्थ इव तिष्ठसि ॥ २१ ॥</s-l></s-lg><s-lg><s-l>जातमेवान्तकोऽन्ताय जरा चान्वेति देहिनम् ।</s-l><s-l>अनुषक्ता द्वयेनैते भावाः स्थावरजङ्गमाः ॥ २२ ॥</s-l></s-lg><s-lg><s-l>मृत्योर्वा गृहमेवैतद्या ग्रामे वसतो रतिः ।</s-l><s-l>देवानामेष वै गोष्ठो यदरण्यमिति श्रुतिः ॥ २३ ॥</s-l></s-lg><s-lg><s-l>निबन्धनी रज्जुरेषा या ग्रामे वसतो रतिः ।</s-l><s-l>छित्त्वैनां सुकृतो यान्ति नैनां छिन्दन्ति दुष्कृतः ॥ २४ ॥</s-l></s-lg><s-lg><s-l>न हिंसयति यः प्राणान्मनोवाक्कायहेतुभिः ।</s-l><s-l>जीवितार्थापनयनैः कर्मभिर्न स बध्यते ॥ २५ ॥</s-l></s-lg><s-lg><s-l>न मृत्युसेनामायान्तीं जातु कश्चित्प्रबाधते ।</s-l><s-l>ऋते सत्यमसंत्याज्यं सत्ये ह्यमृतमाश्रितम् ॥ २६ ॥</s-l></s-lg><s-lg><s-l>तस्मात्सत्यव्रताचारः सत्ययोगपरायणः ।</s-l><s-l>सत्यारामः समो दान्तः सत्येनैवान्तकं जयेत् ॥ २७ ॥</s-l></s-lg><s-lg><s-l>अमृतं चैव मृत्युश्च द्वयं देहे प्रतिष्ठितम् ।</s-l><s-l>मृत्युमापद्यते मोहात्सत्येनापद्यतेऽमृतम् ॥ २८ ॥</s-l></s-lg><s-lg><s-l>सोऽहं ह्यहिंस्रः सत्यार्थी कामक्रोधबहिष्कृतः ।</s-l><s-l>समदुःखसुखः क्षेमी मृत्युं हास्याम्यमर्त्यवत् ॥ २९ ॥</s-l></s-lg><s-lg><s-l>शान्तियज्ञरतो दान्तो ब्रह्मयज्ञे स्थितो मुनिः ।</s-l><s-l>वाङ्मनःकर्मयज्ञश्च भविष्याम्युदगायने ॥ ३० ॥</s-l></s-lg><s-lg><s-l>पशुयज्ञैः कथं हिंस्रैर्मादृशो यष्टुमर्हति ।</s-l><s-l>अन्तवद्भिरुत प्राज्ञः क्षत्रयज्ञैः पिशाचवत् ॥ ३१ ॥</s-l></s-lg><s-lg><s-l>यस्य वाङ्मनसी स्यातां सम्यक्प्रणिहिते सदा ।</s-l><s-l>तपस्त्यागश्च योगश्च स वै सर्वमवाप्नुयात् ॥ ३२ ॥</s-l></s-lg><s-lg><s-l>नास्ति विद्यासमं चक्षुर्नास्ति विद्यासमं बलम् ।</s-l><s-l>नास्ति रागसमं दुःखं नास्ति त्यागसमं सुखम् ॥ ३३ ॥</s-l></s-lg><s-lg><s-l>आत्मन्येवात्मना जात आत्मनिष्ठोऽप्रजोऽपि वा ।</s-l><s-l>आत्मन्येव भविष्यामि न मां तारयति प्रजा ॥ ३४ ॥</s-l></s-lg><s-lg><s-l>नैतादृशं ब्राह्मणस्यास्ति वित्तं यथैकता समता सत्यता च ।</s-l><s-l>शीले स्थितिर्दण्डनिधानमार्जवं ततस्ततश्चोपरमः क्रियाभ्यः ॥ ३५ ॥</s-l></s-lg><s-lg><s-l>किं ते धनैर्बान्धवैर्वापि किं ते किं ते दारैर्ब्राह्मण यो मरिष्यसि ।</s-l><s-l>आत्मानमन्विच्छ गुहां प्रविष्टं पितामहस्ते क्व गतः पिता च ॥ ३६ ॥</s-l></s-lg><s-lg><s-l> भीष्म उवाच ।</s-l><s-l>पुत्रस्यैतद्वचः श्रुत्वा तथाकार्षीत्पिता नृप ।</s-l><s-l>तथा त्वमपि वर्तस्व सत्यधर्मपरायणः ॥ ३७ ॥</s-l></s-lg>