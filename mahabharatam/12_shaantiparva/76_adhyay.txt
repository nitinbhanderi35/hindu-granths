<s-lg><s-l> युधिष्ठिर उवाच ।</s-l><s-l>यया वृत्त्या महीपालो विवर्धयति मानवान् ।</s-l><s-l>पुण्यांश्च लोकाञ्जयति तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>दानशीलो भवेद्राजा यज्ञशीलश्च भारत ।</s-l><s-l>उपवासतपःशीलः प्रजानां पालने रतः ॥ २ ॥</s-l></s-lg><s-lg><s-l>सर्वाश्चैव प्रजा नित्यं राजा धर्मेण पालयेत् ।</s-l><s-l>उत्थानेनाप्रमादेन पूजयेच्चैव धार्मिकान् ॥ ३ ॥</s-l></s-lg><s-lg><s-l>राज्ञा हि पूजितो धर्मस्ततः सर्वत्र पूज्यते ।</s-l><s-l>यद्यदाचरते राजा तत्प्रजानां हि रोचते ॥ ४ ॥</s-l></s-lg><s-lg><s-l>नित्यमुद्यतदण्डश्च भवेन्मृत्युरिवारिषु ।</s-l><s-l>निहन्यात्सर्वतो दस्यून्न कामात्कस्यचित्क्षमेत् ॥ ५ ॥</s-l></s-lg><s-lg><s-l>यं हि धर्मं चरन्तीह प्रजा राज्ञा सुरक्षिताः ।</s-l><s-l>चतुर्थं तस्य धर्मस्य राजा भारत विन्दति ॥ ६ ॥</s-l></s-lg><s-lg><s-l>यदधीते यद्यजते यद्ददाति यदर्चति ।</s-l><s-l>राजा चतुर्थभाक्तस्य प्रजा धर्मेण पालयन् ॥ ७ ॥</s-l></s-lg><s-lg><s-l>यद्राष्ट्रेऽकुशलं किंचिद्राज्ञोऽरक्षयतः प्रजाः ।</s-l><s-l>चतुर्थं तस्य पापस्य राजा भारत विन्दति ॥ ८ ॥</s-l></s-lg><s-lg><s-l>अप्याहुः सर्वमेवेति भूयोऽर्धमिति निश्चयः ।</s-l><s-l>कर्मणः पृथिवीपाल नृशंसोऽनृतवागपि ।</s-l><s-l>तादृशात्किल्बिषाद्राजा शृणु येन प्रमुच्यते ॥ ९ ॥</s-l></s-lg><s-lg><s-l>प्रत्याहर्तुमशक्यं स्याद्धनं चोरैर्हृतं यदि ।</s-l><s-l>स्वकोशात्तत्प्रदेयं स्यादशक्तेनोपजीवता ॥ १० ॥</s-l></s-lg><s-lg><s-l>सर्ववर्णैः सदा रक्ष्यं ब्रह्मस्वं ब्राह्मणास्तथा ।</s-l><s-l>न स्थेयं विषये तेषु योऽपकुर्याद्द्विजातिषु ॥ ११ ॥</s-l></s-lg><s-lg><s-l>ब्रह्मस्वे रक्ष्यमाणे हि सर्वं भवति रक्षितम् ।</s-l><s-l>तेषां प्रसादे निर्वृत्ते कृतकृत्यो भवेन्नृपः ॥ १२ ॥</s-l></s-lg><s-lg><s-l>पर्जन्यमिव भूतानि महाद्रुममिव द्विजाः ।</s-l><s-l>नरास्तमुपजीवन्ति नृपं सर्वार्थसाधकम् ॥ १३ ॥</s-l></s-lg><s-lg><s-l>न हि कामात्मना राज्ञा सततं शठबुद्धिना ।</s-l><s-l>नृशंसेनातिलुब्धेन शक्याः पालयितुं प्रजाः ॥ १४ ॥</s-l></s-lg><s-lg><s-l> युधिष्ठिर उवाच ।</s-l><s-l>नाहं राज्यसुखान्वेषी राज्यमिच्छाम्यपि क्षणम् ।</s-l><s-l>धर्मार्थं रोचये राज्यं धर्मश्चात्र न विद्यते ॥ १५ ॥</s-l></s-lg><s-lg><s-l>तदलं मम राज्येन यत्र धर्मो न विद्यते ।</s-l><s-l>वनमेव गमिष्यामि तस्माद्धर्मचिकीर्षया ॥ १६ ॥</s-l></s-lg><s-lg><s-l>तत्र मेध्येष्वरण्येषु न्यस्तदण्डो जितेन्द्रियः ।</s-l><s-l>धर्ममाराधयिष्यामि मुनिर्मूलफलाशनः ॥ १७ ॥</s-l></s-lg><s-lg><s-l> भीष्म उवाच ।</s-l><s-l>वेदाहं तव या बुद्धिरानृशंस्यगुणैव सा ।</s-l><s-l>न च शुद्धानृशंस्येन शक्यं महदुपासितुम् ॥ १८ ॥</s-l></s-lg><s-lg><s-l>अपि तु त्वा मृदुं दान्तमत्यार्यमतिधार्मिकम् ।</s-l><s-l>क्लीबं धर्मघृणायुक्तं न लोको बहु मन्यते ॥ १९ ॥</s-l></s-lg><s-lg><s-l>राजधर्मानवेक्षस्व पितृपैतामहोचितान् ।</s-l><s-l>नैतद्राज्ञामथो वृत्तं यथा त्वं स्थातुमिच्छसि ॥ २० ॥</s-l></s-lg><s-lg><s-l>न हि वैक्लव्यसंसृष्टमानृशंस्यमिहास्थितः ।</s-l><s-l>प्रजापालनसंभूतं प्राप्ता धर्मफलं ह्यसि ॥ २१ ॥</s-l></s-lg><s-lg><s-l>न ह्येतामाशिषं पाण्डुर्न च कुन्त्यन्वयाचत ।</s-l><s-l>न चैतां प्राज्ञतां तात यया चरसि मेधया ॥ २२ ॥</s-l></s-lg><s-lg><s-l>शौर्यं बलं च सत्त्वं च पिता तव सदाब्रवीत् ।</s-l><s-l>माहात्म्यं बलमौदार्यं तव कुन्त्यन्वयाचत ॥ २३ ॥</s-l></s-lg><s-lg><s-l>नित्यं स्वाहा स्वधा नित्यमुभे मानुषदैवते ।</s-l><s-l>पुत्रेष्वाशासते नित्यं पितरो दैवतानि च ॥ २४ ॥</s-l></s-lg><s-lg><s-l>दानमध्ययनं यज्ञः प्रजानां परिपालनम् ।</s-l><s-l>धर्ममेतमधर्मं वा जन्मनैवाभ्यजायिथाः ॥ २५ ॥</s-l></s-lg><s-lg><s-l>काले धुरि नियुक्तानां वहतां भार आहिते ।</s-l><s-l>सीदतामपि कौन्तेय न कीर्तिरवसीदति ॥ २६ ॥</s-l></s-lg><s-lg><s-l>समन्ततो विनियतो वहत्यस्खलितो हि यः ।</s-l><s-l>निर्दोषकर्मवचनात्सिद्धिः कर्मण एव सा ॥ २७ ॥</s-l></s-lg><s-lg><s-l>नैकान्तविनिपातेन विचचारेह कश्चन ।</s-l><s-l>धर्मी गृही वा राजा वा ब्रह्मचार्यथ वा पुनः ॥ २८ ॥</s-l></s-lg><s-lg><s-l>अल्पं तु साधुभूयिष्ठं यत्कर्मोदारमेव तत् ।</s-l><s-l>कृतमेवाकृताच्छ्रेयो न पापीयोऽस्त्यकर्मणः ॥ २९ ॥</s-l></s-lg><s-lg><s-l>यदा कुलीनो धर्मज्ञः प्राप्नोत्यैश्वर्यमुत्तमम् ।</s-l><s-l>योगक्षेमस्तदा राजन्कुशलायैव कल्पते ॥ ३० ॥</s-l></s-lg><s-lg><s-l>दानेनान्यं बलेनान्यमन्यं सूनृतया गिरा ।</s-l><s-l>सर्वतः परिगृह्णीयाद्राज्यं प्राप्येह धार्मिकः ॥ ३१ ॥</s-l></s-lg><s-lg><s-l>यं हि वैद्याः कुले जाता अवृत्तिभयपीडिताः ।</s-l><s-l>प्राप्य तृप्ताः प्रतिष्ठन्ति धर्मः कोऽभ्यधिकस्ततः ॥ ३२ ॥</s-l></s-lg><s-lg><s-l> युधिष्ठिर उवाच ।</s-l><s-l>किं न्वतः परमं स्वर्ग्यं का न्वतः प्रीतिरुत्तमा ।</s-l><s-l>किं न्वतः परमैश्वर्यं ब्रूहि मे यदि मन्यसे ॥ ३३ ॥</s-l></s-lg><s-lg><s-l> भीष्म उवाच ।</s-l><s-l>यस्मिन्प्रतिष्ठिताः सम्यक्क्षेमं विन्दन्ति तत्क्षणम् ।</s-l><s-l>स स्वर्गजित्तमोऽस्माकं सत्यमेतद्ब्रवीमि ते ॥ ३४ ॥</s-l></s-lg><s-lg><s-l>त्वमेव प्रीतिमांस्तस्मात्कुरूणां कुरुसत्तम ।</s-l><s-l>भव राजा जय स्वर्गं सतो रक्षासतो जहि ॥ ३५ ॥</s-l></s-lg><s-lg><s-l>अनु त्वा तात जीवन्तु सुहृदः साधुभिः सह ।</s-l><s-l>पर्जन्यमिव भूतानि स्वादुद्रुममिवाण्डजाः ॥ ३६ ॥</s-l></s-lg><s-lg><s-l>धृष्टं शूरं प्रहर्तारमनृशंसं जितेन्द्रियम् ।</s-l><s-l>वत्सलं संविभक्तारमनु जीवन्तु त्वां जनाः ॥ ३७ ॥</s-l></s-lg>