<s-lg><s-l> शुक उवाच ।</s-l><s-l>यस्माद्धर्मात्परो धर्मो विद्यते नेह कश्चन ।</s-l><s-l>यो विशिष्टश्च धर्मेभ्यस्तं भवान्प्रब्रवीतु मे ॥ १ ॥</s-l></s-lg><s-lg><s-l> व्यास उवाच ।</s-l><s-l>धर्मं ते संप्रवक्ष्यामि पुराणमृषिसंस्तुतम् ।</s-l><s-l>विशिष्टं सर्वधर्मेभ्यस्तमिहैकमनाः शृणु ॥ २ ॥</s-l></s-lg><s-lg><s-l>इन्द्रियाणि प्रमाथीनि बुद्ध्या संयम्य यत्नतः ।</s-l><s-l>सर्वतो निष्पतिष्णूनि पिता बालानिवात्मजान् ॥ ३ ॥</s-l></s-lg><s-lg><s-l>मनसश्चेन्द्रियाणां च ह्यैकाग्र्यं परमं तपः ।</s-l><s-l>तज्ज्यायः सर्वधर्मेभ्यः स धर्मः पर उच्यते ॥ ४ ॥</s-l></s-lg><s-lg><s-l>तानि सर्वाणि संधाय मनःषष्ठानि मेधया ।</s-l><s-l>आत्मतृप्त इवासीत बहु चिन्त्यमचिन्तयन् ॥ ५ ॥</s-l></s-lg><s-lg><s-l>गोचरेभ्यो निवृत्तानि यदा स्थास्यन्ति वेश्मनि ।</s-l><s-l>तदा त्वमात्मनात्मानं परं द्रक्ष्यसि शाश्वतम् ॥ ६ ॥</s-l></s-lg><s-lg><s-l>सर्वात्मानं महात्मानं विधूममिव पावकम् ।</s-l><s-l>तं पश्यन्ति महात्मानो ब्राह्मणा ये मनीषिणः ॥ ७ ॥</s-l></s-lg><s-lg><s-l>यथा पुष्पफलोपेतो बहुशाखो महाद्रुमः ।</s-l><s-l>आत्मनो नाभिजानीते क्व मे पुष्पं क्व मे फलम् ॥ ८ ॥</s-l></s-lg><s-lg><s-l>एवमात्मा न जानीते क्व गमिष्ये कुतो न्वहम् ।</s-l><s-l>अन्यो ह्यत्रान्तरात्मास्ति यः सर्वमनुपश्यति ॥ ९ ॥</s-l></s-lg><s-lg><s-l>ज्ञानदीपेन दीप्तेन पश्यत्यात्मानमात्मना ।</s-l><s-l>दृष्ट्वा त्वमात्मनात्मानं निरात्मा भव सर्ववित् ॥ १० ॥</s-l></s-lg><s-lg><s-l>विमुक्तः सर्वपापेभ्यो मुक्तत्वच इवोरगः ।</s-l><s-l>परां बुद्धिमवाप्येह विपाप्मा विगतज्वरः ॥ ११ ॥</s-l></s-lg><s-lg><s-l>सर्वतःस्रोतसं घोरां नदीं लोकप्रवाहिनीम् ।</s-l><s-l>पञ्चेन्द्रियग्राहवतीं मनःसंकल्परोधसम् ॥ १२ ॥</s-l></s-lg><s-lg><s-l>लोभमोहतृणच्छन्नां कामक्रोधसरीसृपाम् ।</s-l><s-l>सत्यतीर्थानृतक्षोभां क्रोधपङ्कां सरिद्वराम् ॥ १३ ॥</s-l></s-lg><s-lg><s-l>अव्यक्तप्रभवां शीघ्रां दुस्तरामकृतात्मभिः ।</s-l><s-l>प्रतरस्व नदीं बुद्ध्या कामग्राहसमाकुलाम् ॥ १४ ॥</s-l></s-lg><s-lg><s-l>संसारसागरगमां योनिपातालदुस्तराम् ।</s-l><s-l>आत्मजन्मोद्भवां तात जिह्वावर्तां दुरासदाम् ॥ १५ ॥</s-l></s-lg><s-lg><s-l>यां तरन्ति कृतप्रज्ञा धृतिमन्तो मनीषिणः ।</s-l><s-l>तां तीर्णः सर्वतोमुक्तो विपूतात्मात्मविच्छुचिः ॥ १६ ॥</s-l></s-lg><s-lg><s-l>उत्तमां बुद्धिमास्थाय ब्रह्मभूयं गमिष्यसि ।</s-l><s-l>संतीर्णः सर्वसंक्लेशान्प्रसन्नात्मा विकल्मषः ॥ १७ ॥</s-l></s-lg><s-lg><s-l>भूमिष्ठानीव भूतानि पर्वतस्थो निशामय ।</s-l><s-l>अक्रुध्यन्नप्रहृष्यंश्च ननृशंसमतिस्तथा ।</s-l><s-l>ततो द्रक्ष्यसि भूतानां सर्वेषां प्रभवाप्ययौ ॥ १८ ॥</s-l></s-lg><s-lg><s-l>एवं वै सर्वधर्मेभ्यो विशिष्टं मेनिरे बुधाः ।</s-l><s-l>धर्मं धर्मभृतां श्रेष्ठ मुनयस्तत्त्वदर्शिनः ॥ १९ ॥</s-l></s-lg><s-lg><s-l>आत्मनोऽव्ययिनो ज्ञात्वा इदं पुत्रानुशासनम् ।</s-l><s-l>प्रयताय प्रवक्तव्यं हितायानुगताय च ॥ २० ॥</s-l></s-lg><s-lg><s-l>आत्मज्ञानमिदं गुह्यं सर्वगुह्यतमं महत् ।</s-l><s-l>अब्रुवं यदहं तात आत्मसाक्षिकमञ्जसा ॥ २१ ॥</s-l></s-lg><s-lg><s-l>नैव स्त्री न पुमानेतन्नैव चेदं नपुंसकम् ।</s-l><s-l>अदुःखमसुखं ब्रह्म भूतभव्यभवात्मकम् ॥ २२ ॥</s-l></s-lg><s-lg><s-l>नैतज्ज्ञात्वा पुमान्स्त्री वा पुनर्भवमवाप्नुयात् ।</s-l><s-l>अभवप्रतिपत्त्यर्थमेतद्वर्त्म विधीयते ॥ २३ ॥</s-l></s-lg><s-lg><s-l>यथा मतानि सर्वाणि न चैतानि यथा तथा ।</s-l><s-l>कथितानि मया पुत्र भवन्ति न भवन्ति च ॥ २४ ॥</s-l></s-lg><s-lg><s-l>तत्प्रीतियुक्तेन गुणान्वितेन पुत्रेण सत्पुत्रगुणान्वितेन ।</s-l><s-l>पृष्टो हीदं प्रीतिमता हितार्थं ब्रूयात्सुतस्येह यदुक्तमेतत् ॥ २५ ॥</s-l></s-lg>