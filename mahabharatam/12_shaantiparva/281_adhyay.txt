<s-lg><s-l> पराशर उवाच ।</s-l><s-l>कः कस्य चोपकुरुते कश्च कस्मै प्रयच्छति ।</s-l><s-l>प्राणी करोत्ययं कर्म सर्वमात्मार्थमात्मना ॥ १ ॥</s-l></s-lg><s-lg><s-l>गौरवेण परित्यक्तं निःस्नेहं परिवर्जयेत् ।</s-l><s-l>सोदर्यं भ्रातरमपि किमुतान्यं पृथग्जनम् ॥ २ ॥</s-l></s-lg><s-lg><s-l>विशिष्टस्य विशिष्टाच्च तुल्यौ दानप्रतिग्रहौ ।</s-l><s-l>तयोः पुण्यतरं दानं तद्द्विजस्य प्रयच्छतः ॥ ३ ॥</s-l></s-lg><s-lg><s-l>न्यायागतं धनं वर्णैर्न्यायेनैव विवर्धितम् ।</s-l><s-l>संरक्ष्यं यत्नमास्थाय धर्मार्थमिति निश्चयः ॥ ४ ॥</s-l></s-lg><s-lg><s-l>न धर्मार्थी नृशंसेन कर्मणा धनमर्जयेत् ।</s-l><s-l>शक्तितः सर्वकार्याणि कुर्यान्नर्द्धिमनुस्मरेत् ॥ ५ ॥</s-l></s-lg><s-lg><s-l>अपो हि प्रयतः शीतास्तापिता ज्वलनेन वा ।</s-l><s-l>शक्तितोऽतिथये दत्त्वा क्षुधार्तायाश्नुते फलम् ॥ ६ ॥</s-l></s-lg><s-lg><s-l>रन्तिदेवेन लोकेष्टा सिद्धिः प्राप्ता महात्मना ।</s-l><s-l>फलपत्रैरथो मूलैर्मुनीनर्चितवानसौ ॥ ७ ॥</s-l></s-lg><s-lg><s-l>तैरेव फलपत्रैश्च स माठरमतोषयत् ।</s-l><s-l>तस्माल्लेभे परं स्थानं शैब्योऽपि पृथिवीपतिः ॥ ८ ॥</s-l></s-lg><s-lg><s-l>देवतातिथिभृत्येभ्यः पितृभ्योऽथात्मनस्तथा ।</s-l><s-l>ऋणवाञ्जायते मर्त्यस्तस्मादनृणतां व्रजेत् ॥ ९ ॥</s-l></s-lg><s-lg><s-l>स्वाध्यायेन महर्षिभ्यो देवेभ्यो यज्ञकर्मणा ।</s-l><s-l>पितृभ्यः श्राद्धदानेन नृणामभ्यर्चनेन च ॥ १० ॥</s-l></s-lg><s-lg><s-l>वाचः शेषावहार्येण पालनेनात्मनोऽपि च ।</s-l><s-l>यथावद्भृत्यवर्गस्य चिकीर्षेद्धर्ममादितः ॥ ११ ॥</s-l></s-lg><s-lg><s-l>प्रयत्नेन च संसिद्धा धनैरपि विवर्जिताः ।</s-l><s-l>सम्यग्घुत्वा हुतवहं मुनयः सिद्धिमागताः ॥ १२ ॥</s-l></s-lg><s-lg><s-l>विश्वामित्रस्य पुत्रत्वमृचीकतनयोऽगमत् ।</s-l><s-l>ऋग्भिः स्तुत्वा महाभागो देवान्वै यज्ञभागिनः ॥ १३ ॥</s-l></s-lg><s-lg><s-l>गतः शुक्रत्वमुशना देवदेवप्रसादनात् ।</s-l><s-l>देवीं स्तुत्वा तु गगने मोदते तेजसा वृतः ॥ १४ ॥</s-l></s-lg><s-lg><s-l>असितो देवलश्चैव तथा नारदपर्वतौ ।</s-l><s-l>कक्षीवाञ्जामदग्न्यश्च रामस्ताण्ड्यस्तथांशुमान् ॥ १५ ॥</s-l></s-lg><s-lg><s-l>वसिष्ठो जमदग्निश्च विश्वामित्रोऽत्रिरेव च ।</s-l><s-l>भरद्वाजो हरिश्मश्रुः कुण्डधारः श्रुतश्रवाः ॥ १६ ॥</s-l></s-lg><s-lg><s-l>एते महर्षयः स्तुत्वा विष्णुमृग्भिः समाहिताः ।</s-l><s-l>लेभिरे तपसा सिद्धिं प्रसादात्तस्य धीमतः ॥ १७ ॥</s-l></s-lg><s-lg><s-l>अनर्हाश्चार्हतां प्राप्ताः सन्तः स्तुत्वा तमेव ह ।</s-l><s-l>न तु वृद्धिमिहान्विच्छेत्कर्म कृत्वा जुगुप्सितम् ॥ १८ ॥</s-l></s-lg><s-lg><s-l>येऽर्था धर्मेण ते सत्या येऽधर्मेण धिगस्तु तान् ।</s-l><s-l>धर्मं वै शाश्वतं लोके न जह्याद्धनकाङ्क्षया ॥ १९ ॥</s-l></s-lg><s-lg><s-l>आहिताग्निर्हि धर्मात्मा यः स पुण्यकृदुत्तमः ।</s-l><s-l>वेदा हि सर्वे राजेन्द्र स्थितास्त्रिष्वग्निषु प्रभो ॥ २० ॥</s-l></s-lg><s-lg><s-l>स चाप्यग्न्याहितो विप्रः क्रिया यस्य न हीयते ।</s-l><s-l>श्रेयो ह्यनाहिताग्नित्वमग्निहोत्रं न निष्क्रियम् ॥ २१ ॥</s-l></s-lg><s-lg><s-l>अग्निरात्मा च माता च पिता जनयिता तथा ।</s-l><s-l>गुरुश्च नरशार्दूल परिचर्या यथातथम् ॥ २२ ॥</s-l></s-lg><s-lg><s-l>मानं त्यक्त्वा यो नरो वृद्धसेवी विद्वान्क्लीबः पश्यति प्रीतियोगात् ।</s-l><s-l>दाक्ष्येणाहीनो धर्मयुक्तो नदान्तो लोकेऽस्मिन्वै पूज्यते सद्भिरार्यः ॥ २३ ॥</s-l></s-lg>