<s-lg><s-l> युधिष्ठिर उवाच ।</s-l><s-l>कथं भवति पापात्मा कथं धर्मं करोति वा ।</s-l><s-l>केन निर्वेदमादत्ते मोक्षं वा केन गच्छति ॥ १ ॥</s-l></s-lg><s-lg><s-l> भीष्म उवाच ।</s-l><s-l>विदिताः सर्वधर्मास्ते स्थित्यर्थमनुपृच्छसि ।</s-l><s-l>शृणु मोक्षं सनिर्वेदं पापं धर्मं च मूलतः ॥ २ ॥</s-l></s-lg><s-lg><s-l>विज्ञानार्थं हि पञ्चानामिच्छा पूर्वं प्रवर्तते ।</s-l><s-l>प्राप्य ताञ्जायते कामो द्वेषो वा भरतर्षभ ॥ ३ ॥</s-l></s-lg><s-lg><s-l>ततस्तदर्थं यतते कर्म चारभते पुनः ।</s-l><s-l>इष्टानां रूपगन्धानामभ्यासं च चिकीर्षति ॥ ४ ॥</s-l></s-lg><s-lg><s-l>ततो रागः प्रभवति द्वेषश्च तदनन्तरम् ।</s-l><s-l>ततो लोभः प्रभवति मोहश्च तदनन्तरम् ॥ ५ ॥</s-l></s-lg><s-lg><s-l>लोभमोहाभिभूतस्य रागद्वेषान्वितस्य च ।</s-l><s-l>न धर्मे जायते बुद्धिर्व्याजाद्धर्मं करोति च ॥ ६ ॥</s-l></s-lg><s-lg><s-l>व्याजेन चरतो धर्ममर्थव्याजोऽपि रोचते ।</s-l><s-l>व्याजेन सिध्यमानेषु धनेषु कुरुनन्दन ॥ ७ ॥</s-l></s-lg><s-lg><s-l>तत्रैव कुरुते बुद्धिं ततः पापं चिकीर्षति ।</s-l><s-l>सुहृद्भिर्वार्यमाणोऽपि पण्डितैश्चापि भारत ॥ ८ ॥</s-l></s-lg><s-lg><s-l>उत्तरं न्यायसंबद्धं ब्रवीति विधियोजितम् ।</s-l><s-l>अधर्मस्त्रिविधस्तस्य वर्धते रागमोहजः ॥ ९ ॥</s-l></s-lg><s-lg><s-l>पापं चिन्तयते चैव प्रब्रवीति करोति च ।</s-l><s-l>तस्याधर्मप्रवृत्तस्य दोषान्पश्यन्ति साधवः ॥ १० ॥</s-l></s-lg><s-lg><s-l>एकशीलाश्च मित्रत्वं भजन्ते पापकर्मिणः ।</s-l><s-l>स नेह सुखमाप्नोति कुत एव परत्र वै ॥ ११ ॥</s-l></s-lg><s-lg><s-l>एवं भवति पापात्मा धर्मात्मानं तु मे शृणु ।</s-l><s-l>यथा कुशलधर्मा स कुशलं प्रतिपद्यते ॥ १२ ॥</s-l></s-lg><s-lg><s-l>य एतान्प्रज्ञया दोषान्पूर्वमेवानुपश्यति ।</s-l><s-l>कुशलः सुखदुःखानां साधूंश्चाप्युपसेवते ॥ १३ ॥</s-l></s-lg><s-lg><s-l>तस्य साधुसमाचारादभ्यासाच्चैव वर्धते ।</s-l><s-l>प्रज्ञा धर्मे च रमते धर्मं चैवोपजीवति ॥ १४ ॥</s-l></s-lg><s-lg><s-l>सोऽथ धर्मादवाप्तेषु धनेषु कुरुते मनः ।</s-l><s-l>तस्यैव सिञ्चते मूलं गुणान्पश्यति यत्र वै ॥ १५ ॥</s-l></s-lg><s-lg><s-l>धर्मात्मा भवति ह्येवं मित्रं च लभते शुभम् ।</s-l><s-l>स मित्रधनलाभात्तु प्रेत्य चेह च नन्दति ॥ १६ ॥</s-l></s-lg><s-lg><s-l>शब्दे स्पर्शे तथा रूपे रसे गन्धे च भारत ।</s-l><s-l>प्रभुत्वं लभते जन्तुर्धर्मस्यैतत्फलं विदुः ॥ १७ ॥</s-l></s-lg><s-lg><s-l>स धर्मस्य फलं लब्ध्वा न तृप्यति युधिष्ठिर ।</s-l><s-l>अतृप्यमाणो निर्वेदमादत्ते ज्ञानचक्षुषा ॥ १८ ॥</s-l></s-lg><s-lg><s-l>प्रज्ञाचक्षुर्यदा कामे दोषमेवानुपश्यति ।</s-l><s-l>विरज्यते तदा कामान्न च धर्मं विमुञ्चति ॥ १९ ॥</s-l></s-lg><s-lg><s-l>सर्वत्यागे च यतते दृष्ट्वा लोकं क्षयात्मकम् ।</s-l><s-l>ततो मोक्षाय यतते नानुपायादुपायतः ॥ २० ॥</s-l></s-lg><s-lg><s-l>शनैर्निर्वेदमादत्ते पापं कर्म जहाति च ।</s-l><s-l>धर्मात्मा चैव भवति मोक्षं च लभते परम् ॥ २१ ॥</s-l></s-lg><s-lg><s-l>एतत्ते कथितं तात यन्मां त्वं परिपृच्छसि ।</s-l><s-l>पापं धर्मं तथा मोक्षं निर्वेदं चैव भारत ॥ २२ ॥</s-l></s-lg><s-lg><s-l>तस्माद्धर्मे प्रवर्तेथाः सर्वावस्थं युधिष्ठिर ।</s-l><s-l>धर्मे स्थितानां कौन्तेय सिद्धिर्भवति शाश्वती ॥ २३ ॥</s-l></s-lg>