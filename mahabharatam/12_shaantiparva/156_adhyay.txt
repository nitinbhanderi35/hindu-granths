<s-lg><s-l> युधिष्ठिर उवाच ।</s-l><s-l>सत्यं धर्मे प्रशंसन्ति विप्रर्षिपितृदेवताः ।</s-l><s-l>सत्यमिच्छाम्यहं श्रोतुं तन्मे ब्रूहि पितामह ॥ १ ॥</s-l></s-lg><s-lg><s-l>सत्यं किंलक्षणं राजन्कथं वा तदवाप्यते ।</s-l><s-l>सत्यं प्राप्य भवेत्किं च कथं चैव तदुच्यते ॥ २ ॥</s-l></s-lg><s-lg><s-l> भीष्म उवाच ।</s-l><s-l>चातुर्वर्ण्यस्य धर्माणां संकरो न प्रशस्यते ।</s-l><s-l>अविकारितमं सत्यं सर्ववर्णेषु भारत ॥ ३ ॥</s-l></s-lg><s-lg><s-l>सत्यं सत्सु सदा धर्मः सत्यं धर्मः सनातनः ।</s-l><s-l>सत्यमेव नमस्येत सत्यं हि परमा गतिः ॥ ४ ॥</s-l></s-lg><s-lg><s-l>सत्यं धर्मस्तपो योगः सत्यं ब्रह्म सनातनम् ।</s-l><s-l>सत्यं यज्ञः परः प्रोक्तः सत्ये सर्वं प्रतिष्ठितम् ॥ ५ ॥</s-l></s-lg><s-lg><s-l>आचारानिह सत्यस्य यथावदनुपूर्वशः ।</s-l><s-l>लक्षणं च प्रवक्ष्यामि सत्यस्येह यथाक्रमम् ॥ ६ ॥</s-l></s-lg><s-lg><s-l>प्राप्यते हि यथा सत्यं तच्च श्रोतुं त्वमर्हसि ।</s-l><s-l>सत्यं त्रयोदशविधं सर्वलोकेषु भारत ॥ ७ ॥</s-l></s-lg><s-lg><s-l>सत्यं च समता चैव दमश्चैव न संशयः ।</s-l><s-l>अमात्सर्यं क्षमा चैव ह्रीस्तितिक्षानसूयता ॥ ८ ॥</s-l></s-lg><s-lg><s-l>त्यागो ध्यानमथार्यत्वं धृतिश्च सततं स्थिरा ।</s-l><s-l>अहिंसा चैव राजेन्द्र सत्याकारास्त्रयोदश ॥ ९ ॥</s-l></s-lg><s-lg><s-l>सत्यं नामाव्ययं नित्यमविकारि तथैव च ।</s-l><s-l>सर्वधर्माविरुद्धं च योगेनैतदवाप्यते ॥ १० ॥</s-l></s-lg><s-lg><s-l>आत्मनीष्टे तथानिष्टे रिपौ च समता तथा ।</s-l><s-l>इच्छाद्वेषक्षयं प्राप्य कामक्रोधक्षयं तथा ॥ ११ ॥</s-l></s-lg><s-lg><s-l>दमो नान्यस्पृहा नित्यं धैर्यं गाम्भीर्यमेव च ।</s-l><s-l>अभयं क्रोधशमनं ज्ञानेनैतदवाप्यते ॥ १२ ॥</s-l></s-lg><s-lg><s-l>अमात्सर्यं बुधाः प्राहुर्दानं धर्मे च संयमम् ।</s-l><s-l>अवस्थितेन नित्यं च सत्येनामत्सरी भवेत् ॥ १३ ॥</s-l></s-lg><s-lg><s-l>अक्षमायाः क्षमायाश्च प्रियाणीहाप्रियाणि च ।</s-l><s-l>क्षमते सर्वतः साधुः साध्वाप्नोति च सत्यवान् ॥ १४ ॥</s-l></s-lg><s-lg><s-l>कल्याणं कुरुते गाढं ह्रीमान्न श्लाघते क्वचित् ।</s-l><s-l>प्रशान्तवाङ्मना नित्यं ह्रीस्तु धर्मादवाप्यते ॥ १५ ॥</s-l></s-lg><s-lg><s-l>धर्मार्थहेतोः क्षमते तितिक्षा क्षान्तिरुच्यते ।</s-l><s-l>लोकसंग्रहणार्थं तु सा तु धैर्येण लभ्यते ॥ १६ ॥</s-l></s-lg><s-lg><s-l>त्यागः स्नेहस्य यस्त्यागो विषयाणां तथैव च ।</s-l><s-l>रागद्वेषप्रहीणस्य त्यागो भवति नान्यथा ॥ १७ ॥</s-l></s-lg><s-lg><s-l>आर्यता नाम भूतानां यः करोति प्रयत्नतः ।</s-l><s-l>शुभं कर्म निराकारो वीतरागत्वमेव च ॥ १८ ॥</s-l></s-lg><s-lg><s-l>धृतिर्नाम सुखे दुःखे यथा नाप्नोति विक्रियाम् ।</s-l><s-l>तां भजेत सदा प्राज्ञो य इच्छेद्भूतिमात्मनः ॥ १९ ॥</s-l></s-lg><s-lg><s-l>सर्वथा क्षमिणा भाव्यं तथा सत्यपरेण च ।</s-l><s-l>वीतहर्षभयक्रोधो धृतिमाप्नोति पण्डितः ॥ २० ॥</s-l></s-lg><s-lg><s-l>अद्रोहः सर्वभूतेषु कर्मणा मनसा गिरा ।</s-l><s-l>अनुग्रहश्च दानं च सतां धर्मः सनातनः ॥ २१ ॥</s-l></s-lg><s-lg><s-l>एते त्रयोदशाकाराः पृथक्सत्यैकलक्षणाः ।</s-l><s-l>भजन्ते सत्यमेवेह बृंहयन्ति च भारत ॥ २२ ॥</s-l></s-lg><s-lg><s-l>नान्तः शक्यो गुणानां हि वक्तुं सत्यस्य भारत ।</s-l><s-l>अतः सत्यं प्रशंसन्ति विप्राः सपितृदेवताः ॥ २३ ॥</s-l></s-lg><s-lg><s-l>नास्ति सत्यात्परो धर्मो नानृतात्पातकं परम् ।</s-l><s-l>स्थितिर्हि सत्यं धर्मस्य तस्मात्सत्यं न लोपयेत् ॥ २४ ॥</s-l></s-lg><s-lg><s-l>उपैति सत्याद्दानं हि तथा यज्ञाः सदक्षिणाः ।</s-l><s-l>व्रताग्निहोत्रं वेदाश्च ये चान्ये धर्मनिश्चयाः ॥ २५ ॥</s-l></s-lg><s-lg><s-l>अश्वमेधसहस्रं च सत्यं च तुलया धृतम् ।</s-l><s-l>अश्वमेधसहस्राद्धि सत्यमेवातिरिच्यते ॥ २६ ॥</s-l></s-lg>