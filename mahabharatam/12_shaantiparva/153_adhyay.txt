<s-lg><s-l> युधिष्ठिर उवाच ।</s-l><s-l>अनर्थानामधिष्ठानमुक्तो लोभः पितामह ।</s-l><s-l>अज्ञानमपि वै तात श्रोतुमिच्छामि तत्त्वतः ॥ १ ॥</s-l></s-lg><s-lg><s-l> भीष्म उवाच ।</s-l><s-l>करोति पापं योऽज्ञानान्नात्मनो वेत्ति च क्षमम् ।</s-l><s-l>प्रद्वेष्टि साधुवृत्तांश्च स लोकस्यैति वाच्यताम् ॥ २ ॥</s-l></s-lg><s-lg><s-l>अज्ञानान्निरयं याति तथाज्ञानेन दुर्गतिम् ।</s-l><s-l>अज्ञानात्क्लेशमाप्नोति तथापत्सु निमज्जति ॥ ३ ॥</s-l></s-lg><s-lg><s-l> युधिष्ठिर उवाच ।</s-l><s-l>अज्ञानस्य प्रवृत्तिं च स्थानं वृद्धिं क्षयोदयौ ।</s-l><s-l>मूलं योगं गतिं कालं कारणं हेतुमेव च ॥ ४ ॥</s-l></s-lg><s-lg><s-l>श्रोतुमिच्छामि तत्त्वेन यथावदिह पार्थिव ।</s-l><s-l>अज्ञानप्रभवं हीदं यद्दुःखमुपलभ्यते ॥ ५ ॥</s-l></s-lg><s-lg><s-l> भीष्म उवाच ।</s-l><s-l>रागो द्वेषस्तथा मोहो हर्षः शोकोऽभिमानिता ।</s-l><s-l>कामः क्रोधश्च दर्पश्च तन्द्रीरालस्यमेव च ॥ ६ ॥</s-l></s-lg><s-lg><s-l>इच्छा द्वेषस्तथा तापः परवृद्ध्युपतापिता ।</s-l><s-l>अज्ञानमेतन्निर्दिष्टं पापानां चैव याः क्रियाः ॥ ७ ॥</s-l></s-lg><s-lg><s-l>एतया या प्रवृत्तिश्च वृद्ध्यादीन्यांश्च पृच्छसि ।</s-l><s-l>विस्तरेण महाबाहो शृणु तच्च विशां पते ॥ ८ ॥</s-l></s-lg><s-lg><s-l>उभावेतौ समफलौ समदोषौ च भारत ।</s-l><s-l>अज्ञानं चातिलोभश्चाप्येकं जानीहि पार्थिव ॥ ९ ॥</s-l></s-lg><s-lg><s-l>लोभप्रभवमज्ञानं वृद्धं भूयः प्रवर्धते ।</s-l><s-l>स्थाने स्थानं क्षये क्षैण्यमुपैति विविधां गतिम् ॥ १० ॥</s-l></s-lg><s-lg><s-l>मूलं लोभस्य महतः कालात्मगतिरेव च ।</s-l><s-l>छिन्नेऽच्छिन्ने तथा लोभे कारणं काल एव हि ॥ ११ ॥</s-l></s-lg><s-lg><s-l>तस्याज्ञानात्तु लोभो हि लोभादज्ञानमेव च ।</s-l><s-l>सर्वे दोषास्तथा लोभात्तस्माल्लोभं विवर्जयेत् ॥ १२ ॥</s-l></s-lg><s-lg><s-l>जनको युवनाश्वश्च वृषादर्भिः प्रसेनजित् ।</s-l><s-l>लोभक्षयाद्दिवं प्राप्तास्तथैवान्ये जनाधिपाः ॥ १३ ॥</s-l></s-lg><s-lg><s-l>प्रत्यक्षं तु कुरुश्रेष्ठ त्यज लोभमिहात्मना ।</s-l><s-l>त्यक्त्वा लोभं सुखं लोके प्रेत्य चानुचरिष्यसि ॥ १४ ॥</s-l></s-lg>