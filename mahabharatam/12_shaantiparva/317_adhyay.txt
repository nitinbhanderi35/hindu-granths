<s-lg><s-l> नारद उवाच ।</s-l><s-l>अशोकं शोकनाशार्थं शास्त्रं शान्तिकरं शिवम् ।</s-l><s-l>निशम्य लभते बुद्धिं तां लब्ध्वा सुखमेधते ॥ १ ॥</s-l></s-lg><s-lg><s-l>शोकस्थानसहस्राणि भयस्थानशतानि च ।</s-l><s-l>दिवसे दिवसे मूढमाविशन्ति न पण्डितम् ॥ २ ॥</s-l></s-lg><s-lg><s-l>तस्मादनिष्टनाशार्थमितिहासं निबोध मे ।</s-l><s-l>तिष्ठते चेद्वशे बुद्धिर्लभते शोकनाशनम् ॥ ३ ॥</s-l></s-lg><s-lg><s-l>अनिष्टसंप्रयोगाच्च विप्रयोगात्प्रियस्य च ।</s-l><s-l>मनुष्या मानसैर्दुःखैर्युज्यन्ते अल्पबुद्धयः ॥ ४ ॥</s-l></s-lg><s-lg><s-l>द्रव्येषु समतीतेषु ये गुणास्तान्न चिन्तयेत् ।</s-l><s-l>ताननाद्रियमाणस्य स्नेहबन्धः प्रमुच्यते ॥ ५ ॥</s-l></s-lg><s-lg><s-l>दोषदर्शी भवेत्तत्र यत्र रागः प्रवर्तते ।</s-l><s-l>अनिष्टवद्धितं पश्येत्तथा क्षिप्रं विरज्यते ॥ ६ ॥</s-l></s-lg><s-lg><s-l>नार्थो न धर्मो न यशो योऽतीतमनुशोचति ।</s-l><s-l>अप्यभावेन युज्येत तच्चास्य न निवर्तते ॥ ७ ॥</s-l></s-lg><s-lg><s-l>गुणैर्भूतानि युज्यन्ते वियुज्यन्ते तथैव च ।</s-l><s-l>सर्वाणि नैतदेकस्य शोकस्थानं हि विद्यते ॥ ८ ॥</s-l></s-lg><s-lg><s-l>मृतं वा यदि वा नष्टं योऽतीतमनुशोचति ।</s-l><s-l>दुःखेन लभते दुःखं द्वावनर्थौ प्रपद्यते ॥ ९ ॥</s-l></s-lg><s-lg><s-l>नाश्रु कुर्वन्ति ये बुद्ध्या दृष्ट्वा लोकेषु संततिम् ।</s-l><s-l>सम्यक्प्रपश्यतः सर्वं नाश्रुकर्मोपपद्यते ॥ १० ॥</s-l></s-lg><s-lg><s-l>दुःखोपघाते शारीरे मानसे वाप्युपस्थिते ।</s-l><s-l>यस्मिन्न शक्यते कर्तुं यत्नस्तन्नानुचिन्तयेत् ॥ ११ ॥</s-l></s-lg><s-lg><s-l>भैषज्यमेतद्दुःखस्य यदेतन्नानुचिन्तयेत् ।</s-l><s-l>चिन्त्यमानं हि न व्येति भूयश्चापि प्रवर्धते ॥ १२ ॥</s-l></s-lg><s-lg><s-l>प्रज्ञया मानसं दुःखं हन्याच्छारीरमौषधैः ।</s-l><s-l>एतद्विज्ञानसामर्थ्यं न बालैः समतामियात् ॥ १३ ॥</s-l></s-lg><s-lg><s-l>अनित्यं यौवनं रूपं जीवितं द्रव्यसंचयः ।</s-l><s-l>आरोग्यं प्रियसंवासो गृध्येत्तत्र न पण्डितः ॥ १४ ॥</s-l></s-lg><s-lg><s-l>न जानपदिकं दुःखमेकः शोचितुमर्हति ।</s-l><s-l>अशोचन्प्रतिकुर्वीत यदि पश्येदुपक्रमम् ॥ १५ ॥</s-l></s-lg><s-lg><s-l>सुखाद्बहुतरं दुःखं जीविते नात्र संशयः ।</s-l><s-l>स्निग्धत्वं चेन्द्रियार्थेषु मोहान्मरणमप्रियम् ॥ १६ ॥</s-l></s-lg><s-lg><s-l>परित्यजति यो दुःखं सुखं वाप्युभयं नरः ।</s-l><s-l>अभ्येति ब्रह्म सोऽत्यन्तं न तं शोचन्ति पण्डिताः ॥ १७ ॥</s-l></s-lg><s-lg><s-l>दुःखमर्था हि त्यज्यन्ते पालने न च ते सुखाः ।</s-l><s-l>दुःखेन चाधिगम्यन्ते नाशमेषां न चिन्तयेत् ॥ १८ ॥</s-l></s-lg><s-lg><s-l>अन्यामन्यां धनावस्थां प्राप्य वैशेषिकीं नराः ।</s-l><s-l>अतृप्ता यान्ति विध्वंसं संतोषं यान्ति पण्डिताः ॥ १९ ॥</s-l></s-lg><s-lg><s-l>सर्वे क्षयान्ता निचयाः पतनान्ताः समुच्छ्रयाः ।</s-l><s-l>संयोगा विप्रयोगान्ता मरणान्तं हि जीवितम् ॥ २० ॥</s-l></s-lg><s-lg><s-l>अन्तो नास्ति पिपासायास्तुष्टिस्तु परमं सुखम् ।</s-l><s-l>तस्मात्संतोषमेवेह धनं पश्यन्ति पण्डिताः ॥ २१ ॥</s-l></s-lg><s-lg><s-l>निमेषमात्रमपि हि वयो गच्छन्न तिष्ठति ।</s-l><s-l>स्वशरीरेष्वनित्येषु नित्यं किमनुचिन्तयेत् ॥ २२ ॥</s-l></s-lg><s-lg><s-l>भूतेष्वभावं संचिन्त्य ये बुद्ध्वा तमसः परम् ।</s-l><s-l>न शोचन्ति गताध्वानः पश्यन्तः परमां गतिम् ॥ २३ ॥</s-l></s-lg><s-lg><s-l>संचिन्वानकमेवैनं कामानामवितृप्तकम् ।</s-l><s-l>व्याघ्रः पशुमिवासाद्य मृत्युरादाय गच्छति ॥ २४ ॥</s-l></s-lg><s-lg><s-l>अथाप्युपायं संपश्येद्दुःखस्य परिमोक्षणे ।</s-l><s-l>अशोचन्नारभेतैव युक्तश्चाव्यसनी भवेत् ॥ २५ ॥</s-l></s-lg><s-lg><s-l>शब्दे स्पर्शे च रूपे च गन्धेषु च रसेषु च ।</s-l><s-l>नोपभोगात्परं किंचिद्धनिनो वाधनस्य वा ॥ २६ ॥</s-l></s-lg><s-lg><s-l>प्राक्संप्रयोगाद्भूतानां नास्ति दुःखमनामयम् ।</s-l><s-l>विप्रयोगात्तु सर्वस्य न शोचेत्प्रकृतिस्थितः ॥ २७ ॥</s-l></s-lg><s-lg><s-l>धृत्या शिश्नोदरं रक्षेत्पाणिपादं च चक्षुषा ।</s-l><s-l>चक्षुःश्रोत्रे च मनसा मनो वाचं च विद्यया ॥ २८ ॥</s-l></s-lg><s-lg><s-l>प्रणयं प्रतिसंहृत्य संस्तुतेष्वितरेषु च ।</s-l><s-l>विचरेदसमुन्नद्धः स सुखी स च पण्डितः ॥ २९ ॥</s-l></s-lg><s-lg><s-l>अध्यात्मरतिरासीनो निरपेक्षो निरामिषः ।</s-l><s-l>आत्मनैव सहायेन यश्चरेत्स सुखी भवेत् ॥ ३० ॥</s-l></s-lg>