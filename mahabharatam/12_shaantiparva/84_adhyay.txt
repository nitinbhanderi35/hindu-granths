<s-lg><s-l> भीष्म उवाच ।</s-l><s-l>ह्रीनिषेधाः सदा सन्तः सत्यार्जवसमन्विताः ।</s-l><s-l>शक्ताः कथयितुं सम्यक्ते तव स्युः सभासदः ॥ १ ॥</s-l></s-lg><s-lg><s-l>अत्याढ्यांश्चातिशूरांश्च ब्राह्मणांश्च बहुश्रुतान् ।</s-l><s-l>सुसंतुष्टांश्च कौन्तेय महोत्साहांश्च कर्मसु ॥ २ ॥</s-l></s-lg><s-lg><s-l>एतान्सहायाँल्लिप्सेथाः सर्वास्वापत्सु भारत ।</s-l><s-l>कुलीनः पूजितो नित्यं न हि शक्तिं निगूहति ॥ ३ ॥</s-l></s-lg><s-lg><s-l>प्रसन्नं ह्यप्रसन्नं वा पीडितं हृतमेव वा ।</s-l><s-l>आवर्तयति भूयिष्ठं तदेको ह्यनुपालितः ॥ ४ ॥</s-l></s-lg><s-lg><s-l>कुलीना देशजाः प्राज्ञा रूपवन्तो बहुश्रुताः ।</s-l><s-l>प्रगल्भाश्चानुरक्ताश्च ते तव स्युः परिच्छदाः ॥ ५ ॥</s-l></s-lg><s-lg><s-l>दौष्कुलेयाश्च लुब्धाश्च नृशंसा निरपत्रपाः ।</s-l><s-l>ते त्वां तात निषेवेयुर्यावदार्द्रकपाणयः ॥ ६ ॥</s-l></s-lg><s-lg><s-l>अर्थमानार्घ्यसत्कारैर्भोगैरुच्चावचैः प्रियान् ।</s-l><s-l>यानर्थभाजो मन्येथास्ते ते स्युः सुखभागिनः ॥ ७ ॥</s-l></s-lg><s-lg><s-l>अभिन्नवृत्ता विद्वांसः सद्वृत्ताश्चरितव्रताः ।</s-l><s-l>न त्वां नित्यार्थिनो जह्युरक्षुद्राः सत्यवादिनः ॥ ८ ॥</s-l></s-lg><s-lg><s-l>अनार्या ये न जानन्ति समयं मन्दचेतसः ।</s-l><s-l>तेभ्यः प्रतिजुगुप्सेथा जानीयाः समयच्युतान् ॥ ९ ॥</s-l></s-lg><s-lg><s-l>नैकमिच्छेद्गणं हित्वा स्याच्चेदन्यतरग्रहः ।</s-l><s-l>यस्त्वेको बहुभिः श्रेयान्कामं तेन गणं त्यजेत् ॥ १० ॥</s-l></s-lg><s-lg><s-l>श्रेयसो लक्षणं ह्येतद्विक्रमो यस्य दृश्यते ।</s-l><s-l>कीर्तिप्रधानो यश्च स्यात्समये यश्च तिष्ठति ॥ ११ ॥</s-l></s-lg><s-lg><s-l>समर्थान्पूजयेद्यश्च नास्पर्ध्यैः स्पर्धते च यः ।</s-l><s-l>न च कामाद्भयात्क्रोधाल्लोभाद्वा धर्ममुत्सृजेत् ॥ १२ ॥</s-l></s-lg><s-lg><s-l>अमानी सत्यवाक्शक्तो जितात्मा मान्यमानिता ।</s-l><s-l>स ते मन्त्रसहायः स्यात्सर्वावस्थं परीक्षितः ॥ १३ ॥</s-l></s-lg><s-lg><s-l>कुलीनः सत्यसंपन्नस्तितिक्षुर्दक्ष आत्मवान् ।</s-l><s-l>शूरः कृतज्ञः सत्यश्च श्रेयसः पार्थ लक्षणम् ॥ १४ ॥</s-l></s-lg><s-lg><s-l>तस्यैवं वर्तमानस्य पुरुषस्य विजानतः ।</s-l><s-l>अमित्राः संप्रसीदन्ति ततो मित्रीभवन्त्यपि ॥ १५ ॥</s-l></s-lg><s-lg><s-l>अत ऊर्ध्वममात्यानां परीक्षेत गुणागुणान् ।</s-l><s-l>संयतात्मा कृतप्रज्ञो भूतिकामश्च भूमिपः ॥ १६ ॥</s-l></s-lg><s-lg><s-l>संबद्धाः पुरुषैराप्तैरभिजातैः स्वदेशजैः ।</s-l><s-l>अहार्यैरव्यभीचारैः सर्वतः सुपरीक्षितैः ॥ १७ ॥</s-l></s-lg><s-lg><s-l>योधाः स्रौवास्तथा मौलास्तथैवान्येऽप्यवस्कृताः ।</s-l><s-l>कर्तव्या भूतिकामेन पुरुषेण बुभूषता ॥ १८ ॥</s-l></s-lg><s-lg><s-l>येषां वैनयिकी बुद्धिः प्रकृता चैव शोभना ।</s-l><s-l>तेजो धैर्यं क्षमा शौचमनुराग स्थितिर्धृतिः ॥ १९ ॥</s-l></s-lg><s-lg><s-l>परीक्षितगुणान्नित्यं प्रौढभावान्धुरंधरान् ।</s-l><s-l>पञ्चोपधाव्यतीतांश्च कुर्याद्राजार्थकारिणः ॥ २० ॥</s-l></s-lg><s-lg><s-l>पर्याप्तवचनान्वीरान्प्रतिपत्तिविशारदान् ।</s-l><s-l>कुलीनान्सत्यसंपन्नानिङ्गितज्ञाननिष्ठुरान् ॥ २१ ॥</s-l></s-lg><s-lg><s-l>देशकालविधानज्ञान्भर्तृकार्यहितैषिणः ।</s-l><s-l>नित्यमर्थेषु सर्वेषु राजा कुर्वीत मन्त्रिणः ॥ २२ ॥</s-l></s-lg><s-lg><s-l>हीनतेजा ह्यसंहृष्टो नैव जातु व्यवस्यति ।</s-l><s-l>अवश्यं जनयत्येव सर्वकर्मसु संशयान् ॥ २३ ॥</s-l></s-lg><s-lg><s-l>एवमल्पश्रुतो मन्त्री कल्याणाभिजनोऽप्युत ।</s-l><s-l>धर्मार्थकामयुक्तोऽपि नालं मन्त्रं परीक्षितुम् ॥ २४ ॥</s-l></s-lg><s-lg><s-l>तथैवानभिजातोऽपि काममस्तु बहुश्रुतः ।</s-l><s-l>अनायक इवाचक्षुर्मुह्यत्यूह्येषु कर्मसु ॥ २५ ॥</s-l></s-lg><s-lg><s-l>यो वा ह्यस्थिरसंकल्पो बुद्धिमानागतागमः ।</s-l><s-l>उपायज्ञोऽपि नालं स कर्म यापयितुं चिरम् ॥ २६ ॥</s-l></s-lg><s-lg><s-l>केवलात्पुनराचारात्कर्मणो नोपपद्यते ।</s-l><s-l>परिमर्शो विशेषाणामश्रुतस्येह दुर्मतेः ॥ २७ ॥</s-l></s-lg><s-lg><s-l>मन्त्रिण्यननुरक्ते तु विश्वासो न हि विद्यते ।</s-l><s-l>तस्मादननुरक्ताय नैव मन्त्रं प्रकाशयेत् ॥ २८ ॥</s-l></s-lg><s-lg><s-l>व्यथयेद्धि स राजानं मन्त्रिभिः सहितोऽनृजुः ।</s-l><s-l>मारुतोपहतच्छिद्रैः प्रविश्याग्निरिव द्रुमम् ॥ २९ ॥</s-l></s-lg><s-lg><s-l>संक्रुध्यत्येकदा स्वामी स्थानाच्चैवापकर्षति ।</s-l><s-l>वाचा क्षिपति संरब्धस्ततः पश्चात्प्रसीदति ॥ ३० ॥</s-l></s-lg><s-lg><s-l>तानि तान्यनुरक्तेन शक्यान्यनुतितिक्षितुम् ।</s-l><s-l>मन्त्रिणां च भवेत्क्रोधो विस्फूर्जितमिवाशनेः ॥ ३१ ॥</s-l></s-lg><s-lg><s-l>यस्तु संहरते तानि भर्तुः प्रियचिकीर्षया ।</s-l><s-l>समानसुखदुःखं तं पृच्छेदर्थेषु मानवम् ॥ ३२ ॥</s-l></s-lg><s-lg><s-l>अनृजुस्त्वनुरक्तोऽपि संपन्नश्चेतरैर्गुणैः ।</s-l><s-l>राज्ञः प्रज्ञानयुक्तोऽपि न मन्त्रं श्रोतुमर्हति ॥ ३३ ॥</s-l></s-lg><s-lg><s-l>योऽमित्रैः सह संबद्धो न पौरान्बहु मन्यते ।</s-l><s-l>स सुहृत्तादृशो राज्ञो न मन्त्रं श्रोतुमर्हति ॥ ३४ ॥</s-l></s-lg><s-lg><s-l>अविद्वानशुचिः स्तब्धः शत्रुसेवी विकत्थनः ।</s-l><s-l>स सुहृत्क्रोधनो लुब्धो न मन्त्रं श्रोतुमर्हति ॥ ३५ ॥</s-l></s-lg><s-lg><s-l>आगन्तुश्चानुरक्तोऽपि काममस्तु बहुश्रुतः ।</s-l><s-l>सत्कृतः संविभक्तो वा न मन्त्रं श्रोतुमर्हति ॥ ३६ ॥</s-l></s-lg><s-lg><s-l>यस्त्वल्पेनापि कार्येण सकृदाक्षारितो भवेत् ।</s-l><s-l>पुनरन्यैर्गुणैर्युक्तो न मन्त्रं श्रोतुमर्हति ॥ ३७ ॥</s-l></s-lg><s-lg><s-l>कृतप्रज्ञश्च मेधावी बुधो जानपदः शुचिः ।</s-l><s-l>सर्वकर्मसु यः शुद्धः स मन्त्रं श्रोतुमर्हति ॥ ३८ ॥</s-l></s-lg><s-lg><s-l>ज्ञानविज्ञानसंपन्नः प्रकृतिज्ञः परात्मनोः ।</s-l><s-l>सुहृदात्मसमो राज्ञः स मन्त्रं श्रोतुमर्हति ॥ ३९ ॥</s-l></s-lg><s-lg><s-l>सत्यवाक्शीलसंपन्नो गम्भीरः सत्रपो मृदुः ।</s-l><s-l>पितृपैतामहो यः स्यात्स मन्त्रं श्रोतुमर्हति ॥ ४० ॥</s-l></s-lg><s-lg><s-l>संतुष्टः संमतः सत्यः शौटीरो द्वेष्यपापकः ।</s-l><s-l>मन्त्रवित्कालविच्छूरः स मन्त्रं श्रोतुमर्हति ॥ ४१ ॥</s-l></s-lg><s-lg><s-l>सर्वलोकं समं शक्तः सान्त्वेन कुरुते वशे ।</s-l><s-l>तस्मै मन्त्रः प्रयोक्तव्यो दण्डमाधित्सता नृप ॥ ४२ ॥</s-l></s-lg><s-lg><s-l>पौरजानपदा यस्मिन्विश्वासं धर्मतो गताः ।</s-l><s-l>योद्धा नयविपश्चिच्च स मन्त्रं श्रोतुमर्हति ॥ ४३ ॥</s-l></s-lg><s-lg><s-l>तस्मात्सर्वैर्गुणैरेतैरुपपन्नाः सुपूजिताः ।</s-l><s-l>मन्त्रिणः प्रकृतिज्ञाः स्युस्त्र्यवरा महदीप्सवः ॥ ४४ ॥</s-l></s-lg><s-lg><s-l>स्वासु प्रकृतिषु छिद्रं लक्षयेरन्परस्य च ।</s-l><s-l>मन्त्रिणो मन्त्रमूलं हि राज्ञो राष्ट्रं विवर्धते ॥ ४५ ॥</s-l></s-lg><s-lg><s-l>नास्य छिद्रं परः पश्येच्छिद्रेषु परमन्वियात् ।</s-l><s-l>गूहेत्कूर्म इवाङ्गानि रक्षेद्विवरमात्मनः ॥ ४६ ॥</s-l></s-lg><s-lg><s-l>मन्त्रग्राहा हि राज्यस्य मन्त्रिणो ये मनीषिणः ।</s-l><s-l>मन्त्रसंहननो राजा मन्त्राङ्गानीतरो जनः ॥ ४७ ॥</s-l></s-lg><s-lg><s-l>राज्यं प्रणिधिमूलं हि मन्त्रसारं प्रचक्षते ।</s-l><s-l>स्वामिनं त्वनुवर्तन्ति वृत्त्यर्थमिह मन्त्रिणः ॥ ४८ ॥</s-l></s-lg><s-lg><s-l>स विनीय मदक्रोधौ मानमीर्ष्यां च निर्वृतः ।</s-l><s-l>नित्यं पञ्चोपधातीतैर्मन्त्रयेत्सह मन्त्रिभिः ॥ ४९ ॥</s-l></s-lg><s-lg><s-l>तेषां त्रयाणां विविधं विमर्शं बुध्येत चित्तं विनिवेश्य तत्र ।</s-l><s-l>स्वनिश्चयं तं परनिश्चयं च निवेदयेदुत्तरमन्त्रकाले ॥ ५० ॥</s-l></s-lg><s-lg><s-l>धर्मार्थकामज्ञमुपेत्य पृच्छेद्युक्तो गुरुं ब्राह्मणमुत्तमार्थम् ।</s-l><s-l>निष्ठा कृता तेन यदा सह स्यात्तं तत्र मार्गं प्रणयेदसक्तम् ॥ ५१ ॥</s-l></s-lg><s-lg><s-l>एवं सदा मन्त्रयितव्यमाहुर्ये मन्त्रतत्त्वार्थविनिश्चयज्ञाः ।</s-l><s-l>तस्मात्त्वमेवं प्रणयेः सदैव मन्त्रं प्रजासंग्रहणे समर्थम् ॥ ५२ ॥</s-l></s-lg><s-lg><s-l>न वामनाः कुब्जकृशा न खञ्जा नान्धा जडाः स्त्री न नपुंसकं च ।</s-l><s-l>न चात्र तिर्यङ्न पुरो न पश्चान्नोर्ध्वं न चाधः प्रचरेत कश्चित् ॥ ५३ ॥</s-l></s-lg><s-lg><s-l>आरुह्य वातायनमेव शून्यं स्थलं प्रकाशं कुशकाशहीनम् ।</s-l><s-l>वागङ्गदोषान्परिहृत्य मन्त्रं संमन्त्रयेत्कार्यमहीनकालम् ॥ ५४ ॥</s-l></s-lg>