<s-lg><s-l> भीष्म उवाच ।</s-l><s-l>स वनानि विचित्राणि तीर्थानि च सरांसि च ।</s-l><s-l>अभिगच्छन्क्रमेण स्म कंचिन्मुनिमुपस्थितः ॥ १ ॥</s-l></s-lg><s-lg><s-l>तं स तेन यथोद्दिष्टं नागं विप्रेण ब्राह्मणः ।</s-l><s-l>पर्यपृच्छद्यथान्यायं श्रुत्वैव च जगाम सः ॥ २ ॥</s-l></s-lg><s-lg><s-l>सोऽभिगम्य यथाख्यातं नागायतनमर्थवित् ।</s-l><s-l>प्रोक्तवानहमस्मीति भोःशब्दालंकृतं वचः ॥ ३ ॥</s-l></s-lg><s-lg><s-l>ततस्तस्य वचः श्रुत्वा रूपिणी धर्मवत्सला ।</s-l><s-l>दर्शयामास तं विप्रं नागपत्नी पतिव्रता ॥ ४ ॥</s-l></s-lg><s-lg><s-l>सा तस्मै विधिवत्पूजां चक्रे धर्मपरायणा ।</s-l><s-l>स्वागतेनागतं कृत्वा किं करोमीति चाब्रवीत् ॥ ५ ॥</s-l></s-lg><s-lg><s-l> ब्राह्मण उवाच ।</s-l><s-l>विश्रान्तोऽभ्यर्चितश्चास्मि भवत्या श्लक्ष्णया गिरा ।</s-l><s-l>द्रष्टुमिच्छामि भवति तं देवं नागमुत्तमम् ॥ ६ ॥</s-l></s-lg><s-lg><s-l>एतद्धि परमं कार्यमेतन्मे फलमीप्सितम् ।</s-l><s-l>अनेनार्थेन चास्म्यद्य संप्राप्तः पन्नगालयम् ॥ ७ ॥</s-l></s-lg><s-lg><s-l> नागभार्योवाच ।</s-l><s-l>आर्य सूर्यरथं वोढुं गतोऽसौ मासचारिकः ।</s-l><s-l>सप्ताष्टभिर्दिनैर्विप्र दर्शयिष्यत्यसंशयम् ॥ ८ ॥</s-l></s-lg><s-lg><s-l>एतद्विदितमार्यस्य विवासकरणं मम ।</s-l><s-l>भर्तुर्भवतु किं चान्यत्क्रियतां तद्वदस्व मे ॥ ९ ॥</s-l></s-lg><s-lg><s-l> ब्राह्मण उवाच ।</s-l><s-l>अनेन निश्चयेनाहं साध्वि संप्राप्तवानिह ।</s-l><s-l>प्रतीक्षन्नागमं देवि वत्स्याम्यस्मिन्महावने ॥ १० ॥</s-l></s-lg><s-lg><s-l>संप्राप्तस्यैव चाव्यग्रमावेद्योऽहमिहागतः ।</s-l><s-l>ममाभिगमनं प्राप्तो वाच्यश्च वचनं त्वया ॥ ११ ॥</s-l></s-lg><s-lg><s-l>अहमप्यत्र वत्स्यामि गोमत्याः पुलिने शुभे ।</s-l><s-l>कालं परिमिताहारो यथोक्तं परिपालयन् ॥ १२ ॥</s-l></s-lg><s-lg><s-l> भीष्म उवाच ।</s-l><s-l>ततः स विप्रस्तां नागीं समाधाय पुनः पुनः ।</s-l><s-l>तदेव पुलिनं नद्याः प्रययौ ब्राह्मणर्षभः ॥ १३ ॥</s-l></s-lg>