<s-lg><s-l> युधिष्ठिर उवाच ।</s-l><s-l>अहो धर्मिष्ठता तात वृत्रस्यामिततेजसः ।</s-l><s-l>यस्य विज्ञानमतुलं विष्णोर्भक्तिश्च तादृशी ॥ १ ॥</s-l></s-lg><s-lg><s-l>दुर्विज्ञेयमिदं तात विष्णोरमिततेजसः ।</s-l><s-l>कथं वा राजशार्दूल पदं तज्ज्ञातवानसौ ॥ २ ॥</s-l></s-lg><s-lg><s-l>भवता कथितं ह्येतच्छ्रद्दधे चाहमच्युत ।</s-l><s-l>भूयस्तु मे समुत्पन्ना बुद्धिरव्यक्तदर्शनात् ॥ ३ ॥</s-l></s-lg><s-lg><s-l>कथं विनिहतो वृत्रः शक्रेण भरतर्षभ ।</s-l><s-l>धर्मिष्ठो विष्णुभक्तश्च तत्त्वज्ञश्च पदान्वये ॥ ४ ॥</s-l></s-lg><s-lg><s-l>एतन्मे संशयं ब्रूहि पृच्छतो भरतर्षभ ।</s-l><s-l>वृत्रस्तु राजशार्दूल यथा शक्रेण निर्जितः ॥ ५ ॥</s-l></s-lg><s-lg><s-l>यथा चैवाभवद्युद्धं तच्चाचक्ष्व पितामह ।</s-l><s-l>विस्तरेण महाबाहो परं कौतूहलं हि मे ॥ ६ ॥</s-l></s-lg><s-lg><s-l> भीष्म उवाच ।</s-l><s-l>रथेनेन्द्रः प्रयातो वै सार्धं सुरगणैः पुरा ।</s-l><s-l>ददर्शाथाग्रतो वृत्रं विष्ठितं पर्वतोपमम् ॥ ७ ॥</s-l></s-lg><s-lg><s-l>योजनानां शतान्यूर्ध्वं पञ्चोच्छ्रितमरिंदम ।</s-l><s-l>शतानि विस्तरेणाथ त्रीण्येवाभ्यधिकानि तु ॥ ८ ॥</s-l></s-lg><s-lg><s-l>तत्प्रेक्ष्य तादृशं रूपं त्रैलोक्येनापि दुर्जयम् ।</s-l><s-l>वृत्रस्य देवाः संत्रस्ता न शान्तिमुपलेभिरे ॥ ९ ॥</s-l></s-lg><s-lg><s-l>शक्रस्य तु तदा राजन्नूरुस्तम्भो व्यजायत ।</s-l><s-l>भयाद्वृत्रस्य सहसा दृष्ट्वा तद्रूपमुत्तमम् ॥ १० ॥</s-l></s-lg><s-lg><s-l>ततो नादः समभवद्वादित्राणां च निस्वनः ।</s-l><s-l>देवासुराणां सर्वेषां तस्मिन्युद्ध उपस्थिते ॥ ११ ॥</s-l></s-lg><s-lg><s-l>अथ वृत्रस्य कौरव्य दृष्ट्वा शक्रमुपस्थितम् ।</s-l><s-l>न संभ्रमो न भीः काचिदास्था वा समजायत ॥ १२ ॥</s-l></s-lg><s-lg><s-l>ततः समभवद्युद्धं त्रैलोक्यस्य भयंकरम् ।</s-l><s-l>शक्रस्य च सुरेन्द्रस्य वृत्रस्य च महात्मनः ॥ १३ ॥</s-l></s-lg><s-lg><s-l>असिभिः पट्टिशैः शूलैः शक्तितोमरमुद्गरैः ।</s-l><s-l>शिलाभिर्विविधाभिश्च कार्मुकैश्च महास्वनैः ॥ १४ ॥</s-l></s-lg><s-lg><s-l>अस्त्रैश्च विविधैर्दिव्यैः पावकोल्काभिरेव च ।</s-l><s-l>देवासुरैस्ततः सैन्यैः सर्वमासीत्समाकुलम् ॥ १५ ॥</s-l></s-lg><s-lg><s-l>पितामहपुरोगाश्च सर्वे देवगणास्तथा ।</s-l><s-l>ऋषयश्च महाभागास्तद्युद्धं द्रष्टुमागमन् ॥ १६ ॥</s-l></s-lg><s-lg><s-l>विमानाग्र्यैर्महाराज सिद्धाश्च भरतर्षभ ।</s-l><s-l>गन्धर्वाश्च विमानाग्र्यैरप्सरोभिः समागमन् ॥ १७ ॥</s-l></s-lg><s-lg><s-l>ततोऽन्तरिक्षमावृत्य वृत्रो धर्मभृतां वरः ।</s-l><s-l>अश्मवर्षेण देवेन्द्रं पर्वतात्समवाकिरत् ॥ १८ ॥</s-l></s-lg><s-lg><s-l>ततो देवगणाः क्रुद्धाः सर्वतः शस्त्रवृष्टिभिः ।</s-l><s-l>अश्मवर्षमपोहन्त वृत्रप्रेरितमाहवे ॥ १९ ॥</s-l></s-lg><s-lg><s-l>वृत्रश्च कुरुशार्दूल महामायो महाबलः ।</s-l><s-l>मोहयामास देवेन्द्रं मायायुद्धेन सर्वतः ॥ २० ॥</s-l></s-lg><s-lg><s-l>तस्य वृत्रार्दितस्याथ मोह आसीच्छतक्रतोः ।</s-l><s-l>रथंतरेण तं तत्र वसिष्ठः समबोधयत् ॥ २१ ॥</s-l></s-lg><s-lg><s-l> वसिष्ठ उवाच ।</s-l><s-l>देवश्रेष्ठोऽसि देवेन्द्र सुरारिविनिबर्हण ।</s-l><s-l>त्रैलोक्यबलसंयुक्तः कस्माच्छक्र विषीदसि ॥ २२ ॥</s-l></s-lg><s-lg><s-l>एष ब्रह्मा च विष्णुश्च शिवश्चैव जगत्प्रभुः ।</s-l><s-l>सोमश्च भगवान्देवः सर्वे च परमर्षयः ॥ २३ ॥</s-l></s-lg><s-lg><s-l>मा कार्षीः कश्मलं शक्र कश्चिदेवेतरो यथा ।</s-l><s-l>आर्यां युद्धे मतिं कृत्वा जहि शत्रुं सुरेश्वर ॥ २४ ॥</s-l></s-lg><s-lg><s-l>एष लोकगुरुस्त्र्यक्षः सर्वलोकनमस्कृतः ।</s-l><s-l>निरीक्षते त्वां भगवांस्त्यज मोहं सुरेश्वर ॥ २५ ॥</s-l></s-lg><s-lg><s-l>एते ब्रह्मर्षयश्चैव बृहस्पतिपुरोगमाः ।</s-l><s-l>स्तवेन शक्र दिव्येन स्तुवन्ति त्वां जयाय वै ॥ २६ ॥</s-l></s-lg><s-lg><s-l> भीष्म उवाच ।</s-l><s-l>एवं संबोध्यमानस्य वसिष्ठेन महात्मना ।</s-l><s-l>अतीव वासवस्यासीद्बलमुत्तमतेजसः ॥ २७ ॥</s-l></s-lg><s-lg><s-l>ततो बुद्धिमुपागम्य भगवान्पाकशासनः ।</s-l><s-l>योगेन महता युक्तस्तां मायां व्यपकर्षत ॥ २८ ॥</s-l></s-lg><s-lg><s-l>ततोऽङ्गिरःसुतः श्रीमांस्ते चैव परमर्षयः ।</s-l><s-l>दृष्ट्वा वृत्रस्य विक्रान्तमुपगम्य महेश्वरम् ।</s-l><s-l>ऊचुर्वृत्रविनाशार्थं लोकानां हितकाम्यया ॥ २९ ॥</s-l></s-lg><s-lg><s-l>ततो भगवतस्तेजो ज्वरो भूत्वा जगत्पतेः ।</s-l><s-l>समाविशन्महारौद्रं वृत्रं दैत्यवरं तदा ॥ ३० ॥</s-l></s-lg><s-lg><s-l>विष्णुश्च भगवान्देवः सर्वलोकाभिपूजितः ।</s-l><s-l>ऐन्द्रं समाविशद्वज्रं लोकसंरक्षणे रतः ॥ ३१ ॥</s-l></s-lg><s-lg><s-l>ततो बृहस्पतिर्धीमानुपागम्य शतक्रतुम् ।</s-l><s-l>वसिष्ठश्च महातेजाः सर्वे च परमर्षयः ॥ ३२ ॥</s-l></s-lg><s-lg><s-l>ते समासाद्य वरदं वासवं लोकपूजितम् ।</s-l><s-l>ऊचुरेकाग्रमनसो जहि वृत्रमिति प्रभो ॥ ३३ ॥</s-l></s-lg><s-lg><s-l> महेश्वर उवाच ।</s-l><s-l>एष वृत्रो महाञ्शक्र बलेन महता वृतः ।</s-l><s-l>विश्वात्मा सर्वगश्चैव बहुमायश्च विश्रुतः ॥ ३४ ॥</s-l></s-lg><s-lg><s-l>तदेनमसुरश्रेष्ठं त्रैलोक्येनापि दुर्जयम् ।</s-l><s-l>जहि त्वं योगमास्थाय मावमंस्थाः सुरेश्वर ॥ ३५ ॥</s-l></s-lg><s-lg><s-l>अनेन हि तपस्तप्तं बलार्थममराधिप ।</s-l><s-l>षष्टिं वर्षसहस्राणि ब्रह्मा चास्मै वरं ददौ ॥ ३६ ॥</s-l></s-lg><s-lg><s-l>महत्त्वं योगिनां चैव महामायत्वमेव च ।</s-l><s-l>महाबलत्वं च तथा तेजश्चाग्र्यं सुरेश्वर ॥ ३७ ॥</s-l></s-lg><s-lg><s-l>एतद्वै मामकं तेजः समाविशति वासव ।</s-l><s-l>वृत्रमेनं त्वमप्येवं जहि वज्रेण दानवम् ॥ ३८ ॥</s-l></s-lg><s-lg><s-l> शक्र उवाच ।</s-l><s-l>भगवंस्त्वत्प्रसादेन दितिजं सुदुरासदम् ।</s-l><s-l>वज्रेण निहनिष्यामि पश्यतस्ते सुरर्षभ ॥ ३९ ॥</s-l></s-lg><s-lg><s-l> भीष्म उवाच ।</s-l><s-l>आविश्यमाने दैत्ये तु ज्वरेणाथ महासुरे ।</s-l><s-l>देवतानामृषीणां च हर्षान्नादो महानभूत् ॥ ४० ॥</s-l></s-lg><s-lg><s-l>ततो दुन्दुभयश्चैव शङ्खाश्च सुमहास्वनाः ।</s-l><s-l>मुरजा डिण्डिमाश्चैव प्रावाद्यन्त सहस्रशः ॥ ४१ ॥</s-l></s-lg><s-lg><s-l>असुराणां तु सर्वेषां स्मृतिलोपोऽभवन्महान् ।</s-l><s-l>प्रज्ञानाशश्च बलवान्क्षणेन समपद्यत ॥ ४२ ॥</s-l></s-lg><s-lg><s-l>तमाविष्टमथो ज्ञात्वा ऋषयो देवतास्तथा ।</s-l><s-l>स्तुवन्तः शक्रमीशानं तथा प्राचोदयन्नपि ॥ ४३ ॥</s-l></s-lg><s-lg><s-l>रथस्थस्य हि शक्रस्य युद्धकाले महात्मनः ।</s-l><s-l>ऋषिभिः स्तूयमानस्य रूपमासीत्सुदुर्दृशम् ॥ ४४ ॥</s-l></s-lg>