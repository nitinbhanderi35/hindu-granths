<s-lg><s-l> भीष्म उवाच ।</s-l><s-l>गिरं तां मधुरां श्रुत्वा गौतमो विस्मितस्तदा ।</s-l><s-l>कौतूहलान्वितो राजन्राजधर्माणमैक्षत ॥ १ ॥</s-l></s-lg><s-lg><s-l> राजधर्मोवाच ।</s-l><s-l>भोः कश्यपस्य पुत्रोऽहं माता दाक्षायणी च मे ।</s-l><s-l>अतिथिस्त्वं गुणोपेतः स्वागतं ते द्विजर्षभ ॥ २ ॥</s-l></s-lg><s-lg><s-l> भीष्म उवाच ।</s-l><s-l>तस्मै दत्त्वा स सत्कारं विधिदृष्टेन कर्मणा ।</s-l><s-l>शालपुष्पमयीं दिव्यां बृसीं समुपकल्पयत् ॥ ३ ॥</s-l></s-lg><s-lg><s-l>भगीरथरथाक्रान्तान्देशान्गङ्गानिषेवितान् ।</s-l><s-l>ये चरन्ति महामीनास्तांश्च तस्यान्वकल्पयत् ॥ ४ ॥</s-l></s-lg><s-lg><s-l>वह्निं चापि सुसंदीप्तं मीनांश्चैव सुपीवरान् ।</s-l><s-l>स गौतमायातिथये न्यवेदयत काश्यपः ॥ ५ ॥</s-l></s-lg><s-lg><s-l>भुक्तवन्तं च तं विप्रं प्रीतात्मानं महामनाः ।</s-l><s-l>क्लमापनयनार्थं स पक्षाभ्यामभ्यवीजयत् ॥ ६ ॥</s-l></s-lg><s-lg><s-l>ततो विश्रान्तमासीनं गोत्रप्रश्नमपृच्छत ।</s-l><s-l>सोऽब्रवीद्गौतमोऽस्मीति ब्राह्म नान्यदुदाहरत् ॥ ७ ॥</s-l></s-lg><s-lg><s-l>तस्मै पर्णमयं दिव्यं दिव्यपुष्पाधिवासितम् ।</s-l><s-l>गन्धाढ्यं शयनं प्रादात्स शिश्ये तत्र वै सुखम् ॥ ८ ॥</s-l></s-lg><s-lg><s-l>अथोपविष्टं शयने गौतमं बकराट्तदा ।</s-l><s-l>पप्रच्छ काश्यपो वाग्मी किमागमनकारणम् ॥ ९ ॥</s-l></s-lg><s-lg><s-l>ततोऽब्रवीद्गौतमस्तं दरिद्रोऽहं महामते ।</s-l><s-l>समुद्रगमनाकाङ्क्षी द्रव्यार्थमिति भारत ॥ १० ॥</s-l></s-lg><s-lg><s-l>तं काश्यपोऽब्रवीत्प्रीतो नोत्कण्ठां कर्तुमर्हसि ।</s-l><s-l>कृतकार्यो द्विजश्रेष्ठ सद्रव्यो यास्यसे गृहान् ॥ ११ ॥</s-l></s-lg><s-lg><s-l>चतुर्विधा ह्यर्थगतिर्बृहस्पतिमतं यथा ।</s-l><s-l>पारंपर्यं तथा दैवं कर्म मित्रमिति प्रभो ॥ १२ ॥</s-l></s-lg><s-lg><s-l>प्रादुर्भूतोऽस्मि ते मित्रं सुहृत्त्वं च मम त्वयि ।</s-l><s-l>सोऽहं तथा यतिष्यामि भविष्यसि यथार्थवान् ॥ १३ ॥</s-l></s-lg><s-lg><s-l>ततः प्रभातसमये सुखं पृष्ट्वाब्रवीदिदम् ।</s-l><s-l>गच्छ सौम्य पथानेन कृतकृत्यो भविष्यसि ॥ १४ ॥</s-l></s-lg><s-lg><s-l>इतस्त्रियोजनं गत्वा राक्षसाधिपतिर्महान् ।</s-l><s-l>विरूपाक्ष इति ख्यातः सखा मम महाबलः ॥ १५ ॥</s-l></s-lg><s-lg><s-l>तं गच्छ द्विजमुख्य त्वं मम वाक्यप्रचोदितः ।</s-l><s-l>कामानभीप्सितांस्तुभ्यं दाता नास्त्यत्र संशयः ॥ १६ ॥</s-l></s-lg><s-lg><s-l>इत्युक्तः प्रययौ राजन्गौतमो विगतक्लमः ।</s-l><s-l>फलान्यमृतकल्पानि भक्षयन्स्म यथेष्टतः ॥ १७ ॥</s-l></s-lg><s-lg><s-l>चन्दनागुरुमुख्यानि त्वक्पत्राणां वनानि च ।</s-l><s-l>तस्मिन्पथि महाराज सेवमानो द्रुतं ययौ ॥ १८ ॥</s-l></s-lg><s-lg><s-l>ततो मेरुव्रजं नाम नगरं शैलतोरणम् ।</s-l><s-l>शैलप्राकारवप्रं च शैलयन्त्रार्गलं तथा ॥ १९ ॥</s-l></s-lg><s-lg><s-l>विदितश्चाभवत्तस्य राक्षसेन्द्रस्य धीमतः ।</s-l><s-l>प्रहितः सुहृदा राजन्प्रीयता वै प्रियातिथिः ॥ २० ॥</s-l></s-lg><s-lg><s-l>ततः स राक्षसेन्द्रः स्वान्प्रेष्यानाह युधिष्ठिर ।</s-l><s-l>गौतमो नगरद्वाराच्छीघ्रमानीयतामिति ॥ २१ ॥</s-l></s-lg><s-lg><s-l>ततः पुरवरात्तस्मात्पुरुषाः श्वेतवेष्टनाः ।</s-l><s-l>गौतमेत्यभिभाषन्तः पुरद्वारमुपागमन् ॥ २२ ॥</s-l></s-lg><s-lg><s-l>ते तमूचुर्महाराज प्रेष्या रक्षःपतेर्द्विजम् ।</s-l><s-l>त्वरस्व तूर्णमागच्छ राजा त्वां द्रष्टुमिच्छति ॥ २३ ॥</s-l></s-lg><s-lg><s-l>राक्षसाधिपतिर्वीरो विरूपाक्ष इति श्रुतः ।</s-l><s-l>स त्वां त्वरति वै द्रष्टुं तत्क्षिप्रं संविधीयताम् ॥ २४ ॥</s-l></s-lg><s-lg><s-l>ततः स प्राद्रवद्विप्रो विस्मयाद्विगतक्लमः ।</s-l><s-l>गौतमो नगरर्द्धिं तां पश्यन्परमविस्मितः ॥ २५ ॥</s-l></s-lg><s-lg><s-l>तैरेव सहितो राज्ञो वेश्म तूर्णमुपाद्रवत् ।</s-l><s-l>दर्शनं राक्षसेन्द्रस्य काङ्क्षमाणो द्विजस्तदा ॥ २६ ॥</s-l></s-lg>