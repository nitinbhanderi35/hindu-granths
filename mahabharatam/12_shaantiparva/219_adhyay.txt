<s-lg><s-l> भीष्म उवाच ।</s-l><s-l>अत्रैवोदाहरन्तीममितिहासं पुरातनम् ।</s-l><s-l>शतक्रतोश्च संवादं नमुचेश्च युधिष्ठिर ॥ १ ॥</s-l></s-lg><s-lg><s-l>श्रिया विहीनमासीनमक्षोभ्यमिव सागरम् ।</s-l><s-l>भवाभवज्ञं भूतानामित्युवाच पुरंदरः ॥ २ ॥</s-l></s-lg><s-lg><s-l>बद्धः पाशैश्च्युतः स्थानाद्द्विषतां वशमागतः ।</s-l><s-l>श्रिया विहीनो नमुचे शोचस्याहो न शोचसि ॥ ३ ॥</s-l></s-lg><s-lg><s-l> नमुचिरुवाच ।</s-l><s-l>अनवाप्यं च शोकेन शरीरं चोपतप्यते ।</s-l><s-l>अमित्राश्च प्रहृष्यन्ति नास्ति शोके सहायता ॥ ४ ॥</s-l></s-lg><s-lg><s-l>तस्माच्छक्र न शोचामि सर्वं ह्येवेदमन्तवत् ।</s-l><s-l>संतापाद्भ्रश्यते रूपं धर्मश्चैव सुरेश्वर ॥ ५ ॥</s-l></s-lg><s-lg><s-l>विनीय खलु तद्दुःखमागतं वैमनस्यजम् ।</s-l><s-l>ध्यातव्यं मनसा हृद्यं कल्याणं संविजानता ॥ ६ ॥</s-l></s-lg><s-lg><s-l>यथा यथा हि पुरुषः कल्याणे कुरुते मनः ।</s-l><s-l>तदैवास्य प्रसीदन्ति सर्वार्था नात्र संशयः ॥ ७ ॥</s-l></s-lg><s-lg><s-l>एकः शास्ता न द्वितीयोऽस्ति शास्ता गर्भे शयानं पुरुषं शास्ति शास्ता ।</s-l><s-l>तेनानुशिष्टः प्रवणादिवोदकं यथा नियुक्तोऽस्मि तथा वहामि ॥ ८ ॥</s-l></s-lg><s-lg><s-l>भावाभावावभिजानन्गरीयो जानामि श्रेयो न तु तत्करोमि ।</s-l><s-l>आशाः सुशर्म्याः सुहृदां सुकुर्वन्यथा नियुक्तोऽस्मि तथा वहामि ॥ ९ ॥</s-l></s-lg><s-lg><s-l>यथा यथास्य प्राप्तव्यं प्राप्नोत्येव तथा तथा ।</s-l><s-l>भवितव्यं यथा यच्च भवत्येव तथा तथा ॥ १० ॥</s-l></s-lg><s-lg><s-l>यत्र यत्रैव संयुङ्क्ते धाता गर्भं पुनः पुनः ।</s-l><s-l>तत्र तत्रैव वसति न यत्र स्वयमिच्छति ॥ ११ ॥</s-l></s-lg><s-lg><s-l>भावो योऽयमनुप्राप्तो भवितव्यमिदं मम ।</s-l><s-l>इति यस्य सदा भावो न स मुह्येत्कदाचन ॥ १२ ॥</s-l></s-lg><s-lg><s-l>पर्यायैर्हन्यमानानामभियोक्ता न विद्यते ।</s-l><s-l>दुःखमेतत्तु यद्द्वेष्टा कर्ताहमिति मन्यते ॥ १३ ॥</s-l></s-lg><s-lg><s-l>ऋषींश्च देवांश्च महासुरांश्च त्रैविद्यवृद्धांश्च वने मुनींश्च ।</s-l><s-l>कान्नापदो नोपनमन्ति लोके परावरज्ञास्तु न संभ्रमन्ति ॥ १४ ॥</s-l></s-lg><s-lg><s-l>न पण्डितः क्रुध्यति नापि सज्जते न चापि संसीदति न प्रहृष्यति ।</s-l><s-l>न चार्थकृच्छ्रव्यसनेषु शोचति स्थितः प्रकृत्या हिमवानिवाचलः ॥ १५ ॥</s-l></s-lg><s-lg><s-l>यमर्थसिद्धिः परमा न हर्षयेत्तथैव काले व्यसनं न मोहयेत् ।</s-l><s-l>सुखं च दुःखं च तथैव मध्यमं निषेवते यः स धुरंधरो नरः ॥ १६ ॥</s-l></s-lg><s-lg><s-l>यां यामवस्थां पुरुषोऽधिगच्छेत्तस्यां रमेतापरितप्यमानः ।</s-l><s-l>एवं प्रवृद्धं प्रणुदेन्मनोजं संतापमायासकरं शरीरात् ॥ १७ ॥</s-l></s-lg><s-lg><s-l>तत्सदः स परिषत्सभासदः प्राप्य यो न कुरुते सभाभयम् ।</s-l><s-l>धर्मतत्त्वमवगाह्य बुद्धिमान्योऽभ्युपैति स पुमान्धुरंधरः ॥ १८ ॥</s-l></s-lg><s-lg><s-l>प्राज्ञस्य कर्माणि दुरन्वयानि न वै प्राज्ञो मुह्यति मोहकाले ।</s-l><s-l>स्थानाच्च्युतश्चेन्न मुमोह गौतमस्तावत्कृच्छ्रामापदं प्राप्य वृद्धः ॥ १९ ॥</s-l></s-lg><s-lg><s-l>न मन्त्रबलवीर्येण प्रज्ञया पौरुषेण वा ।</s-l><s-l>अलभ्यं लभते मर्त्यस्तत्र का परिदेवना ॥ २० ॥</s-l></s-lg><s-lg><s-l>यदेवमनुजातस्य धातारो विदधुः पुरा ।</s-l><s-l>तदेवानुभविष्यामि किं मे मृत्युः करिष्यति ॥ २१ ॥</s-l></s-lg><s-lg><s-l>लब्धव्यान्येव लभते गन्तव्यान्येव गच्छति ।</s-l><s-l>प्राप्तव्यान्येव प्राप्नोति दुःखानि च सुखानि च ॥ २२ ॥</s-l></s-lg><s-lg><s-l>एतद्विदित्वा कार्त्स्न्येन यो न मुह्यति मानवः ।</s-l><s-l>कुशलः सुखदुःखेषु स वै सर्वधनेश्वरः ॥ २३ ॥</s-l></s-lg>