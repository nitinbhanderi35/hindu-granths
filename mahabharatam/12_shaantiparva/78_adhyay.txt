<s-lg><s-l> युधिष्ठिर उवाच ।</s-l><s-l>केषां राजा प्रभवति वित्तस्य भरतर्षभ ।</s-l><s-l>कया च वृत्त्या वर्तेत तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अब्राह्मणानां वित्तस्य स्वामी राजेति वैदिकम् ।</s-l><s-l>ब्राह्मणानां च ये केचिद्विकर्मस्था भवन्त्युत ॥ २ ॥</s-l></s-lg><s-lg><s-l>विकर्मस्थाश्च नोपेक्ष्या विप्रा राज्ञा कथंचन ।</s-l><s-l>इति राज्ञां पुरावृत्तमभिजल्पन्ति साधवः ॥ ३ ॥</s-l></s-lg><s-lg><s-l>यस्य स्म विषये राज्ञः स्तेनो भवति वै द्विजः ।</s-l><s-l>राज्ञ एवापराधं तं मन्यन्ते किल्बिषं नृप ॥ ४ ॥</s-l></s-lg><s-lg><s-l>अभिशस्तमिवात्मानं मन्यन्ते तेन कर्मणा ।</s-l><s-l>तस्माद्राजर्षयः सर्वे ब्राह्मणानन्वपालयन् ॥ ५ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>गीतं केकयराजेन ह्रियमाणेन रक्षसा ॥ ६ ॥</s-l></s-lg><s-lg><s-l>केकयानामधिपतिं रक्षो जग्राह दारुणम् ।</s-l><s-l>स्वाध्यायेनान्वितं राजन्नरण्ये संशितव्रतम् ॥ ७ ॥</s-l></s-lg><s-lg><s-l> राजोवाच ।</s-l><s-l>न मे स्तेनो जनपदे न कदर्यो न मद्यपः ।</s-l><s-l>नानाहिताग्निर्नायज्वा मामकान्तरमाविशः ॥ ८ ॥</s-l></s-lg><s-lg><s-l>न च मे ब्राह्मणोऽविद्वान्नाव्रती नाप्यसोमपः ।</s-l><s-l>नानाहिताग्निर्विषये मामकान्तरमाविशः ॥ ९ ॥</s-l></s-lg><s-lg><s-l>नानाप्तदक्षिणैर्यज्ञैर्यजन्ते विषये मम ।</s-l><s-l>अधीते नाव्रती कश्चिन्मामकान्तरमाविशः ॥ १० ॥</s-l></s-lg><s-lg><s-l>अधीयतेऽध्यापयन्ति यजन्ते याजयन्ति च ।</s-l><s-l>ददति प्रतिगृह्णन्ति षट्सु कर्मस्ववस्थिताः ॥ ११ ॥</s-l></s-lg><s-lg><s-l>पूजिताः संविभक्ताश्च मृदवः सत्यवादिनः ।</s-l><s-l>ब्राह्मणा मे स्वकर्मस्था मामकान्तरमाविशः ॥ १२ ॥</s-l></s-lg><s-lg><s-l>न याचन्ते प्रयच्छन्ति सत्यधर्मविशारदाः ।</s-l><s-l>नाध्यापयन्त्यधीयन्ते यजन्ते न च याजकाः ॥ १३ ॥</s-l></s-lg><s-lg><s-l>ब्राह्मणान्परिरक्षन्ति संग्रामेष्वपलायिनः ।</s-l><s-l>क्षत्रिया मे स्वकर्मस्था मामकान्तरमाविशः ॥ १४ ॥</s-l></s-lg><s-lg><s-l>कृषिगोरक्षवाणिज्यमुपजीवन्त्यमायया ।</s-l><s-l>अप्रमत्ताः क्रियावन्तः सुव्रताः सत्यवादिनः ॥ १५ ॥</s-l></s-lg><s-lg><s-l>संविभागं दमं शौचं सौहृदं च व्यपाश्रिताः ।</s-l><s-l>मम वैश्याः स्वकर्मस्था मामकान्तरमाविशः ॥ १६ ॥</s-l></s-lg><s-lg><s-l>त्रीन्वर्णाननुतिष्ठन्ति यथावदनसूयकाः ।</s-l><s-l>मम शूद्राः स्वकर्मस्था मामकान्तरमाविशः ॥ १७ ॥</s-l></s-lg><s-lg><s-l>कृपणानाथवृद्धानां दुर्बलातुरयोषिताम् ।</s-l><s-l>संविभक्तास्मि सर्वेषां मामकान्तरमाविशः ॥ १८ ॥</s-l></s-lg><s-lg><s-l>कुलदेशादिधर्माणां प्रथितानां यथाविधि ।</s-l><s-l>अव्युच्छेत्तास्मि सर्वेषां मामकान्तरमाविशः ॥ १९ ॥</s-l></s-lg><s-lg><s-l>तपस्विनो मे विषये पूजिताः परिपालिताः ।</s-l><s-l>संविभक्ताश्च सत्कृत्य मामकान्तरमाविशः ॥ २० ॥</s-l></s-lg><s-lg><s-l>नासंविभज्य भोक्तास्मि न विशामि परस्त्रियम् ।</s-l><s-l>स्वतन्त्रो जातु न क्रीडे मामकान्तरमाविशः ॥ २१ ॥</s-l></s-lg><s-lg><s-l>नाब्रह्मचारी भिक्षावान्भिक्षुर्वाब्रह्मचारिकः ।</s-l><s-l>अनृत्विजं हुतं नास्ति मामकान्तरमाविशः ॥ २२ ॥</s-l></s-lg><s-lg><s-l>नावजानाम्यहं वृद्धान्न वैद्यान्न तपस्विनः ।</s-l><s-l>राष्ट्रे स्वपति जागर्मि मामकान्तरमाविशः ॥ २३ ॥</s-l></s-lg><s-lg><s-l>वेदाध्ययनसंपन्नस्तपस्वी सर्वधर्मवित् ।</s-l><s-l>स्वामी सर्वस्य राज्यस्य श्रीमान्मम पुरोहितः ॥ २४ ॥</s-l></s-lg><s-lg><s-l>दानेन दिव्यानभिवाञ्छामि लोकान्सत्येनाथो ब्राह्मणानां च गुप्त्या ।</s-l><s-l>शुश्रूषया चापि गुरूनुपैमि न मे भयं विद्यते राक्षसेभ्यः ॥ २५ ॥</s-l></s-lg><s-lg><s-l>न मे राष्ट्रे विधवा ब्रह्मबन्धुर्न ब्राह्मणः कृपणो नोत चोरः ।</s-l><s-l>न पारजायी न च पापकर्मा न मे भयं विद्यते राक्षसेभ्यः ॥ २६ ॥</s-l></s-lg><s-lg><s-l>न मे शस्त्रैरनिर्भिन्नमङ्गे द्व्यङ्गुलमन्तरम् ।</s-l><s-l>धर्मार्थं युध्यमानस्य मामकान्तरमाविशः ॥ २७ ॥</s-l></s-lg><s-lg><s-l>गोब्राह्मणे च यज्ञे च नित्यं स्वस्त्ययनं मम ।</s-l><s-l>आशासते जना राष्ट्रे मामकान्तरमाविशः ॥ २८ ॥</s-l></s-lg><s-lg><s-l> राक्षस उवाच ।</s-l><s-l>यस्मात्सर्वास्ववस्थासु धर्ममेवान्ववेक्षसे ।</s-l><s-l>तस्मात्प्राप्नुहि कैकेय गृहान्स्वस्ति व्रजाम्यहम् ॥ २९ ॥</s-l></s-lg><s-lg><s-l>येषां गोब्राह्मणा रक्ष्याः प्रजा रक्ष्याश्च केकय ।</s-l><s-l>न रक्षोभ्यो भयं तेषां कुत एव तु मानुषात् ॥ ३० ॥</s-l></s-lg><s-lg><s-l>येषां पुरोगमा विप्रा येषां ब्रह्मबलं बलम् ।</s-l><s-l>प्रियातिथ्यास्तथा दारास्ते वै स्वर्गजितो नराः ॥ ३१ ॥</s-l></s-lg><s-lg><s-l> भीष्म उवाच ।</s-l><s-l>तस्माद्द्विजातीन्रक्षेत ते हि रक्षन्ति रक्षिताः ।</s-l><s-l>आशीरेषां भवेद्राज्ञां राष्ट्रं सम्यक्प्रवर्धते ॥ ३२ ॥</s-l></s-lg><s-lg><s-l>तस्माद्राज्ञा विशेषेण विकर्मस्था द्विजातयः ।</s-l><s-l>नियम्याः संविभज्याश्च प्रजानुग्रहकारणात् ॥ ३३ ॥</s-l></s-lg><s-lg><s-l>य एवं वर्तते राजा पौरजानपदेष्विह ।</s-l><s-l>अनुभूयेह भद्राणि प्राप्नोतीन्द्रसलोकताम् ॥ ३४ ॥</s-l></s-lg>