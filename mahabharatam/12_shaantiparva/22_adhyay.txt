<s-lg><s-l> वैशंपायन उवाच ।</s-l><s-l>तस्मिन्वाक्यान्तरे वाक्यं पुनरेवार्जुनोऽब्रवीत् ।</s-l><s-l>विषण्णमनसं ज्येष्ठमिदं भ्रातरमीश्वरम् ॥ १ ॥</s-l></s-lg><s-lg><s-l>क्षत्रधर्मेण धर्मज्ञ प्राप्य राज्यमनुत्तमम् ।</s-l><s-l>जित्वा चारीन्नरश्रेष्ठ तप्यते किं भवान्भृशम् ॥ २ ॥</s-l></s-lg><s-lg><s-l>क्षत्रियाणां महाराज संग्रामे निधनं स्मृतम् ।</s-l><s-l>विशिष्टं बहुभिर्यज्ञैः क्षत्रधर्ममनुस्मर ॥ ३ ॥</s-l></s-lg><s-lg><s-l>ब्राह्मणानां तपस्त्यागः प्रेत्यधर्मविधिः स्मृतः ।</s-l><s-l>क्षत्रियाणां च विहितं संग्रामे निधनं विभो ॥ ४ ॥</s-l></s-lg><s-lg><s-l>क्षत्रधर्मो महारौद्रः शस्त्रनित्य इति स्मृतः ।</s-l><s-l>वधश्च भरतश्रेष्ठ काले शस्त्रेण संयुगे ॥ ५ ॥</s-l></s-lg><s-lg><s-l>ब्राह्मणस्यापि चेद्राजन्क्षत्रधर्मेण तिष्ठतः ।</s-l><s-l>प्रशस्तं जीवितं लोके क्षत्रं हि ब्रह्मसंस्थितम् ॥ ६ ॥</s-l></s-lg><s-lg><s-l>न त्यागो न पुनर्याच्ञा न तपो मनुजेश्वर ।</s-l><s-l>क्षत्रियस्य विधीयन्ते न परस्वोपजीवनम् ॥ ७ ॥</s-l></s-lg><s-lg><s-l>स भवान्सर्वधर्मज्ञः सर्वात्मा भरतर्षभ ।</s-l><s-l>राजा मनीषी निपुणो लोके दृष्टपरावरः ॥ ८ ॥</s-l></s-lg><s-lg><s-l>त्यक्त्वा संतापजं शोकं दंशितो भव कर्मणि ।</s-l><s-l>क्षत्रियस्य विशेषेण हृदयं वज्रसंहतम् ॥ ९ ॥</s-l></s-lg><s-lg><s-l>जित्वारीन्क्षत्रधर्मेण प्राप्य राज्यमकण्टकम् ।</s-l><s-l>विजितात्मा मनुष्येन्द्र यज्ञदानपरो भव ॥ १० ॥</s-l></s-lg><s-lg><s-l>इन्द्रो वै ब्रह्मणः पुत्रः कर्मणा क्षत्रियोऽभवत् ।</s-l><s-l>ज्ञातीनां पापवृत्तीनां जघान नवतीर्नव ॥ ११ ॥</s-l></s-lg><s-lg><s-l>तच्चास्य कर्म पूज्यं हि प्रशस्यं च विशां पते ।</s-l><s-l>तेन चेन्द्रत्वमापेदे देवानामिति नः श्रुतम् ॥ १२ ॥</s-l></s-lg><s-lg><s-l>स त्वं यज्ञैर्महाराज यजस्व बहुदक्षिणैः ।</s-l><s-l>यथैवेन्द्रो मनुष्येन्द्र चिराय विगतज्वरः ॥ १३ ॥</s-l></s-lg><s-lg><s-l>मा त्वमेवंगते किंचित्क्षत्रियर्षभ शोचिथाः ।</s-l><s-l>गतास्ते क्षत्रधर्मेण शस्त्रपूताः परां गतिम् ॥ १४ ॥</s-l></s-lg><s-lg><s-l>भवितव्यं तथा तच्च यद्वृत्तं भरतर्षभ ।</s-l><s-l>दिष्टं हि राजशार्दूल न शक्यमतिवर्तितुम् ॥ १५ ॥</s-l></s-lg>