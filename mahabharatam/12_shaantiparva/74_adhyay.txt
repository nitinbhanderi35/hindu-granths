<s-lg><s-l> भीष्म उवाच ।</s-l><s-l>राज्ञा पुरोहितः कार्यो भवेद्विद्वान्बहुश्रुतः ।</s-l><s-l>उभौ समीक्ष्य धर्मार्थावप्रमेयावनन्तरम् ॥ १ ॥</s-l></s-lg><s-lg><s-l>धर्मात्मा धर्मविद्येषां राज्ञां राजन्पुरोहितः ।</s-l><s-l>राजा चैवंगुणो येषां कुशलं तेषु सर्वशः ॥ २ ॥</s-l></s-lg><s-lg><s-l>उभौ प्रजा वर्धयतो देवान्पूर्वान्परान्पितॄन् ।</s-l><s-l>यौ समेयास्थितौ धर्मे श्रद्धेयौ सुतपस्विनौ ॥ ३ ॥</s-l></s-lg><s-lg><s-l>परस्परस्य सुहृदौ संमतौ समचेतसौ ।</s-l><s-l>ब्रह्मक्षत्रस्य संमानात्प्रजाः सुखमवाप्नुयुः ॥ ४ ॥</s-l></s-lg><s-lg><s-l>विमाननात्तयोरेव प्रजा नश्येयुरेव ह ।</s-l><s-l>ब्रह्मक्षत्रं हि सर्वेषां धर्माणां मूलमुच्यते ॥ ५ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>ऐलकश्यपसंवादं तं निबोध युधिष्ठिर ॥ ६ ॥</s-l></s-lg><s-lg><s-l> ऐल उवाच ।</s-l><s-l>यदा हि ब्रह्म प्रजहाति क्षत्रं क्षत्रं यदा वा प्रजहाति ब्रह्म ।</s-l><s-l>अन्वग्बलं कतमेऽस्मिन्भजन्ते तथाबल्यं कतमेऽस्मिन्वियन्ति ॥ ७ ॥</s-l></s-lg><s-lg><s-l> कश्यप उवाच ।</s-l><s-l>व्यृद्धं राष्ट्रं भवति क्षत्रियस्य ब्रह्म क्षत्रं यत्र विरुध्यते ह ।</s-l><s-l>अन्वग्बलं दस्यवस्तद्भजन्तेऽबल्यं तथा तत्र वियन्ति सन्तः ॥ ८ ॥</s-l></s-lg><s-lg><s-l>नैषामुक्षा वर्धते नोत उस्रा न गर्गरो मथ्यते नो यजन्ते ।</s-l><s-l>नैषां पुत्रा वेदमधीयते च यदा ब्रह्म क्षत्रियाः संत्यजन्ति ॥ ९ ॥</s-l></s-lg><s-lg><s-l>नैषामुक्षा वर्धते जातु गेहे नाधीयते सप्रजा नो यजन्ते ।</s-l><s-l>अपध्वस्ता दस्युभूता भवन्ति ये ब्राह्मणाः क्षत्रियान्संत्यजन्ति ॥ १० ॥</s-l></s-lg><s-lg><s-l>एतौ हि नित्यसंयुक्तावितरेतरधारणे ।</s-l><s-l>क्षत्रं हि ब्रह्मणो योनिर्योनिः क्षत्रस्य च द्विजाः ॥ ११ ॥</s-l></s-lg><s-lg><s-l>उभावेतौ नित्यमभिप्रपन्नौ संप्रापतुर्महतीं श्रीप्रतिष्ठाम् ।</s-l><s-l>तयोः संधिर्भिद्यते चेत्पुराणस्ततः सर्वं भवति हि संप्रमूढम् ॥ १२ ॥</s-l></s-lg><s-lg><s-l>नात्र प्लवं लभते पारगामी महागाधे नौरिव संप्रणुन्ना ।</s-l><s-l>चातुर्वर्ण्यं भवति च संप्रमूढं ततः प्रजाः क्षयसंस्था भवन्ति ॥ १३ ॥</s-l></s-lg><s-lg><s-l>ब्रह्मवृक्षो रक्ष्यमाणो मधु हेम च वर्षति ।</s-l><s-l>अरक्ष्यमाणः सततमश्रु पापं च वर्षति ॥ १४ ॥</s-l></s-lg><s-lg><s-l>अब्रह्मचारी चरणादपेतो यदा ब्रह्मा ब्रह्मणि त्राणमिच्छेत् ।</s-l><s-l>आश्चर्यशो वर्षति तत्र देवस्तत्राभीक्ष्णं दुःसहाश्चाविशन्ति ॥ १५ ॥</s-l></s-lg><s-lg><s-l>स्त्रियं हत्वा ब्राह्मणं वापि पापः सभायां यत्र लभतेऽनुवादम् ।</s-l><s-l>राज्ञः सकाशे न बिभेति चापि ततो भयं जायते क्षत्रियस्य ॥ १६ ॥</s-l></s-lg><s-lg><s-l>पापैः पापे क्रियमाणेऽतिवेलं ततो रुद्रो जायते देव एषः ।</s-l><s-l>पापैः पापाः संजनयन्ति रुद्रं ततः सर्वान्साध्वसाधून्हिनस्ति ॥ १७ ॥</s-l></s-lg><s-lg><s-l> ऐल उवाच ।</s-l><s-l>कुतो रुद्रः कीदृशो वापि रुद्रः सत्त्वैः सत्त्वं दृश्यते वध्यमानम् ।</s-l><s-l>एतद्विद्वन्कश्यप मे प्रचक्ष्व यतो रुद्रो जायते देव एषः ॥ १८ ॥</s-l></s-lg><s-lg><s-l> कश्यप उवाच ।</s-l><s-l>आत्मा रुद्रो हृदये मानवानां स्वं स्वं देहं परदेहं च हन्ति ।</s-l><s-l>वातोत्पातैः सदृशं रुद्रमाहुर्दावैर्जीमूतैः सदृशं रूपमस्य ॥ १९ ॥</s-l></s-lg><s-lg><s-l> ऐल उवाच ।</s-l><s-l>न वै वातं परिवृनोति कश्चिन्न जीमूतो वर्षति नैव दावः ।</s-l><s-l>तथायुक्तो दृश्यते मानवेषु कामद्वेषाद्बध्यते मुच्यते च ॥ २० ॥</s-l></s-lg><s-lg><s-l> कश्यप उवाच ।</s-l><s-l>यथैकगेहे जातवेदाः प्रदीप्तः कृत्स्नं ग्रामं प्रदहेत्स त्वरावान् ।</s-l><s-l>विमोहनं कुरुते देव एष ततः सर्वं स्पृश्यते पुण्यपापैः ॥ २१ ॥</s-l></s-lg><s-lg><s-l> ऐल उवाच ।</s-l><s-l>यदि दण्डः स्पृशते पुण्यभाजं पापैः पापे क्रियमाणेऽविशेषात् ।</s-l><s-l>कस्य हेतोः सुकृतं नाम कुर्याद्दुष्कृतं वा कस्य हेतोर्न कुर्यात् ॥ २२ ॥</s-l></s-lg><s-lg><s-l> कश्यप उवाच ।</s-l><s-l>असंत्यागात्पापकृतामपापांस्तुल्यो दण्डः स्पृशते मिश्रभावात् ।</s-l><s-l>शुष्केणार्द्रं दह्यते मिश्रभावान्न मिश्रः स्यात्पापकृद्भिः कथंचित् ॥ २३ ॥</s-l></s-lg><s-lg><s-l> ऐल उवाच ।</s-l><s-l>साध्वसाधून्धारयतीह भूमिः साध्वसाधूंस्तापयतीह सूर्यः ।</s-l><s-l>साध्वसाधून्वातयतीह वायुरापस्तथा साध्वसाधून्वहन्ति ॥ २४ ॥</s-l></s-lg><s-lg><s-l> कश्यप उवाच ।</s-l><s-l>एवमस्मिन्वर्तते लोक एव नामुत्रैवं वर्तते राजपुत्र ।</s-l><s-l>प्रेत्यैतयोरन्तरवान्विशेषो यो वै पुण्यं चरते यश्च पापम् ॥ २५ ॥</s-l></s-lg><s-lg><s-l>पुण्यस्य लोको मधुमान्घृतार्चिर्हिरण्यज्योतिरमृतस्य नाभिः ।</s-l><s-l>तत्र प्रेत्य मोदते ब्रह्मचारी न तत्र मृत्युर्न जरा नोत दुःखम् ॥ २६ ॥</s-l></s-lg><s-lg><s-l>पापस्य लोको निरयोऽप्रकाशो नित्यं दुःखः शोकभूयिष्ठ एव ।</s-l><s-l>तत्रात्मानं शोचते पापकर्मा बह्वीः समाः प्रपतन्नप्रतिष्ठः ॥ २७ ॥</s-l></s-lg><s-lg><s-l>मिथो भेदाद्ब्राह्मणक्षत्रियाणां प्रजा दुःखं दुःसहं चाविशन्ति ।</s-l><s-l>एवं ज्ञात्वा कार्य एवेह विद्वान्पुरोहितो नैकविद्यो नृपेण ॥ २८ ॥</s-l></s-lg><s-lg><s-l>तं चैवान्वभिषिच्येत तथा धर्मो विधीयते ।</s-l><s-l>अग्र्यो हि ब्राह्मणः प्रोक्तः सर्वस्यैवेह धर्मतः ॥ २९ ॥</s-l></s-lg><s-lg><s-l>पूर्वं हि ब्राह्मणाः सृष्टा इति धर्मविदो विदुः ।</s-l><s-l>ज्येष्ठेनाभिजनेनास्य प्राप्तं सर्वं यदुत्तरम् ॥ ३० ॥</s-l></s-lg><s-lg><s-l>तस्मान्मान्यश्च पूज्यश्च ब्राह्मणः प्रसृताग्रभुक् ।</s-l><s-l>सर्वं श्रेष्ठं वरिष्ठं च निवेद्यं तस्य धर्मतः ॥ ३१ ॥</s-l></s-lg><s-lg><s-l>अवश्यमेतत्कर्तव्यं राज्ञा बलवतापि हि ।</s-l><s-l>ब्रह्म वर्धयति क्षत्रं क्षत्रतो ब्रह्म वर्धते ॥ ३२ ॥</s-l></s-lg>