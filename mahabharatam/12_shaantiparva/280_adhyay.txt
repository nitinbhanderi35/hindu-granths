<s-lg><s-l> पराशर उवाच ।</s-l><s-l>मनोरथरथं प्राप्य इन्द्रियार्थहयं नरः ।</s-l><s-l>रश्मिभिर्ज्ञानसंभूतैर्यो गच्छति स बुद्धिमान् ॥ १ ॥</s-l></s-lg><s-lg><s-l>सेवाश्रितेन मनसा वृत्तिहीनस्य शस्यते ।</s-l><s-l>द्विजातिहस्तान्निर्वृत्ता न तु तुल्यात्परस्परम् ॥ २ ॥</s-l></s-lg><s-lg><s-l>आयुर्नसुलभं लब्ध्वा नावकर्षेद्विशां पते ।</s-l><s-l>उत्कर्षार्थं प्रयतते नरः पुण्येन कर्मणा ॥ ३ ॥</s-l></s-lg><s-lg><s-l>वर्णेभ्योऽपि परिभ्रष्टः स वै संमानमर्हति ।</s-l><s-l>न तु यः सत्क्रियां प्राप्य राजसं कर्म सेवते ॥ ४ ॥</s-l></s-lg><s-lg><s-l>वर्णोत्कर्षमवाप्नोति नरः पुण्येन कर्मणा ।</s-l><s-l>दुर्लभं तमलब्धा हि हन्यात्पापेन कर्मणा ॥ ५ ॥</s-l></s-lg><s-lg><s-l>अज्ञानाद्धि कृतं पापं तपसैवाभिनिर्णुदेत् ।</s-l><s-l>पापं हि कर्म फलति पापमेव स्वयं कृतम् ।</s-l><s-l>तस्मात्पापं न सेवेत कर्म दुःखफलोदयम् ॥ ६ ॥</s-l></s-lg><s-lg><s-l>पापानुबन्धं यत्कर्म यद्यपि स्यान्महाफलम् ।</s-l><s-l>न तत्सेवेत मेधावी शुचिः कुसलिलं यथा ॥ ७ ॥</s-l></s-lg><s-lg><s-l>किंकष्टमनुपश्यामि फलं पापस्य कर्मणः ।</s-l><s-l>प्रत्यापन्नस्य हि सतो नात्मा तावद्विरोचते ॥ ८ ॥</s-l></s-lg><s-lg><s-l>प्रत्यापत्तिश्च यस्येह बालिशस्य न जायते ।</s-l><s-l>तस्यापि सुमहांस्तापः प्रस्थितस्योपजायते ॥ ९ ॥</s-l></s-lg><s-lg><s-l>विरक्तं शोध्यते वस्त्रं न तु कृष्णोपसंहितम् ।</s-l><s-l>प्रयत्नेन मनुष्येन्द्र पापमेवं निबोध मे ॥ १० ॥</s-l></s-lg><s-lg><s-l>स्वयं कृत्वा तु यः पापं शुभमेवानुतिष्ठति ।</s-l><s-l>प्रायश्चित्तं नरः कर्तुमुभयं सोऽश्नुते पृथक् ॥ ११ ॥</s-l></s-lg><s-lg><s-l>अज्ञानात्तु कृतां हिंसामहिंसा व्यपकर्षति ।</s-l><s-l>ब्राह्मणाः शास्त्रनिर्देशादित्याहुर्ब्रह्मवादिनः ॥ १२ ॥</s-l></s-lg><s-lg><s-l>तथा कामकृतं चास्य विहिंसैवापकर्षति ।</s-l><s-l>इत्याहुर्धर्मशास्त्रज्ञा ब्राह्मणा वेदपारगाः ॥ १३ ॥</s-l></s-lg><s-lg><s-l>अहं तु तावत्पश्यामि कर्म यद्वर्तते कृतम् ।</s-l><s-l>गुणयुक्तं प्रकाशं च पापेनानुपसंहितम् ॥ १४ ॥</s-l></s-lg><s-lg><s-l>यथा सूक्ष्माणि कर्माणि फलन्तीह यथातथम् ।</s-l><s-l>बुद्धियुक्तानि तानीह कृतानि मनसा सह ॥ १५ ॥</s-l></s-lg><s-lg><s-l>भवत्यल्पफलं कर्म सेवितं नित्यमुल्बणम् ।</s-l><s-l>अबुद्धिपूर्वं धर्मज्ञ कृतमुग्रेण कर्मणा ॥ १६ ॥</s-l></s-lg><s-lg><s-l>कृतानि यानि कर्माणि दैवतैर्मुनिभिस्तथा ।</s-l><s-l>नाचरेत्तानि धर्मात्मा श्रुत्वा चापि न कुत्सयेत् ॥ १७ ॥</s-l></s-lg><s-lg><s-l>संचिन्त्य मनसा राजन्विदित्वा शक्तिमात्मनः ।</s-l><s-l>करोति यः शुभं कर्म स वै भद्राणि पश्यति ॥ १८ ॥</s-l></s-lg><s-lg><s-l>नवे कपाले सलिलं संन्यस्तं हीयते यथा ।</s-l><s-l>नवेतरे तथाभावं प्राप्नोति सुखभावितम् ॥ १९ ॥</s-l></s-lg><s-lg><s-l>सतोयेऽन्यत्तु यत्तोयं तस्मिन्नेव प्रसिच्यते ।</s-l><s-l>वृद्धे वृद्धिमवाप्नोति सलिले सलिलं यथा ॥ २० ॥</s-l></s-lg><s-lg><s-l>एवं कर्माणि यानीह बुद्धियुक्तानि भूपते ।</s-l><s-l>नसमानीह हीनानि तानि पुण्यतमान्यपि ॥ २१ ॥</s-l></s-lg><s-lg><s-l>राज्ञा जेतव्याः सायुधाश्चोन्नताश्च सम्यक्कर्तव्यं पालनं च प्रजानाम् ।</s-l><s-l>अग्निश्चेयो बहुभिश्चापि यज्ञैरन्ते मध्ये वा वनमाश्रित्य स्थेयम् ॥ २२ ॥</s-l></s-lg><s-lg><s-l>दमान्वितः पुरुषो धर्मशीलो भूतानि चात्मानमिवानुपश्येत् ।</s-l><s-l>गरीयसः पूजयेदात्मशक्त्या सत्येन शीलेन सुखं नरेन्द्र ॥ २३ ॥</s-l></s-lg>