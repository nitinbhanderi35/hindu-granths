<s-lg><s-l> वैशंपायन उवाच ।</s-l><s-l>युधिष्ठिरस्य तद्वाक्यं श्रुत्वा द्वैपायनस्तदा ।</s-l><s-l>समीक्ष्य निपुणं बुद्ध्या ऋषिः प्रोवाच पाण्डवम् ॥ १ ॥</s-l></s-lg><s-lg><s-l>मा विषादं कृथा राजन्क्षत्रधर्ममनुस्मर ।</s-l><s-l>स्वधर्मेण हता ह्येते क्षत्रियाः क्षत्रियर्षभ ॥ २ ॥</s-l></s-lg><s-lg><s-l>काङ्क्षमाणाः श्रियं कृत्स्नां पृथिव्यां च महद्यशः ।</s-l><s-l>कृतान्तविधिसंयुक्ताः कालेन निधनं गताः ॥ ३ ॥</s-l></s-lg><s-lg><s-l>न त्वं हन्ता न भीमोऽपि नार्जुनो न यमावपि ।</s-l><s-l>कालः पर्यायधर्मेण प्राणानादत्त देहिनाम् ॥ ४ ॥</s-l></s-lg><s-lg><s-l>न यस्य मातापितरौ नानुग्राह्योऽस्ति कश्चन ।</s-l><s-l>कर्मसाक्षी प्रजानां यस्तेन कालेन संहृताः ॥ ५ ॥</s-l></s-lg><s-lg><s-l>हेतुमात्रमिदं तस्य कालस्य पुरुषर्षभ ।</s-l><s-l>यद्धन्ति भूतैर्भूतानि तदस्मै रूपमैश्वरम् ॥ ६ ॥</s-l></s-lg><s-lg><s-l>कर्ममूर्त्यात्मकं विद्धि साक्षिणं शुभपापयोः ।</s-l><s-l>सुखदुःखगुणोदर्कं कालं कालफलप्रदम् ॥ ७ ॥</s-l></s-lg><s-lg><s-l>तेषामपि महाबाहो कर्माणि परिचिन्तय ।</s-l><s-l>विनाशहेतुकारित्वे यैस्ते कालवशं गताः ॥ ८ ॥</s-l></s-lg><s-lg><s-l>आत्मनश्च विजानीहि नियमव्रतशीलताम् ।</s-l><s-l>यदा त्वमीदृशं कर्म विधिनाक्रम्य कारितः ॥ ९ ॥</s-l></s-lg><s-lg><s-l>त्वष्ट्रेव विहितं यन्त्रं यथा स्थापयितुर्वशे ।</s-l><s-l>कर्मणा कालयुक्तेन तथेदं भ्राम्यते जगत् ॥ १० ॥</s-l></s-lg><s-lg><s-l>पुरुषस्य हि दृष्ट्वेमामुत्पत्तिमनिमित्ततः ।</s-l><s-l>यदृच्छया विनाशं च शोकहर्षावनर्थकौ ॥ ११ ॥</s-l></s-lg><s-lg><s-l>व्यलीकं चापि यत्त्वत्र चित्तवैतंसिकं तव ।</s-l><s-l>तदर्थमिष्यते राजन्प्रायश्चित्तं तदाचर ॥ १२ ॥</s-l></s-lg><s-lg><s-l>इदं च श्रूयते पार्थ युद्धे देवासुरे पुरा ।</s-l><s-l>असुरा भ्रातरो ज्येष्ठा देवाश्चापि यवीयसः ॥ १३ ॥</s-l></s-lg><s-lg><s-l>तेषामपि श्रीनिमित्तं महानासीत्समुच्छ्रयः ।</s-l><s-l>युद्धं वर्षसहस्राणि द्वात्रिंशदभवत्किल ॥ १४ ॥</s-l></s-lg><s-lg><s-l>एकार्णवां महीं कृत्वा रुधिरेण परिप्लुताम् ।</s-l><s-l>जघ्नुर्दैत्यांस्तदा देवास्त्रिदिवं चैव लेभिरे ॥ १५ ॥</s-l></s-lg><s-lg><s-l>तथैव पृथिवीं लब्ध्वा ब्राह्मणा वेदपारगाः ।</s-l><s-l>संश्रिता दानवानां वै साह्यार्थे दर्पमोहिताः ॥ १६ ॥</s-l></s-lg><s-lg><s-l>शालावृका इति ख्यातास्त्रिषु लोकेषु भारत ।</s-l><s-l>अष्टाशीतिसहस्राणि ते चापि विबुधैर्हताः ॥ १७ ॥</s-l></s-lg><s-lg><s-l>धर्मव्युच्छित्तिमिच्छन्तो येऽधर्मस्य प्रवर्तकाः ।</s-l><s-l>हन्तव्यास्ते दुरात्मानो देवैर्दैत्या इवोल्बणाः ॥ १८ ॥</s-l></s-lg><s-lg><s-l>एकं हत्वा यदि कुले शिष्टानां स्यादनामयम् ।</s-l><s-l>कुलं हत्वाथ राष्ट्रं वा न तद्वृत्तोपघातकम् ॥ १९ ॥</s-l></s-lg><s-lg><s-l>अधर्मरूपो धर्मो हि कश्चिदस्ति नराधिप ।</s-l><s-l>धर्मश्चाधर्मरूपोऽस्ति तच्च ज्ञेयं विपश्चिता ॥ २० ॥</s-l></s-lg><s-lg><s-l>तस्मात्संस्तम्भयात्मानं श्रुतवानसि पाण्डव ।</s-l><s-l>देवैः पूर्वगतं मार्गमनुयातोऽसि भारत ॥ २१ ॥</s-l></s-lg><s-lg><s-l>न हीदृशा गमिष्यन्ति नरकं पाण्डवर्षभ ।</s-l><s-l>भ्रातॄनाश्वासयैतांस्त्वं सुहृदश्च परंतप ॥ २२ ॥</s-l></s-lg><s-lg><s-l>यो हि पापसमारम्भे कार्ये तद्भावभावितः ।</s-l><s-l>कुर्वन्नपि तथैव स्यात्कृत्वा च निरपत्रपः ॥ २३ ॥</s-l></s-lg><s-lg><s-l>तस्मिंस्तत्कलुषं सर्वं समाप्तमिति शब्दितम् ।</s-l><s-l>प्रायश्चित्तं न तस्यास्ति ह्रासो वा पापकर्मणः ॥ २४ ॥</s-l></s-lg><s-lg><s-l>त्वं तु शुक्लाभिजातीयः परदोषेण कारितः ।</s-l><s-l>अनिच्छमानः कर्मेदं कृत्वा च परितप्यसे ॥ २५ ॥</s-l></s-lg><s-lg><s-l>अश्वमेधो महायज्ञः प्रायश्चित्तमुदाहृतम् ।</s-l><s-l>तमाहर महाराज विपाप्मैवं भविष्यसि ॥ २६ ॥</s-l></s-lg><s-lg><s-l>मरुद्भिः सह जित्वारीन्मघवान्पाकशासनः ।</s-l><s-l>एकैकं क्रतुमाहृत्य शतकृत्वः शतक्रतुः ॥ २७ ॥</s-l></s-lg><s-lg><s-l>पूतपाप्मा जितस्वर्गो लोकान्प्राप्य सुखोदयान् ।</s-l><s-l>मरुद्गणवृतः शक्रः शुशुभे भासयन्दिशः ॥ २८ ॥</s-l></s-lg><s-lg><s-l>स्वर्गलोके महीयन्तमप्सरोभिः शचीपतिम् ।</s-l><s-l>ऋषयः पर्युपासन्ते देवाश्च विबुधेश्वरम् ॥ २९ ॥</s-l></s-lg><s-lg><s-l>सोऽयं त्वमिह संक्रान्तो विक्रमेण वसुंधराम् ।</s-l><s-l>निर्जिताश्च महीपाला विक्रमेण त्वयानघ ॥ ३० ॥</s-l></s-lg><s-lg><s-l>तेषां पुराणि राष्ट्राणि गत्वा राजन्सुहृद्वृतः ।</s-l><s-l>भ्रातॄन्पुत्रांश्च पौत्रांश्च स्वे स्वे राज्येऽभिषेचय ॥ ३१ ॥</s-l></s-lg><s-lg><s-l>बालानपि च गर्भस्थान्सान्त्वानि समुदाचरन् ।</s-l><s-l>रञ्जयन्प्रकृतीः सर्वाः परिपाहि वसुंधराम् ॥ ३२ ॥</s-l></s-lg><s-lg><s-l>कुमारो नास्ति येषां च कन्यास्तत्राभिषेचय ।</s-l><s-l>कामाशयो हि स्त्रीवर्गः शोकमेवं प्रहास्यति ॥ ३३ ॥</s-l></s-lg><s-lg><s-l>एवमाश्वासनं कृत्वा सर्वराष्ट्रेषु भारत ।</s-l><s-l>यजस्व वाजिमेधेन यथेन्द्रो विजयी पुरा ॥ ३४ ॥</s-l></s-lg><s-lg><s-l>अशोच्यास्ते महात्मानः क्षत्रियाः क्षत्रियर्षभ ।</s-l><s-l>स्वकर्मभिर्गता नाशं कृतान्तबलमोहिताः ॥ ३५ ॥</s-l></s-lg><s-lg><s-l>अवाप्तः क्षत्रधर्मस्ते राज्यं प्राप्तमकल्मषम् ।</s-l><s-l>चरस्व धर्मं कौन्तेय श्रेयान्यः प्रेत्य भाविकः ॥ ३६ ॥</s-l></s-lg>