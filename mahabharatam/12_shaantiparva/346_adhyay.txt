<s-lg><s-l> भीष्म उवाच ।</s-l><s-l>अथ तेन नरश्रेष्ठ ब्राह्मणेन तपस्विना ।</s-l><s-l>निराहारेण वसता दुःखितास्ते भुजंगमाः ॥ १ ॥</s-l></s-lg><s-lg><s-l>सर्वे संभूय सहितास्तस्य नागस्य बान्धवाः ।</s-l><s-l>भ्रातरस्तनया भार्या ययुस्तं ब्राह्मणं प्रति ॥ २ ॥</s-l></s-lg><s-lg><s-l>तेऽपश्यन्पुलिने तं वै विविक्ते नियतव्रतम् ।</s-l><s-l>समासीनं निराहारं द्विजं जप्यपरायणम् ॥ ३ ॥</s-l></s-lg><s-lg><s-l>ते सर्वे समभिक्रम्य विप्रमभ्यर्च्य चासकृत् ।</s-l><s-l>ऊचुर्वाक्यमसंदिग्धमातिथेयस्य बान्धवाः ॥ ४ ॥</s-l></s-lg><s-lg><s-l>षष्ठो हि दिवसस्तेऽद्य प्राप्तस्येह तपोधन ।</s-l><s-l>न चाभिलषसे किंचिदाहारं धर्मवत्सल ॥ ५ ॥</s-l></s-lg><s-lg><s-l>अस्मानभिगतश्चासि वयं च त्वामुपस्थिताः ।</s-l><s-l>कार्यं चातिथ्यमस्माभिर्वयं सर्वे कुटुम्बिनः ॥ ६ ॥</s-l></s-lg><s-lg><s-l>मूलं फलं वा पर्णं वा पयो वा द्विजसत्तम ।</s-l><s-l>आहारहेतोरन्नं वा भोक्तुमर्हसि ब्राह्मण ॥ ७ ॥</s-l></s-lg><s-lg><s-l>त्यक्ताहारेण भवता वने निवसता सता ।</s-l><s-l>बालवृद्धमिदं सर्वं पीड्यते धर्मसंकटात् ॥ ८ ॥</s-l></s-lg><s-lg><s-l>न हि नो भ्रूणहा कश्चिद्राजापथ्योऽनृतोऽपि वा ।</s-l><s-l>पूर्वाशी वा कुले ह्यस्मिन्देवतातिथिबन्धुषु ॥ ९ ॥</s-l></s-lg><s-lg><s-l> ब्राह्मण उवाच ।</s-l><s-l>उपदेशेन युष्माकमाहारोऽयं मया वृतः ।</s-l><s-l>द्विरूनं दशरात्रं वै नागस्यागमनं प्रति ॥ १० ॥</s-l></s-lg><s-lg><s-l>यद्यष्टरात्रे निर्याते नागमिष्यति पन्नगः ।</s-l><s-l>तदाहारं करिष्यामि तन्निमित्तमिदं व्रतम् ॥ ११ ॥</s-l></s-lg><s-lg><s-l>कर्तव्यो न च संतापो गम्यतां च यथागतम् ।</s-l><s-l>तन्निमित्तं व्रतं मह्यं नैतद्भेत्तुमिहार्हथ ॥ १२ ॥</s-l></s-lg><s-lg><s-l> भीष्म उवाच ।</s-l><s-l>तेन ते समनुज्ञाता ब्राह्मणेन भुजंगमाः ।</s-l><s-l>स्वमेव भवनं जग्मुरकृतार्था नरर्षभ ॥ १३ ॥</s-l></s-lg>