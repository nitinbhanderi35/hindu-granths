<s-lg><s-l> भीष्म उवाच ।</s-l><s-l>अत्रैव चेदमव्यग्रः शृण्वाख्यानमनुत्तमम् ।</s-l><s-l>दीर्घसूत्रं समाश्रित्य कार्याकार्यविनिश्चये ॥ १ ॥</s-l></s-lg><s-lg><s-l>नातिगाधे जलस्थाये सुहृदः शकुलास्त्रयः ।</s-l><s-l>प्रभूतमत्स्ये कौन्तेय बभूवुः सहचारिणः ॥ २ ॥</s-l></s-lg><s-lg><s-l>अत्रैकः प्राप्तकालज्ञो दीर्घदर्शी तथापरः ।</s-l><s-l>दीर्घसूत्रश्च तत्रैकस्त्रयाणां जलचारिणाम् ॥ ३ ॥</s-l></s-lg><s-lg><s-l>कदाचित्तज्जलस्थायं मत्स्यबन्धाः समन्ततः ।</s-l><s-l>निःस्रावयामासुरथो निम्नेषु विविधैर्मुखैः ॥ ४ ॥</s-l></s-lg><s-lg><s-l>प्रक्षीयमाणं तं बुद्ध्वा जलस्थायं भयागमे ।</s-l><s-l>अब्रवीद्दीर्घदर्शी तु तावुभौ सुहृदौ तदा ॥ ५ ॥</s-l></s-lg><s-lg><s-l>इयमापत्समुत्पन्ना सर्वेषां सलिलौकसाम् ।</s-l><s-l>शीघ्रमन्यत्र गच्छामः पन्था यावन्न दुष्यति ॥ ६ ॥</s-l></s-lg><s-lg><s-l>अनागतमनर्थं हि सुनयैर्यः प्रबाधते ।</s-l><s-l>न स संशयमाप्नोति रोचतां वां व्रजामहे ॥ ७ ॥</s-l></s-lg><s-lg><s-l>दीर्घसूत्रस्तु यस्तत्र सोऽब्रवीत्सम्यगुच्यते ।</s-l><s-l>न तु कार्या त्वरा यावदिति मे निश्चिता मतिः ॥ ८ ॥</s-l></s-lg><s-lg><s-l>अथ संप्रतिपत्तिज्ञः प्राब्रवीद्दीर्घदर्शिनम् ।</s-l><s-l>प्राप्ते काले न मे किंचिन्न्यायतः परिहास्यते ॥ ९ ॥</s-l></s-lg><s-lg><s-l>एवमुक्तो निराक्रामद्दीर्घदर्शी महामतिः ।</s-l><s-l>जगाम स्रोतसैकेन गम्भीरसलिलाशयम् ॥ १० ॥</s-l></s-lg><s-lg><s-l>ततः प्रस्रुततोयं तं समीक्ष्य सलिलाशयम् ।</s-l><s-l>बबन्धुर्विविधैर्योगैर्मत्स्यान्मत्स्योपजीविनः ॥ ११ ॥</s-l></s-lg><s-lg><s-l>विलोड्यमाने तस्मिंस्तु स्रुततोये जलाशये ।</s-l><s-l>अगच्छद्ग्रहणं तत्र दीर्घसूत्रः सहापरैः ॥ १२ ॥</s-l></s-lg><s-lg><s-l>उद्दानं क्रियमाणं च मत्स्यानां वीक्ष्य रज्जुभिः ।</s-l><s-l>प्रविश्यान्तरमन्येषामग्रसत्प्रतिपत्तिमान् ॥ १३ ॥</s-l></s-lg><s-lg><s-l>ग्रस्तमेव तदुद्दानं गृहीत्वास्त तथैव सः ।</s-l><s-l>सर्वानेव तु तांस्तत्र ते विदुर्ग्रथिता इति ॥ १४ ॥</s-l></s-lg><s-lg><s-l>ततः प्रक्षाल्यमानेषु मत्स्येषु विमले जले ।</s-l><s-l>त्यक्त्वा रज्जुं विमुक्तोऽभूच्छीघ्रं संप्रतिपत्तिमान् ॥ १५ ॥</s-l></s-lg><s-lg><s-l>दीर्घसूत्रस्तु मन्दात्मा हीनबुद्धिरचेतनः ।</s-l><s-l>मरणं प्राप्तवान्मूढो यथैवोपहतेन्द्रियः ॥ १६ ॥</s-l></s-lg><s-lg><s-l>एवं प्राप्ततमं कालं यो मोहान्नावबुध्यते ।</s-l><s-l>स विनश्यति वै क्षिप्रं दीर्घसूत्रो यथा झषः ॥ १७ ॥</s-l></s-lg><s-lg><s-l>आदौ न कुरुते श्रेयः कुशलोऽस्मीति यः पुमान् ।</s-l><s-l>स संशयमवाप्नोति यथा संप्रतिपत्तिमान् ॥ १८ ॥</s-l></s-lg><s-lg><s-l>अनागतविधानं तु यो नरः कुरुते क्षमम् ।</s-l><s-l>श्रेयः प्राप्नोति सोऽत्यर्थं दीर्घदर्शी यथा ह्यसौ ॥ १९ ॥</s-l></s-lg><s-lg><s-l>कलाः काष्ठा मुहूर्ताश्च दिना नाड्यः क्षणा लवाः ।</s-l><s-l>पक्षा मासाश्च ऋतवस्तुल्याः संवत्सराणि च ॥ २० ॥</s-l></s-lg><s-lg><s-l>पृथिवी देश इत्युक्तः कालः स च न दृश्यते ।</s-l><s-l>अभिप्रेतार्थसिद्ध्यर्थं न्यायतो यच्च तत्तथा ॥ २१ ॥</s-l></s-lg><s-lg><s-l>एतौ धर्मार्थशास्त्रेषु मोक्षशास्त्रेषु चर्षिभिः ।</s-l><s-l>प्रधानाविति निर्दिष्टौ कामेशाभिमतौ नृणाम् ॥ २२ ॥</s-l></s-lg><s-lg><s-l>परीक्ष्यकारी युक्तस्तु सम्यक्समुपपादयेत् ।</s-l><s-l>देशकालावभिप्रेतौ ताभ्यां फलमवाप्नुयात् ॥ २३ ॥</s-l></s-lg>