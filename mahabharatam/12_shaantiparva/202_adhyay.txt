<s-lg><s-l> युधिष्ठिर उवाच ।</s-l><s-l>पितामह महाप्राज्ञ युधि सत्यपराक्रम ।</s-l><s-l>श्रोतुमिच्छामि कार्त्स्न्येन कृष्णमव्ययमीश्वरम् ॥ १ ॥</s-l></s-lg><s-lg><s-l>यच्चास्य तेजः सुमहद्यच्च कर्म पुरातनम् ।</s-l><s-l>तन्मे सर्वं यथातत्त्वं प्रब्रूहि भरतर्षभ ॥ २ ॥</s-l></s-lg><s-lg><s-l>तिर्यग्योनिगतं रूपं कथं धारितवान्हरिः ।</s-l><s-l>केन कार्यविसर्गेण तन्मे ब्रूहि पितामह ॥ ३ ॥</s-l></s-lg><s-lg><s-l> भीष्म उवाच ।</s-l><s-l>पुराहं मृगयां यातो मार्कण्डेयाश्रमे स्थितः ।</s-l><s-l>तत्रापश्यं मुनिगणान्समासीनान्सहस्रशः ॥ ४ ॥</s-l></s-lg><s-lg><s-l>ततस्ते मधुपर्केण पूजां चक्रुरथो मयि ।</s-l><s-l>प्रतिगृह्य च तां पूजां प्रत्यनन्दमृषीनहम् ॥ ५ ॥</s-l></s-lg><s-lg><s-l>कथैषा कथिता तत्र कश्यपेन महर्षिणा ।</s-l><s-l>मनःप्रह्लादिनीं दिव्यां तामिहैकमनाः शृणु ॥ ६ ॥</s-l></s-lg><s-lg><s-l>पुरा दानवमुख्या हि क्रोधलोभसमन्विताः ।</s-l><s-l>बलेन मत्ताः शतशो नरकाद्या महासुराः ॥ ७ ॥</s-l></s-lg><s-lg><s-l>तथैव चान्ये बहवो दानवा युद्धदुर्मदाः ।</s-l><s-l>न सहन्ते स्म देवानां समृद्धिं तामनुत्तमाम् ॥ ८ ॥</s-l></s-lg><s-lg><s-l>दानवैरर्द्यमानास्तु देवा देवर्षयस्तथा ।</s-l><s-l>न शर्म लेभिरे राजन्विशमानास्ततस्ततः ॥ ९ ॥</s-l></s-lg><s-lg><s-l>पृथिवीं चार्तरूपां ते समपश्यन्दिवौकसः ।</s-l><s-l>दानवैरभिसंकीर्णां घोररूपैर्महाबलैः ।</s-l><s-l>भारार्तामपकृष्टां च दुःखितां संनिमज्जतीम् ॥ १० ॥</s-l></s-lg><s-lg><s-l>अथादितेयाः संत्रस्ता ब्रह्माणमिदमब्रुवन् ।</s-l><s-l>कथं शक्यामहे ब्रह्मन्दानवैरुपमर्दनम् ॥ ११ ॥</s-l></s-lg><s-lg><s-l>स्वयंभूस्तानुवाचेदं निसृष्टोऽत्र विधिर्मया ।</s-l><s-l>ते वरेणाभिसंमत्ता बलेन च मदेन च ॥ १२ ॥</s-l></s-lg><s-lg><s-l>नावभोत्स्यन्ति संमूढा विष्णुमव्यक्तदर्शनम् ।</s-l><s-l>वराहरूपिणं देवमधृष्यममरैरपि ॥ १३ ॥</s-l></s-lg><s-lg><s-l>एष वेगेन गत्वा हि यत्र ते दानवाधमाः ।</s-l><s-l>अन्तर्भूमिगता घोरा निवसन्ति सहस्रशः ।</s-l><s-l>शमयिष्यति श्रुत्वा ते जहृषुः सुरसत्तमाः ॥ १४ ॥</s-l></s-lg><s-lg><s-l>ततो विष्णुर्महातेजा वाराहं रूपमाश्रितः ।</s-l><s-l>अन्तर्भूमिं संप्रविश्य जगाम दितिजान्प्रति ॥ १५ ॥</s-l></s-lg><s-lg><s-l>दृष्ट्वा च सहिताः सर्वे दैत्याः सत्त्वममानुषम् ।</s-l><s-l>प्रसह्य सहसा सर्वे संतस्थुः कालमोहिताः ॥ १६ ॥</s-l></s-lg><s-lg><s-l>सर्वे च समभिद्रुत्य वराहं जगृहुः समम् ।</s-l><s-l>संक्रुद्धाश्च वराहं तं व्यकर्षन्त समन्ततः ॥ १७ ॥</s-l></s-lg><s-lg><s-l>दानवेन्द्रा महाकाया महावीर्या बलोच्छ्रिताः ।</s-l><s-l>नाशक्नुवंश्च किंचित्ते तस्य कर्तुं तदा विभो ॥ १८ ॥</s-l></s-lg><s-lg><s-l>ततोऽगमन्विस्मयं ते दानवेन्द्रा भयात्तदा ।</s-l><s-l>संशयं गतमात्मानं मेनिरे च सहस्रशः ॥ १९ ॥</s-l></s-lg><s-lg><s-l>ततो देवादिदेवः स योगात्मा योगसारथिः ।</s-l><s-l>योगमास्थाय भगवांस्तदा भरतसत्तम ॥ २० ॥</s-l></s-lg><s-lg><s-l>विननाद महानादं क्षोभयन्दैत्यदानवान् ।</s-l><s-l>संनादिता येन लोकाः सर्वाश्चैव दिशो दश ॥ २१ ॥</s-l></s-lg><s-lg><s-l>तेन संनादशब्देन लोकाः संक्षोभमागमन् ।</s-l><s-l>संभ्रान्ताश्च दिशः सर्वा देवाः शक्रपुरोगमाः ॥ २२ ॥</s-l></s-lg><s-lg><s-l>निर्विचेष्टं जगच्चापि बभूवातिभृशं तदा ।</s-l><s-l>स्थावरं जङ्गमं चैव तेन नादेन मोहितम् ॥ २३ ॥</s-l></s-lg><s-lg><s-l>ततस्ते दानवाः सर्वे तेन शब्देन भीषिताः ।</s-l><s-l>पेतुर्गतासवश्चैव विष्णुतेजोविमोहिताः ॥ २४ ॥</s-l></s-lg><s-lg><s-l>रसातलगतांश्चैव वराहस्त्रिदशद्विषः ।</s-l><s-l>खुरैः संदारयामास मांसमेदोस्थिसंचयम् ॥ २५ ॥</s-l></s-lg><s-lg><s-l>नादेन तेन महता सनातन इति स्मृतः ।</s-l><s-l>पद्मनाभो महायोगी भूताचार्यः स भूतराट् ॥ २६ ॥</s-l></s-lg><s-lg><s-l>ततो देवगणाः सर्वे पितामहमुपाब्रुवन् ।</s-l><s-l>नादोऽयं कीदृशो देव नैनं विद्म वयं विभो ।</s-l><s-l>कोऽसौ हि कस्य वा नादो येन विह्वलितं जगत् ॥ २७ ॥</s-l></s-lg><s-lg><s-l>एतस्मिन्नन्तरे विष्णुर्वाराहं रूपमास्थितः ।</s-l><s-l>उदतिष्ठन्महादेवः स्तूयमानो महर्षिभिः ॥ २८ ॥</s-l></s-lg><s-lg><s-l> पितामह उवाच ।</s-l><s-l>निहत्य दानवपतीन्महावर्ष्मा महाबलः ।</s-l><s-l>एष देवो महायोगी भूतात्मा भूतभावनः ॥ २९ ॥</s-l></s-lg><s-lg><s-l>सर्वभूतेश्वरो योगी योनिरात्मा तथात्मनः ।</s-l><s-l>स्थिरीभवत कृष्णोऽयं सर्वपापप्रणाशनः ॥ ३० ॥</s-l></s-lg><s-lg><s-l>कृत्वा कर्मातिसाध्वेतदशक्यममितप्रभः ।</s-l><s-l>समायातः स्वमात्मानं महाभागो महाद्युतिः ।</s-l><s-l>पद्मनाभो महायोगी भूतात्मा भूतभावनः ॥ ३१ ॥</s-l></s-lg><s-lg><s-l>न संतापो न भीः कार्या शोको वा सुरसत्तमाः ।</s-l><s-l>विधिरेष प्रभावश्च कालः संक्षयकारकः ।</s-l><s-l>लोकान्धारयतानेन नादो मुक्तो महात्मना ॥ ३२ ॥</s-l></s-lg><s-lg><s-l>स एव हि महाभागः सर्वलोकनमस्कृतः ।</s-l><s-l>अच्युतः पुण्डरीकाक्षः सर्वभूतसमुद्भवः ॥ ३३ ॥</s-l></s-lg>