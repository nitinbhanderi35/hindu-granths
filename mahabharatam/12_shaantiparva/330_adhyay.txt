<s-lg><s-l> श्रीभगवानुवाच ।</s-l><s-l>सूर्याचन्द्रमसौ शश्वत्केशैर्मे अंशुसंज्ञितैः ।</s-l><s-l>बोधयंस्तापयंश्चैव जगदुत्तिष्ठतः पृथक् ॥ १ ॥</s-l></s-lg><s-lg><s-l>बोधनात्तापनाच्चैव जगतो हर्षणं भवेत् ।</s-l><s-l>अग्नीषोमकृतैरेभिः कर्मभिः पाण्डुनन्दन ।</s-l><s-l>हृषीकेशोऽहमीशानो वरदो लोकभावनः ॥ २ ॥</s-l></s-lg><s-lg><s-l>इडोपहूतयोगेन हरे भागं क्रतुष्वहम् ।</s-l><s-l>वर्णश्च मे हरिश्रेष्ठस्तस्माद्धरिरहं स्मृतः ॥ ३ ॥</s-l></s-lg><s-lg><s-l>धाम सारो हि लोकानामृतं चैव विचारितम् ।</s-l><s-l>ऋतधामा ततो विप्रैः सत्यश्चाहं प्रकीर्तितः ॥ ४ ॥</s-l></s-lg><s-lg><s-l>नष्टां च धरणीं पूर्वमविन्दं वै गुहागताम् ।</s-l><s-l>गोविन्द इति मां देवा वाग्भिः समभितुष्टुवुः ॥ ५ ॥</s-l></s-lg><s-lg><s-l>शिपिविष्टेति चाख्यायां हीनरोमा च यो भवेत् ।</s-l><s-l>तेनाविष्टं हि यत्किंचिच्छिपिविष्टं हि तत्स्मृतम् ॥ ६ ॥</s-l></s-lg><s-lg><s-l>यास्को मामृषिरव्यग्रो नैकयज्ञेषु गीतवान् ।</s-l><s-l>शिपिविष्ट इति ह्यस्माद्गुह्यनामधरो ह्यहम् ॥ ७ ॥</s-l></s-lg><s-lg><s-l>स्तुत्वा मां शिपिविष्टेति यास्को ऋषिरुदारधीः ।</s-l><s-l>मत्प्रसादादधो नष्टं निरुक्तमभिजग्मिवान् ॥ ८ ॥</s-l></s-lg><s-lg><s-l>न हि जातो न जायेऽहं न जनिष्ये कदाचन ।</s-l><s-l>क्षेत्रज्ञः सर्वभूतानां तस्मादहमजः स्मृतः ॥ ९ ॥</s-l></s-lg><s-lg><s-l>नोक्तपूर्वं मया क्षुद्रमश्लीलं वा कदाचन ।</s-l><s-l>ऋता ब्रह्मसुता सा मे सत्या देवी सरस्वती ॥ १० ॥</s-l></s-lg><s-lg><s-l>सच्चासच्चैव कौन्तेय मयावेशितमात्मनि ।</s-l><s-l>पौष्करे ब्रह्मसदने सत्यं मामृषयो विदुः ॥ ११ ॥</s-l></s-lg><s-lg><s-l>सत्त्वान्न च्युतपूर्वोऽहं सत्त्वं वै विद्धि मत्कृतम् ।</s-l><s-l>जन्मनीहाभवत्सत्त्वं पौर्विकं मे धनंजय ॥ १२ ॥</s-l></s-lg><s-lg><s-l>निराशीःकर्मसंयुक्तं सात्वतं मां प्रकल्पय ।</s-l><s-l>सात्वतज्ञानदृष्टोऽहं सात्वतः सात्वतां पतिः ॥ १३ ॥</s-l></s-lg><s-lg><s-l>कृषामि मेदिनीं पार्थ भूत्वा कार्ष्णायसो महान् ।</s-l><s-l>कृष्णो वर्णश्च मे यस्मात्तस्मात्कृष्णोऽहमर्जुन ॥ १४ ॥</s-l></s-lg><s-lg><s-l>मया संश्लेषिता भूमिरद्भिर्व्योम च वायुना ।</s-l><s-l>वायुश्च तेजसा सार्धं वैकुण्ठत्वं ततो मम ॥ १५ ॥</s-l></s-lg><s-lg><s-l>निर्वाणं परमं सौख्यं धर्मोऽसौ पर उच्यते ।</s-l><s-l>तस्मान्न च्युतपूर्वोऽहमच्युतस्तेन कर्मणा ॥ १६ ॥</s-l></s-lg><s-lg><s-l>पृथिवीनभसी चोभे विश्रुते विश्वलौकिके ।</s-l><s-l>तयोः संधारणार्थं हि मामधोक्षजमञ्जसा ॥ १७ ॥</s-l></s-lg><s-lg><s-l>निरुक्तं वेदविदुषो ये च शब्दार्थचिन्तकाः ।</s-l><s-l>ते मां गायन्ति प्राग्वंशे अधोक्षज इति स्थितिः ॥ १८ ॥</s-l></s-lg><s-lg><s-l>शब्द एकमतैरेष व्याहृतः परमर्षिभिः ।</s-l><s-l>नान्यो ह्यधोक्षजो लोके ऋते नारायणं प्रभुम् ॥ १९ ॥</s-l></s-lg><s-lg><s-l>घृतं ममार्चिषो लोके जन्तूनां प्राणधारणम् ।</s-l><s-l>घृतार्चिरहमव्यग्रैर्वेदज्ञैः परिकीर्तितः ॥ २० ॥</s-l></s-lg><s-lg><s-l>त्रयो हि धातवः ख्याताः कर्मजा इति च स्मृताः ।</s-l><s-l>पित्तं श्लेष्मा च वायुश्च एष संघात उच्यते ॥ २१ ॥</s-l></s-lg><s-lg><s-l>एतैश्च धार्यते जन्तुरेतैः क्षीणैश्च क्षीयते ।</s-l><s-l>आयुर्वेदविदस्तस्मात्त्रिधातुं मां प्रचक्षते ॥ २२ ॥</s-l></s-lg><s-lg><s-l>वृषो हि भगवान्धर्मः ख्यातो लोकेषु भारत ।</s-l><s-l>नैघण्टुकपदाख्यातं विद्धि मां वृषमुत्तमम् ॥ २३ ॥</s-l></s-lg><s-lg><s-l>कपिर्वराहः श्रेष्ठश्च धर्मश्च वृष उच्यते ।</s-l><s-l>तस्माद्वृषाकपिं प्राह कश्यपो मां प्रजापतिः ॥ २४ ॥</s-l></s-lg><s-lg><s-l>न चादिं न मध्यं तथा नैव चान्तं कदाचिद्विदन्ते सुराश्चासुराश्च ।</s-l><s-l>अनाद्यो ह्यमध्यस्तथा चाप्यनन्तः प्रगीतोऽहमीशो विभुर्लोकसाक्षी ॥ २५ ॥</s-l></s-lg><s-lg><s-l>शुचीनि श्रवणीयानि शृणोमीह धनंजय ।</s-l><s-l>न च पापानि गृह्णामि ततोऽहं वै शुचिश्रवाः ॥ २६ ॥</s-l></s-lg><s-lg><s-l>एकशृङ्गः पुरा भूत्वा वराहो दिव्यदर्शनः ।</s-l><s-l>इमामुद्धृतवान्भूमिमेकशृङ्गस्ततो ह्यहम् ॥ २७ ॥</s-l></s-lg><s-lg><s-l>तथैवासं त्रिककुदो वाराहं रूपमास्थितः ।</s-l><s-l>त्रिककुत्तेन विख्यातः शरीरस्य तु मापनात् ॥ २८ ॥</s-l></s-lg><s-lg><s-l>विरिञ्च इति यः प्रोक्तः कपिलज्ञानचिन्तकैः ।</s-l><s-l>स प्रजापतिरेवाहं चेतनात्सर्वलोककृत् ॥ २९ ॥</s-l></s-lg><s-lg><s-l>विद्यासहायवन्तं मामादित्यस्थं सनातनम् ।</s-l><s-l>कपिलं प्राहुराचार्याः सांख्या निश्चितनिश्चयाः ॥ ३० ॥</s-l></s-lg><s-lg><s-l>हिरण्यगर्भो द्युतिमानेष यश्छन्दसि स्तुतः ।</s-l><s-l>योगैः संपूज्यते नित्यं स एवाहं विभुः स्मृतः ॥ ३१ ॥</s-l></s-lg><s-lg><s-l>एकविंशतिशाखं च ऋग्वेदं मां प्रचक्षते ।</s-l><s-l>सहस्रशाखं यत्साम ये वै वेदविदो जनाः ।</s-l><s-l>गायन्त्यारण्यके विप्रा मद्भक्तास्तेऽपि दुर्लभाः ॥ ३२ ॥</s-l></s-lg><s-lg><s-l>षट्पञ्चाशतमष्टौ च सप्तत्रिंशतमित्युत ।</s-l><s-l>यस्मिञ्शाखा यजुर्वेदे सोऽहमाध्वर्यवे स्मृतः ॥ ३३ ॥</s-l></s-lg><s-lg><s-l>पञ्चकल्पमथर्वाणं कृत्याभिः परिबृंहितम् ।</s-l><s-l>कल्पयन्ति हि मां विप्रा अथर्वाणविदस्तथा ॥ ३४ ॥</s-l></s-lg><s-lg><s-l>शाखाभेदाश्च ये केचिद्याश्च शाखासु गीतयः ।</s-l><s-l>स्वरवर्णसमुच्चाराः सर्वांस्तान्विद्धि मत्कृतान् ॥ ३५ ॥</s-l></s-lg><s-lg><s-l>यत्तद्धयशिरः पार्थ समुदेति वरप्रदम् ।</s-l><s-l>सोऽहमेवोत्तरे भागे क्रमाक्षरविभागवित् ॥ ३६ ॥</s-l></s-lg><s-lg><s-l>रामादेशितमार्गेण मत्प्रसादान्महात्मना ।</s-l><s-l>पाञ्चालेन क्रमः प्राप्तस्तस्माद्भूतात्सनातनात् ।</s-l><s-l>बाभ्रव्यगोत्रः स बभौ प्रथमः क्रमपारगः ॥ ३७ ॥</s-l></s-lg><s-lg><s-l>नारायणाद्वरं लब्ध्वा प्राप्य योगमनुत्तमम् ।</s-l><s-l>क्रमं प्रणीय शिक्षां च प्रणयित्वा स गालवः ॥ ३८ ॥</s-l></s-lg><s-lg><s-l>कण्डरीकोऽथ राजा च ब्रह्मदत्तः प्रतापवान् ।</s-l><s-l>जातीमरणजं दुःखं स्मृत्वा स्मृत्वा पुनः पुनः ।</s-l><s-l>सप्तजातिषु मुख्यत्वाद्योगानां संपदं गतः ॥ ३९ ॥</s-l></s-lg><s-lg><s-l>पुराहमात्मजः पार्थ प्रथितः कारणान्तरे ।</s-l><s-l>धर्मस्य कुरुशार्दूल ततोऽहं धर्मजः स्मृतः ॥ ४० ॥</s-l></s-lg><s-lg><s-l>नरनारायणौ पूर्वं तपस्तेपतुरव्ययम् ।</s-l><s-l>धर्मयानं समारूढौ पर्वते गन्धमादने ॥ ४१ ॥</s-l></s-lg><s-lg><s-l>तत्कालसमयं चैव दक्षयज्ञो बभूव ह ।</s-l><s-l>न चैवाकल्पयद्भागं दक्षो रुद्रस्य भारत ॥ ४२ ॥</s-l></s-lg><s-lg><s-l>ततो दधीचिवचनाद्दक्षयज्ञमपाहरत् ।</s-l><s-l>ससर्ज शूलं क्रोधेन प्रज्वलन्तं मुहुर्मुहुः ॥ ४३ ॥</s-l></s-lg><s-lg><s-l>तच्छूलं भस्मसात्कृत्वा दक्षयज्ञं सविस्तरम् ।</s-l><s-l>आवयोः सहसागच्छद्बदर्याश्रममन्तिकात् ।</s-l><s-l>वेगेन महता पार्थ पतन्नारायणोरसि ॥ ४४ ॥</s-l></s-lg><s-lg><s-l>ततः स्वतेजसाविष्टाः केशा नारायणस्य ह ।</s-l><s-l>बभूवुर्मुञ्जवर्णास्तु ततोऽहं मुञ्जकेशवान् ॥ ४५ ॥</s-l></s-lg><s-lg><s-l>तच्च शूलं विनिर्धूतं हुंकारेण महात्मना ।</s-l><s-l>जगाम शंकरकरं नारायणसमाहतम् ॥ ४६ ॥</s-l></s-lg><s-lg><s-l>अथ रुद्र उपाधावत्तावृषी तपसान्वितौ ।</s-l><s-l>तत एनं समुद्धूतं कण्ठे जग्राह पाणिना ।</s-l><s-l>नारायणः स विश्वात्मा तेनास्य शितिकण्ठता ॥ ४७ ॥</s-l></s-lg><s-lg><s-l>अथ रुद्रविघातार्थमिषीकां जगृहे नरः ।</s-l><s-l>मन्त्रैश्च संयुयोजाशु सोऽभवत्परशुर्महान् ॥ ४८ ॥</s-l></s-lg><s-lg><s-l>क्षिप्तश्च सहसा रुद्रे खण्डनं प्राप्तवांस्तदा ।</s-l><s-l>ततोऽहं खण्डपरशुः स्मृतः परशुखण्डनात् ॥ ४९ ॥</s-l></s-lg><s-lg><s-l> अर्जुन उवाच ।</s-l><s-l>अस्मिन्युद्धे तु वार्ष्णेय त्रैलोक्यमथने तदा ।</s-l><s-l>जयं कः प्राप्तवांस्तत्र शंसैतन्मे जनार्दन ॥ ५० ॥</s-l></s-lg><s-lg><s-l> श्रीभगवानुवाच ।</s-l><s-l>तयोः संलग्नयोर्युद्धे रुद्रनारायणात्मनोः ।</s-l><s-l>उद्विग्नाः सहसा कृत्स्ना लोकाः सर्वेऽभवंस्तदा ॥ ५१ ॥</s-l></s-lg><s-lg><s-l>नागृह्णात्पावकः शुभ्रं मखेषु सुहुतं हविः ।</s-l><s-l>वेदा न प्रतिभान्ति स्म ऋषीणां भावितात्मनाम् ॥ ५२ ॥</s-l></s-lg><s-lg><s-l>देवान्रजस्तमश्चैव समाविविशतुस्तदा ।</s-l><s-l>वसुधा संचकम्पेऽथ नभश्च विपफाल ह ॥ ५३ ॥</s-l></s-lg><s-lg><s-l>निष्प्रभाणि च तेजांसि ब्रह्मा चैवासनाच्च्युतः ।</s-l><s-l>अगाच्छोषं समुद्रश्च हिमवांश्च व्यशीर्यत ॥ ५४ ॥</s-l></s-lg><s-lg><s-l>तस्मिन्नेवं समुत्पन्ने निमित्ते पाण्डुनन्दन ।</s-l><s-l>ब्रह्मा वृतो देवगणैरृषिभिश्च महात्मभिः ।</s-l><s-l>आजगामाशु तं देशं यत्र युद्धमवर्तत ॥ ५५ ॥</s-l></s-lg><s-lg><s-l>साञ्जलिप्रग्रहो भूत्वा चतुर्वक्त्रो निरुक्तगः ।</s-l><s-l>उवाच वचनं रुद्रं लोकानामस्तु वै शिवम् ।</s-l><s-l>न्यस्यायुधानि विश्वेश जगतो हितकाम्यया ॥ ५६ ॥</s-l></s-lg><s-lg><s-l>यदक्षरमथाव्यक्तमीशं लोकस्य भावनम् ।</s-l><s-l>कूटस्थं कर्तृनिर्द्वंद्वमकर्तेति च यं विदुः ॥ ५७ ॥</s-l></s-lg><s-lg><s-l>व्यक्तिभावगतस्यास्य एका मूर्तिरियं शिवा ।</s-l><s-l>नरो नारायणश्चैव जातौ धर्मकुलोद्वहौ ॥ ५८ ॥</s-l></s-lg><s-lg><s-l>तपसा महता युक्तौ देवश्रेष्ठौ महाव्रतौ ।</s-l><s-l>अहं प्रसादजस्तस्य कस्मिंश्चित्कारणान्तरे ।</s-l><s-l>त्वं चैव क्रोधजस्तात पूर्वसर्गे सनातनः ॥ ५९ ॥</s-l></s-lg><s-lg><s-l>मया च सार्धं वरदं विबुधैश्च महर्षिभिः ।</s-l><s-l>प्रसादयाशु लोकानां शान्तिर्भवतु माचिरम् ॥ ६० ॥</s-l></s-lg><s-lg><s-l>ब्रह्मणा त्वेवमुक्तस्तु रुद्रः क्रोधाग्निमुत्सृजन् ।</s-l><s-l>प्रसादयामास ततो देवं नारायणं प्रभुम् ।</s-l><s-l>शरणं च जगामाद्यं वरेण्यं वरदं हरिम् ॥ ६१ ॥</s-l></s-lg><s-lg><s-l>ततोऽथ वरदो देवो जितक्रोधो जितेन्द्रियः ।</s-l><s-l>प्रीतिमानभवत्तत्र रुद्रेण सह संगतः ॥ ६२ ॥</s-l></s-lg><s-lg><s-l>ऋषिभिर्ब्रह्मणा चैव विबुधैश्च सुपूजितः ।</s-l><s-l>उवाच देवमीशानमीशः स जगतो हरिः ॥ ६३ ॥</s-l></s-lg><s-lg><s-l>यस्त्वां वेत्ति स मां वेत्ति यस्त्वामनु स मामनु ।</s-l><s-l>नावयोरन्तरं किंचिन्मा ते भूद्बुद्धिरन्यथा ॥ ६४ ॥</s-l></s-lg><s-lg><s-l>अद्य प्रभृति श्रीवत्सः शूलाङ्कोऽयं भवत्वयम् ।</s-l><s-l>मम पाण्यङ्कितश्चापि श्रीकण्ठस्त्वं भविष्यसि ॥ ६५ ॥</s-l></s-lg><s-lg><s-l>एवं लक्षणमुत्पाद्य परस्परकृतं तदा ।</s-l><s-l>सख्यं चैवातुलं कृत्वा रुद्रेण सहितावृषी ।</s-l><s-l>तपस्तेपतुरव्यग्रौ विसृज्य त्रिदिवौकसः ॥ ६६ ॥</s-l></s-lg><s-lg><s-l>एष ते कथितः पार्थ नारायणजयो मृधे ।</s-l><s-l>नामानि चैव गुह्यानि निरुक्तानि च भारत ।</s-l><s-l>ऋषिभिः कथितानीह यानि संकीर्तितानि ते ॥ ६७ ॥</s-l></s-lg><s-lg><s-l>एवं बहुविधै रूपैश्चरामीह वसुंधराम् ।</s-l><s-l>ब्रह्मलोकं च कौन्तेय गोलोकं च सनातनम् ।</s-l><s-l>मया त्वं रक्षितो युद्धे महान्तं प्राप्तवाञ्जयम् ॥ ६८ ॥</s-l></s-lg><s-lg><s-l>यस्तु ते सोऽग्रतो याति युद्धे संप्रत्युपस्थिते ।</s-l><s-l>तं विद्धि रुद्रं कौन्तेय देवदेवं कपर्दिनम् ॥ ६९ ॥</s-l></s-lg><s-lg><s-l>कालः स एव कथितः क्रोधजेति मया तव ।</s-l><s-l>निहतांस्तेन वै पूर्वं हतवानसि वै रिपून् ॥ ७० ॥</s-l></s-lg><s-lg><s-l>अप्रमेयप्रभावं तं देवदेवमुमापतिम् ।</s-l><s-l>नमस्व देवं प्रयतो विश्वेशं हरमव्ययम् ॥ ७१ ॥</s-l></s-lg>