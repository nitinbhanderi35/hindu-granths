<s-lg><s-l> युधिष्ठिर उवाच ।</s-l><s-l>किं फलं ज्ञानयोगस्य वेदानां नियमस्य च ।</s-l><s-l>भूतात्मा वा कथं ज्ञेयस्तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>मनोः प्रजापतेर्वादं महर्षेश्च बृहस्पतेः ॥ २ ॥</s-l></s-lg><s-lg><s-l>प्रजापतिं श्रेष्ठतमं पृथिव्यां देवर्षिसंघप्रवरो महर्षिः ।</s-l><s-l>बृहस्पतिः प्रश्नमिमं पुराणं पप्रच्छ शिष्योऽथ गुरुं प्रणम्य ॥ ३ ॥</s-l></s-lg><s-lg><s-l>यत्कारणं मन्त्रविधिः प्रवृत्तो ज्ञाने फलं यत्प्रवदन्ति विप्राः ।</s-l><s-l>यन्मन्त्रशब्दैरकृतप्रकाशं तदुच्यतां मे भगवन्यथावत् ॥ ४ ॥</s-l></s-lg><s-lg><s-l>यदर्थशास्त्रागममन्त्रविद्भिर्यज्ञैरनेकैर्वरगोप्रदानैः ।</s-l><s-l>फलं महद्भिर्यदुपास्यते च तत्किं कथं वा भविता क्व वा तत् ॥ ५ ॥</s-l></s-lg><s-lg><s-l>मही महीजाः पवनोऽन्तरिक्षं जलौकसश्चैव जलं दिवं च ।</s-l><s-l>दिवौकसश्चैव यतः प्रसूतास्तदुच्यतां मे भगवन्पुराणम् ॥ ६ ॥</s-l></s-lg><s-lg><s-l>ज्ञानं यतः प्रार्थयते नरो वै ततस्तदर्था भवति प्रवृत्तिः ।</s-l><s-l>न चाप्यहं वेद परं पुराणं मिथ्याप्रवृत्तिं च कथं नु कुर्याम् ॥ ७ ॥</s-l></s-lg><s-lg><s-l>ऋक्सामसंघांश्च यजूंषि चाहं छन्दांसि नक्षत्रगतिं निरुक्तम् ।</s-l><s-l>अधीत्य च व्याकरणं सकल्पं शिक्षां च भूतप्रकृतिं न वेद्मि ॥ ८ ॥</s-l></s-lg><s-lg><s-l>स मे भवाञ्शंसतु सर्वमेतज्ज्ञाने फलं कर्मणि वा यदस्ति ।</s-l><s-l>यथा च देहाच्च्यवते शरीरी पुनः शरीरं च यथाभ्युपैति ॥ ९ ॥</s-l></s-lg><s-lg><s-l> मनुरुवाच ।</s-l><s-l>यद्यत्प्रियं यस्य सुखं तदाहुस्तदेव दुःखं प्रवदन्त्यनिष्टम् ।</s-l><s-l>इष्टं च मे स्यादितरच्च न स्यादेतत्कृते कर्मविधिः प्रवृत्तः ।</s-l><s-l>इष्टं त्वनिष्टं च न मां भजेतेत्येतत्कृते ज्ञानविधिः प्रवृत्तः ॥ १० ॥</s-l></s-lg><s-lg><s-l>कामात्मकाश्छन्दसि कर्मयोगा एभिर्विमुक्तः परमश्नुवीत ।</s-l><s-l>नानाविधे कर्मपथे सुखार्थी नरः प्रवृत्तो न परं प्रयाति ।</s-l><s-l>परं हि तत्कर्मपथादपेतं निराशिषं ब्रह्मपरं ह्यवश्यम् ॥ ११ ॥</s-l></s-lg><s-lg><s-l>प्रजाः सृष्टा मनसा कर्मणा च द्वावप्येतौ सत्पथौ लोकजुष्टौ ।</s-l><s-l>दृष्ट्वा कर्म शाश्वतं चान्तवच्च मनस्त्यागः कारणं नान्यदस्ति ॥ १२ ॥</s-l></s-lg><s-lg><s-l>स्वेनात्मना चक्षुरिव प्रणेता निशात्यये तमसा संवृतात्मा ।</s-l><s-l>ज्ञानं तु विज्ञानगुणेन युक्तं कर्माशुभं पश्यति वर्जनीयम् ॥ १३ ॥</s-l></s-lg><s-lg><s-l>सर्पान्कुशाग्राणि तथोदपानं ज्ञात्वा मनुष्याः परिवर्जयन्ति ।</s-l><s-l>अज्ञानतस्तत्र पतन्ति मूढा ज्ञाने फलं पश्य यथा विशिष्टम् ॥ १४ ॥</s-l></s-lg><s-lg><s-l>कृत्स्नस्तु मन्त्रो विधिवत्प्रयुक्तो यज्ञा यथोक्तास्त्वथ दक्षिणाश्च ।</s-l><s-l>अन्नप्रदानं मनसः समाधिः पञ्चात्मकं कर्मफलं वदन्ति ॥ १५ ॥</s-l></s-lg><s-lg><s-l>गुणात्मकं कर्म वदन्ति वेदास्तस्मान्मन्त्रा मन्त्रमूलं हि कर्म ।</s-l><s-l>विधिर्विधेयं मनसोपपत्तिः फलस्य भोक्ता तु यथा शरीरी ॥ १६ ॥</s-l></s-lg><s-lg><s-l>शब्दाश्च रूपाणि रसाश्च पुण्याः स्पर्शाश्च गन्धाश्च शुभास्तथैव ।</s-l><s-l>नरो नसंस्थानगतः प्रभुः स्यादेतत्फलं सिध्यति कर्मलोके ॥ १७ ॥</s-l></s-lg><s-lg><s-l>यद्यच्छरीरेण करोति कर्म शरीरयुक्तः समुपाश्नुते तत् ।</s-l><s-l>शरीरमेवायतनं सुखस्य दुःखस्य चाप्यायतनं शरीरम् ॥ १८ ॥</s-l></s-lg><s-lg><s-l>वाचा तु यत्कर्म करोति किंचिद्वाचैव सर्वं समुपाश्नुते तत् ।</s-l><s-l>मनस्तु यत्कर्म करोति किंचिन्मनःस्थ एवायमुपाश्नुते तत् ॥ १९ ॥</s-l></s-lg><s-lg><s-l>यथागुणं कर्मगणं फलार्थी करोत्ययं कर्मफले निविष्टः ।</s-l><s-l>तथा तथायं गुणसंप्रयुक्तः शुभाशुभं कर्मफलं भुनक्ति ॥ २० ॥</s-l></s-lg><s-lg><s-l>मत्स्यो यथा स्रोत इवाभिपाती तथा कृतं पूर्वमुपैति कर्म ।</s-l><s-l>शुभे त्वसौ तुष्यति दुष्कृते तु न तुष्यते वै परमः शरीरी ॥ २१ ॥</s-l></s-lg><s-lg><s-l>यतो जगत्सर्वमिदं प्रसूतं ज्ञात्वात्मवन्तो व्यतियान्ति यत्तत् ।</s-l><s-l>यन्मन्त्रशब्दैरकृतप्रकाशं तदुच्यमानं शृणु मे परं यत् ॥ २२ ॥</s-l></s-lg><s-lg><s-l>रसैर्वियुक्तं विविधैश्च गन्धैरशब्दमस्पर्शमरूपवच्च ।</s-l><s-l>अग्राह्यमव्यक्तमवर्णमेकं पञ्चप्रकारं ससृजे प्रजानाम् ॥ २३ ॥</s-l></s-lg><s-lg><s-l>न स्त्री पुमान्वापि नपुंसकं च न सन्न चासत्सदसच्च तन्न ।</s-l><s-l>पश्यन्ति यद्ब्रह्मविदो मनुष्यास्तदक्षरं न क्षरतीति विद्धि ॥ २४ ॥</s-l></s-lg>