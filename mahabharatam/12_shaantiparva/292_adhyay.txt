<s-lg><s-l> वसिष्ठ उवाच ।</s-l><s-l>एवमप्रतिबुद्धत्वादबुद्धमनुवर्तते ।</s-l><s-l>देहाद्देहसहस्राणि तथा समभिपद्यते ॥ १ ॥</s-l></s-lg><s-lg><s-l>तिर्यग्योनिसहस्रेषु कदाचिद्देवतास्वपि ।</s-l><s-l>उपपद्यति संयोगाद्गुणैः सह गुणक्षयात् ॥ २ ॥</s-l></s-lg><s-lg><s-l>मानुषत्वाद्दिवं याति दिवो मानुष्यमेव च ।</s-l><s-l>मानुष्यान्निरयस्थानमानन्त्यं प्रतिपद्यते ॥ ३ ॥</s-l></s-lg><s-lg><s-l>कोशकारो यथात्मानं कीटः समनुरुन्धति ।</s-l><s-l>सूत्रतन्तुगुणैर्नित्यं तथायमगुणो गुणैः ॥ ४ ॥</s-l></s-lg><s-lg><s-l>द्वंद्वमेति च निर्द्वंद्वस्तासु तास्विह योनिषु ।</s-l><s-l>शीर्षरोगेऽक्षिरोगे च दन्तशूले गलग्रहे ॥ ५ ॥</s-l></s-lg><s-lg><s-l>जलोदरेऽर्शसां रोगे ज्वरगण्डविषूचिके ।</s-l><s-l>श्वित्रे कुष्ठेऽग्निदाहे च सिध्मापस्मारयोरपि ॥ ६ ॥</s-l></s-lg><s-lg><s-l>यानि चान्यानि द्वंद्वानि प्राकृतानि शरीरिषु ।</s-l><s-l>उत्पद्यन्ते विचित्राणि तान्येषोऽप्यभिमन्यते ।</s-l><s-l>अभिमन्यत्यभीमानात्तथैव सुकृतान्यपि ॥ ७ ॥</s-l></s-lg><s-lg><s-l>एकवासाश्च दुर्वासाः शायी नित्यमधस्तथा ।</s-l><s-l>मण्डूकशायी च तथा वीरासनगतस्तथा ॥ ८ ॥</s-l></s-lg><s-lg><s-l>चीरधारणमाकाशे शयनं स्थानमेव च ।</s-l><s-l>इष्टकाप्रस्तरे चैव कण्टकप्रस्तरे तथा ॥ ९ ॥</s-l></s-lg><s-lg><s-l>भस्मप्रस्तरशायी च भूमिशय्यानुलेपनः ।</s-l><s-l>वीरस्थानाम्बुपङ्के च शयनं फलकेषु च ॥ १० ॥</s-l></s-lg><s-lg><s-l>विविधासु च शय्यासु फलगृद्ध्यान्वितोऽफलः ।</s-l><s-l>मुञ्जमेखलनग्नत्वं क्षौमकृष्णाजिनानि च ॥ ११ ॥</s-l></s-lg><s-lg><s-l>शाणीवालपरीधानो व्याघ्रचर्मपरिच्छदः ।</s-l><s-l>सिंहचर्मपरीधानः पट्टवासास्तथैव च ॥ १२ ॥</s-l></s-lg><s-lg><s-l>कीटकावसनश्चैव चीरवासास्तथैव च ।</s-l><s-l>वस्त्राणि चान्यानि बहून्यभिमन्यत्यबुद्धिमान् ॥ १३ ॥</s-l></s-lg><s-lg><s-l>भोजनानि विचित्राणि रत्नानि विविधानि च ।</s-l><s-l>एकवस्त्रान्तराशित्वमेककालिकभोजनम् ॥ १४ ॥</s-l></s-lg><s-lg><s-l>चतुर्थाष्टमकालश्च षष्ठकालिक एव च ।</s-l><s-l>षड्रात्रभोजनश्चैव तथैवाष्टाहभोजनः ॥ १५ ॥</s-l></s-lg><s-lg><s-l>सप्तरात्रदशाहारो द्वादशाहार एव च ।</s-l><s-l>मासोपवासी मूलाशी फलाहारस्तथैव च ॥ १६ ॥</s-l></s-lg><s-lg><s-l>वायुभक्षोऽम्बुपिण्याकगोमयादन एव च ।</s-l><s-l>गोमूत्रभोजनश्चैव शाकपुष्पाद एव च ॥ १७ ॥</s-l></s-lg><s-lg><s-l>शैवालभोजनश्चैव तथाचामेन वर्तयन् ।</s-l><s-l>वर्तयञ्शीर्णपर्णैश्च प्रकीर्णफलभोजनः ॥ १८ ॥</s-l></s-lg><s-lg><s-l>विविधानि च कृच्छ्राणि सेवते सुखकाङ्क्षया ।</s-l><s-l>चान्द्रायणानि विधिवल्लिङ्गानि विविधानि च ॥ १९ ॥</s-l></s-lg><s-lg><s-l>चातुराश्रम्यपन्थानमाश्रयत्याश्रमानपि ।</s-l><s-l>उपासीनश्च पाषण्डान्गुहाः शैलांस्तथैव च ॥ २० ॥</s-l></s-lg><s-lg><s-l>विविक्ताश्च शिलाछायास्तथा प्रस्रवणानि च ।</s-l><s-l>विविधानि च जप्यानि विविधानि व्रतानि च ॥ २१ ॥</s-l></s-lg><s-lg><s-l>नियमान्सुविचित्रांश्च विविधानि तपांसि च ।</s-l><s-l>यज्ञांश्च विविधाकारान्विधींश्च विविधांस्तथा ॥ २२ ॥</s-l></s-lg><s-lg><s-l>वणिक्पथं द्विजक्षत्रं वैश्यशूद्रं तथैव च ।</s-l><s-l>दानं च विविधाकारं दीनान्धकृपणेष्वपि ॥ २३ ॥</s-l></s-lg><s-lg><s-l>अभिमन्यत्यसंबोधात्तथैव त्रिविधान्गुणान् ।</s-l><s-l>सत्त्वं रजस्तमश्चैव धर्मार्थौ काम एव च ।</s-l><s-l>प्रकृत्यात्मानमेवात्मा एवं प्रविभजत्युत ॥ २४ ॥</s-l></s-lg><s-lg><s-l>स्वधाकारवषट्कारौ स्वाहाकारनमस्क्रियाः ।</s-l><s-l>याजनाध्यापनं दानं तथैवाहुः प्रतिग्रहम् ।</s-l><s-l>यजनाध्ययने चैव यच्चान्यदपि किंचन ॥ २५ ॥</s-l></s-lg><s-lg><s-l>जन्ममृत्युविवादे च तथा विशसनेऽपि च ।</s-l><s-l>शुभाशुभमयं सर्वमेतदाहुः क्रियापथम् ॥ २६ ॥</s-l></s-lg><s-lg><s-l>प्रकृतिः कुरुते देवी महाप्रलयमेव च ।</s-l><s-l>दिवसान्ते गुणानेतानभ्येत्यैकोऽवतिष्ठति ॥ २७ ॥</s-l></s-lg><s-lg><s-l>रश्मिजालमिवादित्यस्तत्कालेन नियच्छति ।</s-l><s-l>एवमेषोऽसकृत्सर्वं क्रीडार्थमभिमन्यते ॥ २८ ॥</s-l></s-lg><s-lg><s-l>आत्मरूपगुणानेतान्विविधान्हृदयप्रियान् ।</s-l><s-l>एवमेव विकुर्वाणः सर्गप्रलयकर्मणी ॥ २९ ॥</s-l></s-lg><s-lg><s-l>क्रियाक्रियापथे रक्तस्त्रिगुणस्त्रिगुणातिगः ।</s-l><s-l>क्रियाक्रियापथोपेतस्तथा तदिति मन्यते ॥ ३० ॥</s-l></s-lg><s-lg><s-l>एवं द्वंद्वान्यथैतानि वर्तन्ते मम नित्यशः ।</s-l><s-l>ममैवैतानि जायन्ते बाधन्ते तानि मामिति ॥ ३१ ॥</s-l></s-lg><s-lg><s-l>निस्तर्तव्यान्यथैतानि सर्वाणीति नराधिप ।</s-l><s-l>मन्यतेऽयं ह्यबुद्धित्वात्तथैव सुकृतान्यपि ॥ ३२ ॥</s-l></s-lg><s-lg><s-l>भोक्तव्यानि मयैतानि देवलोकगतेन वै ।</s-l><s-l>इहैव चैनं भोक्ष्यामि शुभाशुभफलोदयम् ॥ ३३ ॥</s-l></s-lg><s-lg><s-l>सुखमेव च कर्तव्यं सकृत्कृत्वा सुखं मम ।</s-l><s-l>यावदन्तं च मे सौख्यं जात्यां जात्यां भविष्यति ॥ ३४ ॥</s-l></s-lg><s-lg><s-l>भविष्यति च मे दुःखं कृतेनेहाप्यनन्तकम् ।</s-l><s-l>महद्दुःखं हि मानुष्यं निरये चापि मज्जनम् ॥ ३५ ॥</s-l></s-lg><s-lg><s-l>निरयाच्चापि मानुष्यं कालेनैष्याम्यहं पुनः ।</s-l><s-l>मनुष्यत्वाच्च देवत्वं देवत्वात्पौरुषं पुनः ।</s-l><s-l>मनुष्यत्वाच्च निरयं पर्यायेणोपगच्छति ॥ ३६ ॥</s-l></s-lg><s-lg><s-l>य एवं वेत्ति वै नित्यं निरात्मात्मगुणैर्वृतः ।</s-l><s-l>तेन देवमनुष्येषु निरये चोपपद्यते ॥ ३७ ॥</s-l></s-lg><s-lg><s-l>ममत्वेनावृतो नित्यं तत्रैव परिवर्तते ।</s-l><s-l>सर्गकोटिसहस्राणि मरणान्तासु मूर्तिषु ॥ ३८ ॥</s-l></s-lg><s-lg><s-l>य एवं कुरुते कर्म शुभाशुभफलात्मकम् ।</s-l><s-l>स एव फलमश्नाति त्रिषु लोकेषु मूर्तिमान् ॥ ३९ ॥</s-l></s-lg><s-lg><s-l>प्रकृतिः कुरुते कर्म शुभाशुभफलात्मकम् ।</s-l><s-l>प्रकृतिश्च तदश्नाति त्रिषु लोकेषु कामगा ॥ ४० ॥</s-l></s-lg><s-lg><s-l>तिर्यग्योनौ मनुष्यत्वे देवलोके तथैव च ।</s-l><s-l>त्रीणि स्थानानि चैतानि जानीयात्प्राकृतानि ह ॥ ४१ ॥</s-l></s-lg><s-lg><s-l>अलिङ्गां प्रकृतिं त्वाहुर्लिङ्गैरनुमिमीमहे ।</s-l><s-l>तथैव पौरुषं लिङ्गमनुमानाद्धि पश्यति ॥ ४२ ॥</s-l></s-lg><s-lg><s-l>स लिङ्गान्तरमासाद्य प्राकृतं लिङ्गमव्रणम् ।</s-l><s-l>व्रणद्वाराण्यधिष्ठाय कर्माण्यात्मनि मन्यते ॥ ४३ ॥</s-l></s-lg><s-lg><s-l>श्रोत्रादीनि तु सर्वाणि पञ्च कर्मेन्द्रियाणि च ।</s-l><s-l>वागादीनि प्रवर्तन्ते गुणेष्वेव गुणैः सह ।</s-l><s-l>अहमेतानि वै कुर्वन्ममैतानीन्द्रियाणि च ॥ ४४ ॥</s-l></s-lg><s-lg><s-l>निरिन्द्रियोऽभिमन्येत व्रणवानस्मि निर्व्रणः ।</s-l><s-l>अलिङ्गो लिङ्गमात्मानमकालः कालमात्मनः ॥ ४५ ॥</s-l></s-lg><s-lg><s-l>असत्त्वं सत्त्वमात्मानमतत्त्वं तत्त्वमात्मनः ।</s-l><s-l>अमृत्युर्मृत्युमात्मानमचरश्चरमात्मनः ॥ ४६ ॥</s-l></s-lg><s-lg><s-l>अक्षेत्रः क्षेत्रमात्मानमसर्गः सर्गमात्मनः ।</s-l><s-l>अतपास्तप आत्मानमगतिर्गतिमात्मनः ॥ ४७ ॥</s-l></s-lg><s-lg><s-l>अभवो भवमात्मानमभयो भयमात्मनः ।</s-l><s-l>अक्षरः क्षरमात्मानमबुद्धिस्त्वभिमन्यते ॥ ४८ ॥</s-l></s-lg>