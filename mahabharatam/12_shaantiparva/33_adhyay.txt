<s-lg><s-l> युधिष्ठिर उवाच ।</s-l><s-l>हताः पुत्राश्च पौत्राश्च भ्रातरः पितरस्तथा ।</s-l><s-l>श्वशुरा गुरवश्चैव मातुलाः सपितामहाः ॥ १ ॥</s-l></s-lg><s-lg><s-l>क्षत्रियाश्च महात्मानः संबन्धिसुहृदस्तथा ।</s-l><s-l>वयस्या ज्ञातयश्चैव भ्रातरश्च पितामह ॥ २ ॥</s-l></s-lg><s-lg><s-l>बहवश्च मनुष्येन्द्रा नानादेशसमागताः ।</s-l><s-l>घातिता राज्यलुब्धेन मयैकेन पितामह ॥ ३ ॥</s-l></s-lg><s-lg><s-l>तांस्तादृशानहं हत्वा धर्मनित्यान्महीक्षितः ।</s-l><s-l>असकृत्सोमपान्वीरान्किं प्राप्स्यामि तपोधन ॥ ४ ॥</s-l></s-lg><s-lg><s-l>दह्याम्यनिशमद्याहं चिन्तयानः पुनः पुनः ।</s-l><s-l>हीनां पार्थिवसिंहैस्तैः श्रीमद्भिः पृथिवीमिमाम् ॥ ५ ॥</s-l></s-lg><s-lg><s-l>दृष्ट्वा ज्ञातिवधं घोरं हतांश्च शतशः परान् ।</s-l><s-l>कोटिशश्च नरानन्यान्परितप्ये पितामह ॥ ६ ॥</s-l></s-lg><s-lg><s-l>का नु तासां वरस्त्रीणामवस्थाद्य भविष्यति ।</s-l><s-l>विहीनानां स्वतनयैः पतिभिर्भ्रातृभिस्तथा ॥ ७ ॥</s-l></s-lg><s-lg><s-l>अस्मानन्तकरान्घोरान्पाण्डवान्वृष्णिसंहितान् ।</s-l><s-l>आक्रोशन्त्यः कृशा दीना निपतन्त्यश्च भूतले ॥ ८ ॥</s-l></s-lg><s-lg><s-l>अपश्यन्त्यः पितॄन्भ्रातॄन्पतीन्पुत्रांश्च योषितः ।</s-l><s-l>त्यक्त्वा प्राणान्प्रियान्सर्वा गमिष्यन्ति यमक्षयम् ॥ ९ ॥</s-l></s-lg><s-lg><s-l>वत्सलत्वाद्द्विजश्रेष्ठ तत्र मे नास्ति संशयः ।</s-l><s-l>व्यक्तं सौक्ष्म्याच्च धर्मस्य प्राप्स्यामः स्त्रीवधं वयम् ॥ १० ॥</s-l></s-lg><s-lg><s-l>ते वयं सुहृदो हत्वा कृत्वा पापमनन्तकम् ।</s-l><s-l>नरके निपतिष्यामो ह्यधःशिरस एव च ॥ ११ ॥</s-l></s-lg><s-lg><s-l>शरीराणि विमोक्ष्यामस्तपसोग्रेण सत्तम ।</s-l><s-l>आश्रमांश्च विशेषांस्त्वं ममाचक्ष्व पितामह ॥ १२ ॥</s-l></s-lg>