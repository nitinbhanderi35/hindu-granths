<s-lg><s-l> भीष्म उवाच ।</s-l><s-l>एवमुक्त्वा तु राजेन्द्र शल्मलिं ब्रह्मवित्तमः ।</s-l><s-l>नारदः पवने सर्वं शल्मलेर्वाक्यमब्रवीत् ॥ १ ॥</s-l></s-lg><s-lg><s-l>हिमवत्पृष्ठजः कश्चिच्छल्मलिः परिवारवान् ।</s-l><s-l>बृहन्मूलो बृहच्छाखः स त्वां वायोऽवमन्यते ॥ २ ॥</s-l></s-lg><s-lg><s-l>बहून्याक्षेपयुक्तानि त्वामाह वचनानि सः ।</s-l><s-l>न युक्तानि मया वायो तानि वक्तुं त्वयि प्रभो ॥ ३ ॥</s-l></s-lg><s-lg><s-l>जानामि त्वामहं वायो सर्वप्राणभृतां वरम् ।</s-l><s-l>वरिष्ठं च गरिष्ठं च क्रोधे वैवस्वतं यथा ॥ ४ ॥</s-l></s-lg><s-lg><s-l>एवं तु वचनं श्रुत्वा नारदस्य समीरणः ।</s-l><s-l>शल्मलिं तमुपागम्य क्रुद्धो वचनमब्रवीत् ॥ ५ ॥</s-l></s-lg><s-lg><s-l>शल्मले नारदे यत्तत्त्वयोक्तं मद्विगर्हणम् ।</s-l><s-l>अहं वायुः प्रभावं ते दर्शयाम्यात्मनो बलम् ॥ ६ ॥</s-l></s-lg><s-lg><s-l>नाहं त्वा नाभिजानामि विदितश्चासि मे द्रुम ।</s-l><s-l>पितामहः प्रजासर्गे त्वयि विश्रान्तवान्प्रभुः ॥ ७ ॥</s-l></s-lg><s-lg><s-l>तस्य विश्रमणादेव प्रसादो यः कृतस्तव ।</s-l><s-l>रक्ष्यसे तेन दुर्बुद्धे नात्मवीर्याद्द्रुमाधम ॥ ८ ॥</s-l></s-lg><s-lg><s-l>यन्मा त्वमवजानीषे यथान्यं प्राकृतं तथा ।</s-l><s-l>दर्शयाम्येष आत्मानं यथा मामवभोत्स्यसे ॥ ९ ॥</s-l></s-lg><s-lg><s-l>एवमुक्तस्ततः प्राह शल्मलिः प्रहसन्निव ।</s-l><s-l>पवन त्वं वने क्रुद्धो दर्शयात्मानमात्मना ॥ १० ॥</s-l></s-lg><s-lg><s-l>मयि वै त्यज्यतां क्रोधः किं मे क्रुद्धः करिष्यसि ।</s-l><s-l>न ते बिभेमि पवन यद्यपि त्वं स्वयंप्रभुः ॥ ११ ॥</s-l></s-lg><s-lg><s-l>इत्येवमुक्तः पवनः श्व इत्येवाब्रवीद्वचः ।</s-l><s-l>दर्शयिष्यामि ते तेजस्ततो रात्रिरुपागमत् ॥ १२ ॥</s-l></s-lg><s-lg><s-l>अथ निश्चित्य मनसा शल्मलिर्वातकारितम् ।</s-l><s-l>पश्यमानस्तदात्मानमसमं मातरिश्वनः ॥ १३ ॥</s-l></s-lg><s-lg><s-l>नारदे यन्मया प्रोक्तं पवनं प्रति तन्मृषा ।</s-l><s-l>असमर्थो ह्यहं वायोर्बलेन बलवान्हि सः ॥ १४ ॥</s-l></s-lg><s-lg><s-l>मारुतो बलवान्नित्यं यथैनं नारदोऽब्रवीत् ।</s-l><s-l>अहं हि दुर्बलोऽन्येभ्यो वृक्षेभ्यो नात्र संशयः ॥ १५ ॥</s-l></s-lg><s-lg><s-l>किं तु बुद्ध्या समो नास्ति मम कश्चिद्वनस्पतिः ।</s-l><s-l>तदहं बुद्धिमास्थाय भयं मोक्ष्ये समीरणात् ॥ १६ ॥</s-l></s-lg><s-lg><s-l>यदि तां बुद्धिमास्थाय चरेयुः पर्णिनो वने ।</s-l><s-l>अरिष्टाः स्युः सदा क्रुद्धात्पवनान्नात्र संशयः ॥ १७ ॥</s-l></s-lg><s-lg><s-l>तेऽत्र बाला न जानन्ति यथा नैनान्समीरणः ।</s-l><s-l>समीरयेत संक्रुद्धो यथा जानाम्यहं तथा ॥ १८ ॥</s-l></s-lg><s-lg><s-l>ततो निश्चित्य मनसा शल्मलिः क्षुभितस्तदा ।</s-l><s-l>शाखाः स्कन्धान्प्रशाखाश्च स्वयमेव व्यशातयत् ॥ १९ ॥</s-l></s-lg><s-lg><s-l>स परित्यज्य शाखाश्च पत्राणि कुसुमानि च ।</s-l><s-l>प्रभाते वायुमायान्तं प्रत्यैक्षत वनस्पतिः ॥ २० ॥</s-l></s-lg><s-lg><s-l>ततः क्रुद्धः श्वसन्वायुः पातयन्वै महाद्रुमान् ।</s-l><s-l>आजगामाथ तं देशं स्थितो यत्र स शल्मलिः ॥ २१ ॥</s-l></s-lg><s-lg><s-l>तं हीनपर्णं पतिताग्रशाखं विशीर्णपुष्पं प्रसमीक्ष्य वायुः ।</s-l><s-l>उवाच वाक्यं स्मयमान एनं मुदा युतं शल्मलिं रुग्णशाखम् ॥ २२ ॥</s-l></s-lg><s-lg><s-l>अहमप्येवमेव त्वां कुर्वाणः शल्मले रुषा ।</s-l><s-l>आत्मना यत्कृतं कृत्स्नं शाखानामपकर्षणम् ॥ २३ ॥</s-l></s-lg><s-lg><s-l>हीनपुष्पाग्रशाखस्त्वं शीर्णाङ्कुरपलाशवान् ।</s-l><s-l>आत्मदुर्मन्त्रितेनेह मद्वीर्यवशगोऽभवः ॥ २४ ॥</s-l></s-lg><s-lg><s-l>एतच्छ्रुत्वा वचो वायोः शल्मलिर्व्रीडितस्तदा ।</s-l><s-l>अतप्यत वचः स्मृत्वा नारदो यत्तदाब्रवीत् ॥ २५ ॥</s-l></s-lg><s-lg><s-l>एवं यो राजशार्दूल दुर्बलः सन्बलीयसा ।</s-l><s-l>वैरमासज्जते बालस्तप्यते शल्मलिर्यथा ॥ २६ ॥</s-l></s-lg><s-lg><s-l>तस्माद्वैरं न कुर्वीत दुर्बलो बलवत्तरैः ।</s-l><s-l>शोचेद्धि वैरं कुर्वाणो यथा वै शल्मलिस्तथा ॥ २७ ॥</s-l></s-lg><s-lg><s-l>न हि वैरं महात्मानो विवृण्वन्त्यपकारिषु ।</s-l><s-l>शनैः शनैर्महाराज दर्शयन्ति स्म ते बलम् ॥ २८ ॥</s-l></s-lg><s-lg><s-l>वैरं न कुर्वीत नरो दुर्बुद्धिर्बुद्धिजीविना ।</s-l><s-l>बुद्धिर्बुद्धिमतो याति तूलेष्विव हुताशनः ॥ २९ ॥</s-l></s-lg><s-lg><s-l>न हि बुद्ध्या समं किंचिद्विद्यते पुरुषे नृप ।</s-l><s-l>तथा बलेन राजेन्द्र न समोऽस्तीति चिन्तयेत् ॥ ३० ॥</s-l></s-lg><s-lg><s-l>तस्मात्क्षमेत बालाय जडाय बधिराय च ।</s-l><s-l>बलाधिकाय राजेन्द्र तद्दृष्टं त्वयि शत्रुहन् ॥ ३१ ॥</s-l></s-lg><s-lg><s-l>अक्षौहिण्यो दशैका च सप्त चैव महाद्युते ।</s-l><s-l>बलेन न समा राजन्नर्जुनस्य महात्मनः ॥ ३२ ॥</s-l></s-lg><s-lg><s-l>हतास्ताश्चैव भग्नाश्च पाण्डवेन यशस्विना ।</s-l><s-l>चरता बलमास्थाय पाकशासनिना मृधे ॥ ३३ ॥</s-l></s-lg><s-lg><s-l>उक्तास्ते राजधर्माश्च आपद्धर्माश्च भारत ।</s-l><s-l>विस्तरेण महाराज किं भूयः प्रब्रवीमि ते ॥ ३४ ॥</s-l></s-lg>