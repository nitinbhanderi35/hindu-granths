<s-lg><s-l> युधिष्ठिर उवाच ।</s-l><s-l>चातुराश्रम्यमुक्तं ते राजधर्मास्तथैव च ।</s-l><s-l>नानाश्रयाश्च बहव इतिहासाः पृथग्विधाः ॥ १ ॥</s-l></s-lg><s-lg><s-l>श्रुतास्त्वत्तः कथाश्चैव धर्मयुक्ता महामते ।</s-l><s-l>संदेहोऽस्ति तु कश्चिन्मे तद्भवान्वक्तुमर्हति ॥ २ ॥</s-l></s-lg><s-lg><s-l>जापकानां फलावाप्तिं श्रोतुमिच्छामि भारत ।</s-l><s-l>किं फलं जपतामुक्तं क्व वा तिष्ठन्ति जापकाः ॥ ३ ॥</s-l></s-lg><s-lg><s-l>जपस्य च विधिं कृत्स्नं वक्तुमर्हसि मेऽनघ ।</s-l><s-l>जापका इति किं चैतत्सांख्ययोगक्रियाविधिः ॥ ४ ॥</s-l></s-lg><s-lg><s-l>किं यज्ञविधिरेवैष किमेतज्जप्यमुच्यते ।</s-l><s-l>एतन्मे सर्वमाचक्ष्व सर्वज्ञो ह्यसि मे मतः ॥ ५ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>यमस्य यत्पुरा वृत्तं कालस्य ब्राह्मणस्य च ॥ ६ ॥</s-l></s-lg><s-lg><s-l>संन्यास एव वेदान्ते वर्तते जपनं प्रति ।</s-l><s-l>वेदवादाभिनिर्वृत्ता शान्तिर्ब्रह्मण्यवस्थितौ ।</s-l><s-l>मार्गौ तावप्युभावेतौ संश्रितौ न च संश्रितौ ॥ ७ ॥</s-l></s-lg><s-lg><s-l>यथा संश्रूयते राजन्कारणं चात्र वक्ष्यते ।</s-l><s-l>मनःसमाधिरत्रापि तथेन्द्रियजयः स्मृतः ॥ ८ ॥</s-l></s-lg><s-lg><s-l>सत्यमग्निपरीचारो विविक्तानां च सेवनम् ।</s-l><s-l>ध्यानं तपो दमः क्षान्तिरनसूया मिताशनम् ॥ ९ ॥</s-l></s-lg><s-lg><s-l>विषयप्रतिसंहारो मितजल्पस्तथा शमः ।</s-l><s-l>एष प्रवृत्तको धर्मो निवृत्तकमथो शृणु ॥ १० ॥</s-l></s-lg><s-lg><s-l>यथा निवर्तते कर्म जपतो ब्रह्मचारिणः ।</s-l><s-l>एतत्सर्वमशेषेण यथोक्तं परिवर्जयेत् ।</s-l><s-l>त्रिविधं मार्गमासाद्य व्यक्ताव्यक्तमनाश्रयम् ॥ ११ ॥</s-l></s-lg><s-lg><s-l>कुशोच्चयनिषण्णः सन्कुशहस्तः कुशैः शिखी ।</s-l><s-l>चीरैः परिवृतस्तस्मिन्मध्ये छन्नः कुशैस्तथा ॥ १२ ॥</s-l></s-lg><s-lg><s-l>विषयेभ्यो नमस्कुर्याद्विषयान्न च भावयेत् ।</s-l><s-l>साम्यमुत्पाद्य मनसो मनस्येव मनो दधत् ॥ १३ ॥</s-l></s-lg><s-lg><s-l>तद्धिया ध्यायति ब्रह्म जपन्वै संहितां हिताम् ।</s-l><s-l>संन्यस्यत्यथ वा तां वै समाधौ पर्यवस्थितः ॥ १४ ॥</s-l></s-lg><s-lg><s-l>ध्यानमुत्पादयत्यत्र संहिताबलसंश्रयात् ।</s-l><s-l>शुद्धात्मा तपसा दान्तो निवृत्तद्वेषकामवान् ॥ १५ ॥</s-l></s-lg><s-lg><s-l>अरागमोहो निर्द्वंद्वो न शोचति न सज्जते ।</s-l><s-l>न कर्ताकरणीयानां न कार्याणामिति स्थितिः ॥ १६ ॥</s-l></s-lg><s-lg><s-l>न चाहंकारयोगेन मनः प्रस्थापयेत्क्वचित् ।</s-l><s-l>न चात्मग्रहणे युक्तो नावमानी न चाक्रियः ॥ १७ ॥</s-l></s-lg><s-lg><s-l>ध्यानक्रियापरो युक्तो ध्यानवान्ध्याननिश्चयः ।</s-l><s-l>ध्याने समाधिमुत्पाद्य तदपि त्यजति क्रमात् ॥ १८ ॥</s-l></s-lg><s-lg><s-l>स वै तस्यामवस्थायां सर्वत्यागकृतः सुखी ।</s-l><s-l>निरीहस्त्यजति प्राणान्ब्राह्मीं संश्रयते तनुम् ॥ १९ ॥</s-l></s-lg><s-lg><s-l>अथ वा नेच्छते तत्र ब्रह्मकायनिषेवणम् ।</s-l><s-l>उत्क्रामति च मार्गस्थो नैव क्वचन जायते ॥ २० ॥</s-l></s-lg><s-lg><s-l>आत्मबुद्धिं समास्थाय शान्तीभूतो निरामयः ।</s-l><s-l>अमृतं विरजःशुद्धमात्मानं प्रतिपद्यते ॥ २१ ॥</s-l></s-lg>