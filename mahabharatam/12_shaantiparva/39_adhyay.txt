<s-lg><s-l> वैशंपायन उवाच ।</s-l><s-l>प्रवेशने तु पार्थानां जनस्य पुरवासिनः ।</s-l><s-l>दिदृक्षूणां सहस्राणि समाजग्मुर्बहून्यथ ॥ १ ॥</s-l></s-lg><s-lg><s-l>स राजमार्गः शुशुभे समलंकृतचत्वरः ।</s-l><s-l>यथा चन्द्रोदये राजन्वर्धमानो महोदधिः ॥ २ ॥</s-l></s-lg><s-lg><s-l>गृहाणि राजमार्गे तु रत्नवन्ति बृहन्ति च ।</s-l><s-l>प्राकम्पन्तेव भारेण स्त्रीणां पूर्णानि भारत ॥ ३ ॥</s-l></s-lg><s-lg><s-l>ताः शनैरिव सव्रीडं प्रशशंसुर्युधिष्ठिरम् ।</s-l><s-l>भीमसेनार्जुनौ चैव माद्रीपुत्रौ च पाण्डवौ ॥ ४ ॥</s-l></s-lg><s-lg><s-l>धन्या त्वमसि पाञ्चालि या त्वं पुरुषसत्तमान् ।</s-l><s-l>उपतिष्ठसि कल्याणि महर्षीनिव गौतमी ॥ ५ ॥</s-l></s-lg><s-lg><s-l>तव कर्माण्यमोघानि व्रतचर्या च भामिनि ।</s-l><s-l>इति कृष्णां महाराज प्रशशंसुस्तदा स्त्रियः ॥ ६ ॥</s-l></s-lg><s-lg><s-l>प्रशंसावचनैस्तासां मिथःशब्दैश्च भारत ।</s-l><s-l>प्रीतिजैश्च तदा शब्दैः पुरमासीत्समाकुलम् ॥ ७ ॥</s-l></s-lg><s-lg><s-l>तमतीत्य यथायुक्तं राजमार्गं युधिष्ठिरः ।</s-l><s-l>अलंकृतं शोभमानमुपायाद्राजवेश्म ह ॥ ८ ॥</s-l></s-lg><s-lg><s-l>ततः प्रकृतयः सर्वाः पौरजानपदास्तथा ।</s-l><s-l>ऊचुः कथाः कर्णसुखाः समुपेत्य ततस्ततः ॥ ९ ॥</s-l></s-lg><s-lg><s-l>दिष्ट्या जयसि राजेन्द्र शत्रूञ्शत्रुनिसूदन ।</s-l><s-l>दिष्ट्या राज्यं पुनः प्राप्तं धर्मेण च बलेन च ॥ १० ॥</s-l></s-lg><s-lg><s-l>भव नस्त्वं महाराज राजेह शरदां शतम् ।</s-l><s-l>प्रजाः पालय धर्मेण यथेन्द्रस्त्रिदिवं नृप ॥ ११ ॥</s-l></s-lg><s-lg><s-l>एवं राजकुलद्वारि मङ्गलैरभिपूजितः ।</s-l><s-l>आशीर्वादान्द्विजैरुक्तान्प्रतिगृह्य समन्ततः ॥ १२ ॥</s-l></s-lg><s-lg><s-l>प्रविश्य भवनं राजा देवराजगृहोपमम् ।</s-l><s-l>श्रुत्वा विजयसंयुक्तं रथात्पश्चादवातरत् ॥ १३ ॥</s-l></s-lg><s-lg><s-l>प्रविश्याभ्यन्तरं श्रीमान्दैवतान्यभिगम्य च ।</s-l><s-l>पूजयामास रत्नैश्च गन्धैर्माल्यैश्च सर्वशः ॥ १४ ॥</s-l></s-lg><s-lg><s-l>निश्चक्राम ततः श्रीमान्पुनरेव महायशाः ।</s-l><s-l>ददर्श ब्राह्मणांश्चैव सोऽभिरूपानुपस्थितान् ॥ १५ ॥</s-l></s-lg><s-lg><s-l>स संवृतस्तदा विप्रैराशीर्वादविवक्षुभिः ।</s-l><s-l>शुशुभे विमलश्चन्द्रस्तारागणवृतो यथा ॥ १६ ॥</s-l></s-lg><s-lg><s-l>तान्स संपूजयामास कौन्तेयो विधिवद्द्विजान् ।</s-l><s-l>धौम्यं गुरुं पुरस्कृत्य ज्येष्ठं पितरमेव च ॥ १७ ॥</s-l></s-lg><s-lg><s-l>सुमनोमोदकै रत्नैर्हिरण्येन च भूरिणा ।</s-l><s-l>गोभिर्वस्त्रैश्च राजेन्द्र विविधैश्च किमिच्छकैः ॥ १८ ॥</s-l></s-lg><s-lg><s-l>ततः पुण्याहघोषोऽभूद्दिवं स्तब्ध्वेव भारत ।</s-l><s-l>सुहृदां हर्षजननः पुण्यः श्रुतिसुखावहः ॥ १९ ॥</s-l></s-lg><s-lg><s-l>हंसवन्नेदुषां राजन्द्विजानां तत्र भारती ।</s-l><s-l>शुश्रुवे वेदविदुषां पुष्कलार्थपदाक्षरा ॥ २० ॥</s-l></s-lg><s-lg><s-l>ततो दुन्दुभिनिर्घोषः शङ्खानां च मनोरमः ।</s-l><s-l>जयं प्रवदतां तत्र स्वनः प्रादुरभून्नृप ॥ २१ ॥</s-l></s-lg><s-lg><s-l>निःशब्दे च स्थिते तत्र ततो विप्रजने पुनः ।</s-l><s-l>राजानं ब्राह्मणच्छद्मा चार्वाको राक्षसोऽब्रवीत् ॥ २२ ॥</s-l></s-lg><s-lg><s-l>तत्र दुर्योधनसखा भिक्षुरूपेण संवृतः ।</s-l><s-l>सांख्यः शिखी त्रिदण्डी च धृष्टो विगतसाध्वसः ॥ २३ ॥</s-l></s-lg><s-lg><s-l>वृतः सर्वैस्तदा विप्रैराशीर्वादविवक्षुभिः ।</s-l><s-l>परंसहस्रै राजेन्द्र तपोनियमसंस्थितैः ॥ २४ ॥</s-l></s-lg><s-lg><s-l>स दुष्टः पापमाशंसन्पाण्डवानां महात्मनाम् ।</s-l><s-l>अनामन्त्र्यैव तान्विप्रांस्तमुवाच महीपतिम् ॥ २५ ॥</s-l></s-lg><s-lg><s-l>इमे प्राहुर्द्विजाः सर्वे समारोप्य वचो मयि ।</s-l><s-l>धिग्भवन्तं कुनृपतिं ज्ञातिघातिनमस्तु वै ॥ २६ ॥</s-l></s-lg><s-lg><s-l>किं ते राज्येन कौन्तेय कृत्वेमं ज्ञातिसंक्षयम् ।</s-l><s-l>घातयित्वा गुरूंश्चैव मृतं श्रेयो न जीवितम् ॥ २७ ॥</s-l></s-lg><s-lg><s-l>इति ते वै द्विजाः श्रुत्वा तस्य घोरस्य रक्षसः ।</s-l><s-l>विव्यथुश्चुक्रुशुश्चैव तस्य वाक्यप्रधर्षिताः ॥ २८ ॥</s-l></s-lg><s-lg><s-l>ततस्ते ब्राह्मणाः सर्वे स च राजा युधिष्ठिरः ।</s-l><s-l>व्रीडिताः परमोद्विग्नास्तूष्णीमासन्विशां पते ॥ २९ ॥</s-l></s-lg><s-lg><s-l> युधिष्ठिर उवाच ।</s-l><s-l>प्रसीदन्तु भवन्तो मे प्रणतस्याभियाचतः ।</s-l><s-l>प्रत्यापन्नं व्यसनिनं न मां धिक्कर्तुमर्हथ ॥ ३० ॥</s-l></s-lg><s-lg><s-l> वैशंपायन उवाच ।</s-l><s-l>ततो राजन्ब्राह्मणास्ते सर्व एव विशां पते ।</s-l><s-l>ऊचुर्नैतद्वचोऽस्माकं श्रीरस्तु तव पार्थिव ॥ ३१ ॥</s-l></s-lg><s-lg><s-l>जज्ञुश्चैव महात्मानस्ततस्तं ज्ञानचक्षुषा ।</s-l><s-l>ब्राह्मणा वेदविद्वांसस्तपोभिर्विमलीकृताः ॥ ३२ ॥</s-l></s-lg><s-lg><s-l> ब्राह्मणा ऊचुः ।</s-l><s-l>एष दुर्योधनसखा चार्वाको नाम राक्षसः ।</s-l><s-l>परिव्राजकरूपेण हितं तस्य चिकीर्षति ॥ ३३ ॥</s-l></s-lg><s-lg><s-l>न वयं ब्रूम धर्मात्मन्व्येतु ते भयमीदृशम् ।</s-l><s-l>उपतिष्ठतु कल्याणं भवन्तं भ्रातृभिः सह ॥ ३४ ॥</s-l></s-lg><s-lg><s-l> वैशंपायन उवाच ।</s-l><s-l>ततस्ते ब्राह्मणाः सर्वे हुंकारैः क्रोधमूर्छिताः ।</s-l><s-l>निर्भर्त्सयन्तः शुचयो निजघ्नुः पापराक्षसम् ॥ ३५ ॥</s-l></s-lg><s-lg><s-l>स पपात विनिर्दग्धस्तेजसा ब्रह्मवादिनाम् ।</s-l><s-l>महेन्द्राशनिनिर्दग्धः पादपोऽङ्कुरवानिव ॥ ३६ ॥</s-l></s-lg><s-lg><s-l>पूजिताश्च ययुर्विप्रा राजानमभिनन्द्य तम् ।</s-l><s-l>राजा च हर्षमापेदे पाण्डवः ससुहृज्जनः ॥ ३७ ॥</s-l></s-lg><s-lg><s-l> वासुदेव उवाच ।</s-l><s-l>ब्राह्मणास्तात लोकेऽस्मिन्नर्चनीयाः सदा मम ।</s-l><s-l>एते भूमिचरा देवा वाग्विषाः सुप्रसादकाः ॥ ३८ ॥</s-l></s-lg><s-lg><s-l>पुरा कृतयुगे तात चार्वाको नाम राक्षसः ।</s-l><s-l>तपस्तेपे महाबाहो बदर्यां बहुवत्सरम् ॥ ३९ ॥</s-l></s-lg><s-lg><s-l>छन्द्यमानो वरेणाथ ब्रह्मणा स पुनः पुनः ।</s-l><s-l>अभयं सर्वभूतेभ्यो वरयामास भारत ॥ ४० ॥</s-l></s-lg><s-lg><s-l>द्विजावमानादन्यत्र प्रादाद्वरमनुत्तमम् ।</s-l><s-l>अभयं सर्वभूतेभ्यस्ततस्तस्मै जगत्प्रभुः ॥ ४१ ॥</s-l></s-lg><s-lg><s-l>स तु लब्धवरः पापो देवानमितविक्रमः ।</s-l><s-l>राक्षसस्तापयामास तीव्रकर्मा महाबलः ॥ ४२ ॥</s-l></s-lg><s-lg><s-l>ततो देवाः समेत्याथ ब्रह्माणमिदमब्रुवन् ।</s-l><s-l>वधाय रक्षसस्तस्य बलविप्रकृतास्तदा ॥ ४३ ॥</s-l></s-lg><s-lg><s-l>तानुवाचाव्ययो देवो विहितं तत्र वै मया ।</s-l><s-l>यथास्य भविता मृत्युरचिरेणैव भारत ॥ ४४ ॥</s-l></s-lg><s-lg><s-l>राजा दुर्योधनो नाम सखास्य भविता नृप ।</s-l><s-l>तस्य स्नेहावबद्धोऽसौ ब्राह्मणानवमंस्यते ॥ ४५ ॥</s-l></s-lg><s-lg><s-l>तत्रैनं रुषिता विप्रा विप्रकारप्रधर्षिताः ।</s-l><s-l>धक्ष्यन्ति वाग्बलाः पापं ततो नाशं गमिष्यति ॥ ४६ ॥</s-l></s-lg><s-lg><s-l>स एष निहतः शेते ब्रह्मदण्डेन राक्षसः ।</s-l><s-l>चार्वाको नृपतिश्रेष्ठ मा शुचो भरतर्षभ ॥ ४७ ॥</s-l></s-lg><s-lg><s-l>हतास्ते क्षत्रधर्मेण ज्ञातयस्तव पार्थिव ।</s-l><s-l>स्वर्गताश्च महात्मानो वीराः क्षत्रियपुंगवाः ॥ ४८ ॥</s-l></s-lg><s-lg><s-l>स त्वमातिष्ठ कल्याणं मा ते भूद्ग्लानिरच्युत ।</s-l><s-l>शत्रूञ्जहि प्रजा रक्ष द्विजांश्च प्रतिपालय ॥ ४९ ॥</s-l></s-lg>