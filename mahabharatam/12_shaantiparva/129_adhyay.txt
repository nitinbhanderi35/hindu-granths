<s-lg><s-l> युधिष्ठिर उवाच ।</s-l><s-l>क्षीणस्य दीर्घसूत्रस्य सानुक्रोशस्य बन्धुषु ।</s-l><s-l>विरक्तपौरराष्ट्रस्य निर्द्रव्यनिचयस्य च ॥ १ ॥</s-l></s-lg><s-lg><s-l>परिशङ्कितमुख्यस्य स्रुतमन्त्रस्य भारत ।</s-l><s-l>असंभावितमित्रस्य भिन्नामात्यस्य सर्वशः ॥ २ ॥</s-l></s-lg><s-lg><s-l>परचक्राभियातस्य दुर्बलस्य बलीयसा ।</s-l><s-l>आपन्नचेतसो ब्रूहि किं कार्यमवशिष्यते ॥ ३ ॥</s-l></s-lg><s-lg><s-l> भीष्म उवाच ।</s-l><s-l>बाह्यश्चेद्विजिगीषुः स्याद्धर्मार्थकुशलः शुचिः ।</s-l><s-l>जवेन संधिं कुर्वीत पूर्वान्पूर्वान्विमोक्षयन् ॥ ४ ॥</s-l></s-lg><s-lg><s-l>अधर्मविजिगीषुश्चेद्बलवान्पापनिश्चयः ।</s-l><s-l>आत्मनः संनिरोधेन संधिं तेनाभियोजयेत् ॥ ५ ॥</s-l></s-lg><s-lg><s-l>अपास्य राजधानीं वा तरेदन्येन वापदम् ।</s-l><s-l>तद्भावभावे द्रव्याणि जीवन्पुनरुपार्जयेत् ॥ ६ ॥</s-l></s-lg><s-lg><s-l>यास्तु स्युः केवलत्यागाच्छक्यास्तरितुमापदः ।</s-l><s-l>कस्तत्राधिकमात्मानं संत्यजेदर्थधर्मवित् ॥ ७ ॥</s-l></s-lg><s-lg><s-l>अवरोधाज्जुगुप्सेत का सपत्नधने दया ।</s-l><s-l>न त्वेवात्मा प्रदातव्यः शक्ये सति कथंचन ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>आभ्यन्तरे प्रकुपिते बाह्ये चोपनिपीडिते ।</s-l><s-l>क्षीणे कोशे स्रुते मन्त्रे किं कार्यमवशिष्यते ॥ ९ ॥</s-l></s-lg><s-lg><s-l> भीष्म उवाच ।</s-l><s-l>क्षिप्रं वा संधिकामः स्यात्क्षिप्रं वा तीक्ष्णविक्रमः ।</s-l><s-l>पदापनयनं क्षिप्रमेतावत्सांपरायिकम् ॥ १० ॥</s-l></s-lg><s-lg><s-l>अनुरक्तेन पुष्टेन हृष्टेन जगतीपते ।</s-l><s-l>अल्पेनापि हि सैन्येन महीं जयति पार्थिवः ॥ ११ ॥</s-l></s-lg><s-lg><s-l>हतो वा दिवमारोहेद्विजयी क्षितिमावसेत् ।</s-l><s-l>युद्धे तु संत्यजन्प्राणाञ्शक्रस्यैति सलोकताम् ॥ १२ ॥</s-l></s-lg><s-lg><s-l>सर्वलोकागमं कृत्वा मृदुत्वं गन्तुमेव च ।</s-l><s-l>विश्वासाद्विनयं कुर्याद्व्यवस्येद्वाप्युपानहौ ॥ १३ ॥</s-l></s-lg><s-lg><s-l>अपक्रमितुमिच्छेद्वा यथाकामं तु सान्त्वयेत् ।</s-l><s-l>विलिङ्गमित्वा मित्रेण ततः स्वयमुपक्रमेत् ॥ १४ ॥</s-l></s-lg>