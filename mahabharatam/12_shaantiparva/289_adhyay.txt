<s-lg><s-l> युधिष्ठिर उवाच ।</s-l><s-l>सांख्ये योगे च मे तात विशेषं वक्तुमर्हसि ।</s-l><s-l>तव सर्वज्ञ सर्वं हि विदितं कुरुसत्तम ॥ १ ॥</s-l></s-lg><s-lg><s-l> भीष्म उवाच ।</s-l><s-l>सांख्याः सांख्यं प्रशंसन्ति योगा योगं द्विजातयः ।</s-l><s-l>वदन्ति कारणैः श्रैष्ठ्यं स्वपक्षोद्भावनाय वै ॥ २ ॥</s-l></s-lg><s-lg><s-l>अनीश्वरः कथं मुच्येदित्येवं शत्रुकर्शन ।</s-l><s-l>वदन्ति कारणैः श्रैष्ठ्यं योगाः सम्यङ्मनीषिणः ॥ ३ ॥</s-l></s-lg><s-lg><s-l>वदन्ति कारणं चेदं सांख्याः सम्यग्द्विजातयः ।</s-l><s-l>विज्ञायेह गतीः सर्वा विरक्तो विषयेषु यः ॥ ४ ॥</s-l></s-lg><s-lg><s-l>ऊर्ध्वं स देहात्सुव्यक्तं विमुच्येदिति नान्यथा ।</s-l><s-l>एतदाहुर्महाप्राज्ञाः सांख्यं वै मोक्षदर्शनम् ॥ ५ ॥</s-l></s-lg><s-lg><s-l>स्वपक्षे कारणं ग्राह्यं समर्थं वचनं हितम् ।</s-l><s-l>शिष्टानां हि मतं ग्राह्यं त्वद्विधैः शिष्टसंमतैः ॥ ६ ॥</s-l></s-lg><s-lg><s-l>प्रत्यक्षहेतवो योगाः सांख्याः शास्त्रविनिश्चयाः ।</s-l><s-l>उभे चैते मते तत्त्वे मम तात युधिष्ठिर ॥ ७ ॥</s-l></s-lg><s-lg><s-l>उभे चैते मते ज्ञाने नृपते शिष्टसंमते ।</s-l><s-l>अनुष्ठिते यथाशास्त्रं नयेतां परमां गतिम् ॥ ८ ॥</s-l></s-lg><s-lg><s-l>तुल्यं शौचं तयोर्युक्तं दया भूतेषु चानघ ।</s-l><s-l>व्रतानां धारणं तुल्यं दर्शनं न समं तयोः ॥ ९ ॥</s-l></s-lg><s-lg><s-l> युधिष्ठिर उवाच ।</s-l><s-l>यदि तुल्यं व्रतं शौचं दया चात्र पितामह ।</s-l><s-l>तुल्यं न दर्शनं कस्मात्तन्मे ब्रूहि पितामह ॥ १० ॥</s-l></s-lg><s-lg><s-l> भीष्म उवाच ।</s-l><s-l>रागं मोहं तथा स्नेहं कामं क्रोधं च केवलम् ।</s-l><s-l>योगाच्छित्त्वादितो दोषान्पञ्चैतान्प्राप्नुवन्ति तत् ॥ ११ ॥</s-l></s-lg><s-lg><s-l>यथा चानिमिषाः स्थूला जालं छित्त्वा पुनर्जलम् ।</s-l><s-l>प्राप्नुवन्ति तथा योगास्तत्पदं वीतकल्मषाः ॥ १२ ॥</s-l></s-lg><s-lg><s-l>तथैव वागुरां छित्त्वा बलवन्तो यथा मृगाः ।</s-l><s-l>प्राप्नुयुर्विमलं मार्गं विमुक्ताः सर्वबन्धनैः ॥ १३ ॥</s-l></s-lg><s-lg><s-l>लोभजानि तथा राजन्बन्धनानि बलान्विताः ।</s-l><s-l>छित्त्वा योगाः परं मार्गं गच्छन्ति विमलाः शिवम् ॥ १४ ॥</s-l></s-lg><s-lg><s-l>अबलाश्च मृगा राजन्वागुरासु तथापरे ।</s-l><s-l>विनश्यन्ति न संदेहस्तद्वद्योगबलादृते ॥ १५ ॥</s-l></s-lg><s-lg><s-l>बलहीनाश्च कौन्तेय यथा जालगता झषाः ।</s-l><s-l>अन्तं गच्छन्ति राजेन्द्र तथा योगाः सुदुर्बलाः ॥ १६ ॥</s-l></s-lg><s-lg><s-l>यथा च शकुनाः सूक्ष्माः प्राप्य जालमरिंदम ।</s-l><s-l>तत्र सक्ता विपद्यन्ते मुच्यन्ते च बलान्विताः ॥ १७ ॥</s-l></s-lg><s-lg><s-l>कर्मजैर्बन्धनैर्बद्धास्तद्वद्योगाः परंतप ।</s-l><s-l>अबला वै विनश्यन्ति मुच्यन्ते च बलान्विताः ॥ १८ ॥</s-l></s-lg><s-lg><s-l>अल्पकश्च यथा राजन्वह्निः शाम्यति दुर्बलः ।</s-l><s-l>आक्रान्त इन्धनैः स्थूलैस्तद्वद्योगोऽबलः प्रभो ॥ १९ ॥</s-l></s-lg><s-lg><s-l>स एव च यदा राजन्वह्निर्जातबलः पुनः ।</s-l><s-l>समीरणयुतः कृत्स्नां दहेत्क्षिप्रं महीमपि ॥ २० ॥</s-l></s-lg><s-lg><s-l>तद्वज्जातबलो योगी दीप्ततेजा महाबलः ।</s-l><s-l>अन्तकाल इवादित्यः कृत्स्नं संशोषयेज्जगत् ॥ २१ ॥</s-l></s-lg><s-lg><s-l>दुर्बलश्च यथा राजन्स्रोतसा ह्रियते नरः ।</s-l><s-l>बलहीनस्तथा योगो विषयैर्ह्रियतेऽवशः ॥ २२ ॥</s-l></s-lg><s-lg><s-l>तदेव च यथा स्रोतो विष्टम्भयति वारणः ।</s-l><s-l>तद्वद्योगबलं लब्ध्वा व्यूहते विषयान्बहून् ॥ २३ ॥</s-l></s-lg><s-lg><s-l>विशन्ति चावशाः पार्थ योगा योगबलान्विताः ।</s-l><s-l>प्रजापतीनृषीन्देवान्महाभूतानि चेश्वराः ॥ २४ ॥</s-l></s-lg><s-lg><s-l>न यमो नान्तकः क्रुद्धो न मृत्युर्भीमविक्रमः ।</s-l><s-l>ईशते नृपते सर्वे योगस्यामिततेजसः ॥ २५ ॥</s-l></s-lg><s-lg><s-l>आत्मनां च सहस्राणि बहूनि भरतर्षभ ।</s-l><s-l>योगः कुर्याद्बलं प्राप्य तैश्च सर्वैर्महीं चरेत् ॥ २६ ॥</s-l></s-lg><s-lg><s-l>प्राप्नुयाद्विषयांश्चैव पुनश्चोग्रं तपश्चरेत् ।</s-l><s-l>संक्षिपेच्च पुनः पार्थ सूर्यस्तेजोगुणानिव ॥ २७ ॥</s-l></s-lg><s-lg><s-l>बलस्थस्य हि योगस्य बन्धनेशस्य पार्थिव ।</s-l><s-l>विमोक्षप्रभविष्णुत्वमुपपन्नमसंशयम् ॥ २८ ॥</s-l></s-lg><s-lg><s-l>बलानि योगे प्रोक्तानि मयैतानि विशां पते ।</s-l><s-l>निदर्शनार्थं सूक्ष्माणि वक्ष्यामि च पुनस्तव ॥ २९ ॥</s-l></s-lg><s-lg><s-l>आत्मनश्च समाधाने धारणां प्रति चाभिभो ।</s-l><s-l>निदर्शनानि सूक्ष्माणि शृणु मे भरतर्षभ ॥ ३० ॥</s-l></s-lg><s-lg><s-l>अप्रमत्तो यथा धन्वी लक्ष्यं हन्ति समाहितः ।</s-l><s-l>युक्तः सम्यक्तथा योगी मोक्षं प्राप्नोत्यसंशयम् ॥ ३१ ॥</s-l></s-lg><s-lg><s-l>स्नेहपूर्णे यथा पात्रे मन आधाय निश्चलम् ।</s-l><s-l>पुरुषो यत्त आरोहेत्सोपानं युक्तमानसः ॥ ३२ ॥</s-l></s-lg><s-lg><s-l>युक्त्वा तथायमात्मानं योगः पार्थिव निश्चलम् ।</s-l><s-l>करोत्यमलमात्मानं भास्करोपमदर्शनम् ॥ ३३ ॥</s-l></s-lg><s-lg><s-l>यथा च नावं कौन्तेय कर्णधारः समाहितः ।</s-l><s-l>महार्णवगतां शीघ्रं नयेत्पार्थिव पत्तनम् ॥ ३४ ॥</s-l></s-lg><s-lg><s-l>तद्वदात्मसमाधानं युक्त्वा योगेन तत्त्ववित् ।</s-l><s-l>दुर्गमं स्थानमाप्नोति हित्वा देहमिमं नृप ॥ ३५ ॥</s-l></s-lg><s-lg><s-l>सारथिश्च यथा युक्त्वा सदश्वान्सुसमाहितः ।</s-l><s-l>देशमिष्टं नयत्याशु धन्विनं पुरुषर्षभ ॥ ३६ ॥</s-l></s-lg><s-lg><s-l>तथैव नृपते योगी धारणासु समाहितः ।</s-l><s-l>प्राप्नोत्याशु परं स्थानं लक्षं मुक्त इवाशुगः ॥ ३७ ॥</s-l></s-lg><s-lg><s-l>आवेश्यात्मनि चात्मानं योगी तिष्ठति योऽचलः ।</s-l><s-l>पापं हन्तेव मीनानां पदमाप्नोति सोऽजरम् ॥ ३८ ॥</s-l></s-lg><s-lg><s-l>नाभ्यां कण्ठे च शीर्षे च हृदि वक्षसि पार्श्वयोः ।</s-l><s-l>दर्शने स्पर्शने चापि घ्राणे चामितविक्रम ॥ ३९ ॥</s-l></s-lg><s-lg><s-l>स्थानेष्वेतेषु यो योगी महाव्रतसमाहितः ।</s-l><s-l>आत्मना सूक्ष्ममात्मानं युङ्क्ते सम्यग्विशां पते ॥ ४० ॥</s-l></s-lg><s-lg><s-l>स शीघ्रममलप्रज्ञः कर्म दग्ध्वा शुभाशुभम् ।</s-l><s-l>उत्तमं योगमास्थाय यदीच्छति विमुच्यते ॥ ४१ ॥</s-l></s-lg><s-lg><s-l> युधिष्ठिर उवाच ।</s-l><s-l>आहारान्कीदृशान्कृत्वा कानि जित्वा च भारत ।</s-l><s-l>योगी बलमवाप्नोति तद्भवान्वक्तुमर्हति ॥ ४२ ॥</s-l></s-lg><s-lg><s-l> भीष्म उवाच ।</s-l><s-l>कणानां भक्षणे युक्तः पिण्याकस्य च भक्षणे ।</s-l><s-l>स्नेहानां वर्जने युक्तो योगी बलमवाप्नुयात् ॥ ४३ ॥</s-l></s-lg><s-lg><s-l>भुञ्जानो यावकं रूक्षं दीर्घकालमरिंदम ।</s-l><s-l>एकारामो विशुद्धात्मा योगी बलमवाप्नुयात् ॥ ४४ ॥</s-l></s-lg><s-lg><s-l>पक्षान्मासानृतूंश्चित्रान्संचरंश्च गुहास्तथा ।</s-l><s-l>अपः पीत्वा पयोमिश्रा योगी बलमवाप्नुयात् ॥ ४५ ॥</s-l></s-lg><s-lg><s-l>अखण्डमपि वा मासं सततं मनुजेश्वर ।</s-l><s-l>उपोष्य सम्यक्शुद्धात्मा योगी बलमवाप्नुयात् ॥ ४६ ॥</s-l></s-lg><s-lg><s-l>कामं जित्वा तथा क्रोधं शीतोष्णे वर्षमेव च ।</s-l><s-l>भयं निद्रां तथा श्वासं पौरुषं विषयांस्तथा ॥ ४७ ॥</s-l></s-lg><s-lg><s-l>अरतिं दुर्जयां चैव घोरां तृष्णां च पार्थिव ।</s-l><s-l>स्पर्शान्सर्वांस्तथा तन्द्रीं दुर्जयां नृपसत्तम ॥ ४८ ॥</s-l></s-lg><s-lg><s-l>दीपयन्ति महात्मानः सूक्ष्ममात्मानमात्मना ।</s-l><s-l>वीतरागा महाप्राज्ञा ध्यानाध्ययनसंपदा ॥ ४९ ॥</s-l></s-lg><s-lg><s-l>दुर्गस्त्वेष मतः पन्था ब्राह्मणानां विपश्चिताम् ।</s-l><s-l>न कश्चिद्व्रजति ह्यस्मिन्क्षेमेण भरतर्षभ ॥ ५० ॥</s-l></s-lg><s-lg><s-l>यथा कश्चिद्वनं घोरं बहुसर्पसरीसृपम् ।</s-l><s-l>श्वभ्रवत्तोयहीनं च दुर्गमं बहुकण्टकम् ॥ ५१ ॥</s-l></s-lg><s-lg><s-l>अभक्तमटवीप्रायं दावदग्धमहीरुहम् ।</s-l><s-l>पन्थानं तस्कराकीर्णं क्षेमेणाभिपतेद्युवा ॥ ५२ ॥</s-l></s-lg><s-lg><s-l>योगमार्गं तथासाद्य यः कश्चिद्भजते द्विजः ।</s-l><s-l>क्षेमेणोपरमेन्मार्गाद्बहुदोषो हि स स्मृतः ॥ ५३ ॥</s-l></s-lg><s-lg><s-l>सुस्थेयं क्षुरधारासु निशितासु महीपते ।</s-l><s-l>धारणासु तु योगस्य दुःस्थेयमकृतात्मभिः ॥ ५४ ॥</s-l></s-lg><s-lg><s-l>विपन्ना धारणास्तात नयन्ति नशुभां गतिम् ।</s-l><s-l>नेतृहीना यथा नावः पुरुषानर्णवे नृप ॥ ५५ ॥</s-l></s-lg><s-lg><s-l>यस्तु तिष्ठति कौन्तेय धारणासु यथाविधि ।</s-l><s-l>मरणं जन्म दुःखं च सुखं च स विमुञ्चति ॥ ५६ ॥</s-l></s-lg><s-lg><s-l>नानाशास्त्रेषु निष्पन्नं योगेष्विदमुदाहृतम् ।</s-l><s-l>परं योगं तु यत्कृत्स्नं निश्चितं तद्द्विजातिषु ॥ ५७ ॥</s-l></s-lg><s-lg><s-l>परं हि तद्ब्रह्म महन्महात्मन्ब्रह्माणमीशं वरदं च विष्णुम् ।</s-l><s-l>भवं च धर्मं च षडाननं च षड्ब्रह्मपुत्रांश्च महानुभावान् ॥ ५८ ॥</s-l></s-lg><s-lg><s-l>तमश्च कष्टं सुमहद्रजश्च सत्त्वं च शुद्धं प्रकृतिं परां च ।</s-l><s-l>सिद्धिं च देवीं वरुणस्य पत्नीं तेजश्च कृत्स्नं सुमहच्च धैर्यम् ॥ ५९ ॥</s-l></s-lg><s-lg><s-l>ताराधिपं वै विमलं सतारं विश्वांश्च देवानुरगान्पितॄंश्च ।</s-l><s-l>शैलांश्च कृत्स्नानुदधींश्च घोरान्नदीश्च सर्वाः सवनान्घनांश्च ॥ ६० ॥</s-l></s-lg><s-lg><s-l>नागान्नगान्यक्षगणान्दिशश्च गन्धर्वसंघान्पुरुषान्स्त्रियश्च ।</s-l><s-l>परस्परं प्राप्य महान्महात्मा विशेत योगी नचिराद्विमुक्तः ॥ ६१ ॥</s-l></s-lg><s-lg><s-l>कथा च येयं नृपते प्रसक्ता देवे महावीर्यमतौ शुभेयम् ।</s-l><s-l>योगान्स सर्वानभिभूय मर्त्यान्नारायणात्मा कुरुते महात्मा ॥ ६२ ॥</s-l></s-lg>