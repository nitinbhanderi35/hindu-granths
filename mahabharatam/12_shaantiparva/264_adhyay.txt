<s-lg><s-l> युधिष्ठिर उवाच ।</s-l><s-l>बहूनां यज्ञतपसामेकार्थानां पितामह ।</s-l><s-l>धर्मार्थं न सुखार्थार्थं कथं यज्ञः समाहितः ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्यामि नारदेनानुकीर्तितम् ।</s-l><s-l>उञ्छवृत्तेः पुरावृत्तं यज्ञार्थे ब्राह्मणस्य ह ॥ २ ॥</s-l></s-lg><s-lg><s-l>राष्ट्रे धर्मोत्तरे श्रेष्ठे विदर्भेष्वभवद्द्विजः ।</s-l><s-l>उञ्छवृत्तिरृषिः कश्चिद्यज्ञे यज्ञं समादधे ॥ ३ ॥</s-l></s-lg><s-lg><s-l>श्यामाकमशनं तत्र सूर्यपत्नी सुवर्चला ।</s-l><s-l>तिक्तं च विरसं शाकं तपसा स्वादुतां गतम् ॥ ४ ॥</s-l></s-lg><s-lg><s-l>उपगम्य वने पृथ्वीं सर्वभूतविहिंसया ।</s-l><s-l>अपि मूलफलैरिज्यो यज्ञः स्वर्ग्यः परंतप ॥ ५ ॥</s-l></s-lg><s-lg><s-l>तस्य भार्या व्रतकृशा शुचिः पुष्करचारिणी ।</s-l><s-l>यज्ञपत्नीत्वमानीता सत्येनानुविधीयते ।</s-l><s-l>सा तु शापपरित्रस्ता न स्वभावानुवर्तिनी ॥ ६ ॥</s-l></s-lg><s-lg><s-l>मयूरजीर्णपर्णानां वस्त्रं तस्याश्च पर्णिनाम् ।</s-l><s-l>अकामायाः कृतं तत्र यज्ञे होत्रानुमार्गतः ॥ ७ ॥</s-l></s-lg><s-lg><s-l>शुक्रस्य पुनराजातिरपध्यानादधर्मवित् ।</s-l><s-l>तस्मिन्वने समीपस्थो मृगोऽभूत्सहचारिकः ।</s-l><s-l>वचोभिरब्रवीत्सत्यं त्वया दुष्कृतकं कृतम् ॥ ८ ॥</s-l></s-lg><s-lg><s-l>यदि मन्त्राङ्गहीनोऽयं यज्ञो भवति वैकृतः ।</s-l><s-l>मां भोः प्रक्षिप होत्रे त्वं गच्छ स्वर्गमतन्द्रितः ॥ ९ ॥</s-l></s-lg><s-lg><s-l>ततस्तु यज्ञे सावित्री साक्षात्तं संन्यमन्त्रयत् ।</s-l><s-l>निमन्त्रयन्ती प्रत्युक्ता न हन्यां सहवासिनम् ॥ १० ॥</s-l></s-lg><s-lg><s-l>एवमुक्ता निवृत्ता सा प्रविष्टा यज्ञपावकम् ।</s-l><s-l>किं नु दुश्चरितं यज्ञे दिदृक्षुः सा रसातलम् ॥ ११ ॥</s-l></s-lg><s-lg><s-l>सा तु बद्धाञ्जलिं सत्यमयाचद्धरिणं पुनः ।</s-l><s-l>सत्येन संपरिष्वज्य संदिष्टो गम्यतामिति ॥ १२ ॥</s-l></s-lg><s-lg><s-l>ततः स हरिणो गत्वा पदान्यष्टौ न्यवर्तत ।</s-l><s-l>साधु हिंसय मां सत्य हतो यास्यामि सद्गतिम् ॥ १३ ॥</s-l></s-lg><s-lg><s-l>पश्य ह्यप्सरसो दिव्या मया दत्तेन चक्षुषा ।</s-l><s-l>विमानानि विचित्राणि गन्धर्वाणां महात्मनाम् ॥ १४ ॥</s-l></s-lg><s-lg><s-l>ततः सुरुचिरं दृष्ट्वा स्पृहालग्नेन चक्षुषा ।</s-l><s-l>मृगमालोक्य हिंसायां स्वर्गवासं समर्थयत् ॥ १५ ॥</s-l></s-lg><s-lg><s-l>स तु धर्मो मृगो भूत्वा बहुवर्षोषितो वने ।</s-l><s-l>तस्य निष्कृतिमाधत्त न ह्यसौ यज्ञसंविधिः ॥ १६ ॥</s-l></s-lg><s-lg><s-l>तस्य तेन तु भावेन मृगहिंसात्मनस्तदा ।</s-l><s-l>तपो महत्समुच्छिन्नं तस्माद्धिंसा न यज्ञिया ॥ १७ ॥</s-l></s-lg><s-lg><s-l>ततस्तं भगवान्धर्मो यज्ञं याजयत स्वयम् ।</s-l><s-l>समाधानं च भार्याया लेभे स तपसा परम् ॥ १८ ॥</s-l></s-lg><s-lg><s-l>अहिंसा सकलो धर्मो हिंसा यज्ञेऽसमाहिता ।</s-l><s-l>सत्यं तेऽहं प्रवक्ष्यामि यो धर्मः सत्यवादिनाम् ॥ १९ ॥</s-l></s-lg>