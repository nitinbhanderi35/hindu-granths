<s-lg><s-l> जनमेजय उवाच ।</s-l><s-l>बहवः पुरुषा ब्रह्मन्नुताहो एक एव तु ।</s-l><s-l>को ह्यत्र पुरुषः श्रेष्ठः को वा योनिरिहोच्यते ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>बहवः पुरुषा लोके सांख्ययोगविचारिणाम् ।</s-l><s-l>नैतदिच्छन्ति पुरुषमेकं कुरुकुलोद्वह ॥ २ ॥</s-l></s-lg><s-lg><s-l>बहूनां पुरुषाणां च यथैका योनिरुच्यते ।</s-l><s-l>तथा तं पुरुषं विश्वं व्याख्यास्यामि गुणाधिकम् ॥ ३ ॥</s-l></s-lg><s-lg><s-l>नमस्कृत्वा तु गुरवे व्यासायामिततेजसे ।</s-l><s-l>तपोयुक्ताय दान्ताय वन्द्याय परमर्षये ॥ ४ ॥</s-l></s-lg><s-lg><s-l>इदं पुरुषसूक्तं हि सर्ववेदेषु पार्थिव ।</s-l><s-l>ऋतं सत्यं च विख्यातमृषिसिंहेन चिन्तितम् ॥ ५ ॥</s-l></s-lg><s-lg><s-l>उत्सर्गेणापवादेन ऋषिभिः कपिलादिभिः ।</s-l><s-l>अध्यात्मचिन्तामाश्रित्य शास्त्राण्युक्तानि भारत ॥ ६ ॥</s-l></s-lg><s-lg><s-l>समासतस्तु यद्व्यासः पुरुषैकत्वमुक्तवान् ।</s-l><s-l>तत्तेऽहं संप्रवक्ष्यामि प्रसादादमितौजसः ॥ ७ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>ब्रह्मणा सह संवादं त्र्यम्बकस्य विशां पते ॥ ८ ॥</s-l></s-lg><s-lg><s-l>क्षीरोदस्य समुद्रस्य मध्ये हाटकसप्रभः ।</s-l><s-l>वैजयन्त इति ख्यातः पर्वतप्रवरो नृप ॥ ९ ॥</s-l></s-lg><s-lg><s-l>तत्राध्यात्मगतिं देव एकाकी प्रविचिन्तयन् ।</s-l><s-l>वैराजसदने नित्यं वैजयन्तं निषेवते ॥ १० ॥</s-l></s-lg><s-lg><s-l>अथ तत्रासतस्तस्य चतुर्वक्त्रस्य धीमतः ।</s-l><s-l>ललाटप्रभवः पुत्रः शिव आगाद्यदृच्छया ।</s-l><s-l>आकाशेनैव योगीशः पुरा त्रिनयनः प्रभुः ॥ ११ ॥</s-l></s-lg><s-lg><s-l>ततः खान्निपपाताशु धरणीधरमूर्धनि ।</s-l><s-l>अग्रतश्चाभवत्प्रीतो ववन्दे चापि पादयोः ॥ १२ ॥</s-l></s-lg><s-lg><s-l>तं पादयोर्निपतितं दृष्ट्वा सव्येन पाणिना ।</s-l><s-l>उत्थापयामास तदा प्रभुरेकः प्रजापतिः ॥ १३ ॥</s-l></s-lg><s-lg><s-l>उवाच चैनं भगवांश्चिरस्यागतमात्मजम् ।</s-l><s-l>स्वागतं ते महाबाहो दिष्ट्या प्राप्तोऽसि मेऽन्तिकम् ॥ १४ ॥</s-l></s-lg><s-lg><s-l>कच्चित्ते कुशलं पुत्र स्वाध्यायतपसोः सदा ।</s-l><s-l>नित्यमुग्रतपास्त्वं हि ततः पृच्छामि ते पुनः ॥ १५ ॥</s-l></s-lg><s-lg><s-l> रुद्र उवाच ।</s-l><s-l>त्वत्प्रसादेन भगवन्स्वाध्यायतपसोर्मम ।</s-l><s-l>कुशलं चाव्ययं चैव सर्वस्य जगतस्तथा ॥ १६ ॥</s-l></s-lg><s-lg><s-l>चिरदृष्टो हि भगवान्वैराजसदने मया ।</s-l><s-l>ततोऽहं पर्वतं प्राप्तस्त्विमं त्वत्पादसेवितम् ॥ १७ ॥</s-l></s-lg><s-lg><s-l>कौतूहलं चापि हि मे एकान्तगमनेन ते ।</s-l><s-l>नैतत्कारणमल्पं हि भविष्यति पितामह ॥ १८ ॥</s-l></s-lg><s-lg><s-l>किं नु तत्सदनं श्रेष्ठं क्षुत्पिपासाविवर्जितम् ।</s-l><s-l>सुरासुरैरध्युषितमृषिभिश्चामितप्रभैः ॥ १९ ॥</s-l></s-lg><s-lg><s-l>गन्धर्वैरप्सरोभिश्च सततं संनिषेवितम् ।</s-l><s-l>उत्सृज्येमं गिरिवरमेकाकी प्राप्तवानसि ॥ २० ॥</s-l></s-lg><s-lg><s-l> ब्रह्मोवाच ।</s-l><s-l>वैजयन्तो गिरिवरः सततं सेव्यते मया ।</s-l><s-l>अत्रैकाग्रेण मनसा पुरुषश्चिन्त्यते विराट् ॥ २१ ॥</s-l></s-lg><s-lg><s-l> रुद्र उवाच ।</s-l><s-l>बहवः पुरुषा ब्रह्मंस्त्वया सृष्टाः स्वयंभुवा ।</s-l><s-l>सृज्यन्ते चापरे ब्रह्मन्स चैकः पुरुषो विराट् ॥ २२ ॥</s-l></s-lg><s-lg><s-l>को ह्यसौ चिन्त्यते ब्रह्मंस्त्वया वै पुरुषोत्तमः ।</s-l><s-l>एतन्मे संशयं ब्रूहि महत्कौतूहलं हि मे ॥ २३ ॥</s-l></s-lg><s-lg><s-l> ब्रह्मोवाच ।</s-l><s-l>बहवः पुरुषाः पुत्र ये त्वया समुदाहृताः ।</s-l><s-l>एवमेतदतिक्रान्तं द्रष्टव्यं नैवमित्यपि ।</s-l><s-l>आधारं तु प्रवक्ष्यामि एकस्य पुरुषस्य ते ॥ २४ ॥</s-l></s-lg><s-lg><s-l>बहूनां पुरुषाणां स यथैका योनिरुच्यते ।</s-l><s-l>तथा तं पुरुषं विश्वं परमं सुमहत्तमम् ।</s-l><s-l>निर्गुणं निर्गुणा भूत्वा प्रविशन्ति सनातनम् ॥ २५ ॥</s-l></s-lg>