<s-lg><s-l> भीष्म उवाच ।</s-l><s-l>शतक्रतुरथापश्यद्बलेर्दीप्तां महात्मनः ।</s-l><s-l>स्वरूपिणीं शरीराद्धि तदा निष्क्रामतीं श्रियम् ॥ १ ॥</s-l></s-lg><s-lg><s-l>तां दीप्तां प्रभया दृष्ट्वा भगवान्पाकशासनः ।</s-l><s-l>विस्मयोत्फुल्लनयनो बलिं पप्रच्छ वासवः ॥ २ ॥</s-l></s-lg><s-lg><s-l>बले केयमपक्रान्ता रोचमाना शिखण्डिनी ।</s-l><s-l>त्वत्तः स्थिता सकेयूरा दीप्यमाना स्वतेजसा ॥ ३ ॥</s-l></s-lg><s-lg><s-l> बलिरुवाच ।</s-l><s-l>न हीमामासुरीं वेद्मि न दैवीं न च मानुषीम् ।</s-l><s-l>त्वमेवैनां पृच्छ मा वा यथेष्टं कुरु वासव ॥ ४ ॥</s-l></s-lg><s-lg><s-l> शक्र उवाच ।</s-l><s-l>का त्वं बलेरपक्रान्ता रोचमाना शिखण्डिनी ।</s-l><s-l>अजानतो ममाचक्ष्व नामधेयं शुचिस्मिते ॥ ५ ॥</s-l></s-lg><s-lg><s-l>का त्वं तिष्ठसि मायेव दीप्यमाना स्वतेजसा ।</s-l><s-l>हित्वा दैत्येश्वरं सुभ्रु तन्ममाचक्ष्व तत्त्वतः ॥ ६ ॥</s-l></s-lg><s-lg><s-l> श्रीरुवाच ।</s-l><s-l>न मा विरोचनो वेद न मा वैरोचनो बलिः ।</s-l><s-l>आहुर्मां दुःसहेत्येवं विधित्सेति च मां विदुः ॥ ७ ॥</s-l></s-lg><s-lg><s-l>भूतिर्लक्ष्मीति मामाहुः श्रीरित्येवं च वासव ।</s-l><s-l>त्वं मां शक्र न जानीषे सर्वे देवा न मां विदुः ॥ ८ ॥</s-l></s-lg><s-lg><s-l> शक्र उवाच ।</s-l><s-l>किमिदं त्वं मम कृते उताहो बलिनः कृते ।</s-l><s-l>दुःसहे विजहास्येनं चिरसंवासिनी सती ॥ ९ ॥</s-l></s-lg><s-lg><s-l> श्रीरुवाच ।</s-l><s-l>न धाता न विधाता मां विदधाति कथंचन ।</s-l><s-l>कालस्तु शक्र पर्यायान्मैनं शक्रावमन्यथाः ॥ १० ॥</s-l></s-lg><s-lg><s-l> शक्र उवाच ।</s-l><s-l>कथं त्वया बलिस्त्यक्तः किमर्थं वा शिखण्डिनि ।</s-l><s-l>कथं च मां न जह्यास्त्वं तन्मे ब्रूहि शुचिस्मिते ॥ ११ ॥</s-l></s-lg><s-lg><s-l> श्रीरुवाच ।</s-l><s-l>सत्ये स्थितास्मि दाने च व्रते तपसि चैव हि ।</s-l><s-l>पराक्रमे च धर्मे च पराचीनस्ततो बलिः ॥ १२ ॥</s-l></s-lg><s-lg><s-l>ब्रह्मण्योऽयं सदा भूत्वा सत्यवादी जितेन्द्रियः ।</s-l><s-l>अभ्यसूयद्ब्राह्मणान्वै उच्छिष्टश्चास्पृशद्घृतम् ॥ १३ ॥</s-l></s-lg><s-lg><s-l>यज्ञशीलः पुरा भूत्वा मामेव यजतेत्ययम् ।</s-l><s-l>प्रोवाच लोकान्मूढात्मा कालेनोपनिपीडितः ॥ १४ ॥</s-l></s-lg><s-lg><s-l>अपाकृता ततः शक्र त्वयि वत्स्यामि वासव ।</s-l><s-l>अप्रमत्तेन धार्यास्मि तपसा विक्रमेण च ॥ १५ ॥</s-l></s-lg><s-lg><s-l> शक्र उवाच ।</s-l><s-l>अस्ति देवमनुष्येषु सर्वभूतेषु वा पुमान् ।</s-l><s-l>यस्त्वामेको विषहितुं शक्नुयात्कमलालये ॥ १६ ॥</s-l></s-lg><s-lg><s-l> श्रीरुवाच ।</s-l><s-l>नैव देवो न गन्धर्वो नासुरो न च राक्षसः ।</s-l><s-l>यो मामेको विषहितुं शक्तः कश्चित्पुरंदर ॥ १७ ॥</s-l></s-lg><s-lg><s-l> शक्र उवाच ।</s-l><s-l>तिष्ठेथा मयि नित्यं त्वं यथा तद्ब्रूहि मे शुभे ।</s-l><s-l>तत्करिष्यामि ते वाक्यमृतं त्वं वक्तुमर्हसि ॥ १८ ॥</s-l></s-lg><s-lg><s-l> श्रीरुवाच ।</s-l><s-l>स्थास्यामि नित्यं देवेन्द्र यथा त्वयि निबोध तत् ।</s-l><s-l>विधिना वेददृष्टेन चतुर्धा विभजस्व माम् ॥ १९ ॥</s-l></s-lg><s-lg><s-l> शक्र उवाच ।</s-l><s-l>अहं वै त्वा निधास्यामि यथाशक्ति यथाबलम् ।</s-l><s-l>न तु मेऽतिक्रमः स्याद्वै सदा लक्ष्मि तवान्तिके ॥ २० ॥</s-l></s-lg><s-lg><s-l>भूमिरेव मनुष्येषु धारणी भूतभाविनी ।</s-l><s-l>सा ते पादं तितिक्षेत समर्था हीति मे मतिः ॥ २१ ॥</s-l></s-lg><s-lg><s-l> श्रीरुवाच ।</s-l><s-l>एष मे निहितः पादो योऽयं भूमौ प्रतिष्ठितः ।</s-l><s-l>द्वितीयं शक्र पादं मे तस्मात्सुनिहितं कुरु ॥ २२ ॥</s-l></s-lg><s-lg><s-l> शक्र उवाच ।</s-l><s-l>आप एव मनुष्येषु द्रवन्त्यः परिचारिकाः ।</s-l><s-l>तास्ते पादं तितिक्षन्तामलमापस्तितिक्षितुम् ॥ २३ ॥</s-l></s-lg><s-lg><s-l> श्रीरुवाच ।</s-l><s-l>एष मे निहितः पादो योऽयमप्सु प्रतिष्ठितः ।</s-l><s-l>तृतीयं शक्र पादं मे तस्मात्सुनिहितं कुरु ॥ २४ ॥</s-l></s-lg><s-lg><s-l> शक्र उवाच ।</s-l><s-l>यस्मिन्देवाश्च यज्ञाश्च यस्मिन्वेदाः प्रतिष्ठिताः ।</s-l><s-l>तृतीयं पादमग्निस्ते सुधृतं धारयिष्यति ॥ २५ ॥</s-l></s-lg><s-lg><s-l> श्रीरुवाच ।</s-l><s-l>एष मे निहितः पादो योऽयमग्नौ प्रतिष्ठितः ।</s-l><s-l>चतुर्थं शक्र पादं मे तस्मात्सुनिहितं कुरु ॥ २६ ॥</s-l></s-lg><s-lg><s-l> शक्र उवाच ।</s-l><s-l>ये वै सन्तो मनुष्येषु ब्रह्मण्याः सत्यवादिनः ।</s-l><s-l>ते ते पादं तितिक्षन्तामलं सन्तस्तितिक्षितुम् ॥ २७ ॥</s-l></s-lg><s-lg><s-l> श्रीरुवाच ।</s-l><s-l>एष मे निहितः पादो योऽयं सत्सु प्रतिष्ठितः ।</s-l><s-l>एवं विनिहितां शक्र भूतेषु परिधत्स्व माम् ॥ २८ ॥</s-l></s-lg><s-lg><s-l> शक्र उवाच ।</s-l><s-l>भूतानामिह वै यस्त्वा मया विनिहितां सतीम् ।</s-l><s-l>उपहन्यात्स मे द्विष्यात्तथा शृण्वन्तु मे वचः ॥ २९ ॥</s-l></s-lg><s-lg><s-l> भीष्म उवाच ।</s-l><s-l>ततस्त्यक्तः श्रिया राजा दैत्यानां बलिरब्रवीत् ।</s-l><s-l>यावत्पुरस्तात्प्रतपेत्तावद्वै दक्षिणां दिशम् ॥ ३० ॥</s-l></s-lg><s-lg><s-l>पश्चिमां तावदेवापि तथोदीचीं दिवाकरः ।</s-l><s-l>तथा मध्यंदिने सूर्यो अस्तमेति यदा तदा ।</s-l><s-l>पुनर्देवासुरं युद्धं भावि जेतास्मि वस्तदा ॥ ३१ ॥</s-l></s-lg><s-lg><s-l>सर्वाँल्लोकान्यदादित्य एकस्थस्तापयिष्यति ।</s-l><s-l>तदा देवासुरे युद्धे जेताहं त्वां शतक्रतो ॥ ३२ ॥</s-l></s-lg><s-lg><s-l> शक्र उवाच ।</s-l><s-l>ब्रह्मणास्मि समादिष्टो न हन्तव्यो भवानिति ।</s-l><s-l>तेन तेऽहं बले वज्रं न विमुञ्चामि मूर्धनि ॥ ३३ ॥</s-l></s-lg><s-lg><s-l>यथेष्टं गच्छ दैत्येन्द्र स्वस्ति तेऽस्तु महासुर ।</s-l><s-l>आदित्यो नावतपिता कदाचिन्मध्यतः स्थितः ॥ ३४ ॥</s-l></s-lg><s-lg><s-l>स्थापितो ह्यस्य समयः पूर्वमेव स्वयंभुवा ।</s-l><s-l>अजस्रं परियात्येष सत्येनावतपन्प्रजाः ॥ ३५ ॥</s-l></s-lg><s-lg><s-l>अयनं तस्य षण्मासा उत्तरं दक्षिणं तथा ।</s-l><s-l>येन संयाति लोकेषु शीतोष्णे विसृजन्रविः ॥ ३६ ॥</s-l></s-lg><s-lg><s-l> भीष्म उवाच ।</s-l><s-l>एवमुक्तस्तु दैत्येन्द्रो बलिरिन्द्रेण भारत ।</s-l><s-l>जगाम दक्षिणामाशामुदीचीं तु पुरंदरः ॥ ३७ ॥</s-l></s-lg><s-lg><s-l>इत्येतद्बलिना गीतमनहंकारसंज्ञितम् ।</s-l><s-l>वाक्यं श्रुत्वा सहस्राक्षः खमेवारुरुहे तदा ॥ ३८ ॥</s-l></s-lg>