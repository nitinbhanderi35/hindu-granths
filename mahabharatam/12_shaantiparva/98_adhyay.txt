<s-lg><s-l> युधिष्ठिर उवाच ।</s-l><s-l>क्षत्रधर्मान्न पापीयान्धर्मोऽस्ति भरतर्षभ ।</s-l><s-l>अभियाने च युद्धे च राजा हन्ति महाजनम् ॥ १ ॥</s-l></s-lg><s-lg><s-l>अथ स्म कर्मणा येन लोकाञ्जयति पार्थिवः ।</s-l><s-l>विद्वञ्जिज्ञासमानाय प्रब्रूहि भरतर्षभ ॥ २ ॥</s-l></s-lg><s-lg><s-l> भीष्म उवाच ।</s-l><s-l>निग्रहेण च पापानां साधूनां प्रग्रहेण च ।</s-l><s-l>यज्ञैर्दानैश्च राजानो भवन्ति शुचयोऽमलाः ॥ ३ ॥</s-l></s-lg><s-lg><s-l>उपरुन्धन्ति राजानो भूतानि विजयार्थिनः ।</s-l><s-l>त एव विजयं प्राप्य वर्धयन्ति पुनः प्रजाः ॥ ४ ॥</s-l></s-lg><s-lg><s-l>अपविध्यन्ति पापानि दानयज्ञतपोबलैः ।</s-l><s-l>अनुग्रहेण भूतानां पुण्यमेषां प्रवर्धते ॥ ५ ॥</s-l></s-lg><s-lg><s-l>यथैव क्षेत्रनिर्दाता निर्दन्वै क्षेत्रमेकदा ।</s-l><s-l>हिनस्ति कक्षं धान्यं च न च धान्यं विनश्यति ॥ ६ ॥</s-l></s-lg><s-lg><s-l>एवं शस्त्राणि मुञ्चन्तो घ्नन्ति वध्यानथैकदा ।</s-l><s-l>तस्यैषा निष्कृतिः कृत्स्ना भूतानां भावनं पुनः ॥ ७ ॥</s-l></s-lg><s-lg><s-l>यो भूतानि धनज्यानाद्वधात्क्लेशाच्च रक्षति ।</s-l><s-l>दस्युभ्यः प्राणदानात्स धनदः सुखदो विराट् ॥ ८ ॥</s-l></s-lg><s-lg><s-l>स सर्वयज्ञैरीजानो राजाथाभयदक्षिणैः ।</s-l><s-l>अनुभूयेह भद्राणि प्राप्नोतीन्द्रसलोकताम् ॥ ९ ॥</s-l></s-lg><s-lg><s-l>ब्राह्मणार्थे समुत्पन्ने योऽभिनिःसृत्य युध्यते ।</s-l><s-l>आत्मानं यूपमुच्छ्रित्य स यज्ञोऽनन्तदक्षिणः ॥ १० ॥</s-l></s-lg><s-lg><s-l>अभीतो विकिरञ्शत्रून्प्रतिगृह्णञ्शरांस्तथा ।</s-l><s-l>न तस्मात्त्रिदशाः श्रेयो भुवि पश्यन्ति किंचन ॥ ११ ॥</s-l></s-lg><s-lg><s-l>तस्य यावन्ति शस्त्राणि त्वचं भिन्दन्ति संयुगे ।</s-l><s-l>तावतः सोऽश्नुते लोकान्सर्वकामदुहोऽक्षयान् ॥ १२ ॥</s-l></s-lg><s-lg><s-l>न तस्य रुधिरं गात्रादावेधेभ्यः प्रवर्तते ।</s-l><s-l>स ह तेनैव रक्तेन सर्वपापैः प्रमुच्यते ॥ १३ ॥</s-l></s-lg><s-lg><s-l>यानि दुःखानि सहते व्रणानामभितापने ।</s-l><s-l>न ततोऽस्ति तपो भूय इति धर्मविदो विदुः ॥ १४ ॥</s-l></s-lg><s-lg><s-l>पृष्ठतो भीरवः संख्ये वर्तन्तेऽधमपूरुषाः ।</s-l><s-l>शूराच्छरणमिच्छन्तः पर्जन्यादिव जीवनम् ॥ १५ ॥</s-l></s-lg><s-lg><s-l>यदि शूरस्तथा क्षेमे प्रतिरक्षेत्तथा भये ।</s-l><s-l>प्रतिरूपं जनाः कुर्युर्न च तद्वर्तते तथा ॥ १६ ॥</s-l></s-lg><s-lg><s-l>यदि ते कृतमाज्ञाय नमस्कुर्युः सदैव तम् ।</s-l><s-l>युक्तं न्याय्यं च कुर्युस्ते न च तद्वर्तते तथा ॥ १७ ॥</s-l></s-lg><s-lg><s-l>पुरुषाणां समानानां दृश्यते महदन्तरम् ।</s-l><s-l>संग्रामेऽनीकवेलायामुत्क्रुष्टेऽभिपतत्सु च ॥ १८ ॥</s-l></s-lg><s-lg><s-l>पतत्यभिमुखः शूरः परान्भीरुः पलायते ।</s-l><s-l>आस्थायास्वर्ग्यमध्वानं सहायान्विषमे त्यजन् ॥ १९ ॥</s-l></s-lg><s-lg><s-l>मा स्म तांस्तादृशांस्तात जनिष्ठाः पुरुषाधमान् ।</s-l><s-l>ये सहायान्रणे हित्वा स्वस्तिमन्तो गृहान्ययुः ॥ २० ॥</s-l></s-lg><s-lg><s-l>अस्वस्ति तेभ्यः कुर्वन्ति देवा इन्द्रपुरोगमाः ।</s-l><s-l>त्यागेन यः सहायानां स्वान्प्राणांस्त्रातुमिच्छति ॥ २१ ॥</s-l></s-lg><s-lg><s-l>तं हन्युः काष्ठलोष्टैर्वा दहेयुर्वा कटाग्निना ।</s-l><s-l>पशुवन्मारयेयुर्वा क्षत्रिया ये स्युरीदृशाः ॥ २२ ॥</s-l></s-lg><s-lg><s-l>अधर्मः क्षत्रियस्यैष यच्छय्यामरणं भवेत् ।</s-l><s-l>विसृजञ्श्लेष्मपित्तानि कृपणं परिदेवयन् ॥ २३ ॥</s-l></s-lg><s-lg><s-l>अविक्षतेन देहेन प्रलयं योऽधिगच्छति ।</s-l><s-l>क्षत्रियो नास्य तत्कर्म प्रशंसन्ति पुराविदः ॥ २४ ॥</s-l></s-lg><s-lg><s-l>न गृहे मरणं तात क्षत्रियाणां प्रशस्यते ।</s-l><s-l>शौटीराणामशौटीरमधर्म्यं कृपणं च तत् ॥ २५ ॥</s-l></s-lg><s-lg><s-l>इदं दुःखमहो कष्टं पापीय इति निष्टनन् ।</s-l><s-l>प्रतिध्वस्तमुखः पूतिरमात्यान्बहु शोचयन् ॥ २६ ॥</s-l></s-lg><s-lg><s-l>अरोगाणां स्पृहयते मुहुर्मृत्युमपीच्छति ।</s-l><s-l>वीरो दृप्तोऽभिमानी च नेदृशं मृत्युमर्हति ॥ २७ ॥</s-l></s-lg><s-lg><s-l>रणेषु कदनं कृत्वा ज्ञातिभिः परिवारितः ।</s-l><s-l>तीक्ष्णैः शस्त्रैः सुविक्लिष्टः क्षत्रियो मृत्युमर्हति ॥ २८ ॥</s-l></s-lg><s-lg><s-l>शूरो हि सत्यमन्युभ्यामाविष्टो युध्यते भृशम् ।</s-l><s-l>कृत्यमानानि गात्राणि परैर्नैवावबुध्यते ॥ २९ ॥</s-l></s-lg><s-lg><s-l>स संख्ये निधनं प्राप्य प्रशस्तं लोकपूजितम् ।</s-l><s-l>स्वधर्मं विपुलं प्राप्य शक्रस्यैति सलोकताम् ॥ ३० ॥</s-l></s-lg><s-lg><s-l>सर्वो योधः परं त्यक्तुमाविष्टस्त्यक्तजीवितः ।</s-l><s-l>प्राप्नोतीन्द्रस्य सालोक्यं शूरः पृष्ठमदर्शयन् ॥ ३१ ॥</s-l></s-lg>