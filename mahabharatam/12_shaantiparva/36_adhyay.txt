<s-lg><s-l> व्यास उवाच ।</s-l><s-l>तपसा कर्मभिश्चैव प्रदानेन च भारत ।</s-l><s-l>पुनाति पापं पुरुषः पूतश्चेन्न प्रवर्तते ॥ १ ॥</s-l></s-lg><s-lg><s-l>एककालं तु भुञ्जानश्चरन्भैक्षं स्वकर्मकृत् ।</s-l><s-l>कपालपाणिः खट्वाङ्गी ब्रह्मचारी सदोत्थितः ॥ २ ॥</s-l></s-lg><s-lg><s-l>अनसूयुरधःशायी कर्म लोके प्रकाशयन् ।</s-l><s-l>पूर्णैर्द्वादशभिर्वर्षैर्ब्रह्महा विप्रमुच्यते ॥ ३ ॥</s-l></s-lg><s-lg><s-l>षड्भिर्वर्षैः कृच्छ्रभोजी ब्रह्महा पूयते नरः ।</s-l><s-l>मासे मासे समश्नंस्तु त्रिभिर्वर्षैः प्रमुच्यते ॥ ४ ॥</s-l></s-lg><s-lg><s-l>संवत्सरेण मासाशी पूयते नात्र संशयः ।</s-l><s-l>तथैवोपरमन्राजन्स्वल्पेनापि प्रमुच्यते ॥ ५ ॥</s-l></s-lg><s-lg><s-l>क्रतुना चाश्वमेधेन पूयते नात्र संशयः ।</s-l><s-l>ये चास्यावभृथे स्नान्ति केचिदेवंविधा नराः ॥ ६ ॥</s-l></s-lg><s-lg><s-l>ते सर्वे पूतपाप्मानो भवन्तीति परा श्रुतिः ।</s-l><s-l>ब्राह्मणार्थे हतो युद्धे मुच्यते ब्रह्महत्यया ॥ ७ ॥</s-l></s-lg><s-lg><s-l>गवां शतसहस्रं तु पात्रेभ्यः प्रतिपादयन् ।</s-l><s-l>ब्रह्महा विप्रमुच्येत सर्वपापेभ्य एव च ॥ ८ ॥</s-l></s-lg><s-lg><s-l>कपिलानां सहस्राणि यो दद्यात्पञ्चविंशतिम् ।</s-l><s-l>दोग्ध्रीणां स च पापेभ्यः सर्वेभ्यो विप्रमुच्यते ॥ ९ ॥</s-l></s-lg><s-lg><s-l>गोसहस्रं सवत्सानां दोग्ध्रीणां प्राणसंशये ।</s-l><s-l>साधुभ्यो वै दरिद्रेभ्यो दत्त्वा मुच्येत किल्बिषात् ॥ १० ॥</s-l></s-lg><s-lg><s-l>शतं वै यस्तु काम्बोजान्ब्राह्मणेभ्यः प्रयच्छति ।</s-l><s-l>नियतेभ्यो महीपाल स च पापात्प्रमुच्यते ॥ ११ ॥</s-l></s-lg><s-lg><s-l>मनोरथं तु यो दद्यादेकस्मा अपि भारत ।</s-l><s-l>न कीर्तयेत दत्त्वा यः स च पापात्प्रमुच्यते ॥ १२ ॥</s-l></s-lg><s-lg><s-l>सुरापानं सकृत्पीत्वा योऽग्निवर्णां पिबेद्द्विजः ।</s-l><s-l>स पावयत्यथात्मानमिह लोके परत्र च ॥ १३ ॥</s-l></s-lg><s-lg><s-l>मेरुप्रपातं प्रपतञ्ज्वलनं वा समाविशन् ।</s-l><s-l>महाप्रस्थानमातिष्ठन्मुच्यते सर्वकिल्बिषैः ॥ १४ ॥</s-l></s-lg><s-lg><s-l>बृहस्पतिसवेनेष्ट्वा सुरापो ब्राह्मणः पुनः ।</s-l><s-l>समितिं ब्राह्मणैर्गच्छेदिति वै ब्राह्मणी श्रुतिः ॥ १५ ॥</s-l></s-lg><s-lg><s-l>भूमिप्रदानं कुर्याद्यः सुरां पीत्वा विमत्सरः ।</s-l><s-l>पुनर्न च पिबेद्राजन्संस्कृतः शुध्यते नरः ॥ १६ ॥</s-l></s-lg><s-lg><s-l>गुरुतल्पी शिलां तप्तामायसीमधिसंविशेत् ।</s-l><s-l>पाणावाधाय वा शेफं प्रव्रजेदूर्ध्वदर्शनः ॥ १७ ॥</s-l></s-lg><s-lg><s-l>शरीरस्य विमोक्षेण मुच्यते कर्मणोऽशुभात् ।</s-l><s-l>कर्मभ्यो विप्रमुच्यन्ते यत्ताः संवत्सरं स्त्रियः ॥ १८ ॥</s-l></s-lg><s-lg><s-l>महाव्रतं चरेद्यस्तु दद्यात्सर्वस्वमेव तु ।</s-l><s-l>गुर्वर्थे वा हतो युद्धे स मुच्येत्कर्मणोऽशुभात् ॥ १९ ॥</s-l></s-lg><s-lg><s-l>अनृतेनोपचर्ता च प्रतिरोद्धा गुरोस्तथा ।</s-l><s-l>उपहृत्य प्रियं तस्मै तस्मात्पापात्प्रमुच्यते ॥ २० ॥</s-l></s-lg><s-lg><s-l>अवकीर्णिनिमित्तं तु ब्रह्महत्याव्रतं चरेत् ।</s-l><s-l>खरचर्मवासाः षण्मासं तथा मुच्येत किल्बिषात् ॥ २१ ॥</s-l></s-lg><s-lg><s-l>परदारापहारी च परस्यापहरन्वसु ।</s-l><s-l>संवत्सरं व्रती भूत्वा तथा मुच्येत किल्बिषात् ॥ २२ ॥</s-l></s-lg><s-lg><s-l>स्तेयं तु यस्यापहरेत्तस्मै दद्यात्समं वसु ।</s-l><s-l>विविधेनाभ्युपायेन तेन मुच्येत किल्बिषात् ॥ २३ ॥</s-l></s-lg><s-lg><s-l>कृच्छ्राद्द्वादशरात्रेण स्वभ्यस्तेन दशावरम् ।</s-l><s-l>परिवेत्ता भवेत्पूतः परिवित्तिश्च भारत ॥ २४ ॥</s-l></s-lg><s-lg><s-l>निवेश्यं तु भवेत्तेन सदा तारयिता पितॄन् ।</s-l><s-l>न तु स्त्रिया भवेद्दोषो न तु सा तेन लिप्यते ॥ २५ ॥</s-l></s-lg><s-lg><s-l>भजने ह्यृतुना शुद्धं चातुर्मास्यं विधीयते ।</s-l><s-l>स्त्रियस्तेन विशुध्यन्ति इति धर्मविदो विदुः ॥ २६ ॥</s-l></s-lg><s-lg><s-l>स्त्रियस्त्वाशङ्किताः पापैर्नोपगम्या हि जानता ।</s-l><s-l>रजसा ता विशुध्यन्ते भस्मना भाजनं यथा ॥ २७ ॥</s-l></s-lg><s-lg><s-l>चतुष्पात्सकलो धर्मो ब्राह्मणानां विधीयते ।</s-l><s-l>पादावकृष्टो राजन्ये तथा धर्मो विधीयते ॥ २८ ॥</s-l></s-lg><s-lg><s-l>तथा वैश्ये च शूद्रे च पादः पादो विधीयते ।</s-l><s-l>विद्यादेवंविधेनैषां गुरुलाघवनिश्चयम् ॥ २९ ॥</s-l></s-lg><s-lg><s-l>तिर्यग्योनिवधं कृत्वा द्रुमांश्छित्त्वेतरान्बहून् ।</s-l><s-l>त्रिरात्रं वायुभक्षः स्यात्कर्म च प्रथयेन्नरः ॥ ३० ॥</s-l></s-lg><s-lg><s-l>अगम्यागमने राजन्प्रायश्चित्तं विधीयते ।</s-l><s-l>आर्द्रवस्त्रेण षण्मासं विहार्यं भस्मशायिना ॥ ३१ ॥</s-l></s-lg><s-lg><s-l>एष एव तु सर्वेषामकार्याणां विधिर्भवेत् ।</s-l><s-l>ब्राह्मणोक्तेन विधिना दृष्टान्तागमहेतुभिः ॥ ३२ ॥</s-l></s-lg><s-lg><s-l>सावित्रीमप्यधीयानः शुचौ देशे मिताशनः ।</s-l><s-l>अहिंस्रोऽमन्दकोऽजल्पन्मुच्यते सर्वकिल्बिषैः ॥ ३३ ॥</s-l></s-lg><s-lg><s-l>अहःसु सततं तिष्ठेदभ्याकाशं निशि स्वपेत् ।</s-l><s-l>त्रिरह्नस्त्रिर्निशायाश्च सवासा जलमाविशेत् ॥ ३४ ॥</s-l></s-lg><s-lg><s-l>स्त्रीशूद्रपतितांश्चापि नाभिभाषेद्व्रतान्वितः ।</s-l><s-l>पापान्यज्ञानतः कृत्वा मुच्येदेवंव्रतो द्विजः ॥ ३५ ॥</s-l></s-lg><s-lg><s-l>शुभाशुभफलं प्रेत्य लभते भूतसाक्षिकः ।</s-l><s-l>अतिरिच्येत्तयोर्यत्तु तत्कर्ता लभते फलम् ॥ ३६ ॥</s-l></s-lg><s-lg><s-l>तस्माद्दानेन तपसा कर्मणा च शुभं फलम् ।</s-l><s-l>वर्धयेदशुभं कृत्वा यथा स्यादतिरेकवान् ॥ ३७ ॥</s-l></s-lg><s-lg><s-l>कुर्याच्छुभानि कर्माणि निमित्ते पापकर्मणाम् ।</s-l><s-l>दद्यान्नित्यं च वित्तानि तथा मुच्येत किल्बिषात् ॥ ३८ ॥</s-l></s-lg><s-lg><s-l>अनुरूपं हि पापस्य प्रायश्चित्तमुदाहृतम् ।</s-l><s-l>महापातकवर्जं तु प्रायश्चित्तं विधीयते ॥ ३९ ॥</s-l></s-lg><s-lg><s-l>भक्ष्याभक्ष्येषु सर्वेषु वाच्यावाच्ये तथैव च ।</s-l><s-l>अज्ञानज्ञानयो राजन्विहितान्यनुजानते ॥ ४० ॥</s-l></s-lg><s-lg><s-l>जानता तु कृतं पापं गुरु सर्वं भवत्युत ।</s-l><s-l>अज्ञानात्स्खलिते दोषे प्रायश्चित्तं विधीयते ॥ ४१ ॥</s-l></s-lg><s-lg><s-l>शक्यते विधिना पापं यथोक्तेन व्यपोहितुम् ।</s-l><s-l>आस्तिके श्रद्दधाने तु विधिरेष विधीयते ॥ ४२ ॥</s-l></s-lg><s-lg><s-l>नास्तिकाश्रद्दधानेषु पुरुषेषु कदाचन ।</s-l><s-l>दम्भदोषप्रधानेषु विधिरेष न दृश्यते ॥ ४३ ॥</s-l></s-lg><s-lg><s-l>शिष्टाचारश्च शिष्टश्च धर्मो धर्मभृतां वर ।</s-l><s-l>सेवितव्यो नरव्याघ्र प्रेत्य चेह सुखार्थिना ॥ ४४ ॥</s-l></s-lg><s-lg><s-l>स राजन्मोक्ष्यसे पापात्तेन पूर्वेण हेतुना ।</s-l><s-l>त्राणार्थं वा वधेनैषामथ वा नृपकर्मणा ॥ ४५ ॥</s-l></s-lg><s-lg><s-l>अथ वा ते घृणा काचित्प्रायश्चित्तं चरिष्यसि ।</s-l><s-l>मा त्वेवानार्यजुष्टेन कर्मणा निधनं गमः ॥ ४६ ॥</s-l></s-lg>