<s-lg><s-l> युधिष्ठिर उवाच ।</s-l><s-l>असंतोषः प्रमादश्च मदो रागोऽप्रशान्तता ।</s-l><s-l>बलं मोहोऽभिमानश्च उद्वेगश्चापि सर्वशः ॥ १ ॥</s-l></s-lg><s-lg><s-l>एभिः पाप्मभिराविष्टो राज्यं त्वमभिकाङ्क्षसि ।</s-l><s-l>निरामिषो विनिर्मुक्तः प्रशान्तः सुसुखी भव ॥ २ ॥</s-l></s-lg><s-lg><s-l>य इमामखिलां भूमिं शिष्यादेको महीपतिः ।</s-l><s-l>तस्याप्युदरमेवैकं किमिदं त्वं प्रशंससि ॥ ३ ॥</s-l></s-lg><s-lg><s-l>नाह्ना पूरयितुं शक्या न मासेन नरर्षभ ।</s-l><s-l>अपूर्यां पूरयन्निच्छामायुषापि न शक्नुयात् ॥ ४ ॥</s-l></s-lg><s-lg><s-l>यथेद्धः प्रज्वलत्यग्निरसमिद्धः प्रशाम्यति ।</s-l><s-l>अल्पाहारतया त्वग्निं शमयौदर्यमुत्थितम् ।</s-l><s-l>जयोदरं पृथिव्या ते श्रेयो निर्जितया जितम् ॥ ५ ॥</s-l></s-lg><s-lg><s-l>मानुषान्कामभोगांस्त्वमैश्वर्यं च प्रशंससि ।</s-l><s-l>अभोगिनोऽबलाश्चैव यान्ति स्थानमनुत्तमम् ॥ ६ ॥</s-l></s-lg><s-lg><s-l>योगक्षेमौ च राष्ट्रस्य धर्माधर्मौ त्वयि स्थितौ ।</s-l><s-l>मुच्यस्व महतो भारात्त्यागमेवाभिसंश्रय ॥ ७ ॥</s-l></s-lg><s-lg><s-l>एकोदरकृते व्याघ्रः करोति विघसं बहु ।</s-l><s-l>तमन्येऽप्युपजीवन्ति मन्दवेगंचरा मृगाः ॥ ८ ॥</s-l></s-lg><s-lg><s-l>विषयान्प्रतिसंहृत्य संन्यासं कुरुते यतिः ।</s-l><s-l>न च तुष्यन्ति राजानः पश्य बुद्ध्यन्तरं यथा ॥ ९ ॥</s-l></s-lg><s-lg><s-l>पत्राहारैरश्मकुट्टैर्दन्तोलूखलिकैस्तथा ।</s-l><s-l>अब्भक्षैर्वायुभक्षैश्च तैरयं नरको जितः ॥ १० ॥</s-l></s-lg><s-lg><s-l>यश्चेमां वसुधां कृत्स्नां प्रशासेदखिलां नृपः ।</s-l><s-l>तुल्याश्मकाञ्चनो यश्च स कृतार्थो न पार्थिवः ॥ ११ ॥</s-l></s-lg><s-lg><s-l>संकल्पेषु निरारम्भो निराशो निर्ममो भव ।</s-l><s-l>विशोकं स्थानमातिष्ठ इह चामुत्र चाव्ययम् ॥ १२ ॥</s-l></s-lg><s-lg><s-l>निरामिषा न शोचन्ति शोचसि त्वं किमामिषम् ।</s-l><s-l>परित्यज्यामिषं सर्वं मृषावादात्प्रमोक्ष्यसे ॥ १३ ॥</s-l></s-lg><s-lg><s-l>पन्थानौ पितृयानश्च देवयानश्च विश्रुतौ ।</s-l><s-l>ईजानाः पितृयानेन देवयानेन मोक्षिणः ॥ १४ ॥</s-l></s-lg><s-lg><s-l>तपसा ब्रह्मचर्येण स्वाध्यायेन च पाविताः ।</s-l><s-l>विमुच्य देहान्वै भान्ति मृत्योरविषयं गताः ॥ १५ ॥</s-l></s-lg><s-lg><s-l>आमिषं बन्धनं लोके कर्मेहोक्तं तथामिषम् ।</s-l><s-l>ताभ्यां विमुक्तः पाशाभ्यां पदमाप्नोति तत्परम् ॥ १६ ॥</s-l></s-lg><s-lg><s-l>अपि गाथामिमां गीतां जनकेन वदन्त्युत ।</s-l><s-l>निर्द्वंद्वेन विमुक्तेन मोक्षं समनुपश्यता ॥ १७ ॥</s-l></s-lg><s-lg><s-l>अनन्तं बत मे वित्तं यस्य मे नास्ति किंचन ।</s-l><s-l>मिथिलायां प्रदीप्तायां न मे दह्यति किंचन ॥ १८ ॥</s-l></s-lg><s-lg><s-l>प्रज्ञाप्रासादमारुह्य नशोच्याञ्शोचतो जनान् ।</s-l><s-l>जगतीस्थानिवाद्रिस्थो मन्दबुद्धीनवेक्षते ॥ १९ ॥</s-l></s-lg><s-lg><s-l>दृश्यं पश्यति यः पश्यन्स चक्षुष्मान्स बुद्धिमान् ।</s-l><s-l>अज्ञातानां च विज्ञानात्संबोधाद्बुद्धिरुच्यते ॥ २० ॥</s-l></s-lg><s-lg><s-l>यस्तु वाचं विजानाति बहुमानमियात्स वै ।</s-l><s-l>ब्रह्मभावप्रसूतानां वैद्यानां भावितात्मनाम् ॥ २१ ॥</s-l></s-lg><s-lg><s-l>यदा भूतपृथग्भावमेकस्थमनुपश्यति ।</s-l><s-l>तत एव च विस्तारं ब्रह्म संपद्यते तदा ॥ २२ ॥</s-l></s-lg><s-lg><s-l>ते जनास्तां गतिं यान्ति नाविद्वांसोऽल्पचेतसः ।</s-l><s-l>नाबुद्धयो नातपसः सर्वं बुद्धौ प्रतिष्ठितम् ॥ २३ ॥</s-l></s-lg>