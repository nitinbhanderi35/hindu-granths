<s-lg><s-l> भीष्म उवाच ।</s-l><s-l>एतच्छ्रुत्वा गुरोर्वाक्यं व्यासशिष्या महौजसः ।</s-l><s-l>अन्योन्यं हृष्टमनसः परिषस्वजिरे तदा ॥ १ ॥</s-l></s-lg><s-lg><s-l>उक्ताः स्मो यद्भगवता तदात्वायतिसंहितम् ।</s-l><s-l>तन्नो मनसि संरूढं करिष्यामस्तथा च तत् ॥ २ ॥</s-l></s-lg><s-lg><s-l>अन्योन्यं च सभाज्यैवं सुप्रीतमनसः पुनः ।</s-l><s-l>विज्ञापयन्ति स्म गुरुं पुनर्वाक्यविशारदाः ॥ ३ ॥</s-l></s-lg><s-lg><s-l>शैलादस्मान्महीं गन्तुं काङ्क्षितं नो महामुने ।</s-l><s-l>वेदाननेकधा कर्तुं यदि ते रुचितं विभो ॥ ४ ॥</s-l></s-lg><s-lg><s-l>शिष्याणां वचनं श्रुत्वा पराशरसुतः प्रभुः ।</s-l><s-l>प्रत्युवाच ततो वाक्यं धर्मार्थसहितं हितम् ॥ ५ ॥</s-l></s-lg><s-lg><s-l>क्षितिं वा देवलोकं वा गम्यतां यदि रोचते ।</s-l><s-l>अप्रमादश्च वः कार्यो ब्रह्म हि प्रचुरच्छलम् ॥ ६ ॥</s-l></s-lg><s-lg><s-l>तेऽनुज्ञातास्ततः सर्वे गुरुणा सत्यवादिना ।</s-l><s-l>जग्मुः प्रदक्षिणं कृत्वा व्यासं मूर्ध्नाभिवाद्य च ॥ ७ ॥</s-l></s-lg><s-lg><s-l>अवतीर्य महीं तेऽथ चातुर्होत्रमकल्पयन् ।</s-l><s-l>संयाजयन्तो विप्रांश्च राजन्यांश्च विशस्तथा ॥ ८ ॥</s-l></s-lg><s-lg><s-l>पूज्यमाना द्विजैर्नित्यं मोदमाना गृहे रताः ।</s-l><s-l>याजनाध्यापनरताः श्रीमन्तो लोकविश्रुताः ॥ ९ ॥</s-l></s-lg><s-lg><s-l>अवतीर्णेषु शिष्येषु व्यासः पुत्रसहायवान् ।</s-l><s-l>तूष्णीं ध्यानपरो धीमानेकान्ते समुपाविशत् ॥ १० ॥</s-l></s-lg><s-lg><s-l>तं ददर्शाश्रमपदे नारदः सुमहातपाः ।</s-l><s-l>अथैनमब्रवीत्काले मधुराक्षरया गिरा ॥ ११ ॥</s-l></s-lg><s-lg><s-l>भो भो महर्षे वासिष्ठ ब्रह्मघोषो न वर्तते ।</s-l><s-l>एको ध्यानपरस्तूष्णीं किमास्से चिन्तयन्निव ॥ १२ ॥</s-l></s-lg><s-lg><s-l>ब्रह्मघोषैर्विरहितः पर्वतोऽयं न शोभते ।</s-l><s-l>रजसा तमसा चैव सोमः सोपप्लवो यथा ॥ १३ ॥</s-l></s-lg><s-lg><s-l>न भ्राजते यथापूर्वं निषादानामिवालयः ।</s-l><s-l>देवर्षिगणजुष्टोऽपि वेदध्वनिनिराकृतः ॥ १४ ॥</s-l></s-lg><s-lg><s-l>ऋषयश्च हि देवाश्च गन्धर्वाश्च महौजसः ।</s-l><s-l>विमुक्ता ब्रह्मघोषेण न भ्राजन्ते यथा पुरा ॥ १५ ॥</s-l></s-lg><s-lg><s-l>नारदस्य वचः श्रुत्वा कृष्णद्वैपायनोऽब्रवीत् ।</s-l><s-l>महर्षे यत्त्वया प्रोक्तं वेदवादविचक्षण ॥ १६ ॥</s-l></s-lg><s-lg><s-l>एतन्मनोनुकूलं मे भवानर्हति भाषितुम् ।</s-l><s-l>सर्वज्ञः सर्वदर्शी च सर्वत्र च कुतूहली ॥ १७ ॥</s-l></s-lg><s-lg><s-l>त्रिषु लोकेषु यद्वृत्तं सर्वं तव मते स्थितम् ।</s-l><s-l>तदाज्ञापय विप्रर्षे ब्रूहि किं करवाणि ते ॥ १८ ॥</s-l></s-lg><s-lg><s-l>यन्मया समनुष्ठेयं ब्रह्मर्षे तदुदाहर ।</s-l><s-l>वियुक्तस्येह शिष्यैर्मे नातिहृष्टमिदं मनः ॥ १९ ॥</s-l></s-lg><s-lg><s-l> नारद उवाच ।</s-l><s-l>अनाम्नायमला वेदा ब्राह्मणस्याव्रतं मलम् ।</s-l><s-l>मलं पृथिव्या वाहीकाः स्त्रीणां कौतूहलं मलम् ॥ २० ॥</s-l></s-lg><s-lg><s-l>अधीयतां भवान्वेदान्सार्धं पुत्रेण धीमता ।</s-l><s-l>विधुन्वन्ब्रह्मघोषेण रक्षोभयकृतं तमः ॥ २१ ॥</s-l></s-lg><s-lg><s-l> भीष्म उवाच ।</s-l><s-l>नारदस्य वचः श्रुत्वा व्यासः परमधर्मवित् ।</s-l><s-l>तथेत्युवाच संहृष्टो वेदाभ्यासे दृढव्रतः ॥ २२ ॥</s-l></s-lg><s-lg><s-l>शुकेन सह पुत्रेण वेदाभ्यासमथाकरोत् ।</s-l><s-l>स्वरेणोच्चैः स शैक्षेण लोकानापूरयन्निव ॥ २३ ॥</s-l></s-lg><s-lg><s-l>तयोरभ्यसतोरेवं नानाधर्मप्रवादिनोः ।</s-l><s-l>वातोऽतिमात्रं प्रववौ समुद्रानिलवेजितः ॥ २४ ॥</s-l></s-lg><s-lg><s-l>ततोऽनध्याय इति तं व्यासः पुत्रमवारयत् ।</s-l><s-l>शुको वारितमात्रस्तु कौतूहलसमन्वितः ॥ २५ ॥</s-l></s-lg><s-lg><s-l>अपृच्छत्पितरं ब्रह्मन्कुतो वायुरभूदयम् ।</s-l><s-l>आख्यातुमर्हति भवान्वायोः सर्वं विचेष्टितम् ॥ २६ ॥</s-l></s-lg><s-lg><s-l>शुकस्यैतद्वचः श्रुत्वा व्यासः परमविस्मितः ।</s-l><s-l>अनध्यायनिमित्तेऽस्मिन्निदं वचनमब्रवीत् ॥ २७ ॥</s-l></s-lg><s-lg><s-l>दिव्यं ते चक्षुरुत्पन्नं स्वस्थं ते निर्मलं मनः ।</s-l><s-l>तमसा रजसा चापि त्यक्तः सत्त्वे व्यवस्थितः ॥ २८ ॥</s-l></s-lg><s-lg><s-l>आदर्शे स्वामिव छायां पश्यस्यात्मानमात्मना ।</s-l><s-l>न्यस्यात्मनि स्वयं वेदान्बुद्ध्या समनुचिन्तय ॥ २९ ॥</s-l></s-lg><s-lg><s-l>देवयानचरो विष्णोः पितृयानश्च तामसः ।</s-l><s-l>द्वावेतौ प्रेत्य पन्थानौ दिवं चाधश्च गच्छतः ॥ ३० ॥</s-l></s-lg><s-lg><s-l>पृथिव्यामन्तरिक्षे च यत्र संवान्ति वायवः ।</s-l><s-l>सप्तैते वायुमार्गा वै तान्निबोधानुपूर्वशः ॥ ३१ ॥</s-l></s-lg><s-lg><s-l>तत्र देवगणाः साध्याः समभूवन्महाबलाः ।</s-l><s-l>तेषामप्यभवत्पुत्रः समानो नाम दुर्जयः ॥ ३२ ॥</s-l></s-lg><s-lg><s-l>उदानस्तस्य पुत्रोऽभूद्व्यानस्तस्याभवत्सुतः ।</s-l><s-l>अपानश्च ततो ज्ञेयः प्राणश्चापि ततः परम् ॥ ३३ ॥</s-l></s-lg><s-lg><s-l>अनपत्योऽभवत्प्राणो दुर्धर्षः शत्रुतापनः ।</s-l><s-l>पृथक्कर्माणि तेषां तु प्रवक्ष्यामि यथातथम् ॥ ३४ ॥</s-l></s-lg><s-lg><s-l>प्राणिनां सर्वतो वायुश्चेष्टा वर्तयते पृथक् ।</s-l><s-l>प्राणनाच्चैव भूतानां प्राण इत्यभिधीयते ॥ ३५ ॥</s-l></s-lg><s-lg><s-l>प्रेरयत्यभ्रसंघातान्धूमजांश्चोष्मजांश्च यः ।</s-l><s-l>प्रथमः प्रथमे मार्गे प्रवहो नाम सोऽनिलः ॥ ३६ ॥</s-l></s-lg><s-lg><s-l>अम्बरे स्नेहमभ्रेभ्यस्तडिद्भ्यश्चोत्तमद्युतिः ।</s-l><s-l>आवहो नाम संवाति द्वितीयः श्वसनो नदन् ॥ ३७ ॥</s-l></s-lg><s-lg><s-l>उदयं ज्योतिषां शश्वत्सोमादीनां करोति यः ।</s-l><s-l>अन्तर्देहेषु चोदानं यं वदन्ति महर्षयः ॥ ३८ ॥</s-l></s-lg><s-lg><s-l>यश्चतुर्भ्यः समुद्रेभ्यो वायुर्धारयते जलम् ।</s-l><s-l>उद्धृत्याददते चापो जीमूतेभ्योऽम्बरेऽनिलः ॥ ३९ ॥</s-l></s-lg><s-lg><s-l>योऽद्भिः संयोज्य जीमूतान्पर्जन्याय प्रयच्छति ।</s-l><s-l>उद्वहो नाम वर्षिष्ठस्त्रितीयः स सदागतिः ॥ ४० ॥</s-l></s-lg><s-lg><s-l>समुह्यमाना बहुधा येन नीलाः पृथग्घनाः ।</s-l><s-l>वर्षमोक्षकृतारम्भास्ते भवन्ति घनाघनाः ॥ ४१ ॥</s-l></s-lg><s-lg><s-l>संहता येन चाविद्धा भवन्ति नदतां नदाः ।</s-l><s-l>रक्षणार्थाय संभूता मेघत्वमुपयान्ति च ॥ ४२ ॥</s-l></s-lg><s-lg><s-l>योऽसौ वहति देवानां विमानानि विहायसा ।</s-l><s-l>चतुर्थः संवहो नाम वायुः स गिरिमर्दनः ॥ ४३ ॥</s-l></s-lg><s-lg><s-l>येन वेगवता रुग्णा रूक्षेणारुजता रसान् ।</s-l><s-l>वायुना विहता मेघा न भवन्ति बलाहकाः ॥ ४४ ॥</s-l></s-lg><s-lg><s-l>दारुणोत्पातसंचारो नभसः स्तनयित्नुमान् ।</s-l><s-l>पञ्चमः स महावेगो विवहो नाम मारुतः ॥ ४५ ॥</s-l></s-lg><s-lg><s-l>यस्मिन्पारिप्लवे दिव्या वहन्त्यापो विहायसा ।</s-l><s-l>पुण्यं चाकाशगङ्गायास्तोयं विष्टभ्य तिष्ठति ॥ ४६ ॥</s-l></s-lg><s-lg><s-l>दूरात्प्रतिहतो यस्मिन्नेकरश्मिर्दिवाकरः ।</s-l><s-l>योनिरंशुसहस्रस्य येन भाति वसुंधरा ॥ ४७ ॥</s-l></s-lg><s-lg><s-l>यस्मादाप्यायते सोमो निधिर्दिव्योऽमृतस्य च ।</s-l><s-l>षष्ठः परिवहो नाम स वायुर्जवतां वरः ॥ ४८ ॥</s-l></s-lg><s-lg><s-l>सर्वप्राणभृतां प्राणान्योऽन्तकाले निरस्यति ।</s-l><s-l>यस्य वर्त्मानुवर्तेते मृत्युवैवस्वतावुभौ ॥ ४९ ॥</s-l></s-lg><s-lg><s-l>सम्यगन्वीक्षतां बुद्ध्या शान्तयाध्यात्मनित्यया ।</s-l><s-l>ध्यानाभ्यासाभिरामाणां योऽमृतत्वाय कल्पते ॥ ५० ॥</s-l></s-lg><s-lg><s-l>यं समासाद्य वेगेन दिशामन्तं प्रपेदिरे ।</s-l><s-l>दक्षस्य दश पुत्राणां सहस्राणि प्रजापतेः ॥ ५१ ॥</s-l></s-lg><s-lg><s-l>येन सृष्टः पराभूतो यात्येव न निवर्तते ।</s-l><s-l>परावहो नाम परो वायुः स दुरतिक्रमः ॥ ५२ ॥</s-l></s-lg><s-lg><s-l>एवमेतेऽदितेः पुत्रा मारुताः परमाद्भुताः ।</s-l><s-l>अनारमन्तः संवान्ति सर्वगाः सर्वधारिणः ॥ ५३ ॥</s-l></s-lg><s-lg><s-l>एतत्तु महदाश्चर्यं यदयं पर्वतोत्तमः ।</s-l><s-l>कम्पितः सहसा तेन वायुनाभिप्रवायता ॥ ५४ ॥</s-l></s-lg><s-lg><s-l>विष्णोर्निःश्वासवातोऽयं यदा वेगसमीरितः ।</s-l><s-l>सहसोदीर्यते तात जगत्प्रव्यथते तदा ॥ ५५ ॥</s-l></s-lg><s-lg><s-l>तस्माद्ब्रह्मविदो ब्रह्म नाधीयन्तेऽतिवायति ।</s-l><s-l>वायोर्वायुभयं ह्युक्तं ब्रह्म तत्पीडितं भवेत् ॥ ५६ ॥</s-l></s-lg><s-lg><s-l>एतावदुक्त्वा वचनं पराशरसुतः प्रभुः ।</s-l><s-l>उक्त्वा पुत्रमधीष्वेति व्योमगङ्गामयात्तदा ॥ ५७ ॥</s-l></s-lg>