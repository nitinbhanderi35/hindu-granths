<s-lg><s-l> युधिष्ठिर उवाच ।</s-l><s-l>असौम्याः सौम्यरूपेण सौम्याश्चासौम्यदर्शिनः ।</s-l><s-l>ईदृशान्पुरुषांस्तात कथं विद्यामहे वयम् ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>व्याघ्रगोमायुसंवादं तं निबोध युधिष्ठिर ॥ २ ॥</s-l></s-lg><s-lg><s-l>पुरिकायां पुरि पुरा श्रीमत्यां पौरिको नृपः ।</s-l><s-l>परहिंसारुचिः क्रूरो बभूव पुरुषाधमः ॥ ३ ॥</s-l></s-lg><s-lg><s-l>स त्वायुषि परिक्षीणे जगामानीप्सितां गतिम् ।</s-l><s-l>गोमायुत्वं च संप्राप्तो दूषितः पूर्वकर्मणा ॥ ४ ॥</s-l></s-lg><s-lg><s-l>संस्मृत्य पूर्वजातिं स निर्वेदं परमं गतः ।</s-l><s-l>न भक्षयति मांसानि परैरुपहृतान्यपि ॥ ५ ॥</s-l></s-lg><s-lg><s-l>अहिंस्रः सर्वभूतेषु सत्यवाक्सुदृढव्रतः ।</s-l><s-l>चकार च यथाकाममाहारं पतितैः फलैः ॥ ६ ॥</s-l></s-lg><s-lg><s-l>श्मशाने तस्य चावासो गोमायोः संमतोऽभवत् ।</s-l><s-l>जन्मभूम्यनुरोधाच्च नान्यद्वासमरोचयत् ॥ ७ ॥</s-l></s-lg><s-lg><s-l>तस्य शौचममृष्यन्तः सर्वे ते सहजातयः ।</s-l><s-l>चालयन्ति स्म तां बुद्धिं वचनैः प्रश्रयोत्तरैः ॥ ८ ॥</s-l></s-lg><s-lg><s-l>वसन्पितृवने रौद्रे शौचं लप्सितुमिच्छसि ।</s-l><s-l>इयं विप्रतिपत्तिस्ते यदा त्वं पिशिताशनः ॥ ९ ॥</s-l></s-lg><s-lg><s-l>तत्समो वा भवास्माभिर्भक्ष्यान्दास्यामहे वयम् ।</s-l><s-l>भुङ्क्ष्व शौचं परित्यज्य यद्धि भुक्तं तदस्ति ते ॥ १० ॥</s-l></s-lg><s-lg><s-l>इति तेषां वचः श्रुत्वा प्रत्युवाच समाहितः ।</s-l><s-l>मधुरैः प्रश्रितैर्वाक्यैर्हेतुमद्भिरनिष्ठुरैः ॥ ११ ॥</s-l></s-lg><s-lg><s-l>अप्रमाणं प्रसूतिर्मे शीलतः क्रियते कुलम् ।</s-l><s-l>प्रार्थयिष्ये तु तत्कर्म येन विस्तीर्यते यशः ॥ १२ ॥</s-l></s-lg><s-lg><s-l>श्मशाने यदि वासो मे समाधिर्मे निशाम्यताम् ।</s-l><s-l>आत्मा फलति कर्माणि नाश्रमो धर्मलक्षणम् ॥ १३ ॥</s-l></s-lg><s-lg><s-l>आश्रमे यो द्विजं हन्याद्गां वा दद्यादनाश्रमे ।</s-l><s-l>किं नु तत्पातकं न स्यात्तद्वा दत्तं वृथा भवेत् ॥ १४ ॥</s-l></s-lg><s-lg><s-l>भवन्तः सर्वलोभेन केवलं भक्षणे रताः ।</s-l><s-l>अनुबन्धे तु ये दोषास्तान्न पश्यन्ति मोहिताः ॥ १५ ॥</s-l></s-lg><s-lg><s-l>अप्रत्ययकृतां गर्ह्यामर्थापनयदूषिताम् ।</s-l><s-l>इह चामुत्र चानिष्टां तस्माद्वृत्तिं न रोचये ॥ १६ ॥</s-l></s-lg><s-lg><s-l>तं शुचिं पण्डितं मत्वा शार्दूलः ख्यातविक्रमः ।</s-l><s-l>कृत्वात्मसदृशां पूजां साचिव्येऽवर्धयत्स्वयम् ॥ १७ ॥</s-l></s-lg><s-lg><s-l>सौम्य विज्ञातरूपस्त्वं गच्छ यात्रां मया सह ।</s-l><s-l>व्रियन्तामीप्सिता भोगाः परिहार्याश्च पुष्कलाः ॥ १८ ॥</s-l></s-lg><s-lg><s-l>तीक्ष्णा वयमिति ख्याता भवतो ज्ञापयामहे ।</s-l><s-l>मृदुपूर्वं घातिनस्ते श्रेयश्चाधिगमिष्यति ॥ १९ ॥</s-l></s-lg><s-lg><s-l>अथ संपूज्य तद्वाक्यं मृगेन्द्रस्य महात्मनः ।</s-l><s-l>गोमायुः प्रश्रितं वाक्यं बभाषे किंचिदानतः ॥ २० ॥</s-l></s-lg><s-lg><s-l>सदृशं मृगराजैतत्तव वाक्यं मदन्तरे ।</s-l><s-l>यत्सहायान्मृगयसे धर्मार्थकुशलाञ्शुचीन् ॥ २१ ॥</s-l></s-lg><s-lg><s-l>न शक्यमनमात्येन महत्त्वमनुशासितुम् ।</s-l><s-l>दुष्टामात्येन वा वीर शरीरपरिपन्थिना ॥ २२ ॥</s-l></s-lg><s-lg><s-l>सहायाननुरक्तांस्तु यतेतानुपसंहितान् ।</s-l><s-l>परस्परमसंघुष्टान्विजिगीषूनलोलुपान् ॥ २३ ॥</s-l></s-lg><s-lg><s-l>तानतीतोपधान्प्राज्ञान्हिते युक्तान्मनस्विनः ।</s-l><s-l>पूजयेथा महाभागान्यथाचार्यान्यथा पितॄन् ॥ २४ ॥</s-l></s-lg><s-lg><s-l>न त्वेवं मम संतोषाद्रोचतेऽन्यन्मृगाधिप ।</s-l><s-l>न कामये सुखान्भोगानैश्वर्यं वा त्वदाश्रयम् ॥ २५ ॥</s-l></s-lg><s-lg><s-l>न योक्ष्यति हि मे शीलं तव भृत्यैः पुरातनैः ।</s-l><s-l>ते त्वां विभेदयिष्यन्ति दुःखशीला मदन्तरे ॥ २६ ॥</s-l></s-lg><s-lg><s-l>संश्रयः श्लाघनीयस्त्वमन्येषामपि भास्वताम् ।</s-l><s-l>कृतात्मा सुमहाभागः पापकेष्वप्यदारुणः ॥ २७ ॥</s-l></s-lg><s-lg><s-l>दीर्घदर्शी महोत्साहः स्थूललक्ष्यो महाबलः ।</s-l><s-l>कृती चामोघकर्तासि भाव्यैश्च समलंकृतः ॥ २८ ॥</s-l></s-lg><s-lg><s-l>किं तु स्वेनास्मि संतुष्टो दुःखा वृत्तिरनुष्ठिता ।</s-l><s-l>सेवायाश्चापि नाभिज्ञः स्वच्छन्देन वनेचरः ॥ २९ ॥</s-l></s-lg><s-lg><s-l>राजोपक्रोशदोषाश्च सर्वे संश्रयवासिनाम् ।</s-l><s-l>वनचर्या च निःसङ्गा निर्भया निरवग्रहा ॥ ३० ॥</s-l></s-lg><s-lg><s-l>नृपेणाहूयमानस्य यत्तिष्ठति भयं हृदि ।</s-l><s-l>न तत्तिष्ठति तुष्टानां वने मूलफलाशिनाम् ॥ ३१ ॥</s-l></s-lg><s-lg><s-l>पानीयं वा निरायासं स्वाद्वन्नं वा भयोत्तरम् ।</s-l><s-l>विचार्य खलु पश्यामि तत्सुखं यत्र निर्वृतिः ॥ ३२ ॥</s-l></s-lg><s-lg><s-l>अपराधैर्न तावन्तो भृत्याः शिष्टा नराधिपैः ।</s-l><s-l>उपघातैर्यथा भृत्या दूषिता निधनं गताः ॥ ३३ ॥</s-l></s-lg><s-lg><s-l>यदि त्वेतन्मया कार्यं मृगेन्द्रो यदि मन्यते ।</s-l><s-l>समयं कृतमिच्छामि वर्तितव्यं यथा मयि ॥ ३४ ॥</s-l></s-lg><s-lg><s-l>मदीया माननीयास्ते श्रोतव्यं च हितं वचः ।</s-l><s-l>कल्पिता या च ते वृत्तिः सा भवेत्तव सुस्थिरा ॥ ३५ ॥</s-l></s-lg><s-lg><s-l>न मन्त्रयेयमन्यैस्ते सचिवैः सह कर्हिचित् ।</s-l><s-l>नीतिमन्तः परीप्सन्तो वृथा ब्रूयुः परे मयि ॥ ३६ ॥</s-l></s-lg><s-lg><s-l>एक एकेन संगम्य रहो ब्रूयां हितं तव ।</s-l><s-l>न च ते ज्ञातिकार्येषु प्रष्टव्योऽहं हिताहिते ॥ ३७ ॥</s-l></s-lg><s-lg><s-l>मया संमन्त्र्य पश्चाच्च न हिंस्याः सचिवास्त्वया ।</s-l><s-l>मदीयानां च कुपितो मा त्वं दण्डं निपातयेः ॥ ३८ ॥</s-l></s-lg><s-lg><s-l>एवमस्त्विति तेनासौ मृगेन्द्रेणाभिपूजितः ।</s-l><s-l>प्राप्तवान्मतिसाचिव्यं गोमायुर्व्याघ्रयोनितः ॥ ३९ ॥</s-l></s-lg><s-lg><s-l>तं तथा सत्कृतं दृष्ट्वा युज्यमानं च कर्मणि ।</s-l><s-l>प्राद्विषन्कृतसंघाताः पूर्वभृत्या मुहुर्मुहुः ॥ ४० ॥</s-l></s-lg><s-lg><s-l>मित्रबुद्ध्या च गोमायुं सान्त्वयित्वा प्रवेश्य च ।</s-l><s-l>दोषेषु समतां नेतुमैच्छन्नशुभबुद्धयः ॥ ४१ ॥</s-l></s-lg><s-lg><s-l>अन्यथा ह्युचिताः पूर्वं परद्रव्यापहारिणः ।</s-l><s-l>अशक्ताः किंचिदादातुं द्रव्यं गोमायुयन्त्रिताः ॥ ४२ ॥</s-l></s-lg><s-lg><s-l>व्युत्थानं चात्र काङ्क्षद्भिः कथाभिः प्रविलोभ्यते ।</s-l><s-l>धनेन महता चैव बुद्धिरस्य विलोभ्यते ॥ ४३ ॥</s-l></s-lg><s-lg><s-l>न चापि स महाप्राज्ञस्तस्माद्धैर्याच्चचाल ह ।</s-l><s-l>अथास्य समयं कृत्वा विनाशाय स्थिताः परे ॥ ४४ ॥</s-l></s-lg><s-lg><s-l>ईप्सितं च मृगेन्द्रस्य मांसं यत्तत्र संस्कृतम् ।</s-l><s-l>अपनीय स्वयं तद्धि तैर्न्यस्तं तस्य वेश्मनि ॥ ४५ ॥</s-l></s-lg><s-lg><s-l>यदर्थं चाप्यपहृतं येन यच्चैव मन्त्रितम् ।</s-l><s-l>तस्य तद्विदितं सर्वं कारणार्थं च मर्षितम् ॥ ४६ ॥</s-l></s-lg><s-lg><s-l>समयोऽयं कृतस्तेन साचिव्यमुपगच्छता ।</s-l><s-l>नोपघातस्त्वया ग्राह्यो राजन्मैत्रीमिहेच्छता ॥ ४७ ॥</s-l></s-lg><s-lg><s-l>भोजने चोपहर्तव्ये तन्मांसं न स्म दृश्यते ।</s-l><s-l>मृगराजेन चाज्ञप्तं मृग्यतां चोर इत्युत ॥ ४८ ॥</s-l></s-lg><s-lg><s-l>कृतकैश्चापि तन्मांसं मृगेन्द्रायोपवर्णितम् ।</s-l><s-l>सचिवेनोपनीतं ते विदुषा प्राज्ञमानिना ॥ ४९ ॥</s-l></s-lg><s-lg><s-l>सरोषस्त्वथ शार्दूलः श्रुत्वा गोमायुचापलम् ।</s-l><s-l>बभूवामर्षितो राजा वधं चास्याभ्यरोचयत् ॥ ५० ॥</s-l></s-lg><s-lg><s-l>छिद्रं तु तस्य तद्दृष्ट्वा प्रोचुस्ते पूर्वमन्त्रिणः ।</s-l><s-l>सर्वेषामेव सोऽस्माकं वृत्तिभङ्गेषु वर्तते ॥ ५१ ॥</s-l></s-lg><s-lg><s-l>इदं चास्येदृशं कर्म वाल्लभ्येन तु रक्ष्यते ।</s-l><s-l>श्रुतश्च स्वामिना पूर्वं यादृशो नैष तादृशः ॥ ५२ ॥</s-l></s-lg><s-lg><s-l>वाङ्मात्रेणैव धर्मिष्ठः स्वभावेन तु दारुणः ।</s-l><s-l>धर्मच्छद्मा ह्ययं पापो वृथाचारपरिग्रहः ।</s-l><s-l>कार्यार्थं भोजनार्थेषु व्रतेषु कृतवाञ्श्रमम् ॥ ५३ ॥</s-l></s-lg><s-lg><s-l>मांसापनयनं ज्ञात्वा व्याघ्रस्तेषां तु तद्वचः ।</s-l><s-l>आज्ञापयामास तदा गोमायुर्वध्यतामिति ॥ ५४ ॥</s-l></s-lg><s-lg><s-l>शार्दूलवचनं श्रुत्वा शार्दूलजननी ततः ।</s-l><s-l>मृगराजं हितैर्वाक्यैः संबोधयितुमागमत् ॥ ५५ ॥</s-l></s-lg><s-lg><s-l>पुत्र नैतत्त्वया ग्राह्यं कपटारम्भसंवृतम् ।</s-l><s-l>कर्मसंघर्षजैर्दोषैर्दुष्यत्यशुचिभिः शुचिः ॥ ५६ ॥</s-l></s-lg><s-lg><s-l>नोच्छ्रितं सहते कश्चित्प्रक्रिया वैरकारिका ।</s-l><s-l>शुचेरपि हि युक्तस्य दोष एव निपात्यते ॥ ५७ ॥</s-l></s-lg><s-lg><s-l>लुब्धानां शुचयो द्वेष्याः कातराणां तरस्विनः ।</s-l><s-l>मूर्खाणां पण्डिता द्वेष्या दरिद्राणां महाधनाः ।</s-l><s-l>अधार्मिकाणां धर्मिष्ठा विरूपाणां सुरूपकाः ॥ ५८ ॥</s-l></s-lg><s-lg><s-l>बहवः पण्डिता लुब्धाः सर्वे मायोपजीविनः ।</s-l><s-l>कुर्युर्दोषमदोषस्य बृहस्पतिमतेरपि ॥ ५९ ॥</s-l></s-lg><s-lg><s-l>शून्यात्तच्च गृहान्मांसं यदद्यापहृतं तव ।</s-l><s-l>नेच्छते दीयमानं च साधु तावद्विमृश्यताम् ॥ ६० ॥</s-l></s-lg><s-lg><s-l>असत्याः सत्यसंकाशाः सत्याश्चासत्यदर्शिनः ।</s-l><s-l>दृश्यन्ते विविधा भावास्तेषु युक्तं परीक्षणम् ॥ ६१ ॥</s-l></s-lg><s-lg><s-l>तलवद्दृश्यते व्योम खद्योतो हव्यवाडिव ।</s-l><s-l>न चैवास्ति तलं व्योम्नि न खद्योते हुताशनः ॥ ६२ ॥</s-l></s-lg><s-lg><s-l>तस्मात्प्रत्यक्षदृष्टोऽपि युक्तमर्थः परीक्षितुम् ।</s-l><s-l>परीक्ष्य ज्ञापयन्ह्यर्थान्न पश्चात्परितप्यते ॥ ६३ ॥</s-l></s-lg><s-lg><s-l>न दुष्करमिदं पुत्र यत्प्रभुर्घातयेत्परम् ।</s-l><s-l>श्लाघनीया च वर्या च लोके प्रभवतां क्षमा ॥ ६४ ॥</s-l></s-lg><s-lg><s-l>स्थापितोऽयं पुत्र त्वया सामन्तेष्वधि विश्रुतः ।</s-l><s-l>दुःखेनासाद्यते पात्रं धार्यतामेष ते सुहृत् ॥ ६५ ॥</s-l></s-lg><s-lg><s-l>दूषितं परदोषैर्हि गृह्णीते योऽन्यथा शुचिम् ।</s-l><s-l>स्वयं संदूषितामात्यः क्षिप्रमेव विनश्यति ॥ ६६ ॥</s-l></s-lg><s-lg><s-l>तस्मादथारिसंघाताद्गोमायोः कश्चिदागतः ।</s-l><s-l>धर्मात्मा तेन चाख्यातं यथैतत्कपटं कृतम् ॥ ६७ ॥</s-l></s-lg><s-lg><s-l>ततो विज्ञातचारित्रः सत्कृत्य स विमोक्षितः ।</s-l><s-l>परिष्वक्तश्च सस्नेहं मृगेन्द्रेण पुनः पुनः ॥ ६८ ॥</s-l></s-lg><s-lg><s-l>अनुज्ञाप्य मृगेन्द्रं तु गोमायुर्नीतिशास्त्रवित् ।</s-l><s-l>तेनामर्षेण संतप्तः प्रायमासितुमैच्छत ॥ ६९ ॥</s-l></s-lg><s-lg><s-l>शार्दूलस्तत्र गोमायुं स्नेहात्प्रस्रुतलोचनः ।</s-l><s-l>अवारयत्स धर्मिष्ठं पूजया प्रतिपूजयन् ॥ ७० ॥</s-l></s-lg><s-lg><s-l>तं स गोमायुरालोक्य स्नेहादागतसंभ्रमम् ।</s-l><s-l>बभाषे प्रणतो वाक्यं बाष्पगद्गदया गिरा ॥ ७१ ॥</s-l></s-lg><s-lg><s-l>पूजितोऽहं त्वया पूर्वं पश्चाच्चैव विमानितः ।</s-l><s-l>परेषामास्पदं नीतो वस्तुं नार्हाम्यहं त्वयि ॥ ७२ ॥</s-l></s-lg><s-lg><s-l>स्वसंतुष्टाश्च्युताः स्थानान्मानात्प्रत्यवरोपिताः ।</s-l><s-l>स्वयं चोपहृता भृत्या ये चाप्युपहृताः परैः ॥ ७३ ॥</s-l></s-lg><s-lg><s-l>परिक्षीणाश्च लुब्धाश्च क्रूराः काराभितापिताः ।</s-l><s-l>हृतस्वा मानिनो ये च त्यक्तोपात्ता महेप्सवः ॥ ७४ ॥</s-l></s-lg><s-lg><s-l>संतापिताश्च ये केचिद्व्यसनौघप्रतीक्षिणः ।</s-l><s-l>अन्तर्हिताः सोपहिताः सर्वे ते परसाधनाः ॥ ७५ ॥</s-l></s-lg><s-lg><s-l>अवमानेन युक्तस्य स्थापितस्य च मे पुनः ।</s-l><s-l>कथं यास्यसि विश्वासमहमेष्यामि वा पुनः ॥ ७६ ॥</s-l></s-lg><s-lg><s-l>समर्थ इति संगृह्य स्थापयित्वा परीक्ष्य च ।</s-l><s-l>कृतं च समयं भित्त्वा त्वयाहमवमानितः ॥ ७७ ॥</s-l></s-lg><s-lg><s-l>प्रथमं यः समाख्यातः शीलवानिति संसदि ।</s-l><s-l>न वाच्यं तस्य वैगुण्यं प्रतिज्ञां परिरक्षता ॥ ७८ ॥</s-l></s-lg><s-lg><s-l>एवं चावमतस्येह विश्वासं किं प्रयास्यसि ।</s-l><s-l>त्वयि चैव ह्यविश्वासे ममोद्वेगो भविष्यति ॥ ७९ ॥</s-l></s-lg><s-lg><s-l>शङ्कितस्त्वमहं भीतः परे छिद्रानुदर्शिनः ।</s-l><s-l>अस्निग्धाश्चैव दुस्तोषाः कर्म चैतद्बहुच्छलम् ॥ ८० ॥</s-l></s-lg><s-lg><s-l>दुःखेन श्लेष्यते भिन्नं श्लिष्टं दुःखेन भिद्यते ।</s-l><s-l>भिन्नश्लिष्टा तु या प्रीतिर्न सा स्नेहेन वर्तते ॥ ८१ ॥</s-l></s-lg><s-lg><s-l>कश्चिदेव हि भीतस्तु दृश्यते न परात्मनोः ।</s-l><s-l>कार्यापेक्षा हि वर्तन्ते भावाः स्निग्धास्तु दुर्लभाः ॥ ८२ ॥</s-l></s-lg><s-lg><s-l>सुदुःखं पुरुषज्ञानं चित्तं ह्येषां चलाचलम् ।</s-l><s-l>समर्थो वाप्यशक्तो वा शतेष्वेकोऽधिगम्यते ॥ ८३ ॥</s-l></s-lg><s-lg><s-l>अकस्मात्प्रक्रिया नॄणामकस्माच्चापकर्षणम् ।</s-l><s-l>शुभाशुभे महत्त्वं च प्रकर्तुं बुद्धिलाघवात् ॥ ८४ ॥</s-l></s-lg><s-lg><s-l>एवं बहुविधं सान्त्वमुक्त्वा धर्मार्थहेतुमत् ।</s-l><s-l>प्रसादयित्वा राजानं गोमायुर्वनमभ्यगात् ॥ ८५ ॥</s-l></s-lg><s-lg><s-l>अगृह्यानुनयं तस्य मृगेन्द्रस्य स बुद्धिमान् ।</s-l><s-l>गोमायुः प्रायमासीनस्त्यक्त्वा देहं दिवं ययौ ॥ ८६ ॥</s-l></s-lg>