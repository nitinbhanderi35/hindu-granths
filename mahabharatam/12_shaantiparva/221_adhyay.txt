<s-lg><s-l> युधिष्ठिर उवाच ।</s-l><s-l>पूर्वरूपाणि मे राजन्पुरुषस्य भविष्यतः ।</s-l><s-l>पराभविष्यतश्चैव त्वं मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>मन एव मनुष्यस्य पूर्वरूपाणि शंसति ।</s-l><s-l>भविष्यतश्च भद्रं ते तथैव नभविष्यतः ॥ २ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>श्रिया शक्रस्य संवादं तन्निबोध युधिष्ठिर ॥ ३ ॥</s-l></s-lg><s-lg><s-l>महतस्तपसो व्युष्ट्या पश्यँल्लोकौ परावरौ ।</s-l><s-l>सामान्यमृषिभिर्गत्वा ब्रह्मलोकनिवासिभिः ॥ ४ ॥</s-l></s-lg><s-lg><s-l>ब्रह्मैवामितदीप्तौजाः शान्तपाप्मा महातपाः ।</s-l><s-l>विचचार यथाकामं त्रिषु लोकेषु नारदः ॥ ५ ॥</s-l></s-lg><s-lg><s-l>कदाचित्प्रातरुत्थाय पिस्पृक्षुः सलिलं शुचि ।</s-l><s-l>ध्रुवद्वारभवां गङ्गां जगामावततार च ॥ ६ ॥</s-l></s-lg><s-lg><s-l>सहस्रनयनश्चापि वज्री शम्बरपाकहा ।</s-l><s-l>तस्या देवर्षिजुष्टायास्तीरमभ्याजगाम ह ॥ ७ ॥</s-l></s-lg><s-lg><s-l>तावाप्लुत्य यतात्मानौ कृतजप्यौ समासतुः ।</s-l><s-l>नद्याः पुलिनमासाद्य सूक्ष्मकाञ्चनवालुकम् ॥ ८ ॥</s-l></s-lg><s-lg><s-l>पुण्यकर्मभिराख्याता देवर्षिकथिताः कथाः ।</s-l><s-l>चक्रतुस्तौ कथाशीलौ शुचिसंहृष्टमानसौ ।</s-l><s-l>पूर्ववृत्तव्यपेतानि कथयन्तौ समाहितौ ॥ ९ ॥</s-l></s-lg><s-lg><s-l>अथ भास्करमुद्यन्तं रश्मिजालपुरस्कृतम् ।</s-l><s-l>पूर्णमण्डलमालोक्य तावुत्थायोपतस्थतुः ॥ १० ॥</s-l></s-lg><s-lg><s-l>अभितस्तूदयन्तं तमर्कमर्कमिवापरम् ।</s-l><s-l>आकाशे ददृशे ज्योतिरुद्यतार्चिःसमप्रभम् ॥ ११ ॥</s-l></s-lg><s-lg><s-l>तयोः समीपं संप्राप्तं प्रत्यदृश्यत भारत ।</s-l><s-l>तत्सुपर्णार्कचरितमास्थितं वैष्णवं पदम् ।</s-l><s-l>भाभिरप्रतिमं भाति त्रैलोक्यमवभासयत् ॥ १२ ॥</s-l></s-lg><s-lg><s-l>दिव्याभिरूपशोभाभिरप्सरोभिः पुरस्कृताम् ।</s-l><s-l>बृहतीमंशुमत्प्रख्यां बृहद्भानोरिवार्चिषम् ॥ १३ ॥</s-l></s-lg><s-lg><s-l>नक्षत्रकल्पाभरणां ताराभक्तिसमस्रजम् ।</s-l><s-l>श्रियं ददृशतुः पद्मां साक्षात्पद्मतलस्थिताम् ॥ १४ ॥</s-l></s-lg><s-lg><s-l>सावरुह्य विमानाग्रादङ्गनानामनुत्तमा ।</s-l><s-l>अभ्यगच्छत्त्रिलोकेशं शक्रं चर्षिं च नारदम् ॥ १५ ॥</s-l></s-lg><s-lg><s-l>नारदानुगतः साक्षान्मघवांस्तामुपागमत् ।</s-l><s-l>कृताञ्जलिपुटो देवीं निवेद्यात्मानमात्मना ॥ १६ ॥</s-l></s-lg><s-lg><s-l>चक्रे चानुपमां पूजां तस्याश्चापि स सर्ववित् ।</s-l><s-l>देवराजः श्रियं राजन्वाक्यं चेदमुवाच ह ॥ १७ ॥</s-l></s-lg><s-lg><s-l>का त्वं केन च कार्येण संप्राप्ता चारुहासिनि ।</s-l><s-l>कुतश्चागम्यते सुभ्रु गन्तव्यं क्व च ते शुभे ॥ १८ ॥</s-l></s-lg><s-lg><s-l> श्रीरुवाच ।</s-l><s-l>पुण्येषु त्रिषु लोकेषु सर्वे स्थावरजङ्गमाः ।</s-l><s-l>ममात्मभावमिच्छन्तो यतन्ते परमात्मना ॥ १९ ॥</s-l></s-lg><s-lg><s-l>साहं वै पङ्कजे जाता सूर्यरश्मिविबोधिते ।</s-l><s-l>भूत्यर्थं सर्वभूतानां पद्मा श्रीः पद्ममालिनी ॥ २० ॥</s-l></s-lg><s-lg><s-l>अहं लक्ष्मीरहं भूतिः श्रीश्चाहं बलसूदन ।</s-l><s-l>अहं श्रद्धा च मेधा च सन्नतिर्विजितिः स्थितिः ॥ २१ ॥</s-l></s-lg><s-lg><s-l>अहं धृतिरहं सिद्धिरहं त्विड्भूतिरेव च ।</s-l><s-l>अहं स्वाहा स्वधा चैव संस्तुतिर्नियतिः कृतिः ॥ २२ ॥</s-l></s-lg><s-lg><s-l>राज्ञां विजयमानानां सेनाग्रेषु ध्वजेषु च ।</s-l><s-l>निवासे धर्मशीलानां विषयेषु पुरेषु च ॥ २३ ॥</s-l></s-lg><s-lg><s-l>जितकाशिनि शूरे च संग्रामेष्वनिवर्तिनि ।</s-l><s-l>निवसामि मनुष्येन्द्रे सदैव बलसूदन ॥ २४ ॥</s-l></s-lg><s-lg><s-l>धर्मनित्ये महाबुद्धौ ब्रह्मण्ये सत्यवादिनि ।</s-l><s-l>प्रश्रिते दानशीले च सदैव निवसाम्यहम् ॥ २५ ॥</s-l></s-lg><s-lg><s-l>असुरेष्ववसं पूर्वं सत्यधर्मनिबन्धना ।</s-l><s-l>विपरीतांस्तु तान्बुद्ध्वा त्वयि वासमरोचयम् ॥ २६ ॥</s-l></s-lg><s-lg><s-l> शक्र उवाच ।</s-l><s-l>कथंवृत्तेषु दैत्येषु त्वमवात्सीर्वरानने ।</s-l><s-l>दृष्ट्वा च किमिहागास्त्वं हित्वा दैतेयदानवान् ॥ २७ ॥</s-l></s-lg><s-lg><s-l> श्रीरुवाच ।</s-l><s-l>स्वधर्ममनुतिष्ठत्सु धैर्यादचलितेषु च ।</s-l><s-l>स्वर्गमार्गाभिरामेषु सत्त्वेषु निरता ह्यहम् ॥ २८ ॥</s-l></s-lg><s-lg><s-l>दानाध्ययनयज्ञेज्या गुरुदैवतपूजनम् ।</s-l><s-l>विप्राणामतिथीनां च तेषां नित्यमवर्तत ॥ २९ ॥</s-l></s-lg><s-lg><s-l>सुसंमृष्टगृहाश्चासञ्जितस्त्रीका हुताग्नयः ।</s-l><s-l>गुरुशुश्रूषवो दान्ता ब्रह्मण्याः सत्यवादिनः ॥ ३० ॥</s-l></s-lg><s-lg><s-l>श्रद्दधाना जितक्रोधा दानशीलानसूयकाः ।</s-l><s-l>भृतपुत्रा भृतामात्या भृतदारा ह्यनीर्षवः ॥ ३१ ॥</s-l></s-lg><s-lg><s-l>अमर्षणा न चान्योन्यं स्पृहयन्ति कदाचन ।</s-l><s-l>न च जातूपतप्यन्ते धीराः परसमृद्धिभिः ॥ ३२ ॥</s-l></s-lg><s-lg><s-l>दातारः संगृहीतार आर्याः करुणवेदिनः ।</s-l><s-l>महाप्रसादा ऋजवो दृढभक्ता जितेन्द्रियाः ॥ ३३ ॥</s-l></s-lg><s-lg><s-l>संतुष्टभृत्यसचिवाः कृतज्ञाः प्रियवादिनः ।</s-l><s-l>यथार्थमानार्थकरा ह्रीनिषेधा यतव्रताः ॥ ३४ ॥</s-l></s-lg><s-lg><s-l>नित्यं पर्वसु सुस्नाताः स्वनुलिप्ताः स्वलंकृताः ।</s-l><s-l>उपवासतपःशीलाः प्रतीता ब्रह्मवादिनः ॥ ३५ ॥</s-l></s-lg><s-lg><s-l>नैनानभ्युदियात्सूर्यो न चाप्यासन्प्रगेनिशाः ।</s-l><s-l>रात्रौ दधि च सक्तूंश्च नित्यमेव व्यवर्जयन् ॥ ३६ ॥</s-l></s-lg><s-lg><s-l>काल्यं घृतं चान्ववेक्षन्प्रयता ब्रह्मचारिणः ।</s-l><s-l>मङ्गलानपि चापश्यन्ब्राह्मणांश्चाप्यपूजयन् ॥ ३७ ॥</s-l></s-lg><s-lg><s-l>सदा हि ददतां धर्मः सदा चाप्रतिगृह्णताम् ।</s-l><s-l>अर्धं च रात्र्याः स्वपतां दिवा चास्वपतां तथा ॥ ३८ ॥</s-l></s-lg><s-lg><s-l>कृपणानाथवृद्धानां दुर्बलातुरयोषिताम् ।</s-l><s-l>दायं च संविभागं च नित्यमेवानुमोदताम् ॥ ३९ ॥</s-l></s-lg><s-lg><s-l>विषण्णं त्रस्तमुद्विग्नं भयार्तं व्याधिपीडितम् ।</s-l><s-l>हृतस्वं व्यसनार्तं च नित्यमाश्वासयन्ति ते ॥ ४० ॥</s-l></s-lg><s-lg><s-l>धर्ममेवान्ववर्तन्त न हिंसन्ति परस्परम् ।</s-l><s-l>अनुकूलाश्च कार्येषु गुरुवृद्धोपसेविनः ॥ ४१ ॥</s-l></s-lg><s-lg><s-l>पितृदेवातिथींश्चैव यथावत्तेऽभ्यपूजयन् ।</s-l><s-l>अवशेषाणि चाश्नन्ति नित्यं सत्यतपोरताः ॥ ४२ ॥</s-l></s-lg><s-lg><s-l>नैकेऽश्नन्ति सुसंपन्नं न गच्छन्ति परस्त्रियम् ।</s-l><s-l>सर्वभूतेष्ववर्तन्त यथात्मनि दयां प्रति ॥ ४३ ॥</s-l></s-lg><s-lg><s-l>नैवाकाशे न पशुषु नायोनौ न च पर्वसु ।</s-l><s-l>इन्द्रियस्य विसर्गं तेऽरोचयन्त कदाचन ॥ ४४ ॥</s-l></s-lg><s-lg><s-l>नित्यं दानं तथा दाक्ष्यमार्जवं चैव नित्यदा ।</s-l><s-l>उत्साहश्चानहंकारः परमं सौहृदं क्षमा ॥ ४५ ॥</s-l></s-lg><s-lg><s-l>सत्यं दानं तपः शौचं कारुण्यं वागनिष्ठुरा ।</s-l><s-l>मित्रेषु चानभिद्रोहः सर्वं तेष्वभवत्प्रभो ॥ ४६ ॥</s-l></s-lg><s-lg><s-l>निद्रा तन्द्रीरसंप्रीतिरसूया चानवेक्षिता ।</s-l><s-l>अरतिश्च विषादश्च न स्पृहा चाविशन्त तान् ॥ ४७ ॥</s-l></s-lg><s-lg><s-l>साहमेवंगुणेष्वेव दानवेष्ववसं पुरा ।</s-l><s-l>प्रजासर्गमुपादाय नैकं युगविपर्ययम् ॥ ४८ ॥</s-l></s-lg><s-lg><s-l>ततः कालविपर्यासे तेषां गुणविपर्ययात् ।</s-l><s-l>अपश्यं विगतं धर्मं कामक्रोधवशात्मनाम् ॥ ४९ ॥</s-l></s-lg><s-lg><s-l>सभासदां ते वृद्धानां सत्याः कथयतां कथाः ।</s-l><s-l>प्राहसन्नभ्यसूयंश्च सर्ववृद्धान्गुणावराः ॥ ५० ॥</s-l></s-lg><s-lg><s-l>यूनः सहसमासीनान्वृद्धानभिगतान्सतः ।</s-l><s-l>नाभ्युत्थानाभिवादाभ्यां यथापूर्वमपूजयन् ॥ ५१ ॥</s-l></s-lg><s-lg><s-l>वर्तयन्त्येव पितरि पुत्राः प्रभवताऽऽत्मनः ।</s-l><s-l>अमित्रभृत्यतां प्राप्य ख्यापयन्तोऽनपत्रपाः ॥ ५२ ॥</s-l></s-lg><s-lg><s-l>तथा धर्मादपेतेन कर्मणा गर्हितेन ये ।</s-l><s-l>महतः प्राप्नुवन्त्यर्थांस्तेष्वेषामभवत्स्पृहा ॥ ५३ ॥</s-l></s-lg><s-lg><s-l>उच्चैश्चाप्यवदन्रात्रौ नीचैस्तत्राग्निरज्वलत् ।</s-l><s-l>पुत्राः पितॄनभ्यवदन्भार्याश्चाभ्यवदन्पतीन् ॥ ५४ ॥</s-l></s-lg><s-lg><s-l>मातरं पितरं वृद्धमाचार्यमतिथिं गुरुम् ।</s-l><s-l>गुरुवन्नाभ्यनन्दन्त कुमारान्नान्वपालयन् ॥ ५५ ॥</s-l></s-lg><s-lg><s-l>भिक्षां बलिमदत्त्वा च स्वयमन्नानि भुञ्जते ।</s-l><s-l>अनिष्ट्वा संविभज्याथ पितृदेवातिथीन्गुरून् ॥ ५६ ॥</s-l></s-lg><s-lg><s-l>न शौचमनुरुध्यन्त तेषां सूदजनास्तथा ।</s-l><s-l>मनसा कर्मणा वाचा भक्तमासीदनावृतम् ॥ ५७ ॥</s-l></s-lg><s-lg><s-l>विप्रकीर्णानि धान्यानि काकमूषकभोजनम् ।</s-l><s-l>अपावृतं पयोऽतिष्ठदुच्छिष्टाश्चास्पृशन्घृतम् ॥ ५८ ॥</s-l></s-lg><s-lg><s-l>कुद्दालपाटीपिटकं प्रकीर्णं कांस्यभाजनम् ।</s-l><s-l>द्रव्योपकरणं सर्वं नान्ववैक्षत्कुटुम्बिनी ॥ ५९ ॥</s-l></s-lg><s-lg><s-l>प्राकारागारविध्वंसान्न स्म ते प्रतिकुर्वते ।</s-l><s-l>नाद्रियन्ते पशून्बद्ध्वा यवसेनोदकेन च ॥ ६० ॥</s-l></s-lg><s-lg><s-l>बालानां प्रेक्षमाणानां स्वयं भक्षानभक्षयन् ।</s-l><s-l>तथा भृत्यजनं सर्वं पर्यश्नन्ति च दानवाः ॥ ६१ ॥</s-l></s-lg><s-lg><s-l>पायसं कृसरं मांसमपूपानथ शष्कुलीः ।</s-l><s-l>अपाचयन्नात्मनोऽर्थे वृथामांसान्यभक्षयन् ॥ ६२ ॥</s-l></s-lg><s-lg><s-l>उत्सूर्यशायिनश्चासन्सर्वे चासन्प्रगेनिशाः ।</s-l><s-l>अवर्तन्कलहाश्चात्र दिवारात्रं गृहे गृहे ॥ ६३ ॥</s-l></s-lg><s-lg><s-l>अनार्याश्चार्यमासीनं पर्युपासन्न तत्र ह ।</s-l><s-l>आश्रमस्थान्विकर्मस्थाः प्रद्विषन्ति परस्परम् ।</s-l><s-l>संकराश्चाप्यवर्तन्त न च शौचमवर्तत ॥ ६४ ॥</s-l></s-lg><s-lg><s-l>ये च वेदविदो विप्रा विस्पष्टमनृचश्च ये ।</s-l><s-l>निरन्तरविशेषास्ते बहुमानावमानयोः ॥ ६५ ॥</s-l></s-lg><s-lg><s-l>हावमाभरणं वेषं गतिं स्थितिमवेक्षितुम् ।</s-l><s-l>असेवन्त भुजिष्या वै दुर्जनाचरितं विधिम् ॥ ६६ ॥</s-l></s-lg><s-lg><s-l>स्त्रियः पुरुषवेषेण पुंसः स्त्रीवेषधारिणः ।</s-l><s-l>क्रीडारतिविहारेषु परां मुदमवाप्नुवन् ॥ ६७ ॥</s-l></s-lg><s-lg><s-l>प्रभवद्भिः पुरा दायानर्हेभ्यः प्रतिपादितान् ।</s-l><s-l>नाभ्यवर्तन्त नास्तिक्याद्वर्तन्तः संभवेष्वपि ॥ ६८ ॥</s-l></s-lg><s-lg><s-l>मित्रेणाभ्यर्थितं मित्रमर्थे संशयिते क्वचित् ।</s-l><s-l>वालकोट्यग्रमात्रेण स्वार्थेनाघ्नत तद्वसु ॥ ६९ ॥</s-l></s-lg><s-lg><s-l>परस्वादानरुचयो विपण्यव्यवहारिणः ।</s-l><s-l>अदृश्यन्तार्यवर्णेषु शूद्राश्चापि तपोधनाः ॥ ७० ॥</s-l></s-lg><s-lg><s-l>अधीयन्तेऽव्रताः केचिद्वृथाव्रतमथापरे ।</s-l><s-l>अशुश्रूषुर्गुरोः शिष्यः कश्चिच्छिष्यसखो गुरुः ॥ ७१ ॥</s-l></s-lg><s-lg><s-l>पिता चैव जनित्री च श्रान्तौ वृत्तोत्सवाविव ।</s-l><s-l>अप्रभुत्वे स्थितौ वृद्धावन्नं प्रार्थयतः सुतान् ॥ ७२ ॥</s-l></s-lg><s-lg><s-l>तत्र वेदविदः प्राज्ञा गाम्भीर्ये सागरोपमाः ।</s-l><s-l>कृष्यादिष्वभवन्सक्ता मूर्खाः श्राद्धान्यभुञ्जत ॥ ७३ ॥</s-l></s-lg><s-lg><s-l>प्रातः प्रातश्च सुप्रश्नं कल्पनं प्रेषणक्रियाः ।</s-l><s-l>शिष्यानुप्रहितास्तस्मिन्नकुर्वन्गुरवश्च ह ॥ ७४ ॥</s-l></s-lg><s-lg><s-l>श्वश्रूश्वशुरयोरग्रे वधूः प्रेष्यानशासत ।</s-l><s-l>अन्वशासच्च भर्तारं समाहूयाभिजल्पती ॥ ७५ ॥</s-l></s-lg><s-lg><s-l>प्रयत्नेनापि चारक्षच्चित्तं पुत्रस्य वै पिता ।</s-l><s-l>व्यभजंश्चापि संरम्भाद्दुःखवासं तथावसन् ॥ ७६ ॥</s-l></s-lg><s-lg><s-l>अग्निदाहेन चोरैर्वा राजभिर्वा हृतं धनम् ।</s-l><s-l>दृष्ट्वा द्वेषात्प्राहसन्त सुहृत्संभाविता ह्यपि ॥ ७७ ॥</s-l></s-lg><s-lg><s-l>कृतघ्ना नास्तिकाः पापा गुरुदाराभिमर्शिनः ।</s-l><s-l>अभक्ष्यभक्षणरता निर्मर्यादा हतत्विषः ॥ ७८ ॥</s-l></s-lg><s-lg><s-l>तेष्वेवमादीनाचारानाचरत्सु विपर्यये ।</s-l><s-l>नाहं देवेन्द्र वत्स्यामि दानवेष्विति मे मतिः ॥ ७९ ॥</s-l></s-lg><s-lg><s-l>तां मां स्वयमनुप्राप्तामभिनन्द शचीपते ।</s-l><s-l>त्वयार्चितां मां देवेश पुरोधास्यन्ति देवताः ॥ ८० ॥</s-l></s-lg><s-lg><s-l>यत्राहं तत्र मत्कान्ता मद्विशिष्टा मदर्पणाः ।</s-l><s-l>सप्त देव्यो मयाष्टम्यो वासं चेष्यन्ति मेऽष्टधा ॥ ८१ ॥</s-l></s-lg><s-lg><s-l>आशा श्रद्धा धृतिः कान्तिर्विजितिः सन्नतिः क्षमा ।</s-l><s-l>अष्टमी वृत्तिरेतासां पुरोगा पाकशासन ॥ ८२ ॥</s-l></s-lg><s-lg><s-l>ताश्चाहं चासुरांस्त्यक्त्वा युष्मद्विषयमागता ।</s-l><s-l>त्रिदशेषु निवत्स्यामो धर्मनिष्ठान्तरात्मसु ॥ ८३ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तवचनां देवीमत्यर्थं तौ ननन्दतुः ।</s-l><s-l>नारदश्च त्रिलोकर्षिर्वृत्रहन्ता च वासवः ॥ ८४ ॥</s-l></s-lg><s-lg><s-l>ततोऽनलसखो वायुः प्रववौ देववेश्मसु ।</s-l><s-l>इष्टगन्धः सुखस्पर्शः सर्वेन्द्रियसुखावहः ॥ ८५ ॥</s-l></s-lg><s-lg><s-l>शुचौ चाभ्यर्चिते देशे त्रिदशाः प्रायशः स्थिताः ।</s-l><s-l>लक्ष्म्या सहितमासीनं मघवन्तं दिदृक्षवः ॥ ८६ ॥</s-l></s-lg><s-lg><s-l>ततो दिवं प्राप्य सहस्रलोचनः श्रियोपपन्नः सुहृदा सुरर्षिणा ।</s-l><s-l>रथेन हर्यश्वयुजा सुरर्षभः सदः सुराणामभिसत्कृतो ययौ ॥ ८७ ॥</s-l></s-lg><s-lg><s-l>अथेङ्गितं वज्रधरस्य नारदः श्रियाश्च देव्या मनसा विचारयन् ।</s-l><s-l>श्रियै शशंसामरदृष्टपौरुषः शिवेन तत्रागमनं महर्द्धिमत् ॥ ८८ ॥</s-l></s-lg><s-lg><s-l>ततोऽमृतं द्यौः प्रववर्ष भास्वती पितामहस्यायतने स्वयंभुवः ।</s-l><s-l>अनाहता दुन्दुभयश्च नेदिरे तथा प्रसन्नाश्च दिशश्चकाशिरे ॥ ८९ ॥</s-l></s-lg><s-lg><s-l>यथर्तु सस्येषु ववर्ष वासवो न धर्ममार्गाद्विचचाल कश्चन ।</s-l><s-l>अनेकरत्नाकरभूषणा च भूः सुघोषघोषा भुवनौकसां जये ॥ ९० ॥</s-l></s-lg><s-lg><s-l>क्रियाभिरामा मनुजा यशस्विनो बभुः शुभे पुण्यकृतां पथि स्थिताः ।</s-l><s-l>नरामराः किंनरयक्षराक्षसाः समृद्धिमन्तः सुखिनो यशस्विनः ॥ ९१ ॥</s-l></s-lg><s-lg><s-l>न जात्वकाले कुसुमं कुतः फलं पपात वृक्षात्पवनेरितादपि ।</s-l><s-l>रसप्रदाः कामदुघाश्च धेनवो न दारुणा वाग्विचचार कस्यचित् ॥ ९२ ॥</s-l></s-lg><s-lg><s-l>इमां सपर्यां सह सर्वकामदैः श्रियाश्च शक्रप्रमुखैश्च दैवतैः ।</s-l><s-l>पठन्ति ये विप्रसदः समागमे समृद्धकामाः श्रियमाप्नुवन्ति ते ॥ ९३ ॥</s-l></s-lg><s-lg><s-l>त्वया कुरूणां वर यत्प्रचोदितं भवाभवस्येह परं निदर्शनम् ।</s-l><s-l>तदद्य सर्वं परिकीर्तितं मया परीक्ष्य तत्त्वं परिगन्तुमर्हसि ॥ ९४ ॥</s-l></s-lg>