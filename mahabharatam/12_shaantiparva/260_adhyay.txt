<s-lg><s-l> युधिष्ठिर उवाच ।</s-l><s-l>अविरोधेन भूतानां त्यागः षाड्गुण्यकारकः ।</s-l><s-l>यः स्यादुभयभाग्धर्मस्तन्मे ब्रूहि पितामह ॥ १ ॥</s-l></s-lg><s-lg><s-l>गार्हस्थ्यस्य च धर्मस्य त्यागधर्मस्य चोभयोः ।</s-l><s-l>अदूरसंप्रस्थितयोः किं स्विच्छ्रेयः पितामह ॥ २ ॥</s-l></s-lg><s-lg><s-l> भीष्म उवाच ।</s-l><s-l>उभौ धर्मौ महाभागावुभौ परमदुश्चरौ ।</s-l><s-l>उभौ महाफलौ तात सद्भिराचरितावुभौ ॥ ३ ॥</s-l></s-lg><s-lg><s-l>अत्र ते वर्तयिष्यामि प्रामाण्यमुभयोस्तयोः ।</s-l><s-l>शृणुष्वैकमनाः पार्थ छिन्नधर्मार्थसंशयम् ॥ ४ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>कपिलस्य गोश्च संवादं तन्निबोध युधिष्ठिर ॥ ५ ॥</s-l></s-lg><s-lg><s-l>आम्नायमनुपश्यन्हि पुराणं शाश्वतं ध्रुवम् ।</s-l><s-l>नहुषः पूर्वमालेभे त्वष्टुर्गामिति नः श्रुतम् ॥ ६ ॥</s-l></s-lg><s-lg><s-l>तां नियुक्तामदीनात्मा सत्त्वस्थः समये रतः ।</s-l><s-l>ज्ञानवान्नियताहारो ददर्श कपिलस्तदा ॥ ७ ॥</s-l></s-lg><s-lg><s-l>स बुद्धिमुत्तमां प्राप्तो नैष्ठिकीमकुतोभयाम् ।</s-l><s-l>स्मरामि शिथिलं सत्यं वेदा इत्यब्रवीत्सकृत् ॥ ८ ॥</s-l></s-lg><s-lg><s-l>तां गामृषिः स्यूमरश्मिः प्रविश्य यतिमब्रवीत् ।</s-l><s-l>हंहो वेदा यदि मता धर्माः केनापरे मताः ॥ ९ ॥</s-l></s-lg><s-lg><s-l>तपस्विनो धृतिमतः श्रुतिविज्ञानचक्षुषः ।</s-l><s-l>सर्वमार्षं हि मन्यन्ते व्याहृतं विदितात्मनः ॥ १० ॥</s-l></s-lg><s-lg><s-l>तस्यैवं गततृष्णस्य विज्वरस्य निराशिषः ।</s-l><s-l>का विवक्षास्ति वेदेषु निरारम्भस्य सर्वशः ॥ ११ ॥</s-l></s-lg><s-lg><s-l> कपिल उवाच ।</s-l><s-l>नाहं वेदान्विनिन्दामि न विवक्षामि कर्हिचित् ।</s-l><s-l>पृथगाश्रमिणां कर्माण्येकार्थानीति नः श्रुतम् ॥ १२ ॥</s-l></s-lg><s-lg><s-l>गच्छत्येव परित्यागी वानप्रस्थश्च गच्छति ।</s-l><s-l>गृहस्थो ब्रह्मचारी च उभौ तावपि गच्छतः ॥ १३ ॥</s-l></s-lg><s-lg><s-l>देवयाना हि पन्थानश्चत्वारः शाश्वता मताः ।</s-l><s-l>तेषां ज्यायःकनीयस्त्वं फलेषूक्तं बलाबलम् ॥ १४ ॥</s-l></s-lg><s-lg><s-l>एवं विदित्वा सर्वार्थानारभेदिति वैदिकम् ।</s-l><s-l>नारभेदिति चान्यत्र नैष्ठिकी श्रूयते श्रुतिः ॥ १५ ॥</s-l></s-lg><s-lg><s-l>अनारम्भे ह्यदोषः स्यादारम्भेऽदोष उत्तमः ।</s-l><s-l>एवं स्थितस्य शास्त्रस्य दुर्विज्ञेयं बलाबलम् ॥ १६ ॥</s-l></s-lg><s-lg><s-l>यद्यत्र किंचित्प्रत्यक्षमहिंसायाः परं मतम् ।</s-l><s-l>ऋते त्वागमशास्त्रेभ्यो ब्रूहि तद्यदि पश्यसि ॥ १७ ॥</s-l></s-lg><s-lg><s-l> स्यूमरश्मिरुवाच ।</s-l><s-l>स्वर्गकामो यजेतेति सततं श्रूयते श्रुतिः ।</s-l><s-l>फलं प्रकल्प्य पूर्वं हि ततो यज्ञः प्रतायते ॥ १८ ॥</s-l></s-lg><s-lg><s-l>अजश्चाश्वश्च मेषश्च गौश्च पक्षिगणाश्च ये ।</s-l><s-l>ग्राम्यारण्या ओषधयः प्राणस्यान्नमिति श्रुतिः ॥ १९ ॥</s-l></s-lg><s-lg><s-l>तथैवान्नं ह्यहरहः सायं प्रातर्निरुप्यते ।</s-l><s-l>पशवश्चाथ धान्यं च यज्ञस्याङ्गमिति श्रुतिः ॥ २० ॥</s-l></s-lg><s-lg><s-l>एतानि सह यज्ञेन प्रजापतिरकल्पयत् ।</s-l><s-l>तेन प्रजापतिर्देवान्यज्ञेनायजत प्रभुः ॥ २१ ॥</s-l></s-lg><s-lg><s-l>ते स्मान्योन्यंचराः सर्वे प्राणिनः सप्त सप्त च ।</s-l><s-l>यज्ञेषूपाकृतं विश्वं प्राहुरुत्तमसंज्ञितम् ॥ २२ ॥</s-l></s-lg><s-lg><s-l>एतच्चैवाभ्यनुज्ञातं पूर्वैः पूर्वतरैस्तथा ।</s-l><s-l>को जातु न विचिन्वीत विद्वान्स्वां शक्तिमात्मनः ॥ २३ ॥</s-l></s-lg><s-lg><s-l>पशवश्च मनुष्याश्च द्रुमाश्चौषधिभिः सह ।</s-l><s-l>स्वर्गमेवाभिकाङ्क्षन्ते न च स्वर्गस्त्वृते मखम् ॥ २४ ॥</s-l></s-lg><s-lg><s-l>ओषध्यः पशवो वृक्षा वीरुदाज्यं पयो दधि ।</s-l><s-l>हविर्भूमिर्दिशः श्रद्धा कालश्चैतानि द्वादश ॥ २५ ॥</s-l></s-lg><s-lg><s-l>ऋचो यजूंषि सामानि यजमानश्च षोडशः ।</s-l><s-l>अग्निर्ज्ञेयो गृहपतिः स सप्तदश उच्यते ।</s-l><s-l>अङ्गान्येतानि यज्ञस्य यज्ञो मूलमिति श्रुतिः ॥ २६ ॥</s-l></s-lg><s-lg><s-l>आज्येन पयसा दध्ना शकृतामिक्षया त्वचा ।</s-l><s-l>वालैः शृङ्गेण पादेन संभवत्येव गौर्मखम् ।</s-l><s-l>एवं प्रत्येकशः सर्वं यद्यदस्य विधीयते ॥ २७ ॥</s-l></s-lg><s-lg><s-l>यज्ञं वहन्ति संभूय सहर्त्विग्भिः सदक्षिणैः ।</s-l><s-l>संहत्यैतानि सर्वाणि यज्ञं निर्वर्तयन्त्युत ॥ २८ ॥</s-l></s-lg><s-lg><s-l>यज्ञार्थानि हि सृष्टानि यथा वै श्रूयते श्रुतिः ।</s-l><s-l>एवं पूर्वे पूर्वतराः प्रवृत्ताश्चैव मानवाः ॥ २९ ॥</s-l></s-lg><s-lg><s-l>न हिनस्ति ह्यारभते नाभिद्रुह्यति किंचन ।</s-l><s-l>यज्ञो यष्टव्य इत्येव यो यजत्यफलेप्सया ॥ ३० ॥</s-l></s-lg><s-lg><s-l>यज्ञाङ्गान्यपि चैतानि यथोक्तानि नसंशयः ।</s-l><s-l>विधिना विधियुक्तानि तारयन्ति परस्परम् ॥ ३१ ॥</s-l></s-lg><s-lg><s-l>आम्नायमार्षं पश्यामि यस्मिन्वेदाः प्रतिष्ठिताः ।</s-l><s-l>तं विद्वांसोऽनुपश्यन्ति ब्राह्मणस्यानुदर्शनात् ॥ ३२ ॥</s-l></s-lg><s-lg><s-l>ब्राह्मणप्रभवो यज्ञो ब्राह्मणार्पण एव च ।</s-l><s-l>अनु यज्ञं जगत्सर्वं यज्ञश्चानु जगत्सदा ॥ ३३ ॥</s-l></s-lg><s-lg><s-l>ओमिति ब्रह्मणो योनिर्नमः स्वाहा स्वधा वषट् ।</s-l><s-l>यस्यैतानि प्रयुज्यन्ते यथाशक्ति कृतान्यपि ॥ ३४ ॥</s-l></s-lg><s-lg><s-l>न तस्य त्रिषु लोकेषु परलोकभयं विदुः ।</s-l><s-l>इति वेदा वदन्तीह सिद्धाश्च परमर्षयः ॥ ३५ ॥</s-l></s-lg><s-lg><s-l>ऋचो यजूंषि सामानि स्तोभाश्च विधिचोदिताः ।</s-l><s-l>यस्मिन्नेतानि सर्वाणि बहिरेव स वै द्विजः ॥ ३६ ॥</s-l></s-lg><s-lg><s-l>अग्न्याधेये यद्भवति यच्च सोमे सुते द्विज ।</s-l><s-l>यच्चेतरैर्महायज्ञैर्वेद तद्भगवान्स्वतः ॥ ३७ ॥</s-l></s-lg><s-lg><s-l>तस्माद्ब्रह्मन्यजेतैव याजयेच्चाविचारयन् ।</s-l><s-l>यजतः स्वर्गविधिना प्रेत्य स्वर्गफलं महत् ॥ ३८ ॥</s-l></s-lg><s-lg><s-l>नायं लोकोऽस्त्ययज्ञानां परश्चेति विनिश्चयः ।</s-l><s-l>वेदवादविदश्चैव प्रमाणमुभयं तदा ॥ ३९ ॥</s-l></s-lg>