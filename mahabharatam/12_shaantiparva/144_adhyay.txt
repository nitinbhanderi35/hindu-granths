<s-lg><s-l> भीष्म उवाच ।</s-l><s-l>ततो गते शाकुनिके कपोती प्राह दुःखिता ।</s-l><s-l>संस्मृत्य भर्तारमथो रुदती शोकमूर्छिता ॥ १ ॥</s-l></s-lg><s-lg><s-l>नाहं ते विप्रियं कान्त कदाचिदपि संस्मरे ।</s-l><s-l>सर्वा वै विधवा नारी बहुपुत्रापि खेचर ।</s-l><s-l>शोच्या भवति बन्धूनां पतिहीना मनस्विनी ॥ २ ॥</s-l></s-lg><s-lg><s-l>लालिताहं त्वया नित्यं बहुमानाच्च सान्त्विता ।</s-l><s-l>वचनैर्मधुरैः स्निग्धैरसकृत्सुमनोहरैः ॥ ३ ॥</s-l></s-lg><s-lg><s-l>कन्दरेषु च शैलानां नदीनां निर्झरेषु च ।</s-l><s-l>द्रुमाग्रेषु च रम्येषु रमिताहं त्वया प्रिय ॥ ४ ॥</s-l></s-lg><s-lg><s-l>आकाशगमने चैव सुखिताहं त्वया सुखम् ।</s-l><s-l>विहृतास्मि त्वया कान्त तन्मे नाद्यास्ति किंचन ॥ ५ ॥</s-l></s-lg><s-lg><s-l>मितं ददाति हि पिता मितं माता मितं सुतः ।</s-l><s-l>अमितस्य तु दातारं भर्तारं का न पूजयेत् ॥ ६ ॥</s-l></s-lg><s-lg><s-l>नास्ति भर्तृसमो नाथो न च भर्तृसमं सुखम् ।</s-l><s-l>विसृज्य धनसर्वस्वं भर्ता वै शरणं स्त्रियाः ॥ ७ ॥</s-l></s-lg><s-lg><s-l>न कार्यमिह मे नाथ जीवितेन त्वया विना ।</s-l><s-l>पतिहीनापि का नारी सती जीवितुमुत्सहेत् ॥ ८ ॥</s-l></s-lg><s-lg><s-l>एवं विलप्य बहुधा करुणं सा सुदुःखिता ।</s-l><s-l>पतिव्रता संप्रदीप्तं प्रविवेश हुताशनम् ॥ ९ ॥</s-l></s-lg><s-lg><s-l>ततश्चित्राम्बरधरं भर्तारं सान्वपश्यत ।</s-l><s-l>विमानस्थं सुकृतिभिः पूज्यमानं महात्मभिः ॥ १० ॥</s-l></s-lg><s-lg><s-l>चित्रमाल्याम्बरधरं सर्वाभरणभूषितम् ।</s-l><s-l>विमानशतकोटीभिरावृतं पुण्यकीर्तिभिः ॥ ११ ॥</s-l></s-lg><s-lg><s-l>ततः स्वर्गगतः पक्षी भार्यया सह संगतः ।</s-l><s-l>कर्मणा पूजितस्तेन रेमे तत्र स भार्यया ॥ १२ ॥</s-l></s-lg>