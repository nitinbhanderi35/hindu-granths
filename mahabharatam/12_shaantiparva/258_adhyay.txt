<s-lg><s-l> युधिष्ठिर उवाच ।</s-l><s-l>कथं कार्यं परीक्षेत शीघ्रं वाथ चिरेण वा ।</s-l><s-l>सर्वथा कार्यदुर्गेऽस्मिन्भवान्नः परमो गुरुः ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>चिरकारेस्तु यत्पूर्वं वृत्तमाङ्गिरसे कुले ॥ २ ॥</s-l></s-lg><s-lg><s-l>चिरकारिक भद्रं ते भद्रं ते चिरकारिक ।</s-l><s-l>चिरकारी हि मेधावी नापराध्यति कर्मसु ॥ ३ ॥</s-l></s-lg><s-lg><s-l>चिरकारी महाप्राज्ञो गौतमस्याभवत्सुतः ।</s-l><s-l>चिरं हि सर्वकार्याणि समेक्षावान्प्रपद्यते ॥ ४ ॥</s-l></s-lg><s-lg><s-l>चिरं संचिन्तयन्नर्थांश्चिरं जाग्रच्चिरं स्वपन् ।</s-l><s-l>चिरकार्याभिसंपत्तेश्चिरकारी तथोच्यते ॥ ५ ॥</s-l></s-lg><s-lg><s-l>अलसग्रहणं प्राप्तो दुर्मेधावी तथोच्यते ।</s-l><s-l>बुद्धिलाघवयुक्तेन जनेनादीर्घदर्शिना ॥ ६ ॥</s-l></s-lg><s-lg><s-l>व्यभिचारे तु कस्मिंश्चिद्व्यतिक्रम्यापरान्सुतान् ।</s-l><s-l>पित्रोक्तः कुपितेनाथ जहीमां जननीमिति ॥ ७ ॥</s-l></s-lg><s-lg><s-l>स तथेति चिरेणोक्त्वा स्वभावाच्चिरकारिकः ।</s-l><s-l>विमृश्य चिरकारित्वाच्चिन्तयामास वै चिरम् ॥ ८ ॥</s-l></s-lg><s-lg><s-l>पितुराज्ञां कथं कुर्यां न हन्यां मातरं कथम् ।</s-l><s-l>कथं धर्मच्छले नास्मिन्निमज्जेयमसाधुवत् ॥ ९ ॥</s-l></s-lg><s-lg><s-l>पितुराज्ञा परो धर्मः स्वधर्मो मातृरक्षणम् ।</s-l><s-l>अस्वतन्त्रं च पुत्रत्वं किं नु मां नात्र पीडयेत् ॥ १० ॥</s-l></s-lg><s-lg><s-l>स्त्रियं हत्वा मातरं च को हि जातु सुखी भवेत् ।</s-l><s-l>पितरं चाप्यवज्ञाय कः प्रतिष्ठामवाप्नुयात् ॥ ११ ॥</s-l></s-lg><s-lg><s-l>अनवज्ञा पितुर्युक्ता धारणं मातृरक्षणम् ।</s-l><s-l>युक्तक्षमावुभावेतौ नातिवर्तेतमां कथम् ॥ १२ ॥</s-l></s-lg><s-lg><s-l>पिता ह्यात्मानमाधत्ते जायायां जज्ञियामिति ।</s-l><s-l>शीलचारित्रगोत्रस्य धारणार्थं कुलस्य च ॥ १३ ॥</s-l></s-lg><s-lg><s-l>सोऽहमात्मा स्वयं पित्रा पुत्रत्वे प्रकृतः पुनः ।</s-l><s-l>विज्ञानं मे कथं न स्याद्बुबुधे चात्मसंभवम् ॥ १४ ॥</s-l></s-lg><s-lg><s-l>जातकर्मणि यत्प्राह पिता यच्चोपकर्मणि ।</s-l><s-l>पर्याप्तः स दृढीकारः पितुर्गौरवनिश्चये ॥ १५ ॥</s-l></s-lg><s-lg><s-l>गुरुरग्र्यः परो धर्मः पोषणाध्ययनाद्धितः ।</s-l><s-l>पिता यदाह धर्मः स वेदेष्वपि सुनिश्चितः ॥ १६ ॥</s-l></s-lg><s-lg><s-l>प्रीतिमात्रं पितुः पुत्रः सर्वं पुत्रस्य वै पिता ।</s-l><s-l>शरीरादीनि देयानि पिता त्वेकः प्रयच्छति ॥ १७ ॥</s-l></s-lg><s-lg><s-l>तस्मात्पितुर्वचः कार्यं न विचार्यं कथंचन ।</s-l><s-l>पातकान्यपि पूयन्ते पितुर्वचनकारिणः ॥ १८ ॥</s-l></s-lg><s-lg><s-l>भोगे भाग्ये प्रसवने सर्वलोकनिदर्शने ।</s-l><s-l>भर्त्रा चैव समायोगे सीमन्तोन्नयने तथा ॥ १९ ॥</s-l></s-lg><s-lg><s-l>पिता स्वर्गः पिता धर्मः पिता परमकं तपः ।</s-l><s-l>पितरि प्रीतिमापन्ने सर्वाः प्रीयन्ति देवताः ॥ २० ॥</s-l></s-lg><s-lg><s-l>आशिषस्ता भजन्त्येनं पुरुषं प्राह याः पिता ।</s-l><s-l>निष्कृतिः सर्वपापानां पिता यदभिनन्दति ॥ २१ ॥</s-l></s-lg><s-lg><s-l>मुच्यते बन्धनात्पुष्पं फलं वृन्तात्प्रमुच्यते ।</s-l><s-l>क्लिश्यन्नपि सुतस्नेहैः पिता स्नेहं न मुञ्चति ॥ २२ ॥</s-l></s-lg><s-lg><s-l>एतद्विचिन्तितं तावत्पुत्रस्य पितृगौरवम् ।</s-l><s-l>पिता ह्यल्पतरं स्थानं चिन्तयिष्यामि मातरम् ॥ २३ ॥</s-l></s-lg><s-lg><s-l>यो ह्ययं मयि संघातो मर्त्यत्वे पाञ्चभौतिकः ।</s-l><s-l>अस्य मे जननी हेतुः पावकस्य यथारणिः ।</s-l><s-l>माता देहारणिः पुंसां सर्वस्यार्तस्य निर्वृतिः ॥ २४ ॥</s-l></s-lg><s-lg><s-l>न च शोचति नाप्येनं स्थाविर्यमपकर्षति ।</s-l><s-l>श्रिया हीनोऽपि यो गेहे अम्बेति प्रतिपद्यते ॥ २५ ॥</s-l></s-lg><s-lg><s-l>पुत्रपौत्रसमाकीर्णो जननीं यः समाश्रितः ।</s-l><s-l>अपि वर्षशतस्यान्ते स द्विहायनवच्चरेत् ॥ २६ ॥</s-l></s-lg><s-lg><s-l>समर्थं वासमर्थं वा कृशं वाप्यकृशं तथा ।</s-l><s-l>रक्षत्येव सुतं माता नान्यः पोष्टा विधानतः ॥ २७ ॥</s-l></s-lg><s-lg><s-l>तदा स वृद्धो भवति यदा भवति दुःखितः ।</s-l><s-l>तदा शून्यं जगत्तस्य यदा मात्रा वियुज्यते ॥ २८ ॥</s-l></s-lg><s-lg><s-l>नास्ति मातृसमा छाया नास्ति मातृसमा गतिः ।</s-l><s-l>नास्ति मातृसमं त्राणं नास्ति मातृसमा प्रपा ॥ २९ ॥</s-l></s-lg><s-lg><s-l>कुक्षिसंधारणाद्धात्री जननाज्जननी स्मृता ।</s-l><s-l>अङ्गानां वर्धनादम्बा वीरसूत्वेन वीरसूः ॥ ३० ॥</s-l></s-lg><s-lg><s-l>शिशोः शुश्रूषणाच्छुश्रूर्माता देहमनन्तरम् ।</s-l><s-l>चेतनावान्नरो हन्याद्यस्य नासुषिरं शिरः ॥ ३१ ॥</s-l></s-lg><s-lg><s-l>दम्पत्योः प्राणसंश्लेषे योऽभिसंधिः कृतः किल ।</s-l><s-l>तं माता वा पिता वेद भूतार्थो मातरि स्थितः ॥ ३२ ॥</s-l></s-lg><s-lg><s-l>माता जानाति यद्गोत्रं माता जानाति यस्य सः ।</s-l><s-l>मातुर्भरणमात्रेण प्रीतिः स्नेहः पितुः प्रजाः ॥ ३३ ॥</s-l></s-lg><s-lg><s-l>पाणिबन्धं स्वयं कृत्वा सहधर्ममुपेत्य च ।</s-l><s-l>यदि याप्यन्ति पुरुषाः स्त्रियो नार्हन्ति याप्यताम् ॥ ३४ ॥</s-l></s-lg><s-lg><s-l>भरणाद्धि स्त्रियो भर्ता पात्याच्चैव स्त्रियाः पतिः ।</s-l><s-l>गुणस्यास्य निवृत्तौ तु न भर्ता न पतिः पतिः ॥ ३५ ॥</s-l></s-lg><s-lg><s-l>एवं स्त्री नापराध्नोति नर एवापराध्यति ।</s-l><s-l>व्युच्चरंश्च महादोषं नर एवापराध्यति ॥ ३६ ॥</s-l></s-lg><s-lg><s-l>स्त्रिया हि परमो भर्ता दैवतं परमं स्मृतम् ।</s-l><s-l>तस्यात्मना तु सदृशमात्मानं परमं ददौ ।</s-l><s-l>सर्वकार्यापराध्यत्वान्नापराध्यन्ति चाङ्गनाः ॥ ३७ ॥</s-l></s-lg><s-lg><s-l>यश्चनोक्तो हि निर्देशः स्त्रिया मैथुनतृप्तये ।</s-l><s-l>तस्य स्मारयतो व्यक्तमधर्मो नात्र संशयः ॥ ३८ ॥</s-l></s-lg><s-lg><s-l>यावन्नारीं मातरं च गौरवे चाधिके स्थिताम् ।</s-l><s-l>अवध्यां तु विजानीयुः पशवोऽप्यविचक्षणाः ॥ ३९ ॥</s-l></s-lg><s-lg><s-l>देवतानां समावायमेकस्थं पितरं विदुः ।</s-l><s-l>मर्त्यानां देवतानां च स्नेहादभ्येति मातरम् ॥ ४० ॥</s-l></s-lg><s-lg><s-l>एवं विमृशतस्तस्य चिरकारितया बहु ।</s-l><s-l>दीर्घः कालो व्यतिक्रान्तस्ततस्तस्यागमत्पिता ॥ ४१ ॥</s-l></s-lg><s-lg><s-l>मेधातिथिर्महाप्राज्ञो गौतमस्तपसि स्थितः ।</s-l><s-l>विमृश्य तेन कालेन पत्न्याः संस्थाव्यतिक्रमम् ॥ ४२ ॥</s-l></s-lg><s-lg><s-l>सोऽब्रवीद्दुःखसंतप्तो भृशमश्रूणि वर्तयन् ।</s-l><s-l>श्रुतधैर्यप्रसादेन पश्चात्तापमुपागतः ॥ ४३ ॥</s-l></s-lg><s-lg><s-l>आश्रमं मम संप्राप्तस्त्रिलोकेशः पुरंदरः ।</s-l><s-l>अतिथिव्रतमास्थाय ब्राह्मणं रूपमास्थितः ॥ ४४ ॥</s-l></s-lg><s-lg><s-l>समया सान्त्वितो वाग्भिः स्वागतेनाभिपूजितः ।</s-l><s-l>अर्घ्यं पाद्यं च न्यायेन तयाभिप्रतिपादितः ॥ ४५ ॥</s-l></s-lg><s-lg><s-l>परवत्यस्मि चाप्युक्तः प्रणयिष्ये नयेन च ।</s-l><s-l>अत्र चाकुशले जाते स्त्रियो नास्ति व्यतिक्रमः ॥ ४६ ॥</s-l></s-lg><s-lg><s-l>एवं न स्त्री न चैवाहं नाध्वगस्त्रिदशेश्वरः ।</s-l><s-l>अपराध्यति धर्मस्य प्रमादस्त्वपराध्यति ॥ ४७ ॥</s-l></s-lg><s-lg><s-l>ईर्ष्याजं व्यसनं प्राहुस्तेन चैवोर्ध्वरेतसः ।</s-l><s-l>ईर्ष्यया त्वहमाक्षिप्तो मग्नो दुष्कृतसागरे ॥ ४८ ॥</s-l></s-lg><s-lg><s-l>हत्वा साध्वीं च नारीं च व्यसनित्वाच्च शासिताम् ।</s-l><s-l>भर्तव्यत्वेन भार्यां च को नु मां तारयिष्यति ॥ ४९ ॥</s-l></s-lg><s-lg><s-l>अन्तरेण मयाज्ञप्तश्चिरकारी ह्युदारधीः ।</s-l><s-l>यद्यद्य चिरकारी स्यात्स मां त्रायेत पातकात् ॥ ५० ॥</s-l></s-lg><s-lg><s-l>चिरकारिक भद्रं ते भद्रं ते चिरकारिक ।</s-l><s-l>यद्यद्य चिरकारी त्वं ततोऽसि चिरकारिकः ॥ ५१ ॥</s-l></s-lg><s-lg><s-l>त्राहि मां मातरं चैव तपो यच्चार्जितं मया ।</s-l><s-l>आत्मानं पातकेभ्यश्च भवाद्य चिरकारिकः ॥ ५२ ॥</s-l></s-lg><s-lg><s-l>सहजं चिरकारित्वं चिरप्राज्ञतया तव ।</s-l><s-l>सफलं तत्तवाद्यास्तु भवाद्य चिरकारिकः ॥ ५३ ॥</s-l></s-lg><s-lg><s-l>चिरमाशंसितो मात्रा चिरं गर्भेण धारितः ।</s-l><s-l>सफलं चिरकारित्वं कुरु त्वं चिरकारिक ॥ ५४ ॥</s-l></s-lg><s-lg><s-l>चिरायते च संतापाच्चिरं स्वपिति वारितः ।</s-l><s-l>आवयोश्चिरसंतापादवेक्ष्य चिरकारिक ॥ ५५ ॥</s-l></s-lg><s-lg><s-l>एवं स दुःखितो राजन्महर्षिर्गौतमस्तदा ।</s-l><s-l>चिरकारिं ददर्शाथ पुत्रं स्थितमथान्तिके ॥ ५६ ॥</s-l></s-lg><s-lg><s-l>चिरकारी तु पितरं दृष्ट्वा परमदुःखितः ।</s-l><s-l>शस्त्रं त्यक्त्वा ततो मूर्ध्ना प्रसादायोपचक्रमे ॥ ५७ ॥</s-l></s-lg><s-lg><s-l>गौतमस्तु सुतं दृष्ट्वा शिरसा पतितं भुवि ।</s-l><s-l>पत्नीं चैव निराकारां परामभ्यगमन्मुदम् ॥ ५८ ॥</s-l></s-lg><s-lg><s-l>न हि सा तेन संभेदं पत्नी नीता महात्मना ।</s-l><s-l>विजने चाश्रमस्थेन पुत्रश्चापि समाहितः ॥ ५९ ॥</s-l></s-lg><s-lg><s-l>हन्यात्त्वनपवादेन शस्त्रपाणौ सुते स्थिते ।</s-l><s-l>विनीतं प्रश्नयित्वा च व्यवस्येदात्मकर्मसु ॥ ६० ॥</s-l></s-lg><s-lg><s-l>बुद्धिश्चासीत्सुतं दृष्ट्वा पितुश्चरणयोर्नतम् ।</s-l><s-l>शस्त्रग्रहणचापल्यं संवृणोति भयादिति ॥ ६१ ॥</s-l></s-lg><s-lg><s-l>ततः पित्रा चिरं स्तुत्वा चिरं चाघ्राय मूर्धनि ।</s-l><s-l>चिरं दोर्भ्यां परिष्वज्य चिरं जीवेत्युदाहृतः ॥ ६२ ॥</s-l></s-lg><s-lg><s-l>एवं स गौतमः पुत्रं प्रीतिहर्षसमन्वितः ।</s-l><s-l>अभिनन्द्य महाप्राज्ञ इदं वचनमब्रवीत् ॥ ६३ ॥</s-l></s-lg><s-lg><s-l>चिरकारिक भद्रं ते चिरकारी चिरं भव ।</s-l><s-l>चिरायमाणे त्वयि च चिरमस्मि सुदुःखितः ॥ ६४ ॥</s-l></s-lg><s-lg><s-l>गाथाश्चाप्यब्रवीद्विद्वान्गौतमो मुनिसत्तमः ।</s-l><s-l>चिरकारिषु धीरेषु गुणोद्देशसमाश्रयात् ॥ ६५ ॥</s-l></s-lg><s-lg><s-l>चिरेण मित्रं बध्नीयाच्चिरेण च कृतं त्यजेत् ।</s-l><s-l>चिरेण हि कृतं मित्रं चिरं धारणमर्हति ॥ ६६ ॥</s-l></s-lg><s-lg><s-l>रागे दर्पे च माने च द्रोहे पापे च कर्मणि ।</s-l><s-l>अप्रिये चैव कर्तव्ये चिरकारी प्रशस्यते ॥ ६७ ॥</s-l></s-lg><s-lg><s-l>बन्धूनां सुहृदां चैव भृत्यानां स्त्रीजनस्य च ।</s-l><s-l>अव्यक्तेष्वपराधेषु चिरकारी प्रशस्यते ॥ ६८ ॥</s-l></s-lg><s-lg><s-l>एवं स गौतमस्तस्य प्रीतः पुत्रस्य भारत ।</s-l><s-l>कर्मणा तेन कौरव्य चिरकारितया तया ॥ ६९ ॥</s-l></s-lg><s-lg><s-l>एवं सर्वेषु कार्येषु विमृश्य पुरुषस्ततः ।</s-l><s-l>चिरेण निश्चयं कृत्वा चिरं न परितप्यते ॥ ७० ॥</s-l></s-lg><s-lg><s-l>चिरं धारयते रोषं चिरं कर्म नियच्छति ।</s-l><s-l>पश्चात्तापकरं कर्म न किंचिदुपपद्यते ॥ ७१ ॥</s-l></s-lg><s-lg><s-l>चिरं वृद्धानुपासीत चिरमन्वास्य पूजयेत् ।</s-l><s-l>चिरं धर्मान्निषेवेत कुर्याच्चान्वेषणं चिरम् ॥ ७२ ॥</s-l></s-lg><s-lg><s-l>चिरमन्वास्य विदुषश्चिरं शिष्टान्निषेव्य च ।</s-l><s-l>चिरं विनीय चात्मानं चिरं यात्यनवज्ञताम् ॥ ७३ ॥</s-l></s-lg><s-lg><s-l>ब्रुवतश्च परस्यापि वाक्यं धर्मोपसंहितम् ।</s-l><s-l>चिरं पृच्छेच्चिरं ब्रूयाच्चिरं न परिभूयते ॥ ७४ ॥</s-l></s-lg><s-lg><s-l>उपास्य बहुलास्तस्मिन्नाश्रमे सुमहातपाः ।</s-l><s-l>समाः स्वर्गं गतो विप्रः पुत्रेण सहितस्तदा ॥ ७५ ॥</s-l></s-lg>