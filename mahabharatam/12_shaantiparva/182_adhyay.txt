<s-lg><s-l> भरद्वाज उवाच ।</s-l><s-l>ब्राह्मणः केन भवति क्षत्रियो वा द्विजोत्तम ।</s-l><s-l>वैश्यः शूद्रश्च विप्रर्षे तद्ब्रूहि वदतां वर ॥ १ ॥</s-l></s-lg><s-lg><s-l> भृगुरुवाच ।</s-l><s-l>जातकर्मादिभिर्यस्तु संस्कारैः संस्कृतः शुचिः ।</s-l><s-l>वेदाध्ययनसंपन्नः षट्सु कर्मस्ववस्थितः ॥ २ ॥</s-l></s-lg><s-lg><s-l>शौचाचारस्थितः सम्यग्विघसाशी गुरुप्रियः ।</s-l><s-l>नित्यव्रती सत्यपरः स वै ब्राह्मण उच्यते ॥ ३ ॥</s-l></s-lg><s-lg><s-l>सत्यं दानं दमोऽद्रोह आनृशंस्यं क्षमा घृणा ।</s-l><s-l>तपश्च दृश्यते यत्र स ब्राह्मण इति स्मृतः ॥ ४ ॥</s-l></s-lg><s-lg><s-l>क्षत्रजं सेवते कर्म वेदाध्ययनसंमतः ।</s-l><s-l>दानादानरतिर्यश्च स वै क्षत्रिय उच्यते ॥ ५ ॥</s-l></s-lg><s-lg><s-l>कृषिगोरक्ष्यवाणिज्यं यो विशत्यनिशं शुचिः ।</s-l><s-l>वेदाध्ययनसंपन्नः स वैश्य इति संज्ञितः ॥ ६ ॥</s-l></s-lg><s-lg><s-l>सर्वभक्षरतिर्नित्यं सर्वकर्मकरोऽशुचिः ।</s-l><s-l>त्यक्तवेदस्त्वनाचारः स वै शूद्र इति स्मृतः ॥ ७ ॥</s-l></s-lg><s-lg><s-l>शूद्रे चैतद्भवेल्लक्ष्यं द्विजे चैतन्न विद्यते ।</s-l><s-l>न वै शूद्रो भवेच्छूद्रो ब्राह्मणो न च ब्राह्मणः ॥ ८ ॥</s-l></s-lg><s-lg><s-l>सर्वोपायैस्तु लोभस्य क्रोधस्य च विनिग्रहः ।</s-l><s-l>एतत्पवित्रं ज्ञातव्यं तथा चैवात्मसंयमः ॥ ९ ॥</s-l></s-lg><s-lg><s-l>नित्यं क्रोधात्तपो रक्षेच्छ्रियं रक्षेत मत्सरात् ।</s-l><s-l>विद्यां मानावमानाभ्यामात्मानं तु प्रमादतः ॥ १० ॥</s-l></s-lg><s-lg><s-l>यस्य सर्वे समारम्भा निराशीर्बन्धनास्त्विह ।</s-l><s-l>त्यागे यस्य हुतं सर्वं स त्यागी स च बुद्धिमान् ॥ ११ ॥</s-l></s-lg><s-lg><s-l>अहिंस्रः सर्वभूतानां मैत्रायणगतश्चरेत् ।</s-l><s-l>अविस्रम्भे न गन्तव्यं विस्रम्भे धारयेन्मनः ॥ १२ ॥</s-l></s-lg><s-lg><s-l>परिग्रहान्परित्यज्य भवेद्बुद्ध्या जितेन्द्रियः ।</s-l><s-l>अशोकं स्थानमातिष्ठेदिह चामुत्र चाभयम् ॥ १३ ॥</s-l></s-lg><s-lg><s-l>तपोनित्येन दान्तेन मुनिना संयतात्मना ।</s-l><s-l>अजितं जेतुकामेन भाव्यं सङ्गेष्वसङ्गिना ॥ १४ ॥</s-l></s-lg><s-lg><s-l>इन्द्रियैर्गृह्यते यद्यत्तत्तद्व्यक्तमिति स्थितिः ।</s-l><s-l>अव्यक्तमिति विज्ञेयं लिङ्गग्राह्यमतीन्द्रियम् ॥ १५ ॥</s-l></s-lg><s-lg><s-l>मनः प्राणे निगृह्णीयात्प्राणं ब्रह्मणि धारयेत् ।</s-l><s-l>निर्वाणादेव निर्वाणो न च किंचिद्विचिन्तयेत् ।</s-l><s-l>सुखं वै ब्राह्मणो ब्रह्म स वै तेनाधिगच्छति ॥ १६ ॥</s-l></s-lg><s-lg><s-l>शौचेन सततं युक्तस्तथाचारसमन्वितः ।</s-l><s-l>सानुक्रोशश्च भूतेषु तद्द्विजातिषु लक्षणम् ॥ १७ ॥</s-l></s-lg>