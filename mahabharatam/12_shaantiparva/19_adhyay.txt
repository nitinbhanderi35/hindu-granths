<s-lg><s-l> युधिष्ठिर उवाच ।</s-l><s-l>वेदाहं तात शास्त्राणि अपराणि पराणि च ।</s-l><s-l>उभयं वेदवचनं कुरु कर्म त्यजेति च ॥ १ ॥</s-l></s-lg><s-lg><s-l>आकुलानि च शास्त्राणि हेतुभिश्चित्रितानि च ।</s-l><s-l>निश्चयश्चैव यन्मात्रो वेदाहं तं यथाविधि ॥ २ ॥</s-l></s-lg><s-lg><s-l>त्वं तु केवलमस्त्रज्ञो वीरव्रतमनुष्ठितः ।</s-l><s-l>शास्त्रार्थं तत्त्वतो गन्तुं न समर्थः कथंचन ॥ ३ ॥</s-l></s-lg><s-lg><s-l>शास्त्रार्थसूक्ष्मदर्शी यो धर्मनिश्चयकोविदः ।</s-l><s-l>तेनाप्येवं न वाच्योऽहं यदि धर्मं प्रपश्यसि ॥ ४ ॥</s-l></s-lg><s-lg><s-l>भ्रातृसौहृदमास्थाय यदुक्तं वचनं त्वया ।</s-l><s-l>न्याय्यं युक्तं च कौन्तेय प्रीतोऽहं तेन तेऽर्जुन ॥ ५ ॥</s-l></s-lg><s-lg><s-l>युद्धधर्मेषु सर्वेषु क्रियाणां नैपुणेषु च ।</s-l><s-l>न त्वया सदृशः कश्चित्त्रिषु लोकेषु विद्यते ॥ ६ ॥</s-l></s-lg><s-lg><s-l>धर्मसूक्ष्मं तु यद्वाक्यं तत्र दुष्प्रतरं त्वया ।</s-l><s-l>धनंजय न मे बुद्धिमभिशङ्कितुमर्हसि ॥ ७ ॥</s-l></s-lg><s-lg><s-l>युद्धशास्त्रविदेव त्वं न वृद्धाः सेवितास्त्वया ।</s-l><s-l>समासविस्तरविदां न तेषां वेत्सि निश्चयम् ॥ ८ ॥</s-l></s-lg><s-lg><s-l>तपस्त्यागो विधिरिति निश्चयस्तात धीमताम् ।</s-l><s-l>परं परं ज्याय एषां सैषा नैःश्रेयसी गतिः ॥ ९ ॥</s-l></s-lg><s-lg><s-l>न त्वेतन्मन्यसे पार्थ न ज्यायोऽस्ति धनादिति ।</s-l><s-l>अत्र ते वर्तयिष्यामि यथा नैतत्प्रधानतः ॥ १० ॥</s-l></s-lg><s-lg><s-l>तपःस्वाध्यायशीला हि दृश्यन्ते धार्मिका जनाः ।</s-l><s-l>ऋषयस्तपसा युक्ता येषां लोकाः सनातनाः ॥ ११ ॥</s-l></s-lg><s-lg><s-l>अजातश्मश्रवो धीरास्तथान्ये वनवासिनः ।</s-l><s-l>अनन्ता अधना एव स्वाध्यायेन दिवं गताः ॥ १२ ॥</s-l></s-lg><s-lg><s-l>उत्तरेण तु पन्थानमार्या विषयनिग्रहात् ।</s-l><s-l>अबुद्धिजं तमस्त्यक्त्वा लोकांस्त्यागवतां गताः ॥ १३ ॥</s-l></s-lg><s-lg><s-l>दक्षिणेन तु पन्थानं यं भास्वन्तं प्रपश्यसि ।</s-l><s-l>एते क्रियावतां लोका ये श्मशानानि भेजिरे ॥ १४ ॥</s-l></s-lg><s-lg><s-l>अनिर्देश्या गतिः सा तु यां प्रपश्यन्ति मोक्षिणः ।</s-l><s-l>तस्मात्त्यागः प्रधानेष्टः स तु दुःखः प्रवेदितुम् ॥ १५ ॥</s-l></s-lg><s-lg><s-l>अनुसृत्य तु शास्त्राणि कवयः समवस्थिताः ।</s-l><s-l>अपीह स्यादपीह स्यात्सारासारदिदृक्षया ॥ १६ ॥</s-l></s-lg><s-lg><s-l>वेदवादानतिक्रम्य शास्त्राण्यारण्यकानि च ।</s-l><s-l>विपाट्य कदलीस्कन्धं सारं ददृशिरे न ते ॥ १७ ॥</s-l></s-lg><s-lg><s-l>अथैकान्तव्युदासेन शरीरे पञ्चभौतिके ।</s-l><s-l>इच्छाद्वेषसमायुक्तमात्मानं प्राहुरिङ्गितैः ॥ १८ ॥</s-l></s-lg><s-lg><s-l>अग्राह्यश्चक्षुषा सोऽपि अनिर्देश्यं च तद्गिरा ।</s-l><s-l>कर्महेतुपुरस्कारं भूतेषु परिवर्तते ॥ १९ ॥</s-l></s-lg><s-lg><s-l>कल्याणगोचरं कृत्वा मनस्तृष्णां निगृह्य च ।</s-l><s-l>कर्मसंततिमुत्सृज्य स्यान्निरालम्बनः सुखी ॥ २० ॥</s-l></s-lg><s-lg><s-l>अस्मिन्नेवं सूक्ष्मगम्ये मार्गे सद्भिर्निषेविते ।</s-l><s-l>कथमर्थमनर्थाढ्यमर्जुन त्वं प्रशंससि ॥ २१ ॥</s-l></s-lg><s-lg><s-l>पूर्वशास्त्रविदो ह्येवं जनाः पश्यन्ति भारत ।</s-l><s-l>क्रियासु निरता नित्यं दाने यज्ञे च कर्मणि ॥ २२ ॥</s-l></s-lg><s-lg><s-l>भवन्ति सुदुरावर्ता हेतुमन्तोऽपि पण्डिताः ।</s-l><s-l>दृढपूर्वश्रुता मूढा नैतदस्तीति वादिनः ॥ २३ ॥</s-l></s-lg><s-lg><s-l>अमृतस्यावमन्तारो वक्तारो जनसंसदि ।</s-l><s-l>चरन्ति वसुधां कृत्स्नां वावदूका बहुश्रुताः ॥ २४ ॥</s-l></s-lg><s-lg><s-l>यान्वयं नाभिजानीमः कस्ताञ्ज्ञातुमिहार्हति ।</s-l><s-l>एवं प्राज्ञान्सतश्चापि महतः शास्त्रवित्तमान् ॥ २५ ॥</s-l></s-lg><s-lg><s-l>तपसा महदाप्नोति बुद्ध्या वै विन्दते महत् ।</s-l><s-l>त्यागेन सुखमाप्नोति सदा कौन्तेय धर्मवित् ॥ २६ ॥</s-l></s-lg>