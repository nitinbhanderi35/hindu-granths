<s-lg><s-l> कपिल उवाच ।</s-l><s-l>एतावदनुपश्यन्तो यतयो यान्ति मार्गगाः ।</s-l><s-l>नैषां सर्वेषु लोकेषु कश्चिदस्ति व्यतिक्रमः ॥ १ ॥</s-l></s-lg><s-lg><s-l>निर्द्वंद्वा निर्नमस्कारा निराशीर्बन्धना बुधाः ।</s-l><s-l>विमुक्ताः सर्वपापेभ्यश्चरन्ति शुचयोऽमलाः ॥ २ ॥</s-l></s-lg><s-lg><s-l>अपवर्गेऽथ संत्यागे बुद्धौ च कृतनिश्चयाः ।</s-l><s-l>ब्रह्मिष्ठा ब्रह्मभूताश्च ब्रह्मण्येव कृतालयाः ॥ ३ ॥</s-l></s-lg><s-lg><s-l>विशोका नष्टरजसस्तेषां लोकाः सनातनाः ।</s-l><s-l>तेषां गतिं परां प्राप्य गार्हस्थ्ये किं प्रयोजनम् ॥ ४ ॥</s-l></s-lg><s-lg><s-l> स्यूमरश्मिरुवाच ।</s-l><s-l>यद्येषा परमा निष्ठा यद्येषा परमा गतिः ।</s-l><s-l>गृहस्थानव्यपाश्रित्य नाश्रमोऽन्यः प्रवर्तते ॥ ५ ॥</s-l></s-lg><s-lg><s-l>यथा मातरमाश्रित्य सर्वे जीवन्ति जन्तवः ।</s-l><s-l>एवं गृहस्थमाश्रित्य वर्तन्त इतरेऽऽश्रमाः ॥ ६ ॥</s-l></s-lg><s-lg><s-l>गृहस्थ एव यजते गृहस्थस्तप्यते तपः ।</s-l><s-l>गार्हस्थ्यमस्य धर्मस्य मूलं यत्किंचिदेजते ॥ ७ ॥</s-l></s-lg><s-lg><s-l>प्रजनाद्ध्यभिनिर्वृत्ताः सर्वे प्राणभृतो मुने ।</s-l><s-l>प्रजनं चाप्युतान्यत्र न कथंचन विद्यते ॥ ८ ॥</s-l></s-lg><s-lg><s-l>यास्ताः स्युर्बहिरोषध्यो बह्वरण्यास्तथा द्विज ।</s-l><s-l>ओषधिभ्यो बहिर्यस्मात्प्राणी कश्चिन्न विद्यते ।</s-l><s-l>कस्यैषा वाग्भवेत्सत्या मोक्षो नास्ति गृहादिति ॥ ९ ॥</s-l></s-lg><s-lg><s-l>अश्रद्दधानैरप्राज्ञैः सूक्ष्मदर्शनवर्जितैः ।</s-l><s-l>निराशैरलसैः श्रान्तैस्तप्यमानैः स्वकर्मभिः ।</s-l><s-l>श्रमस्योपरमो दृष्टः प्रव्रज्या नाम पण्डितैः ॥ १० ॥</s-l></s-lg><s-lg><s-l>त्रैलोक्यस्यैव हेतुर्हि मर्यादा शाश्वती ध्रुवा ।</s-l><s-l>ब्राह्मणो नाम भगवाञ्जन्मप्रभृति पूज्यते ॥ ११ ॥</s-l></s-lg><s-lg><s-l>प्राग्गर्भाधानान्मन्त्रा हि प्रवर्तन्ते द्विजातिषु ।</s-l><s-l>अविश्रम्भेषु वर्तन्ते विश्रम्भेष्वप्यसंशयम् ॥ १२ ॥</s-l></s-lg><s-lg><s-l>दाहः पुनः संश्रयणे संस्थिते पात्रभोजनम् ।</s-l><s-l>दानं गवां पशूनां वा पिण्डानां चाप्सु मज्जनम् ॥ १३ ॥</s-l></s-lg><s-lg><s-l>अर्चिष्मन्तो बर्हिषदः क्रव्यादाः पितरः स्मृताः ।</s-l><s-l>मृतस्याप्यनुमन्यन्ते मन्त्रा मन्त्राश्च कारणम् ॥ १४ ॥</s-l></s-lg><s-lg><s-l>एवं क्रोशत्सु वेदेषु कुतो मोक्षोऽस्ति कस्यचित् ।</s-l><s-l>ऋणवन्तो यदा मर्त्याः पितृदेवद्विजातिषु ॥ १५ ॥</s-l></s-lg><s-lg><s-l>श्रिया विहीनैरलसैः पण्डितैरपलापितम् ।</s-l><s-l>वेदवादापरिज्ञानं सत्याभासमिवानृतम् ॥ १६ ॥</s-l></s-lg><s-lg><s-l>न वै पापैर्ह्रियते कृष्यते वा यो ब्राह्मणो यजते वेदशास्त्रैः ।</s-l><s-l>ऊर्ध्वं यज्ञः पशुभिः सार्धमेति संतर्पितस्तर्पयते च कामैः ॥ १७ ॥</s-l></s-lg><s-lg><s-l>न वेदानां परिभवान्न शाठ्येन न मायया ।</s-l><s-l>महत्प्राप्नोति पुरुषो ब्रह्म ब्रह्मणि विन्दति ॥ १८ ॥</s-l></s-lg><s-lg><s-l> कपिल उवाच ।</s-l><s-l>दर्शं च पौर्णमासं च अग्निहोत्रं च धीमताम् ।</s-l><s-l>चातुर्मास्यानि चैवासंस्तेषु यज्ञः सनातनः ॥ १९ ॥</s-l></s-lg><s-lg><s-l>अनारम्भाः सुधृतयः शुचयो ब्रह्मसंश्रिताः ।</s-l><s-l>ब्रह्मणैव स्म ते देवांस्तर्पयन्त्यमृतैषिणः ॥ २० ॥</s-l></s-lg><s-lg><s-l>सर्वभूतात्मभूतस्य सर्वभूतानि पश्यतः ।</s-l><s-l>देवापि मार्गे मुह्यन्ति अपदस्य पदैषिणः ॥ २१ ॥</s-l></s-lg><s-lg><s-l>चतुर्द्वारं पुरुषं चतुर्मुखं चतुर्धा चैनमुपयाति निन्दा ।</s-l><s-l>बाहुभ्यां वाच उदरादुपस्थात्तेषां द्वारं द्वारपालो बुभूषेत् ॥ २२ ॥</s-l></s-lg><s-lg><s-l>नाक्षैर्दीव्येन्नाददीतान्यवित्तं न वायोनीयस्य शृतं प्रगृह्णेत् ।</s-l><s-l>क्रुद्धो न चैव प्रहरेत धीमांस्तथास्य तत्पाणिपादं सुगुप्तम् ॥ २३ ॥</s-l></s-lg><s-lg><s-l>नाक्रोशमर्छेन्न मृषा वदेच्च न पैशुनं जनवादं च कुर्यात् ।</s-l><s-l>सत्यव्रतो मितभाषोऽप्रमत्तस्तथास्य वाग्द्वारमथो सुगुप्तम् ॥ २४ ॥</s-l></s-lg><s-lg><s-l>नानाशनः स्यान्न महाशनः स्यादलोलुपः साधुभिरागतः स्यात् ।</s-l><s-l>यात्रार्थमाहारमिहाददीत तथास्य स्याज्जाठरी द्वारगुप्तिः ॥ २५ ॥</s-l></s-lg><s-lg><s-l>न वीरपत्नीं विहरेत नारीं न चापि नारीमनृतावाह्वयीत ।</s-l><s-l>भार्याव्रतं ह्यात्मनि धारयीत तथास्योपस्थद्वारगुप्तिर्भवेत ॥ २६ ॥</s-l></s-lg><s-lg><s-l>द्वाराणि यस्य सर्वाणि सुगुप्तानि मनीषिणः ।</s-l><s-l>उपस्थमुदरं बाहू वाक्चतुर्थी स वै द्विजः ॥ २७ ॥</s-l></s-lg><s-lg><s-l>मोघान्यगुप्तद्वारस्य सर्वाण्येव भवन्त्युत ।</s-l><s-l>किं तस्य तपसा कार्यं किं यज्ञेन किमात्मना ॥ २८ ॥</s-l></s-lg><s-lg><s-l>अनुत्तरीयवसनमनुपस्तीर्णशायिनम् ।</s-l><s-l>बाहूपधानं शाम्यन्तं तं देवा ब्राह्मणं विदुः ॥ २९ ॥</s-l></s-lg><s-lg><s-l>द्वंद्वारामेषु सर्वेषु य एको रमते मुनिः ।</s-l><s-l>परेषामननुध्यायंस्तं देवा ब्राह्मणं विदुः ॥ ३० ॥</s-l></s-lg><s-lg><s-l>येन सर्वमिदं बुद्धं प्रकृतिर्विकृतिश्च या ।</s-l><s-l>गतिज्ञः सर्वभूतानां तं देवा ब्राह्मणं विदुः ॥ ३१ ॥</s-l></s-lg><s-lg><s-l>अभयं सर्वभूतेभ्यः सर्वेषामभयं यतः ।</s-l><s-l>सर्वभूतात्मभूतो यस्तं देवा ब्राह्मणं विदुः ॥ ३२ ॥</s-l></s-lg><s-lg><s-l>नान्तरेणानुजानन्ति वेदानां यत्क्रियाफलम् ।</s-l><s-l>अनुज्ञाय च तत्सर्वमन्यद्रोचयतेऽफलम् ॥ ३३ ॥</s-l></s-lg><s-lg><s-l>फलवन्ति च कर्माणि व्युष्टिमन्ति ध्रुवाणि च ।</s-l><s-l>विगुणानि च पश्यन्ति तथानैकान्तिकानि च ॥ ३४ ॥</s-l></s-lg><s-lg><s-l>गुणाश्चात्र सुदुर्ज्ञेया ज्ञाताश्चापि सुदुष्कराः ।</s-l><s-l>अनुष्ठिताश्चान्तवन्त इति त्वमनुपश्यसि ॥ ३५ ॥</s-l></s-lg><s-lg><s-l> स्यूमरश्मिरुवाच ।</s-l><s-l>यथा च वेदप्रामाण्यं त्यागश्च सफलो यथा ।</s-l><s-l>तौ पन्थानावुभौ व्यक्तौ भगवंस्तद्ब्रवीहि मे ॥ ३६ ॥</s-l></s-lg><s-lg><s-l> कपिल उवाच ।</s-l><s-l>प्रत्यक्षमिह पश्यन्ति भवन्तः सत्पथे स्थिताः ।</s-l><s-l>प्रत्यक्षं तु किमत्रास्ति यद्भवन्त उपासते ॥ ३७ ॥</s-l></s-lg><s-lg><s-l> स्यूमरश्मिरुवाच ।</s-l><s-l>स्यूमरश्मिरहं ब्रह्मञ्जिज्ञासार्थमिहागतः ।</s-l><s-l>श्रेयस्कामः प्रत्यवोचमार्जवान्न विवक्षया ।</s-l><s-l>इमं च संशयं घोरं भगवान्प्रब्रवीतु मे ॥ ३८ ॥</s-l></s-lg><s-lg><s-l>प्रत्यक्षमिह पश्यन्तो भवन्तः सत्पथे स्थिताः ।</s-l><s-l>किमत्र प्रत्यक्षतमं भवन्तो यदुपासते ।</s-l><s-l>अन्यत्र तर्कशास्त्रेभ्य आगमाच्च यथागमम् ॥ ३९ ॥</s-l></s-lg><s-lg><s-l>आगमो वेदवादस्तु तर्कशास्त्राणि चागमः ।</s-l><s-l>यथागममुपासीत आगमस्तत्र सिध्यति ।</s-l><s-l>सिद्धिः प्रत्यक्षरूपा च दृश्यत्यागमनिश्चयात् ॥ ४० ॥</s-l></s-lg><s-lg><s-l>नौर्नावीव निबद्धा हि स्रोतसा सनिबन्धना ।</s-l><s-l>ह्रियमाणा कथं विप्र कुबुद्धींस्तारयिष्यति ।</s-l><s-l>एतद्ब्रवीतु भगवानुपपन्नोऽस्म्यधीहि भोः ॥ ४१ ॥</s-l></s-lg><s-lg><s-l>नैव त्यागी न संतुष्टो नाशोको न निरामयः ।</s-l><s-l>न निर्विवित्सो नावृत्तो नापवृत्तोऽस्ति कश्चन ॥ ४२ ॥</s-l></s-lg><s-lg><s-l>भवन्तोऽपि च हृष्यन्ति शोचन्ति च यथा वयम् ।</s-l><s-l>इन्द्रियार्थाश्च भवतां समानाः सर्वजन्तुषु ॥ ४३ ॥</s-l></s-lg><s-lg><s-l>एवं चतुर्णां वर्णानामाश्रमाणां प्रवृत्तिषु ।</s-l><s-l>एकमालम्बमानानां निर्णये किं निरामयम् ॥ ४४ ॥</s-l></s-lg><s-lg><s-l> कपिल उवाच ।</s-l><s-l>यद्यदाचरते शास्त्रमथ सर्वप्रवृत्तिषु ।</s-l><s-l>यस्य यत्र ह्यनुष्ठानं तत्र तत्र निरामयम् ॥ ४५ ॥</s-l></s-lg><s-lg><s-l>सर्वं पावयते ज्ञानं यो ज्ञानं ह्यनुवर्तते ।</s-l><s-l>ज्ञानादपेत्य या वृत्तिः सा विनाशयति प्रजाः ॥ ४६ ॥</s-l></s-lg><s-lg><s-l>भवन्तो ज्ञानिनो नित्यं सर्वतश्च निरागमाः ।</s-l><s-l>ऐकात्म्यं नाम कश्चिद्धि कदाचिदभिपद्यते ॥ ४७ ॥</s-l></s-lg><s-lg><s-l>शास्त्रं ह्यबुद्ध्वा तत्त्वेन केचिद्वादबला जनाः ।</s-l><s-l>कामद्वेषाभिभूतत्वादहंकारवशं गताः ॥ ४८ ॥</s-l></s-lg><s-lg><s-l>याथातथ्यमविज्ञाय शास्त्राणां शास्त्रदस्यवः ।</s-l><s-l>ब्रह्मस्तेना निरारम्भा अपक्वमतयोऽशिवाः ॥ ४९ ॥</s-l></s-lg><s-lg><s-l>वैगुण्यमेव पश्यन्ति न गुणाननुयुञ्जते ।</s-l><s-l>तेषां तमःशरीराणां तम एव परायणम् ॥ ५० ॥</s-l></s-lg><s-lg><s-l>यो यथाप्रकृतिर्जन्तुः प्रकृतेः स्याद्वशानुगः ।</s-l><s-l>तस्य द्वेषश्च कामश्च क्रोधो दम्भोऽनृतं मदः ।</s-l><s-l>नित्यमेवाभिवर्तन्ते गुणाः प्रकृतिसंभवाः ॥ ५१ ॥</s-l></s-lg><s-lg><s-l>एतद्बुद्ध्यानुपश्यन्तः संत्यजेयुः शुभाशुभम् ।</s-l><s-l>परां गतिमभीप्सन्तो यतयः संयमे रताः ॥ ५२ ॥</s-l></s-lg><s-lg><s-l> स्यूमरश्मिरुवाच ।</s-l><s-l>सर्वमेतन्मया ब्रह्मञ्शास्त्रतः परिकीर्तितम् ।</s-l><s-l>न ह्यविज्ञाय शास्त्रार्थं प्रवर्तन्ते प्रवृत्तयः ॥ ५३ ॥</s-l></s-lg><s-lg><s-l>यः कश्चिन्न्याय्य आचारः सर्वं शास्त्रमिति श्रुतिः ।</s-l><s-l>यदन्याय्यमशास्त्रं तदित्येषा श्रूयते श्रुतिः ॥ ५४ ॥</s-l></s-lg><s-lg><s-l>न प्रवृत्तिरृते शास्त्रात्काचिदस्तीति निश्चयः ।</s-l><s-l>यदन्यद्वेदवादेभ्यस्तदशास्त्रमिति श्रुतिः ॥ ५५ ॥</s-l></s-lg><s-lg><s-l>शास्त्रादपेतं पश्यन्ति बहवो व्यक्तमानिनः ।</s-l><s-l>शास्त्रदोषान्न पश्यन्ति इह चामुत्र चापरे ।</s-l><s-l>अविज्ञानहतप्रज्ञा हीनप्रज्ञास्तमोवृताः ॥ ५६ ॥</s-l></s-lg><s-lg><s-l>शक्यं त्वेकेन मुक्तेन कृतकृत्येन सर्वशः ।</s-l><s-l>पिण्डमात्रं व्यपाश्रित्य चरितुं सर्वतोदिशम् ।</s-l><s-l>वेदवादं व्यपाश्रित्य मोक्षोऽस्तीति प्रभाषितुम् ॥ ५७ ॥</s-l></s-lg><s-lg><s-l>इदं तु दुष्करं कर्म कुटुम्बमभिसंश्रितम् ।</s-l><s-l>दानमध्ययनं यज्ञः प्रजासंतानमार्जवम् ॥ ५८ ॥</s-l></s-lg><s-lg><s-l>यद्येतदेवं कृत्वापि न विमोक्षोऽस्ति कस्यचित् ।</s-l><s-l>धिक्कर्तारं च कार्यं च श्रमश्चायं निरर्थकः ॥ ५९ ॥</s-l></s-lg><s-lg><s-l>नास्तिक्यमन्यथा च स्याद्वेदानां पृष्ठतःक्रिया ।</s-l><s-l>एतस्यानन्त्यमिच्छामि भगवञ्श्रोतुमञ्जसा ॥ ६० ॥</s-l></s-lg><s-lg><s-l>तथ्यं वदस्व मे ब्रह्मन्नुपसन्नोऽस्म्यधीहि भोः ।</s-l><s-l>यथा ते विदितो मोक्षस्तथेच्छाम्युपशिक्षितुम् ॥ ६१ ॥</s-l></s-lg>