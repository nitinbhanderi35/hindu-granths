<s-lg><s-l> राजपुत्र उवाच ।</s-l><s-l>न निकृत्या न दम्भेन ब्रह्मन्निच्छामि जीवितुम् ।</s-l><s-l>नाधर्मयुक्तानिच्छेयमर्थान्सुमहतोऽप्यहम् ॥ १ ॥</s-l></s-lg><s-lg><s-l>पुरस्तादेव भगवन्मयैतदपवर्जितम् ।</s-l><s-l>येन मां नाभिशङ्केत यद्वा कृत्स्नं हितं भवेत् ॥ २ ॥</s-l></s-lg><s-lg><s-l>आनृशंस्येन धर्मेण लोके ह्यस्मिञ्जिजीविषुः ।</s-l><s-l>नाहमेतदलं कर्तुं नैतन्मय्युपपद्यते ॥ ३ ॥</s-l></s-lg><s-lg><s-l> मुनिरुवाच ।</s-l><s-l>उपपन्नस्त्वमेतेन यथा क्षत्रिय भाषसे ।</s-l><s-l>प्रकृत्या ह्युपपन्नोऽसि बुद्ध्या चाद्भुतदर्शन ॥ ४ ॥</s-l></s-lg><s-lg><s-l>उभयोरेव वामर्थे यतिष्ये तव तस्य च ।</s-l><s-l>संश्लेषं वा करिष्यामि शाश्वतं ह्यनपायिनम् ॥ ५ ॥</s-l></s-lg><s-lg><s-l>त्वादृशं हि कुले जातमनृशंसं बहुश्रुतम् ।</s-l><s-l>अमात्यं को न कुर्वीत राज्यप्रणयकोविदम् ॥ ६ ॥</s-l></s-lg><s-lg><s-l>यस्त्वं प्रव्रजितो राज्याद्व्यसनं चोत्तमं गतः ।</s-l><s-l>आनृशंस्येन वृत्तेन क्षत्रियेच्छसि जीवितुम् ॥ ७ ॥</s-l></s-lg><s-lg><s-l>आगन्ता मद्गृहं तात वैदेहः सत्यसंगरः ।</s-l><s-l>यथाहं तं नियोक्ष्यामि तत्करिष्यत्यसंशयम् ॥ ८ ॥</s-l></s-lg><s-lg><s-l> भीष्म उवाच ।</s-l><s-l>तत आहूय वैदेहं मुनिर्वचनमब्रवीत् ।</s-l><s-l>अयं राजकुले जातो विदिताभ्यन्तरो मम ॥ ९ ॥</s-l></s-lg><s-lg><s-l>आदर्श इव शुद्धात्मा शारदश्चन्द्रमा इव ।</s-l><s-l>नास्मिन्पश्यामि वृजिनं सर्वतो मे परीक्षितः ॥ १० ॥</s-l></s-lg><s-lg><s-l>तेन ते संधिरेवास्तु विश्वसास्मिन्यथा मयि ।</s-l><s-l>न राज्यमनमात्येन शक्यं शास्तुममित्रहन् ॥ ११ ॥</s-l></s-lg><s-lg><s-l>अमात्यः शूर एव स्याद्बुद्धिसंपन्न एव च ।</s-l><s-l>ताभ्यां चैव भयं राज्ञः पश्य राज्यस्य योजनम् ।</s-l><s-l>धर्मात्मनां क्वचिल्लोके नान्यास्ति गतिरीदृशी ॥ १२ ॥</s-l></s-lg><s-lg><s-l>कृतात्मा राजपुत्रोऽयं सतां मार्गमनुष्ठितः ।</s-l><s-l>सुसंगृहीतस्त्वेवैष त्वया धर्मपुरोगमः ।</s-l><s-l>संसेव्यमानः शत्रूंस्ते गृह्णीयान्महतो गणान् ॥ १३ ॥</s-l></s-lg><s-lg><s-l>यद्ययं प्रतियुध्येत्त्वां स्वकर्म क्षत्रियस्य तत् ।</s-l><s-l>जिगीषमाणस्त्वां युद्धे पितृपैतामहे पदे ॥ १४ ॥</s-l></s-lg><s-lg><s-l>त्वं चापि प्रतियुध्येथा विजिगीषुव्रते स्थितः ।</s-l><s-l>अयुद्ध्वैव नियोगान्मे वशे वैदेह ते स्थितः ॥ १५ ॥</s-l></s-lg><s-lg><s-l>स त्वं धर्ममवेक्षस्व त्यक्त्वाधर्ममसांप्रतम् ।</s-l><s-l>न हि कामान्न च द्रोहात्स्वधर्मं हातुमर्हसि ॥ १६ ॥</s-l></s-lg><s-lg><s-l>नैव नित्यं जयस्तात नैव नित्यं पराजयः ।</s-l><s-l>तस्माद्भोजयितव्यश्च भोक्तव्यश्च परो जनः ॥ १७ ॥</s-l></s-lg><s-lg><s-l>आत्मन्येव हि संदृश्यावुभौ जयपराजयौ ।</s-l><s-l>निःशेषकारिणां तात निःशेषकरणाद्भयम् ॥ १८ ॥</s-l></s-lg><s-lg><s-l>इत्युक्तः प्रत्युवाचेदं वचनं ब्राह्मणर्षभम् ।</s-l><s-l>अभिपूज्याभिसत्कृत्य पूजार्हमनुमान्य च ॥ १९ ॥</s-l></s-lg><s-lg><s-l>यथा ब्रूयान्महाप्राज्ञो यथा ब्रूयाद्बहुश्रुतः ।</s-l><s-l>श्रेयस्कामो यथा ब्रूयादुभयोर्यत्क्षमं भवेत् ॥ २० ॥</s-l></s-lg><s-lg><s-l>तथा वचनमुक्तोऽस्मि करिष्यामि च तत्तथा ।</s-l><s-l>एतद्धि परमं श्रेयो न मेऽत्रास्ति विचारणा ॥ २१ ॥</s-l></s-lg><s-lg><s-l>ततः कौसल्यमाहूय वैदेहो वाक्यमब्रवीत् ।</s-l><s-l>धर्मतो नीतितश्चैव बलेन च जितो मया ॥ २२ ॥</s-l></s-lg><s-lg><s-l>सोऽहं त्वया त्वात्मगुणैर्जितः पार्थिवसत्तम ।</s-l><s-l>आत्मानमनवज्ञाय जितवद्वर्ततां भवान् ॥ २३ ॥</s-l></s-lg><s-lg><s-l>नावमन्ये च ते बुद्धिं नावमन्ये च पौरुषम् ।</s-l><s-l>नावमन्ये जयामीति जितवद्वर्ततां भवान् ॥ २४ ॥</s-l></s-lg><s-lg><s-l>यथावत्पूजितो राजन्गृहं गन्तासि मे गृहात् ।</s-l><s-l>ततः संपूज्य तौ विप्रं विश्वस्तौ जग्मतुर्गृहान् ॥ २५ ॥</s-l></s-lg><s-lg><s-l>वैदेहस्त्वथ कौसल्यं प्रवेश्य गृहमञ्जसा ।</s-l><s-l>पाद्यार्घ्यमधुपर्कैस्तं पूजार्हं प्रत्यपूजयत् ॥ २६ ॥</s-l></s-lg><s-lg><s-l>ददौ दुहितरं चास्मै रत्नानि विविधानि च ।</s-l><s-l>एष राज्ञां परो धर्मः सह्यौ जयपराजयौ ॥ २७ ॥</s-l></s-lg>