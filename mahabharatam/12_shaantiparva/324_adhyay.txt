<s-lg><s-l> युधिष्ठिर उवाच ।</s-l><s-l>यदा भक्तो भगवत आसीद्राजा महावसुः ।</s-l><s-l>किमर्थं स परिभ्रष्टो विवेश विवरं भुवः ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>ऋषीणां चैव संवादं त्रिदशानां च भारत ॥ २ ॥</s-l></s-lg><s-lg><s-l>अजेन यष्टव्यमिति देवाः प्राहुर्द्विजोत्तमान् ।</s-l><s-l>स च छागो ह्यजो ज्ञेयो नान्यः पशुरिति स्थितिः ॥ ३ ॥</s-l></s-lg><s-lg><s-l> ऋषय ऊचुः ।</s-l><s-l>बीजैर्यज्ञेषु यष्टव्यमिति वै वैदिकी श्रुतिः ।</s-l><s-l>अजसंज्ञानि बीजानि छागं न घ्नन्तुमर्हथ ॥ ४ ॥</s-l></s-lg><s-lg><s-l>नैष धर्मः सतां देवा यत्र वध्येत वै पशुः ।</s-l><s-l>इदं कृतयुगं श्रेष्ठं कथं वध्येत वै पशुः ॥ ५ ॥</s-l></s-lg><s-lg><s-l> भीष्म उवाच ।</s-l><s-l>तेषां संवदतामेवमृषीणां विबुधैः सह ।</s-l><s-l>मार्गागतो नृपश्रेष्ठस्तं देशं प्राप्तवान्वसुः ।</s-l><s-l>अन्तरिक्षचरः श्रीमान्समग्रबलवाहनः ॥ ६ ॥</s-l></s-lg><s-lg><s-l>तं दृष्ट्वा सहसायान्तं वसुं ते त्वन्तरिक्षगम् ।</s-l><s-l>ऊचुर्द्विजातयो देवानेष छेत्स्यति संशयम् ॥ ७ ॥</s-l></s-lg><s-lg><s-l>यज्वा दानपतिः श्रेष्ठः सर्वभूतहितप्रियः ।</s-l><s-l>कथं स्विदन्यथा ब्रूयाद्वाक्यमेष महान्वसुः ॥ ८ ॥</s-l></s-lg><s-lg><s-l>एवं ते संविदं कृत्वा विबुधा ऋषयस्तथा ।</s-l><s-l>अपृच्छन्सहसाभ्येत्य वसुं राजानमन्तिकात् ॥ ९ ॥</s-l></s-lg><s-lg><s-l>भो राजन्केन यष्टव्यमजेनाहोस्विदौषधैः ।</s-l><s-l>एतन्नः संशयं छिन्धि प्रमाणं नो भवान्मतः ॥ १० ॥</s-l></s-lg><s-lg><s-l>स तान्कृताञ्जलिर्भूत्वा परिपप्रच्छ वै वसुः ।</s-l><s-l>कस्य वः को मतः पक्षो ब्रूत सत्यं समागताः ॥ ११ ॥</s-l></s-lg><s-lg><s-l> ऋषय ऊचुः ।</s-l><s-l>धान्यैर्यष्टव्यमित्येष पक्षोऽस्माकं नराधिप ।</s-l><s-l>देवानां तु पशुः पक्षो मतो राजन्वदस्व नः ॥ १२ ॥</s-l></s-lg><s-lg><s-l> भीष्म उवाच ।</s-l><s-l>देवानां तु मतं ज्ञात्वा वसुना पक्षसंश्रयात् ।</s-l><s-l>छागेनाजेन यष्टव्यमेवमुक्तं वचस्तदा ॥ १३ ॥</s-l></s-lg><s-lg><s-l>कुपितास्ते ततः सर्वे मुनयः सूर्यवर्चसः ।</s-l><s-l>ऊचुर्वसुं विमानस्थं देवपक्षार्थवादिनम् ॥ १४ ॥</s-l></s-lg><s-lg><s-l>सुरपक्षो गृहीतस्ते यस्मात्तस्माद्दिवः पत ।</s-l><s-l>अद्य प्रभृति ते राजन्नाकाशे विहता गतिः ।</s-l><s-l>अस्मच्छापाभिघातेन महीं भित्त्वा प्रवेक्ष्यसि ॥ १५ ॥</s-l></s-lg><s-lg><s-l>ततस्तस्मिन्मुहूर्तेऽथ राजोपरिचरस्तदा ।</s-l><s-l>अधो वै संबभूवाशु भूमेर्विवरगो नृपः ।</s-l><s-l>स्मृतिस्त्वेनं न प्रजहौ तदा नारायणाज्ञया ॥ १६ ॥</s-l></s-lg><s-lg><s-l>देवास्तु सहिताः सर्वे वसोः शापविमोक्षणम् ।</s-l><s-l>चिन्तयामासुरव्यग्राः सुकृतं हि नृपस्य तत् ॥ १७ ॥</s-l></s-lg><s-lg><s-l>अनेनास्मत्कृते राज्ञा शापः प्राप्तो महात्मना ।</s-l><s-l>अस्य प्रतिप्रियं कार्यं सहितैर्नो दिवौकसः ॥ १८ ॥</s-l></s-lg><s-lg><s-l>इति बुद्ध्या व्यवस्याशु गत्वा निश्चयमीश्वराः ।</s-l><s-l>ऊचुस्तं हृष्टमनसो राजोपरिचरं तदा ॥ १९ ॥</s-l></s-lg><s-lg><s-l>ब्रह्मण्यदेवं त्वं भक्तः सुरासुरगुरुं हरिम् ।</s-l><s-l>कामं स तव तुष्टात्मा कुर्याच्छापविमोक्षणम् ॥ २० ॥</s-l></s-lg><s-lg><s-l>मानना तु द्विजातीनां कर्तव्या वै महात्मनाम् ।</s-l><s-l>अवश्यं तपसा तेषां फलितव्यं नृपोत्तम ॥ २१ ॥</s-l></s-lg><s-lg><s-l>यतस्त्वं सहसा भ्रष्ट आकाशान्मेदिनीतलम् ।</s-l><s-l>एकं त्वनुग्रहं तुभ्यं दद्मो वै नृपसत्तम ॥ २२ ॥</s-l></s-lg><s-lg><s-l>यावत्त्वं शापदोषेण कालमासिष्यसेऽनघ ।</s-l><s-l>भूमेर्विवरगो भूत्वा तावन्तं कालमाप्स्यसि ।</s-l><s-l>यज्ञेषु सुहुतां विप्रैर्वसोर्धारां महात्मभिः ॥ २३ ॥</s-l></s-lg><s-lg><s-l>प्राप्स्यसेऽस्मदनुध्यानान्मा च त्वां ग्लानिरास्पृशेत् ।</s-l><s-l>न क्षुत्पिपासे राजेन्द्र भूमेश्छिद्रे भविष्यतः ॥ २४ ॥</s-l></s-lg><s-lg><s-l>वसोर्धारानुपीतत्वात्तेजसाप्यायितेन च ।</s-l><s-l>स देवोऽस्मद्वरात्प्रीतो ब्रह्मलोकं हि नेष्यति ॥ २५ ॥</s-l></s-lg><s-lg><s-l>एवं दत्त्वा वरं राज्ञे सर्वे तत्र दिवौकसः ।</s-l><s-l>गताः स्वभवनं देवा ऋषयश्च तपोधनाः ॥ २६ ॥</s-l></s-lg><s-lg><s-l>चक्रे च सततं पूजां विष्वक्सेनाय भारत ।</s-l><s-l>जप्यं जगौ च सततं नारायणमुखोद्गतम् ॥ २७ ॥</s-l></s-lg><s-lg><s-l>तत्रापि पञ्चभिर्यज्ञैः पञ्चकालानरिंदम ।</s-l><s-l>अयजद्धरिं सुरपतिं भूमेर्विवरगोऽपि सन् ॥ २८ ॥</s-l></s-lg><s-lg><s-l>ततोऽस्य तुष्टो भगवान्भक्त्या नारायणो हरिः ।</s-l><s-l>अनन्यभक्तस्य सतस्तत्परस्य जितात्मनः ॥ २९ ॥</s-l></s-lg><s-lg><s-l>वरदो भगवान्विष्णुः समीपस्थं द्विजोत्तमम् ।</s-l><s-l>गरुत्मन्तं महावेगमाबभाषे स्मयन्निव ॥ ३० ॥</s-l></s-lg><s-lg><s-l>द्विजोत्तम महाभाग गम्यतां वचनान्मम ।</s-l><s-l>सम्राड्राजा वसुर्नाम धर्मात्मा मां समाश्रितः ॥ ३१ ॥</s-l></s-lg><s-lg><s-l>ब्राह्मणानां प्रकोपेन प्रविष्टो वसुधातलम् ।</s-l><s-l>मानितास्ते तु विप्रेन्द्रास्त्वं तु गच्छ द्विजोत्तम ॥ ३२ ॥</s-l></s-lg><s-lg><s-l>भूमेर्विवरसंगुप्तं गरुडेह ममाज्ञया ।</s-l><s-l>अधश्चरं नृपश्रेष्ठं खेचरं कुरु माचिरम् ॥ ३३ ॥</s-l></s-lg><s-lg><s-l>गरुत्मानथ विक्षिप्य पक्षौ मारुतवेगवान् ।</s-l><s-l>विवेश विवरं भूमेर्यत्रास्ते वाग्यतो वसुः ॥ ३४ ॥</s-l></s-lg><s-lg><s-l>तत एनं समुत्क्षिप्य सहसा विनतासुतः ।</s-l><s-l>उत्पपात नभस्तूर्णं तत्र चैनममुञ्चत ॥ ३५ ॥</s-l></s-lg><s-lg><s-l>तस्मिन्मुहूर्ते संजज्ञे राजोपरिचरः पुनः ।</s-l><s-l>सशरीरो गतश्चैव ब्रह्मलोकं नृपोत्तमः ॥ ३६ ॥</s-l></s-lg><s-lg><s-l>एवं तेनापि कौन्तेय वाग्दोषाद्देवताज्ञया ।</s-l><s-l>प्राप्ता गतिरयज्वार्हा द्विजशापान्महात्मना ॥ ३७ ॥</s-l></s-lg><s-lg><s-l>केवलं पुरुषस्तेन सेवितो हरिरीश्वरः ।</s-l><s-l>ततः शीघ्रं जहौ शापं ब्रह्मलोकमवाप च ॥ ३८ ॥</s-l></s-lg><s-lg><s-l>एतत्ते सर्वमाख्यातं ते भूता मानवा यथा ।</s-l><s-l>नारदोऽपि यथा श्वेतं द्वीपं स गतवानृषिः ।</s-l><s-l>तत्ते सर्वं प्रवक्ष्यामि शृणुष्वैकमना नृप ॥ ३९ ॥</s-l></s-lg>