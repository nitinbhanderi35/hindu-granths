<s-lg><s-l> नारद उवाच ।</s-l><s-l>सुखदुःखविपर्यासो यदा समुपपद्यते ।</s-l><s-l>नैनं प्रज्ञा सुनीतं वा त्रायते नापि पौरुषम् ॥ १ ॥</s-l></s-lg><s-lg><s-l>स्वभावाद्यत्नमातिष्ठेद्यत्नवान्नावसीदति ।</s-l><s-l>जरामरणरोगेभ्यः प्रियमात्मानमुद्धरेत् ॥ २ ॥</s-l></s-lg><s-lg><s-l>रुजन्ति हि शरीराणि रोगाः शारीरमानसाः ।</s-l><s-l>सायका इव तीक्ष्णाग्राः प्रयुक्ता दृढधन्विभिः ॥ ३ ॥</s-l></s-lg><s-lg><s-l>व्याधितस्य विवित्साभिस्त्रस्यतो जीवितैषिणः ।</s-l><s-l>अवशस्य विनाशाय शरीरमपकृष्यते ॥ ४ ॥</s-l></s-lg><s-lg><s-l>स्रवन्ति न निवर्तन्ते स्रोतांसि सरितामिव ।</s-l><s-l>आयुरादाय मर्त्यानां रात्र्यहानि पुनः पुनः ॥ ५ ॥</s-l></s-lg><s-lg><s-l>व्यत्ययो ह्ययमत्यन्तं पक्षयोः शुक्लकृष्णयोः ।</s-l><s-l>जातं मर्त्यं जरयति निमेषं नावतिष्ठते ॥ ६ ॥</s-l></s-lg><s-lg><s-l>सुखदुःखानि भूतानामजरो जरयन्नसौ ।</s-l><s-l>आदित्यो ह्यस्तमभ्येति पुनः पुनरुदेति च ॥ ७ ॥</s-l></s-lg><s-lg><s-l>अदृष्टपूर्वानादाय भावानपरिशङ्कितान् ।</s-l><s-l>इष्टानिष्टान्मनुष्याणामस्तं गच्छन्ति रात्रयः ॥ ८ ॥</s-l></s-lg><s-lg><s-l>यो यमिच्छेद्यथाकामं कामानां तत्तदाप्नुयात् ।</s-l><s-l>यदि स्यान्न पराधीनं पुरुषस्य क्रियाफलम् ॥ ९ ॥</s-l></s-lg><s-lg><s-l>संयताश्च हि दक्षाश्च मतिमन्तश्च मानवाः ।</s-l><s-l>दृश्यन्ते निष्फलाः सन्तः प्रहीणाश्च स्वकर्मभिः ॥ १० ॥</s-l></s-lg><s-lg><s-l>अपरे बालिशाः सन्तो निर्गुणाः पुरुषाधमाः ।</s-l><s-l>आशीर्भिरप्यसंयुक्ता दृश्यन्ते सर्वकामिनः ॥ ११ ॥</s-l></s-lg><s-lg><s-l>भूतानामपरः कश्चिद्धिंसायां सततोत्थितः ।</s-l><s-l>वञ्चनायां च लोकस्य स सुखेष्वेव जीर्यते ॥ १२ ॥</s-l></s-lg><s-lg><s-l>अचेष्टमानमासीनं श्रीः कंचिदुपतिष्ठति ।</s-l><s-l>कश्चित्कर्मानुसृत्यान्यो न प्राप्यमधिगच्छति ॥ १३ ॥</s-l></s-lg><s-lg><s-l>अपराधं समाचक्ष्व पुरुषस्य स्वभावतः ।</s-l><s-l>शुक्रमन्यत्र संभूतं पुनरन्यत्र गच्छति ॥ १४ ॥</s-l></s-lg><s-lg><s-l>तस्य योनौ प्रसक्तस्य गर्भो भवति वा न वा ।</s-l><s-l>आम्रपुष्पोपमा यस्य निवृत्तिरुपलभ्यते ॥ १५ ॥</s-l></s-lg><s-lg><s-l>केषांचित्पुत्रकामानामनुसंतानमिच्छताम् ।</s-l><s-l>सिद्धौ प्रयतमानानां नैवाण्डमुपजायते ॥ १६ ॥</s-l></s-lg><s-lg><s-l>गर्भाच्चोद्विजमानानां क्रुद्धादाशीविषादिव ।</s-l><s-l>आयुष्माञ्जायते पुत्रः कथं प्रेतः पितैव सः ॥ १७ ॥</s-l></s-lg><s-lg><s-l>देवानिष्ट्वा तपस्तप्त्वा कृपणैः पुत्रगृद्धिभिः ।</s-l><s-l>दश मासान्परिधृता जायन्ते कुलपांसनाः ॥ १८ ॥</s-l></s-lg><s-lg><s-l>अपरे धनधान्यानि भोगांश्च पितृसंचितान् ।</s-l><s-l>विपुलानभिजायन्ते लब्धास्तैरेव मङ्गलैः ॥ १९ ॥</s-l></s-lg><s-lg><s-l>अन्योन्यं समभिप्रेत्य मैथुनस्य समागमे ।</s-l><s-l>उपद्रव इवाविष्टो योनिं गर्भः प्रपद्यते ॥ २० ॥</s-l></s-lg><s-lg><s-l>शीर्णं परशरीरेण निच्छवीकं शरीरिणम् ।</s-l><s-l>प्राणिनां प्राणसंरोधे मांसश्लेष्मविचेष्टितम् ॥ २१ ॥</s-l></s-lg><s-lg><s-l>निर्दग्धं परदेहेन परदेहं चलाचलम् ।</s-l><s-l>विनश्यन्तं विनाशान्ते नावि नावमिवाहितम् ॥ २२ ॥</s-l></s-lg><s-lg><s-l>संगत्या जठरे न्यस्तं रेतोबिन्दुमचेतनम् ।</s-l><s-l>केन यत्नेन जीवन्तं गर्भं त्वमिह पश्यसि ॥ २३ ॥</s-l></s-lg><s-lg><s-l>अन्नपानानि जीर्यन्ते यत्र भक्षाश्च भक्षिताः ।</s-l><s-l>तस्मिन्नेवोदरे गर्भः किं नान्नमिव जीर्यते ॥ २४ ॥</s-l></s-lg><s-lg><s-l>गर्भमूत्रपुरीषाणां स्वभावनियता गतिः ।</s-l><s-l>धारणे वा विसर्गे वा न कर्तुर्विद्यते वशः ॥ २५ ॥</s-l></s-lg><s-lg><s-l>स्रवन्ति ह्युदराद्गर्भा जायमानास्तथापरे ।</s-l><s-l>आगमेन सहान्येषां विनाश उपपद्यते ॥ २६ ॥</s-l></s-lg><s-lg><s-l>एतस्माद्योनिसंबन्धाद्यो जीवन्परिमुच्यते ।</s-l><s-l>प्रजां च लभते कांचित्पुनर्द्वंद्वेषु मज्जति ॥ २७ ॥</s-l></s-lg><s-lg><s-l>शतस्य सहजातस्य सप्तमीं दशमीं दशाम् ।</s-l><s-l>प्राप्नुवन्ति ततः पञ्च न भवन्ति शतायुषः ॥ २८ ॥</s-l></s-lg><s-lg><s-l>नाभ्युत्थाने मनुष्याणां योगाः स्युर्नात्र संशयः ।</s-l><s-l>व्याधिभिश्च विमथ्यन्ते व्यालैः क्षुद्रमृगा इव ॥ २९ ॥</s-l></s-lg><s-lg><s-l>व्याधिभिर्भक्ष्यमाणानां त्यजतां विपुलं धनम् ।</s-l><s-l>वेदनां नापकर्षन्ति यतमानाश्चिकित्सकाः ॥ ३० ॥</s-l></s-lg><s-lg><s-l>ते चापि निपुणा वैद्याः कुशलाः संभृतौषधाः ।</s-l><s-l>व्याधिभिः परिकृष्यन्ते मृगा व्याधैरिवार्दिताः ॥ ३१ ॥</s-l></s-lg><s-lg><s-l>ते पिबन्तः कषायांश्च सर्पींषि विविधानि च ।</s-l><s-l>दृश्यन्ते जरया भग्ना नागा नागैरिवोत्तमैः ॥ ३२ ॥</s-l></s-lg><s-lg><s-l>के वा भुवि चिकित्सन्ते रोगार्तान्मृगपक्षिणः ।</s-l><s-l>श्वापदानि दरिद्रांश्च प्रायो नार्ता भवन्ति ते ॥ ३३ ॥</s-l></s-lg><s-lg><s-l>घोरानपि दुराधर्षान्नृपतीनुग्रतेजसः ।</s-l><s-l>आक्रम्य रोग आदत्ते पशून्पशुपचो यथा ॥ ३४ ॥</s-l></s-lg><s-lg><s-l>इति लोकमनाक्रन्दं मोहशोकपरिप्लुतम् ।</s-l><s-l>स्रोतसा सहसा क्षिप्तं ह्रियमाणं बलीयसा ॥ ३५ ॥</s-l></s-lg><s-lg><s-l>न धनेन न राज्येन नोग्रेण तपसा तथा ।</s-l><s-l>स्वभावा व्यतिवर्तन्ते ये नियुक्ताः शरीरिषु ॥ ३६ ॥</s-l></s-lg><s-lg><s-l>न म्रियेरन्न जीर्येरन्सर्वे स्युः सर्वकामिकाः ।</s-l><s-l>नाप्रियं प्रतिपश्येयुरुत्थानस्य फलं प्रति ॥ ३७ ॥</s-l></s-lg><s-lg><s-l>उपर्युपरि लोकस्य सर्वो भवितुमिच्छति ।</s-l><s-l>यतते च यथाशक्ति न च तद्वर्तते तथा ॥ ३८ ॥</s-l></s-lg><s-lg><s-l>ऐश्वर्यमदमत्तांश्च मत्तान्मद्यमदेन च ।</s-l><s-l>अप्रमत्ताः शठाः क्रूरा विक्रान्ताः पर्युपासते ॥ ३९ ॥</s-l></s-lg><s-lg><s-l>क्लेशाः प्रतिनिवर्तन्ते केषांचिदसमीक्षिताः ।</s-l><s-l>स्वं स्वं च पुनरन्येषां न किंचिदभिगम्यते ॥ ४० ॥</s-l></s-lg><s-lg><s-l>महच्च फलवैषम्यं दृश्यते कर्मसंधिषु ।</s-l><s-l>वहन्ति शिबिकामन्ये यान्त्यन्ये शिबिकागताः ॥ ४१ ॥</s-l></s-lg><s-lg><s-l>सर्वेषामृद्धिकामानामन्ये रथपुरःसराः ।</s-l><s-l>मनुजाश्च शतस्त्रीकाः शतशो विधवाः स्त्रियः ॥ ४२ ॥</s-l></s-lg><s-lg><s-l>द्वंद्वारामेषु भूतेषु गच्छन्त्येकैकशो नराः ।</s-l><s-l>इदमन्यत्परं पश्य मात्र मोहं करिष्यसि ॥ ४३ ॥</s-l></s-lg><s-lg><s-l>त्यज धर्ममधर्मं च उभे सत्यानृते त्यज ।</s-l><s-l>उभे सत्यानृते त्यक्त्वा येन त्यजसि तं त्यज ॥ ४४ ॥</s-l></s-lg><s-lg><s-l>एतत्ते परमं गुह्यमाख्यातमृषिसत्तम ।</s-l><s-l>येन देवाः परित्यज्य मर्त्यलोकं दिवं गताः ॥ ४५ ॥</s-l></s-lg><s-lg><s-l> भीष्म उवाच ।</s-l><s-l>नारदस्य वचः श्रुत्वा शुकः परमबुद्धिमान् ।</s-l><s-l>संचिन्त्य मनसा धीरो निश्चयं नाध्यगच्छत ॥ ४६ ॥</s-l></s-lg><s-lg><s-l>पुत्रदारैर्महान्क्लेशो विद्याम्नाये महाञ्श्रमः ।</s-l><s-l>किं नु स्याच्छाश्वतं स्थानमल्पक्लेशं महोदयम् ॥ ४७ ॥</s-l></s-lg><s-lg><s-l>ततो मुहूर्तं संचिन्त्य निश्चितां गतिमात्मनः ।</s-l><s-l>परावरज्ञो धर्मस्य परां नैःश्रेयसीं गतिम् ॥ ४८ ॥</s-l></s-lg><s-lg><s-l>कथं त्वहमसंक्लिष्टो गच्छेयं परमां गतिम् ।</s-l><s-l>नावर्तेयं यथा भूयो योनिसंसारसागरे ॥ ४९ ॥</s-l></s-lg><s-lg><s-l>परं भावं हि काङ्क्षामि यत्र नावर्तते पुनः ।</s-l><s-l>सर्वसङ्गान्परित्यज्य निश्चितां मनसो गतिम् ॥ ५० ॥</s-l></s-lg><s-lg><s-l>तत्र यास्यामि यत्रात्मा शमं मेऽधिगमिष्यति ।</s-l><s-l>अक्षयश्चाव्ययश्चैव यत्र स्थास्यामि शाश्वतः ॥ ५१ ॥</s-l></s-lg><s-lg><s-l>न तु योगमृते शक्या प्राप्तुं सा परमा गतिः ।</s-l><s-l>अवबन्धो हि मुक्तस्य कर्मभिर्नोपपद्यते ॥ ५२ ॥</s-l></s-lg><s-lg><s-l>तस्माद्योगं समास्थाय त्यक्त्वा गृहकलेवरम् ।</s-l><s-l>वायुभूतः प्रवेक्ष्यामि तेजोराशिं दिवाकरम् ॥ ५३ ॥</s-l></s-lg><s-lg><s-l>न ह्येष क्षयमाप्नोति सोमः सुरगणैर्यथा ।</s-l><s-l>कम्पितः पतते भूमिं पुनश्चैवाधिरोहति ।</s-l><s-l>क्षीयते हि सदा सोमः पुनश्चैवाभिपूर्यते ॥ ५४ ॥</s-l></s-lg><s-lg><s-l>रविस्तु संतापयति लोकान्रश्मिभिरुल्बणैः ।</s-l><s-l>सर्वतस्तेज आदत्ते नित्यमक्षयमण्डलः ॥ ५५ ॥</s-l></s-lg><s-lg><s-l>अतो मे रोचते गन्तुमादित्यं दीप्ततेजसम् ।</s-l><s-l>अत्र वत्स्यामि दुर्धर्षो निःसङ्गेनान्तरात्मना ॥ ५६ ॥</s-l></s-lg><s-lg><s-l>सूर्यस्य सदने चाहं निक्षिप्येदं कलेवरम् ।</s-l><s-l>ऋषिभिः सह यास्यामि सौरं तेजोऽतिदुःसहम् ॥ ५७ ॥</s-l></s-lg><s-lg><s-l>आपृच्छामि नगान्नागान्गिरीनुर्वीं दिशो दिवम् ।</s-l><s-l>देवदानवगन्धर्वान्पिशाचोरगराक्षसान् ॥ ५८ ॥</s-l></s-lg><s-lg><s-l>लोकेषु सर्वभूतानि प्रवेक्ष्यामि नसंशयः ।</s-l><s-l>पश्यन्तु योगवीर्यं मे सर्वे देवाः सहर्षिभिः ॥ ५९ ॥</s-l></s-lg><s-lg><s-l>अथानुज्ञाप्य तमृषिं नारदं लोकविश्रुतम् ।</s-l><s-l>तस्मादनुज्ञां संप्राप्य जगाम पितरं प्रति ॥ ६० ॥</s-l></s-lg><s-lg><s-l>सोऽभिवाद्य महात्मानमृषिं द्वैपायनं मुनिम् ।</s-l><s-l>शुकः प्रदक्षिणीकृत्य कृष्णमापृष्टवान्मुनिः ॥ ६१ ॥</s-l></s-lg><s-lg><s-l>श्रुत्वा ऋषिस्तद्वचनं शुकस्य प्रीतो महात्मा पुनराह चैनम् ।</s-l><s-l>भो भोः पुत्र स्थीयतां तावदद्य यावच्चक्षुः प्रीणयामि त्वदर्थम् ॥ ६२ ॥</s-l></s-lg><s-lg><s-l>निरपेक्षः शुको भूत्वा निःस्नेहो मुक्तबन्धनः ।</s-l><s-l>मोक्षमेवानुसंचिन्त्य गमनाय मनो दधे ।</s-l><s-l>पितरं संपरित्यज्य जगाम द्विजसत्तमः ॥ ६३ ॥</s-l></s-lg>