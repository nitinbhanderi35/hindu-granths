<s-lg><s-l> भीष्म उवाच ।</s-l><s-l>स लब्ध्वा परमं देवाद्वरं सत्यवतीसुतः ।</s-l><s-l>अरणीं त्वथ संगृह्य ममन्थाग्निचिकीर्षया ॥ १ ॥</s-l></s-lg><s-lg><s-l>अथ रूपं परं राजन्बिभ्रतीं स्वेन तेजसा ।</s-l><s-l>घृताचीं नामाप्सरसमपश्यद्भगवानृषिः ॥ २ ॥</s-l></s-lg><s-lg><s-l>ऋषिरप्सरसं दृष्ट्वा सहसा काममोहितः ।</s-l><s-l>अभवद्भगवान्व्यासो वने तस्मिन्युधिष्ठिर ॥ ३ ॥</s-l></s-lg><s-lg><s-l>सा च कृत्वा तदा व्यासं कामसंविग्नमानसम् ।</s-l><s-l>शुकी भूत्वा महाराज घृताची समुपागमत् ॥ ४ ॥</s-l></s-lg><s-lg><s-l>स तामप्सरसं दृष्ट्वा रूपेणान्येन संवृताम् ।</s-l><s-l>शरीरजेनानुगतः सर्वगात्रातिगेन ह ॥ ५ ॥</s-l></s-lg><s-lg><s-l>स तु धैर्येण महता निगृह्णन्हृच्छयं मुनिः ।</s-l><s-l>न शशाक नियन्तुं तद्व्यासः प्रविसृतं मनः ।</s-l><s-l>भावित्वाच्चैव भावस्य घृताच्या वपुषा हृतः ॥ ६ ॥</s-l></s-lg><s-lg><s-l>यत्नान्नियच्छतस्तस्य मुनेरग्निचिकीर्षया ।</s-l><s-l>अरण्यामेव सहसा तस्य शुक्रमवापतत् ॥ ७ ॥</s-l></s-lg><s-lg><s-l>सोऽविशङ्केन मनसा तथैव द्विजसत्तमः ।</s-l><s-l>अरणीं ममन्थ ब्रह्मर्षिस्तस्यां जज्ञे शुको नृप ॥ ८ ॥</s-l></s-lg><s-lg><s-l>शुक्रे निर्मथ्यमाने तु शुको जज्ञे महातपाः ।</s-l><s-l>परमर्षिर्महायोगी अरणीगर्भसंभवः ॥ ९ ॥</s-l></s-lg><s-lg><s-l>यथाध्वरे समिद्धोऽग्निर्भाति हव्यमुपात्तवान् ।</s-l><s-l>तथारूपः शुको जज्ञे प्रज्वलन्निव तेजसा ॥ १० ॥</s-l></s-lg><s-lg><s-l>बिभ्रत्पितुश्च कौरव्य रूपवर्णमनुत्तमम् ।</s-l><s-l>बभौ तदा भावितात्मा विधूमोऽग्निरिव ज्वलन् ॥ ११ ॥</s-l></s-lg><s-lg><s-l>तं गङ्गा सरितां श्रेष्ठा मेरुपृष्ठे जनेश्वर ।</s-l><s-l>स्वरूपिणी तदाभ्येत्य स्नापयामास वारिणा ॥ १२ ॥</s-l></s-lg><s-lg><s-l>अन्तरिक्षाच्च कौरव्य दण्डः कृष्णाजिनं च ह ।</s-l><s-l>पपात भुवि राजेन्द्र शुकस्यार्थे महात्मनः ॥ १३ ॥</s-l></s-lg><s-lg><s-l>जेगीयन्ते स्म गन्धर्वा ननृतुश्चाप्सरोगणाः ।</s-l><s-l>देवदुन्दुभयश्चैव प्रावाद्यन्त महास्वनाः ॥ १४ ॥</s-l></s-lg><s-lg><s-l>विश्वावसुश्च गन्धर्वस्तथा तुम्बुरुनारदौ ।</s-l><s-l>हाहाहूहू च गन्धर्वौ तुष्टुवुः शुकसंभवम् ॥ १५ ॥</s-l></s-lg><s-lg><s-l>तत्र शक्रपुरोगाश्च लोकपालाः समागताः ।</s-l><s-l>देवा देवर्षयश्चैव तथा ब्रह्मर्षयोऽपि च ॥ १६ ॥</s-l></s-lg><s-lg><s-l>दिव्यानि सर्वपुष्पाणि प्रववर्षात्र मारुतः ।</s-l><s-l>जङ्गमं स्थावरं चैव प्रहृष्टमभवज्जगत् ॥ १७ ॥</s-l></s-lg><s-lg><s-l>तं महात्मा स्वयं प्रीत्या देव्या सह महाद्युतिः ।</s-l><s-l>जातमात्रं मुनेः पुत्रं विधिनोपानयत्तदा ॥ १८ ॥</s-l></s-lg><s-lg><s-l>तस्य देवेश्वरः शक्रो दिव्यमद्भुतदर्शनम् ।</s-l><s-l>ददौ कमण्डलुं प्रीत्या देववासांसि चाभिभो ॥ १९ ॥</s-l></s-lg><s-lg><s-l>हंसाश्च शतपत्राश्च सारसाश्च सहस्रशः ।</s-l><s-l>प्रदक्षिणमवर्तन्त शुकाश्चाषाश्च भारत ॥ २० ॥</s-l></s-lg><s-lg><s-l>आरणेयस्तथा दिव्यं प्राप्य जन्म महाद्युतिः ।</s-l><s-l>तत्रैवोवास मेधावी व्रतचारी समाहितः ॥ २१ ॥</s-l></s-lg><s-lg><s-l>उत्पन्नमात्रं तं वेदाः सरहस्याः ससंग्रहाः ।</s-l><s-l>उपतस्थुर्महाराज यथास्य पितरं तथा ॥ २२ ॥</s-l></s-lg><s-lg><s-l>बृहस्पतिं तु वव्रे स वेदवेदाङ्गभाष्यवित् ।</s-l><s-l>उपाध्यायं महाराज धर्ममेवानुचिन्तयन् ॥ २३ ॥</s-l></s-lg><s-lg><s-l>सोऽधीत्य वेदानखिलान्सरहस्यान्ससंग्रहान् ।</s-l><s-l>इतिहासं च कार्त्स्न्येन राजशास्त्राणि चाभिभो ॥ २४ ॥</s-l></s-lg><s-lg><s-l>गुरवे दक्षिणां दत्त्वा समावृत्तो महामुनिः ।</s-l><s-l>उग्रं तपः समारेभे ब्रह्मचारी समाहितः ॥ २५ ॥</s-l></s-lg><s-lg><s-l>देवतानामृषीणां च बाल्येऽपि स महातपाः ।</s-l><s-l>संमन्त्रणीयो मान्यश्च ज्ञानेन तपसा तथा ॥ २६ ॥</s-l></s-lg><s-lg><s-l>न त्वस्य रमते बुद्धिराश्रमेषु नराधिप ।</s-l><s-l>त्रिषु गार्हस्थ्यमूलेषु मोक्षधर्मानुदर्शिनः ॥ २७ ॥</s-l></s-lg>