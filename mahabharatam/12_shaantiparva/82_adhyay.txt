<s-lg><s-l> युधिष्ठिर उवाच ।</s-l><s-l>एवमग्राह्यके तस्मिञ्ज्ञातिसंबन्धिमण्डले ।</s-l><s-l>मित्रेष्वमित्रेष्वपि च कथं भावो विभाव्यते ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>वासुदेवस्य संवादं सुरर्षेर्नारदस्य च ॥ २ ॥</s-l></s-lg><s-lg><s-l> वासुदेव उवाच ।</s-l><s-l>नासुहृत्परमं मन्त्रं नारदार्हति वेदितुम् ।</s-l><s-l>अपण्डितो वापि सुहृत्पण्डितो वापि नात्मवान् ॥ ३ ॥</s-l></s-lg><s-lg><s-l>स ते सौहृदमास्थाय किंचिद्वक्ष्यामि नारद ।</s-l><s-l>कृत्स्नां च बुद्धिं संप्रेक्ष्य संपृच्छे त्रिदिवंगम ॥ ४ ॥</s-l></s-lg><s-lg><s-l>दास्यमैश्वर्यवादेन ज्ञातीनां वै करोम्यहम् ।</s-l><s-l>अर्धभोक्तास्मि भोगानां वाग्दुरुक्तानि च क्षमे ॥ ५ ॥</s-l></s-lg><s-lg><s-l>अरणीमग्निकामो वा मथ्नाति हृदयं मम ।</s-l><s-l>वाचा दुरुक्तं देवर्षे तन्मे दहति नित्यदा ॥ ६ ॥</s-l></s-lg><s-lg><s-l>बलं संकर्षणे नित्यं सौकुमार्यं पुनर्गदे ।</s-l><s-l>रूपेण मत्तः प्रद्युम्नः सोऽसहायोऽस्मि नारद ॥ ७ ॥</s-l></s-lg><s-lg><s-l>अन्ये हि सुमहाभागा बलवन्तो दुरासदाः ।</s-l><s-l>नित्योत्थानेन संपन्ना नारदान्धकवृष्णयः ॥ ८ ॥</s-l></s-lg><s-lg><s-l>यस्य न स्युर्न वै स स्याद्यस्य स्युः कृच्छ्रमेव तत् ।</s-l><s-l>द्वाभ्यां निवारितो नित्यं वृणोम्येकतरं न च ॥ ९ ॥</s-l></s-lg><s-lg><s-l>स्यातां यस्याहुकाक्रूरौ किं नु दुःखतरं ततः ।</s-l><s-l>यस्य वापि न तौ स्यातां किं नु दुःखतरं ततः ॥ १० ॥</s-l></s-lg><s-lg><s-l>सोऽहं कितवमातेव द्वयोरपि महामुने ।</s-l><s-l>एकस्य जयमाशंसे द्वितीयस्यापराजयम् ॥ ११ ॥</s-l></s-lg><s-lg><s-l>ममैवं क्लिश्यमानस्य नारदोभयतः सदा ।</s-l><s-l>वक्तुमर्हसि यच्छ्रेयो ज्ञातीनामात्मनस्तथा ॥ १२ ॥</s-l></s-lg><s-lg><s-l> नारद उवाच ।</s-l><s-l>आपदो द्विविधाः कृष्ण बाह्याश्चाभ्यन्तराश्च ह ।</s-l><s-l>प्रादुर्भवन्ति वार्ष्णेय स्वकृता यदि वान्यतः ॥ १३ ॥</s-l></s-lg><s-lg><s-l>सेयमाभ्यन्तरा तुभ्यमापत्कृच्छ्रा स्वकर्मजा ।</s-l><s-l>अक्रूरभोजप्रभवाः सर्वे ह्येते तदन्वयाः ॥ १४ ॥</s-l></s-lg><s-lg><s-l>अर्थहेतोर्हि कामाद्वाद्वारा बीभत्सयापि वा ।</s-l><s-l>आत्मना प्राप्तमैश्वर्यमन्यत्र प्रतिपादितम् ॥ १५ ॥</s-l></s-lg><s-lg><s-l>कृतमूलमिदानीं तज्जातशब्दं सहायवत् ।</s-l><s-l>न शक्यं पुनरादातुं वान्तमन्नमिव त्वया ॥ १६ ॥</s-l></s-lg><s-lg><s-l>बभ्रूग्रसेनयो राज्यं नाप्तुं शक्यं कथंचन ।</s-l><s-l>ज्ञातिभेदभयात्कृष्ण त्वया चापि विशेषतः ॥ १७ ॥</s-l></s-lg><s-lg><s-l>तच्चेत्सिध्येत्प्रयत्नेन कृत्वा कर्म सुदुष्करम् ।</s-l><s-l>महाक्षयव्ययं वा स्याद्विनाशो वा पुनर्भवेत् ॥ १८ ॥</s-l></s-lg><s-lg><s-l>अनायसेन शस्त्रेण मृदुना हृदयच्छिदा ।</s-l><s-l>जिह्वामुद्धर सर्वेषां परिमृज्यानुमृज्य च ॥ १९ ॥</s-l></s-lg><s-lg><s-l> वासुदेव उवाच ।</s-l><s-l>अनायसं मुने शस्त्रं मृदु विद्यामहं कथम् ।</s-l><s-l>येनैषामुद्धरे जिह्वां परिमृज्यानुमृज्य च ॥ २० ॥</s-l></s-lg><s-lg><s-l> नारद उवाच ।</s-l><s-l>शक्त्यान्नदानं सततं तितिक्षा दम आर्जवम् ।</s-l><s-l>यथार्हप्रतिपूजा च शस्त्रमेतदनायसम् ॥ २१ ॥</s-l></s-lg><s-lg><s-l>ज्ञातीनां वक्तुकामानां कटूनि च लघूनि च ।</s-l><s-l>गिरा त्वं हृदयं वाचं शमयस्व मनांसि च ॥ २२ ॥</s-l></s-lg><s-lg><s-l>नामहापुरुषः कश्चिन्नानात्मा नासहायवान् ।</s-l><s-l>महतीं धुरमादत्ते तामुद्यम्योरसा वह ॥ २३ ॥</s-l></s-lg><s-lg><s-l>सर्व एव गुरुं भारमनड्वान्वहते समे ।</s-l><s-l>दुर्गे प्रतीकः सुगवो भारं वहति दुर्वहम् ॥ २४ ॥</s-l></s-lg><s-lg><s-l>भेदाद्विनाशः संघानां संघमुख्योऽसि केशव ।</s-l><s-l>यथा त्वां प्राप्य नोत्सीदेदयं संघस्तथा कुरु ॥ २५ ॥</s-l></s-lg><s-lg><s-l>नान्यत्र बुद्धिक्षान्तिभ्यां नान्यत्रेन्द्रियनिग्रहात् ।</s-l><s-l>नान्यत्र धनसंत्यागाद्गणः प्राज्ञेऽवतिष्ठते ॥ २६ ॥</s-l></s-lg><s-lg><s-l>धन्यं यशस्यमायुष्यं स्वपक्षोद्भावनं शुभम् ।</s-l><s-l>ज्ञातीनामविनाशः स्याद्यथा कृष्ण तथा कुरु ॥ २७ ॥</s-l></s-lg><s-lg><s-l>आयत्यां च तदात्वे च न तेऽस्त्यविदितं प्रभो ।</s-l><s-l>षाड्गुण्यस्य विधानेन यात्रायानविधौ तथा ॥ २८ ॥</s-l></s-lg><s-lg><s-l>माधवाः कुकुरा भोजाः सर्वे चान्धकवृष्णयः ।</s-l><s-l>त्वय्यासक्ता महाबाहो लोका लोकेश्वराश्च ये ॥ २९ ॥</s-l></s-lg><s-lg><s-l>उपासते हि त्वद्बुद्धिमृषयश्चापि माधव ।</s-l><s-l>त्वं गुरुः सर्वभूतानां जानीषे त्वं गतागतम् ।</s-l><s-l>त्वामासाद्य यदुश्रेष्ठमेधन्ते ज्ञातिनः सुखम् ॥ ३० ॥</s-l></s-lg>