<s-lg><s-l> वैशंपायन उवाच ।</s-l><s-l>एवमुक्तस्तु कौन्तेयो गुडाकेशेन भारत ।</s-l><s-l>नोवाच किंचित्कौरव्यस्ततो द्वैपायनोऽब्रवीत् ॥ १ ॥</s-l></s-lg><s-lg><s-l>बीभत्सोर्वचनं सम्यक्सत्यमेतद्युधिष्ठिर ।</s-l><s-l>शास्त्रदृष्टः परो धर्मः स्मृतो गार्हस्थ्य आश्रमः ॥ २ ॥</s-l></s-lg><s-lg><s-l>स्वधर्मं चर धर्मज्ञ यथाशास्त्रं यथाविधि ।</s-l><s-l>न हि गार्हस्थ्यमुत्सृज्य तवारण्यं विधीयते ॥ ३ ॥</s-l></s-lg><s-lg><s-l>गृहस्थं हि सदा देवाः पितर ऋषयस्तथा ।</s-l><s-l>भृत्याश्चैवोपजीवन्ति तान्भजस्व महीपते ॥ ४ ॥</s-l></s-lg><s-lg><s-l>वयांसि पशवश्चैव भूतानि च महीपते ।</s-l><s-l>गृहस्थैरेव धार्यन्ते तस्माज्ज्येष्ठाश्रमो गृही ॥ ५ ॥</s-l></s-lg><s-lg><s-l>सोऽयं चतुर्णामेतेषामाश्रमाणां दुराचरः ।</s-l><s-l>तं चराविमनाः पार्थ दुश्चरं दुर्बलेन्द्रियैः ॥ ६ ॥</s-l></s-lg><s-lg><s-l>वेदज्ञानं च ते कृत्स्नं तपश्च चरितं महत् ।</s-l><s-l>पितृपैतामहे राज्ये धुरमुद्वोढुमर्हसि ॥ ७ ॥</s-l></s-lg><s-lg><s-l>तपो यज्ञस्तथा विद्या भैक्षमिन्द्रियनिग्रहः ।</s-l><s-l>ध्यानमेकान्तशीलत्वं तुष्टिर्दानं च शक्तितः ॥ ८ ॥</s-l></s-lg><s-lg><s-l>ब्राह्मणानां महाराज चेष्टाः संसिद्धिकारिकाः ।</s-l><s-l>क्षत्रियाणां च वक्ष्यामि तवापि विदितं पुनः ॥ ९ ॥</s-l></s-lg><s-lg><s-l>यज्ञो विद्या समुत्थानमसंतोषः श्रियं प्रति ।</s-l><s-l>दण्डधारणमत्युग्रं प्रजानां परिपालनम् ॥ १० ॥</s-l></s-lg><s-lg><s-l>वेदज्ञानं तथा कृत्स्नं तपः सुचरितं तथा ।</s-l><s-l>द्रविणोपार्जनं भूरि पात्रेषु प्रतिपादनम् ॥ ११ ॥</s-l></s-lg><s-lg><s-l>एतानि राज्ञां कर्माणि सुकृतानि विशां पते ।</s-l><s-l>इमं लोकममुं लोकं साधयन्तीति नः श्रुतम् ॥ १२ ॥</s-l></s-lg><s-lg><s-l>तेषां ज्यायस्तु कौन्तेय दण्डधारणमुच्यते ।</s-l><s-l>बलं हि क्षत्रिये नित्यं बले दण्डः समाहितः ॥ १३ ॥</s-l></s-lg><s-lg><s-l>एताश्चेष्टाः क्षत्रियाणां राजन्संसिद्धिकारिकाः ।</s-l><s-l>अपि गाथामिमां चापि बृहस्पतिरभाषत ॥ १४ ॥</s-l></s-lg><s-lg><s-l>भूमिरेतौ निगिरति सर्पो बिलशयानिव ।</s-l><s-l>राजानं चाविरोद्धारं ब्राह्मणं चाप्रवासिनम् ॥ १५ ॥</s-l></s-lg><s-lg><s-l>सुद्युम्नश्चापि राजर्षिः श्रूयते दण्डधारणात् ।</s-l><s-l>प्राप्तवान्परमां सिद्धिं दक्षः प्राचेतसो यथा ॥ १६ ॥</s-l></s-lg>