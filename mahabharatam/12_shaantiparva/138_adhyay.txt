<s-lg><s-l> युधिष्ठिर उवाच ।</s-l><s-l>युगक्षयात्परिक्षीणे धर्मे लोके च भारत ।</s-l><s-l>दस्युभिः पीड्यमाने च कथं स्थेयं पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>हन्त ते कथयिष्यामि नीतिमापत्सु भारत ।</s-l><s-l>उत्सृज्यापि घृणां काले यथा वर्तेत भूमिपः ॥ २ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>भरद्वाजस्य संवादं राज्ञः शत्रुंतपस्य च ॥ ३ ॥</s-l></s-lg><s-lg><s-l>राजा शत्रुंतपो नाम सौवीराणां महारथः ।</s-l><s-l>कणिङ्कमुपसंगम्य पप्रच्छार्थविनिश्चयम् ॥ ४ ॥</s-l></s-lg><s-lg><s-l>अलब्धस्य कथं लिप्सा लब्धं केन विवर्धते ।</s-l><s-l>वर्धितं पालयेत्केन पालितं प्रणयेत्कथम् ॥ ५ ॥</s-l></s-lg><s-lg><s-l>तस्मै विनिश्चयार्थं स परिपृष्टार्थनिश्चयः ।</s-l><s-l>उवाच ब्राह्मणो वाक्यमिदं हेतुमदुत्तरम् ॥ ६ ॥</s-l></s-lg><s-lg><s-l>नित्यमुद्यतदण्डः स्यान्नित्यं विवृतपौरुषः ।</s-l><s-l>अच्छिद्रश्छिद्रदर्शी च परेषां विवरानुगः ॥ ७ ॥</s-l></s-lg><s-lg><s-l>नित्यमुद्यतदण्डस्य भृशमुद्विजते जनः ।</s-l><s-l>तस्मात्सर्वाणि भूतानि दण्डेनैव प्ररोधयेत् ॥ ८ ॥</s-l></s-lg><s-lg><s-l>एवमेव प्रशंसन्ति पण्डितास्तत्त्वदर्शिनः ।</s-l><s-l>तस्माच्चतुष्टये तस्मिन्प्रधानो दण्ड उच्यते ॥ ९ ॥</s-l></s-lg><s-lg><s-l>छिन्नमूले ह्यधिष्ठाने सर्वे तज्जीविनो हताः ।</s-l><s-l>कथं हि शाखास्तिष्ठेयुश्छिन्नमूले वनस्पतौ ॥ १० ॥</s-l></s-lg><s-lg><s-l>मूलमेवादितश्छिन्द्यात्परपक्षस्य पण्डितः ।</s-l><s-l>ततः सहायान्पक्षं च सर्वमेवानुसारयेत् ॥ ११ ॥</s-l></s-lg><s-lg><s-l>सुमन्त्रितं सुविक्रान्तं सुयुद्धं सुपलायितम् ।</s-l><s-l>आपदां पदकालेषु कुर्वीत न विचारयेत् ॥ १२ ॥</s-l></s-lg><s-lg><s-l>वाङ्मात्रेण विनीतः स्याद्धृदयेन यथा क्षुरः ।</s-l><s-l>श्लक्ष्णपूर्वाभिभाषी च कामक्रोधौ विवर्जयेत् ॥ १३ ॥</s-l></s-lg><s-lg><s-l>सपत्नसहिते कार्ये कृत्वा संधिं न विश्वसेत् ।</s-l><s-l>अपक्रामेत्ततः क्षिप्रं कृतकार्यो विचक्षणः ॥ १४ ॥</s-l></s-lg><s-lg><s-l>शत्रुं च मित्ररूपेण सान्त्वेनैवाभिसान्त्वयेत् ।</s-l><s-l>नित्यशश्चोद्विजेत्तस्मात्सर्पाद्वेश्मगतादिव ॥ १५ ॥</s-l></s-lg><s-lg><s-l>यस्य बुद्धिं परिभवेत्तमतीतेन सान्त्वयेत् ।</s-l><s-l>अनागतेन दुष्प्रज्ञं प्रत्युत्पन्नेन पण्डितम् ॥ १६ ॥</s-l></s-lg><s-lg><s-l>अञ्जलिं शपथं सान्त्वं प्रणम्य शिरसा वदेत् ।</s-l><s-l>अश्रुप्रपातनं चैव कर्तव्यं भूतिमिच्छता ॥ १७ ॥</s-l></s-lg><s-lg><s-l>वहेदमित्रं स्कन्धेन यावत्कालविपर्ययः ।</s-l><s-l>अथैनमागते काले भिन्द्याद्घटमिवाश्मनि ॥ १८ ॥</s-l></s-lg><s-lg><s-l>मुहूर्तमपि राजेन्द्र तिन्दुकालातवज्ज्वलेत् ।</s-l><s-l>न तुषाग्निरिवानर्चिर्धूमायेत नरश्चिरम् ॥ १९ ॥</s-l></s-lg><s-lg><s-l>नानर्थकेनार्थवत्त्वं कृतघ्नेन समाचरेत् ।</s-l><s-l>अर्थे तु शक्यते भोक्तुं कृतकार्योऽवमन्यते ।</s-l><s-l>तस्मात्सर्वाणि कार्याणि सावशेषाणि कारयेत् ॥ २० ॥</s-l></s-lg><s-lg><s-l>कोकिलस्य वराहस्य मेरोः शून्यस्य वेश्मनः ।</s-l><s-l>व्याडस्य भक्तिचित्रस्य यच्छ्रेष्ठं तत्समाचरेत् ॥ २१ ॥</s-l></s-lg><s-lg><s-l>उत्थायोत्थाय गच्छेच्च नित्ययुक्तो रिपोर्गृहान् ।</s-l><s-l>कुशलं चापि पृच्छेत यद्यप्यकुशलं भवेत् ॥ २२ ॥</s-l></s-lg><s-lg><s-l>नालसाः प्राप्नुवन्त्यर्थान्न क्लीबा न च मानिनः ।</s-l><s-l>न च लोकरवाद्भीता न च शश्वत्प्रतीक्षिणः ॥ २३ ॥</s-l></s-lg><s-lg><s-l>नास्य छिद्रं परो विद्याद्विद्याच्छिद्रं परस्य तु ।</s-l><s-l>गूहेत्कूर्म इवाङ्गानि रक्षेद्विवरमात्मनः ॥ २४ ॥</s-l></s-lg><s-lg><s-l>बकवच्चिन्तयेदर्थान्सिंहवच्च पराक्रमेत् ।</s-l><s-l>वृकवच्चावलुम्पेत शशवच्च विनिष्पतेत् ॥ २५ ॥</s-l></s-lg><s-lg><s-l>पानमक्षास्तथा नार्यो मृगया गीतवादितम् ।</s-l><s-l>एतानि युक्त्या सेवेत प्रसङ्गो ह्यत्र दोषवान् ॥ २६ ॥</s-l></s-lg><s-lg><s-l>कुर्यात्तृणमयं चापं शयीत मृगशायिकाम् ।</s-l><s-l>अन्धः स्यादन्धवेलायां बाधिर्यमपि संश्रयेत् ॥ २७ ॥</s-l></s-lg><s-lg><s-l>देशं कालं समासाद्य विक्रमेत विचक्षणः ।</s-l><s-l>देशकालाभ्यतीतो हि विक्रमो निष्फलो भवेत् ॥ २८ ॥</s-l></s-lg><s-lg><s-l>कालाकालौ संप्रधार्य बलाबलमथात्मनः ।</s-l><s-l>परस्परबलं ज्ञात्वा तथात्मानं नियोजयेत् ॥ २९ ॥</s-l></s-lg><s-lg><s-l>दण्डेनोपनतं शत्रुं यो राजा न नियच्छति ।</s-l><s-l>स मृत्युमुपगूह्यास्ते गर्भमश्वतरी यथा ॥ ३० ॥</s-l></s-lg><s-lg><s-l>सुपुष्पितः स्यादफलः फलवान्स्याद्दुरारुहः ।</s-l><s-l>आमः स्यात्पक्वसंकाशो न च शीर्येत कस्यचित् ॥ ३१ ॥</s-l></s-lg><s-lg><s-l>आशां कालवतीं कुर्यात्तां च विघ्नेन योजयेत् ।</s-l><s-l>विघ्नं निमित्ततो ब्रूयान्निमित्तं चापि हेतुतः ॥ ३२ ॥</s-l></s-lg><s-lg><s-l>भीतवत्संविधातव्यं यावद्भयमनागतम् ।</s-l><s-l>आगतं तु भयं दृष्ट्वा प्रहर्तव्यमभीतवत् ॥ ३३ ॥</s-l></s-lg><s-lg><s-l>न संशयमनारुह्य नरो भद्राणि पश्यति ।</s-l><s-l>संशयं पुनरारुह्य यदि जीवति पश्यति ॥ ३४ ॥</s-l></s-lg><s-lg><s-l>अनागतं विजानीयाद्यच्छेद्भयमुपस्थितम् ।</s-l><s-l>पुनर्वृद्धिक्षयात्किंचिदभिवृत्तं निशामयेत् ॥ ३५ ॥</s-l></s-lg><s-lg><s-l>प्रत्युपस्थितकालस्य सुखस्य परिवर्जनम् ।</s-l><s-l>अनागतसुखाशा च नैष बुद्धिमतां नयः ॥ ३६ ॥</s-l></s-lg><s-lg><s-l>योऽरिणा सह संधाय सुखं स्वपिति विश्वसन् ।</s-l><s-l>स वृक्षाग्रप्रसुप्तो वा पतितः प्रतिबुध्यते ॥ ३७ ॥</s-l></s-lg><s-lg><s-l>कर्मणा येन तेनेह मृदुना दारुणेन वा ।</s-l><s-l>उद्धरेद्दीनमात्मानं समर्थो धर्ममाचरेत् ॥ ३८ ॥</s-l></s-lg><s-lg><s-l>ये सपत्नाः सपत्नानां सर्वांस्तानपवत्सयेत् ।</s-l><s-l>आत्मनश्चापि बोद्धव्याश्चाराः प्रणिहिताः परैः ॥ ३९ ॥</s-l></s-lg><s-lg><s-l>चारः सुविहितः कार्य आत्मनोऽथ परस्य च ।</s-l><s-l>पाषण्डांस्तापसादींश्च परराष्ट्रं प्रवेशयेत् ॥ ४० ॥</s-l></s-lg><s-lg><s-l>उद्यानेषु विहारेषु प्रपास्वावसथेषु च ।</s-l><s-l>पानागारेषु वेशेषु तीर्थेषु च सभासु च ॥ ४१ ॥</s-l></s-lg><s-lg><s-l>धर्माभिचारिणः पापाश्चारा लोकस्य कण्टकाः ।</s-l><s-l>समागच्छन्ति तान्बुद्ध्वा नियच्छेच्छमयेदपि ॥ ४२ ॥</s-l></s-lg><s-lg><s-l>न विश्वसेदविश्वस्ते विश्वस्ते नापि विश्वसेत् ।</s-l><s-l>विश्वस्तं भयमन्वेति नापरीक्ष्य च विश्वसेत् ॥ ४३ ॥</s-l></s-lg><s-lg><s-l>विश्वासयित्वा तु परं तत्त्वभूतेन हेतुना ।</s-l><s-l>अथास्य प्रहरेत्काले किंचिद्विचलिते पदे ॥ ४४ ॥</s-l></s-lg><s-lg><s-l>अशङ्क्यमपि शङ्केत नित्यं शङ्केत शङ्कितात् ।</s-l><s-l>भयं हि शङ्किताज्जातं समूलमपि कृन्तति ॥ ४५ ॥</s-l></s-lg><s-lg><s-l>अवधानेन मौनेन काषायेण जटाजिनैः ।</s-l><s-l>विश्वासयित्वा द्वेष्टारमवलुम्पेद्यथा वृकः ॥ ४६ ॥</s-l></s-lg><s-lg><s-l>पुत्रो वा यदि वा भ्राता पिता वा यदि वा सुहृत् ।</s-l><s-l>अर्थस्य विघ्नं कुर्वाणा हन्तव्या भूतिवर्धनाः ॥ ४७ ॥</s-l></s-lg><s-lg><s-l>गुरोरप्यवलिप्तस्य कार्याकार्यमजानतः ।</s-l><s-l>उत्पथप्रतिपन्नस्य दण्डो भवति शासनम् ॥ ४८ ॥</s-l></s-lg><s-lg><s-l>प्रत्युत्थानाभिवादाभ्यां संप्रदानेन कस्यचित् ।</s-l><s-l>प्रतिपुष्कलघाती स्यात्तीक्ष्णतुण्ड इव द्विजः ॥ ४९ ॥</s-l></s-lg><s-lg><s-l>नाच्छित्त्वा परमर्माणि नाकृत्वा कर्म दारुणम् ।</s-l><s-l>नाहत्वा मत्स्यघातीव प्राप्नोति परमां श्रियम् ॥ ५० ॥</s-l></s-lg><s-lg><s-l>नास्ति जात्या रिपुर्नाम मित्रं नाम न विद्यते ।</s-l><s-l>सामर्थ्ययोगाज्जायन्ते मित्राणि रिपवस्तथा ॥ ५१ ॥</s-l></s-lg><s-lg><s-l>अमित्रं नैव मुञ्चेत ब्रुवन्तं करुणान्यपि ।</s-l><s-l>दुःखं तत्र न कुर्वीत हन्यात्पूर्वापकारिणम् ॥ ५२ ॥</s-l></s-lg><s-lg><s-l>संग्रहानुग्रहे यत्नः सदा कार्योऽनसूयता ।</s-l><s-l>निग्रहश्चापि यत्नेन कर्तव्यो भूतिमिच्छता ॥ ५३ ॥</s-l></s-lg><s-lg><s-l>प्रहरिष्यन्प्रियं ब्रूयात्प्रहृत्यापि प्रियोत्तरम् ।</s-l><s-l>अपि चास्य शिरश्छित्त्वा रुद्याच्छोचेदथापि वा ॥ ५४ ॥</s-l></s-lg><s-lg><s-l>निमन्त्रयेत सान्त्वेन संमानेन तितिक्षया ।</s-l><s-l>आशाकारणमित्येतत्कर्तव्यं भूतिमिच्छता ॥ ५५ ॥</s-l></s-lg><s-lg><s-l>न शुष्कवैरं कुर्वीत न बाहुभ्यां नदीं तरेत् ।</s-l><s-l>अपार्थकमनायुष्यं गोविषाणस्य भक्षणम् ।</s-l><s-l>दन्ताश्च परिघृष्यन्ते रसश्चापि न लभ्यते ॥ ५६ ॥</s-l></s-lg><s-lg><s-l>त्रिवर्गे त्रिविधा पीडानुबन्धास्त्रय एव च ।</s-l><s-l>अनुबन्धवधौ ज्ञात्वा पीडां हि परिवर्जयेत् ॥ ५७ ॥</s-l></s-lg><s-lg><s-l>ऋणशेषोऽग्निशेषश्च शत्रुशेषस्तथैव च ।</s-l><s-l>पुनः पुनर्विवर्धेत स्वल्पोऽप्यनिवारितः ॥ ५८ ॥</s-l></s-lg><s-lg><s-l>वर्धमानमृणं तिष्ठत्परिभूताश्च शत्रवः ।</s-l><s-l>आवहन्त्यनयं तीव्रं व्याधयश्चाप्युपेक्षिताः ॥ ५९ ॥</s-l></s-lg><s-lg><s-l>नासम्यक्कृतकारी स्यादप्रमत्तः सदा भवेत् ।</s-l><s-l>कण्टकोऽपि हि दुश्छिन्नो विकारं कुरुते चिरम् ॥ ६० ॥</s-l></s-lg><s-lg><s-l>वधेन च मनुष्याणां मार्गाणां दूषणेन च ।</s-l><s-l>आकराणां विनाशैश्च परराष्ट्रं विनाशयेत् ॥ ६१ ॥</s-l></s-lg><s-lg><s-l>गृध्रदृष्टिर्बकालीनः श्वचेष्टः सिंहविक्रमः ।</s-l><s-l>अनुद्विग्नः काकशङ्की भुजंगचरितं चरेत् ॥ ६२ ॥</s-l></s-lg><s-lg><s-l>श्रेणिमुख्योपजापेषु वल्लभानुनयेषु च ।</s-l><s-l>अमात्यान्परिरक्षेत भेदसंघातयोरपि ॥ ६३ ॥</s-l></s-lg><s-lg><s-l>मृदुरित्यवमन्यन्ते तीक्ष्ण इत्युद्विजन्ति च ।</s-l><s-l>तीक्ष्णकाले च तीक्ष्णः स्यान्मृदुकाले मृदुर्भवेत् ॥ ६४ ॥</s-l></s-lg><s-lg><s-l>मृदुना सुमृदुं हन्ति मृदुना हन्ति दारुणम् ।</s-l><s-l>नासाध्यं मृदुना किंचित्तस्मात्तीक्ष्णतरं मृदु ॥ ६५ ॥</s-l></s-lg><s-lg><s-l>काले मृदुर्यो भवति काले भवति दारुणः ।</s-l><s-l>स साधयति कृत्यानि शत्रूंश्चैवाधितिष्ठति ॥ ६६ ॥</s-l></s-lg><s-lg><s-l>पण्डितेन विरुद्धः सन्दूरेऽस्मीति न विश्वसेत् ।</s-l><s-l>दीर्घौ बुद्धिमतो बाहू याभ्यां हिंसति हिंसितः ॥ ६७ ॥</s-l></s-lg><s-lg><s-l>न तत्तरेद्यस्य न पारमुत्तरेन्न तद्धरेद्यत्पुनराहरेत्परः ।</s-l><s-l>न तत्खनेद्यस्य न मूलमुत्खनेन्न तं हन्याद्यस्य शिरो न पातयेत् ॥ ६८ ॥</s-l></s-lg><s-lg><s-l>इतीदमुक्तं वृजिनाभिसंहितं न चैतदेवं पुरुषः समाचरेत् ।</s-l><s-l>परप्रयुक्तं तु कथं निशामयेदतो मयोक्तं भवतो हितार्थिना ॥ ६९ ॥</s-l></s-lg><s-lg><s-l>यथावदुक्तं वचनं हितं तदा निशम्य विप्रेण सुवीरराष्ट्रियः ।</s-l><s-l>तथाकरोद्वाक्यमदीनचेतनः श्रियं च दीप्तां बुभुजे सबान्धवः ॥ ७० ॥</s-l></s-lg>