<s-lg><s-l> युधिष्ठिर उवाच ।</s-l><s-l>राष्ट्रगुप्तिं च मे राजन्राष्ट्रस्यैव च संग्रहम् ।</s-l><s-l>सम्यग्जिज्ञासमानाय प्रब्रूहि भरतर्षभ ॥ १ ॥</s-l></s-lg><s-lg><s-l> भीष्म उवाच ।</s-l><s-l>राष्ट्रगुप्तिं च ते सम्यग्राष्ट्रस्यैव च संग्रहम् ।</s-l><s-l>हन्त सर्वं प्रवक्ष्यामि तत्त्वमेकमनाः शृणु ॥ २ ॥</s-l></s-lg><s-lg><s-l>ग्रामस्याधिपतिः कार्यो दशग्राम्यस्तथापरः ।</s-l><s-l>द्विगुणायाः शतस्यैवं सहस्रस्य च कारयेत् ॥ ३ ॥</s-l></s-lg><s-lg><s-l>ग्रामे यान्ग्रामदोषांश्च ग्रामिकः परिपालयेत् ।</s-l><s-l>तान्ब्रूयाद्दशपायासौ स तु विंशतिपाय वै ॥ ४ ॥</s-l></s-lg><s-lg><s-l>सोऽपि विंशत्यधिपतिर्वृत्तं जानपदे जने ।</s-l><s-l>ग्रामाणां शतपालाय सर्वमेव निवेदयेत् ॥ ५ ॥</s-l></s-lg><s-lg><s-l>यानि ग्रामीणभोज्यानि ग्रामिकस्तान्युपाश्नुयात् ।</s-l><s-l>दशपस्तेन भर्तव्यस्तेनापि द्विगुणाधिपः ॥ ६ ॥</s-l></s-lg><s-lg><s-l>ग्रामं ग्रामशताध्यक्षो भोक्तुमर्हति सत्कृतः ।</s-l><s-l>महान्तं भरतश्रेष्ठ सुस्फीतजनसंकुलम् ।</s-l><s-l>तत्र ह्यनेकमायत्तं राज्ञो भवति भारत ॥ ७ ॥</s-l></s-lg><s-lg><s-l>शाखानगरमर्हस्तु सहस्रपतिरुत्तमम् ।</s-l><s-l>धान्यहैरण्यभोगेन भोक्तुं राष्ट्रिय उद्यतः ॥ ८ ॥</s-l></s-lg><s-lg><s-l>तथा यद्ग्रामकृत्यं स्याद्ग्रामिकृत्यं च ते स्वयम् ।</s-l><s-l>धर्मज्ञः सचिवः कश्चित्तत्प्रपश्येदतन्द्रितः ॥ ९ ॥</s-l></s-lg><s-lg><s-l>नगरे नगरे च स्यादेकः सर्वार्थचिन्तकः ।</s-l><s-l>उच्चैःस्थाने घोररूपो नक्षत्राणामिव ग्रहः ।</s-l><s-l>भवेत्स तान्परिक्रामेत्सर्वानेव सदा स्वयम् ॥ १० ॥</s-l></s-lg><s-lg><s-l>विक्रयं क्रयमध्वानं भक्तं च सपरिव्ययम् ।</s-l><s-l>योगक्षेमं च संप्रेक्ष्य वणिजः कारयेत्करान् ॥ ११ ॥</s-l></s-lg><s-lg><s-l>उत्पत्तिं दानवृत्तिं च शिल्पं संप्रेक्ष्य चासकृत् ।</s-l><s-l>शिल्पप्रतिकरानेव शिल्पिनः प्रति कारयेत् ॥ १२ ॥</s-l></s-lg><s-lg><s-l>उच्चावचकरा न्याय्याः पूर्वराज्ञां युधिष्ठिर ।</s-l><s-l>यथा यथा न हीयेरंस्तथा कुर्यान्महीपतिः ॥ १३ ॥</s-l></s-lg><s-lg><s-l>फलं कर्म च संप्रेक्ष्य ततः सर्वं प्रकल्पयेत् ।</s-l><s-l>फलं कर्म च निर्हेतु न कश्चित्संप्रवर्तयेत् ॥ १४ ॥</s-l></s-lg><s-lg><s-l>यथा राजा च कर्ता च स्यातां कर्मणि भागिनौ ।</s-l><s-l>समवेक्ष्य तथा राज्ञा प्रणेयाः सततं कराः ॥ १५ ॥</s-l></s-lg><s-lg><s-l>नोच्छिन्द्यादात्मनो मूलं परेषां वापि तृष्णया ।</s-l><s-l>ईहाद्वाराणि संरुध्य राजा संप्रीतिदर्शनः ॥ १६ ॥</s-l></s-lg><s-lg><s-l>प्रद्विषन्ति परिख्यातं राजानमतिखादिनम् ।</s-l><s-l>प्रद्विष्टस्य कुतः श्रेयः संप्रियो लभते प्रियम् ॥ १७ ॥</s-l></s-lg><s-lg><s-l>वत्सौपम्येन दोग्धव्यं राष्ट्रमक्षीणबुद्धिना ।</s-l><s-l>भृतो वत्सो जातबलः पीडां सहति भारत ॥ १८ ॥</s-l></s-lg><s-lg><s-l>न कर्म कुरुते वत्सो भृशं दुग्धो युधिष्ठिर ।</s-l><s-l>राष्ट्रमप्यतिदुग्धं हि न कर्म कुरुते महत् ॥ १९ ॥</s-l></s-lg><s-lg><s-l>यो राष्ट्रमनुगृह्णाति परिगृह्य स्वयं नृपः ।</s-l><s-l>संजातमुपजीवन्स लभते सुमहत्फलम् ॥ २० ॥</s-l></s-lg><s-lg><s-l>आपदर्थं हि निचयान्राजान इह चिन्वते ।</s-l><s-l>राष्ट्रं च कोशभूतं स्यात्कोशो वेश्मगतस्तथा ॥ २१ ॥</s-l></s-lg><s-lg><s-l>पौरजानपदान्सर्वान्संश्रितोपाश्रितांस्तथा ।</s-l><s-l>यथाशक्त्यनुकम्पेत सर्वानभ्यन्तरानपि ॥ २२ ॥</s-l></s-lg><s-lg><s-l>बाह्यं जनं भेदयित्वा भोक्तव्यो मध्यमः सुखम् ।</s-l><s-l>एवं न संप्रकुप्यन्ते जनाः सुखितदुःखिताः ॥ २३ ॥</s-l></s-lg><s-lg><s-l>प्रागेव तु करादानमनुभाष्य पुनः पुनः ।</s-l><s-l>संनिपत्य स्वविषये भयं राष्ट्रे प्रदर्शयेत् ॥ २४ ॥</s-l></s-lg><s-lg><s-l>इयमापत्समुत्पन्ना परचक्रभयं महत् ।</s-l><s-l>अपि नान्ताय कल्पेत वेणोरिव फलागमः ॥ २५ ॥</s-l></s-lg><s-lg><s-l>अरयो मे समुत्थाय बहुभिर्दस्युभिः सह ।</s-l><s-l>इदमात्मवधायैव राष्ट्रमिच्छन्ति बाधितुम् ॥ २६ ॥</s-l></s-lg><s-lg><s-l>अस्यामापदि घोरायां संप्राप्ते दारुणे भये ।</s-l><s-l>परित्राणाय भवतां प्रार्थयिष्ये धनानि वः ॥ २७ ॥</s-l></s-lg><s-lg><s-l>प्रतिदास्ये च भवतां सर्वं चाहं भयक्षये ।</s-l><s-l>नारयः प्रतिदास्यन्ति यद्धरेयुर्बलादितः ॥ २८ ॥</s-l></s-lg><s-lg><s-l>कलत्रमादितः कृत्वा नश्येत्स्वं स्वयमेव हि ।</s-l><s-l>अपि चेत्पुत्रदारार्थमर्थसंचय इष्यते ॥ २९ ॥</s-l></s-lg><s-lg><s-l>नन्दामि वः प्रभावेन पुत्राणामिव चोदये ।</s-l><s-l>यथाशक्त्यनुगृह्णामि राष्ट्रस्यापीडया च वः ॥ ३० ॥</s-l></s-lg><s-lg><s-l>आपत्स्वेव च वोढव्यं भवद्भिः सद्गवैरिव ।</s-l><s-l>न वः प्रियतरं कार्यं धनं कस्यांचिदापदि ॥ ३१ ॥</s-l></s-lg><s-lg><s-l>इति वाचा मधुरया श्लक्ष्णया सोपचारया ।</s-l><s-l>स्वरश्मीनभ्यवसृजेद्युगमादाय कालवित् ॥ ३२ ॥</s-l></s-lg><s-lg><s-l>प्रचारं भृत्यभरणं व्ययं गोग्रामतो भयम् ।</s-l><s-l>योगक्षेमं च संप्रेक्ष्य गोमिनः कारयेत्करान् ॥ ३३ ॥</s-l></s-lg><s-lg><s-l>उपेक्षिता हि नश्येयुर्गोमिनोऽरण्यवासिनः ।</s-l><s-l>तस्मात्तेषु विशेषेण मृदुपूर्वं समाचरेत् ॥ ३४ ॥</s-l></s-lg><s-lg><s-l>सान्त्वनं रक्षणं दानमवस्था चाप्यभीक्ष्णशः ।</s-l><s-l>गोमिनां पार्थ कर्तव्यं संविभागाः प्रियाणि च ॥ ३५ ॥</s-l></s-lg><s-lg><s-l>अजस्रमुपयोक्तव्यं फलं गोमिषु सर्वतः ।</s-l><s-l>प्रभावयति राष्ट्रं च व्यवहारं कृषिं तथा ॥ ३६ ॥</s-l></s-lg><s-lg><s-l>तस्माद्गोमिषु यत्नेन प्रीतिं कुर्याद्विचक्षणः ।</s-l><s-l>दयावानप्रमत्तश्च करान्संप्रणयन्मृदून् ॥ ३७ ॥</s-l></s-lg><s-lg><s-l>सर्वत्र क्षेमचरणं सुलभं तात गोमिभिः ।</s-l><s-l>न ह्यतः सदृशं किंचिद्धनमस्ति युधिष्ठिर ॥ ३८ ॥</s-l></s-lg>