<s-lg><s-l> भीष्म उवाच ।</s-l><s-l>नित्योद्युक्तेन वै राज्ञा भवितव्यं युधिष्ठिर ।</s-l><s-l>प्रशाम्यते च राजा हि नारीवोद्यमवर्जितः ॥ १ ॥</s-l></s-lg><s-lg><s-l>भगवानुशना चाह श्लोकमत्र विशां पते ।</s-l><s-l>तमिहैकमना राजन्गदतस्त्वं निबोध मे ॥ २ ॥</s-l></s-lg><s-lg><s-l>द्वावेतौ ग्रसते भूमिः सर्पो बिलशयानिव ।</s-l><s-l>राजानं चाविरोद्धारं ब्राह्मणं चाप्रवासिनम् ॥ ३ ॥</s-l></s-lg><s-lg><s-l>तदेतन्नरशार्दूल हृदि त्वं कर्तुमर्हसि ।</s-l><s-l>संधेयानपि संधत्स्व विरोध्यांश्च विरोधय ॥ ४ ॥</s-l></s-lg><s-lg><s-l>सप्ताङ्गे यश्च ते राज्ये वैपरीत्यं समाचरेत् ।</s-l><s-l>गुरुर्वा यदि वा मित्रं प्रतिहन्तव्य एव सः ॥ ५ ॥</s-l></s-lg><s-lg><s-l>मरुत्तेन हि राज्ञायं गीतः श्लोकः पुरातनः ।</s-l><s-l>राज्याधिकारे राजेन्द्र बृहस्पतिमतः पुरा ॥ ६ ॥</s-l></s-lg><s-lg><s-l>गुरोरप्यवलिप्तस्य कार्याकार्यमजानतः ।</s-l><s-l>उत्पथप्रतिपन्नस्य परित्यागो विधीयते ॥ ७ ॥</s-l></s-lg><s-lg><s-l>बाहोः पुत्रेण राज्ञा च सगरेणेह धीमता ।</s-l><s-l>असमञ्जाः सुतो ज्येष्ठस्त्यक्तः पौरहितैषिणा ॥ ८ ॥</s-l></s-lg><s-lg><s-l>असमञ्जाः सरय्वां प्राक्पौराणां बालकान्नृप ।</s-l><s-l>न्यमज्जयदतः पित्रा निर्भर्त्स्य स विवासितः ॥ ९ ॥</s-l></s-lg><s-lg><s-l>ऋषिणोद्दालकेनापि श्वेतकेतुर्महातपाः ।</s-l><s-l>मिथ्या विप्रानुपचरन्संत्यक्तो दयितः सुतः ॥ १० ॥</s-l></s-lg><s-lg><s-l>लोकरञ्जनमेवात्र राज्ञां धर्मः सनातनः ।</s-l><s-l>सत्यस्य रक्षणं चैव व्यवहारस्य चार्जवम् ॥ ११ ॥</s-l></s-lg><s-lg><s-l>न हिंस्यात्परवित्तानि देयं काले च दापयेत् ।</s-l><s-l>विक्रान्तः सत्यवाक्क्षान्तो नृपो न चलते पथः ॥ १२ ॥</s-l></s-lg><s-lg><s-l>गुप्तमन्त्रो जितक्रोधो शास्त्रार्थगतनिश्चयः ।</s-l><s-l>धर्मे चार्थे च कामे च मोक्षे च सततं रतः ॥ १३ ॥</s-l></s-lg><s-lg><s-l>त्रय्या संवृतरन्ध्रश्च राजा भवितुमर्हति ।</s-l><s-l>वृजिनस्य नरेन्द्राणां नान्यत्संवरणात्परम् ॥ १४ ॥</s-l></s-lg><s-lg><s-l>चातुर्वर्ण्यस्य धर्माश्च रक्षितव्या महीक्षिता ।</s-l><s-l>धर्मसंकररक्षा हि राज्ञां धर्मः सनातनः ॥ १५ ॥</s-l></s-lg><s-lg><s-l>न विश्वसेच्च नृपतिर्न चात्यर्थं न विश्वसेत् ।</s-l><s-l>षाड्गुण्यगुणदोषांश्च नित्यं बुद्ध्यावलोकयेत् ॥ १६ ॥</s-l></s-lg><s-lg><s-l>द्विट्छिद्रदर्शी नृपतिर्नित्यमेव प्रशस्यते ।</s-l><s-l>त्रिवर्गविदितार्थश्च युक्तचारोपधिश्च यः ॥ १७ ॥</s-l></s-lg><s-lg><s-l>कोशस्योपार्जनरतिर्यमवैश्रवणोपमः ।</s-l><s-l>वेत्ता च दशवर्गस्य स्थानवृद्धिक्षयात्मनः ॥ १८ ॥</s-l></s-lg><s-lg><s-l>अभृतानां भवेद्भर्ता भृतानां चान्ववेक्षकः ।</s-l><s-l>नृपतिः सुमुखश्च स्यात्स्मितपूर्वाभिभाषिता ॥ १९ ॥</s-l></s-lg><s-lg><s-l>उपासिता च वृद्धानां जिततन्द्रीरलोलुपः ।</s-l><s-l>सतां वृत्ते स्थितमतिः सन्तो ह्याचारदर्शिनः ॥ २० ॥</s-l></s-lg><s-lg><s-l>न चाददीत वित्तानि सतां हस्तात्कदाचन ।</s-l><s-l>असद्भ्यस्तु समादद्यात्सद्भ्यः संप्रतिपादयेत् ॥ २१ ॥</s-l></s-lg><s-lg><s-l>स्वयं प्रहर्तादाता च वश्यात्मा वश्यसाधनः ।</s-l><s-l>काले दाता च भोक्ता च शुद्धाचारस्तथैव च ॥ २२ ॥</s-l></s-lg><s-lg><s-l>शूरान्भक्तानसंहार्यान्कुले जातानरोगिणः ।</s-l><s-l>शिष्टाञ्शिष्टाभिसंबन्धान्मानिनो नावमानिनः ॥ २३ ॥</s-l></s-lg><s-lg><s-l>विद्याविदो लोकविदः परलोकान्ववेक्षकान् ।</s-l><s-l>धर्मेषु निरतान्साधूनचलानचलानिव ॥ २४ ॥</s-l></s-lg><s-lg><s-l>सहायान्सततं कुर्याद्राजा भूतिपुरस्कृतः ।</s-l><s-l>तैस्तुल्यश्च भवेद्भोगैश्छत्रमात्राज्ञयाधिकः ॥ २५ ॥</s-l></s-lg><s-lg><s-l>प्रत्यक्षा च परोक्षा च वृत्तिश्चास्य भवेत्सदा ।</s-l><s-l>एवं कृत्वा नरेन्द्रो हि न खेदमिह विन्दति ॥ २६ ॥</s-l></s-lg><s-lg><s-l>सर्वातिशङ्की नृपतिर्यश्च सर्वहरो भवेत् ।</s-l><s-l>स क्षिप्रमनृजुर्लुब्धः स्वजनेनैव बाध्यते ॥ २७ ॥</s-l></s-lg><s-lg><s-l>शुचिस्तु पृथिवीपालो लोकचित्तग्रहे रतः ।</s-l><s-l>न पतत्यरिभिर्ग्रस्तः पतितश्चावतिष्ठते ॥ २८ ॥</s-l></s-lg><s-lg><s-l>अक्रोधनोऽथाव्यसनी मृदुदण्डो जितेन्द्रियः ।</s-l><s-l>राजा भवति भूतानां विश्वास्यो हिमवानिव ॥ २९ ॥</s-l></s-lg><s-lg><s-l>प्राज्ञो न्यायगुणोपेतः पररन्ध्रेषु तत्परः ।</s-l><s-l>सुदर्शः सर्ववर्णानां नयापनयवित्तथा ॥ ३० ॥</s-l></s-lg><s-lg><s-l>क्षिप्रकारी जितक्रोधः सुप्रसादो महामनाः ।</s-l><s-l>अरोगप्रकृतिर्युक्तः क्रियावानविकत्थनः ॥ ३१ ॥</s-l></s-lg><s-lg><s-l>आरब्धान्येव कार्याणि न पर्यवसितानि च ।</s-l><s-l>यस्य राज्ञः प्रदृश्यन्ते स राजा राजसत्तमः ॥ ३२ ॥</s-l></s-lg><s-lg><s-l>पुत्रा इव पितुर्गेहे विषये यस्य मानवाः ।</s-l><s-l>निर्भया विचरिष्यन्ति स राजा राजसत्तमः ॥ ३३ ॥</s-l></s-lg><s-lg><s-l>अगूढविभवा यस्य पौरा राष्ट्रनिवासिनः ।</s-l><s-l>नयापनयवेत्तारः स राजा राजसत्तमः ॥ ३४ ॥</s-l></s-lg><s-lg><s-l>स्वकर्मनिरता यस्य जना विषयवासिनः ।</s-l><s-l>असंघातरता दान्ताः पाल्यमाना यथाविधि ॥ ३५ ॥</s-l></s-lg><s-lg><s-l>वश्या नेया विनीताश्च न च संघर्षशीलिनः ।</s-l><s-l>विषये दानरुचयो नरा यस्य स पार्थिवः ॥ ३६ ॥</s-l></s-lg><s-lg><s-l>न यस्य कूटकपटं न माया न च मत्सरः ।</s-l><s-l>विषये भूमिपालस्य तस्य धर्मः सनातनः ॥ ३७ ॥</s-l></s-lg><s-lg><s-l>यः सत्करोति ज्ञानानि नेयः पौरहिते रतः ।</s-l><s-l>सतां धर्मानुगस्त्यागी स राजा राज्यमर्हति ॥ ३८ ॥</s-l></s-lg><s-lg><s-l>यस्य चारश्च मन्त्रश्च नित्यं चैव कृताकृते ।</s-l><s-l>न ज्ञायते हि रिपुभिः स राजा राज्यमर्हति ॥ ३९ ॥</s-l></s-lg><s-lg><s-l>श्लोकश्चायं पुरा गीतो भार्गवेण महात्मना ।</s-l><s-l>आख्याते रामचरिते नृपतिं प्रति भारत ॥ ४० ॥</s-l></s-lg><s-lg><s-l>राजानं प्रथमं विन्देत्ततो भार्यां ततो धनम् ।</s-l><s-l>राजन्यसति लोकस्य कुतो भार्या कुतो धनम् ॥ ४१ ॥</s-l></s-lg><s-lg><s-l>तद्राजन्राजसिंहानां नान्यो धर्मः सनातनः ।</s-l><s-l>ऋते रक्षां सुविस्पष्टां रक्षा लोकस्य धारणम् ॥ ४२ ॥</s-l></s-lg><s-lg><s-l>प्राचेतसेन मनुना श्लोकौ चेमावुदाहृतौ ।</s-l><s-l>राजधर्मेषु राजेन्द्र ताविहैकमनाः शृणु ॥ ४३ ॥</s-l></s-lg><s-lg><s-l>षडेतान्पुरुषो जह्याद्भिन्नां नावमिवार्णवे ।</s-l><s-l>अप्रवक्तारमाचार्यमनधीयानमृत्विजम् ॥ ४४ ॥</s-l></s-lg><s-lg><s-l>अरक्षितारं राजानं भार्यां चाप्रियवादिनीम् ।</s-l><s-l>ग्रामकामं च गोपालं वनकामं च नापितम् ॥ ४५ ॥</s-l></s-lg>