<s-lg><s-l> युधिष्ठिर उवाच ।</s-l><s-l>स कथं काञ्चनष्ठीवी सृञ्जयस्य सुतोऽभवत् ।</s-l><s-l>पर्वतेन किमर्थं च दत्तः केन ममार च ॥ १ ॥</s-l></s-lg><s-lg><s-l>यदा वर्षसहस्रायुस्तदा भवति मानवः ।</s-l><s-l>कथमप्राप्तकौमारः सृञ्जयस्य सुतो मृतः ॥ २ ॥</s-l></s-lg><s-lg><s-l>उताहो नाममात्रं वै सुवर्णष्ठीविनोऽभवत् ।</s-l><s-l>तथ्यं वा काञ्चनष्ठीवीत्येतदिच्छामि वेदितुम् ॥ ३ ॥</s-l></s-lg><s-lg><s-l> वासुदेव उवाच ।</s-l><s-l>अत्र ते कथयिष्यामि यथा वृत्तं जनेश्वर ।</s-l><s-l>नारदः पर्वतश्चैव प्रागृषी लोकपूजितौ ॥ ४ ॥</s-l></s-lg><s-lg><s-l>मातुलो भागिनेयश्च देवलोकादिहागतौ ।</s-l><s-l>विहर्तुकामौ संप्रीत्या मानुष्येषु पुरा प्रभू ॥ ५ ॥</s-l></s-lg><s-lg><s-l>हविःपवित्रभोज्येन देवभोज्येन चैव ह ।</s-l><s-l>नारदो मातुलश्चैव भागिनेयश्च पर्वतः ॥ ६ ॥</s-l></s-lg><s-lg><s-l>तावुभौ तपसोपेताववनीतलचारिणौ ।</s-l><s-l>भुञ्जानौ मानुषान्भोगान्यथावत्पर्यधावताम् ॥ ७ ॥</s-l></s-lg><s-lg><s-l>प्रीतिमन्तौ मुदा युक्तौ समयं तत्र चक्रतुः ।</s-l><s-l>यो भवेद्धृदि संकल्पः शुभो वा यदि वाशुभः ।</s-l><s-l>अन्योन्यस्य स आख्येयो मृषा शापोऽन्यथा भवेत् ॥ ८ ॥</s-l></s-lg><s-lg><s-l>तौ तथेति प्रतिज्ञाय महर्षी लोकपूजितौ ।</s-l><s-l>सृञ्जयं श्वैत्यमभ्येत्य राजानमिदमूचतुः ॥ ९ ॥</s-l></s-lg><s-lg><s-l>आवां भवति वत्स्यावः कंचित्कालं हिताय ते ।</s-l><s-l>यथावत्पृथिवीपाल आवयोः प्रगुणीभव ।</s-l><s-l>तथेति कृत्वा तौ राजा सत्कृत्योपचचार ह ॥ १० ॥</s-l></s-lg><s-lg><s-l>ततः कदाचित्तौ राजा महात्मानौ तथागतौ ।</s-l><s-l>अब्रवीत्परमप्रीतः सुतेयं वरवर्णिनी ॥ ११ ॥</s-l></s-lg><s-lg><s-l>एकैव मम कन्यैषा युवां परिचरिष्यति ।</s-l><s-l>दर्शनीयानवद्याङ्गी शीलवृत्तसमन्विता ।</s-l><s-l>सुकुमारी कुमारी च पद्मकिञ्जल्कसंनिभा ॥ १२ ॥</s-l></s-lg><s-lg><s-l>परमं सौम्य इत्युक्तस्ताभ्यां राजा शशास ताम् ।</s-l><s-l>कन्ये विप्रावुपचर देववत्पितृवच्च ह ॥ १३ ॥</s-l></s-lg><s-lg><s-l>सा तु कन्या तथेत्युक्त्वा पितरं धर्मचारिणी ।</s-l><s-l>यथानिदेशं राज्ञस्तौ सत्कृत्योपचचार ह ॥ १४ ॥</s-l></s-lg><s-lg><s-l>तस्यास्तथोपचारेण रूपेणाप्रतिमेन च ।</s-l><s-l>नारदं हृच्छयस्तूर्णं सहसैवान्वपद्यत ॥ १५ ॥</s-l></s-lg><s-lg><s-l>ववृधे च ततस्तस्य हृदि कामो महात्मनः ।</s-l><s-l>यथा शुक्लस्य पक्षस्य प्रवृत्तावुडुराट्छनैः ॥ १६ ॥</s-l></s-lg><s-lg><s-l>न च तं भागिनेयाय पर्वताय महात्मने ।</s-l><s-l>शशंस मन्मथं तीव्रं व्रीडमानः स धर्मवित् ॥ १७ ॥</s-l></s-lg><s-lg><s-l>तपसा चेङ्गितेनाथ पर्वतोऽथ बुबोध तत् ।</s-l><s-l>कामार्तं नारदं क्रुद्धः शशापैनं ततो भृशम् ॥ १८ ॥</s-l></s-lg><s-lg><s-l>कृत्वा समयमव्यग्रो भवान्वै सहितो मया ।</s-l><s-l>यो भवेद्धृदि संकल्पः शुभो वा यदि वाशुभः ॥ १९ ॥</s-l></s-lg><s-lg><s-l>अन्योन्यस्य स आख्येय इति तद्वै मृषा कृतम् ।</s-l><s-l>भवता वचनं ब्रह्मंस्तस्मादेतद्वदाम्यहम् ॥ २० ॥</s-l></s-lg><s-lg><s-l>न हि कामं प्रवर्तन्तं भवानाचष्ट मे पुरा ।</s-l><s-l>सुकुमार्यां कुमार्यां ते तस्मादेष शपाम्यहम् ॥ २१ ॥</s-l></s-lg><s-lg><s-l>ब्रह्मवादी गुरुर्यस्मात्तपस्वी ब्राह्मणश्च सन् ।</s-l><s-l>अकार्षीः समयभ्रंशमावाभ्यां यः कृतो मिथः ॥ २२ ॥</s-l></s-lg><s-lg><s-l>शप्स्ये तस्मात्सुसंक्रुद्धो भवन्तं तं निबोध मे ।</s-l><s-l>सुकुमारी च ते भार्या भविष्यति न संशयः ॥ २३ ॥</s-l></s-lg><s-lg><s-l>वानरं चैव कन्या त्वां विवाहात्प्रभृति प्रभो ।</s-l><s-l>संद्रक्ष्यन्ति नराश्चान्ये स्वरूपेण विनाकृतम् ॥ २४ ॥</s-l></s-lg><s-lg><s-l>स तद्वाक्यं तु विज्ञाय नारदः पर्वतात्तदा ।</s-l><s-l>अशपत्तमपि क्रोधाद्भागिनेयं स मातुलः ॥ २५ ॥</s-l></s-lg><s-lg><s-l>तपसा ब्रह्मचर्येण सत्येन च दमेन च ।</s-l><s-l>युक्तोऽपि धर्मनित्यश्च न स्वर्गवासमाप्स्यसि ॥ २६ ॥</s-l></s-lg><s-lg><s-l>तौ तु शप्त्वा भृशं क्रुद्धौ परस्परममर्षणौ ।</s-l><s-l>प्रतिजग्मतुरन्योन्यं क्रुद्धाविव गजोत्तमौ ॥ २७ ॥</s-l></s-lg><s-lg><s-l>पर्वतः पृथिवीं कृत्स्नां विचचार महामुनिः ।</s-l><s-l>पूज्यमानो यथान्यायं तेजसा स्वेन भारत ॥ २८ ॥</s-l></s-lg><s-lg><s-l>अथ तामलभत्कन्यां नारदः सृञ्जयात्मजाम् ।</s-l><s-l>धर्मेण धर्मप्रवरः सुकुमारीमनिन्दिताम् ॥ २९ ॥</s-l></s-lg><s-lg><s-l>सा तु कन्या यथाशापं नारदं तं ददर्श ह ।</s-l><s-l>पाणिग्रहणमन्त्राणां प्रयोगादेव वानरम् ॥ ३० ॥</s-l></s-lg><s-lg><s-l>सुकुमारी च देवर्षिं वानरप्रतिमाननम् ।</s-l><s-l>नैवावमन्यत तदा प्रीतिमत्येव चाभवत् ॥ ३१ ॥</s-l></s-lg><s-lg><s-l>उपतस्थे च भर्तारं न चान्यं मनसाप्यगात् ।</s-l><s-l>देवं मुनिं वा यक्षं वा पतित्वे पतिवत्सला ॥ ३२ ॥</s-l></s-lg><s-lg><s-l>ततः कदाचिद्भगवान्पर्वतोऽनुससार ह ।</s-l><s-l>वनं विरहितं किंचित्तत्रापश्यत्स नारदम् ॥ ३३ ॥</s-l></s-lg><s-lg><s-l>ततोऽभिवाद्य प्रोवाच नारदं पर्वतस्तदा ।</s-l><s-l>भवान्प्रसादं कुरुतां स्वर्गादेशाय मे प्रभो ॥ ३४ ॥</s-l></s-lg><s-lg><s-l>तमुवाच ततो दृष्ट्वा पर्वतं नारदस्तदा ।</s-l><s-l>कृताञ्जलिमुपासीनं दीनं दीनतरः स्वयम् ॥ ३५ ॥</s-l></s-lg><s-lg><s-l>त्वयाहं प्रथमं शप्तो वानरस्त्वं भविष्यसि ।</s-l><s-l>इत्युक्तेन मया पश्चाच्छप्तस्त्वमपि मत्सरात् ।</s-l><s-l>अद्यप्रभृति वै वासं स्वर्गे नावाप्स्यसीति ह ॥ ३६ ॥</s-l></s-lg><s-lg><s-l>तव नैतद्धि सदृशं पुत्रस्थाने हि मे भवान् ।</s-l><s-l>निवर्तयेतां तौ शापमन्योऽन्येन तदा मुनी ॥ ३७ ॥</s-l></s-lg><s-lg><s-l>श्रीसमृद्धं तदा दृष्ट्वा नारदं देवरूपिणम् ।</s-l><s-l>सुकुमारी प्रदुद्राव परपत्यभिशङ्कया ॥ ३८ ॥</s-l></s-lg><s-lg><s-l>तां पर्वतस्ततो दृष्ट्वा प्रद्रवन्तीमनिन्दिताम् ।</s-l><s-l>अब्रवीत्तव भर्तैष नात्र कार्या विचारणा ॥ ३९ ॥</s-l></s-lg><s-lg><s-l>ऋषिः परमधर्मात्मा नारदो भगवान्प्रभुः ।</s-l><s-l>तवैवाभेद्यहृदयो मा ते भूदत्र संशयः ॥ ४० ॥</s-l></s-lg><s-lg><s-l>सानुनीता बहुविधं पर्वतेन महात्मना ।</s-l><s-l>शापदोषं च तं भर्तुः श्रुत्वा स्वां प्रकृतिं गता ।</s-l><s-l>पर्वतोऽथ ययौ स्वर्गं नारदोऽथ ययौ गृहान् ॥ ४१ ॥</s-l></s-lg><s-lg><s-l>प्रत्यक्षकर्मा सर्वस्य नारदोऽयं महानृषिः ।</s-l><s-l>एष वक्ष्यति वै पृष्टो यथा वृत्तं नरोत्तम ॥ ४२ ॥</s-l></s-lg>