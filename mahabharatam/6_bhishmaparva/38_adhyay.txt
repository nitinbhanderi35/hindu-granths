<s-lg><s-l> श्रीभगवानुवाच ।</s-l><s-l>अभयं सत्त्वसंशुद्धिर्ज्ञानयोगव्यवस्थितिः ।</s-l><s-l>दानं दमश्च यज्ञश्च स्वाध्यायस्तप आर्जवम् ॥ १ ॥</s-l></s-lg><s-lg><s-l>अहिंसा सत्यमक्रोधस्त्यागः शान्तिरपैशुनम् ।</s-l><s-l>दया भूतेष्वलोलुप्त्वं मार्दवं ह्रीरचापलम् ॥ २ ॥</s-l></s-lg><s-lg><s-l>तेजः क्षमा धृतिः शौचमद्रोहो नातिमानिता ।</s-l><s-l>भवन्ति संपदं दैवीमभिजातस्य भारत ॥ ३ ॥</s-l></s-lg><s-lg><s-l>दम्भो दर्पोऽतिमानश्च क्रोधः पारुष्यमेव च ।</s-l><s-l>अज्ञानं चाभिजातस्य पार्थ संपदमासुरीम् ॥ ४ ॥</s-l></s-lg><s-lg><s-l>दैवी संपद्विमोक्षाय निबन्धायासुरी मता ।</s-l><s-l>मा शुचः संपदं दैवीमभिजातोऽसि पाण्डव ॥ ५ ॥</s-l></s-lg><s-lg><s-l>द्वौ भूतसर्गौ लोकेऽस्मिन्दैव आसुर एव च ।</s-l><s-l>दैवो विस्तरशः प्रोक्त आसुरं पार्थ मे शृणु ॥ ६ ॥</s-l></s-lg><s-lg><s-l>प्रवृत्तिं च निवृत्तिं च जना न विदुरासुराः ।</s-l><s-l>न शौचं नापि चाचारो न सत्यं तेषु विद्यते ॥ ७ ॥</s-l></s-lg><s-lg><s-l>असत्यमप्रतिष्ठं ते जगदाहुरनीश्वरम् ।</s-l><s-l>अपरस्परसंभूतं किमन्यत्कामहैतुकम् ॥ ८ ॥</s-l></s-lg><s-lg><s-l>एतां दृष्टिमवष्टभ्य नष्टात्मानोऽल्पबुद्धयः ।</s-l><s-l>प्रभवन्त्युग्रकर्माणः क्षयाय जगतोऽहिताः ॥ ९ ॥</s-l></s-lg><s-lg><s-l>काममाश्रित्य दुष्पूरं दम्भमानमदान्विताः ।</s-l><s-l>मोहाद्गृहीत्वासद्ग्राहान्प्रवर्तन्तेऽशुचिव्रताः ॥ १० ॥</s-l></s-lg><s-lg><s-l>चिन्तामपरिमेयां च प्रलयान्तामुपाश्रिताः ।</s-l><s-l>कामोपभोगपरमा एतावदिति निश्चिताः ॥ ११ ॥</s-l></s-lg><s-lg><s-l>आशापाशशतैर्बद्धाः कामक्रोधपरायणाः ।</s-l><s-l>ईहन्ते कामभोगार्थमन्यायेनार्थसंचयान् ॥ १२ ॥</s-l></s-lg><s-lg><s-l>इदमद्य मया लब्धमिदं प्राप्स्ये मनोरथम् ।</s-l><s-l>इदमस्तीदमपि मे भविष्यति पुनर्धनम् ॥ १३ ॥</s-l></s-lg><s-lg><s-l>असौ मया हतः शत्रुर्हनिष्ये चापरानपि ।</s-l><s-l>ईश्वरोऽहमहं भोगी सिद्धोऽहं बलवान्सुखी ॥ १४ ॥</s-l></s-lg><s-lg><s-l>आढ्योऽभिजनवानस्मि कोऽन्योऽस्ति सदृशो मया ।</s-l><s-l>यक्ष्ये दास्यामि मोदिष्य इत्यज्ञानविमोहिताः ॥ १५ ॥</s-l></s-lg><s-lg><s-l>अनेकचित्तविभ्रान्ता मोहजालसमावृताः ।</s-l><s-l>प्रसक्ताः कामभोगेषु पतन्ति नरकेऽशुचौ ॥ १६ ॥</s-l></s-lg><s-lg><s-l>आत्मसंभाविताः स्तब्धा धनमानमदान्विताः ।</s-l><s-l>यजन्ते नामयज्ञैस्ते दम्भेनाविधिपूर्वकम् ॥ १७ ॥</s-l></s-lg><s-lg><s-l>अहंकारं बलं दर्पं कामं क्रोधं च संश्रिताः ।</s-l><s-l>मामात्मपरदेहेषु प्रद्विषन्तोऽभ्यसूयकाः ॥ १८ ॥</s-l></s-lg><s-lg><s-l>तानहं द्विषतः क्रूरान्संसारेषु नराधमान् ।</s-l><s-l>क्षिपाम्यजस्रमशुभानासुरीष्वेव योनिषु ॥ १९ ॥</s-l></s-lg><s-lg><s-l>आसुरीं योनिमापन्ना मूढा जन्मनि जन्मनि ।</s-l><s-l>मामप्राप्यैव कौन्तेय ततो यान्त्यधमां गतिम् ॥ २० ॥</s-l></s-lg><s-lg><s-l>त्रिविधं नरकस्येदं द्वारं नाशनमात्मनः ।</s-l><s-l>कामः क्रोधस्तथा लोभस्तस्मादेतत्त्रयं त्यजेत् ॥ २१ ॥</s-l></s-lg><s-lg><s-l>एतैर्विमुक्तः कौन्तेय तमोद्वारैस्त्रिभिर्नरः ।</s-l><s-l>आचरत्यात्मनः श्रेयस्ततो याति परां गतिम् ॥ २२ ॥</s-l></s-lg><s-lg><s-l>यः शास्त्रविधिमुत्सृज्य वर्तते कामकारतः ।</s-l><s-l>न स सिद्धिमवाप्नोति न सुखं न परां गतिम् ॥ २३ ॥</s-l></s-lg><s-lg><s-l>तस्माच्छास्त्रं प्रमाणं ते कार्याकार्यव्यवस्थितौ ।</s-l><s-l>ज्ञात्वा शास्त्रविधानोक्तं कर्म कर्तुमिहार्हसि ॥ २४ ॥</s-l></s-lg>