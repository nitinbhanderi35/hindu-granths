<s-lg><s-l> संजय उवाच ।</s-l><s-l>अथ शूरा महाराज परस्परकृतागसः ।</s-l><s-l>जग्मुः स्वशिबिराण्येव रुधिरेण समुक्षिताः ॥ १ ॥</s-l></s-lg><s-lg><s-l>विश्रम्य च यथान्यायं पूजयित्वा परस्परम् ।</s-l><s-l>संनद्धाः समदृश्यन्त भूयो युद्धचिकीर्षया ॥ २ ॥</s-l></s-lg><s-lg><s-l>ततस्तव सुतो राजंश्चिन्तयाभिपरिप्लुतः ।</s-l><s-l>विस्रवच्छोणिताक्ताङ्गः पप्रच्छेदं पितामहम् ॥ ३ ॥</s-l></s-lg><s-lg><s-l>सैन्यानि रौद्राणि भयानकानि व्यूढानि सम्यग्बहुलध्वजानि ।</s-l><s-l>विदार्य हत्वा च निपीड्य शूरास्ते पाण्डवानां त्वरिता रथौघाः ॥ ४ ॥</s-l></s-lg><s-lg><s-l>संमोह्य सर्वान्युधि कीर्तिमन्तो व्यूहं च तं मकरं वज्रकल्पम् ।</s-l><s-l>प्रविश्य भीमेन निबर्हितोऽस्मि घोरैः शरैर्मृत्युदण्डप्रकाशैः ॥ ५ ॥</s-l></s-lg><s-lg><s-l>क्रुद्धं तमुद्वीक्ष्य भयेन राजन्संमूर्छितो नालभं शान्तिमद्य ।</s-l><s-l>इच्छे प्रसादात्तव सत्यसंध प्राप्तुं जयं पाण्डवेयांश्च हन्तुम् ॥ ६ ॥</s-l></s-lg><s-lg><s-l>तेनैवमुक्तः प्रहसन्महात्मा दुर्योधनं जातमन्युं विदित्वा ।</s-l><s-l>तं प्रत्युवाचाविमना मनस्वी गङ्गासुतः शस्त्रभृतां वरिष्ठः ॥ ७ ॥</s-l></s-lg><s-lg><s-l>परेण यत्नेन विगाह्य सेनां सर्वात्मनाहं तव राजपुत्र ।</s-l><s-l>इच्छामि दातुं विजयं सुखं च न चात्मानं छादयेऽहं त्वदर्थे ॥ ८ ॥</s-l></s-lg><s-lg><s-l>एते तु रौद्रा बहवो महारथा यशस्विनः शूरतमाः कृतास्त्राः ।</s-l><s-l>ये पाण्डवानां समरे सहाया जितक्लमाः क्रोधविषं वमन्ति ॥ ९ ॥</s-l></s-lg><s-lg><s-l>ते नेह शक्याः सहसा विजेतुं वीर्योन्नद्धाः कृतवैरास्त्वया च ।</s-l><s-l>अहं ह्येतान्प्रतियोत्स्यामि राजन्सर्वात्मना जीवितं त्यज्य वीर ॥ १० ॥</s-l></s-lg><s-lg><s-l>रणे तवार्थाय महानुभाव न जीवितं रक्ष्यतमं ममाद्य ।</s-l><s-l>सर्वांस्तवार्थाय सदेवदैत्याँल्लोकान्दहेयं किमु शत्रूंस्तवेह ॥ ११ ॥</s-l></s-lg><s-lg><s-l>तत्पाण्डवान्योधयिष्यामि राजन्प्रियं च ते सर्वमहं करिष्ये ।</s-l><s-l>श्रुत्वैव चैतत्परमप्रतीतो दुर्योधनः प्रीतमना बभूव ॥ १२ ॥</s-l></s-lg><s-lg><s-l>सर्वाणि सैन्यानि ततः प्रहृष्टो निर्गच्छतेत्याह नृपांश्च सर्वान् ।</s-l><s-l>तदाज्ञया तानि विनिर्ययुर्द्रुतं रथाश्वपादातगजायुतानि ॥ १३ ॥</s-l></s-lg><s-lg><s-l>प्रहर्षयुक्तानि तु तानि राजन्महान्ति नानाविधशस्त्रवन्ति ।</s-l><s-l>स्थितानि नागाश्वपदातिमन्ति विरेजुराजौ तव राजन्बलानि ॥ १४ ॥</s-l></s-lg><s-lg><s-l>वृन्दैः स्थिताश्चापि सुसंप्रयुक्ताश्चकाशिरे दन्तिगणाः समन्तात् ।</s-l><s-l>शस्त्रास्त्रविद्भिर्नरदेव योधैरधिष्ठिताः सैन्यगणास्त्वदीयाः ॥ १५ ॥</s-l></s-lg><s-lg><s-l>रथैश्च पादातगजाश्वसंघैः प्रयाद्भिराजौ विधिवत्प्रणुन्नैः ।</s-l><s-l>समुद्धतं वै तरुणार्कवर्णं रजो बभौ छादयत्सूर्यरश्मीन् ॥ १६ ॥</s-l></s-lg><s-lg><s-l>रेजुः पताका रथदन्तिसंस्था वातेरिता भ्राम्यमाणाः समन्तात् ।</s-l><s-l>नानारङ्गाः समरे तत्र राजन्मेघैर्युक्ता विद्युतः खे यथैव ॥ १७ ॥</s-l></s-lg><s-lg><s-l>धनूंषि विस्फारयतां नृपाणां बभूव शब्दस्तुमुलोऽतिघोरः ।</s-l><s-l>विमथ्यतो देवमहासुरौघैर्यथार्णवस्यादियुगे तदानीम् ॥ १८ ॥</s-l></s-lg><s-lg><s-l>तदुग्रनादं बहुरूपवर्णं तवात्मजानां समुदीर्णमेवम् ।</s-l><s-l>बभूव सैन्यं रिपुसैन्यहन्तृ युगान्तमेघौघनिभं तदानीम् ॥ १९ ॥</s-l></s-lg>