<s-lg><s-l> संजय उवाच ।</s-l><s-l>बृहतीं धार्तराष्ट्राणां दृष्ट्वा सेनां समुद्यताम् ।</s-l><s-l>विषादमगमद्राजा कुन्तीपुत्रो युधिष्ठिरः ॥ १ ॥</s-l></s-lg><s-lg><s-l>व्यूहं भीष्मेण चाभेद्यं कल्पितं प्रेक्ष्य पाण्डवः ।</s-l><s-l>अभेद्यमिव संप्रेक्ष्य विषण्णोऽर्जुनमब्रवीत् ॥ २ ॥</s-l></s-lg><s-lg><s-l>धनंजय कथं शक्यमस्माभिर्योद्धुमाहवे ।</s-l><s-l>धार्तराष्ट्रैर्महाबाहो येषां योद्धा पितामहः ॥ ३ ॥</s-l></s-lg><s-lg><s-l>अक्षोभ्योऽयमभेद्यश्च भीष्मेणामित्रकर्शिना ।</s-l><s-l>कल्पितः शास्त्रदृष्टेन विधिना भूरितेजसा ॥ ४ ॥</s-l></s-lg><s-lg><s-l>ते वयं संशयं प्राप्ताः ससैन्याः शत्रुकर्शन ।</s-l><s-l>कथमस्मान्महाव्यूहादुद्यानं नो भविष्यति ॥ ५ ॥</s-l></s-lg><s-lg><s-l>अथार्जुनोऽब्रवीत्पार्थं युधिष्ठिरममित्रहा ।</s-l><s-l>विषण्णमभिसंप्रेक्ष्य तव राजन्ननीकिनीम् ॥ ६ ॥</s-l></s-lg><s-lg><s-l>प्रज्ञयाभ्यधिकाञ्शूरान्गुणयुक्तान्बहूनपि ।</s-l><s-l>जयन्त्यल्पतरा येन तन्निबोध विशां पते ॥ ७ ॥</s-l></s-lg><s-lg><s-l>तत्तु ते कारणं राजन्प्रवक्ष्याम्यनसूयवे ।</s-l><s-l>नारदस्तमृषिर्वेद भीष्मद्रोणौ च पाण्डव ॥ ८ ॥</s-l></s-lg><s-lg><s-l>एतमेवार्थमाश्रित्य युद्धे देवासुरेऽब्रवीत् ।</s-l><s-l>पितामहः किल पुरा महेन्द्रादीन्दिवौकसः ॥ ९ ॥</s-l></s-lg><s-lg><s-l>न तथा बलवीर्याभ्यां विजयन्ते जिगीषवः ।</s-l><s-l>यथा सत्यानृशंस्याभ्यां धर्मेणैवोद्यमेन च ॥ १० ॥</s-l></s-lg><s-lg><s-l>त्यक्त्वाधर्मं च लोभं च मोहं चोद्यममास्थिताः ।</s-l><s-l>युध्यध्वमनहंकारा यतो धर्मस्ततो जयः ॥ ११ ॥</s-l></s-lg><s-lg><s-l>एवं राजन्विजानीहि ध्रुवोऽस्माकं रणे जयः ।</s-l><s-l>यथा मे नारदः प्राह यतः कृष्णस्ततो जयः ॥ १२ ॥</s-l></s-lg><s-lg><s-l>गुणभूतो जयः कृष्णे पृष्ठतोऽन्वेति माधवम् ।</s-l><s-l>अन्यथा विजयश्चास्य संनतिश्चापरो गुणः ॥ १३ ॥</s-l></s-lg><s-lg><s-l>अनन्ततेजा गोविन्दः शत्रुपूगेषु निर्व्यथः ।</s-l><s-l>पुरुषः सनातनतमो यतः कृष्णस्ततो जयः ॥ १४ ॥</s-l></s-lg><s-lg><s-l>पुरा ह्येष हरिर्भूत्वा वैकुण्ठोऽकुण्ठसायकः ।</s-l><s-l>सुरासुरानवस्फूर्जन्नब्रवीत्के जयन्त्विति ॥ १५ ॥</s-l></s-lg><s-lg><s-l>अनु कृष्णं जयेमेति यैरुक्तं तत्र तैर्जितम् ।</s-l><s-l>तत्प्रसादाद्धि त्रैलोक्यं प्राप्तं शक्रादिभिः सुरैः ॥ १६ ॥</s-l></s-lg><s-lg><s-l>तस्य ते न व्यथां कांचिदिह पश्यामि भारत ।</s-l><s-l>यस्य ते जयमाशास्ते विश्वभुक्त्रिदशेश्वरः ॥ १७ ॥</s-l></s-lg>