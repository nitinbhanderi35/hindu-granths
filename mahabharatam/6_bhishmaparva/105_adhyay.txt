<s-lg><s-l> धृतराष्ट्र उवाच ।</s-l><s-l>कथं शिखण्डी गाङ्गेयमभ्यधावत्पितामहम् ।</s-l><s-l>पाञ्चाल्यः समरे क्रुद्धो धर्मात्मानं यतव्रतम् ॥ १ ॥</s-l></s-lg><s-lg><s-l>केऽरक्षन्पाण्डवानीके शिखण्डिनमुदायुधम् ।</s-l><s-l>त्वरमाणास्त्वराकाले जिगीषन्तो महारथाः ॥ २ ॥</s-l></s-lg><s-lg><s-l>कथं शांतनवो भीष्मः स तस्मिन्दशमेऽहनि ।</s-l><s-l>अयुध्यत महावीर्यः पाण्डवैः सहसृञ्जयैः ॥ ३ ॥</s-l></s-lg><s-lg><s-l>न मृष्यामि रणे भीष्मं प्रत्युद्यातं शिखण्डिनम् ।</s-l><s-l>कच्चिन्न रथभङ्गोऽस्य धनुर्वाशीर्यतास्यतः ॥ ४ ॥</s-l></s-lg><s-lg><s-l> संजय उवाच ।</s-l><s-l>नाशीर्यत धनुस्तस्य रथभङ्गो न चाप्यभूत् ।</s-l><s-l>युध्यमानस्य संग्रामे भीष्मस्य भरतर्षभ ।</s-l><s-l>निघ्नतः समरे शत्रूञ्शरैः संनतपर्वभिः ॥ ५ ॥</s-l></s-lg><s-lg><s-l>अनेकशतसाहस्रास्तावकानां महारथाः ।</s-l><s-l>रथदन्तिगणा राजन्हयाश्चैव सुसज्जिताः ।</s-l><s-l>अभ्यवर्तन्त युद्धाय पुरस्कृत्य पितामहम् ॥ ६ ॥</s-l></s-lg><s-lg><s-l>यथाप्रतिज्ञं कौरव्य स चापि समितिंजयः ।</s-l><s-l>पार्थानामकरोद्भीष्मः सततं समितिक्षयम् ॥ ७ ॥</s-l></s-lg><s-lg><s-l>युध्यमानं महेष्वासं विनिघ्नन्तं पराञ्शरैः ।</s-l><s-l>पाञ्चालाः पाण्डवैः सार्धं सर्व एवाभ्यवारयन् ॥ ८ ॥</s-l></s-lg><s-lg><s-l>दशमेऽहनि संप्राप्ते तताप रिपुवाहिनीम् ।</s-l><s-l>कीर्यमाणां शितैर्बाणैः शतशोऽथ सहस्रशः ॥ ९ ॥</s-l></s-lg><s-lg><s-l>न हि भीष्मं महेष्वासं पाण्डवाः पाण्डुपूर्वज ।</s-l><s-l>अशक्नुवन्रणे जेतुं पाशहस्तमिवान्तकम् ॥ १० ॥</s-l></s-lg><s-lg><s-l>अथोपायान्महाराज सव्यसाची परंतपः ।</s-l><s-l>त्रासयन्रथिनः सर्वान्बीभत्सुरपराजितः ॥ ११ ॥</s-l></s-lg><s-lg><s-l>सिंहवद्विनदन्नुच्चैर्धनुर्ज्यां विक्षिपन्मुहुः ।</s-l><s-l>शरौघान्विसृजन्पार्थो व्यचरत्कालवद्रणे ॥ १२ ॥</s-l></s-lg><s-lg><s-l>तस्य शब्देन वित्रस्तास्तावका भरतर्षभ ।</s-l><s-l>सिंहस्येव मृगा राजन्व्यद्रवन्त महाभयात् ॥ १३ ॥</s-l></s-lg><s-lg><s-l>जयन्तं पाण्डवं दृष्ट्वा त्वत्सैन्यं चाभिपीडितम् ।</s-l><s-l>दुर्योधनस्ततो भीष्ममब्रवीद्भृशपीडितः ॥ १४ ॥</s-l></s-lg><s-lg><s-l>एष पाण्डुसुतस्तात श्वेताश्वः कृष्णसारथिः ।</s-l><s-l>दहते मामकान्सर्वान्कृष्णवर्त्मेव काननम् ॥ १५ ॥</s-l></s-lg><s-lg><s-l>पश्य सैन्यानि गाङ्गेय द्रवमाणानि सर्वशः ।</s-l><s-l>पाण्डवेन युधां श्रेष्ठ काल्यमानानि संयुगे ॥ १६ ॥</s-l></s-lg><s-lg><s-l>यथा पशुगणान्पालः संकालयति कानने ।</s-l><s-l>तथेदं मामकं सैन्यं काल्यते शत्रुतापन ॥ १७ ॥</s-l></s-lg><s-lg><s-l>धनंजयशरैर्भग्नं द्रवमाणमितस्ततः ।</s-l><s-l>भीमो ह्येष दुराधर्षो विद्रावयति मे बलम् ॥ १८ ॥</s-l></s-lg><s-lg><s-l>सात्यकिश्चेकितानश्च माद्रीपुत्रौ च पाण्डवौ ।</s-l><s-l>अभिमन्युश्च विक्रान्तो वाहिनीं दहते मम ॥ १९ ॥</s-l></s-lg><s-lg><s-l>धृष्टद्युम्नस्तथा शूरो राक्षसश्च घटोत्कचः ।</s-l><s-l>व्यद्रावयेतां सहसा सैन्यं मम महाबलौ ॥ २० ॥</s-l></s-lg><s-lg><s-l>वध्यमानस्य सैन्यस्य सर्वैरेतैर्महाबलैः ।</s-l><s-l>नान्यां गतिं प्रपश्यामि स्थाने युद्धे च भारत ॥ २१ ॥</s-l></s-lg><s-lg><s-l>ऋते त्वां पुरुषव्याघ्र देवतुल्यपराक्रम ।</s-l><s-l>पर्याप्तश्च भवान्क्षिप्रं पीडितानां गतिर्भव ॥ २२ ॥</s-l></s-lg><s-lg><s-l>एवमुक्तो महाराज पिता देवव्रतस्तव ।</s-l><s-l>चिन्तयित्वा मुहूर्तं तु कृत्वा निश्चयमात्मनः ।</s-l><s-l>तव संधारयन्पुत्रमब्रवीच्छंतनोः सुतः ॥ २३ ॥</s-l></s-lg><s-lg><s-l>दुर्योधन विजानीहि स्थिरो भव विशां पते ।</s-l><s-l>पूर्वकालं तव मया प्रतिज्ञातं महाबल ॥ २४ ॥</s-l></s-lg><s-lg><s-l>हत्वा दश सहस्राणि क्षत्रियाणां महात्मनाम् ।</s-l><s-l>संग्रामाद्व्यपयातव्यमेतत्कर्म ममाह्निकम् ।</s-l><s-l>इति तत्कृतवांश्चाहं यथोक्तं भरतर्षभ ॥ २५ ॥</s-l></s-lg><s-lg><s-l>अद्य चापि महत्कर्म प्रकरिष्ये महाहवे ।</s-l><s-l>अहं वा निहतः शेष्ये हनिष्ये वाद्य पाण्डवान् ॥ २६ ॥</s-l></s-lg><s-lg><s-l>अद्य ते पुरुषव्याघ्र प्रतिमोक्ष्ये ऋणं महत् ।</s-l><s-l>भर्तृपिण्डकृतं राजन्निहतः पृतनामुखे ॥ २७ ॥</s-l></s-lg><s-lg><s-l>इत्युक्त्वा भरतश्रेष्ठः क्षत्रियान्प्रतपञ्शरैः ।</s-l><s-l>आससाद दुराधर्षः पाण्डवानामनीकिनीम् ॥ २८ ॥</s-l></s-lg><s-lg><s-l>अनीकमध्ये तिष्ठन्तं गाङ्गेयं भरतर्षभ ।</s-l><s-l>आशीविषमिव क्रुद्धं पाण्डवाः पर्यवारयन् ॥ २९ ॥</s-l></s-lg><s-lg><s-l>दशमेऽहनि तस्मिंस्तु दर्शयञ्शक्तिमात्मनः ।</s-l><s-l>राजञ्शतसहस्राणि सोऽवधीत्कुरुनन्दन ॥ ३० ॥</s-l></s-lg><s-lg><s-l>पञ्चालानां च ये श्रेष्ठा राजपुत्रा महाबलाः ।</s-l><s-l>तेषामादत्त तेजांसि जलं सूर्य इवांशुभिः ॥ ३१ ॥</s-l></s-lg><s-lg><s-l>हत्वा दश सहस्राणि कुञ्जराणां तरस्विनाम् ।</s-l><s-l>सारोहाणां महाराज हयानां चायुतं पुनः ॥ ३२ ॥</s-l></s-lg><s-lg><s-l>पूर्णे शतसहस्रे द्वे पदातीनां नरोत्तमः ।</s-l><s-l>प्रजज्वाल रणे भीष्मो विधूम इव पावकः ॥ ३३ ॥</s-l></s-lg><s-lg><s-l>न चैनं पाण्डवेयानां केचिच्छेकुर्निरीक्षितुम् ।</s-l><s-l>उत्तरं मार्गमास्थाय तपन्तमिव भास्करम् ॥ ३४ ॥</s-l></s-lg><s-lg><s-l>ते पाण्डवेयाः संरब्धा महेष्वासेन पीडिताः ।</s-l><s-l>वधायाभ्यद्रवन्भीष्मं सृञ्जयाश्च महारथाः ॥ ३५ ॥</s-l></s-lg><s-lg><s-l>स युध्यमानो बहुभिर्भीष्मः शांतनवस्तदा ।</s-l><s-l>अवकीर्णो महाबाहुः शैलो मेघैरिवासितैः ॥ ३६ ॥</s-l></s-lg><s-lg><s-l>पुत्रास्तु तव गाङ्गेयं समन्तात्पर्यवारयन् ।</s-l><s-l>महत्या सेनया सार्धं ततो युद्धमवर्तत ॥ ३७ ॥</s-l></s-lg>