<s-lg><s-l> संजय उवाच ।</s-l><s-l>अर्जुनस्तु नरव्याघ्र सुशर्मप्रमुखान्नृपान् ।</s-l><s-l>अनयत्प्रेतराजस्य भवनं सायकैः शितैः ॥ १ ॥</s-l></s-lg><s-lg><s-l>सुशर्मापि ततो बाणैः पार्थं विव्याध संयुगे ।</s-l><s-l>वासुदेवं च सप्तत्या पार्थं च नवभिः पुनः ॥ २ ॥</s-l></s-lg><s-lg><s-l>तान्निवार्य शरौघेण शक्रसूनुर्महारथः ।</s-l><s-l>सुशर्मणो रणे योधान्प्राहिणोद्यमसादनम् ॥ ३ ॥</s-l></s-lg><s-lg><s-l>ते वध्यमानाः पार्थेन कालेनेव युगक्षये ।</s-l><s-l>व्यद्रवन्त रणे राजन्भये जाते महारथाः ॥ ४ ॥</s-l></s-lg><s-lg><s-l>उत्सृज्य तुरगान्केचिद्रथान्केचिच्च मारिष ।</s-l><s-l>गजानन्ये समुत्सृज्य प्राद्रवन्त दिशो दश ॥ ५ ॥</s-l></s-lg><s-lg><s-l>अपरे तुद्यमानास्तु वाजिनागरथा रणात् ।</s-l><s-l>त्वरया परया युक्ताः प्राद्रवन्त विशां पते ॥ ६ ॥</s-l></s-lg><s-lg><s-l>पादाताश्चापि शस्त्राणि समुत्सृज्य महारणे ।</s-l><s-l>निरपेक्षा व्यधावन्त तेन तेन स्म भारत ॥ ७ ॥</s-l></s-lg><s-lg><s-l>वार्यमाणाः स्म बहुशस्त्रैगर्तेन सुशर्मणा ।</s-l><s-l>तथान्यैः पार्थिवश्रेष्ठैर्न व्यतिष्ठन्त संयुगे ॥ ८ ॥</s-l></s-lg><s-lg><s-l>तद्बलं प्रद्रुतं दृष्ट्वा पुत्रो दुर्योधनस्तव ।</s-l><s-l>पुरस्कृत्य रणे भीष्मं सर्वसैन्यपुरस्कृतम् ॥ ९ ॥</s-l></s-lg><s-lg><s-l>सर्वोद्योगेन महता धनंजयमुपाद्रवत् ।</s-l><s-l>त्रिगर्ताधिपतेरर्थे जीवितस्य विशां पते ॥ १० ॥</s-l></s-lg><s-lg><s-l>स एकः समरे तस्थौ किरन्बहुविधाञ्शरान् ।</s-l><s-l>भ्रातृभिः सहितः सर्वैः शेषा विप्रद्रुता नराः ॥ ११ ॥</s-l></s-lg><s-lg><s-l>तथैव पाण्डवा राजन्सर्वोद्योगेन दंशिताः ।</s-l><s-l>प्रययुः फल्गुनार्थाय यत्र भीष्मो व्यवस्थितः ॥ १२ ॥</s-l></s-lg><s-lg><s-l>जानन्तोऽपि रणे शौर्यं घोरं गाण्डीवधन्वनः ।</s-l><s-l>हाहाकारकृतोत्साहा भीष्मं जग्मुः समन्ततः ॥ १३ ॥</s-l></s-lg><s-lg><s-l>ततस्तालध्वजः शूरः पाण्डवानामनीकिनीम् ।</s-l><s-l>छादयामास समरे शरैः संनतपर्वभिः ॥ १४ ॥</s-l></s-lg><s-lg><s-l>एकीभूतास्ततः सर्वे कुरवः पाण्डवैः सह ।</s-l><s-l>अयुध्यन्त महाराज मध्यं प्राप्ते दिवाकरे ॥ १५ ॥</s-l></s-lg><s-lg><s-l>सात्यकिः कृतवर्माणं विद्ध्वा पञ्चभिरायसैः ।</s-l><s-l>अतिष्ठदाहवे शूरः किरन्बाणान्सहस्रशः ॥ १६ ॥</s-l></s-lg><s-lg><s-l>तथैव द्रुपदो राजा द्रोणं विद्ध्वा शितैः शरैः ।</s-l><s-l>पुनर्विव्याध सप्तत्या सारथिं चास्य सप्तभिः ॥ १७ ॥</s-l></s-lg><s-lg><s-l>भीमसेनस्तु राजानं बाह्लिकं प्रपितामहम् ।</s-l><s-l>विद्ध्वानदन्महानादं शार्दूल इव कानने ॥ १८ ॥</s-l></s-lg><s-lg><s-l>आर्जुनिश्चित्रसेनेन विद्धो बहुभिराशुगैः ।</s-l><s-l>चित्रसेनं त्रिभिर्बाणैर्विव्याध हृदये भृशम् ॥ १९ ॥</s-l></s-lg><s-lg><s-l>समागतौ तौ तु रणे महामात्रौ व्यरोचताम् ।</s-l><s-l>यथा दिवि महाघोरौ राजन्बुधशनैश्चरौ ॥ २० ॥</s-l></s-lg><s-lg><s-l>तस्याश्वांश्चतुरो हत्वा सूतं च नवभिः शरैः ।</s-l><s-l>ननाद बलवन्नादं सौभद्रः परवीरहा ॥ २१ ॥</s-l></s-lg><s-lg><s-l>हताश्वात्तु रथात्तूर्णमवप्लुत्य महारथः ।</s-l><s-l>आरुरोह रथं तूर्णं दुर्मुखस्य विशां पते ॥ २२ ॥</s-l></s-lg><s-lg><s-l>द्रोणश्च द्रुपदं विद्ध्वा शरैः संनतपर्वभिः ।</s-l><s-l>सारथिं चास्य विव्याध त्वरमाणः पराक्रमी ॥ २३ ॥</s-l></s-lg><s-lg><s-l>पीड्यमानस्ततो राजा द्रुपदो वाहिनीमुखे ।</s-l><s-l>अपायाज्जवनैरश्वैः पूर्ववैरमनुस्मरन् ॥ २४ ॥</s-l></s-lg><s-lg><s-l>भीमसेनस्तु राजानं मुहूर्तादिव बाह्लिकम् ।</s-l><s-l>व्यश्वसूतरथं चक्रे सर्वसैन्यस्य पश्यतः ॥ २५ ॥</s-l></s-lg><s-lg><s-l>ससंभ्रमो महाराज संशयं परमं गतः ।</s-l><s-l>अवप्लुत्य ततो वाहाद्बाह्लिकः पुरुषोत्तमः ।</s-l><s-l>आरुरोह रथं तूर्णं लक्ष्मणस्य महारथः ॥ २६ ॥</s-l></s-lg><s-lg><s-l>सात्यकिः कृतवर्माणं वारयित्वा महारथः ।</s-l><s-l>शरैर्बहुविधै राजन्नाससाद पितामहम् ॥ २७ ॥</s-l></s-lg><s-lg><s-l>स विद्ध्वा भारतं षष्ट्या निशितैर्लोमवाहिभिः ।</s-l><s-l>ननर्तेव रथोपस्थे विधुन्वानो महद्धनुः ॥ २८ ॥</s-l></s-lg><s-lg><s-l>तस्यायसीं महाशक्तिं चिक्षेपाथ पितामहः ।</s-l><s-l>हेमचित्रां महावेगां नागकन्योपमां शुभाम् ॥ २९ ॥</s-l></s-lg><s-lg><s-l>तामापतन्तीं सहसा मृत्युकल्पां सुतेजनाम् ।</s-l><s-l>ध्वंसयामास वार्ष्णेयो लाघवेन महायशाः ॥ ३० ॥</s-l></s-lg><s-lg><s-l>अनासाद्य तु वार्ष्णेयं शक्तिः परमदारुणा ।</s-l><s-l>न्यपतद्धरणीपृष्ठे महोल्केव गतप्रभा ॥ ३१ ॥</s-l></s-lg><s-lg><s-l>वार्ष्णेयस्तु ततो राजन्स्वां शक्तिं घोरदर्शनाम् ।</s-l><s-l>वेगवद्गृह्य चिक्षेप पितामहरथं प्रति ॥ ३२ ॥</s-l></s-lg><s-lg><s-l>वार्ष्णेयभुजवेगेन प्रणुन्ना सा महाहवे ।</s-l><s-l>अभिदुद्राव वेगेन कालरात्रिर्यथा नरम् ॥ ३३ ॥</s-l></s-lg><s-lg><s-l>तामापतन्तीं सहसा द्विधा चिच्छेद भारत ।</s-l><s-l>क्षुरप्राभ्यां सुतीक्ष्णाभ्यां सान्वकीर्यत भूतले ॥ ३४ ॥</s-l></s-lg><s-lg><s-l>छित्त्वा तु शक्तिं गाङ्गेयः सात्यकिं नवभिः शरैः ।</s-l><s-l>आजघानोरसि क्रुद्धः प्रहसञ्शत्रुकर्शनः ॥ ३५ ॥</s-l></s-lg><s-lg><s-l>ततः सरथनागाश्वाः पाण्डवाः पाण्डुपूर्वज ।</s-l><s-l>परिवव्रू रणे भीष्मं माधवत्राणकारणात् ॥ ३६ ॥</s-l></s-lg><s-lg><s-l>ततः प्रववृते युद्धं तुमुलं लोमहर्षणम् ।</s-l><s-l>पाण्डवानां कुरूणां च समरे विजयैषिणाम् ॥ ३७ ॥</s-l></s-lg>