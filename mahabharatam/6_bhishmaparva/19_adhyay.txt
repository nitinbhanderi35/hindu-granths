<s-lg><s-l> धृतराष्ट्र उवाच ।</s-l><s-l>अक्षौहिण्यो दशैकां च व्यूढां दृष्ट्वा युधिष्ठिरः ।</s-l><s-l>कथमल्पेन सैन्येन प्रत्यव्यूहत पाण्डवः ॥ १ ॥</s-l></s-lg><s-lg><s-l>यो वेद मानुषं व्यूहं दैवं गान्धर्वमासुरम् ।</s-l><s-l>कथं भीष्मं स कौन्तेयः प्रत्यव्यूहत पाण्डवः ॥ २ ॥</s-l></s-lg><s-lg><s-l> संजय उवाच ।</s-l><s-l>धार्तराष्ट्राण्यनीकानि दृष्ट्वा व्यूढानि पाण्डवः ।</s-l><s-l>अभ्यभाषत धर्मात्मा धर्मराजो धनंजयम् ॥ ३ ॥</s-l></s-lg><s-lg><s-l>महर्षेर्वचनात्तात वेदयन्ति बृहस्पतेः ।</s-l><s-l>संहतान्योधयेदल्पान्कामं विस्तारयेद्बहून् ॥ ४ ॥</s-l></s-lg><s-lg><s-l>सूचीमुखमनीकं स्यादल्पानां बहुभिः सह ।</s-l><s-l>अस्माकं च तथा सैन्यमल्पीयः सुतरां परैः ॥ ५ ॥</s-l></s-lg><s-lg><s-l>एतद्वचनमाज्ञाय महर्षेर्व्यूह पाण्डव ।</s-l><s-l>तच्छ्रुत्वा धर्मराजस्य प्रत्यभाषत फल्गुनः ॥ ६ ॥</s-l></s-lg><s-lg><s-l>एष व्यूहामि ते राजन्व्यूहं परमदुर्जयम् ।</s-l><s-l>अचलं नाम वज्राख्यं विहितं वज्रपाणिना ॥ ७ ॥</s-l></s-lg><s-lg><s-l>यः स वात इवोद्धूतः समरे दुःसहः परैः ।</s-l><s-l>स नः पुरो योत्स्यति वै भीमः प्रहरतां वरः ॥ ८ ॥</s-l></s-lg><s-lg><s-l>तेजांसि रिपुसैन्यानां मृद्नन्पुरुषसत्तमः ।</s-l><s-l>अग्रेऽग्रणीर्यास्यति नो युद्धोपायविचक्षणः ॥ ९ ॥</s-l></s-lg><s-lg><s-l>यं दृष्ट्वा पार्थिवाः सर्वे दुर्योधनपुरोगमाः ।</s-l><s-l>निवर्तिष्यन्ति संभ्रान्ताः सिंहं क्षुद्रमृगा इव ॥ १० ॥</s-l></s-lg><s-lg><s-l>तं सर्वे संश्रयिष्यामः प्राकारमकुतोभयम् ।</s-l><s-l>भीमं प्रहरतां श्रेष्ठं वज्रपाणिमिवामराः ॥ ११ ॥</s-l></s-lg><s-lg><s-l>न हि सोऽस्ति पुमाँल्लोके यः संक्रुद्धं वृकोदरम् ।</s-l><s-l>द्रष्टुमत्युग्रकर्माणं विषहेत नरर्षभम् ॥ १२ ॥</s-l></s-lg><s-lg><s-l>भीमसेनो गदां बिभ्रद्वज्रसारमयीं दृढाम् ।</s-l><s-l>चरन्वेगेन महता समुद्रमपि शोषयेत् ॥ १३ ॥</s-l></s-lg><s-lg><s-l>केकया धृष्टकेतुश्च चेकितानश्च वीर्यवान् ।</s-l><s-l>एत तिष्ठन्ति सामात्याः प्रेक्षकास्ते नरेश्वर ॥ १४ ॥</s-l></s-lg><s-lg><s-l>धृतराष्ट्रस्य दायादा इति बीभत्सुरब्रवीत् ।</s-l><s-l>ब्रुवाणं तु तथा पार्थं सर्वसैन्यानि मारिष ।</s-l><s-l>अपूजयंस्तदा वाग्भिरनुकूलाभिराहवे ॥ १५ ॥</s-l></s-lg><s-lg><s-l>एवमुक्त्वा महाबाहुस्तथा चक्रे धनंजयः ।</s-l><s-l>व्यूह्य तानि बलान्याशु प्रययौ फल्गुनस्तदा ॥ १६ ॥</s-l></s-lg><s-lg><s-l>संप्रयातान्कुरून्दृष्ट्वा पाण्डवानां महाचमूः ।</s-l><s-l>गङ्गेव पूर्णा स्तिमिता स्यन्दमाना व्यदृश्यत ॥ १७ ॥</s-l></s-lg><s-lg><s-l>भीमसेनोऽग्रणीस्तेषां धृष्टद्युम्नश्च पार्षतः ।</s-l><s-l>नकुलः सहदेवश्च धृष्टकेतुश्च वीर्यवान् ॥ १८ ॥</s-l></s-lg><s-lg><s-l>समुद्योज्य ततः पश्चाद्राजाप्यक्षौहिणीवृतः ।</s-l><s-l>भ्रातृभिः सह पुत्रैश्च सोऽभ्यरक्षत पृष्ठतः ॥ १९ ॥</s-l></s-lg><s-lg><s-l>चक्ररक्षौ तु भीमस्य माद्रीपुत्रौ महाद्युती ।</s-l><s-l>द्रौपदेयाः ससौभद्राः पृष्ठगोपास्तरस्विनः ॥ २० ॥</s-l></s-lg><s-lg><s-l>धृष्टद्युम्नश्च पाञ्चाल्यस्तेषां गोप्ता महारथः ।</s-l><s-l>सहितः पृतनाशूरै रथमुख्यैः प्रभद्रकैः ॥ २१ ॥</s-l></s-lg><s-lg><s-l>शिखण्डी तु ततः पश्चादर्जुनेनाभिरक्षितः ।</s-l><s-l>यत्तो भीष्मविनाशाय प्रययौ भरतर्षभ ॥ २२ ॥</s-l></s-lg><s-lg><s-l>पृष्ठगोपोऽर्जुनस्यापि युयुधानो महारथः ।</s-l><s-l>चक्ररक्षौ तु पाञ्चाल्यौ युधामन्यूत्तमौजसौ ॥ २३ ॥</s-l></s-lg><s-lg><s-l>राजा तु मध्यमानीके कुन्तीपुत्रो युधिष्ठिरः ।</s-l><s-l>बृहद्भिः कुञ्जरैर्मत्तैश्चलद्भिरचलैरिव ॥ २४ ॥</s-l></s-lg><s-lg><s-l>अक्षौहिण्या च पाञ्चाल्यो यज्ञसेनो महामनाः ।</s-l><s-l>विराटमन्वयात्पश्चात्पाण्डवार्थे पराक्रमी ॥ २५ ॥</s-l></s-lg><s-lg><s-l>तेषामादित्यचन्द्राभाः कनकोत्तमभूषणाः ।</s-l><s-l>नानाचिह्नधरा राजन्रथेष्वासन्महाध्वजाः ॥ २६ ॥</s-l></s-lg><s-lg><s-l>समुत्सर्प्य ततः पश्चाद्धृष्टद्युम्नो महारथः ।</s-l><s-l>भ्रातृभिः सह पुत्रैश्च सोऽभ्यरक्षद्युधिष्ठिरम् ॥ २७ ॥</s-l></s-lg><s-lg><s-l>त्वदीयानां परेषां च रथेषु विविधान्ध्वजान् ।</s-l><s-l>अभिभूयार्जुनस्यैको ध्वजस्तस्थौ महाकपिः ॥ २८ ॥</s-l></s-lg><s-lg><s-l>पादातास्त्वग्रतोऽगच्छन्नसिशक्त्यृष्टिपाणयः ।</s-l><s-l>अनेकशतसाहस्रा भीमसेनस्य रक्षिणः ॥ २९ ॥</s-l></s-lg><s-lg><s-l>वारणा दशसाहस्राः प्रभिन्नकरटामुखाः ।</s-l><s-l>शूरा हेममयैर्जालैर्दीप्यमाना इवाचलाः ॥ ३० ॥</s-l></s-lg><s-lg><s-l>क्षरन्त इव जीमूता मदार्द्राः पद्मगन्धिनः ।</s-l><s-l>राजानमन्वयुः पश्चाच्चलन्त इव पर्वताः ॥ ३१ ॥</s-l></s-lg><s-lg><s-l>भीमसेनो गदां भीमां प्रकर्षन्परिघोपमाम् ।</s-l><s-l>प्रचकर्ष महत्सैन्यं दुराधर्षो महामनाः ॥ ३२ ॥</s-l></s-lg><s-lg><s-l>तमर्कमिव दुष्प्रेक्ष्यं तपन्तं रश्मिमालिनम् ।</s-l><s-l>न शेकुः सर्वतो योधाः प्रतिवीक्षितुमन्तिके ॥ ३३ ॥</s-l></s-lg><s-lg><s-l>वज्रो नामैष तु व्यूहो दुर्भिदः सर्वतोमुखः ।</s-l><s-l>चापविद्युद्ध्वजो घोरो गुप्तो गाण्डीवधन्वना ॥ ३४ ॥</s-l></s-lg><s-lg><s-l>यं प्रतिव्यूह्य तिष्ठन्ति पाण्डवास्तव वाहिनीम् ।</s-l><s-l>अजेयो मानुषे लोके पाण्डवैरभिरक्षितः ॥ ३५ ॥</s-l></s-lg><s-lg><s-l>संध्यां तिष्ठत्सु सैन्येषु सूर्यस्योदयनं प्रति ।</s-l><s-l>प्रावात्सपृषतो वायुरनभ्रे स्तनयित्नुमान् ॥ ३६ ॥</s-l></s-lg><s-lg><s-l>विष्वग्वाताश्च वान्त्युग्रा नीचैः शर्करकर्षिणः ।</s-l><s-l>रजश्चोद्धूयमानं तु तमसाच्छादयज्जगत् ॥ ३७ ॥</s-l></s-lg><s-lg><s-l>पपात महती चोल्का प्राङ्मुखी भरतर्षभ ।</s-l><s-l>उद्यन्तं सूर्यमाहत्य व्यशीर्यत महास्वना ॥ ३८ ॥</s-l></s-lg><s-lg><s-l>अथ सज्जीयमानेषु सैन्येषु भरतर्षभ ।</s-l><s-l>निष्प्रभोऽभ्युदियात्सूर्यः सघोषो भूश्चचाल ह ।</s-l><s-l>व्यशीर्यत सनादा च तदा भरतसत्तम ॥ ३९ ॥</s-l></s-lg><s-lg><s-l>निर्घाता बहवो राजन्दिक्षु सर्वासु चाभवन् ।</s-l><s-l>प्रादुरासीद्रजस्तीव्रं न प्राज्ञायत किंचन ॥ ४० ॥</s-l></s-lg><s-lg><s-l>ध्वजानां धूयमानानां सहसा मातरिश्वना ।</s-l><s-l>किङ्किणीजालनद्धानां काञ्चनस्रग्वतां रवैः ॥ ४१ ॥</s-l></s-lg><s-lg><s-l>महतां सपताकानामादित्यसमतेजसाम् ।</s-l><s-l>सर्वं झणझणीभूतमासीत्तालवनेष्विव ॥ ४२ ॥</s-l></s-lg><s-lg><s-l>एवं ते पुरुषव्याघ्राः पाण्डवा युद्धनन्दिनः ।</s-l><s-l>व्यवस्थिताः प्रतिव्यूह्य तव पुत्रस्य वाहिनीम् ॥ ४३ ॥</s-l></s-lg><s-lg><s-l>स्रंसन्त इव मज्जानो योधानां भरतर्षभ ।</s-l><s-l>दृष्ट्वाग्रतो भीमसेनं गदापाणिमवस्थितम् ॥ ४४ ॥</s-l></s-lg>