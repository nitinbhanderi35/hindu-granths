<s-lg><s-l> संजय उवाच ।</s-l><s-l>स तुद्यमानस्तु शरैर्धनंजयः पदा हतो नाग इव श्वसन्बली ।</s-l><s-l>बाणेन बाणेन महारथानां चिच्छेद चापानि रणे प्रसह्य ॥ १ ॥</s-l></s-lg><s-lg><s-l>संछिद्य चापानि च तानि राज्ञां तेषां रणे वीर्यवतां क्षणेन ।</s-l><s-l>विव्याध बाणैर्युगपन्महात्मा निःशेषतां तेष्वथ मन्यमानः ॥ २ ॥</s-l></s-lg><s-lg><s-l>निपेतुराजौ रुधिरप्रदिग्धास्ते ताडिताः शक्रसुतेन राजन् ।</s-l><s-l>विभिन्नगात्राः पतितोत्तमाङ्गा गतासवश्छिन्नतनुत्रकायाः ॥ ३ ॥</s-l></s-lg><s-lg><s-l>महीं गताः पार्थबलाभिभूता विचित्ररूपा युगपद्विनेशुः ।</s-l><s-l>दृष्ट्वा हतांस्तान्युधि राजपुत्रांस्त्रिगर्तराजः प्रययौ क्षणेन ॥ ४ ॥</s-l></s-lg><s-lg><s-l>तेषां रथानामथ पृष्ठगोपा द्वात्रिंशदन्येऽब्यपतन्त पार्थम् ।</s-l><s-l>तथैव ते संपरिवार्य पार्थं विकृष्य चापानि महारवाणि ।</s-l><s-l>अवीवृषन्बाणमहौघवृष्ट्या यथा गिरिं तोयधरा जलौघैः ॥ ५ ॥</s-l></s-lg><s-lg><s-l>संपीड्यमानस्तु शरौघवृष्ट्या धनंजयस्तान्युधि जातरोषः ।</s-l><s-l>षष्ट्या शरैः संयति तैलधौतैर्जघान तानप्यथ पृष्ठगोपान् ॥ ६ ॥</s-l></s-lg><s-lg><s-l>षष्टिं रथांस्तानवजित्य संख्ये धनंजयः प्रीतमना यशस्वी ।</s-l><s-l>अथात्वरद्भीष्मवधाय जिष्णुर्बलानि राज्ञां समरे निहत्य ॥ ७ ॥</s-l></s-lg><s-lg><s-l>त्रिगर्तराजो निहतान्समीक्ष्य महारथांस्तानथ बन्धुवर्गान् ।</s-l><s-l>रणे पुरस्कृत्य नराधिपांस्ताञ्जगाम पार्थं त्वरितो वधाय ॥ ८ ॥</s-l></s-lg><s-lg><s-l>अभिद्रुतं चास्त्रभृतां वरिष्ठं धनंजयं वीक्ष्य शिखण्डिमुख्याः ।</s-l><s-l>अभ्युद्ययुस्ते शितशस्त्रहस्ता रिरक्षिषन्तो रथमर्जुनस्य ॥ ९ ॥</s-l></s-lg><s-lg><s-l>पार्थोऽपि तानापततः समीक्ष्य त्रिगर्तराज्ञा सहितान्नृवीरान् ।</s-l><s-l>विध्वंसयित्वा समरे धनुष्मान्गाण्डीवमुक्तैर्निशितैः पृषत्कैः ।</s-l><s-l>भीष्मं यियासुर्युधि संददर्श दुर्योधनं सैन्धवादींश्च राज्ञः ॥ १० ॥</s-l></s-lg><s-lg><s-l>आवारयिष्णूनभिसंप्रयाय मुहूर्तमायोध्य बलेन वीरः ।</s-l><s-l>उत्सृज्य राजानमनन्तवीर्यो जयद्रथादींश्च नृपान्महौजाः ।</s-l><s-l>ययौ ततो भीमबलो मनस्वी गाङ्गेयमाजौ शरचापपाणिः ॥ ११ ॥</s-l></s-lg><s-lg><s-l>युधिष्ठिरश्चोग्रबलो महात्मा समाययौ त्वरितो जातकोपः ।</s-l><s-l>मद्राधिपं समभित्यज्य संख्ये स्वभागमाप्तं तमनन्तकीर्तिः ।</s-l><s-l>सार्धं स माद्रीसुतभीमसेनैर्भीष्मं ययौ शांतनवं रणाय ॥ १२ ॥</s-l></s-lg><s-lg><s-l>तैः संप्रयुक्तः स महारथाग्र्यैर्गङ्गासुतः समरे चित्रयोधी ।</s-l><s-l>न विव्यथे शांतनवो महात्मा समागतैः पाण्डुसुतैः समस्तैः ॥ १३ ॥</s-l></s-lg><s-lg><s-l>अथैत्य राजा युधि सत्यसंधो जयद्रथोऽत्युग्रबलो मनस्वी ।</s-l><s-l>चिच्छेद चापानि महारथानां प्रसह्य तेषां धनुषा वरेण ॥ १४ ॥</s-l></s-lg><s-lg><s-l>युधिष्ठिरं भीमसेनं यमौ च पार्थं तथा युधि संजातकोपः ।</s-l><s-l>दुर्योधनः क्रोधविषो महात्मा जघान बाणैरनलप्रकाशैः ॥ १५ ॥</s-l></s-lg><s-lg><s-l>कृपेण शल्येन शलेन चैव तथा विभो चित्रसेनेन चाजौ ।</s-l><s-l>विद्धाः शरैस्तेऽतिविवृद्धकोपैर्देवा यथा दैत्यगणैः समेतैः ॥ १६ ॥</s-l></s-lg><s-lg><s-l>छिन्नायुधं शांतनवेन राजा शिखण्डिनं प्रेक्ष्य च जातकोपः ।</s-l><s-l>अजातशत्रुः समरे महात्मा शिखण्डिनं क्रुद्ध उवाच वाक्यम् ॥ १७ ॥</s-l></s-lg><s-lg><s-l>उक्त्वा तथा त्वं पितुरग्रतो मामहं हनिष्यामि महाव्रतं तम् ।</s-l><s-l>भीष्मं शरौघैर्विमलार्कवर्णैः सत्यं वदामीति कृता प्रतिज्ञा ॥ १८ ॥</s-l></s-lg><s-lg><s-l>त्वया न चैनां सफलां करोषि देवव्रतं यन्न निहंसि युद्धे ।</s-l><s-l>मिथ्याप्रतिज्ञो भव मा नृवीर रक्षस्व धर्मं च कुलं यशश्च ॥ १९ ॥</s-l></s-lg><s-lg><s-l>प्रेक्षस्व भीष्मं युधि भीमवेगं सर्वांस्तपन्तं मम सैन्यसंघान् ।</s-l><s-l>शरौघजालैरतितिग्मतेजैः कालं यथा मृत्युकृतं क्षणेन ॥ २० ॥</s-l></s-lg><s-lg><s-l>निकृत्तचापः समरानपेक्षः पराजितः शांतनवेन राज्ञा ।</s-l><s-l>विहाय बन्धूनथ सोदरांश्च क्व यास्यसे नानुरूपं तवेदम् ॥ २१ ॥</s-l></s-lg><s-lg><s-l>दृष्ट्वा हि भीष्मं तमनन्तवीर्यं भग्नं च सैन्यं द्रवमाणमेवम् ।</s-l><s-l>भीतोऽसि नूनं द्रुपदस्य पुत्र तथा हि ते मुखवर्णोऽप्रहृष्टः ॥ २२ ॥</s-l></s-lg><s-lg><s-l>आज्ञायमानेऽपि धनंजयेन महाहवे संप्रसक्ते नृवीर ।</s-l><s-l>कथं हि भीष्मात्प्रथितः पृथिव्यां भयं त्वमद्य प्रकरोषि वीर ॥ २३ ॥</s-l></s-lg><s-lg><s-l>स धर्मराजस्य वचो निशम्य रूक्षाक्षरं विप्रलापानुबद्धम् ।</s-l><s-l>प्रत्यादेशं मन्यमानो महात्मा प्रतत्वरे भीष्मवधाय राजन् ॥ २४ ॥</s-l></s-lg><s-lg><s-l>तमापतन्तं महता जवेन शिखण्डिनं भीष्ममभिद्रवन्तम् ।</s-l><s-l>आवारयामास हि शल्य एनं शस्त्रेण घोरेण सुदुर्जयेन ॥ २५ ॥</s-l></s-lg><s-lg><s-l>स चापि दृष्ट्वा समुदीर्यमाणमस्त्रं युगान्ताग्निसमप्रभावम् ।</s-l><s-l>नासौ व्यमुह्यद्द्रुपदस्य पुत्रो राजन्महेन्द्रप्रतिमप्रभावः ॥ २६ ॥</s-l></s-lg><s-lg><s-l>तस्थौ च तत्रैव महाधनुष्माञ्शरैस्तदस्त्रं प्रतिबाधमानः ।</s-l><s-l>अथाददे वारुणमन्यदस्त्रं शिखण्ड्यथोग्रं प्रतिघाताय तस्य ।</s-l><s-l>तदस्त्रमस्त्रेण विदार्यमाणं खस्थाः सुरा ददृशुः पार्थिवाश्च ॥ २७ ॥</s-l></s-lg><s-lg><s-l>भीष्मस्तु राजन्समरे महात्मा धनुः सुचित्रं ध्वजमेव चापि ।</s-l><s-l>छित्त्वानदत्पाण्डुसुतस्य वीरो युधिष्ठिरस्याजमीढस्य राज्ञः ॥ २८ ॥</s-l></s-lg><s-lg><s-l>ततः समुत्सृज्य धनुः सबाणं युधिष्ठिरं वीक्ष्य भयाभिभूतम् ।</s-l><s-l>गदां प्रगृह्याभिपपात संख्ये जयद्रथं भीमसेनः पदातिः ॥ २९ ॥</s-l></s-lg><s-lg><s-l>तमापतन्तं महता जवेन जयद्रथः सगदं भीमसेनम् ।</s-l><s-l>विव्याध घोरैर्यमदण्डकल्पैः शितैः शरैः पञ्चशतैः समन्तात् ॥ ३० ॥</s-l></s-lg><s-lg><s-l>अचिन्तयित्वा स शरांस्तरस्वी वृकोदरः क्रोधपरीतचेताः ।</s-l><s-l>जघान वाहान्समरे समस्तानारट्टजान्सिन्धुराजस्य संख्ये ॥ ३१ ॥</s-l></s-lg><s-lg><s-l>ततोऽभिवीक्ष्याप्रतिमप्रभावस्तवात्मजस्त्वरमाणो रथेन ।</s-l><s-l>अभ्याययौ भीमसेनं निहन्तुं समुद्यतास्त्रः सुरराजकल्पः ॥ ३२ ॥</s-l></s-lg><s-lg><s-l>भीमोऽप्यथैनं सहसा विनद्य प्रत्युद्ययौ गदया तर्जमानः ।</s-l><s-l>समुद्यतां तां यमदण्डकल्पां दृष्ट्वा गदां ते कुरवः समन्तात् ॥ ३३ ॥</s-l></s-lg><s-lg><s-l>विहाय सर्वे तव पुत्रमुग्रं पातं गदायाः परिहर्तुकामाः ।</s-l><s-l>अपक्रान्तास्तुमुले संविमर्दे सुदारुणे भारत मोहनीये ॥ ३४ ॥</s-l></s-lg><s-lg><s-l>अमूढचेतास्त्वथ चित्रसेनो महागदामापतन्तीं निरीक्ष्य ।</s-l><s-l>रथं समुत्सृज्य पदातिराजौ प्रगृह्य खड्गं विमलं च चर्म ।</s-l><s-l>अवप्लुतः सिंह इवाचलाग्राज्जगाम चान्यं भुवि भूमिदेशम् ॥ ३५ ॥</s-l></s-lg><s-lg><s-l>गदापि सा प्राप्य रथं सुचित्रं साश्वं ससूतं विनिहत्य संख्ये ।</s-l><s-l>जगाम भूमिं ज्वलिता महोल्का भ्रष्टाम्बराद्गामिव संपतन्ती ॥ ३६ ॥</s-l></s-lg><s-lg><s-l>आश्चर्यभूतं सुमहत्त्वदीया दृष्ट्वैव तद्भारत संप्रहृष्टाः ।</s-l><s-l>सर्वे विनेदुः सहिताः समन्तात्पुपूजिरे तव पुत्रं ससैन्याः ॥ ३७ ॥</s-l></s-lg>