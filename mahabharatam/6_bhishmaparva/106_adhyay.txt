<s-lg><s-l> संजय उवाच ।</s-l><s-l>अर्जुनस्तु रणे राजन्दृष्ट्वा भीष्मस्य विक्रमम् ।</s-l><s-l>शिखण्डिनमथोवाच समभ्येहि पितामहम् ॥ १ ॥</s-l></s-lg><s-lg><s-l>न चापि भीस्त्वया कार्या भीष्मादद्य कथंचन ।</s-l><s-l>अहमेनं शरैस्तीक्ष्णैः पातयिष्ये रथोत्तमात् ॥ २ ॥</s-l></s-lg><s-lg><s-l>एवमुक्तस्तु पार्थेन शिखण्डी भरतर्षभ ।</s-l><s-l>अभ्यद्रवत गाङ्गेयं श्रुत्वा पार्थस्य भाषितम् ॥ ३ ॥</s-l></s-lg><s-lg><s-l>धृष्टद्युम्नस्तथा राजन्सौभद्रश्च महारथः ।</s-l><s-l>हृष्टावाद्रवतां भीष्मं श्रुत्वा पार्थस्य भाषितम् ॥ ४ ॥</s-l></s-lg><s-lg><s-l>विराटद्रुपदौ वृद्धौ कुन्तिभोजश्च दंशितः ।</s-l><s-l>अभ्यद्रवत गाङ्गेयं पुत्रस्य तव पश्यतः ॥ ५ ॥</s-l></s-lg><s-lg><s-l>नकुलः सहदेवश्च धर्मराजश्च वीर्यवान् ।</s-l><s-l>तथेतराणि सैन्यानि सर्वाण्येव विशां पते ।</s-l><s-l>समाद्रवन्त गाङ्गेयं श्रुत्वा पार्थस्य भाषितम् ॥ ६ ॥</s-l></s-lg><s-lg><s-l>प्रत्युद्ययुस्तावकाश्च समेतास्तान्महारथान् ।</s-l><s-l>यथाशक्ति यथोत्साहं तन्मे निगदतः शृणु ॥ ७ ॥</s-l></s-lg><s-lg><s-l>चित्रसेनो महाराज चेकितानं समभ्ययात् ।</s-l><s-l>भीष्मप्रेप्सुं रणे यान्तं वृषं व्याघ्रशिशुर्यथा ॥ ८ ॥</s-l></s-lg><s-lg><s-l>धृष्टद्युम्नं महाराज भीष्मान्तिकमुपागतम् ।</s-l><s-l>त्वरमाणो रणे यत्तं कृतवर्मा न्यवारयत् ॥ ९ ॥</s-l></s-lg><s-lg><s-l>भीमसेनं सुसंक्रुद्धं गाङ्गेयस्य वधैषिणम् ।</s-l><s-l>त्वरमाणो महाराज सौमदत्तिर्न्यवारयत् ॥ १० ॥</s-l></s-lg><s-lg><s-l>तथैव नकुलं वीरं किरन्तं सायकान्बहून् ।</s-l><s-l>विकर्णो वारयामास इच्छन्भीष्मस्य जीवितम् ॥ ११ ॥</s-l></s-lg><s-lg><s-l>सहदेवं तथा यान्तं यत्तं भीष्मरथं प्रति ।</s-l><s-l>वारयामास संक्रुद्धः कृपः शारद्वतो युधि ॥ १२ ॥</s-l></s-lg><s-lg><s-l>राक्षसं क्रूरकर्माणं भैमसेनिं महाबलम् ।</s-l><s-l>भीष्मस्य निधनं प्रेप्सुं दुर्मुखोऽभ्यद्रवद्बली ॥ १३ ॥</s-l></s-lg><s-lg><s-l>सात्यकिं समरे क्रुद्धमार्श्यशृङ्गिरवारयत् ।</s-l><s-l>अभिमन्युं महाराज यान्तं भीष्मरथं प्रति ।</s-l><s-l>सुदक्षिणो महाराज काम्बोजः प्रत्यवारयत् ॥ १४ ॥</s-l></s-lg><s-lg><s-l>विराटद्रुपदौ वृद्धौ समेतावरिमर्दनौ ।</s-l><s-l>अश्वत्थामा ततः क्रुद्धो वारयामास भारत ॥ १५ ॥</s-l></s-lg><s-lg><s-l>तथा पाण्डुसुतं ज्येष्ठं भीष्मस्य वधकाङ्क्षिणम् ।</s-l><s-l>भारद्वाजो रणे यत्तो धर्मपुत्रमवारयत् ॥ १६ ॥</s-l></s-lg><s-lg><s-l>अर्जुनं रभसं युद्धे पुरस्कृत्य शिखण्डिनम् ।</s-l><s-l>भीष्मप्रेप्सुं महाराज तापयन्तं दिशो दश ।</s-l><s-l>दुःशासनो महेष्वासो वारयामास संयुगे ॥ १७ ॥</s-l></s-lg><s-lg><s-l>अन्ये च तावका योधाः पाण्डवानां महारथान् ।</s-l><s-l>भीष्मायाभिमुखं यातान्वारयामासुराहवे ॥ १८ ॥</s-l></s-lg><s-lg><s-l>धृष्टद्युम्नस्तु सैन्यानि प्राक्रोशत पुनः पुनः ।</s-l><s-l>अभिद्रवत संरब्धा भीष्ममेकं महाबलम् ॥ १९ ॥</s-l></s-lg><s-lg><s-l>एषोऽर्जुनो रणे भीष्मं प्रयाति कुरुनन्दनः ।</s-l><s-l>अभिद्रवत मा भैष्ट भीष्मो न प्राप्स्यते हि वः ॥ २० ॥</s-l></s-lg><s-lg><s-l>अर्जुनं समरे योद्धुं नोत्सहेतापि वासवः ।</s-l><s-l>किमु भीष्मो रणे वीरा गतसत्त्वोऽल्पजीवितः ॥ २१ ॥</s-l></s-lg><s-lg><s-l>इति सेनापतेः श्रुत्वा पाण्डवानां महारथाः ।</s-l><s-l>अभ्यद्रवन्त संहृष्टा गाङ्गेयस्य रथं प्रति ॥ २२ ॥</s-l></s-lg><s-lg><s-l>आगच्छतस्तान्समरे वार्योघान्प्रबलानिव ।</s-l><s-l>न्यवारयन्त संहृष्टास्तावकाः पुरुषर्षभाः ॥ २३ ॥</s-l></s-lg><s-lg><s-l>दुःशासनो महाराज भयं त्यक्त्वा महारथः ।</s-l><s-l>भीष्मस्य जीविताकाङ्क्षी धनंजयमुपाद्रवत् ॥ २४ ॥</s-l></s-lg><s-lg><s-l>तथैव पाण्डवाः शूरा गाङ्गेयस्य रथं प्रति ।</s-l><s-l>अभ्यद्रवन्त संग्रामे तव पुत्रान्महारथान् ॥ २५ ॥</s-l></s-lg><s-lg><s-l>तत्राद्भुतमपश्याम चित्ररूपं विशां पते ।</s-l><s-l>दुःशासनरथं प्राप्तो यत्पार्थो नात्यवर्तत ॥ २६ ॥</s-l></s-lg><s-lg><s-l>यथा वारयते वेला क्षुभितं वै महार्णवम् ।</s-l><s-l>तथैव पाण्डवं क्रुद्धं तव पुत्रो न्यवारयत् ॥ २७ ॥</s-l></s-lg><s-lg><s-l>उभौ हि रथिनां श्रेष्ठावुभौ भारत दुर्जयौ ।</s-l><s-l>उभौ चन्द्रार्कसदृशौ कान्त्या दीप्त्या च भारत ॥ २८ ॥</s-l></s-lg><s-lg><s-l>तौ तथा जातसंरम्भावन्योन्यवधकाङ्क्षिणौ ।</s-l><s-l>समीयतुर्महासंख्ये मयशक्रौ यथा पुरा ॥ २९ ॥</s-l></s-lg><s-lg><s-l>दुःशासनो महाराज पाण्डवं विशिखैस्त्रिभिः ।</s-l><s-l>वासुदेवं च विंशत्या ताडयामास संयुगे ॥ ३० ॥</s-l></s-lg><s-lg><s-l>ततोऽर्जुनो जातमन्युर्वार्ष्णेयं वीक्ष्य पीडितम् ।</s-l><s-l>दुःशासनं शतेनाजौ नाराचानां समार्पयत् ।</s-l><s-l>ते तस्य कवचं भित्त्वा पपुः शोणितमाहवे ॥ ३१ ॥</s-l></s-lg><s-lg><s-l>दुःशासनस्ततः क्रुद्धः पार्थं विव्याध पञ्चभिः ।</s-l><s-l>ललाटे भरतश्रेष्ठ शरैः संनतपर्वभिः ॥ ३२ ॥</s-l></s-lg><s-lg><s-l>ललाटस्थैस्तु तैर्बाणैः शुशुभे पाण्डवोत्तमः ।</s-l><s-l>यथा मेरुर्महाराज शृङ्गैरत्यर्थमुच्छ्रितैः ॥ ३३ ॥</s-l></s-lg><s-lg><s-l>सोऽतिविद्धो महेष्वासः पुत्रेण तव धन्विना ।</s-l><s-l>व्यराजत रणे पार्थः किंशुकः पुष्पवानिव ॥ ३४ ॥</s-l></s-lg><s-lg><s-l>दुःशासनं ततः क्रुद्धः पीडयामास पाण्डवः ।</s-l><s-l>पर्वणीव सुसंक्रुद्धो राहुरुग्रो निशाकरम् ॥ ३५ ॥</s-l></s-lg><s-lg><s-l>पीड्यमानो बलवता पुत्रस्तव विशां पते ।</s-l><s-l>विव्याध समरे पार्थं कङ्कपत्रैः शिलाशितैः ॥ ३६ ॥</s-l></s-lg><s-lg><s-l>तस्य पार्थो धनुश्छित्त्वा त्वरमाणः पराक्रमी ।</s-l><s-l>आजघान ततः पश्चात्पुत्रं ते नवभिः शरैः ॥ ३७ ॥</s-l></s-lg><s-lg><s-l>सोऽन्यत्कार्मुकमादाय भीष्मस्य प्रमुखे स्थितः ।</s-l><s-l>अर्जुनं पञ्चविंशत्या बाह्वोरुरसि चार्पयत् ॥ ३८ ॥</s-l></s-lg><s-lg><s-l>तस्य क्रुद्धो महाराज पाण्डवः शत्रुकर्शनः ।</s-l><s-l>अप्रैषीद्विशिखान्घोरान्यमदण्डोपमान्बहून् ॥ ३९ ॥</s-l></s-lg><s-lg><s-l>अप्राप्तानेव तान्बाणांश्चिच्छेद तनयस्तव ।</s-l><s-l>यतमानस्य पार्थस्य तदद्भुतमिवाभवत् ।</s-l><s-l>पार्थं च निशितैर्बाणैरविध्यत्तनयस्तव ॥ ४० ॥</s-l></s-lg><s-lg><s-l>ततः क्रुद्धो रणे पार्थः शरान्संधाय कार्मुके ।</s-l><s-l>प्रेषयामास समरे स्वर्णपुङ्खाञ्शिलाशितान् ॥ ४१ ॥</s-l></s-lg><s-lg><s-l>न्यमज्जंस्ते महाराज तस्य काये महात्मनः ।</s-l><s-l>यथा हंसा महाराज तडागं प्राप्य भारत ॥ ४२ ॥</s-l></s-lg><s-lg><s-l>पीडितश्चैव पुत्रस्ते पाण्डवेन महात्मना ।</s-l><s-l>हित्वा पार्थं रणे तूर्णं भीष्मस्य रथमाश्रयत् ।</s-l><s-l>अगाधे मज्जतस्तस्य द्वीपो भीष्मोऽभवत्तदा ॥ ४३ ॥</s-l></s-lg><s-lg><s-l>प्रतिलभ्य ततः संज्ञां पुत्रस्तव विशां पते ।</s-l><s-l>अवारयत्ततः शूरो भूय एव पराक्रमी ॥ ४४ ॥</s-l></s-lg><s-lg><s-l>शरैः सुनिशितैः पार्थं यथा वृत्रः पुरंदरम् ।</s-l><s-l>निर्बिभेद महावीर्यो विव्यथे नैव चार्जुनात् ॥ ४५ ॥</s-l></s-lg>