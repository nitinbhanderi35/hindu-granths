<s-lg><s-l> संजय उवाच ।</s-l><s-l>भीष्मं तु समरे क्रुद्धं प्रतपन्तं समन्ततः ।</s-l><s-l>न शेकुः पाण्डवा द्रष्टुं तपन्तमिव भास्करम् ॥ १ ॥</s-l></s-lg><s-lg><s-l>ततः सर्वाणि सैन्यानि धर्मपुत्रस्य शासनात् ।</s-l><s-l>अभ्यद्रवन्त गाङ्गेयं मर्दयन्तं शितैः शरैः ॥ २ ॥</s-l></s-lg><s-lg><s-l>स तु भीष्मो रणश्लाघी सोमकान्सहसृञ्जयान् ।</s-l><s-l>पाञ्चालांश्च महेष्वासान्पातयामास सायकैः ॥ ३ ॥</s-l></s-lg><s-lg><s-l>ते वध्यमाना भीष्मेण पाञ्चालाः सोमकैः सह ।</s-l><s-l>भीष्ममेवाभ्ययुस्तूर्णं त्यक्त्वा मृत्युकृतं भयम् ॥ ४ ॥</s-l></s-lg><s-lg><s-l>स तेषां रथिनां वीरो भीष्मः शांतनवो युधि ।</s-l><s-l>चिच्छेद सहसा राजन्बाहूनथ शिरांसि च ॥ ५ ॥</s-l></s-lg><s-lg><s-l>विरथान्रथिनश्चक्रे पिता देवव्रतस्तव ।</s-l><s-l>पतितान्युत्तमाङ्गानि हयेभ्यो हयसादिनाम् ॥ ६ ॥</s-l></s-lg><s-lg><s-l>निर्मनुष्यांश्च मातङ्गाञ्शयानान्पर्वतोपमान् ।</s-l><s-l>अपश्याम महाराज भीष्मास्त्रेण प्रमोहितान् ॥ ७ ॥</s-l></s-lg><s-lg><s-l>न तत्रासीत्पुमान्कश्चित्पाण्डवानां विशां पते ।</s-l><s-l>अन्यत्र रथिनां श्रेष्ठाद्भीमसेनान्महाबलात् ॥ ८ ॥</s-l></s-lg><s-lg><s-l>स हि भीष्मं समासाद्य ताडयामास संयुगे ।</s-l><s-l>ततो निष्टानको घोरो भीष्मभीमसमागमे ॥ ९ ॥</s-l></s-lg><s-lg><s-l>बभूव सर्वसैन्यानां घोररूपो भयानकः ।</s-l><s-l>तथैव पाण्डवा हृष्टाः सिंहनादमथानदन् ॥ १० ॥</s-l></s-lg><s-lg><s-l>ततो दुर्योधनो राजा सोदर्यैः परिवारितः ।</s-l><s-l>भीष्मं जुगोप समरे वर्तमाने जनक्षये ॥ ११ ॥</s-l></s-lg><s-lg><s-l>भीमस्तु सारथिं हत्वा भीष्मस्य रथिनां वरः ।</s-l><s-l>विद्रुताश्वे रथे तस्मिन्द्रवमाणे समन्ततः ।</s-l><s-l>सुनाभस्य शरेणाशु शिरश्चिच्छेद चारिहा ॥ १२ ॥</s-l></s-lg><s-lg><s-l>क्षुरप्रेण सुतीक्ष्णेन स हतो न्यपतद्भुवि ।</s-l><s-l>हते तस्मिन्महाराज तव पुत्रे महारथे ।</s-l><s-l>नामृष्यन्त रणे शूराः सोदर्याः सप्त संयुगे ॥ १३ ॥</s-l></s-lg><s-lg><s-l>आदित्यकेतुर्बह्वाशी कुण्डधारो महोदरः ।</s-l><s-l>अपराजितः पण्डितको विशालाक्षः सुदुर्जयः ॥ १४ ॥</s-l></s-lg><s-lg><s-l>पाण्डवं चित्रसंनाहा विचित्रकवचध्वजाः ।</s-l><s-l>अभ्यद्रवन्त संग्रामे योद्धुकामारिमर्दनाः ॥ १५ ॥</s-l></s-lg><s-lg><s-l>महोदरस्तु समरे भीमं विव्याध पत्रिभिः ।</s-l><s-l>नवभिर्वज्रसंकाशैर्नमुचिं वृत्रहा यथा ॥ १६ ॥</s-l></s-lg><s-lg><s-l>आदित्यकेतुः सप्तत्या बह्वाशी चापि पञ्चभिः ।</s-l><s-l>नवत्या कुण्डधारस्तु विशालाक्षश्च सप्तभिः ॥ १७ ॥</s-l></s-lg><s-lg><s-l>अपराजितो महाराज पराजिष्णुर्महारथः ।</s-l><s-l>शरैर्बहुभिरानर्छद्भीमसेनं महाबलम् ॥ १८ ॥</s-l></s-lg><s-lg><s-l>रणे पण्डितकश्चैनं त्रिभिर्बाणैः समर्दयत् ।</s-l><s-l>स तन्न ममृषे भीमः शत्रुभिर्वधमाहवे ॥ १९ ॥</s-l></s-lg><s-lg><s-l>धनुः प्रपीड्य वामेन करेणामित्रकर्शनः ।</s-l><s-l>शिरश्चिच्छेद समरे शरेण नतपर्वणा ॥ २० ॥</s-l></s-lg><s-lg><s-l>अपराजितस्य सुनसं तव पुत्रस्य संयुगे ।</s-l><s-l>पराजितस्य भीमेन निपपात शिरो महीम् ॥ २१ ॥</s-l></s-lg><s-lg><s-l>अथापरेण भल्लेन कुण्डधारं महारथम् ।</s-l><s-l>प्राहिणोन्मृत्युलोकाय सर्वलोकस्य पश्यतः ॥ २२ ॥</s-l></s-lg><s-lg><s-l>ततः पुनरमेयात्मा प्रसंधाय शिलीमुखम् ।</s-l><s-l>प्रेषयामास समरे पण्डितं प्रति भारत ॥ २३ ॥</s-l></s-lg><s-lg><s-l>स शरः पण्डितं हत्वा विवेश धरणीतलम् ।</s-l><s-l>यथा नरं निहत्याशु भुजगः कालचोदितः ॥ २४ ॥</s-l></s-lg><s-lg><s-l>विशालाक्षशिरश्छित्त्वा पातयामास भूतले ।</s-l><s-l>त्रिभिः शरैरदीनात्मा स्मरन्क्लेशं पुरातनम् ॥ २५ ॥</s-l></s-lg><s-lg><s-l>महोदरं महेष्वासं नाराचेन स्तनान्तरे ।</s-l><s-l>विव्याध समरे राजन्स हतो न्यपतद्भुवि ॥ २६ ॥</s-l></s-lg><s-lg><s-l>आदित्यकेतोः केतुं च छित्त्वा बाणेन संयुगे ।</s-l><s-l>भल्लेन भृशतीक्ष्णेन शिरश्चिच्छेद चारिहा ॥ २७ ॥</s-l></s-lg><s-lg><s-l>बह्वाशिनं ततो भीमः शरेण नतपर्वणा ।</s-l><s-l>प्रेषयामास संक्रुद्धो यमस्य सदनं प्रति ॥ २८ ॥</s-l></s-lg><s-lg><s-l>प्रदुद्रुवुस्ततस्तेऽन्ये पुत्रास्तव विशां पते ।</s-l><s-l>मन्यमाना हि तत्सत्यं सभायां तस्य भाषितम् ॥ २९ ॥</s-l></s-lg><s-lg><s-l>ततो दुर्योधनो राजा भ्रातृव्यसनकर्शितः ।</s-l><s-l>अब्रवीत्तावकान्योधान्भीमोऽयं युधि वध्यताम् ॥ ३० ॥</s-l></s-lg><s-lg><s-l>एवमेते महेष्वासाः पुत्रास्तव विशां पते ।</s-l><s-l>भ्रातॄन्संदृश्य निहतान्प्रास्मरंस्ते हि तद्वचः ॥ ३१ ॥</s-l></s-lg><s-lg><s-l>यदुक्तवान्महाप्राज्ञः क्षत्ता हितमनामयम् ।</s-l><s-l>तदिदं समनुप्राप्तं वचनं दिव्यदर्शिनः ॥ ३२ ॥</s-l></s-lg><s-lg><s-l>लोभमोहसमाविष्टः पुत्रप्रीत्या जनाधिप ।</s-l><s-l>न बुध्यसे पुरा यत्तत्तथ्यमुक्तं वचो महत् ॥ ३३ ॥</s-l></s-lg><s-lg><s-l>तथैव हि वधार्थाय पुत्राणां पाण्डवो बली ।</s-l><s-l>नूनं जातो महाबाहुर्यथा हन्ति स्म कौरवान् ॥ ३४ ॥</s-l></s-lg><s-lg><s-l>ततो दुर्योधनो राजा भीष्ममासाद्य मारिष ।</s-l><s-l>दुःखेन महताविष्टो विललापातिकर्शितः ॥ ३५ ॥</s-l></s-lg><s-lg><s-l>निहता भ्रातरः शूरा भीमसेनेन मे युधि ।</s-l><s-l>यतमानास्तथान्येऽपि हन्यन्ते सर्वसैनिकाः ॥ ३६ ॥</s-l></s-lg><s-lg><s-l>भवांश्च मध्यस्थतया नित्यमस्मानुपेक्षते ।</s-l><s-l>सोऽहं कापथमारूढः पश्य दैवमिदं मम ॥ ३७ ॥</s-l></s-lg><s-lg><s-l>एतच्छ्रुत्वा वचः क्रूरं पिता देवव्रतस्तव ।</s-l><s-l>दुर्योधनमिदं वाक्यमब्रवीत्साश्रुलोचनम् ॥ ३८ ॥</s-l></s-lg><s-lg><s-l>उक्तमेतन्मया पूर्वं द्रोणेन विदुरेण च ।</s-l><s-l>गान्धार्या च यशस्विन्या तत्त्वं तात न बुद्धवान् ॥ ३९ ॥</s-l></s-lg><s-lg><s-l>समयश्च मया पूर्वं कृतो वः शत्रुकर्शन ।</s-l><s-l>नाहं युधि विमोक्तव्यो नाप्याचार्यः कथंचन ॥ ४० ॥</s-l></s-lg><s-lg><s-l>यं यं हि धार्तराष्ट्राणां भीमो द्रक्ष्यति संयुगे ।</s-l><s-l>हनिष्यति रणे तं तं सत्यमेतद्ब्रवीमि ते ॥ ४१ ॥</s-l></s-lg><s-lg><s-l>स त्वं राजन्स्थिरो भूत्वा दृढां कृत्वा रणे मतिम् ।</s-l><s-l>योधयस्व रणे पार्थान्स्वर्गं कृत्वा परायणम् ॥ ४२ ॥</s-l></s-lg><s-lg><s-l>न शक्याः पाण्डवा जेतुं सेन्द्रैरपि सुरासुरैः ।</s-l><s-l>तस्माद्युद्धे मतिं कृत्वा स्थिरां युध्यस्व भारत ॥ ४३ ॥</s-l></s-lg>