<s-lg><s-l> संजय उवाच ।</s-l><s-l>दृष्ट्वा भीष्मेण संसक्तान्भ्रातॄनन्यांश्च पार्थिवान् ।</s-l><s-l>तमभ्यधावद्गाङ्गेयमुद्यतास्त्रो धनंजयः ॥ १ ॥</s-l></s-lg><s-lg><s-l>पाञ्चजन्यस्य निर्घोषं धनुषो गाण्डिवस्य च ।</s-l><s-l>ध्वजं च दृष्ट्वा पार्थस्य सर्वान्नो भयमाविशत् ॥ २ ॥</s-l></s-lg><s-lg><s-l>असज्जमानं वृक्षेषु धूमकेतुमिवोत्थितम् ।</s-l><s-l>बहुवर्णं च चित्रं च दिव्यं वानरलक्षणम् ।</s-l><s-l>अपश्याम महाराज ध्वजं गाण्डिवधन्वनः ॥ ३ ॥</s-l></s-lg><s-lg><s-l>विद्युतं मेघमध्यस्थां भ्राजमानामिवाम्बरे ।</s-l><s-l>ददृशुर्गाण्डिवं योधा रुक्मपृष्ठं महारथे ॥ ४ ॥</s-l></s-lg><s-lg><s-l>अशुश्रुम भृशं चास्य शक्रस्येवाभिगर्जतः ।</s-l><s-l>सुघोरं तलयोः शब्दं निघ्नतस्तव वाहिनीम् ॥ ५ ॥</s-l></s-lg><s-lg><s-l>चण्डवातो यथा मेघः सविद्युत्स्तनयित्नुमान् ।</s-l><s-l>दिशः संप्लावयन्सर्वाः शरवर्षैः समन्ततः ॥ ६ ॥</s-l></s-lg><s-lg><s-l>अभ्यधावत गाङ्गेयं भैरवास्त्रो धनंजयः ।</s-l><s-l>दिशं प्राचीं प्रतीचीं च न जानीमोऽस्त्रमोहिताः ॥ ७ ॥</s-l></s-lg><s-lg><s-l>कांदिग्भूताः श्रान्तपत्रा हतास्त्रा हतचेतसः ।</s-l><s-l>अन्योन्यमभिसंश्लिष्य योधास्ते भरतर्षभ ॥ ८ ॥</s-l></s-lg><s-lg><s-l>भीष्ममेवाभिलीयन्त सह सर्वैस्तवात्मजैः ।</s-l><s-l>तेषामार्तायनमभूद्भीष्मः शंतनवो रणे ॥ ९ ॥</s-l></s-lg><s-lg><s-l>समुत्पतन्त वित्रस्ता रथेभ्यो रथिनस्तदा ।</s-l><s-l>सादिनश्चाश्वपृष्ठेभ्यो भूमौ चापि पदातयः ॥ १० ॥</s-l></s-lg><s-lg><s-l>श्रुत्वा गाण्डीवनिर्घोषं विस्फूर्जितमिवाशनेः ।</s-l><s-l>सर्वसैन्यानि भीतानि व्यवलीयन्त भारत ॥ ११ ॥</s-l></s-lg><s-lg><s-l>अथ काम्बोजमुख्यैस्तु बृहद्भिः शीघ्रगामिभिः ।</s-l><s-l>गोपानां बहुसाहस्रैर्बलैर्गोवासनो वृतः ॥ १२ ॥</s-l></s-lg><s-lg><s-l>मद्रसौवीरगान्धारैस्त्रिगर्तैश्च विशां पते ।</s-l><s-l>सर्वकालिङ्गमुख्यैश्च कलिङ्गाधिपतिर्वृतः ॥ १३ ॥</s-l></s-lg><s-lg><s-l>नागा नरगणौघाश्च दुःशासनपुरःसराः ।</s-l><s-l>जयद्रथश्च नृपतिः सहितः सर्वराजभिः ॥ १४ ॥</s-l></s-lg><s-lg><s-l>हयारोहवराश्चैव तव पुत्रेण चोदिताः ।</s-l><s-l>चतुर्दश सहस्राणि सौबलं पर्यवारयन् ॥ १५ ॥</s-l></s-lg><s-lg><s-l>ततस्ते सहिताः सर्वे विभक्तरथवाहनाः ।</s-l><s-l>पाण्डवान्समरे जग्मुस्तावका भरतर्षभ ॥ १६ ॥</s-l></s-lg><s-lg><s-l>रथिभिर्वारणैरश्वैः पदातैश्च समीरितम् ।</s-l><s-l>घोरमायोधनं जज्ञे महाभ्रसदृशं रजः ॥ १७ ॥</s-l></s-lg><s-lg><s-l>तोमरप्रासनाराचगजाश्वरथयोधिनाम् ।</s-l><s-l>बलेन महता भीष्मः समसज्जत्किरीटिना ॥ १८ ॥</s-l></s-lg><s-lg><s-l>आवन्त्यः काशिराजेन भीमसेनेन सैन्धवः ।</s-l><s-l>अजातशत्रुर्मद्राणामृषभेण यशस्विना ।</s-l><s-l>सहपुत्रः सहामात्यः शल्येन समसज्जत ॥ १९ ॥</s-l></s-lg><s-lg><s-l>विकर्णः सहदेवेन चित्रसेनः शिखण्डिना ।</s-l><s-l>मत्स्या दुर्योधनं जग्मुः शकुनिं च विशां पते ॥ २० ॥</s-l></s-lg><s-lg><s-l>द्रुपदश्चेकितानश्च सात्यकिश्च महारथः ।</s-l><s-l>द्रोणेन समसज्जन्त सपुत्रेण महात्मना ।</s-l><s-l>कृपश्च कृतवर्मा च धृष्टकेतुमभिद्रुतौ ॥ २१ ॥</s-l></s-lg><s-lg><s-l>एवं प्रजविताश्वानि भ्रान्तनागरथानि च ।</s-l><s-l>सैन्यानि समसज्जन्त प्रयुद्धानि समन्ततः ॥ २२ ॥</s-l></s-lg><s-lg><s-l>निरभ्रे विद्युतस्तीव्रा दिशश्च रजसावृताः ।</s-l><s-l>प्रादुरासन्महोल्काश्च सनिर्घाता विशां पते ॥ २३ ॥</s-l></s-lg><s-lg><s-l>प्रववौ च महावातः पांसुवर्षं पपात च ।</s-l><s-l>नभस्यन्तर्दधे सूर्यः सैन्येन रजसावृतः ॥ २४ ॥</s-l></s-lg><s-lg><s-l>प्रमोहः सर्वसत्त्वानामतीव समपद्यत ।</s-l><s-l>रजसा चाभिभूतानामस्त्रजालैश्च तुद्यताम् ॥ २५ ॥</s-l></s-lg><s-lg><s-l>वीरबाहुविसृष्टानां सर्वावरणभेदिनाम् ।</s-l><s-l>संघातः शरजालानां तुमुलः समपद्यत ॥ २६ ॥</s-l></s-lg><s-lg><s-l>प्रकाशं चक्रुराकाशमुद्यतानि भुजोत्तमैः ।</s-l><s-l>नक्षत्रविमलाभानि शस्त्राणि भरतर्षभ ॥ २७ ॥</s-l></s-lg><s-lg><s-l>आर्षभाणि विचित्राणि रुक्मजालावृतानि च ।</s-l><s-l>संपेतुर्दिक्षु सर्वासु चर्माणि भरतर्षभ ॥ २८ ॥</s-l></s-lg><s-lg><s-l>सूर्यवर्णैश्च निस्त्रिंशैः पात्यमानानि सर्वशः ।</s-l><s-l>दिक्षु सर्वास्वदृश्यन्त शरीराणि शिरांसि च ॥ २९ ॥</s-l></s-lg><s-lg><s-l>भग्नचक्राक्षनीडाश्च निपातितमहाध्वजाः ।</s-l><s-l>हताश्वाः पृथिवीं जग्मुस्तत्र तत्र महारथाः ॥ ३० ॥</s-l></s-lg><s-lg><s-l>परिपेतुर्हयाश्चात्र केचिच्छस्त्रकृतव्रणाः ।</s-l><s-l>रथान्विपरिकर्षन्तो हतेषु रथयोधिषु ॥ ३१ ॥</s-l></s-lg><s-lg><s-l>शराहता भिन्नदेहा बद्धयोक्त्रा हयोत्तमाः ।</s-l><s-l>युगानि पर्यकर्षन्त तत्र तत्र स्म भारत ॥ ३२ ॥</s-l></s-lg><s-lg><s-l>अदृश्यन्त ससूताश्च साश्वाः सरथयोधिनः ।</s-l><s-l>एकेन बलिना राजन्वारणेन हता रथाः ॥ ३३ ॥</s-l></s-lg><s-lg><s-l>गन्धहस्तिमदस्रावमाघ्राय बहवो रणे ।</s-l><s-l>संनिपाते बलौघानां वीतमाददिरे गजाः ॥ ३४ ॥</s-l></s-lg><s-lg><s-l>सतोमरमहामात्रैर्निपतद्भिर्गतासुभिः ।</s-l><s-l>बभूवायोधनं छन्नं नाराचाभिहतैर्गजैः ॥ ३५ ॥</s-l></s-lg><s-lg><s-l>संनिपाते बलौघानां प्रेषितैर्वरवारणैः ।</s-l><s-l>निपेतुर्युधि संभग्नाः सयोधाः सध्वजा रथाः ॥ ३६ ॥</s-l></s-lg><s-lg><s-l>नागराजोपमैर्हस्तैर्नागैराक्षिप्य संयुगे ।</s-l><s-l>व्यदृश्यन्त महाराज संभग्ना रथकूबराः ॥ ३७ ॥</s-l></s-lg><s-lg><s-l>विशीर्णरथजालाश्च केशेष्वाक्षिप्य दन्तिभिः ।</s-l><s-l>द्रुमशाखा इवाविध्य निष्पिष्टा रथिनो रणे ॥ ३८ ॥</s-l></s-lg><s-lg><s-l>रथेषु च रथान्युद्धे संसक्तान्वरवारणाः ।</s-l><s-l>विकर्षन्तो दिशः सर्वाः संपेतुः सर्वशब्दगाः ॥ ३९ ॥</s-l></s-lg><s-lg><s-l>तेषां तथा कर्षतां च गजानां रूपमाबभौ ।</s-l><s-l>सरःसु नलिनीजालं विषक्तमिव कर्षताम् ॥ ४० ॥</s-l></s-lg><s-lg><s-l>एवं संछादितं तत्र बभूवायोधनं महत् ।</s-l><s-l>सादिभिश्च पदातैश्च सध्वजैश्च महारथैः ॥ ४१ ॥</s-l></s-lg>