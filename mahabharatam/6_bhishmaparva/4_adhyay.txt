<s-lg><s-l> वैशंपायन उवाच ।</s-l><s-l>एवमुक्तो मुनिस्तत्त्वं कवीन्द्रो राजसत्तम ।</s-l><s-l>पुत्रेण धृतराष्ट्रेण ध्यानमन्वगमत्परम् ॥ १ ॥</s-l></s-lg><s-lg><s-l>पुनरेवाब्रवीद्वाक्यं कालवादी महातपाः ।</s-l><s-l>असंशयं पार्थिवेन्द्र कालः संक्षिपते जगत् ॥ २ ॥</s-l></s-lg><s-lg><s-l>सृजते च पुनर्लोकान्नेह विद्यति शाश्वतम् ।</s-l><s-l>ज्ञातीनां च कुरूणां च संबन्धिसुहृदां तथा ॥ ३ ॥</s-l></s-lg><s-lg><s-l>धर्म्यं देशय पन्थानं समर्थो ह्यसि वारणे ।</s-l><s-l>क्षुद्रं ज्ञातिवधं प्राहुर्मा कुरुष्व ममाप्रियम् ॥ ४ ॥</s-l></s-lg><s-lg><s-l>कालोऽयं पुत्ररूपेण तव जातो विशां पते ।</s-l><s-l>न वधः पूज्यते वेदे हितं नैतत्कथंचन ॥ ५ ॥</s-l></s-lg><s-lg><s-l>हन्यात्स एव यो हन्यात्कुलधर्मं स्वकां तनुम् ।</s-l><s-l>कालेनोत्पथगन्तासि शक्ये सति यथापथि ॥ ६ ॥</s-l></s-lg><s-lg><s-l>कुलस्यास्य विनाशाय तथैव च महीक्षिताम् ।</s-l><s-l>अनर्थो राज्यरूपेण त्यज्यतामसुखावहः ॥ ७ ॥</s-l></s-lg><s-lg><s-l>लुप्तप्रज्ञः परेणासि धर्मं दर्शय वै सुतान् ।</s-l><s-l>किं ते राज्येन दुर्धर्ष येन प्राप्तोऽसि किल्बिषम् ॥ ८ ॥</s-l></s-lg><s-lg><s-l>यशो धर्मं च कीर्तिं च पालयन्स्वर्गमाप्स्यसि ।</s-l><s-l>लभन्तां पाण्डवा राज्यं शमं गच्छन्तु कौरवाः ॥ ९ ॥</s-l></s-lg><s-lg><s-l>एवं ब्रुवति विप्रेन्द्रे धृतराष्ट्रोऽम्बिकासुतः ।</s-l><s-l>आक्षिप्य वाक्यं वाक्यज्ञो वाक्पथेनाप्ययात्पुनः ॥ १० ॥</s-l></s-lg><s-lg><s-l> धृतराष्ट्र उवाच ।</s-l><s-l>यथा भवान्वेद तथास्मि वेत्ता भावाभावौ विदितौ मे यथावत् ।</s-l><s-l>स्वार्थे हि संमुह्यति तात लोको मां चापि लोकात्मकमेव विद्धि ॥ ११ ॥</s-l></s-lg><s-lg><s-l>प्रसादये त्वामतुलप्रभावं त्वं नो गतिर्दर्शयिता च धीरः ।</s-l><s-l>न चापि ते वशगा मे महर्षे न कल्मषं कर्तुमिहार्हसे माम् ॥ १२ ॥</s-l></s-lg><s-lg><s-l>त्वं हि धर्मः पवित्रं च यशः कीर्तिर्धृतिः स्मृतिः ।</s-l><s-l>कुरूणां पाण्डवानां च मान्यश्चासि पितामहः ॥ १३ ॥</s-l></s-lg><s-lg><s-l> व्यास उवाच ।</s-l><s-l>वैचित्रवीर्य नृपते यत्ते मनसि वर्तते ।</s-l><s-l>अभिधत्स्व यथाकामं छेत्तास्मि तव संशयम् ॥ १४ ॥</s-l></s-lg><s-lg><s-l> धृतराष्ट्र उवाच ।</s-l><s-l>यानि लिङ्गानि संग्रामे भवन्ति विजयिष्यताम् ।</s-l><s-l>तानि सर्वाणि भगवञ्श्रोतुमिच्छामि तत्त्वतः ॥ १५ ॥</s-l></s-lg><s-lg><s-l> व्यास उवाच ।</s-l><s-l>प्रसन्नभाः पावक ऊर्ध्वरश्मिः प्रदक्षिणावर्तशिखो विधूमः ।</s-l><s-l>पुण्या गन्धाश्चाहुतीनां प्रवान्ति जयस्यैतद्भाविनो रूपमाहुः ॥ १६ ॥</s-l></s-lg><s-lg><s-l>गम्भीरघोषाश्च महास्वनाश्च शङ्खा मृदङ्गाश्च नदन्ति यत्र ।</s-l><s-l>विशुद्धरश्मिस्तपनः शशी च जयस्यैतद्भाविनो रूपमाहुः ॥ १७ ॥</s-l></s-lg><s-lg><s-l>इष्टा वाचः पृष्ठतो वायसानां संप्रस्थितानां च गमिष्यतां च ।</s-l><s-l>ये पृष्ठतस्ते त्वरयन्ति राजन्ये त्वग्रतस्ते प्रतिषेधयन्ति ॥ १८ ॥</s-l></s-lg><s-lg><s-l>कल्याणवाचः शकुना राजहंसाः शुकाः क्रौञ्चाः शतपत्राश्च यत्र ।</s-l><s-l>प्रदक्षिणाश्चैव भवन्ति संख्ये ध्रुवं जयं तत्र वदन्ति विप्राः ॥ १९ ॥</s-l></s-lg><s-lg><s-l>अलंकारैः कवचैः केतुभिश्च मुखप्रसादैर्हेमवर्णैश्च नॄणाम् ।</s-l><s-l>भ्राजिष्मती दुष्प्रतिप्रेक्षणीया येषां चमूस्ते विजयन्ति शत्रून् ॥ २० ॥</s-l></s-lg><s-lg><s-l>हृष्टा वाचस्तथा सत्त्वं योधानां यत्र भारत ।</s-l><s-l>न म्लायन्ते स्रजश्चैव ते तरन्ति रणे रिपून् ॥ २१ ॥</s-l></s-lg><s-lg><s-l>इष्टो वातः प्रविष्टस्य दक्षिणा प्रविविक्षतः ।</s-l><s-l>पश्चात्संसाधयत्यर्थं पुरस्तात्प्रतिषेधते ॥ २२ ॥</s-l></s-lg><s-lg><s-l>शब्दरूपरसस्पर्शगन्धाश्चाविष्कृताः शुभाः ।</s-l><s-l>सदा योधाश्च हृष्टाश्च येषां तेषां ध्रुवं जयः ॥ २३ ॥</s-l></s-lg><s-lg><s-l>अन्वेव वायवो वान्ति तथाभ्राणि वयांसि च ।</s-l><s-l>अनुप्लवन्ते मेघाश्च तथैवेन्द्रधनूंषि च ॥ २४ ॥</s-l></s-lg><s-lg><s-l>एतानि जयमानानां लक्षणानि विशां पते ।</s-l><s-l>भवन्ति विपरीतानि मुमूर्षूणां जनाधिप ॥ २५ ॥</s-l></s-lg><s-lg><s-l>अल्पायां वा महत्यां वा सेनायामिति निश्चितम् ।</s-l><s-l>हर्षो योधगणस्यैकं जयलक्षणमुच्यते ॥ २६ ॥</s-l></s-lg><s-lg><s-l>एको दीर्णो दारयति सेनां सुमहतीमपि ।</s-l><s-l>तं दीर्णमनुदीर्यन्ते योधाः शूरतमा अपि ॥ २७ ॥</s-l></s-lg><s-lg><s-l>दुर्निवारतमा चैव प्रभग्ना महती चमूः ।</s-l><s-l>अपामिव महावेगस्त्रस्ता मृगगणा इव ॥ २८ ॥</s-l></s-lg><s-lg><s-l>नैव शक्या समाधातुं संनिपाते महाचमूः ।</s-l><s-l>दीर्णा इत्येव दीर्यन्ते योधाः शूरतमा अपि ।</s-l><s-l>भीतान्भग्नांश्च संप्रेक्ष्य भयं भूयो विवर्धते ॥ २९ ॥</s-l></s-lg><s-lg><s-l>प्रभग्ना सहसा राजन्दिशो विभ्रामिता परैः ।</s-l><s-l>नैव स्थापयितुं शक्या शूरैरपि महाचमूः ॥ ३० ॥</s-l></s-lg><s-lg><s-l>संभृत्य महतीं सेनां चतुरङ्गां महीपतिः ।</s-l><s-l>उपायपूर्वं मेधावी यतेत सततोत्थितः ॥ ३१ ॥</s-l></s-lg><s-lg><s-l>उपायविजयं श्रेष्ठमाहुर्भेदेन मध्यमम् ।</s-l><s-l>जघन्य एष विजयो यो युद्धेन विशां पते ।</s-l><s-l>महादोषः संनिपातस्ततो व्यङ्गः स उच्यते ॥ ३२ ॥</s-l></s-lg><s-lg><s-l>परस्परज्ञाः संहृष्टा व्यवधूताः सुनिश्चिताः ।</s-l><s-l>पञ्चाशदपि ये शूरा मथ्नन्ति महतीं चमूम् ।</s-l><s-l>अथ वा पञ्च षट्सप्त विजयन्त्यनिवर्तिनः ॥ ३३ ॥</s-l></s-lg><s-lg><s-l>न वैनतेयो गरुडः प्रशंसति महाजनम् ।</s-l><s-l>दृष्ट्वा सुपर्णोपचितिं महतीमपि भारत ॥ ३४ ॥</s-l></s-lg><s-lg><s-l>न बाहुल्येन सेनाया जयो भवति भारत ।</s-l><s-l>अध्रुवो हि जयो नाम दैवं चात्र परायणम् ।</s-l><s-l>जयन्तो ह्यपि संग्रामे क्षयवन्तो भवन्त्युत ॥ ३५ ॥</s-l></s-lg>