<s-lg><s-l> अर्जुन उवाच ।</s-l><s-l>ये शास्त्रविधिमुत्सृज्य यजन्ते श्रद्धयान्विताः ।</s-l><s-l>तेषां निष्ठा तु का कृष्ण सत्त्वमाहो रजस्तमः ॥ १ ॥</s-l></s-lg><s-lg><s-l> श्रीभगवानुवाच ।</s-l><s-l>त्रिविधा भवति श्रद्धा देहिनां सा स्वभावजा ।</s-l><s-l>सात्त्विकी राजसी चैव तामसी चेति तां शृणु ॥ २ ॥</s-l></s-lg><s-lg><s-l>सत्त्वानुरूपा सर्वस्य श्रद्धा भवति भारत ।</s-l><s-l>श्रद्धामयोऽयं पुरुषो यो यच्छ्रद्धः स एव सः ॥ ३ ॥</s-l></s-lg><s-lg><s-l>यजन्ते सात्त्विका देवान्यक्षरक्षांसि राजसाः ।</s-l><s-l>प्रेतान्भूतगणांश्चान्ये यजन्ते तामसा जनाः ॥ ४ ॥</s-l></s-lg><s-lg><s-l>अशास्त्रविहितं घोरं तप्यन्ते ये तपो जनाः ।</s-l><s-l>दम्भाहंकारसंयुक्ताः कामरागबलान्विताः ॥ ५ ॥</s-l></s-lg><s-lg><s-l>कर्शयन्तः शरीरस्थं भूतग्राममचेतसः ।</s-l><s-l>मां चैवान्तःशरीरस्थं तान्विद्ध्यासुरनिश्चयान् ॥ ६ ॥</s-l></s-lg><s-lg><s-l>आहारस्त्वपि सर्वस्य त्रिविधो भवति प्रियः ।</s-l><s-l>यज्ञस्तपस्तथा दानं तेषां भेदमिमं शृणु ॥ ७ ॥</s-l></s-lg><s-lg><s-l>आयुःसत्त्वबलारोग्यसुखप्रीतिविवर्धनाः ।</s-l><s-l>रस्याः स्निग्धाः स्थिरा हृद्या आहाराः सात्त्विकप्रियाः ॥ ८ ॥</s-l></s-lg><s-lg><s-l>कट्वम्ललवणात्युष्णतीक्ष्णरूक्षविदाहिनः ।</s-l><s-l>आहारा राजसस्येष्टा दुःखशोकामयप्रदाः ॥ ९ ॥</s-l></s-lg><s-lg><s-l>यातयामं गतरसं पूति पर्युषितं च यत् ।</s-l><s-l>उच्छिष्टमपि चामेध्यं भोजनं तामसप्रियम् ॥ १० ॥</s-l></s-lg><s-lg><s-l>अफलाकाङ्क्षिभिर्यज्ञो विधिदृष्टो य इज्यते ।</s-l><s-l>यष्टव्यमेवेति मनः समाधाय स सात्त्विकः ॥ ११ ॥</s-l></s-lg><s-lg><s-l>अभिसंधाय तु फलं दम्भार्थमपि चैव यत् ।</s-l><s-l>इज्यते भरतश्रेष्ठ तं यज्ञं विद्धि राजसम् ॥ १२ ॥</s-l></s-lg><s-lg><s-l>विधिहीनमसृष्टान्नं मन्त्रहीनमदक्षिणम् ।</s-l><s-l>श्रद्धाविरहितं यज्ञं तामसं परिचक्षते ॥ १३ ॥</s-l></s-lg><s-lg><s-l>देवद्विजगुरुप्राज्ञपूजनं शौचमार्जवम् ।</s-l><s-l>ब्रह्मचर्यमहिंसा च शारीरं तप उच्यते ॥ १४ ॥</s-l></s-lg><s-lg><s-l>अनुद्वेगकरं वाक्यं सत्यं प्रियहितं च यत् ।</s-l><s-l>स्वाध्यायाभ्यसनं चैव वाङ्मयं तप उच्यते ॥ १५ ॥</s-l></s-lg><s-lg><s-l>मनःप्रसादः सौम्यत्वं मौनमात्मविनिग्रहः ।</s-l><s-l>भावसंशुद्धिरित्येतत्तपो मानसमुच्यते ॥ १६ ॥</s-l></s-lg><s-lg><s-l>श्रद्धया परया तप्तं तपस्तत्त्रिविधं नरैः ।</s-l><s-l>अफलाकाङ्क्षिभिर्युक्तैः सात्त्विकं परिचक्षते ॥ १७ ॥</s-l></s-lg><s-lg><s-l>सत्कारमानपूजार्थं तपो दम्भेन चैव यत् ।</s-l><s-l>क्रियते तदिह प्रोक्तं राजसं चलमध्रुवम् ॥ १८ ॥</s-l></s-lg><s-lg><s-l>मूढग्राहेणात्मनो यत्पीडया क्रियते तपः ।</s-l><s-l>परस्योत्सादनार्थं वा तत्तामसमुदाहृतम् ॥ १९ ॥</s-l></s-lg><s-lg><s-l>दातव्यमिति यद्दानं दीयतेऽनुपकारिणे ।</s-l><s-l>देशे काले च पात्रे च तद्दानं सात्त्विकं स्मृतम् ॥ २० ॥</s-l></s-lg><s-lg><s-l>यत्तु प्रत्युपकारार्थं फलमुद्दिश्य वा पुनः ।</s-l><s-l>दीयते च परिक्लिष्टं तद्दानं राजसं स्मृतम् ॥ २१ ॥</s-l></s-lg><s-lg><s-l>अदेशकाले यद्दानमपात्रेभ्यश्च दीयते ।</s-l><s-l>असत्कृतमवज्ञातं तत्तामसमुदाहृतम् ॥ २२ ॥</s-l></s-lg><s-lg><s-l>ओं तत्सदिति निर्देशो ब्रह्मणस्त्रिविधः स्मृतः ।</s-l><s-l>ब्राह्मणास्तेन वेदाश्च यज्ञाश्च विहिताः पुरा ॥ २३ ॥</s-l></s-lg><s-lg><s-l>तस्मादोमित्युदाहृत्य यज्ञदानतपःक्रियाः ।</s-l><s-l>प्रवर्तन्ते विधानोक्ताः सततं ब्रह्मवादिनाम् ॥ २४ ॥</s-l></s-lg><s-lg><s-l>तदित्यनभिसंधाय फलं यज्ञतपःक्रियाः ।</s-l><s-l>दानक्रियाश्च विविधाः क्रियन्ते मोक्षकाङ्क्षिभिः ॥ २५ ॥</s-l></s-lg><s-lg><s-l>सद्भावे साधुभावे च सदित्येतत्प्रयुज्यते ।</s-l><s-l>प्रशस्ते कर्मणि तथा सच्छब्दः पार्थ युज्यते ॥ २६ ॥</s-l></s-lg><s-lg><s-l>यज्ञे तपसि दाने च स्थितिः सदिति चोच्यते ।</s-l><s-l>कर्म चैव तदर्थीयं सदित्येवाभिधीयते ॥ २७ ॥</s-l></s-lg><s-lg><s-l>अश्रद्धया हुतं दत्तं तपस्तप्तं कृतं च यत् ।</s-l><s-l>असदित्युच्यते पार्थ न च तत्प्रेत्य नो इह ॥ २८ ॥</s-l></s-lg>