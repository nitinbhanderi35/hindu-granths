<s-lg><s-l> धृतराष्ट्र उवाच ।</s-l><s-l>कथं शांतनवो भीष्मो दशमेऽहनि संजय ।</s-l><s-l>अयुध्यत महावीर्यैः पाण्डवैः सहसृञ्जयैः ॥ १ ॥</s-l></s-lg><s-lg><s-l>कुरवश्च कथं युद्धे पाण्डवान्प्रत्यवारयन् ।</s-l><s-l>आचक्ष्व मे महायुद्धं भीष्मस्याहवशोभिनः ॥ २ ॥</s-l></s-lg><s-lg><s-l> संजय उवाच ।</s-l><s-l>कुरवः पाण्डवैः सार्धं यथायुध्यन्त भारत ।</s-l><s-l>यथा च तदभूद्युद्धं तत्ते वक्ष्यामि शृण्वतः ॥ ३ ॥</s-l></s-lg><s-lg><s-l>प्रेषिताः परलोकाय परमास्त्रैः किरीटिना ।</s-l><s-l>अहन्यहनि संप्राप्तास्तावकानां रथव्रजाः ॥ ४ ॥</s-l></s-lg><s-lg><s-l>यथाप्रतिज्ञं कौरव्यः स चापि समितिंजयः ।</s-l><s-l>पार्थानामकरोद्भीष्मः सततं समितिक्षयम् ॥ ५ ॥</s-l></s-lg><s-lg><s-l>कुरुभिः सहितं भीष्मं युध्यमानं महारथम् ।</s-l><s-l>अर्जुनं च सपाञ्चाल्यं दृष्ट्वा संशयिता जनाः ॥ ६ ॥</s-l></s-lg><s-lg><s-l>दशमेऽहनि तस्मिंस्तु भीष्मार्जुनसमागमे ।</s-l><s-l>अवर्तत महारौद्रः सततं समितिक्षयः ॥ ७ ॥</s-l></s-lg><s-lg><s-l>तस्मिन्नयुतशो राजन्भूयश्च स परंतपः ।</s-l><s-l>भीष्मः शांतनवो योधाञ्जघान परमास्त्रवित् ॥ ८ ॥</s-l></s-lg><s-lg><s-l>येषामज्ञातकल्पानि नामगोत्राणि पार्थिव ।</s-l><s-l>ते हतास्तत्र भीष्मेण शूराः सर्वेऽनिवर्तिनः ॥ ९ ॥</s-l></s-lg><s-lg><s-l>दशाहानि ततस्तप्त्वा भीष्मः पाण्डववाहिनीम् ।</s-l><s-l>निरविद्यत धर्मात्मा जीवितेन परंतपः ॥ १० ॥</s-l></s-lg><s-lg><s-l>स क्षिप्रं वधमन्विच्छन्नात्मनोऽभिमुखं रणे ।</s-l><s-l>न हन्यां मानवश्रेष्ठान्संग्रामेऽभिमुखानिति ॥ ११ ॥</s-l></s-lg><s-lg><s-l>चिन्तयित्वा महाबाहुः पिता देवव्रतस्तव ।</s-l><s-l>अभ्याशस्थं महाराज पाण्डवं वाक्यमब्रवीत् ॥ १२ ॥</s-l></s-lg><s-lg><s-l>युधिष्ठिर महाप्राज्ञ सर्वशास्त्रविशारद ।</s-l><s-l>शृणु मे वचनं तात धर्म्यं स्वर्ग्यं च जल्पतः ॥ १३ ॥</s-l></s-lg><s-lg><s-l>निर्विण्णोऽस्मि भृशं तात देहेनानेन भारत ।</s-l><s-l>घ्नतश्च मे गतः कालः सुबहून्प्राणिनो रणे ॥ १४ ॥</s-l></s-lg><s-lg><s-l>तस्मात्पार्थं पुरोधाय पाञ्चालान्सृञ्जयांस्तथा ।</s-l><s-l>मद्वधे क्रियतां यत्नो मम चेदिच्छसि प्रियम् ॥ १५ ॥</s-l></s-lg><s-lg><s-l>तस्य तन्मतमाज्ञाय पाण्डवः सत्यदर्शनः ।</s-l><s-l>भीष्मं प्रतिययौ यत्तः संग्रामे सह सृञ्जयैः ॥ १६ ॥</s-l></s-lg><s-lg><s-l>धृष्टद्युम्नस्ततो राजन्पाण्डवश्च युधिष्ठिरः ।</s-l><s-l>श्रुत्वा भीष्मस्य तां वाचं चोदयामासतुर्बलम् ॥ १७ ॥</s-l></s-lg><s-lg><s-l>अभिद्रवत युध्यध्वं भीष्मं जयत संयुगे ।</s-l><s-l>रक्षिताः सत्यसंधेन जिष्णुना रिपुजिष्णुना ॥ १८ ॥</s-l></s-lg><s-lg><s-l>अयं चापि महेष्वासः पार्षतो वाहिनीपतिः ।</s-l><s-l>भीमसेनश्च समरे पालयिष्यति वो ध्रुवम् ॥ १९ ॥</s-l></s-lg><s-lg><s-l>न वै भीष्माद्भयं किंचित्कर्तव्यं युधि सृञ्जयाः ।</s-l><s-l>ध्रुवं भीष्मं विजेष्यामः पुरस्कृत्य शिखण्डिनम् ॥ २० ॥</s-l></s-lg><s-lg><s-l>तथा तु समयं कृत्वा दशमेऽहनि पाण्डवाः ।</s-l><s-l>ब्रह्मलोकपरा भूत्वा संजग्मुः क्रोधमूर्छिताः ॥ २१ ॥</s-l></s-lg><s-lg><s-l>शिखण्डिनं पुरस्कृत्य पाण्डवं च धनंजयम् ।</s-l><s-l>भीष्मस्य पातने यत्नं परमं ते समास्थिताः ॥ २२ ॥</s-l></s-lg><s-lg><s-l>ततस्तव सुतादिष्टा नानाजनपदेश्वराः ।</s-l><s-l>द्रोणेन सहपुत्रेण सहसेना महाबलाः ॥ २३ ॥</s-l></s-lg><s-lg><s-l>दुःशासनश्च बलवान्सह सर्वैः सहोदरैः ।</s-l><s-l>भीष्मं समरमध्यस्थं पालयां चक्रिरे तदा ॥ २४ ॥</s-l></s-lg><s-lg><s-l>ततस्तु तावकाः शूराः पुरस्कृत्य यतव्रतम् ।</s-l><s-l>शिखण्डिप्रमुखान्पार्थान्योधयन्ति स्म संयुगे ॥ २५ ॥</s-l></s-lg><s-lg><s-l>चेदिभिश्च सपाञ्चालैः सहितो वानरध्वजः ।</s-l><s-l>ययौ शांतनवं भीष्मं पुरस्कृत्य शिखण्डिनम् ॥ २६ ॥</s-l></s-lg><s-lg><s-l>द्रोणपुत्रं शिनेर्नप्ता धृष्टकेतुस्तु पौरवम् ।</s-l><s-l>युधामन्युः सहामात्यं दुर्योधनमयोधयत् ॥ २७ ॥</s-l></s-lg><s-lg><s-l>विराटस्तु सहानीकः सहसेनं जयद्रथम् ।</s-l><s-l>वृद्धक्षत्रस्य दायादमाससाद परंतपः ॥ २८ ॥</s-l></s-lg><s-lg><s-l>मद्रराजं महेष्वासं सहसैन्यं युधिष्ठिरः ।</s-l><s-l>भीमसेनाभिगुप्तश्च नागानीकमुपाद्रवत् ॥ २९ ॥</s-l></s-lg><s-lg><s-l>अप्रधृष्यमनावार्यं सर्वशस्त्रभृतां वरम् ।</s-l><s-l>द्रोणं प्रति ययौ यत्तः पाञ्चाल्यः सह सोमकैः ॥ ३० ॥</s-l></s-lg><s-lg><s-l>कर्णिकारध्वजं चापि सिंहकेतुररिंदमः ।</s-l><s-l>प्रत्युज्जगाम सौभद्रं राजपुत्रो बृहद्बलः ॥ ३१ ॥</s-l></s-lg><s-lg><s-l>शिखण्डिनं च पुत्रास्ते पाण्डवं च धनंजयम् ।</s-l><s-l>राजभिः समरे सार्धमभिपेतुर्जिघांसवः ॥ ३२ ॥</s-l></s-lg><s-lg><s-l>तस्मिन्नतिमहाभीमे सेनयोर्वै पराक्रमे ।</s-l><s-l>संप्रधावत्स्वनीकेषु मेदिनी समकम्पत ॥ ३३ ॥</s-l></s-lg><s-lg><s-l>तान्यनीकान्यनीकेषु समसज्जन्त भारत ।</s-l><s-l>तावकानां परेषां च दृष्ट्वा शांतनवं रणे ॥ ३४ ॥</s-l></s-lg><s-lg><s-l>ततस्तेषां प्रयततामन्योन्यमभिधावताम् ।</s-l><s-l>प्रादुरासीन्महाञ्शब्दो दिक्षु सर्वासु भारत ॥ ३५ ॥</s-l></s-lg><s-lg><s-l>शङ्खदुन्दुभिघोषैश्च वारणानां च बृंहितैः ।</s-l><s-l>सिंहनादैश्च सैन्यानां दारुणः समपद्यत ॥ ३६ ॥</s-l></s-lg><s-lg><s-l>सा च सर्वनरेन्द्राणां चन्द्रार्कसदृशी प्रभा ।</s-l><s-l>वीराङ्गदकिरीटेषु निष्प्रभा समपद्यत ॥ ३७ ॥</s-l></s-lg><s-lg><s-l>रजोमेघाश्च संजज्ञुः शस्त्रविद्युद्भिरावृताः ।</s-l><s-l>धनुषां चैव निर्घोषो दारुणः समपद्यत ॥ ३८ ॥</s-l></s-lg><s-lg><s-l>बाणशङ्खप्रणादाश्च भेरीणां च महास्वनाः ।</s-l><s-l>रथघोषश्च संजग्मुः सेनयोरुभयोरपि ॥ ३९ ॥</s-l></s-lg><s-lg><s-l>प्रासशक्त्यृष्टिसंघैश्च बाणौघैश्च समाकुलम् ।</s-l><s-l>निष्प्रकाशमिवाकाशं सेनयोः समपद्यत ॥ ४० ॥</s-l></s-lg><s-lg><s-l>अन्योन्यं रथिनः पेतुर्वाजिनश्च महाहवे ।</s-l><s-l>कुञ्जराः कुञ्जराञ्जघ्नुः पदातींश्च पदातयः ॥ ४१ ॥</s-l></s-lg><s-lg><s-l>तदासीत्सुमहद्युद्धं कुरूणां पाण्डवैः सह ।</s-l><s-l>भीष्महेतोर्नरव्याघ्र श्येनयोरामिषे यथा ॥ ४२ ॥</s-l></s-lg><s-lg><s-l>तयोः समागमो घोरो बभूव युधि भारत ।</s-l><s-l>अन्योन्यस्य वधार्थाय जिगीषूणां रणाजिरे ॥ ४३ ॥</s-l></s-lg>