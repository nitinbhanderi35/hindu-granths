<s-lg><s-l> धृतराष्ट्र उवाच ।</s-l><s-l>जम्बूखण्डस्त्वया प्रोक्तो यथावदिह संजय ।</s-l><s-l>विष्कम्भमस्य प्रब्रूहि परिमाणं च तत्त्वतः ॥ १ ॥</s-l></s-lg><s-lg><s-l>समुद्रस्य प्रमाणं च सम्यगच्छिद्रदर्शन ।</s-l><s-l>शाकद्वीपं च मे ब्रूहि कुशद्वीपं च संजय ॥ २ ॥</s-l></s-lg><s-lg><s-l>शाल्मलं चैव तत्त्वेन क्रौञ्चद्वीपं तथैव च ।</s-l><s-l>ब्रूहि गावल्गणे सर्वं राहोः सोमार्कयोस्तथा ॥ ३ ॥</s-l></s-lg><s-lg><s-l> संजय उवाच ।</s-l><s-l>राजन्सुबहवो द्वीपा यैरिदं संततं जगत् ।</s-l><s-l>सप्त त्वहं प्रवक्ष्यामि चन्द्रादित्यौ ग्रहांस्तथा ॥ ४ ॥</s-l></s-lg><s-lg><s-l>अष्टादश सहस्राणि योजनानां विशां पते ।</s-l><s-l>षट्शतानि च पूर्णानि विष्कम्भो जम्बुपर्वतः ॥ ५ ॥</s-l></s-lg><s-lg><s-l>लावणस्य समुद्रस्य विष्कम्भो द्विगुणः स्मृतः ।</s-l><s-l>नानाजनपदाकीर्णो मणिविद्रुमचित्रितः ॥ ६ ॥</s-l></s-lg><s-lg><s-l>नैकधातुविचित्रैश्च पर्वतैरुपशोभितः ।</s-l><s-l>सिद्धचारणसंकीर्णः सागरः परिमण्डलः ॥ ७ ॥</s-l></s-lg><s-lg><s-l>शाकद्वीपं च वक्ष्यामि यथावदिह पार्थिव ।</s-l><s-l>शृणु मे त्वं यथान्यायं ब्रुवतः कुरुनन्दन ॥ ८ ॥</s-l></s-lg><s-lg><s-l>जम्बूद्वीपप्रमाणेन द्विगुणः स नराधिप ।</s-l><s-l>विष्कम्भेण महाराज सागरोऽपि विभागशः ।</s-l><s-l>क्षीरोदो भरतश्रेष्ठ येन संपरिवारितः ॥ ९ ॥</s-l></s-lg><s-lg><s-l>तत्र पुण्या जनपदा न तत्र म्रियते जनः ।</s-l><s-l>कुत एव हि दुर्भिक्षं क्षमातेजोयुता हि ते ॥ १० ॥</s-l></s-lg><s-lg><s-l>शाकद्वीपस्य संक्षेपो यथावद्भरतर्षभ ।</s-l><s-l>उक्त एष महाराज किमन्यच्छ्रोतुमिच्छसि ॥ ११ ॥</s-l></s-lg><s-lg><s-l> धृतराष्ट्र उवाच ।</s-l><s-l>शाकद्वीपस्य संक्षेपो यथावदिह संजय ।</s-l><s-l>उक्तस्त्वया महाभाग विस्तरं ब्रूहि तत्त्वतः ॥ १२ ॥</s-l></s-lg><s-lg><s-l> संजय उवाच ।</s-l><s-l>तथैव पर्वता राजन्सप्तात्र मणिभूषिताः ।</s-l><s-l>रत्नाकरास्तथा नद्यस्तेषां नामानि मे शृणु ।</s-l><s-l>अतीवगुणवत्सर्वं तत्र पुण्यं जनाधिप ॥ १३ ॥</s-l></s-lg><s-lg><s-l>देवर्षिगन्धर्वयुतः परमो मेरुरुच्यते ।</s-l><s-l>प्रागायतो महाराज मलयो नाम पर्वतः ।</s-l><s-l>यतो मेघाः प्रवर्तन्ते प्रभवन्ति च सर्वशः ॥ १४ ॥</s-l></s-lg><s-lg><s-l>ततः परेण कौरव्य जलधारो महागिरिः ।</s-l><s-l>यत्र नित्यमुपादत्ते वासवः परमं जलम् ।</s-l><s-l>यतो वर्षं प्रभवति वर्षाकाले जनेश्वर ॥ १५ ॥</s-l></s-lg><s-lg><s-l>उच्चैर्गिरी रैवतको यत्र नित्यं प्रतिष्ठितः ।</s-l><s-l>रेवती दिवि नक्षत्रं पितामहकृतो विधिः ॥ १६ ॥</s-l></s-lg><s-lg><s-l>उत्तरेण तु राजेन्द्र श्यामो नाम महागिरिः ।</s-l><s-l>यतः श्यामत्वमापन्नाः प्रजा जनपदेश्वर ॥ १७ ॥</s-l></s-lg><s-lg><s-l> धृतराष्ट्र उवाच ।</s-l><s-l>सुमहान्संशयो मेऽद्य प्रोक्तं संजय यत्त्वया ।</s-l><s-l>प्रजाः कथं सूतपुत्र संप्राप्ताः श्यामतामिह ॥ १८ ॥</s-l></s-lg><s-lg><s-l> संजय उवाच ।</s-l><s-l>सर्वेष्वेव महाप्राज्ञ द्वीपेषु कुरुनन्दन ।</s-l><s-l>गौरः कृष्णश्च वर्णौ द्वौ तयोर्वर्णान्तरं नृप ॥ १९ ॥</s-l></s-lg><s-lg><s-l>श्यामो यस्मात्प्रवृत्तो वै तत्ते वक्ष्यामि भारत ।</s-l><s-l>आस्तेऽत्र भगवान्कृष्णस्तत्कान्त्या श्यामतां गतः ॥ २० ॥</s-l></s-lg><s-lg><s-l>ततः परं कौरवेन्द्र दुर्गशैलो महोदयः ।</s-l><s-l>केसरी केसरयुतो यतो वातः प्रवायति ॥ २१ ॥</s-l></s-lg><s-lg><s-l>तेषां योजनविष्कम्भो द्विगुणः प्रविभागशः ।</s-l><s-l>वर्षाणि तेषु कौरव्य संप्रोक्तानि मनीषिभिः ॥ २२ ॥</s-l></s-lg><s-lg><s-l>महामेरुर्महाकाशो जलदः कुमुदोत्तरः ।</s-l><s-l>जलधारात्परो राजन्सुकुमार इति स्मृतः ॥ २३ ॥</s-l></s-lg><s-lg><s-l>रैवतस्य तु कौमारः श्यामस्य तु मणीचकः ।</s-l><s-l>केसरस्याथ मोदाकी परेण तु महापुमान् ॥ २४ ॥</s-l></s-lg><s-lg><s-l>परिवार्य तु कौरव्य दैर्घ्यं ह्रस्वत्वमेव च ।</s-l><s-l>जम्बूद्वीपेन विख्यातस्तस्य मध्ये महाद्रुमः ॥ २५ ॥</s-l></s-lg><s-lg><s-l>शाको नाम महाराज तस्य द्वीपस्य मध्यगः ।</s-l><s-l>तत्र पुण्या जनपदाः पूज्यते तत्र शंकरः ॥ २६ ॥</s-l></s-lg><s-lg><s-l>तत्र गच्छन्ति सिद्धाश्च चारणा दैवतानि च ।</s-l><s-l>धार्मिकाश्च प्रजा राजंश्चत्वारोऽतीव भारत ॥ २७ ॥</s-l></s-lg><s-lg><s-l>वर्णाः स्वकर्मनिरता न च स्तेनोऽत्र दृश्यते ।</s-l><s-l>दीर्घायुषो महाराज जरामृत्युविवर्जिताः ॥ २८ ॥</s-l></s-lg><s-lg><s-l>प्रजास्तत्र विवर्धन्ते वर्षास्विव समुद्रगाः ।</s-l><s-l>नद्यः पुण्यजलास्तत्र गङ्गा च बहुधागतिः ॥ २९ ॥</s-l></s-lg><s-lg><s-l>सुकुमारी कुमारी च सीता कावेरका तथा ।</s-l><s-l>महानदी च कौरव्य तथा मणिजला नदी ।</s-l><s-l>इक्षुवर्धनिका चैव तथा भरतसत्तम ॥ ३० ॥</s-l></s-lg><s-lg><s-l>ततः प्रवृत्ताः पुण्योदा नद्यः कुरुकुलोद्वह ।</s-l><s-l>सहस्राणां शतान्येव यतो वर्षति वासवः ॥ ३१ ॥</s-l></s-lg><s-lg><s-l>न तासां नामधेयानि परिमाणं तथैव च ।</s-l><s-l>शक्यते परिसंख्यातुं पुण्यास्ता हि सरिद्वराः ॥ ३२ ॥</s-l></s-lg><s-lg><s-l>तत्र पुण्या जनपदाश्चत्वारो लोकसंमताः ।</s-l><s-l>मगाश्च मशकाश्चैव मानसा मन्दगास्तथा ॥ ३३ ॥</s-l></s-lg><s-lg><s-l>मगा ब्राह्मणभूयिष्ठाः स्वकर्मनिरता नृप ।</s-l><s-l>मशकेषु तु राजन्या धार्मिकाः सर्वकामदाः ॥ ३४ ॥</s-l></s-lg><s-lg><s-l>मानसेषु महाराज वैश्याः कर्मोपजीविनः ।</s-l><s-l>सर्वकामसमायुक्ताः शूरा धर्मार्थनिश्चिताः ।</s-l><s-l>शूद्रास्तु मन्दगे नित्यं पुरुषा धर्मशीलिनः ॥ ३५ ॥</s-l></s-lg><s-lg><s-l>न तत्र राजा राजेन्द्र न दण्डो न च दण्डिकाः ।</s-l><s-l>स्वधर्मेणैव धर्मं च ते रक्षन्ति परस्परम् ॥ ३६ ॥</s-l></s-lg><s-lg><s-l>एतावदेव शक्यं तु तस्मिन्द्वीपे प्रभाषितुम् ।</s-l><s-l>एतावदेव श्रोतव्यं शाकद्वीपे महौजसि ॥ ३७ ॥</s-l></s-lg>