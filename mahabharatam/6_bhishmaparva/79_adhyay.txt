<s-lg><s-l> धृतराष्ट्र उवाच ।</s-l><s-l>बहूनीह विचित्राणि द्वैरथानि स्म संजय ।</s-l><s-l>पाण्डूनां मामकैः सार्धमश्रौषं तव जल्पतः ॥ १ ॥</s-l></s-lg><s-lg><s-l>न चैव मामकं कंचिद्धृष्टं शंससि संजय ।</s-l><s-l>नित्यं पाण्डुसुतान्हृष्टानभग्नांश्चैव शंससि ॥ २ ॥</s-l></s-lg><s-lg><s-l>जीयमानान्विमनसो मामकान्विगतौजसः ।</s-l><s-l>वदसे संयुगे सूत दिष्टमेतदसंशयम् ॥ ३ ॥</s-l></s-lg><s-lg><s-l> संजय उवाच ।</s-l><s-l>यथाशक्ति यथोत्साहं युद्धे चेष्टन्ति तावकाः ।</s-l><s-l>दर्शयानाः परं शक्त्या पौरुषं पुरुषर्षभ ॥ ४ ॥</s-l></s-lg><s-lg><s-l>गङ्गायाः सुरनद्या वै स्वादुभूतं यथोदकम् ।</s-l><s-l>महोदधिगुणाभ्यासाल्लवणत्वं निगच्छति ॥ ५ ॥</s-l></s-lg><s-lg><s-l>तथा तत्पौरुषं राजंस्तावकानां महात्मनाम् ।</s-l><s-l>प्राप्य पाण्डुसुतान्वीरान्व्यर्थं भवति संयुगे ॥ ६ ॥</s-l></s-lg><s-lg><s-l>घटमानान्यथाशक्ति कुर्वाणान्कर्म दुष्करम् ।</s-l><s-l>न दोषेण कुरुश्रेष्ठ कौरवान्गन्तुमर्हसि ॥ ७ ॥</s-l></s-lg><s-lg><s-l>तवापराधात्सुमहान्सपुत्रस्य विशां पते ।</s-l><s-l>पृथिव्याः प्रक्षयो घोरो यमराष्ट्रविवर्धनः ॥ ८ ॥</s-l></s-lg><s-lg><s-l>आत्मदोषात्समुत्पन्नं शोचितुं नार्हसे नृप ।</s-l><s-l>न हि रक्षन्ति राजानः सर्वार्थान्नापि जीवितम् ॥ ९ ॥</s-l></s-lg><s-lg><s-l>युद्धे सुकृतिनां लोकानिच्छन्तो वसुधाधिपाः ।</s-l><s-l>चमूं विगाह्य युध्यन्ते नित्यं स्वर्गपरायणाः ॥ १० ॥</s-l></s-lg><s-lg><s-l>पूर्वाह्णे तु महाराज प्रावर्तत जनक्षयः ।</s-l><s-l>तन्ममैकमना भूत्वा शृणु देवासुरोपमम् ॥ ११ ॥</s-l></s-lg><s-lg><s-l>आवन्त्यौ तु महेष्वासौ महात्मानौ महाबलौ ।</s-l><s-l>इरावन्तमभिप्रेक्ष्य समेयातां रणोत्कटौ ।</s-l><s-l>तेषां प्रववृते युद्धं तुमुलं लोमहर्षणम् ॥ १२ ॥</s-l></s-lg><s-lg><s-l>इरावांस्तु सुसंक्रुद्धो भ्रातरौ देवरूपिणौ ।</s-l><s-l>विव्याध निशितैस्तूर्णं शरैः संनतपर्वभिः ।</s-l><s-l>तावेनं प्रत्यविध्येतां समरे चित्रयोधिनौ ॥ १३ ॥</s-l></s-lg><s-lg><s-l>युध्यतां हि तथा राजन्विशेषो न व्यदृश्यत ।</s-l><s-l>यततां शत्रुनाशाय कृतप्रतिकृतैषिणाम् ॥ १४ ॥</s-l></s-lg><s-lg><s-l>इरावांस्तु ततो राजन्ननुविन्दस्य सायकैः ।</s-l><s-l>चतुर्भिश्चतुरो वाहाननयद्यमसादनम् ॥ १५ ॥</s-l></s-lg><s-lg><s-l>भल्लाभ्यां च सुतीक्ष्णाभ्यां धनुः केतुं च मारिष ।</s-l><s-l>चिच्छेद समरे राजंस्तदद्भुतमिवाभवत् ॥ १६ ॥</s-l></s-lg><s-lg><s-l>त्यक्त्वानुविन्दोऽथ रथं विन्दस्य रथमास्थितः ।</s-l><s-l>धनुर्गृहीत्वा नवमं भारसाधनमुत्तमम् ॥ १७ ॥</s-l></s-lg><s-lg><s-l>तावेकस्थौ रणे वीरावावन्त्यौ रथिनां वरौ ।</s-l><s-l>शरान्मुमुचतुस्तूर्णमिरावति महात्मनि ॥ १८ ॥</s-l></s-lg><s-lg><s-l>ताभ्यां मुक्ता महावेगाः शराः काञ्चनभूषणाः ।</s-l><s-l>दिवाकरपथं प्राप्य छादयामासुरम्बरम् ॥ १९ ॥</s-l></s-lg><s-lg><s-l>इरावांस्तु ततः क्रुद्धो भ्रातरौ तौ महारथौ ।</s-l><s-l>ववर्ष शरवर्षेण सारथिं चाप्यपातयत् ॥ २० ॥</s-l></s-lg><s-lg><s-l>तस्मिन्निपतिते भूमौ गतसत्त्वेऽथ सारथौ ।</s-l><s-l>रथः प्रदुद्राव दिशः समुद्भ्रान्तहयस्ततः ॥ २१ ॥</s-l></s-lg><s-lg><s-l>तौ स जित्वा महाराज नागराजसुतासुतः ।</s-l><s-l>पौरुषं ख्यापयंस्तूर्णं व्यधमत्तव वाहिनीम् ॥ २२ ॥</s-l></s-lg><s-lg><s-l>सा वध्यमाना समरे धार्तराष्ट्री महाचमूः ।</s-l><s-l>वेगान्बहुविधांश्चक्रे विषं पीत्वेव मानवः ॥ २३ ॥</s-l></s-lg><s-lg><s-l>हैडिम्बो राक्षसेन्द्रस्तु भगदत्तं समाद्रवत् ।</s-l><s-l>रथेनादित्यवर्णेन सध्वजेन महाबलः ॥ २४ ॥</s-l></s-lg><s-lg><s-l>ततः प्राग्ज्योतिषो राजा नागराजं समास्थितः ।</s-l><s-l>यथा वज्रधरः पूर्वं संग्रामे तारकामये ॥ २५ ॥</s-l></s-lg><s-lg><s-l>तत्र देवाः सगन्धर्वा ऋषयश्च समागताः ।</s-l><s-l>विशेषं न स्म विविदुर्हैडिम्बभगदत्तयोः ॥ २६ ॥</s-l></s-lg><s-lg><s-l>यथा सुरपतिः शक्रस्त्रासयामास दानवान् ।</s-l><s-l>तथैव समरे राजंस्त्रासयामास पाण्डवान् ॥ २७ ॥</s-l></s-lg><s-lg><s-l>तेन विद्राव्यमाणास्ते पाण्डवाः सर्वतोदिशम् ।</s-l><s-l>त्रातारं नाभ्यविन्दन्त स्वेष्वनीकेषु भारत ॥ २८ ॥</s-l></s-lg><s-lg><s-l>भैमसेनिं रथस्थं तु तत्रापश्याम भारत ।</s-l><s-l>शेषा विमनसो भूत्वा प्राद्रवन्त महारथाः ॥ २९ ॥</s-l></s-lg><s-lg><s-l>निवृत्तेषु तु पाण्डूनां पुनः सैन्येषु भारत ।</s-l><s-l>आसीन्निष्टानको घोरस्तव सैन्येषु संयुगे ॥ ३० ॥</s-l></s-lg><s-lg><s-l>घटोत्कचस्ततो राजन्भगदत्तं महारणे ।</s-l><s-l>शरैः प्रच्छादयामास मेरुं गिरिमिवाम्बुदः ॥ ३१ ॥</s-l></s-lg><s-lg><s-l>निहत्य ताञ्शरान्राजा राक्षसस्य धनुश्च्युतान् ।</s-l><s-l>भैमसेनिं रणे तूर्णं सर्वमर्मस्वताडयत् ॥ ३२ ॥</s-l></s-lg><s-lg><s-l>स ताड्यमानो बहुभिः शरैः संनतपर्वभिः ।</s-l><s-l>न विव्यथे राक्षसेन्द्रो भिद्यमान इवाचलः ॥ ३३ ॥</s-l></s-lg><s-lg><s-l>तस्य प्राग्ज्योतिषः क्रुद्धस्तोमरान्स चतुर्दश ।</s-l><s-l>प्रेषयामास समरे तांश्च चिच्छेद राक्षसः ॥ ३४ ॥</s-l></s-lg><s-lg><s-l>स तांश्छित्त्वा महाबाहुस्तोमरान्निशितैः शरैः ।</s-l><s-l>भगदत्तं च विव्याध सप्तत्या कङ्कपत्रिभिः ॥ ३५ ॥</s-l></s-lg><s-lg><s-l>ततः प्राग्ज्योतिषो राजन्प्रहसन्निव भारत ।</s-l><s-l>तस्याश्वांश्चतुरः संख्ये पातयामास सायकैः ॥ ३६ ॥</s-l></s-lg><s-lg><s-l>स हताश्वे रथे तिष्ठन्राक्षसेन्द्रः प्रतापवान् ।</s-l><s-l>शक्तिं चिक्षेप वेगेन प्राग्ज्योतिषगजं प्रति ॥ ३७ ॥</s-l></s-lg><s-lg><s-l>तामापतन्तीं सहसा हेमदण्डां सुवेगिताम् ।</s-l><s-l>त्रिधा चिच्छेद नृपतिः सा व्यकीर्यत मेदिनीम् ॥ ३८ ॥</s-l></s-lg><s-lg><s-l>शक्तिं विनिहतां दृष्ट्वा हैडिम्बः प्राद्रवद्भयात् ।</s-l><s-l>यथेन्द्रस्य रणात्पूर्वं नमुचिर्दैत्यसत्तमः ॥ ३९ ॥</s-l></s-lg><s-lg><s-l>तं विजित्य रणे शूरं विक्रान्तं ख्यातपौरुषम् ।</s-l><s-l>अजेयं समरे राजन्यमेन वरुणेन च ॥ ४० ॥</s-l></s-lg><s-lg><s-l>पाण्डवीं समरे सेनां संममर्द सकुञ्जरः ।</s-l><s-l>यथा वनगजो राजन्मृद्नंश्चरति पद्मिनीम् ॥ ४१ ॥</s-l></s-lg><s-lg><s-l>मद्रेश्वरस्तु समरे यमाभ्यां सह संगतः ।</s-l><s-l>स्वस्रीयौ छादयां चक्रे शरौघैः पाण्डुनन्दनौ ॥ ४२ ॥</s-l></s-lg><s-lg><s-l>सहदेवस्तु समरे मातुलं वीक्ष्य संगतम् ।</s-l><s-l>अवारयच्छरौघेण मेघो यद्वद्दिवाकरम् ॥ ४३ ॥</s-l></s-lg><s-lg><s-l>छाद्यमानः शरौघेण हृष्टरूपतरोऽभवत् ।</s-l><s-l>तयोश्चाप्यभवत्प्रीतिरतुला मातृकारणात् ॥ ४४ ॥</s-l></s-lg><s-lg><s-l>ततः प्रहस्य समरे नकुलस्य महारथः ।</s-l><s-l>अश्वान्वै चतुरो राजंश्चतुर्भिः सायकोत्तमैः ।</s-l><s-l>प्रेषयामास समरे यमस्य सदनं प्रति ॥ ४५ ॥</s-l></s-lg><s-lg><s-l>हताश्वात्तु रथात्तूर्णमवप्लुत्य महारथः ।</s-l><s-l>आरुरोह ततो यानं भ्रातुरेव यशस्विनः ॥ ४६ ॥</s-l></s-lg><s-lg><s-l>एकस्थौ तु रणे शूरौ दृढे विक्षिप्य कार्मुके ।</s-l><s-l>मद्रराजरथं क्रुद्धौ छादयामासतुः क्षणात् ॥ ४७ ॥</s-l></s-lg><s-lg><s-l>स च्छाद्यमानो बहुभिः शरैः संनतपर्वभिः ।</s-l><s-l>स्वस्रीयाभ्यां नरव्याघ्रो नाकम्पत यथाचलः ।</s-l><s-l>प्रहसन्निव तां चापि शरवृष्टिं जघान ह ॥ ४८ ॥</s-l></s-lg><s-lg><s-l>सहदेवस्ततः क्रुद्धः शरमुद्यम्य वीर्यवान् ।</s-l><s-l>मद्रराजमभिप्रेक्ष्य प्रेषयामास भारत ॥ ४९ ॥</s-l></s-lg><s-lg><s-l>स शरः प्रेषितस्तेन गरुत्मानिव वेगवान् ।</s-l><s-l>मद्रराजं विनिर्भिद्य निपपात महीतले ॥ ५० ॥</s-l></s-lg><s-lg><s-l>स गाढविद्धो व्यथितो रथोपस्थे महारथः ।</s-l><s-l>निषसाद महाराज कश्मलं च जगाम ह ॥ ५१ ॥</s-l></s-lg><s-lg><s-l>तं विसंज्ञं निपतितं सूतः संप्रेक्ष्य संयुगे ।</s-l><s-l>अपोवाह रथेनाजौ यमाभ्यामभिपीडितम् ॥ ५२ ॥</s-l></s-lg><s-lg><s-l>दृष्ट्वा मद्रेश्वररथं धार्तराष्ट्राः पराङ्मुखम् ।</s-l><s-l>सर्वे विमनसो भूत्वा नेदमस्तीत्यचिन्तयन् ॥ ५३ ॥</s-l></s-lg><s-lg><s-l>निर्जित्य मातुलं संख्ये माद्रीपुत्रौ महारथौ ।</s-l><s-l>दध्मतुर्मुदितौ शङ्खौ सिंहनादं विनेदतुः ॥ ५४ ॥</s-l></s-lg><s-lg><s-l>अभिदुद्रुवतुर्हृष्टौ तव सैन्यं विशां पते ।</s-l><s-l>यथा दैत्यचमूं राजन्निन्द्रोपेन्द्राविवामरौ ॥ ५५ ॥</s-l></s-lg>