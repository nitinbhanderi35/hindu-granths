<s-lg><s-l> संजय उवाच ।</s-l><s-l>गतपूर्वाह्णभूयिष्ठे तस्मिन्नहनि दारुणे ।</s-l><s-l>वर्तमाने महारौद्रे महावीरवरक्षये ॥ १ ॥</s-l></s-lg><s-lg><s-l>दुर्मुखः कृतवर्मा च कृपः शल्यो विविंशतिः ।</s-l><s-l>भीष्मं जुगुपुरासाद्य तव पुत्रेण चोदिताः ॥ २ ॥</s-l></s-lg><s-lg><s-l>एतैरतिरथैर्गुप्तः पञ्चभिर्भरतर्षभ ।</s-l><s-l>पाण्डवानामनीकानि विजगाहे महारथः ॥ ३ ॥</s-l></s-lg><s-lg><s-l>चेदिकाशिकरूषेषु पाञ्चालेषु च भारत ।</s-l><s-l>भीष्मस्य बहुधा तालश्चरन्केतुरदृश्यत ॥ ४ ॥</s-l></s-lg><s-lg><s-l>शिरांसि च तदा भीष्मो बाहूंश्चापि सहायुधान् ।</s-l><s-l>निचकर्त महावेगैर्भल्लैः संनतपर्वभिः ॥ ५ ॥</s-l></s-lg><s-lg><s-l>नृत्यतो रथमार्गेषु भीष्मस्य भरतर्षभ ।</s-l><s-l>केचिदार्तस्वरं चक्रुर्नागा मर्मणि ताडिताः ॥ ६ ॥</s-l></s-lg><s-lg><s-l>अभिमन्युः सुसंक्रुद्धः पिशङ्गैस्तुरगोत्तमैः ।</s-l><s-l>संयुक्तं रथमास्थाय प्रायाद्भीष्मरथं प्रति ॥ ७ ॥</s-l></s-lg><s-lg><s-l>जाम्बूनदविचित्रेण कर्णिकारेण केतुना ।</s-l><s-l>अभ्यवर्षत भीष्मं च तांश्चैव रथसत्तमान् ॥ ८ ॥</s-l></s-lg><s-lg><s-l>स तालकेतोस्तीक्ष्णेन केतुमाहत्य पत्रिणा ।</s-l><s-l>भीष्मेण युयुधे वीरस्तस्य चानुचरैः सह ॥ ९ ॥</s-l></s-lg><s-lg><s-l>कृतवर्माणमेकेन शल्यं पञ्चभिरायसैः ।</s-l><s-l>विद्ध्वा नवभिरानर्छच्छिताग्रैः प्रपितामहम् ॥ १० ॥</s-l></s-lg><s-lg><s-l>पूर्णायतविसृष्टेन सम्यक्प्रणिहितेन च ।</s-l><s-l>ध्वजमेकेन विव्याध जाम्बूनदविभूषितम् ॥ ११ ॥</s-l></s-lg><s-lg><s-l>दुर्मुखस्य तु भल्लेन सर्वावरणभेदिना ।</s-l><s-l>जहार सारथेः कायाच्छिरः संनतपर्वणा ॥ १२ ॥</s-l></s-lg><s-lg><s-l>धनुश्चिच्छेद भल्लेन कार्तस्वरविभूषितम् ।</s-l><s-l>कृपस्य निशिताग्रेण तांश्च तीक्ष्णमुखैः शरैः ॥ १३ ॥</s-l></s-lg><s-lg><s-l>जघान परमक्रुद्धो नृत्यन्निव महारथः ।</s-l><s-l>तस्य लाघवमुद्वीक्ष्य तुतुषुर्देवता अपि ॥ १४ ॥</s-l></s-lg><s-lg><s-l>लब्धलक्ष्यतया कार्ष्णेः सर्वे भीष्ममुखा रथाः ।</s-l><s-l>सत्त्ववन्तममन्यन्त साक्षादिव धनंजयम् ॥ १५ ॥</s-l></s-lg><s-lg><s-l>तस्य लाघवमार्गस्थमलातसदृशप्रभम् ।</s-l><s-l>दिशः पर्यपतच्चापं गाण्डीवमिव घोषवत् ॥ १६ ॥</s-l></s-lg><s-lg><s-l>तमासाद्य महावेगैर्भीष्मो नवभिराशुगैः ।</s-l><s-l>विव्याध समरे तूर्णमार्जुनिं परवीरहा ॥ १७ ॥</s-l></s-lg><s-lg><s-l>ध्वजं चास्य त्रिभिर्भल्लैश्चिच्छेद परमौजसः ।</s-l><s-l>सारथिं च त्रिभिर्बाणैराजघान यतव्रतः ॥ १८ ॥</s-l></s-lg><s-lg><s-l>तथैव कृतवर्मा च कृपः शल्यश्च मारिष ।</s-l><s-l>विद्ध्वा नाकम्पयत्कार्ष्णिं मैनाकमिव पर्वतम् ॥ १९ ॥</s-l></s-lg><s-lg><s-l>स तैः परिवृतः शूरो धार्तराष्ट्रैर्महारथैः ।</s-l><s-l>ववर्ष शरवर्षाणि कार्ष्णिः पञ्चरथान्प्रति ॥ २० ॥</s-l></s-lg><s-lg><s-l>ततस्तेषां महास्त्राणि संवार्य शरवृष्टिभिः ।</s-l><s-l>ननाद बलवान्कार्ष्णिर्भीष्माय विसृजञ्शरान् ॥ २१ ॥</s-l></s-lg><s-lg><s-l>तत्रास्य सुमहद्राजन्बाह्वोर्बलमदृश्यत ।</s-l><s-l>यतमानस्य समरे भीष्ममर्दयतः शरैः ॥ २२ ॥</s-l></s-lg><s-lg><s-l>पराक्रान्तस्य तस्यैव भीष्मोऽपि प्राहिणोच्छरान् ।</s-l><s-l>स तांश्चिच्छेद समरे भीष्मचापच्युताञ्शरान् ॥ २३ ॥</s-l></s-lg><s-lg><s-l>ततो ध्वजममोघेषुर्भीष्मस्य नवभिः शरैः ।</s-l><s-l>चिच्छेद समरे वीरस्तत उच्चुक्रुशुर्जनाः ॥ २४ ॥</s-l></s-lg><s-lg><s-l>स राजतो महास्कन्धस्तालो हेमविभूषितः ।</s-l><s-l>सौभद्रविशिखैश्छिन्नः पपात भुवि भारत ॥ २५ ॥</s-l></s-lg><s-lg><s-l>ध्वजं सौभद्रविशिखैः पतितं भरतर्षभ ।</s-l><s-l>दृष्ट्वा भीमोऽनदद्धृष्टः सौभद्रमभिहर्षयन् ॥ २६ ॥</s-l></s-lg><s-lg><s-l>अथ भीष्मो महास्त्राणि दिव्यानि च बहूनि च ।</s-l><s-l>प्रादुश्चक्रे महारौद्रः क्षणे तस्मिन्महाबलः ॥ २७ ॥</s-l></s-lg><s-lg><s-l>ततः शतसहस्रेण सौभद्रं प्रपितामहः ।</s-l><s-l>अवाकिरदमेयात्मा शराणां नतपर्वणाम् ॥ २८ ॥</s-l></s-lg><s-lg><s-l>ततो दश महेष्वासाः पाण्डवानां महारथाः ।</s-l><s-l>रक्षार्थमभ्यधावन्त सौभद्रं त्वरिता रथैः ॥ २९ ॥</s-l></s-lg><s-lg><s-l>विराटः सह पुत्रेण धृष्टद्युम्नश्च पार्षतः ।</s-l><s-l>भीमश्च केकयाश्चैव सात्यकिश्च विशां पते ॥ ३० ॥</s-l></s-lg><s-lg><s-l>जवेनापततां तेषां भीष्मः शांतनवो रणे ।</s-l><s-l>पाञ्चाल्यं त्रिभिरानर्छत्सात्यकिं निशितैः शरैः ॥ ३१ ॥</s-l></s-lg><s-lg><s-l>पूर्णायतविसृष्टेन क्षुरेण निशितेन च ।</s-l><s-l>ध्वजमेकेन चिच्छेद भीमसेनस्य पत्रिणा ॥ ३२ ॥</s-l></s-lg><s-lg><s-l>जाम्बूनदमयः केतुः केसरी नरसत्तम ।</s-l><s-l>पपात भीमसेनस्य भीष्मेण मथितो रथात् ॥ ३३ ॥</s-l></s-lg><s-lg><s-l>भीमसेनस्त्रिभिर्विद्ध्वा भीष्मं शांतनवं रणे ।</s-l><s-l>कृपमेकेन विव्याध कृतवर्माणमष्टभिः ॥ ३४ ॥</s-l></s-lg><s-lg><s-l>प्रगृहीताग्रहस्तेन वैराटिरपि दन्तिना ।</s-l><s-l>अभ्यद्रवत राजानं मद्राधिपतिमुत्तरः ॥ ३५ ॥</s-l></s-lg><s-lg><s-l>तस्य वारणराजस्य जवेनापततो रथी ।</s-l><s-l>शल्यो निवारयामास वेगमप्रतिमं रणे ॥ ३६ ॥</s-l></s-lg><s-lg><s-l>तस्य क्रुद्धः स नागेन्द्रो बृहतः साधुवाहिनः ।</s-l><s-l>पदा युगमधिष्ठाय जघान चतुरो हयान् ॥ ३७ ॥</s-l></s-lg><s-lg><s-l>स हताश्वे रथे तिष्ठन्मद्राधिपतिरायसीम् ।</s-l><s-l>उत्तरान्तकरीं शक्तिं चिक्षेप भुजगोपमाम् ॥ ३८ ॥</s-l></s-lg><s-lg><s-l>तया भिन्नतनुत्राणः प्रविश्य विपुलं तमः ।</s-l><s-l>स पपात गजस्कन्धात्प्रमुक्ताङ्कुशतोमरः ॥ ३९ ॥</s-l></s-lg><s-lg><s-l>समादाय च शल्योऽसिमवप्लुत्य रथोत्तमात् ।</s-l><s-l>वारणेन्द्रस्य विक्रम्य चिच्छेदाथ महाकरम् ॥ ४० ॥</s-l></s-lg><s-lg><s-l>भिन्नमर्मा शरव्रातैश्छिन्नहस्तः स वारणः ।</s-l><s-l>भीममार्तस्वरं कृत्वा पपात च ममार च ॥ ४१ ॥</s-l></s-lg><s-lg><s-l>एतदीदृशकं कृत्वा मद्रराजो महारथः ।</s-l><s-l>आरुरोह रथं तूर्णं भास्वरं कृतवर्मणः ॥ ४२ ॥</s-l></s-lg><s-lg><s-l>उत्तरं निहतं दृष्ट्वा वैराटिर्भ्रातरं शुभम् ।</s-l><s-l>कृतवर्मणा च सहितं दृष्ट्वा शल्यमवस्थितम् ।</s-l><s-l>शङ्खः क्रोधात्प्रजज्वाल हविषा हव्यवाडिव ॥ ४३ ॥</s-l></s-lg><s-lg><s-l>स विस्फार्य महच्चापं कार्तस्वरविभूषितम् ।</s-l><s-l>अभ्यधावज्जिघांसन्वै शल्यं मद्राधिपं बली ॥ ४४ ॥</s-l></s-lg><s-lg><s-l>महता रथवंशेन समन्तात्परिवारितः ।</s-l><s-l>सृजन्बाणमयं वर्षं प्रायाच्छल्यरथं प्रति ॥ ४५ ॥</s-l></s-lg><s-lg><s-l>तमापतन्तं संप्रेक्ष्य मत्तवारणविक्रमम् ।</s-l><s-l>तावकानां रथाः सप्त समन्तात्पर्यवारयन् ।</s-l><s-l>मद्रराजं परीप्सन्तो मृत्योर्दंष्ट्रान्तरं गतम् ॥ ४६ ॥</s-l></s-lg><s-lg><s-l>ततो भीष्मो महाबाहुर्विनद्य जलदो यथा ।</s-l><s-l>तालमात्रं धनुर्गृह्य शङ्खमभ्यद्रवद्रणे ॥ ४७ ॥</s-l></s-lg><s-lg><s-l>तमुद्यतमुदीक्ष्याथ महेष्वासं महाबलम् ।</s-l><s-l>संत्रस्ता पाण्डवी सेना वातवेगहतेव नौः ॥ ४८ ॥</s-l></s-lg><s-lg><s-l>तत्रार्जुनः संत्वरितः शङ्खस्यासीत्पुरःसरः ।</s-l><s-l>भीष्माद्रक्ष्योऽयमद्येति ततो युद्धमवर्तत ॥ ४९ ॥</s-l></s-lg><s-lg><s-l>हाहाकारो महानासीद्योधानां युधि युध्यताम् ।</s-l><s-l>तेजस्तेजसि संपृक्तमित्येवं विस्मयं ययुः ॥ ५० ॥</s-l></s-lg><s-lg><s-l>अथ शल्यो गदापाणिरवतीर्य महारथात् ।</s-l><s-l>शङ्खस्य चतुरो वाहानहनद्भरतर्षभ ॥ ५१ ॥</s-l></s-lg><s-lg><s-l>स हताश्वाद्रथात्तूर्णं खड्गमादाय विद्रुतः ।</s-l><s-l>बीभत्सोः स्यन्दनं प्राप्य ततः शान्तिमविन्दत ॥ ५२ ॥</s-l></s-lg><s-lg><s-l>ततो भीष्मरथात्तूर्णमुत्पतन्ति पतत्रिणः ।</s-l><s-l>यैरन्तरिक्षं भूमिश्च सर्वतः समवस्तृतम् ॥ ५३ ॥</s-l></s-lg><s-lg><s-l>पाञ्चालानथ मत्स्यांश्च केकयांश्च प्रभद्रकान् ।</s-l><s-l>भीष्मः प्रहरतां श्रेष्ठः पातयामास मार्गणैः ॥ ५४ ॥</s-l></s-lg><s-lg><s-l>उत्सृज्य समरे तूर्णं पाण्डवं सव्यसाचिनम् ।</s-l><s-l>अभ्यद्रवत पाञ्चाल्यं द्रुपदं सेनया वृतम् ।</s-l><s-l>प्रियं संबन्धिनं राजञ्शरानवकिरन्बहून् ॥ ५५ ॥</s-l></s-lg><s-lg><s-l>अग्निनेव प्रदग्धानि वनानि शिशिरात्यये ।</s-l><s-l>शरदग्धान्यदृश्यन्त सैन्यानि द्रुपदस्य ह ।</s-l><s-l>अतिष्ठत रणे भीष्मो विधूम इव पावकः ॥ ५६ ॥</s-l></s-lg><s-lg><s-l>मध्यंदिने यथादित्यं तपन्तमिव तेजसा ।</s-l><s-l>न शेकुः पाण्डवेयस्य योधा भीष्मं निरीक्षितुम् ॥ ५७ ॥</s-l></s-lg><s-lg><s-l>वीक्षां चक्रुः समन्तात्ते पाण्डवा भयपीडिताः ।</s-l><s-l>त्रातारं नाध्यगच्छन्त गावः शीतार्दिता इव ॥ ५८ ॥</s-l></s-lg><s-lg><s-l>हतविप्रद्रुते सैन्ये निरुत्साहे विमर्दिते ।</s-l><s-l>हाहाकारो महानासीत्पाण्डुसैन्येषु भारत ॥ ५९ ॥</s-l></s-lg><s-lg><s-l>ततो भीष्मः शांतनवो नित्यं मण्डलकार्मुकः ।</s-l><s-l>मुमोच बाणान्दीप्ताग्रानहीनाशीविषानिव ॥ ६० ॥</s-l></s-lg><s-lg><s-l>शरैरेकायनीकुर्वन्दिशः सर्वा यतव्रतः ।</s-l><s-l>जघान पाण्डवरथानादिश्यादिश्य भारत ॥ ६१ ॥</s-l></s-lg><s-lg><s-l>ततः सैन्येषु भग्नेषु मथितेषु च सर्वशः ।</s-l><s-l>प्राप्ते चास्तं दिनकरे न प्राज्ञायत किंचन ॥ ६२ ॥</s-l></s-lg><s-lg><s-l>भीष्मं च समुदीर्यन्तं दृष्ट्वा पार्था महाहवे ।</s-l><s-l>अवहारमकुर्वन्त सैन्यानां भरतर्षभ ॥ ६३ ॥</s-l></s-lg>