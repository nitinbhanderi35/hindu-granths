<s-lg><s-l> संजय उवाच ।</s-l><s-l>तथा प्रवृत्ते संग्रामे निवृत्ते च सुशर्मणि ।</s-l><s-l>प्रभग्नेषु च वीरेषु पाण्डवेन महात्मना ॥ १ ॥</s-l></s-lg><s-lg><s-l>क्षुभ्यमाणे बले तूर्णं सागरप्रतिमे तव ।</s-l><s-l>प्रत्युद्याते च गाङ्गेये त्वरितं विजयं प्रति ॥ २ ॥</s-l></s-lg><s-lg><s-l>दृष्ट्वा दुर्योधनो राजन्रणे पार्थस्य विक्रमम् ।</s-l><s-l>त्वरमाणः समभ्येत्य सर्वांस्तानब्रवीन्नृपान् ॥ ३ ॥</s-l></s-lg><s-lg><s-l>तेषां च प्रमुखे शूरं सुशर्माणं महाबलम् ।</s-l><s-l>मध्ये सर्वस्य सैन्यस्य भृशं संहर्षयन्वचः ॥ ४ ॥</s-l></s-lg><s-lg><s-l>एष भीष्मः शांतनवो योद्धुकामो धनंजयम् ।</s-l><s-l>सर्वात्मना कुरुश्रेष्ठस्त्यक्त्वा जीवितमात्मनः ॥ ५ ॥</s-l></s-lg><s-lg><s-l>तं प्रयान्तं परानीकं सर्वसैन्येन भारतम् ।</s-l><s-l>संयत्ताः समरे सर्वे पालयध्वं पितामहम् ॥ ६ ॥</s-l></s-lg><s-lg><s-l>बाढमित्येवमुक्त्वा तु तान्यनीकानि सर्वशः ।</s-l><s-l>नरेन्द्राणां महाराज समाजग्मुः पितामहम् ॥ ७ ॥</s-l></s-lg><s-lg><s-l>ततः प्रयातः सहसा भीष्मः शांतनवोऽर्जुनम् ।</s-l><s-l>रणे भारतमायान्तमाससाद महाबलम् ॥ ८ ॥</s-l></s-lg><s-lg><s-l>महाश्वेताश्वयुक्तेन भीमवानरकेतुना ।</s-l><s-l>महता मेघनादेन रथेनाति विराजत ॥ ९ ॥</s-l></s-lg><s-lg><s-l>समरे सर्वसैन्यानामुपयातं धनंजयम् ।</s-l><s-l>अभवत्तुमुलो नादो भयाद्दृष्ट्वा किरीटिनम् ॥ १० ॥</s-l></s-lg><s-lg><s-l>अभीशुहस्तं कृष्णं च दृष्ट्वादित्यमिवापरम् ।</s-l><s-l>मध्यंदिनगतं संख्ये न शेकुः प्रतिवीक्षितुम् ॥ ११ ॥</s-l></s-lg><s-lg><s-l>तथा शांतनवं भीष्मं श्वेताश्वं श्वेतकार्मुकम् ।</s-l><s-l>न शेकुः पाण्डवा द्रष्टुं श्वेतग्रहमिवोदितम् ॥ १२ ॥</s-l></s-lg><s-lg><s-l>स सर्वतः परिवृतस्त्रिगर्तैः सुमहात्मभिः ।</s-l><s-l>भ्रातृभिस्तव पुत्रैश्च तथान्यैश्च महारथैः ॥ १३ ॥</s-l></s-lg><s-lg><s-l>भारद्वाजस्तु समरे मत्स्यं विव्याध पत्रिणा ।</s-l><s-l>ध्वजं चास्य शरेणाजौ धनुश्चैकेन चिच्छिदे ॥ १४ ॥</s-l></s-lg><s-lg><s-l>तदपास्य धनुश्छिन्नं विराटो वाहिनीपतिः ।</s-l><s-l>अन्यदादत्त वेगेन धनुर्भारसहं दृढम् ।</s-l><s-l>शरांश्चाशीविषाकाराञ्ज्वलितान्पन्नगानिव ॥ १५ ॥</s-l></s-lg><s-lg><s-l>द्रोणं त्रिभिः प्रविव्याध चतुर्भिश्चास्य वाजिनः ।</s-l><s-l>ध्वजमेकेन विव्याध सारथिं चास्य पञ्चभिः ।</s-l><s-l>धनुरेकेषुणाविध्यत्तत्राक्रुध्यद्द्विजर्षभः ॥ १६ ॥</s-l></s-lg><s-lg><s-l>तस्य द्रोणोऽवधीदश्वाञ्शरैः संनतपर्वभिः ।</s-l><s-l>अष्टाभिर्भरतश्रेष्ठ सूतमेकेन पत्रिणा ॥ १७ ॥</s-l></s-lg><s-lg><s-l>स हताश्वादवप्लुत्य स्यन्दनाद्धतसारथिः ।</s-l><s-l>आरुरोह रथं तूर्णं शङ्खस्य रथिनां वरः ॥ १८ ॥</s-l></s-lg><s-lg><s-l>ततस्तु तौ पितापुत्रौ भारद्वाजं रथे स्थितौ ।</s-l><s-l>महता शरवर्षेण वारयामासतुर्बलात् ॥ १९ ॥</s-l></s-lg><s-lg><s-l>भारद्वाजस्ततः क्रुद्धः शरमाशीविषोपमम् ।</s-l><s-l>चिक्षेप समरे तूर्णं शङ्खं प्रति जनेश्वर ॥ २० ॥</s-l></s-lg><s-lg><s-l>स तस्य हृदयं भित्त्वा पीत्वा शोणितमाहवे ।</s-l><s-l>जगाम धरणिं बाणो लोहितार्द्रीकृतच्छविः ॥ २१ ॥</s-l></s-lg><s-lg><s-l>स पपात रथात्तूर्णं भारद्वाजशराहतः ।</s-l><s-l>धनुस्त्यक्त्वा शरांश्चैव पितुरेव समीपतः ॥ २२ ॥</s-l></s-lg><s-lg><s-l>हतं स्वमात्मजं दृष्ट्वा विराटः प्राद्रवद्भयात् ।</s-l><s-l>उत्सृज्य समरे द्रोणं व्यात्ताननमिवान्तकम् ॥ २३ ॥</s-l></s-lg><s-lg><s-l>भारद्वाजस्ततस्तूर्णं पाण्डवानां महाचमूम् ।</s-l><s-l>दारयामास समरे शतशोऽथ सहस्रशः ॥ २४ ॥</s-l></s-lg><s-lg><s-l>शिखण्ड्यपि महाराज द्रौणिमासाद्य संयुगे ।</s-l><s-l>आजघान भ्रुवोर्मध्ये नाराचैस्त्रिभिराशुगैः ॥ २५ ॥</s-l></s-lg><s-lg><s-l>स बभौ नरशार्दूलो ललाटे संस्थितैस्त्रिभिः ।</s-l><s-l>शिखरैः काञ्चनमयैर्मेरुस्त्रिभिरिवोच्छ्रितैः ॥ २६ ॥</s-l></s-lg><s-lg><s-l>अश्वत्थामा ततः क्रुद्धो निमेषार्धाच्छिखण्डिनः ।</s-l><s-l>सूतं ध्वजमथो राजंस्तुरगानायुधं तथा ।</s-l><s-l>शरैर्बहुभिरुद्दिश्य पातयामास संयुगे ॥ २७ ॥</s-l></s-lg><s-lg><s-l>स हताश्वादवप्लुत्य रथाद्वै रथिनां वरः ।</s-l><s-l>खड्गमादाय निशितं विमलं च शरावरम् ।</s-l><s-l>श्येनवद्व्यचरत्क्रुद्धः शिखण्डी शत्रुतापनः ॥ २८ ॥</s-l></s-lg><s-lg><s-l>सखड्गस्य महाराज चरतस्तस्य संयुगे ।</s-l><s-l>नान्तरं ददृशे द्रौणिस्तदद्भुतमिवाभवत् ॥ २९ ॥</s-l></s-lg><s-lg><s-l>ततः शरसहस्राणि बहूनि भरतर्षभ ।</s-l><s-l>प्रेषयामास समरे द्रौणिः परमकोपनः ॥ ३० ॥</s-l></s-lg><s-lg><s-l>तामापतन्तीं समरे शरवृष्टिं सुदारुणाम् ।</s-l><s-l>असिना तीक्ष्णधारेण चिच्छेद बलिनां वरः ॥ ३१ ॥</s-l></s-lg><s-lg><s-l>ततोऽस्य विमलं द्रौणिः शतचन्द्रं मनोरमम् ।</s-l><s-l>चर्माच्छिनदसिं चास्य खण्डयामास संयुगे ।</s-l><s-l>शितैः सुबहुशो राजंस्तं च विव्याध पत्रिभिः ॥ ३२ ॥</s-l></s-lg><s-lg><s-l>शिखण्डी तु ततः खड्गं खण्डितं तेन सायकैः ।</s-l><s-l>आविध्य व्यसृजत्तूर्णं ज्वलन्तमिव पन्नगम् ॥ ३३ ॥</s-l></s-lg><s-lg><s-l>तमापतन्तं सहसा कालानलसमप्रभम् ।</s-l><s-l>चिच्छेद समरे द्रौणिर्दर्शयन्पाणिलाघवम् ।</s-l><s-l>शिखण्डिनं च विव्याध शरैर्बहुभिरायसैः ॥ ३४ ॥</s-l></s-lg><s-lg><s-l>शिखण्डी तु भृशं राजंस्ताड्यमानः शितैः शरैः ।</s-l><s-l>आरुरोह रथं तूर्णं माधवस्य महात्मनः ॥ ३५ ॥</s-l></s-lg><s-lg><s-l>सात्यकिस्तु ततः क्रुद्धो राक्षसं क्रूरमाहवे ।</s-l><s-l>अलम्बुसं शरैर्घोरैर्विव्याध बलिनं बली ॥ ३६ ॥</s-l></s-lg><s-lg><s-l>राक्षसेन्द्रस्ततस्तस्य धनुश्चिच्छेद भारत ।</s-l><s-l>अर्धचन्द्रेण समरे तं च विव्याध सायकैः ।</s-l><s-l>मायां च राक्षसीं कृत्वा शरवर्षैरवाकिरत् ॥ ३७ ॥</s-l></s-lg><s-lg><s-l>तत्राद्भुतमपश्याम शैनेयस्य पराक्रमम् ।</s-l><s-l>नासंभ्रमद्यत्समरे वध्यमानः शितैः शरैः ॥ ३८ ॥</s-l></s-lg><s-lg><s-l>ऐन्द्रमस्त्रं च वार्ष्णेयो योजयामास भारत ।</s-l><s-l>विजयाद्यदनुप्राप्तं माधवेन यशस्विना ॥ ३९ ॥</s-l></s-lg><s-lg><s-l>तदस्त्रं भस्मसात्कृत्वा मायां तां राक्षसीं तदा ।</s-l><s-l>अलम्बुसं शरैर्घोरैरभ्याकिरत सर्वशः ।</s-l><s-l>पर्वतं वारिधाराभिः प्रावृषीव बलाहकः ॥ ४० ॥</s-l></s-lg><s-lg><s-l>तत्तथा पीडितं तेन माधवेन महात्मना ।</s-l><s-l>प्रदुद्राव भयाद्रक्षो हित्वा सात्यकिमाहवे ॥ ४१ ॥</s-l></s-lg><s-lg><s-l>तमजेयं राक्षसेन्द्रं संख्ये मघवता अपि ।</s-l><s-l>शैनेयः प्राणदज्जित्वा योधानां तव पश्यताम् ॥ ४२ ॥</s-l></s-lg><s-lg><s-l>न्यहनत्तावकांश्चापि सात्यकिः सत्यविक्रमः ।</s-l><s-l>निशितैर्बहुभिर्बाणैस्तेऽद्रवन्त भयार्दिताः ॥ ४३ ॥</s-l></s-lg><s-lg><s-l>एतस्मिन्नेव काले तु द्रुपदस्यात्मजो बली ।</s-l><s-l>धृष्टद्युम्नो महाराज तव पुत्रं जनेश्वरम् ।</s-l><s-l>छादयामास समरे शरैः संनतपर्वभिः ॥ ४४ ॥</s-l></s-lg><s-lg><s-l>संछाद्यमानो विशिखैर्धृष्टद्युम्नेन भारत ।</s-l><s-l>विव्यथे न च राजेन्द्र तव पुत्रो जनेश्वरः ॥ ४५ ॥</s-l></s-lg><s-lg><s-l>धृष्टद्युम्नं च समरे तूर्णं विव्याध सायकैः ।</s-l><s-l>षष्ट्या च त्रिंशता चैव तदद्भुतमिवाभवत् ॥ ४६ ॥</s-l></s-lg><s-lg><s-l>तस्य सेनापतिः क्रुद्धो धनुश्चिच्छेद मारिष ।</s-l><s-l>हयांश्च चतुरः शीघ्रं निजघान महारथः ।</s-l><s-l>शरैश्चैनं सुनिशितैः क्षिप्रं विव्याध सप्तभिः ॥ ४७ ॥</s-l></s-lg><s-lg><s-l>स हताश्वान्महाबाहुरवप्लुत्य रथाद्बली ।</s-l><s-l>पदातिरसिमुद्यम्य प्राद्रवत्पार्षतं प्रति ॥ ४८ ॥</s-l></s-lg><s-lg><s-l>शकुनिस्तं समभ्येत्य राजगृद्धी महाबलः ।</s-l><s-l>राजानं सर्वलोकस्य रथमारोपयत्स्वकम् ॥ ४९ ॥</s-l></s-lg><s-lg><s-l>ततो नृपं पराजित्य पार्षतः परवीरहा ।</s-l><s-l>न्यहनत्तावकं सैन्यं वज्रपाणिरिवासुरम् ॥ ५० ॥</s-l></s-lg><s-lg><s-l>कृतवर्मा रणे भीमं शरैरार्छन्महारथम् ।</s-l><s-l>प्रच्छादयामास च तं महामेघो रविं यथा ॥ ५१ ॥</s-l></s-lg><s-lg><s-l>ततः प्रहस्य समरे भीमसेनः परंतपः ।</s-l><s-l>प्रेषयामास संक्रुद्धः सायकान्कृतवर्मणे ॥ ५२ ॥</s-l></s-lg><s-lg><s-l>तैरर्द्यमानोऽतिरथः सात्वतः शस्त्रकोविदः ।</s-l><s-l>नाकम्पत महाराज भीमं चार्छच्छितैः शरैः ॥ ५३ ॥</s-l></s-lg><s-lg><s-l>तस्याश्वांश्चतुरो हत्वा भीमसेनो महाबलः ।</s-l><s-l>सारथिं पातयामास ध्वजं च सुपरिष्कृतम् ॥ ५४ ॥</s-l></s-lg><s-lg><s-l>शरैर्बहुविधैश्चैनमाचिनोत्परवीरहा ।</s-l><s-l>शकलीकृतसर्वाङ्गः श्वाविद्वत्समदृश्यत ॥ ५५ ॥</s-l></s-lg><s-lg><s-l>हताश्वात्तु रथात्तूर्णं वृषकस्य रथं ययौ ।</s-l><s-l>स्यालस्य ते महाराज तव पुत्रस्य पश्यतः ॥ ५६ ॥</s-l></s-lg><s-lg><s-l>भीमसेनोऽपि संक्रुद्धस्तव सैन्यमुपाद्रवत् ।</s-l><s-l>निजघान च संक्रुद्धो दण्डपाणिरिवान्तकः ॥ ५७ ॥</s-l></s-lg>