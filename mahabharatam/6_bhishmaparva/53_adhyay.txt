<s-lg><s-l> संजय उवाच ।</s-l><s-l>ततो व्यूढेष्वनीकेषु तावकेष्वितरेषु च ।</s-l><s-l>धनंजयो रथानीकमवधीत्तव भारत ।</s-l><s-l>शरैरतिरथो युद्धे पातयन्रथयूथपान् ॥ १ ॥</s-l></s-lg><s-lg><s-l>ते वध्यमानाः पार्थेन कालेनेव युगक्षये ।</s-l><s-l>धार्तराष्ट्रा रणे यत्ताः पाण्डवान्प्रत्ययोधयन् ।</s-l><s-l>प्रार्थयाना यशो दीप्तं मृत्युं कृत्वा निवर्तनम् ॥ २ ॥</s-l></s-lg><s-lg><s-l>एकाग्रमनसो भूत्वा पाण्डवानां वरूथिनीम् ।</s-l><s-l>बभञ्जुर्बहुशो राजंस्ते चाभज्यन्त संयुगे ॥ ३ ॥</s-l></s-lg><s-lg><s-l>द्रवद्भिरथ भग्नैश्च परिवर्तद्भिरेव च ।</s-l><s-l>पाण्डवैः कौरवैश्चैव न प्रज्ञायत किंचन ॥ ४ ॥</s-l></s-lg><s-lg><s-l>उदतिष्ठद्रजो भौमं छादयानं दिवाकरम् ।</s-l><s-l>दिशः प्रतिदिशो वापि तत्र जज्ञुः कथंचन ॥ ५ ॥</s-l></s-lg><s-lg><s-l>अनुमानेन संज्ञाभिर्नामगोत्रैश्च संयुगे ।</s-l><s-l>वर्तते स्म तदा युद्धं तत्र तत्र विशां पते ॥ ६ ॥</s-l></s-lg><s-lg><s-l>न व्यूहो भिद्यते तत्र कौरवाणां कथंचन ।</s-l><s-l>रक्षितः सत्यसंधेन भारद्वाजेन धीमता ॥ ७ ॥</s-l></s-lg><s-lg><s-l>तथैव पाण्डवेयानां रक्षितः सव्यसाचिना ।</s-l><s-l>नाभिद्यत महाव्यूहो भीमेन च सुरक्षितः ॥ ८ ॥</s-l></s-lg><s-lg><s-l>सेनाग्रादभिनिष्पत्य प्रायुध्यंस्तत्र मानवाः ।</s-l><s-l>उभयोः सेनयो राजन्व्यतिषक्तरथद्विपाः ॥ ९ ॥</s-l></s-lg><s-lg><s-l>हयारोहैर्हयारोहाः पात्यन्ते स्म महाहवे ।</s-l><s-l>ऋष्टिभिर्विमलाग्राभिः प्रासैरपि च संयुगे ॥ १० ॥</s-l></s-lg><s-lg><s-l>रथी रथिनमासाद्य शरैः कनकभूषणैः ।</s-l><s-l>पातयामास समरे तस्मिन्नतिभयंकरे ॥ ११ ॥</s-l></s-lg><s-lg><s-l>गजारोहा गजारोहान्नाराचशरतोमरैः ।</s-l><s-l>संसक्ताः पातयामासुस्तव तेषां च संघशः ॥ १२ ॥</s-l></s-lg><s-lg><s-l>पत्तिसंघा रणे पत्तीन्भिण्डिपालपरश्वधैः ।</s-l><s-l>न्यपातयन्त संहृष्टाः परस्परकृतागसः ॥ १३ ॥</s-l></s-lg><s-lg><s-l>पदाती रथिनं संख्ये रथी चापि पदातिनम् ।</s-l><s-l>न्यपातयच्छितैः शस्त्रैः सेनयोरुभयोरपि ॥ १४ ॥</s-l></s-lg><s-lg><s-l>गजारोहा हयारोहान्पातयां चक्रिरे तदा ।</s-l><s-l>हयारोहा गजस्थांश्च तदद्भुतमिवाभवत् ॥ १५ ॥</s-l></s-lg><s-lg><s-l>गजारोहवरैश्चापि तत्र तत्र पदातयः ।</s-l><s-l>पातिताः समदृश्यन्त तैश्चापि गजयोधिनः ॥ १६ ॥</s-l></s-lg><s-lg><s-l>पत्तिसंघा हयारोहैः सादिसंघाश्च पत्तिभिः ।</s-l><s-l>पात्यमाना व्यदृश्यन्त शतशोऽथ सहस्रशः ॥ १७ ॥</s-l></s-lg><s-lg><s-l>ध्वजैस्तत्रापविद्धैश्च कार्मुकैस्तोमरैस्तथा ।</s-l><s-l>प्रासैस्तथा गदाभिश्च परिघैः कम्पनैस्तथा ॥ १८ ॥</s-l></s-lg><s-lg><s-l>शक्तिभिः कवचैश्चित्रैः कणपैरङ्कुशैरपि ।</s-l><s-l>निस्त्रिंशैर्विमलैश्चापि स्वर्णपुङ्खैः शरैस्तथा ॥ १९ ॥</s-l></s-lg><s-lg><s-l>परिस्तोमैः कुथाभिश्च कम्बलैश्च महाधनैः ।</s-l><s-l>भूर्भाति भरतश्रेष्ठ स्रग्दामैरिव चित्रिता ॥ २० ॥</s-l></s-lg><s-lg><s-l>नराश्वकायैः पतितैर्दन्तिभिश्च महाहवे ।</s-l><s-l>अगम्यरूपा पृथिवी मांसशोणितकर्दमा ॥ २१ ॥</s-l></s-lg><s-lg><s-l>प्रशशाम रजो भौमं व्युक्षितं रणशोणितैः ।</s-l><s-l>दिशश्च विमलाः सर्वाः संबभूवुर्जनेश्वर ॥ २२ ॥</s-l></s-lg><s-lg><s-l>उत्थितान्यगणेयानि कबन्धानि समन्ततः ।</s-l><s-l>चिह्नभूतानि जगतो विनाशार्थाय भारत ॥ २३ ॥</s-l></s-lg><s-lg><s-l>तस्मिन्युद्धे महारौद्रे वर्तमाने सुदारुणे ।</s-l><s-l>प्रत्यदृश्यन्त रथिनो धावमानाः समन्ततः ॥ २४ ॥</s-l></s-lg><s-lg><s-l>ततो द्रोणश्च भीष्मश्च सैन्धवश्च जयद्रथः ।</s-l><s-l>पुरुमित्रो विकर्णश्च शकुनिश्चापि सौबलः ॥ २५ ॥</s-l></s-lg><s-lg><s-l>एते समरदुर्धर्षाः सिंहतुल्यपराक्रमाः ।</s-l><s-l>पाण्डवानामनीकानि बभञ्जुः स्म पुनः पुनः ॥ २६ ॥</s-l></s-lg><s-lg><s-l>तथैव भीमसेनोऽपि राक्षसश्च घटोत्कचः ।</s-l><s-l>सात्यकिश्चेकितानश्च द्रौपदेयाश्च भारत ॥ २७ ॥</s-l></s-lg><s-lg><s-l>तावकांस्तव पुत्रांश्च सहितान्सर्वराजभिः ।</s-l><s-l>द्रावयामासुराजौ ते त्रिदशा दानवानिव ॥ २८ ॥</s-l></s-lg><s-lg><s-l>तथा ते समरेऽन्योन्यं निघ्नन्तः क्षत्रियर्षभाः ।</s-l><s-l>रक्तोक्षिता घोररूपा विरेजुर्दानवा इव ॥ २९ ॥</s-l></s-lg><s-lg><s-l>विनिर्जित्य रिपून्वीराः सेनयोरुभयोरपि ।</s-l><s-l>व्यदृश्यन्त महामात्रा ग्रहा इव नभस्तले ॥ ३० ॥</s-l></s-lg><s-lg><s-l>ततो रथसहस्रेण पुत्रो दुर्योधनस्तव ।</s-l><s-l>अभ्ययात्पाण्डवान्युद्धे राक्षसं च घटोत्कचम् ॥ ३१ ॥</s-l></s-lg><s-lg><s-l>तथैव पाण्डवाः सर्वे महत्या सेनया सह ।</s-l><s-l>द्रोणभीष्मौ रणे शूरौ प्रत्युद्ययुररिंदमौ ॥ ३२ ॥</s-l></s-lg><s-lg><s-l>किरीटी तु ययौ क्रुद्धः समर्थान्पार्थिवोत्तमान् ।</s-l><s-l>आर्जुनिः सात्यकिश्चैव ययतुः सौबलं बलम् ॥ ३३ ॥</s-l></s-lg><s-lg><s-l>ततः प्रववृते भूयः संग्रामो लोमहर्षणः ।</s-l><s-l>तावकानां परेषां च समरे विजिगीषताम् ॥ ३४ ॥</s-l></s-lg>