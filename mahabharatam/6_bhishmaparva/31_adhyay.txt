<s-lg><s-l> श्रीभगवानुवाच ।</s-l><s-l>इदं तु ते गुह्यतमं प्रवक्ष्याम्यनसूयवे ।</s-l><s-l>ज्ञानं विज्ञानसहितं यज्ज्ञात्वा मोक्ष्यसेऽशुभात् ॥ १ ॥</s-l></s-lg><s-lg><s-l>राजविद्या राजगुह्यं पवित्रमिदमुत्तमम् ।</s-l><s-l>प्रत्यक्षावगमं धर्म्यं सुसुखं कर्तुमव्ययम् ॥ २ ॥</s-l></s-lg><s-lg><s-l>अश्रद्दधानाः पुरुषा धर्मस्यास्य परंतप ।</s-l><s-l>अप्राप्य मां निवर्तन्ते मृत्युसंसारवर्त्मनि ॥ ३ ॥</s-l></s-lg><s-lg><s-l>मया ततमिदं सर्वं जगदव्यक्तमूर्तिना ।</s-l><s-l>मत्स्थानि सर्वभूतानि न चाहं तेष्ववस्थितः ॥ ४ ॥</s-l></s-lg><s-lg><s-l>न च मत्स्थानि भूतानि पश्य मे योगमैश्वरम् ।</s-l><s-l>भूतभृन्न च भूतस्थो ममात्मा भूतभावनः ॥ ५ ॥</s-l></s-lg><s-lg><s-l>यथाकाशस्थितो नित्यं वायुः सर्वत्रगो महान् ।</s-l><s-l>तथा सर्वाणि भूतानि मत्स्थानीत्युपधारय ॥ ६ ॥</s-l></s-lg><s-lg><s-l>सर्वभूतानि कौन्तेय प्रकृतिं यान्ति मामिकाम् ।</s-l><s-l>कल्पक्षये पुनस्तानि कल्पादौ विसृजाम्यहम् ॥ ७ ॥</s-l></s-lg><s-lg><s-l>प्रकृतिं स्वामवष्टभ्य विसृजामि पुनः पुनः ।</s-l><s-l>भूतग्राममिमं कृत्स्नमवशं प्रकृतेर्वशात् ॥ ८ ॥</s-l></s-lg><s-lg><s-l>न च मां तानि कर्माणि निबध्नन्ति धनंजय ।</s-l><s-l>उदासीनवदासीनमसक्तं तेषु कर्मसु ॥ ९ ॥</s-l></s-lg><s-lg><s-l>मयाध्यक्षेण प्रकृतिः सूयते सचराचरम् ।</s-l><s-l>हेतुनानेन कौन्तेय जगद्विपरिवर्तते ॥ १० ॥</s-l></s-lg><s-lg><s-l>अवजानन्ति मां मूढा मानुषीं तनुमाश्रितम् ।</s-l><s-l>परं भावमजानन्तो मम भूतमहेश्वरम् ॥ ११ ॥</s-l></s-lg><s-lg><s-l>मोघाशा मोघकर्माणो मोघज्ञाना विचेतसः ।</s-l><s-l>राक्षसीमासुरीं चैव प्रकृतिं मोहिनीं श्रिताः ॥ १२ ॥</s-l></s-lg><s-lg><s-l>महात्मानस्तु मां पार्थ दैवीं प्रकृतिमाश्रिताः ।</s-l><s-l>भजन्त्यनन्यमनसो ज्ञात्वा भूतादिमव्ययम् ॥ १३ ॥</s-l></s-lg><s-lg><s-l>सततं कीर्तयन्तो मां यतन्तश्च दृढव्रताः ।</s-l><s-l>नमस्यन्तश्च मां भक्त्या नित्ययुक्ता उपासते ॥ १४ ॥</s-l></s-lg><s-lg><s-l>ज्ञानयज्ञेन चाप्यन्ये यजन्तो मामुपासते ।</s-l><s-l>एकत्वेन पृथक्त्वेन बहुधा विश्वतोमुखम् ॥ १५ ॥</s-l></s-lg><s-lg><s-l>अहं क्रतुरहं यज्ञः स्वधाहमहमौषधम् ।</s-l><s-l>मन्त्रोऽहमहमेवाज्यमहमग्निरहं हुतम् ॥ १६ ॥</s-l></s-lg><s-lg><s-l>पिताहमस्य जगतो माता धाता पितामहः ।</s-l><s-l>वेद्यं पवित्रमोंकार ऋक्साम यजुरेव च ॥ १७ ॥</s-l></s-lg><s-lg><s-l>गतिर्भर्ता प्रभुः साक्षी निवासः शरणं सुहृत् ।</s-l><s-l>प्रभवः प्रलयः स्थानं निधानं बीजमव्ययम् ॥ १८ ॥</s-l></s-lg><s-lg><s-l>तपाम्यहमहं वर्षं निगृह्णाम्युत्सृजामि च ।</s-l><s-l>अमृतं चैव मृत्युश्च सदसच्चाहमर्जुन ॥ १९ ॥</s-l></s-lg><s-lg><s-l>त्रैविद्या मां सोमपाः पूतपापा यज्ञैरिष्ट्वा स्वर्गतिं प्रार्थयन्ते ।</s-l><s-l>ते पुण्यमासाद्य सुरेन्द्रलोकमश्नन्ति दिव्यान्दिवि देवभोगान् ॥ २० ॥</s-l></s-lg><s-lg><s-l>ते तं भुक्त्वा स्वर्गलोकं विशालं क्षीणे पुण्ये मर्त्यलोकं विशन्ति ।</s-l><s-l>एवं त्रयीधर्ममनुप्रपन्ना गतागतं कामकामा लभन्ते ॥ २१ ॥</s-l></s-lg><s-lg><s-l>अनन्याश्चिन्तयन्तो मां ये जनाः पर्युपासते ।</s-l><s-l>तेषां नित्याभियुक्तानां योगक्षेमं वहाम्यहम् ॥ २२ ॥</s-l></s-lg><s-lg><s-l>येऽप्यन्यदेवता भक्ता यजन्ते श्रद्धयान्विताः ।</s-l><s-l>तेऽपि मामेव कौन्तेय यजन्त्यविधिपूर्वकम् ॥ २३ ॥</s-l></s-lg><s-lg><s-l>अहं हि सर्वयज्ञानां भोक्ता च प्रभुरेव च ।</s-l><s-l>न तु मामभिजानन्ति तत्त्वेनातश्च्यवन्ति ते ॥ २४ ॥</s-l></s-lg><s-lg><s-l>यान्ति देवव्रता देवान्पितॄन्यान्ति पितृव्रताः ।</s-l><s-l>भूतानि यान्ति भूतेज्या यान्ति मद्याजिनोऽपि माम् ॥ २५ ॥</s-l></s-lg><s-lg><s-l>पत्रं पुष्पं फलं तोयं यो मे भक्त्या प्रयच्छति ।</s-l><s-l>तदहं भक्त्युपहृतमश्नामि प्रयतात्मनः ॥ २६ ॥</s-l></s-lg><s-lg><s-l>यत्करोषि यदश्नासि यज्जुहोषि ददासि यत् ।</s-l><s-l>यत्तपस्यसि कौन्तेय तत्कुरुष्व मदर्पणम् ॥ २७ ॥</s-l></s-lg><s-lg><s-l>शुभाशुभफलैरेवं मोक्ष्यसे कर्मबन्धनैः ।</s-l><s-l>संन्यासयोगयुक्तात्मा विमुक्तो मामुपैष्यसि ॥ २८ ॥</s-l></s-lg><s-lg><s-l>समोऽहं सर्वभूतेषु न मे द्वेष्योऽस्ति न प्रियः ।</s-l><s-l>ये भजन्ति तु मां भक्त्या मयि ते तेषु चाप्यहम् ॥ २९ ॥</s-l></s-lg><s-lg><s-l>अपि चेत्सुदुराचारो भजते मामनन्यभाक् ।</s-l><s-l>साधुरेव स मन्तव्यः सम्यग्व्यवसितो हि सः ॥ ३० ॥</s-l></s-lg><s-lg><s-l>क्षिप्रं भवति धर्मात्मा शश्वच्छान्तिं निगच्छति ।</s-l><s-l>कौन्तेय प्रतिजानीहि न मे भक्तः प्रणश्यति ॥ ३१ ॥</s-l></s-lg><s-lg><s-l>मां हि पार्थ व्यपाश्रित्य येऽपि स्युः पापयोनयः ।</s-l><s-l>स्त्रियो वैश्यास्तथा शूद्रास्तेऽपि यान्ति परां गतिम् ॥ ३२ ॥</s-l></s-lg><s-lg><s-l>किं पुनर्ब्राह्मणाः पुण्या भक्ता राजर्षयस्तथा ।</s-l><s-l>अनित्यमसुखं लोकमिमं प्राप्य भजस्व माम् ॥ ३३ ॥</s-l></s-lg><s-lg><s-l>मन्मना भव मद्भक्तो मद्याजी मां नमस्कुरु ।</s-l><s-l>मामेवैष्यसि युक्त्वैवमात्मानं मत्परायणः ॥ ३४ ॥</s-l></s-lg>