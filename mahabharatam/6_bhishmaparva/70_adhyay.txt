<s-lg><s-l> संजय उवाच ।</s-l><s-l>अथ राजन्महाबाहुः सात्यकिर्युद्धदुर्मदः ।</s-l><s-l>विकृष्य चापं समरे भारसाधनमुत्तमम् ॥ १ ॥</s-l></s-lg><s-lg><s-l>प्रामुञ्चत्पुङ्खसंयुक्ताञ्शरानाशीविषोपमान् ।</s-l><s-l>प्रकाशं लघु चित्रं च दर्शयन्नस्त्रलाघवम् ॥ २ ॥</s-l></s-lg><s-lg><s-l>तस्य विक्षिपतश्चापं शरानन्यांश्च मुञ्चतः ।</s-l><s-l>आददानस्य भूयश्च संदधानस्य चापरान् ॥ ३ ॥</s-l></s-lg><s-lg><s-l>क्षिपतश्च शरानस्य रणे शत्रून्विनिघ्नतः ।</s-l><s-l>ददृशे रूपमत्यर्थं मेघस्येव प्रवर्षतः ॥ ४ ॥</s-l></s-lg><s-lg><s-l>तमुदीर्यन्तमालोक्य राजा दुर्योधनस्ततः ।</s-l><s-l>रथानामयुतं तस्य प्रेषयामास भारत ॥ ५ ॥</s-l></s-lg><s-lg><s-l>तांस्तु सर्वान्महेष्वासान्सात्यकिः सत्यविक्रमः ।</s-l><s-l>जघान परमेष्वासो दिव्येनास्त्रेण वीर्यवान् ॥ ६ ॥</s-l></s-lg><s-lg><s-l>स कृत्वा दारुणं कर्म प्रगृहीतशरासनः ।</s-l><s-l>आससाद ततो वीरो भूरिश्रवसमाहवे ॥ ७ ॥</s-l></s-lg><s-lg><s-l>स हि संदृश्य सेनां तां युयुधानेन पातिताम् ।</s-l><s-l>अभ्यधावत संक्रुद्धः कुरूणां कीर्तिवर्धनः ॥ ८ ॥</s-l></s-lg><s-lg><s-l>इन्द्रायुधसवर्णं तत्स विस्फार्य महद्धनुः ।</s-l><s-l>व्यसृजद्वज्रसंकाशाञ्शरानाशीविषोपमान् ।</s-l><s-l>सहस्रशो महाराज दर्शयन्पाणिलाघवम् ॥ ९ ॥</s-l></s-lg><s-lg><s-l>शरांस्तान्मृत्युसंस्पर्शान्सात्यकेस्तु पदानुगाः ।</s-l><s-l>न विषेहुस्तदा राजन्दुद्रुवुस्ते समन्ततः ।</s-l><s-l>विहाय समरे राजन्सात्यकिं युद्धदुर्मदम् ॥ १० ॥</s-l></s-lg><s-lg><s-l>तं दृष्ट्वा युयुधानस्य सुता दश महाबलाः ।</s-l><s-l>महारथाः समाख्याताश्चित्रवर्मायुधध्वजाः ॥ ११ ॥</s-l></s-lg><s-lg><s-l>समासाद्य महेष्वासं भूरिश्रवसमाहवे ।</s-l><s-l>ऊचुः सर्वे सुसंरब्धा यूपकेतुं महारणे ॥ १२ ॥</s-l></s-lg><s-lg><s-l>भो भो कौरवदायाद सहास्माभिर्महाबल ।</s-l><s-l>एहि युध्यस्व संग्रामे समस्तैः पृथगेव वा ॥ १३ ॥</s-l></s-lg><s-lg><s-l>अस्मान्वा त्वं पराजित्य यशः प्राप्नुहि संयुगे ।</s-l><s-l>वयं वा त्वां पराजित्य प्रीतिं दास्यामहे पितुः ॥ १४ ॥</s-l></s-lg><s-lg><s-l>एवमुक्तस्तदा शूरैस्तानुवाच महाबलः ।</s-l><s-l>वीर्यश्लाघी नरश्रेष्ठस्तान्दृष्ट्वा समुपस्थितान् ॥ १५ ॥</s-l></s-lg><s-lg><s-l>साध्विदं कथ्यते वीरा यदेवं मतिरद्य वः ।</s-l><s-l>युध्यध्वं सहिता यत्ता निहनिष्यामि वो रणे ॥ १६ ॥</s-l></s-lg><s-lg><s-l>एवमुक्ता महेष्वासास्ते वीराः क्षिप्रकारिणः ।</s-l><s-l>महता शरवर्षेण अभ्यवर्षन्नरिंदमम् ॥ १७ ॥</s-l></s-lg><s-lg><s-l>अपराह्णे महाराज संग्रामस्तुमुलोऽभवत् ।</s-l><s-l>एकस्य च बहूनां च समेतानां रणाजिरे ॥ १८ ॥</s-l></s-lg><s-lg><s-l>तमेकं रथिनां श्रेष्ठं शरवर्षैरवाकिरन् ।</s-l><s-l>प्रावृषीव महाशैलं सिषिचुर्जलदा नृप ॥ १९ ॥</s-l></s-lg><s-lg><s-l>तैस्तु मुक्ताञ्शरौघांस्तान्यमदण्डाशनिप्रभान् ।</s-l><s-l>असंप्राप्तानसंप्राप्तांश्चिच्छेदाशु महारथः ॥ २० ॥</s-l></s-lg><s-lg><s-l>तत्राद्भुतमपश्याम सौमदत्तेः पराक्रमम् ।</s-l><s-l>यदेको बहुभिर्युद्धे समसज्जदभीतवत् ॥ २१ ॥</s-l></s-lg><s-lg><s-l>विसृज्य शरवृष्टिं तां दश राजन्महारथाः ।</s-l><s-l>परिवार्य महाबाहुं निहन्तुमुपचक्रमुः ॥ २२ ॥</s-l></s-lg><s-lg><s-l>सौमदत्तिस्ततः क्रुद्धस्तेषां चापानि भारत ।</s-l><s-l>चिच्छेद दशभिर्बाणैर्निमेषेण महारथः ॥ २३ ॥</s-l></s-lg><s-lg><s-l>अथैषां छिन्नधनुषां भल्लैः संनतपर्वभिः ।</s-l><s-l>चिच्छेद समरे राजञ्शिरांसि निशितैः शरैः ।</s-l><s-l>ते हता न्यपतन्भूमौ वज्रभग्ना इव द्रुमाः ॥ २४ ॥</s-l></s-lg><s-lg><s-l>तान्दृष्ट्वा निहतान्वीरान्रणे पुत्रान्महाबलान् ।</s-l><s-l>वार्ष्णेयो विनदन्राजन्भूरिश्रवसमभ्ययात् ॥ २५ ॥</s-l></s-lg><s-lg><s-l>रथं रथेन समरे पीडयित्वा महाबलौ ।</s-l><s-l>तावन्योन्यस्य समरे निहत्य रथवाजिनः ।</s-l><s-l>विरथावभिवल्गन्तौ समेयातां महारथौ ॥ २६ ॥</s-l></s-lg><s-lg><s-l>प्रगृहीतमहाखड्गौ तौ चर्मवरधारिणौ ।</s-l><s-l>शुशुभाते नरव्याघ्रौ युद्धाय समवस्थितौ ॥ २७ ॥</s-l></s-lg><s-lg><s-l>ततः सात्यकिमभ्येत्य निस्त्रिंशवरधारिणम् ।</s-l><s-l>भीमसेनस्त्वरन्राजन्रथमारोपयत्तदा ॥ २८ ॥</s-l></s-lg><s-lg><s-l>तवापि तनयो राजन्भूरिश्रवसमाहवे ।</s-l><s-l>आरोपयद्रथं तूर्णं पश्यतां सर्वधन्विनाम् ॥ २९ ॥</s-l></s-lg><s-lg><s-l>तस्मिंस्तथा वर्तमाने रणे भीष्मं महारथम् ।</s-l><s-l>अयोधयन्त संरब्धाः पाण्डवा भरतर्षभ ॥ ३० ॥</s-l></s-lg><s-lg><s-l>लोहितायति चादित्ये त्वरमाणो धनंजयः ।</s-l><s-l>पञ्चविंशतिसाहस्रान्निजघान महारथान् ॥ ३१ ॥</s-l></s-lg><s-lg><s-l>ते हि दुर्योधनादिष्टास्तदा पार्थनिबर्हणे ।</s-l><s-l>संप्राप्यैव गता नाशं शलभा इव पावकम् ॥ ३२ ॥</s-l></s-lg><s-lg><s-l>ततो मत्स्याः केकयाश्च धनुर्वेदविशारदाः ।</s-l><s-l>परिवव्रुस्तदा पार्थं सहपुत्रं महारथम् ॥ ३३ ॥</s-l></s-lg><s-lg><s-l>एतस्मिन्नेव काले तु सूर्येऽस्तमुपगच्छति ।</s-l><s-l>सर्वेषामेव सैन्यानां प्रमोहः समजायत ॥ ३४ ॥</s-l></s-lg><s-lg><s-l>अवहारं ततश्चक्रे पिता देवव्रतस्तव ।</s-l><s-l>संध्याकाले महाराज सैन्यानां श्रान्तवाहनः ॥ ३५ ॥</s-l></s-lg><s-lg><s-l>पाण्डवानां कुरूणां च परस्परसमागमे ।</s-l><s-l>ते सेने भृशसंविग्ने ययतुः स्वं निवेशनम् ॥ ३६ ॥</s-l></s-lg><s-lg><s-l>ततः स्वशिबिरं गत्वा न्यविशंस्तत्र भारत ।</s-l><s-l>पाण्डवाः सृञ्जयैः सार्धं कुरवश्च यथाविधि ॥ ३७ ॥</s-l></s-lg>