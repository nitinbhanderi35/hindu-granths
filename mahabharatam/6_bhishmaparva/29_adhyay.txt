<s-lg><s-l> श्रीभगवानुवाच ।</s-l><s-l>मय्यासक्तमनाः पार्थ योगं युञ्जन्मदाश्रयः ।</s-l><s-l>असंशयं समग्रं मां यथा ज्ञास्यसि तच्छृणु ॥ १ ॥</s-l></s-lg><s-lg><s-l>ज्ञानं तेऽहं सविज्ञानमिदं वक्ष्याम्यशेषतः ।</s-l><s-l>यज्ज्ञात्वा नेह भूयोऽन्यज्ज्ञातव्यमवशिष्यते ॥ २ ॥</s-l></s-lg><s-lg><s-l>मनुष्याणां सहस्रेषु कश्चिद्यतति सिद्धये ।</s-l><s-l>यततामपि सिद्धानां कश्चिन्मां वेत्ति तत्त्वतः ॥ ३ ॥</s-l></s-lg><s-lg><s-l>भूमिरापोऽनलो वायुः खं मनो बुद्धिरेव च ।</s-l><s-l>अहंकार इतीयं मे भिन्ना प्रकृतिरष्टधा ॥ ४ ॥</s-l></s-lg><s-lg><s-l>अपरेयमितस्त्वन्यां प्रकृतिं विद्धि मे पराम् ।</s-l><s-l>जीवभूतां महाबाहो ययेदं धार्यते जगत् ॥ ५ ॥</s-l></s-lg><s-lg><s-l>एतद्योनीनि भूतानि सर्वाणीत्युपधारय ।</s-l><s-l>अहं कृत्स्नस्य जगतः प्रभवः प्रलयस्तथा ॥ ६ ॥</s-l></s-lg><s-lg><s-l>मत्तः परतरं नान्यत्किंचिदस्ति धनंजय ।</s-l><s-l>मयि सर्वमिदं प्रोतं सूत्रे मणिगणा इव ॥ ७ ॥</s-l></s-lg><s-lg><s-l>रसोऽहमप्सु कौन्तेय प्रभास्मि शशिसूर्ययोः ।</s-l><s-l>प्रणवः सर्ववेदेषु शब्दः खे पौरुषं नृषु ॥ ८ ॥</s-l></s-lg><s-lg><s-l>पुण्यो गन्धः पृथिव्यां च तेजश्चास्मि विभावसौ ।</s-l><s-l>जीवनं सर्वभूतेषु तपश्चास्मि तपस्विषु ॥ ९ ॥</s-l></s-lg><s-lg><s-l>बीजं मां सर्वभूतानां विद्धि पार्थ सनातनम् ।</s-l><s-l>बुद्धिर्बुद्धिमतामस्मि तेजस्तेजस्विनामहम् ॥ १० ॥</s-l></s-lg><s-lg><s-l>बलं बलवतां चाहं कामरागविवर्जितम् ।</s-l><s-l>धर्माविरुद्धो भूतेषु कामोऽस्मि भरतर्षभ ॥ ११ ॥</s-l></s-lg><s-lg><s-l>ये चैव सात्त्विका भावा राजसास्तामसाश्च ये ।</s-l><s-l>मत्त एवेति तान्विद्धि न त्वहं तेषु ते मयि ॥ १२ ॥</s-l></s-lg><s-lg><s-l>त्रिभिर्गुणमयैर्भावैरेभिः सर्वमिदं जगत् ।</s-l><s-l>मोहितं नाभिजानाति मामेभ्यः परमव्ययम् ॥ १३ ॥</s-l></s-lg><s-lg><s-l>दैवी ह्येषा गुणमयी मम माया दुरत्यया ।</s-l><s-l>मामेव ये प्रपद्यन्ते मायामेतां तरन्ति ते ॥ १४ ॥</s-l></s-lg><s-lg><s-l>न मां दुष्कृतिनो मूढाः प्रपद्यन्ते नराधमाः ।</s-l><s-l>माययापहृतज्ञाना आसुरं भावमाश्रिताः ॥ १५ ॥</s-l></s-lg><s-lg><s-l>चतुर्विधा भजन्ते मां जनाः सुकृतिनोऽर्जुन ।</s-l><s-l>आर्तो जिज्ञासुरर्थार्थी ज्ञानी च भरतर्षभ ॥ १६ ॥</s-l></s-lg><s-lg><s-l>तेषां ज्ञानी नित्ययुक्त एकभक्तिर्विशिष्यते ।</s-l><s-l>प्रियो हि ज्ञानिनोऽत्यर्थमहं स च मम प्रियः ॥ १७ ॥</s-l></s-lg><s-lg><s-l>उदाराः सर्व एवैते ज्ञानी त्वात्मैव मे मतम् ।</s-l><s-l>आस्थितः स हि युक्तात्मा मामेवानुत्तमां गतिम् ॥ १८ ॥</s-l></s-lg><s-lg><s-l>बहूनां जन्मनामन्ते ज्ञानवान्मां प्रपद्यते ।</s-l><s-l>वासुदेवः सर्वमिति स महात्मा सुदुर्लभः ॥ १९ ॥</s-l></s-lg><s-lg><s-l>कामैस्तैस्तैर्हृतज्ञानाः प्रपद्यन्तेऽन्यदेवताः ।</s-l><s-l>तं तं नियममास्थाय प्रकृत्या नियताः स्वया ॥ २० ॥</s-l></s-lg><s-lg><s-l>यो यो यां यां तनुं भक्तः श्रद्धयार्चितुमिच्छति ।</s-l><s-l>तस्य तस्याचलां श्रद्धां तामेव विदधाम्यहम् ॥ २१ ॥</s-l></s-lg><s-lg><s-l>स तया श्रद्धया युक्तस्तस्या राधनमीहते ।</s-l><s-l>लभते च ततः कामान्मयैव विहितान्हि तान् ॥ २२ ॥</s-l></s-lg><s-lg><s-l>अन्तवत्तु फलं तेषां तद्भवत्यल्पमेधसाम् ।</s-l><s-l>देवान्देवयजो यान्ति मद्भक्ता यान्ति मामपि ॥ २३ ॥</s-l></s-lg><s-lg><s-l>अव्यक्तं व्यक्तिमापन्नं मन्यन्ते मामबुद्धयः ।</s-l><s-l>परं भावमजानन्तो ममाव्ययमनुत्तमम् ॥ २४ ॥</s-l></s-lg><s-lg><s-l>नाहं प्रकाशः सर्वस्य योगमायासमावृतः ।</s-l><s-l>मूढोऽयं नाभिजानाति लोको मामजमव्ययम् ॥ २५ ॥</s-l></s-lg><s-lg><s-l>वेदाहं समतीतानि वर्तमानानि चार्जुन ।</s-l><s-l>भविष्याणि च भूतानि मां तु वेद न कश्चन ॥ २६ ॥</s-l></s-lg><s-lg><s-l>इच्छाद्वेषसमुत्थेन द्वंद्वमोहेन भारत ।</s-l><s-l>सर्वभूतानि संमोहं सर्गे यान्ति परंतप ॥ २७ ॥</s-l></s-lg><s-lg><s-l>येषां त्वन्तगतं पापं जनानां पुण्यकर्मणाम् ।</s-l><s-l>ते द्वंद्वमोहनिर्मुक्ता भजन्ते मां दृढव्रताः ॥ २८ ॥</s-l></s-lg><s-lg><s-l>जरामरणमोक्षाय मामाश्रित्य यतन्ति ये ।</s-l><s-l>ते ब्रह्म तद्विदुः कृत्स्नमध्यात्मं कर्म चाखिलम् ॥ २९ ॥</s-l></s-lg><s-lg><s-l>साधिभूताधिदैवं मां साधियज्ञं च ये विदुः ।</s-l><s-l>प्रयाणकालेऽपि च मां ते विदुर्युक्तचेतसः ॥ ३० ॥</s-l></s-lg>