<s-lg><s-l> संजय उवाच ।</s-l><s-l>ततः पिता तव क्रुद्धो निशितैः सायकोत्तमैः ।</s-l><s-l>आजघान रणे पार्थान्सहसेनान्समन्ततः ॥ १ ॥</s-l></s-lg><s-lg><s-l>भीमं द्वादशभिर्विद्ध्वा सात्यकिं नवभिः शरैः ।</s-l><s-l>नकुलं च त्रिभिर्बाणैः सहदेवं च सप्तभिः ॥ २ ॥</s-l></s-lg><s-lg><s-l>युधिष्ठिरं द्वादशभिर्बाह्वोरुरसि चार्पयत् ।</s-l><s-l>धृष्टद्युम्नं ततो विद्ध्वा विननाद महाबलः ॥ ३ ॥</s-l></s-lg><s-lg><s-l>तं द्वादशार्धैर्नकुलो माधवश्च त्रिभिः शरैः ।</s-l><s-l>धृष्टद्युम्नश्च सप्तत्या भीमसेनश्च पञ्चभिः ।</s-l><s-l>युधिष्ठिरो द्वादशभिः प्रत्यविध्यत्पितामहम् ॥ ४ ॥</s-l></s-lg><s-lg><s-l>द्रोणस्तु सात्यकिं विद्ध्वा भीमसेनमविध्यत ।</s-l><s-l>एकैकं पञ्चभिर्बाणैर्यमदण्डोपमैः शितैः ॥ ५ ॥</s-l></s-lg><s-lg><s-l>तौ च तं प्रत्यविध्येतां त्रिभिस्त्रिभिरजिह्मगैः ।</s-l><s-l>तोत्त्रैरिव महानागं द्रोणं ब्राह्मणपुंगवम् ॥ ६ ॥</s-l></s-lg><s-lg><s-l>सौवीराः कितवाः प्राच्याः प्रतीच्योदीच्यमालवाः ।</s-l><s-l>अभीषाहाः शूरसेनाः शिबयोऽथ वसातयः ।</s-l><s-l>संग्रामे नाजहुर्भीष्मं वध्यमानाः शितैः शरैः ॥ ७ ॥</s-l></s-lg><s-lg><s-l>तथैवान्ये वध्यमानाः पाण्डवेयैर्महात्मभिः ।</s-l><s-l>पाण्डवानभ्यवर्तन्त विविधायुधपाणयः ।</s-l><s-l>तथैव पाण्डवा राजन्परिवव्रुः पितामहम् ॥ ८ ॥</s-l></s-lg><s-lg><s-l>स समन्तात्परिवृतो रथौघैरपराजितः ।</s-l><s-l>गहनेऽग्निरिवोत्सृष्टः प्रजज्वाल दहन्परान् ॥ ९ ॥</s-l></s-lg><s-lg><s-l>रथाग्न्यगारश्चापार्चिरसिशक्तिगदेन्धनः ।</s-l><s-l>शरस्फुलिङ्गो भीष्माग्निर्ददाह क्षत्रियर्षभान् ॥ १० ॥</s-l></s-lg><s-lg><s-l>सुवर्णपुङ्खैरिषुभिर्गार्ध्रपक्षैः सुतेजनैः ।</s-l><s-l>कर्णिनालीकनाराचैश्छादयामास तद्बलम् ॥ ११ ॥</s-l></s-lg><s-lg><s-l>अपातयद्ध्वजांश्चैव रथिनश्च शितैः शरैः ।</s-l><s-l>मुण्डतालवनानीव चकार स रथव्रजान् ॥ १२ ॥</s-l></s-lg><s-lg><s-l>निर्मनुष्यान्रथान्राजन्गजानश्वांश्च संयुगे ।</s-l><s-l>अकरोत्स महाबाहुः सर्वशस्त्रभृतां वरः ॥ १३ ॥</s-l></s-lg><s-lg><s-l>तस्य ज्यातलनिर्घोषं विस्फूर्जितमिवाशनेः ।</s-l><s-l>निशम्य सर्वभूतानि समकम्पन्त भारत ॥ १४ ॥</s-l></s-lg><s-lg><s-l>अमोघा ह्यपतन्बाणाः पितुस्ते भरतर्षभ ।</s-l><s-l>नासज्जन्त तनुत्रेषु भीष्मचापच्युताः शराः ॥ १५ ॥</s-l></s-lg><s-lg><s-l>हतवीरान्रथान्राजन्संयुक्ताञ्जवनैर्हयैः ।</s-l><s-l>अपश्याम महाराज ह्रियमाणान्रणाजिरे ॥ १६ ॥</s-l></s-lg><s-lg><s-l>चेदिकाशिकरूषाणां सहस्राणि चतुर्दश ।</s-l><s-l>महारथाः समाख्याताः कुलपुत्रास्तनुत्यजः ।</s-l><s-l>अपरावर्तिनः सर्वे सुवर्णविकृतध्वजाः ॥ १७ ॥</s-l></s-lg><s-lg><s-l>संग्रामे भीष्ममासाद्य व्यादितास्यमिवान्तकम् ।</s-l><s-l>निमग्नाः परलोकाय सवाजिरथकुञ्जराः ॥ १८ ॥</s-l></s-lg><s-lg><s-l>भग्नाक्षोपस्करान्कांश्चिद्भग्नचक्रांश्च सर्वशः ।</s-l><s-l>अपश्याम रथान्राजञ्शतशोऽथ सहस्रशः ॥ १९ ॥</s-l></s-lg><s-lg><s-l>सवरूथै रथैर्भग्नै रथिभिश्च निपातितैः ।</s-l><s-l>शरैः सुकवचैश्छिन्नैः पट्टिशैश्च विशां पते ॥ २० ॥</s-l></s-lg><s-lg><s-l>गदाभिर्मुसलैश्चैव निस्त्रिंशैश्च शिलीमुखैः ।</s-l><s-l>अनुकर्षैरुपासङ्गैश्चक्रैर्भग्नैश्च मारिष ॥ २१ ॥</s-l></s-lg><s-lg><s-l>बाहुभिः कार्मुकैः खड्गैः शिरोभिश्च सकुण्डलैः ।</s-l><s-l>तलत्रैरङ्गुलित्रैश्च ध्वजैश्च विनिपातितैः ।</s-l><s-l>चापैश्च बहुधा छिन्नैः समास्तीर्यत मेदिनी ॥ २२ ॥</s-l></s-lg><s-lg><s-l>हतारोहा गजा राजन्हयाश्च हतसादिनः ।</s-l><s-l>परिपेतुर्द्रुतं तत्र शतशोऽथ सहस्रशः ॥ २३ ॥</s-l></s-lg><s-lg><s-l>यतमानाश्च ते वीरा द्रवमाणान्महारथान् ।</s-l><s-l>नाशक्नुवन्वारयितुं भीष्मबाणप्रपीडितान् ॥ २४ ॥</s-l></s-lg><s-lg><s-l>महेन्द्रसमवीर्येण वध्यमाना महाचमूः ।</s-l><s-l>अभज्यत महाराज न च द्वौ सह धावतः ॥ २५ ॥</s-l></s-lg><s-lg><s-l>आविद्धरथनागाश्वं पतितध्वजकूबरम् ।</s-l><s-l>अनीकं पाण्डुपुत्राणां हाहाभूतमचेतनम् ॥ २६ ॥</s-l></s-lg><s-lg><s-l>जघानात्र पिता पुत्रं पुत्रश्च पितरं तथा ।</s-l><s-l>प्रियं सखायं चाक्रन्दे सखा दैवबलात्कृतः ॥ २७ ॥</s-l></s-lg><s-lg><s-l>विमुच्य कवचानन्ये पाण्डुपुत्रस्य सैनिकाः ।</s-l><s-l>प्रकीर्य केशान्धावन्तः प्रत्यदृश्यन्त भारत ॥ २८ ॥</s-l></s-lg><s-lg><s-l>तद्गोकुलमिवोद्भ्रान्तमुद्भ्रान्तरथकुञ्जरम् ।</s-l><s-l>ददृशे पाण्डुपुत्रस्य सैन्यमार्तस्वरं तदा ॥ २९ ॥</s-l></s-lg><s-lg><s-l>प्रभज्यमानं सैन्यं तु दृष्ट्वा यादवनन्दनः ।</s-l><s-l>उवाच पार्थं बीभत्सुं निगृह्य रथमुत्तमम् ॥ ३० ॥</s-l></s-lg><s-lg><s-l>अयं स कालः संप्राप्तः पार्थ यः काङ्क्षितस्तव ।</s-l><s-l>प्रहरास्मै नरव्याघ्र न चेन्मोहात्प्रमुह्यसे ॥ ३१ ॥</s-l></s-lg><s-lg><s-l>यत्पुरा कथितं वीर त्वया राज्ञां समागमे ।</s-l><s-l>विराटनगरे पार्थ संजयस्य समीपतः ॥ ३२ ॥</s-l></s-lg><s-lg><s-l>भीष्मद्रोणमुखान्सर्वान्धार्तराष्ट्रस्य सैनिकान् ।</s-l><s-l>सानुबन्धान्हनिष्यामि ये मां योत्स्यन्ति संयुगे ॥ ३३ ॥</s-l></s-lg><s-lg><s-l>इति तत्कुरु कौन्तेय सत्यं वाक्यमरिंदम ।</s-l><s-l>क्षत्रधर्ममनुस्मृत्य युध्यस्व भरतर्षभ ॥ ३४ ॥</s-l></s-lg><s-lg><s-l>इत्युक्तो वासुदेवेन तिर्यग्दृष्टिरधोमुखः ।</s-l><s-l>अकाम इव बीभत्सुरिदं वचनमब्रवीत् ॥ ३५ ॥</s-l></s-lg><s-lg><s-l>अवध्यानां वधं कृत्वा राज्यं वा नरकोत्तरम् ।</s-l><s-l>दुःखानि वनवासे वा किं नु मे सुकृतं भवेत् ॥ ३६ ॥</s-l></s-lg><s-lg><s-l>चोदयाश्वान्यतो भीष्मः करिष्ये वचनं तव ।</s-l><s-l>पातयिष्यामि दुर्धर्षं वृद्धं कुरुपितामहम् ॥ ३७ ॥</s-l></s-lg><s-lg><s-l>ततोऽश्वान्रजतप्रख्यांश्चोदयामास माधवः ।</s-l><s-l>यतो भीष्मस्ततो राजन्दुष्प्रेक्ष्यो रश्मिवानिव ॥ ३८ ॥</s-l></s-lg><s-lg><s-l>ततस्तत्पुनरावृत्तं युधिष्ठिरबलं महत् ।</s-l><s-l>दृष्ट्वा पार्थं महाबाहुं भीष्मायोद्यन्तमाहवे ॥ ३९ ॥</s-l></s-lg><s-lg><s-l>ततो भीष्मः कुरुश्रेष्ठः सिंहवद्विनदन्मुहुः ।</s-l><s-l>धनंजयरथं शीघ्रं शरवर्षैरवाकिरत् ॥ ४० ॥</s-l></s-lg><s-lg><s-l>क्षणेन स रथस्तस्य सहयः सहसारथिः ।</s-l><s-l>शरवर्षेण महता न प्राज्ञायत किंचन ॥ ४१ ॥</s-l></s-lg><s-lg><s-l>वासुदेवस्त्वसंभ्रान्तो धैर्यमास्थाय सात्वतः ।</s-l><s-l>चोदयामास तानश्वान्वितुन्नान्भीष्मसायकैः ॥ ४२ ॥</s-l></s-lg><s-lg><s-l>ततः पार्थो धनुर्गृह्य दिव्यं जलदनिस्वनम् ।</s-l><s-l>पातयामास भीष्मस्य धनुश्छित्त्वा शितैः शरैः ॥ ४३ ॥</s-l></s-lg><s-lg><s-l>स च्छिन्नधन्वा कौरव्यः पुनरन्यन्महद्धनुः ।</s-l><s-l>निमेषान्तरमात्रेण सज्यं चक्रे पिता तव ॥ ४४ ॥</s-l></s-lg><s-lg><s-l>विचकर्ष ततो दोर्भ्यां धनुर्जलदनिस्वनम् ।</s-l><s-l>अथास्य तदपि क्रुद्धश्चिच्छेद धनुरर्जुनः ॥ ४५ ॥</s-l></s-lg><s-lg><s-l>तस्य तत्पूजयामास लाघवं शंतनोः सुतः ।</s-l><s-l>साधु पार्थ महाबाहो साधु कुन्तीसुतेति च ॥ ४६ ॥</s-l></s-lg><s-lg><s-l>समाभाष्यैनमपरं प्रगृह्य रुचिरं धनुः ।</s-l><s-l>मुमोच समरे भीष्मः शरान्पार्थरथं प्रति ॥ ४७ ॥</s-l></s-lg><s-lg><s-l>अदर्शयद्वासुदेवो हययाने परं बलम् ।</s-l><s-l>मोघान्कुर्वञ्शरांस्तस्य मण्डलानि विदर्शयन् ॥ ४८ ॥</s-l></s-lg><s-lg><s-l>शुशुभाते नरव्याघ्रौ भीष्मपार्थौ शरक्षतौ ।</s-l><s-l>गोवृषाविव संरब्धौ विषाणोल्लिखिताङ्कितौ ॥ ४९ ॥</s-l></s-lg><s-lg><s-l>वासुदेवस्तु संप्रेक्ष्य पार्थस्य मृदुयुद्धताम् ।</s-l><s-l>भीष्मं च शरवर्षाणि सृजन्तमनिशं युधि ॥ ५० ॥</s-l></s-lg><s-lg><s-l>प्रतपन्तमिवादित्यं मध्यमासाद्य सेनयोः ।</s-l><s-l>वरान्वरान्विनिघ्नन्तं पाण्डुपुत्रस्य सैनिकान् ॥ ५१ ॥</s-l></s-lg><s-lg><s-l>युगान्तमिव कुर्वाणं भीष्मं यौधिष्ठिरे बले ।</s-l><s-l>नामृष्यत महाबाहुर्माधवः परवीरहा ॥ ५२ ॥</s-l></s-lg><s-lg><s-l>उत्सृज्य रजतप्रख्यान्हयान्पार्थस्य मारिष ।</s-l><s-l>क्रुद्धो नाम महायोगी प्रचस्कन्द महारथात् ।</s-l><s-l>अभिदुद्राव भीष्मं स भुजप्रहरणो बली ॥ ५३ ॥</s-l></s-lg><s-lg><s-l>प्रतोदपाणिस्तेजस्वी सिंहवद्विनदन्मुहुः ।</s-l><s-l>दारयन्निव पद्भ्यां स जगतीं जगतीश्वरः ॥ ५४ ॥</s-l></s-lg><s-lg><s-l>क्रोधताम्रेक्षणः कृष्णो जिघांसुरमितद्युतिः ।</s-l><s-l>ग्रसन्निव च चेतांसि तावकानां महाहवे ॥ ५५ ॥</s-l></s-lg><s-lg><s-l>दृष्ट्वा माधवमाक्रन्दे भीष्मायोद्यन्तमाहवे ।</s-l><s-l>हतो भीष्मो हतो भीष्म इति तत्र स्म सैनिकाः ।</s-l><s-l>क्रोशन्तः प्राद्रवन्सर्वे वासुदेवभयान्नराः ॥ ५६ ॥</s-l></s-lg><s-lg><s-l>पीतकौशेयसंवीतो मणिश्यामो जनार्दनः ।</s-l><s-l>शुशुभे विद्रवन्भीष्मं विद्युन्माली यथाम्बुदः ॥ ५७ ॥</s-l></s-lg><s-lg><s-l>स सिंह इव मातङ्गं यूथर्षभ इवर्षभम् ।</s-l><s-l>अभिदुद्राव तेजस्वी विनदन्यादवर्षभः ॥ ५८ ॥</s-l></s-lg><s-lg><s-l>तमापतन्तं संप्रेक्ष्य पुण्डरीकाक्षमाहवे ।</s-l><s-l>असंभ्रमं रणे भीष्मो विचकर्ष महद्धनुः ।</s-l><s-l>उवाच चैनं गोविन्दमसंभ्रान्तेन चेतसा ॥ ५९ ॥</s-l></s-lg><s-lg><s-l>एह्येहि पुण्डरीकाक्ष देवदेव नमोऽस्तु ते ।</s-l><s-l>मामद्य सात्वतश्रेष्ठ पातयस्व महाहवे ॥ ६० ॥</s-l></s-lg><s-lg><s-l>त्वया हि देव संग्रामे हतस्यापि ममानघ ।</s-l><s-l>श्रेय एव परं कृष्ण लोकेऽमुष्मिन्निहैव च ।</s-l><s-l>संभावितोऽस्मि गोविन्द त्रैलोक्येनाद्य संयुगे ॥ ६१ ॥</s-l></s-lg><s-lg><s-l>अन्वगेव ततः पार्थस्तमनुद्रुत्य केशवम् ।</s-l><s-l>निजग्राह महाबाहुर्बाहुभ्यां परिगृह्य वै ॥ ६२ ॥</s-l></s-lg><s-lg><s-l>निगृह्यमाणः पार्थेन कृष्णो राजीवलोचनः ।</s-l><s-l>जगाम चैनमादाय वेगेन पुरुषोत्तमः ॥ ६३ ॥</s-l></s-lg><s-lg><s-l>पार्थस्तु विष्टभ्य बलाच्चरणौ परवीरहा ।</s-l><s-l>निजघ्राह हृषीकेशं कथंचिद्दशमे पदे ॥ ६४ ॥</s-l></s-lg><s-lg><s-l>तत एनमुवाचार्तः क्रोधपर्याकुलेक्षणम् ।</s-l><s-l>निःश्वसन्तं यथा नागमर्जुनः परवीरहा ॥ ६५ ॥</s-l></s-lg><s-lg><s-l>निवर्तस्व महाबाहो नानृतं कर्तुमर्हसि ।</s-l><s-l>यत्त्वया कथितं पूर्वं न योत्स्यामीति केशव ॥ ६६ ॥</s-l></s-lg><s-lg><s-l>मिथ्यावादीति लोकस्त्वां कथयिष्यति माधव ।</s-l><s-l>ममैष भारः सर्वो हि हनिष्यामि यतव्रतम् ॥ ६७ ॥</s-l></s-lg><s-lg><s-l>शपे माधव सख्येन सत्येन सुकृतेन च ।</s-l><s-l>अन्तं यथा गमिष्यामि शत्रूणां शत्रुकर्शन ॥ ६८ ॥</s-l></s-lg><s-lg><s-l>अद्यैव पश्य दुर्धर्षं पात्यमानं महाव्रतम् ।</s-l><s-l>तारापतिमिवापूर्णमन्तकाले यदृच्छया ॥ ६९ ॥</s-l></s-lg><s-lg><s-l>माधवस्तु वचः श्रुत्वा फल्गुनस्य महात्मनः ।</s-l><s-l>नकिंचिदुक्त्वा सक्रोध आरुरोह रथं पुनः ॥ ७० ॥</s-l></s-lg><s-lg><s-l>तौ रथस्थौ नरव्याघ्रौ भीष्मः शांतनवः पुनः ।</s-l><s-l>ववर्ष शरवर्षेण मेघो वृष्ट्या यथाचलौ ॥ ७१ ॥</s-l></s-lg><s-lg><s-l>प्राणांश्चादत्त योधानां पिता देवव्रतस्तव ।</s-l><s-l>गभस्तिभिरिवादित्यस्तेजांसि शिशिरात्यये ॥ ७२ ॥</s-l></s-lg><s-lg><s-l>यथा कुरूणां सैन्यानि बभञ्ज युधि पाण्डवः ।</s-l><s-l>तथा पाण्डवसैन्यानि बभञ्ज युधि ते पिता ॥ ७३ ॥</s-l></s-lg><s-lg><s-l>हतविद्रुतसैन्यास्तु निरुत्साहा विचेतसः ।</s-l><s-l>निरीक्षितुं न शेकुस्ते भीष्ममप्रतिमं रणे ।</s-l><s-l>मध्यं गतमिवादित्यं प्रतपन्तं स्वतेजसा ॥ ७४ ॥</s-l></s-lg><s-lg><s-l>ते वध्यमाना भीष्मेण कालेनेव युगक्षये ।</s-l><s-l>वीक्षां चक्रुर्महाराज पाण्डवा भयपीडिताः ॥ ७५ ॥</s-l></s-lg><s-lg><s-l>त्रातारं नाध्यगच्छन्त गावः पङ्कगता इव ।</s-l><s-l>पिपीलिका इव क्षुण्णा दुर्बला बलिना रणे ॥ ७६ ॥</s-l></s-lg><s-lg><s-l>महारथं भारत दुष्प्रधर्षं शरौघिणं प्रतपन्तं नरेन्द्रान् ।</s-l><s-l>भीष्मं न शेकुः प्रतिवीक्षितुं ते शरार्चिषं सूर्यमिवातपन्तम् ॥ ७७ ॥</s-l></s-lg><s-lg><s-l>विमृद्नतस्तस्य तु पाण्डुसेनामस्तं जगामाथ सहस्ररश्मिः ।</s-l><s-l>ततो बलानां श्रमकर्शितानां मनोऽवहारं प्रति संबभूव ॥ ७८ ॥</s-l></s-lg>