<s-lg><s-l> धृतराष्ट्र उवाच ।</s-l><s-l>दृष्ट्वा मम हतान्पुत्रान्बहूनेकेन संजय ।</s-l><s-l>भीष्मो द्रोणः कृपश्चैव किमकुर्वत संयुगे ॥ १ ॥</s-l></s-lg><s-lg><s-l>अहन्यहनि मे पुत्राः क्षयं गच्छन्ति संजय ।</s-l><s-l>मन्येऽहं सर्वथा सूत दैवेनोपहता भृशम् ॥ २ ॥</s-l></s-lg><s-lg><s-l>यत्र मे तनयाः सर्वे जीयन्ते न जयन्त्युत ।</s-l><s-l>यत्र भीष्मस्य द्रोणस्य कृपस्य च महात्मनः ॥ ३ ॥</s-l></s-lg><s-lg><s-l>सौमदत्तेश्च वीरस्य भगदत्तस्य चोभयोः ।</s-l><s-l>अश्वत्थाम्नस्तथा तात शूराणां सुमहात्मनाम् ॥ ४ ॥</s-l></s-lg><s-lg><s-l>अन्येषां चैव वीराणां मध्यगास्तनया मम ।</s-l><s-l>यदहन्यन्त संग्रामे किमन्यद्भागधेयतः ॥ ५ ॥</s-l></s-lg><s-lg><s-l>न हि दुर्योधनो मन्दः पुरा प्रोक्तमबुध्यत ।</s-l><s-l>वार्यमाणो मया तात भीष्मेण विदुरेण च ॥ ६ ॥</s-l></s-lg><s-lg><s-l>गान्धार्या चैव दुर्मेधाः सततं हितकाम्यया ।</s-l><s-l>नावबुध्यत्पुरा मोहात्तस्य प्राप्तमिदं फलम् ॥ ७ ॥</s-l></s-lg><s-lg><s-l>यद्भीमसेनः समरे पुत्रान्मम विचेतसः ।</s-l><s-l>अहन्यहनि संक्रुद्धो नयते यमसादनम् ॥ ८ ॥</s-l></s-lg><s-lg><s-l> संजय उवाच ।</s-l><s-l>इदं तत्समनुप्राप्तं क्षत्तुर्वचनमुत्तमम् ।</s-l><s-l>न बुद्धवानसि विभो प्रोच्यमानं हितं तदा ॥ ९ ॥</s-l></s-lg><s-lg><s-l>निवारय सुतान्द्यूतात्पाण्डवान्मा द्रुहेति च ।</s-l><s-l>सुहृदां हितकामानां ब्रुवतां तत्तदेव च ॥ १० ॥</s-l></s-lg><s-lg><s-l>न शुश्रूषसि यद्वाक्यं मर्त्यः पथ्यमिवौषधम् ।</s-l><s-l>तदेव त्वामनुप्राप्तं वचनं साधु भाषितम् ॥ ११ ॥</s-l></s-lg><s-lg><s-l>विदुरद्रोणभीष्माणां तथान्येषां हितैषिणाम् ।</s-l><s-l>अकृत्वा वचनं पथ्यं क्षयं गच्छन्ति कौरवाः ॥ १२ ॥</s-l></s-lg><s-lg><s-l>तदेतत्समतिक्रान्तं पूर्वमेव विशां पते ।</s-l><s-l>तस्मान्मे शृणु तत्त्वेन यथा युद्धमवर्तत ॥ १३ ॥</s-l></s-lg><s-lg><s-l>मध्याह्ने सुमहारौद्रः संग्रामः समपद्यत ।</s-l><s-l>लोकक्षयकरो राजंस्तन्मे निगदतः शृणु ॥ १४ ॥</s-l></s-lg><s-lg><s-l>ततः सर्वाणि सैन्यानि धर्मपुत्रस्य शासनात् ।</s-l><s-l>संरब्धान्यभ्यधावन्त भीष्ममेव जिघांसया ॥ १५ ॥</s-l></s-lg><s-lg><s-l>धृष्टद्युम्नः शिखण्डी च सात्यकिश्च महारथः ।</s-l><s-l>युक्तानीका महाराज भीष्ममेव समभ्ययुः ॥ १६ ॥</s-l></s-lg><s-lg><s-l>अर्जुनो द्रौपदेयाश्च चेकितानश्च संयुगे ।</s-l><s-l>दुर्योधनसमादिष्टान्राज्ञः सर्वान्समभ्ययुः ॥ १७ ॥</s-l></s-lg><s-lg><s-l>अभिमन्युस्तथा वीरो हैडिम्बश्च महारथः ।</s-l><s-l>भीमसेनश्च संक्रुद्धस्तेऽभ्यधावन्त कौरवान् ॥ १८ ॥</s-l></s-lg><s-lg><s-l>त्रिधाभूतैरवध्यन्त पाण्डवैः कौरवा युधि ।</s-l><s-l>तथैव कौरवे राजन्नवध्यन्त परे रणे ॥ १९ ॥</s-l></s-lg><s-lg><s-l>द्रोणस्तु रथिनां श्रेष्ठः सोमकान्सृञ्जयैः सह ।</s-l><s-l>अभ्यद्रवत संक्रुद्धः प्रेषयिष्यन्यमक्षयम् ॥ २० ॥</s-l></s-lg><s-lg><s-l>तत्राक्रन्दो महानासीत्सृञ्जयानां महात्मनाम् ।</s-l><s-l>वध्यतां समरे राजन्भारद्वाजेन धन्विना ॥ २१ ॥</s-l></s-lg><s-lg><s-l>द्रोणेन निहतास्तत्र क्षत्रिया बहवो रणे ।</s-l><s-l>विवेष्टन्तः स्म दृश्यन्ते व्याधिक्लिष्टा नरा इव ॥ २२ ॥</s-l></s-lg><s-lg><s-l>कूजतां क्रन्दतां चैव स्तनतां चैव संयुगे ।</s-l><s-l>अनिशं श्रूयते शब्दः क्षुत्कृशानां नृणामिव ॥ २३ ॥</s-l></s-lg><s-lg><s-l>तथैव कौरवेयाणां भीमसेनो महाबलः ।</s-l><s-l>चकार कदनं घोरं क्रुद्धः काल इवापरः ॥ २४ ॥</s-l></s-lg><s-lg><s-l>वध्यतां तत्र सैन्यानामन्योन्येन महारणे ।</s-l><s-l>प्रावर्तत नदी घोरा रुधिरौघप्रवाहिनी ॥ २५ ॥</s-l></s-lg><s-lg><s-l>स संग्रामो महाराज घोररूपोऽभवन्महान् ।</s-l><s-l>कुरूणां पाण्डवानां च यमराष्ट्रविवर्धनः ॥ २६ ॥</s-l></s-lg><s-lg><s-l>ततो भीमो रणे क्रुद्धो रभसश्च विशेषतः ।</s-l><s-l>गजानीकं समासाद्य प्रेषयामास मृत्यवे ॥ २७ ॥</s-l></s-lg><s-lg><s-l>तत्र भारत भीमेन नाराचाभिहता गजाः ।</s-l><s-l>पेतुः सेदुश्च नेदुश्च दिशश्च परिबभ्रमुः ॥ २८ ॥</s-l></s-lg><s-lg><s-l>छिन्नहस्ता महानागाश्छिन्नपादाश्च मारिष ।</s-l><s-l>क्रौञ्चवद्व्यनदन्भीताः पृथिवीमधिशिश्यिरे ॥ २९ ॥</s-l></s-lg><s-lg><s-l>नकुलः सहदेवश्च हयानीकमभिद्रुतौ ।</s-l><s-l>ते हयाः काञ्चनापीडा रुक्मभाण्डपरिच्छदाः ।</s-l><s-l>वध्यमाना व्यदृश्यन्त शतशोऽथ सहस्रशः ॥ ३० ॥</s-l></s-lg><s-lg><s-l>पतद्भिश्च हयै राजन्समास्तीर्यत मेदिनी ।</s-l><s-l>निर्जिह्वैश्च श्वसद्भिश्च कूजद्भिश्च गतासुभिः ।</s-l><s-l>हयैर्बभौ नरश्रेष्ठ नानारूपधरैर्धरा ॥ ३१ ॥</s-l></s-lg><s-lg><s-l>अर्जुनेन हतैः संख्ये तथा भारत वाजिभिः ।</s-l><s-l>प्रबभौ वसुधा घोरा तत्र तत्र विशां पते ॥ ३२ ॥</s-l></s-lg><s-lg><s-l>रथैर्भग्नैर्ध्वजैश्छिन्नैश्छत्रैश्च सुमहाप्रभैः ।</s-l><s-l>हारैर्निष्कैः सकेयूरैः शिरोभिश्च सकुण्डलैः ॥ ३३ ॥</s-l></s-lg><s-lg><s-l>उष्णीषैरपविद्धैश्च पताकाभिश्च सर्वषः ।</s-l><s-l>अनुकर्षैः शुभै राजन्योक्त्रैश्चव्यसुरश्मिभिः ।</s-l><s-l>संछन्ना वसुधा भाति वसन्ते कुसुमैरिव ॥ ३४ ॥</s-l></s-lg><s-lg><s-l>एवमेष क्षयो वृत्तः पाण्डूनामपि भारत ।</s-l><s-l>क्रुद्धे शांतनवे भीष्मे द्रोणे च रथसत्तमे ॥ ३५ ॥</s-l></s-lg><s-lg><s-l>अश्वत्थाम्नि कृपे चैव तथैव कृतवर्मणि ।</s-l><s-l>तथेतरेषु क्रुद्धेषु तावकानामपि क्षयः ॥ ३६ ॥</s-l></s-lg>