<s-lg><s-l> संजय उवाच ।</s-l><s-l>विहृत्य च ततो राजन्सहिताः कुरुपाण्डवाः ।</s-l><s-l>व्यतीतायां तु शर्वर्यां पुनर्युद्धाय निर्ययुः ॥ १ ॥</s-l></s-lg><s-lg><s-l>तत्र शब्दो महानासीत्तव तेषां च भारत ।</s-l><s-l>युज्यतां रथमुख्यानां कल्प्यतां चैव दन्तिनाम् ॥ २ ॥</s-l></s-lg><s-lg><s-l>संनह्यतां पदातीनां हयानां चैव भारत ।</s-l><s-l>शङ्खदुन्दुभिनादश्च तुमुलः सर्वतोऽभवत् ॥ ३ ॥</s-l></s-lg><s-lg><s-l>ततो युधिष्ठिरो राजा धृष्टद्युम्नमभाषत ।</s-l><s-l>व्यूहं व्यूह महाबाहो मकरं शत्रुतापनम् ॥ ४ ॥</s-l></s-lg><s-lg><s-l>एवमुक्तस्तु पार्थेन धृष्टद्युम्नो महारथः ।</s-l><s-l>व्यादिदेश महाराज रथिनो रथिनां वरः ॥ ५ ॥</s-l></s-lg><s-lg><s-l>शिरोऽभूद्द्रुपदस्तस्य पाण्डवश्च धनंजयः ।</s-l><s-l>चक्षुषी सहदेवश्च नकुलश्च महारथः ।</s-l><s-l>तुण्डमासीन्महाराज भीमसेनो महाबलः ॥ ६ ॥</s-l></s-lg><s-lg><s-l>सौभद्रो द्रौपदेयाश्च राक्षसश्च घटोत्कचः ।</s-l><s-l>सात्यकिर्धर्मराजश्च व्यूहग्रीवां समास्थिताः ॥ ७ ॥</s-l></s-lg><s-lg><s-l>पृष्ठमासीन्महाराज विराटो वाहिनीपतिः ।</s-l><s-l>धृष्टद्युम्नेन सहितो महत्या सेनया वृतः ॥ ८ ॥</s-l></s-lg><s-lg><s-l>केकया भ्रातरः पञ्च वामं पार्श्वं समाश्रिताः ।</s-l><s-l>धृष्टकेतुर्नरव्याघ्रः करकर्षश्च वीर्यवान् ।</s-l><s-l>दक्षिणं पक्षमाश्रित्य स्थिता व्यूहस्य रक्षणे ॥ ९ ॥</s-l></s-lg><s-lg><s-l>पादयोस्तु महाराज स्थितः श्रीमान्महारथः ।</s-l><s-l>कुन्तिभोजः शतानीको महत्या सेनया वृतः ॥ १० ॥</s-l></s-lg><s-lg><s-l>शिखण्डी तु महेष्वासः सोमकैः संवृतो बली ।</s-l><s-l>इरावांश्च ततः पुच्छे मकरस्य व्यवस्थितौ ॥ ११ ॥</s-l></s-lg><s-lg><s-l>एवमेतन्महाव्यूहं व्यूह्य भारत पाण्डवाः ।</s-l><s-l>सूर्योदये महाराज पुनर्युद्धाय दंशिताः ॥ १२ ॥</s-l></s-lg><s-lg><s-l>कौरवानभ्ययुस्तूर्णं हस्त्यश्वरथपत्तिभिः ।</s-l><s-l>समुच्छ्रितैर्ध्वजैश्चित्रैः शस्त्रैश्च विमलैः शितैः ॥ १३ ॥</s-l></s-lg><s-lg><s-l>व्यूहं दृष्ट्वा तु तत्सैन्यं पिता देवव्रतस्तव ।</s-l><s-l>क्रौञ्चेन महता राजन्प्रत्यव्यूहत वाहिनीम् ॥ १४ ॥</s-l></s-lg><s-lg><s-l>तस्य तुण्डे महेष्वासो भारद्वाजो व्यरोचत ।</s-l><s-l>अश्वत्थामा कृपश्चैव चक्षुरास्तां नरेश्वर ॥ १५ ॥</s-l></s-lg><s-lg><s-l>कृतवर्मा तु सहितः काम्बोजारट्टबाह्लिकैः ।</s-l><s-l>शिरस्यासीन्नरश्रेष्ठः श्रेष्ठः सर्वधनुष्मताम् ॥ १६ ॥</s-l></s-lg><s-lg><s-l>ग्रीवायां शूरसेनस्तु तव पुत्रश्च मारिष ।</s-l><s-l>दुर्योधनो महाराज राजभिर्बहुभिर्वृतः ॥ १७ ॥</s-l></s-lg><s-lg><s-l>प्राग्ज्योतिषस्तु सहितः मद्रसौवीरकेकयैः ।</s-l><s-l>उरस्यभून्नरश्रेष्ठ महत्या सेनया वृतः ॥ १८ ॥</s-l></s-lg><s-lg><s-l>स्वसेनया च सहितः सुशर्मा प्रस्थलाधिपः ।</s-l><s-l>वामं पक्षं समाश्रित्य दंशितः समवस्थितः ॥ १९ ॥</s-l></s-lg><s-lg><s-l>तुषारा यवनाश्चैव शकाश्च सह चूचुपैः ।</s-l><s-l>दक्षिणं पक्षमाश्रित्य स्थिता व्यूहस्य भारत ॥ २० ॥</s-l></s-lg><s-lg><s-l>श्रुतायुश्च शतायुश्च सौमदत्तिश्च मारिष ।</s-l><s-l>व्यूहस्य जघने तस्थू रक्षमाणाः परस्परम् ॥ २१ ॥</s-l></s-lg><s-lg><s-l>ततो युद्धाय संजग्मुः पाण्डवाः कौरवैः सह ।</s-l><s-l>सूर्योदये महाराज ततो युद्धमभून्महत् ॥ २२ ॥</s-l></s-lg><s-lg><s-l>प्रतीयू रथिनो नागान्नागाश्च रथिनो ययुः ।</s-l><s-l>हयारोहा हयारोहान्रथिनश्चापि सादिनः ॥ २३ ॥</s-l></s-lg><s-lg><s-l>सारथिं च रथी राजन्कुञ्जरांश्च महारणे ।</s-l><s-l>हस्त्यारोहा रथारोहान्रथिनश्चापि सादिनः ॥ २४ ॥</s-l></s-lg><s-lg><s-l>रथिनः पत्तिभिः सार्धं सादिनश्चापि पत्तिभिः ।</s-l><s-l>अन्योन्यं समरे राजन्प्रत्यधावन्नमर्षिताः ॥ २५ ॥</s-l></s-lg><s-lg><s-l>भीमसेनार्जुनयमैर्गुप्ता चान्यैर्महारथैः ।</s-l><s-l>शुशुभे पाण्डवी सेना नक्षत्रैरिव शर्वरी ॥ २६ ॥</s-l></s-lg><s-lg><s-l>तथा भीष्मकृपद्रोणशल्यदुर्योधनादिभिः ।</s-l><s-l>तवापि विबभौ सेना ग्रहैर्द्यौरिव संवृता ॥ २७ ॥</s-l></s-lg><s-lg><s-l>भीमसेनस्तु कौन्तेयो द्रोणं दृष्ट्वा पराक्रमी ।</s-l><s-l>अभ्ययाज्जवनैरश्वैर्भारद्वाजस्य वाहिनीम् ॥ २८ ॥</s-l></s-lg><s-lg><s-l>द्रोणस्तु समरे क्रुद्धो भीमं नवभिरायसैः ।</s-l><s-l>विव्याध समरे राजन्मर्माण्युद्दिश्य वीर्यवान् ॥ २९ ॥</s-l></s-lg><s-lg><s-l>दृढाहतस्ततो भीमो भारद्वाजस्य संयुगे ।</s-l><s-l>सारथिं प्रेषयामास यमस्य सदनं प्रति ॥ ३० ॥</s-l></s-lg><s-lg><s-l>स संगृह्य स्वयं वाहान्भारद्वाजः प्रतापवान् ।</s-l><s-l>व्यधमत्पाण्डवीं सेनां तूलराशिमिवानलः ॥ ३१ ॥</s-l></s-lg><s-lg><s-l>ते वध्यमाना द्रोणेन भीष्मेण च नरोत्तम ।</s-l><s-l>सृञ्जयाः केकयैः सार्धं पलायनपराभवन् ॥ ३२ ॥</s-l></s-lg><s-lg><s-l>तथैव तावकं सैन्यं भीमार्जुनपरिक्षतम् ।</s-l><s-l>मुह्यते तत्र तत्रैव समदेव वराङ्गना ॥ ३३ ॥</s-l></s-lg><s-lg><s-l>अभिद्येतां ततो व्यूहौ तस्मिन्वीरवरक्षये ।</s-l><s-l>आसीद्व्यतिकरो घोरस्तव तेषां च भारत ॥ ३४ ॥</s-l></s-lg><s-lg><s-l>तदद्भुतमपश्याम तावकानां परैः सह ।</s-l><s-l>एकायनगताः सर्वे यदयुध्यन्त भारत ॥ ३५ ॥</s-l></s-lg><s-lg><s-l>प्रतिसंवार्य चास्त्राणि तेऽन्योन्यस्य विशां पते ।</s-l><s-l>युयुधुः पाण्डवाश्चैव कौरवाश्च महारथाः ॥ ३६ ॥</s-l></s-lg>