<s-lg><s-l> व्यास उवाच ।</s-l><s-l>खरा गोषु प्रजायन्ते रमन्ते मातृभिः सुताः ।</s-l><s-l>अनार्तवं पुष्पफलं दर्शयन्ति वने द्रुमाः ॥ १ ॥</s-l></s-lg><s-lg><s-l>गर्भिण्यो राजपुत्र्यश्च जनयन्ति विभीषणान् ।</s-l><s-l>क्रव्यादान्पक्षिणश्चैव गोमायूनपरान्मृगान् ॥ २ ॥</s-l></s-lg><s-lg><s-l>त्रिविषाणाश्चतुर्नेत्राः पञ्चपादा द्विमेहनाः ।</s-l><s-l>द्विशीर्षाश्च द्विपुच्छाश्च दंष्ट्रिणः पशवोऽशिवाः ॥ ३ ॥</s-l></s-lg><s-lg><s-l>जायन्ते विवृतास्याश्च व्याहरन्तोऽशिवा गिरः ।</s-l><s-l>त्रिपदाः शिखिनस्तार्क्ष्याश्चतुर्दंष्ट्रा विषाणिनः ॥ ४ ॥</s-l></s-lg><s-lg><s-l>तथैवान्याश्च दृश्यन्ते स्त्रियश्च ब्रह्मवादिनाम् ।</s-l><s-l>वैनतेयान्मयूरांश्च जनयन्त्यः पुरे तव ॥ ५ ॥</s-l></s-lg><s-lg><s-l>गोवत्सं वडवा सूते श्वा सृगालं महीपते ।</s-l><s-l>क्रकराञ्शारिकाश्चैव शुकांश्चाशुभवादिनः ॥ ६ ॥</s-l></s-lg><s-lg><s-l>स्त्रियः काश्चित्प्रजायन्ते चतस्रः पञ्च कन्यकाः ।</s-l><s-l>ता जातमात्रा नृत्यन्ति गायन्ति च हसन्ति च ॥ ७ ॥</s-l></s-lg><s-lg><s-l>पृथग्जनस्य कुडकाः स्तनपाः स्तेनवेश्मनि ।</s-l><s-l>नृत्यन्ति परिगायन्ति वेदयन्तो महद्भयम् ॥ ८ ॥</s-l></s-lg><s-lg><s-l>प्रतिमाश्चालिखन्त्यन्ये सशस्त्राः कालचोदिताः ।</s-l><s-l>अन्योन्यमभिधावन्ति शिशवो दण्डपाणयः ।</s-l><s-l>उपरुन्धन्ति कृत्वा च नगराणि युयुत्सवः ॥ ९ ॥</s-l></s-lg><s-lg><s-l>पद्मोत्पलानि वृक्षेषु जायन्ते कुमुदानि च ।</s-l><s-l>विष्वग्वाताश्च वान्त्युग्रा रजो न व्युपशाम्यति ॥ १० ॥</s-l></s-lg><s-lg><s-l>अभीक्ष्णं कम्पते भूमिरर्कं राहुस्तथाग्रसत् ।</s-l><s-l>श्वेतो ग्रहस्तथा चित्रां समतिक्रम्य तिष्ठति ॥ ११ ॥</s-l></s-lg><s-lg><s-l>अभावं हि विशेषेण कुरूणां प्रतिपश्यति ।</s-l><s-l>धूमकेतुर्महाघोरः पुष्यमाक्रम्य तिष्ठति ॥ १२ ॥</s-l></s-lg><s-lg><s-l>सेनयोरशिवं घोरं करिष्यति महाग्रहः ।</s-l><s-l>मघास्वङ्गारको वक्रः श्रवणे च बृहस्पतिः ॥ १३ ॥</s-l></s-lg><s-lg><s-l>भाग्यं नक्षत्रमाक्रम्य सूर्यपुत्रेण पीड्यते ।</s-l><s-l>शुक्रः प्रोष्ठपदे पूर्वे समारुह्य विशां पते ।</s-l><s-l>उत्तरे तु परिक्रम्य सहितः प्रत्युदीक्षते ॥ १४ ॥</s-l></s-lg><s-lg><s-l>श्यामो ग्रहः प्रज्वलितः सधूमः सहपावकः ।</s-l><s-l>ऐन्द्रं तेजस्वि नक्षत्रं ज्येष्ठामाक्रम्य तिष्ठति ॥ १५ ॥</s-l></s-lg><s-lg><s-l>ध्रुवः प्रज्वलितो घोरमपसव्यं प्रवर्तते ।</s-l><s-l>चित्रास्वात्यन्तरे चैव धिष्ठितः परुषो ग्रहः ॥ १६ ॥</s-l></s-lg><s-lg><s-l>वक्रानुवक्रं कृत्वा च श्रवणे पावकप्रभः ।</s-l><s-l>ब्रह्मराशिं समावृत्य लोहिताङ्गो व्यवस्थितः ॥ १७ ॥</s-l></s-lg><s-lg><s-l>सर्वसस्यप्रतिच्छन्ना पृथिवी फलमालिनी ।</s-l><s-l>पञ्चशीर्षा यवाश्चैव शतशीर्षाश्च शालयः ॥ १८ ॥</s-l></s-lg><s-lg><s-l>प्रधानाः सर्वलोकस्य यास्वायत्तमिदं जगत् ।</s-l><s-l>ता गावः प्रस्नुता वत्सैः शोणितं प्रक्षरन्त्युत ॥ १९ ॥</s-l></s-lg><s-lg><s-l>निश्चेरुरपिधानेभ्यः खड्गाः प्रज्वलिता भृशम् ।</s-l><s-l>व्यक्तं पश्यन्ति शस्त्राणि संग्रामं समुपस्थितम् ॥ २० ॥</s-l></s-lg><s-lg><s-l>अग्निवर्णा यथा भासः शस्त्राणामुदकस्य च ।</s-l><s-l>कवचानां ध्वजानां च भविष्यति महान्क्षयः ॥ २१ ॥</s-l></s-lg><s-lg><s-l>दिक्षु प्रज्वलितास्याश्च व्याहरन्ति मृगद्विजाः ।</s-l><s-l>अत्याहितं दर्शयन्तो वेदयन्ति महद्भयम् ॥ २२ ॥</s-l></s-lg><s-lg><s-l>एकपक्षाक्षिचरणः शकुनिः खचरो निशि ।</s-l><s-l>रौद्रं वदति संरब्धः शोणितं छर्दयन्मुहुः ॥ २३ ॥</s-l></s-lg><s-lg><s-l>ग्रहौ ताम्रारुणशिखौ प्रज्वलन्ताविव स्थितौ ।</s-l><s-l>सप्तर्षीणामुदाराणां समवच्छाद्य वै प्रभाम् ॥ २४ ॥</s-l></s-lg><s-lg><s-l>संवत्सरस्थायिनौ च ग्रहौ प्रज्वलितावुभौ ।</s-l><s-l>विशाखयोः समीपस्थौ बृहस्पतिशनैश्चरौ ॥ २५ ॥</s-l></s-lg><s-lg><s-l>कृत्तिकासु ग्रहस्तीव्रो नक्षत्रे प्रथमे ज्वलन् ।</s-l><s-l>वपूंष्यपहरन्भासा धूमकेतुरिव स्थितः ॥ २६ ॥</s-l></s-lg><s-lg><s-l>त्रिषु पूर्वेषु सर्वेषु नक्षत्रेषु विशां पते ।</s-l><s-l>बुधः संपततेऽभीक्ष्णं जनयन्सुमहद्भयम् ॥ २७ ॥</s-l></s-lg><s-lg><s-l>चतुर्दशीं पञ्चदशीं भूतपूर्वां च षोडशीम् ।</s-l><s-l>इमां तु नाभिजानामि अमावास्यां त्रयोदशीम् ॥ २८ ॥</s-l></s-lg><s-lg><s-l>चन्द्रसूर्यावुभौ ग्रस्तावेकमासे त्रयोदशीम् ।</s-l><s-l>अपर्वणि ग्रहावेतौ प्रजाः संक्षपयिष्यतः ॥ २९ ॥</s-l></s-lg><s-lg><s-l>रजोवृता दिशः सर्वाः पांसुवर्षैः समन्ततः ।</s-l><s-l>उत्पातमेघा रौद्राश्च रात्रौ वर्षन्ति शोणितम् ॥ ३० ॥</s-l></s-lg><s-lg><s-l>मांसवर्षं पुनस्तीव्रमासीत्कृष्णचतुर्दशीम् ।</s-l><s-l>अर्धरात्रे महाघोरमतृप्यंस्तत्र राक्षसाः ॥ ३१ ॥</s-l></s-lg><s-lg><s-l>प्रतिस्रोतोऽवहन्नद्यः सरितः शोणितोदकाः ।</s-l><s-l>फेनायमानाः कूपाश्च नर्दन्ति वृषभा इव ।</s-l><s-l>पतन्त्युल्काः सनिर्घाताः शुष्काशनिविमिश्रिताः ॥ ३२ ॥</s-l></s-lg><s-lg><s-l>अद्य चैव निशां व्युष्टामुदये भानुराहतः ।</s-l><s-l>ज्वलन्तीभिर्महोल्काभिश्चतुर्भिः सर्वतोदिशम् ॥ ३३ ॥</s-l></s-lg><s-lg><s-l>आदित्यमुपतिष्ठद्भिस्तत्र चोक्तं महर्षिभिः ।</s-l><s-l>भूमिपालसहस्राणां भूमिः पास्यति शोणितम् ॥ ३४ ॥</s-l></s-lg><s-lg><s-l>कैलासमन्दराभ्यां तु तथा हिमवतो गिरेः ।</s-l><s-l>सहस्रशो महाशब्दं शिखराणि पतन्ति च ॥ ३५ ॥</s-l></s-lg><s-lg><s-l>महाभूता भूमिकम्पे चतुरः सागरान्पृथक् ।</s-l><s-l>वेलामुद्वर्तयन्ति स्म क्षोभयन्तः पुनः पुनः ॥ ३६ ॥</s-l></s-lg><s-lg><s-l>वृक्षानुन्मथ्य वान्त्युग्रा वाताः शर्करकर्षिणः ।</s-l><s-l>पतन्ति चैत्यवृक्षाश्च ग्रामेषु नगरेषु च ॥ ३७ ॥</s-l></s-lg><s-lg><s-l>पीतलोहितनीलश्च ज्वलत्यग्निर्हुतो द्विजैः ।</s-l><s-l>वामार्चिः शावगन्धी च धूमप्रायः खरस्वनः ।</s-l><s-l>स्पर्शा गन्धा रसाश्चैव विपरीता महीपते ॥ ३८ ॥</s-l></s-lg><s-lg><s-l>धूमायन्ते ध्वजा राज्ञां कम्पमाना मुहुर्मुहुः ।</s-l><s-l>मुञ्चन्त्यङ्गारवर्षाणि भेर्योऽथ पटहास्तथा ॥ ३९ ॥</s-l></s-lg><s-lg><s-l>प्रासादशिखराग्रेषु पुरद्वारेषु चैव हि ।</s-l><s-l>गृध्राः परिपतन्त्युग्रा वामं मण्डलमाश्रिताः ॥ ४० ॥</s-l></s-lg><s-lg><s-l>पक्वापक्वेति सुभृशं वावाश्यन्ते वयांसि च ।</s-l><s-l>निलीयन्ते ध्वजाग्रेषु क्षयाय पृथिवीक्षिताम् ॥ ४१ ॥</s-l></s-lg><s-lg><s-l>ध्यायन्तः प्रकिरन्तश्च वालान्वेपथुसंयुताः ।</s-l><s-l>रुदन्ति दीनास्तुरगा मातङ्गाश्च सहस्रशः ॥ ४२ ॥</s-l></s-lg><s-lg><s-l>एतच्छ्रुत्वा भवानत्र प्राप्तकालं व्यवस्यताम् ।</s-l><s-l>यथा लोकः समुच्छेदं नायं गच्छेत भारत ॥ ४३ ॥</s-l></s-lg><s-lg><s-l> वैशंपायन उवाच ।</s-l><s-l>पितुर्वचो निशम्यैतद्धृतराष्ट्रोऽब्रवीदिदम् ।</s-l><s-l>दिष्टमेतत्पुरा मन्ये भविष्यति न संशयः ॥ ४४ ॥</s-l></s-lg><s-lg><s-l>क्षत्रियाः क्षत्रधर्मेण वध्यन्ते यदि संयुगे ।</s-l><s-l>वीरलोकं समासाद्य सुखं प्राप्स्यन्ति केवलम् ॥ ४५ ॥</s-l></s-lg><s-lg><s-l>इह कीर्तिं परे लोके दीर्घकालं महत्सुखम् ।</s-l><s-l>प्राप्स्यन्ति पुरुषव्याघ्राः प्राणांस्त्यक्त्वा महाहवे ॥ ४६ ॥</s-l></s-lg>