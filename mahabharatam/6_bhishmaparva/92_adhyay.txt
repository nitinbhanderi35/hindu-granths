<s-lg><s-l> संजय उवाच ।</s-l><s-l>पुत्रं तु निहतं श्रुत्वा इरावन्तं धनंजयः ।</s-l><s-l>दुःखेन महताविष्टो निःश्वसन्पन्नगो यथा ॥ १ ॥</s-l></s-lg><s-lg><s-l>अब्रवीत्समरे राजन्वासुदेवमिदं वचः ।</s-l><s-l>इदं नूनं महाप्राज्ञो विदुरो दृष्टवान्पुरा ॥ २ ॥</s-l></s-lg><s-lg><s-l>कुरूणां पाण्डवानां च क्षयं घोरं महामतिः ।</s-l><s-l>ततो निवारयितवान्धृतराष्ट्रं जनेश्वरम् ॥ ३ ॥</s-l></s-lg><s-lg><s-l>अवध्या बहवो वीराः संग्रामे मधुसूदन ।</s-l><s-l>निहताः कौरवैः संख्ये तथास्माभिश्च ते हताः ॥ ४ ॥</s-l></s-lg><s-lg><s-l>अर्थहेतोर्नरश्रेष्ठ क्रियते कर्म कुत्सितम् ।</s-l><s-l>धिगर्थान्यत्कृते ह्येवं क्रियते ज्ञातिसंक्षयः ॥ ५ ॥</s-l></s-lg><s-lg><s-l>अधनस्य मृतं श्रेयो न च ज्ञातिवधाद्धनम् ।</s-l><s-l>किं नु प्राप्स्यामहे कृष्ण हत्वा ज्ञातीन्समागतान् ॥ ६ ॥</s-l></s-lg><s-lg><s-l>दुर्योधनापराधेन शकुनेः सौबलस्य च ।</s-l><s-l>क्षत्रिया निधनं यान्ति कर्णदुर्मन्त्रितेन च ॥ ७ ॥</s-l></s-lg><s-lg><s-l>इदानीं च विजानामि सुकृतं मधुसूदन ।</s-l><s-l>कृतं राज्ञा महाबाहो याचता स्म सुयोधनम् ।</s-l><s-l>राज्यार्धं पञ्च वा ग्रामान्नाकार्षीत्स च दुर्मतिः ॥ ८ ॥</s-l></s-lg><s-lg><s-l>दृष्ट्वा हि क्षत्रियाञ्शूराञ्शयानान्धरणीतले ।</s-l><s-l>निन्दामि भृशमात्मानं धिगस्तु क्षत्रजीविकाम् ॥ ९ ॥</s-l></s-lg><s-lg><s-l>अशक्तमिति मामेते ज्ञास्यन्ति क्षत्रिया रणे ।</s-l><s-l>युद्धं ममैभिरुचितं ज्ञातिभिर्मधुसूदन ॥ १० ॥</s-l></s-lg><s-lg><s-l>संचोदय हयान्क्षिप्रं धार्तराष्ट्रचमूं प्रति ।</s-l><s-l>प्रतरिष्ये महापारं भुजाभ्यां समरोदधिम् ।</s-l><s-l>नायं क्लीबयितुं कालो विद्यते माधव क्वचित् ॥ ११ ॥</s-l></s-lg><s-lg><s-l>एवमुक्तस्तु पार्थेन केशवः परवीरहा ।</s-l><s-l>चोदयामास तानश्वान्पाण्डुरान्वातरंहसः ॥ १२ ॥</s-l></s-lg><s-lg><s-l>अथ शब्दो महानासीत्तव सैन्यस्य भारत ।</s-l><s-l>मारुतोद्धूतवेगस्य सागरस्येव पर्वणि ॥ १३ ॥</s-l></s-lg><s-lg><s-l>अपराह्णे महाराज संग्रामः समपद्यत ।</s-l><s-l>पर्जन्यसमनिर्घोषो भीष्मस्य सह पाण्डवैः ॥ १४ ॥</s-l></s-lg><s-lg><s-l>ततो राजंस्तव सुता भीमसेनमुपाद्रवन् ।</s-l><s-l>परिवार्य रणे द्रोणं वसवो वासवं यथा ॥ १५ ॥</s-l></s-lg><s-lg><s-l>ततः शांतनवो भीष्मः कृपश्च रथिनां वरः ।</s-l><s-l>भगदत्तः सुशर्मा च धनंजयमुपाद्रवन् ॥ १६ ॥</s-l></s-lg><s-lg><s-l>हार्दिक्यो बाह्लिकश्चैव सात्यकिं समभिद्रुतौ ।</s-l><s-l>अम्बष्ठकस्तु नृपतिरभिमन्युमवारयत् ॥ १७ ॥</s-l></s-lg><s-lg><s-l>शेषास्त्वन्ये महाराज शेषानेव महारथान् ।</s-l><s-l>ततः प्रववृते युद्धं घोररूपं भयावहम् ॥ १८ ॥</s-l></s-lg><s-lg><s-l>भीमसेनस्तु संप्रेक्ष्य पुत्रांस्तव जनेश्वर ।</s-l><s-l>प्रजज्वाल रणे क्रुद्धो हविषा हव्यवाडिव ॥ १९ ॥</s-l></s-lg><s-lg><s-l>पुत्रास्तु तव कौन्तेयं छादयां चक्रिरे शरैः ।</s-l><s-l>प्रावृषीव महाराज जलदाः पर्वतं यथा ॥ २० ॥</s-l></s-lg><s-lg><s-l>स च्छाद्यमानो बहुधा पुत्रैस्तव विशां पते ।</s-l><s-l>सृक्किणी विलिहन्वीरः शार्दूल इव दर्पितः ॥ २१ ॥</s-l></s-lg><s-lg><s-l>व्यूढोरस्कं ततो भीमः पातयामास पार्थिव ।</s-l><s-l>क्षुरप्रेण सुतीक्ष्णेन सोऽभवद्गतजीवितः ॥ २२ ॥</s-l></s-lg><s-lg><s-l>अपरेण तु भल्लेन पीतेन निशितेन च ।</s-l><s-l>अपातयत्कुण्डलिनं सिंहः क्षुद्रमृगं यथा ॥ २३ ॥</s-l></s-lg><s-lg><s-l>ततः सुनिशितान्पीतान्समादत्त शिलीमुखान् ।</s-l><s-l>स सप्त त्वरया युक्तः पुत्रांस्ते प्राप्य मारिष ॥ २४ ॥</s-l></s-lg><s-lg><s-l>प्रेषिता भीमसेनेन शरास्ते दृढधन्वना ।</s-l><s-l>अपातयन्त पुत्रांस्ते रथेभ्यः सुमहारथान् ॥ २५ ॥</s-l></s-lg><s-lg><s-l>अनाधृष्टिं कुण्डभेदं वैराटं दीर्घलोचनम् ।</s-l><s-l>दीर्घबाहुं सुबाहुं च तथैव कनकध्वजम् ॥ २६ ॥</s-l></s-lg><s-lg><s-l>प्रपतन्त स्म ते वीरा विरेजुर्भरतर्षभ ।</s-l><s-l>वसन्ते पुष्पशबलाश्चूताः प्रपतिता इव ॥ २७ ॥</s-l></s-lg><s-lg><s-l>ततः प्रदुद्रुवुः शेषाः पुत्रास्तव विशां पते ।</s-l><s-l>तं कालमिव मन्यन्तो भीमसेनं महाबलम् ॥ २८ ॥</s-l></s-lg><s-lg><s-l>द्रोणस्तु समरे वीरं निर्दहन्तं सुतांस्तव ।</s-l><s-l>यथाद्रिं वारिधाराभिः समन्ताद्व्यकिरच्छरैः ॥ २९ ॥</s-l></s-lg><s-lg><s-l>तत्राद्भुतमपश्याम कुन्तीपुत्रस्य पौरुषम् ।</s-l><s-l>द्रोणेन वार्यमाणोऽपि निजघ्ने यत्सुतांस्तव ॥ ३० ॥</s-l></s-lg><s-lg><s-l>यथा हि गोवृषो वर्षं संधारयति खात्पतत् ।</s-l><s-l>भीमस्तथा द्रोणमुक्तं शरवर्षमदीधरत् ॥ ३१ ॥</s-l></s-lg><s-lg><s-l>अद्भुतं च महाराज तत्र चक्रे वृकोदरः ।</s-l><s-l>यत्पुत्रांस्तेऽवधीत्संख्ये द्रोणं चैव न्ययोधयत् ॥ ३२ ॥</s-l></s-lg><s-lg><s-l>पुत्रेषु तव वीरेषु चिक्रीडार्जुनपूर्वजः ।</s-l><s-l>मृगेष्विव महाराज चरन्व्याघ्रो महाबलः ॥ ३३ ॥</s-l></s-lg><s-lg><s-l>यथा वा पशुमध्यस्थो द्रावयेत पशून्वृकः ।</s-l><s-l>वृकोदरस्तव सुतांस्तथा व्यद्रावयद्रणे ॥ ३४ ॥</s-l></s-lg><s-lg><s-l>गाङ्गेयो भगदत्तश्च गौतमश्च महारथः ।</s-l><s-l>पाण्डवं रभसं युद्धे वारयामासुरर्जुनम् ॥ ३५ ॥</s-l></s-lg><s-lg><s-l>अस्त्रैरस्त्राणि संवार्य तेषां सोऽतिरथो रणे ।</s-l><s-l>प्रवीरांस्तव सैन्येषु प्रेषयामास मृत्यवे ॥ ३६ ॥</s-l></s-lg><s-lg><s-l>अभिमन्युश्च राजानमम्बष्ठं लोकविश्रुतम् ।</s-l><s-l>विरथं रथिनां श्रेष्ठं कारयामास सायकैः ॥ ३७ ॥</s-l></s-lg><s-lg><s-l>विरथो वध्यमानः स सौभद्रेण यशस्विना ।</s-l><s-l>अवप्लुत्य रथात्तूर्णं सव्रीडो मनुजाधिपः ॥ ३८ ॥</s-l></s-lg><s-lg><s-l>असिं चिक्षेप समरे सौभद्रस्य महात्मनः ।</s-l><s-l>आरुरोह रथं चैव हार्दिक्यस्य महात्मनः ॥ ३९ ॥</s-l></s-lg><s-lg><s-l>आपतन्तं तु निस्त्रिंशं युद्धमार्गविशारदः ।</s-l><s-l>लाघवाद्व्यंसयामास सौभद्रः परवीरहा ॥ ४० ॥</s-l></s-lg><s-lg><s-l>व्यंसितं वीक्ष्य निस्त्रिंशं सौभद्रेण रणे तदा ।</s-l><s-l>साधु साध्विति सैन्यानां प्रणादोऽभूद्विशां पते ॥ ४१ ॥</s-l></s-lg><s-lg><s-l>धृष्टद्युम्नमुखास्त्वन्ये तव सैन्यमयोधयन् ।</s-l><s-l>तथैव तावकाः सर्वे पाण्डुसैन्यमयोधयन् ॥ ४२ ॥</s-l></s-lg><s-lg><s-l>तत्राक्रन्दो महानासीत्तव तेषां च भारत ।</s-l><s-l>निघ्नतां भृशमन्योन्यं कुर्वतां कर्म दुष्करम् ॥ ४३ ॥</s-l></s-lg><s-lg><s-l>अन्योन्यं हि रणे शूराः केशेष्वाक्षिप्य मारिष ।</s-l><s-l>नखैर्दन्तैरयुध्यन्त मुष्टिभिर्जानुभिस्तथा ॥ ४४ ॥</s-l></s-lg><s-lg><s-l>बाहुभिश्च तलैश्चैव निस्त्रिंशैश्च सुसंशितैः ।</s-l><s-l>विवरं प्राप्य चान्योन्यमनयन्यमसादनम् ॥ ४५ ॥</s-l></s-lg><s-lg><s-l>न्यहनच्च पिता पुत्रं पुत्रश्च पितरं रणे ।</s-l><s-l>व्याकुलीकृतसंकल्पा युयुधुस्तत्र मानवाः ॥ ४६ ॥</s-l></s-lg><s-lg><s-l>रणे चारूणि चापानि हेमपृष्ठानि भारत ।</s-l><s-l>हतानामपविद्धानि कलापाश्च महाधनाः ॥ ४७ ॥</s-l></s-lg><s-lg><s-l>जातरूपमयैः पुङ्खै राजतैश्च शिताः शराः ।</s-l><s-l>तैलधौता व्यराजन्त निर्मुक्तभुजगोपमाः ॥ ४८ ॥</s-l></s-lg><s-lg><s-l>हस्तिदन्तत्सरून्खड्गाञ्जातरूपपरिष्कृतान् ।</s-l><s-l>चर्माणि चापविद्धानि रुक्मपृष्ठानि धन्विनाम् ॥ ४९ ॥</s-l></s-lg><s-lg><s-l>सुवर्णविकृतप्रासान्पट्टिशान्हेमभूषितान् ।</s-l><s-l>जातरूपमयाश्चर्ष्टीः शक्त्यश्च कनकोज्ज्वलाः ॥ ५० ॥</s-l></s-lg><s-lg><s-l>अपकृत्ताश्च पतिता मुसलानि गुरूणि च ।</s-l><s-l>परिघान्पट्टिशांश्चैव भिण्डिपालांश्च मारिष ॥ ५१ ॥</s-l></s-lg><s-lg><s-l>पतितांस्तोमरांश्चापि चित्रा हेमपरिष्कृताः ।</s-l><s-l>कुथाश्च बहुधाकाराश्चामरव्यजनानि च ॥ ५२ ॥</s-l></s-lg><s-lg><s-l>नानाविधानि शस्त्राणि विसृज्य पतिता नराः ।</s-l><s-l>जीवन्त इव दृश्यन्ते गतसत्त्वा महारथाः ॥ ५३ ॥</s-l></s-lg><s-lg><s-l>गदाविमथितैर्गात्रैर्मुसलैर्भिन्नमस्तकाः ।</s-l><s-l>गजवाजिरथक्षुण्णाः शेरते स्म नराः क्षितौ ॥ ५४ ॥</s-l></s-lg><s-lg><s-l>तथैवाश्वनृनागानां शरीरैराबभौ तदा ।</s-l><s-l>संछन्ना वसुधा राजन्पर्वतैरिव सर्वतः ॥ ५५ ॥</s-l></s-lg><s-lg><s-l>समरे पतितैश्चैव शक्त्यृष्टिशरतोमरैः ।</s-l><s-l>निस्त्रिंशैः पट्टिशैः प्रासैरयस्कुन्तैः परश्वधैः ॥ ५६ ॥</s-l></s-lg><s-lg><s-l>परिघैर्भिण्डिपालैश्च शतघ्नीभिस्तथैव च ।</s-l><s-l>शरीरैः शस्त्रभिन्नैश्च समास्तीर्यत मेदिनी ॥ ५७ ॥</s-l></s-lg><s-lg><s-l>निःशब्दैरल्पशब्दैश्च शोणितौघपरिप्लुतैः ।</s-l><s-l>गतासुभिरमित्रघ्न विबभौ संवृता मही ॥ ५८ ॥</s-l></s-lg><s-lg><s-l>सतलत्रैः सकेयूरैर्बाहुभिश्चन्दनोक्षितैः ।</s-l><s-l>हस्तिहस्तोपमैश्छिन्नैरूरुभिश्च तरस्विनाम् ॥ ५९ ॥</s-l></s-lg><s-lg><s-l>बद्धचूडामणिधरैः शिरोभिश्च सकुण्डलैः ।</s-l><s-l>पतितैर्वृषभाक्षाणां बभौ भारत मेदिनी ॥ ६० ॥</s-l></s-lg><s-lg><s-l>कवचैः शोणितादिग्धैर्विप्रकीर्णैश्च काञ्चनैः ।</s-l><s-l>रराज सुभृशं भूमिः शान्तार्चिभिरिवानलैः ॥ ६१ ॥</s-l></s-lg><s-lg><s-l>विप्रविद्धैः कलापैश्च पतितैश्च शरासनैः ।</s-l><s-l>विप्रकीर्णैः शरैश्चापि रुक्मपुङ्खैः समन्ततः ॥ ६२ ॥</s-l></s-lg><s-lg><s-l>रथैश्च बहुभिर्भग्नैः किङ्किणीजालमालिभिः ।</s-l><s-l>वाजिभिश्च हतैः कीर्णैः स्रस्तजिह्वैः सशोणितैः ॥ ६३ ॥</s-l></s-lg><s-lg><s-l>अनुकर्षैः पताकाभिरुपासङ्गैर्ध्वजैरपि ।</s-l><s-l>प्रवीराणां महाशङ्खैर्विप्रकीर्णैश्च पाण्डुरैः ॥ ६४ ॥</s-l></s-lg><s-lg><s-l>स्रस्तहस्तैश्च मातङ्गैः शयानैर्विबभौ मही ।</s-l><s-l>नानारूपैरलंकारैः प्रमदेवाभ्यलंकृता ॥ ६५ ॥</s-l></s-lg><s-lg><s-l>दन्तिभिश्चापरैस्तत्र सप्रासैर्गाढवेदनैः ।</s-l><s-l>करैः शब्दं विमुञ्चद्भिः शीकरं च मुहुर्मुहुः ।</s-l><s-l>विबभौ तद्रणस्थानं धम्यमानैरिवाचलैः ॥ ६६ ॥</s-l></s-lg><s-lg><s-l>नानारागैः कम्बलैश्च परिस्तोमैश्च दन्तिनाम् ।</s-l><s-l>वैडूर्यमणिदण्डैश्च पतितैरङ्कुशैः शुभैः ॥ ६७ ॥</s-l></s-lg><s-lg><s-l>घण्टाभिश्च गजेन्द्राणां पतिताभिः समन्ततः ।</s-l><s-l>विघाटितविचित्राभिः कुथाभी राङ्कवैस्तथा ॥ ६८ ॥</s-l></s-lg><s-lg><s-l>ग्रैवेयैश्चित्ररूपैश्च रुक्मकक्ष्याभिरेव च ।</s-l><s-l>यन्त्रैश्च बहुधा छिन्नैस्तोमरैश्च सकम्पनैः ॥ ६९ ॥</s-l></s-lg><s-lg><s-l>अश्वानां रेणुकपिलै रुक्मच्छन्नैरुरश्छदैः ।</s-l><s-l>सादिनां च भुजैश्छिन्नैः पतितैः साङ्गदैस्तथा ॥ ७० ॥</s-l></s-lg><s-lg><s-l>प्रासैश्च विमलैस्तीक्ष्णैर्विमलाभिस्तथर्ष्टिभिः ।</s-l><s-l>उष्णीषैश्च तथा छिन्नैः प्रविद्धैश्च ततस्ततः ॥ ७१ ॥</s-l></s-lg><s-lg><s-l>विचित्रैरर्धचन्द्रैश्च जातरूपपरिष्कृतैः ।</s-l><s-l>अश्वास्तरपरिस्तोमै राङ्कवैर्मृदितैस्तथा ॥ ७२ ॥</s-l></s-lg><s-lg><s-l>नरेन्द्रचूडामणिभिर्विचित्रैश्च महाधनैः ।</s-l><s-l>छत्रैस्तथापविद्धैश्च चामरव्यजनैरपि ॥ ७३ ॥</s-l></s-lg><s-lg><s-l>पद्मेन्दुद्युतिभिश्चैव वदनैश्चारुकुण्डलैः ।</s-l><s-l>कॢप्तश्मश्रुभिरत्यर्थं वीराणां समलंकृतैः ॥ ७४ ॥</s-l></s-lg><s-lg><s-l>अपविद्धैर्महाराज सुवर्णोज्ज्वलकुण्डलैः ।</s-l><s-l>ग्रहनक्षत्रशबला द्यौरिवासीद्वसुंधरा ॥ ७५ ॥</s-l></s-lg><s-lg><s-l>एवमेते महासेने मृदिते तत्र भारत ।</s-l><s-l>परस्परं समासाद्य तव तेषां च संयुगे ॥ ७६ ॥</s-l></s-lg><s-lg><s-l>तेषु श्रान्तेषु भग्नेषु मृदितेषु च भारत ।</s-l><s-l>रात्रिः समभवद्घोरा नापश्याम ततो रणम् ॥ ७७ ॥</s-l></s-lg><s-lg><s-l>ततोऽवहारं सैन्यानां प्रचक्रुः कुरुपाण्डवाः ।</s-l><s-l>घोरे निशामुखे रौद्रे वर्तमाने सुदारुणे ॥ ७८ ॥</s-l></s-lg><s-lg><s-l>अवहारं ततः कृत्वा सहिताः कुरुपाण्डवाः ।</s-l><s-l>न्यविशन्त यथाकालं गत्वा स्वशिबिरं तदा ॥ ७९ ॥</s-l></s-lg>