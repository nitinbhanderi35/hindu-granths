<s-lg><s-l> संजय उवाच ।</s-l><s-l>मध्याह्ने तु महाराज संग्रामः समपद्यत ।</s-l><s-l>लोकक्षयकरो रौद्रो भीष्मस्य सह सोमकैः ॥ १ ॥</s-l></s-lg><s-lg><s-l>गाङ्गेयो रथिनां श्रेष्ठः पाण्डवानामनीकिनीम् ।</s-l><s-l>व्यधमन्निशितैर्बाणैः शतशोऽथ सहस्रशः ॥ २ ॥</s-l></s-lg><s-lg><s-l>संममर्द च तत्सैन्यं पिता देवव्रतस्तव ।</s-l><s-l>धान्यानामिव लूनानां प्रकरं गोगणा इव ॥ ३ ॥</s-l></s-lg><s-lg><s-l>धृष्टद्युम्नः शिखण्डी च विराटो द्रुपदस्तथा ।</s-l><s-l>भीष्ममासाद्य समरे शरैर्जघ्नुर्महारथम् ॥ ४ ॥</s-l></s-lg><s-lg><s-l>धृष्टद्युम्नं ततो विद्ध्वा विराटं च त्रिभिः शरैः ।</s-l><s-l>द्रुपदस्य च नाराचं प्रेषयामास भारत ॥ ५ ॥</s-l></s-lg><s-lg><s-l>तेन विद्धा महेष्वासा भीष्मेणामित्रकर्शिना ।</s-l><s-l>चुक्रुधुः समरे राजन्पादस्पृष्टा इवोरगाः ॥ ६ ॥</s-l></s-lg><s-lg><s-l>शिखण्डी तं च विव्याध भरतानां पितामहम् ।</s-l><s-l>स्त्रीमयं मनसा ध्यात्वा नास्मै प्राहरदच्युतः ॥ ७ ॥</s-l></s-lg><s-lg><s-l>धृष्टद्युम्नस्तु समरे क्रोधादग्निरिव ज्वलन् ।</s-l><s-l>पितामहं त्रिभिर्बाणैर्बाह्वोरुरसि चार्पयत् ॥ ८ ॥</s-l></s-lg><s-lg><s-l>द्रुपदः पञ्चविंशत्या विराटो दशभिः शरैः ।</s-l><s-l>शिखण्डी पञ्चविंशत्या भीष्मं विव्याध सायकैः ॥ ९ ॥</s-l></s-lg><s-lg><s-l>सोऽतिविद्धो महाराज भीष्मः संख्ये महात्मभिः ।</s-l><s-l>वसन्ते पुष्पशबलो रक्ताशोक इवाबभौ ॥ १० ॥</s-l></s-lg><s-lg><s-l>तान्प्रत्यविध्यद्गाङ्गेयस्त्रिभिस्त्रिभिरजिह्मगैः ।</s-l><s-l>द्रुपदस्य च भल्लेन धनुश्चिच्छेद मारिष ॥ ११ ॥</s-l></s-lg><s-lg><s-l>सोऽन्यत्कार्मुकमादाय भीष्मं विव्याध पञ्चभिः ।</s-l><s-l>सारथिं च त्रिभिर्बाणैः सुशितै रणमूर्धनि ॥ १२ ॥</s-l></s-lg><s-lg><s-l>ततो भीमो महाराज द्रौपद्याः पञ्च चात्मजाः ।</s-l><s-l>केकया भ्रातरः पञ्च सात्यकिश्चैव सात्वतः ॥ १३ ॥</s-l></s-lg><s-lg><s-l>अभ्यद्रवन्त गाङ्गेयं युधिष्ठिरहितेप्सया ।</s-l><s-l>रिरक्षिषन्तः पाञ्चाल्यं धृष्टद्युम्नमुखान्रणे ॥ १४ ॥</s-l></s-lg><s-lg><s-l>तथैव तावकाः सर्वे भीष्मरक्षार्थमुद्यताः ।</s-l><s-l>प्रत्युद्ययुः पाण्डुसेनां सहसैन्या नराधिप ॥ १५ ॥</s-l></s-lg><s-lg><s-l>तत्रासीत्सुमहद्युद्धं तव तेषां च संकुलम् ।</s-l><s-l>नराश्वरथनागानां यमराष्ट्रविवर्धनम् ॥ १६ ॥</s-l></s-lg><s-lg><s-l>रथी रथिनमासाद्य प्राहिणोद्यमसादनम् ।</s-l><s-l>तथेतरान्समासाद्य नरनागाश्वसादिनः ॥ १७ ॥</s-l></s-lg><s-lg><s-l>अनयन्परलोकाय शरैः संनतपर्वभिः ।</s-l><s-l>अस्त्रैश्च विविधैर्घोरैस्तत्र तत्र विशां पते ॥ १८ ॥</s-l></s-lg><s-lg><s-l>रथाश्च रथिभिर्हीना हतसारथयस्तथा ।</s-l><s-l>विप्रद्रुताश्वाः समरे दिशो जग्मुः समन्ततः ॥ १९ ॥</s-l></s-lg><s-lg><s-l>मर्दमाना नरान्राजन्हयांश्च सुबहून्रणे ।</s-l><s-l>वातायमाना दृश्यन्ते गन्धर्वनगरोपमाः ॥ २० ॥</s-l></s-lg><s-lg><s-l>रथिनश्च रथैर्हीना वर्मिणस्तेजसा युताः ।</s-l><s-l>कुण्डलोष्णीषिणः सर्वे निष्काङ्गदविभूषिताः ॥ २१ ॥</s-l></s-lg><s-lg><s-l>देवपुत्रसमा रूपे शौर्ये शक्रसमा युधि ।</s-l><s-l>ऋद्ध्या वैश्रवणं चाति नयेन च बृहस्पतिम् ॥ २२ ॥</s-l></s-lg><s-lg><s-l>सर्वलोकेश्वराः शूरास्तत्र तत्र विशां पते ।</s-l><s-l>विप्रद्रुता व्यदृश्यन्त प्राकृता इव मानवाः ॥ २३ ॥</s-l></s-lg><s-lg><s-l>दन्तिनश्च नरश्रेष्ठ विहीना वरसादिभिः ।</s-l><s-l>मृद्नन्तः स्वान्यनीकानि संपेतुः सर्वशब्दगाः ॥ २४ ॥</s-l></s-lg><s-lg><s-l>वर्मभिश्चामरैश्छत्रैः पताकाभिश्च मारिष ।</s-l><s-l>कक्ष्याभिरथ तोत्त्रैश्च घण्टाभिस्तोमरैस्तथा ॥ २५ ॥</s-l></s-lg><s-lg><s-l>विशीर्णैर्विप्रधावन्तो दृश्यन्ते स्म दिशो दश ।</s-l><s-l>नगमेघप्रतीकाशैर्जलदोदयनिस्वनैः ॥ २६ ॥</s-l></s-lg><s-lg><s-l>तथैव दन्तिभिर्हीनान्गजारोहान्विशां पते ।</s-l><s-l>प्रधावन्तोऽन्वपश्याम तव तेषां च संकुले ॥ २७ ॥</s-l></s-lg><s-lg><s-l>नानादेशसमुत्थांश्च तुरगान्हेमभूषितान् ।</s-l><s-l>वातायमानानद्राक्षं शतशोऽथ सहस्रशः ॥ २८ ॥</s-l></s-lg><s-lg><s-l>अश्वारोहान्हतैरश्वैर्गृहीतासीन्समन्ततः ।</s-l><s-l>द्रवमाणानपश्याम द्राव्यमाणांश्च संयुगे ॥ २९ ॥</s-l></s-lg><s-lg><s-l>गजो गजं समासाद्य द्रवमाणं महारणे ।</s-l><s-l>ययौ विमृद्नंस्तरसा पदातीन्वाजिनस्तथा ॥ ३० ॥</s-l></s-lg><s-lg><s-l>तथैव च रथान्राजन्संममर्द रणे गजः ।</s-l><s-l>रथश्चैव समासाद्य पदातिं तुरगं तथा ॥ ३१ ॥</s-l></s-lg><s-lg><s-l>व्यमृद्नात्समरे राजंस्तुरगांश्च नरान्रणे ।</s-l><s-l>एवं ते बहुधा राजन्प्रमृद्नन्तः परस्परम् ॥ ३२ ॥</s-l></s-lg><s-lg><s-l>तस्मिन्रौद्रे तथा युद्धे वर्तमाने महाभये ।</s-l><s-l>प्रावर्तत नदी घोरा शोणितान्त्रतरङ्गिणी ॥ ३३ ॥</s-l></s-lg><s-lg><s-l>अस्थिसंचयसंघाटा केशशैवलशाद्वला ।</s-l><s-l>रथह्रदा शरावर्ता हयमीना दुरासदा ॥ ३४ ॥</s-l></s-lg><s-lg><s-l>शीर्षोपलसमाकीर्णा हस्तिग्राहसमाकुला ।</s-l><s-l>कवचोष्णीषफेनाढ्या धनुर्द्वीपासिकच्छपा ॥ ३५ ॥</s-l></s-lg><s-lg><s-l>पताकाध्वजवृक्षाढ्या मर्त्यकूलापहारिणी ।</s-l><s-l>क्रव्यादसंघसंकीर्णा यमराष्ट्रविवर्धिनी ॥ ३६ ॥</s-l></s-lg><s-lg><s-l>तां नदीं क्षत्रियाः शूरा हयनागरथप्लवैः ।</s-l><s-l>प्रतेरुर्बहवो राजन्भयं त्यक्त्वा महाहवे ॥ ३७ ॥</s-l></s-lg><s-lg><s-l>अपोवाह रणे भीरून्कश्मलेनाभिसंवृतान् ।</s-l><s-l>यथा वैतरणी प्रेतान्प्रेतराजपुरं प्रति ॥ ३८ ॥</s-l></s-lg><s-lg><s-l>प्राक्रोशन्क्षत्रियास्तत्र दृष्ट्वा तद्वैशसं महत् ।</s-l><s-l>दुर्योधनापराधेन क्षयं गच्छन्ति कौरवाः ॥ ३९ ॥</s-l></s-lg><s-lg><s-l>गुणवत्सु कथं द्वेषं धार्तराष्ट्रो जनेश्वरः ।</s-l><s-l>कृतवान्पाण्डुपुत्रेषु पापात्मा लोभमोहितः ॥ ४० ॥</s-l></s-lg><s-lg><s-l>एवं बहुविधा वाचः श्रूयन्ते स्मात्र भारत ।</s-l><s-l>पाण्डवस्तवसंयुक्ताः पुत्राणां ते सुदारुणाः ॥ ४१ ॥</s-l></s-lg><s-lg><s-l>ता निशम्य तदा वाचः सर्वयोधैरुदाहृताः ।</s-l><s-l>आगस्कृत्सर्वलोकस्य पुत्रो दुर्योधनस्तव ॥ ४२ ॥</s-l></s-lg><s-lg><s-l>भीष्मं द्रोणं कृपं चैव शल्यं चोवाच भारत ।</s-l><s-l>युध्यध्वमनहंकाराः किं चिरं कुरुथेति च ॥ ४३ ॥</s-l></s-lg><s-lg><s-l>ततः प्रववृते युद्धं कुरूणां पाण्डवैः सह ।</s-l><s-l>अक्षद्यूतकृतं राजन्सुघोरं वैशसं तदा ॥ ४४ ॥</s-l></s-lg><s-lg><s-l>यत्पुरा न निगृह्णीषे वार्यमाणो महात्मभिः ।</s-l><s-l>वैचित्रवीर्य तस्येदं फलं पश्य तथाविधम् ॥ ४५ ॥</s-l></s-lg><s-lg><s-l>न हि पाण्डुसुता राजन्ससैन्याः सपदानुगाः ।</s-l><s-l>रक्षन्ति समरे प्राणान्कौरवा वा विशां पते ॥ ४६ ॥</s-l></s-lg><s-lg><s-l>एतस्मात्कारणाद्घोरो वर्तते स्म जनक्षयः ।</s-l><s-l>दैवाद्वा पुरुषव्याघ्र तव चापनयान्नृप ॥ ४७ ॥</s-l></s-lg>