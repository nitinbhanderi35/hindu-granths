<s-lg><s-l> अर्जुन उवाच ।</s-l><s-l>एवं सततयुक्ता ये भक्तास्त्वां पर्युपासते ।</s-l><s-l>ये चाप्यक्षरमव्यक्तं तेषां के योगवित्तमाः ॥ १ ॥</s-l></s-lg><s-lg><s-l> श्रीभगवानुवाच ।</s-l><s-l>मय्यावेश्य मनो ये मां नित्ययुक्ता उपासते ।</s-l><s-l>श्रद्धया परयोपेतास्ते मे युक्ततमा मताः ॥ २ ॥</s-l></s-lg><s-lg><s-l>ये त्वक्षरमनिर्देश्यमव्यक्तं पर्युपासते ।</s-l><s-l>सर्वत्रगमचिन्त्यं च कूटस्थमचलं ध्रुवम् ॥ ३ ॥</s-l></s-lg><s-lg><s-l>संनियम्येन्द्रियग्रामं सर्वत्र समबुद्धयः ।</s-l><s-l>ते प्राप्नुवन्ति मामेव सर्वभूतहिते रताः ॥ ४ ॥</s-l></s-lg><s-lg><s-l>क्लेशोऽधिकतरस्तेषामव्यक्तासक्तचेतसाम् ।</s-l><s-l>अव्यक्ता हि गतिर्दुःखं देहवद्भिरवाप्यते ॥ ५ ॥</s-l></s-lg><s-lg><s-l>ये तु सर्वाणि कर्माणि मयि संन्यस्य मत्पराः ।</s-l><s-l>अनन्येनैव योगेन मां ध्यायन्त उपासते ॥ ६ ॥</s-l></s-lg><s-lg><s-l>तेषामहं समुद्धर्ता मृत्युसंसारसागरात् ।</s-l><s-l>भवामि नचिरात्पार्थ मय्यावेशितचेतसाम् ॥ ७ ॥</s-l></s-lg><s-lg><s-l>मय्येव मन आधत्स्व मयि बुद्धिं निवेशय ।</s-l><s-l>निवसिष्यसि मय्येव अत ऊर्ध्वं न संशयः ॥ ८ ॥</s-l></s-lg><s-lg><s-l>अथ चित्तं समाधातुं न शक्नोषि मयि स्थिरम् ।</s-l><s-l>अभ्यासयोगेन ततो मामिच्छाप्तुं धनंजय ॥ ९ ॥</s-l></s-lg><s-lg><s-l>अभ्यासेऽप्यसमर्थोऽसि मत्कर्मपरमो भव ।</s-l><s-l>मदर्थमपि कर्माणि कुर्वन्सिद्धिमवाप्स्यसि ॥ १० ॥</s-l></s-lg><s-lg><s-l>अथैतदप्यशक्तोऽसि कर्तुं मद्योगमाश्रितः ।</s-l><s-l>सर्वकर्मफलत्यागं ततः कुरु यतात्मवान् ॥ ११ ॥</s-l></s-lg><s-lg><s-l>श्रेयो हि ज्ञानमभ्यासाज्ज्ञानाद्ध्यानं विशिष्यते ।</s-l><s-l>ध्यानात्कर्मफलत्यागस्त्यागाच्छान्तिरनन्तरम् ॥ १२ ॥</s-l></s-lg><s-lg><s-l>अद्वेष्टा सर्वभूतानां मैत्रः करुण एव च ।</s-l><s-l>निर्ममो निरहंकारः समदुःखसुखः क्षमी ॥ १३ ॥</s-l></s-lg><s-lg><s-l>संतुष्टः सततं योगी यतात्मा दृढनिश्चयः ।</s-l><s-l>मय्यर्पितमनोबुद्धिर्यो मद्भक्तः स मे प्रियः ॥ १४ ॥</s-l></s-lg><s-lg><s-l>यस्मान्नोद्विजते लोको लोकान्नोद्विजते च यः ।</s-l><s-l>हर्षामर्षभयोद्वेगैर्मुक्तो यः स च मे प्रियः ॥ १५ ॥</s-l></s-lg><s-lg><s-l>अनपेक्षः शुचिर्दक्ष उदासीनो गतव्यथः ।</s-l><s-l>सर्वारम्भपरित्यागी यो मद्भक्तः स मे प्रियः ॥ १६ ॥</s-l></s-lg><s-lg><s-l>यो न हृष्यति न द्वेष्टि न शोचति न काङ्क्षति ।</s-l><s-l>शुभाशुभपरित्यागी भक्तिमान्यः स मे प्रियः ॥ १७ ॥</s-l></s-lg><s-lg><s-l>समः शत्रौ च मित्रे च तथा मानावमानयोः ।</s-l><s-l>शीतोष्णसुखदुःखेषु समः सङ्गविवर्जितः ॥ १८ ॥</s-l></s-lg><s-lg><s-l>तुल्यनिन्दास्तुतिर्मौनी संतुष्टो येन केनचित् ।</s-l><s-l>अनिकेतः स्थिरमतिर्भक्तिमान्मे प्रियो नरः ॥ १९ ॥</s-l></s-lg><s-lg><s-l>ये तु धर्म्यामृतमिदं यथोक्तं पर्युपासते ।</s-l><s-l>श्रद्दधाना मत्परमा भक्तास्तेऽतीव मे प्रियाः ॥ २० ॥</s-l></s-lg>