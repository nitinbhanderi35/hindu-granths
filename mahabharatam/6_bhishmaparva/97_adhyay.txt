<s-lg><s-l> धृतराष्ट्र उवाच ।</s-l><s-l>आर्जुनिं समरे शूरं विनिघ्नन्तं महारथम् ।</s-l><s-l>अलम्बुसः कथं युद्धे प्रत्ययुध्यत संजय ॥ १ ॥</s-l></s-lg><s-lg><s-l>आर्श्यशृङ्गिं कथं चापि सौभद्रः परवीरहा ।</s-l><s-l>तन्ममाचक्ष्व तत्त्वेन यथा वृत्तं स्म संयुगे ॥ २ ॥</s-l></s-lg><s-lg><s-l>धनंजयश्च किं चक्रे मम सैन्येषु संजय ।</s-l><s-l>भीमो वा बलिनां श्रेष्ठो राक्षसो वा घटोत्कचः ॥ ३ ॥</s-l></s-lg><s-lg><s-l>नकुलः सहदेवो वा सात्यकिर्वा महारथः ।</s-l><s-l>एतदाचक्ष्व मे सर्वं कुशलो ह्यसि संजय ॥ ४ ॥</s-l></s-lg><s-lg><s-l> संजय उवाच ।</s-l><s-l>हन्त तेऽहं प्रवक्ष्यामि संग्रामं लोमहर्षणम् ।</s-l><s-l>यथाभूद्राक्षसेन्द्रस्य सौभद्रस्य च मारिष ॥ ५ ॥</s-l></s-lg><s-lg><s-l>अर्जुनश्च यथा संख्ये भीमसेनश्च पाण्डवः ।</s-l><s-l>नकुलः सहदेवश्च रणे चक्रुः पराक्रमम् ॥ ६ ॥</s-l></s-lg><s-lg><s-l>तथैव तावकाः सर्वे भीष्मद्रोणपुरोगमाः ।</s-l><s-l>अद्भुतानि विचित्राणि चक्रुः कर्माण्यभीतवत् ॥ ७ ॥</s-l></s-lg><s-lg><s-l>अलम्बुसस्तु समरे अभिमन्युं महारथम् ।</s-l><s-l>विनद्य सुमहानादं तर्जयित्वा मुहुर्मुहुः ।</s-l><s-l>अभिदुद्राव वेगेन तिष्ठ तिष्ठेति चाब्रवीत् ॥ ८ ॥</s-l></s-lg><s-lg><s-l>सौभद्रोऽपि रणे राजन्सिंहवद्विनदन्मुहुः ।</s-l><s-l>आर्श्यशृङ्गिं महेष्वासं पितुरत्यन्तवैरिणम् ॥ ९ ॥</s-l></s-lg><s-lg><s-l>ततः समेयतुः संख्ये त्वरितौ नरराक्षसौ ।</s-l><s-l>रथाभ्यां रथिनां श्रेष्ठौ यथा वै देवदानवौ ।</s-l><s-l>मायावी राक्षसश्रेष्ठो दिव्यास्त्रज्ञश्च फाल्गुनिः ॥ १० ॥</s-l></s-lg><s-lg><s-l>ततः कार्ष्णिर्महाराज निशितैः सायकैस्त्रिभिः ।</s-l><s-l>आर्श्यशृङ्गिं रणे विद्ध्वा पुनर्विव्याध पञ्चभिः ॥ ११ ॥</s-l></s-lg><s-lg><s-l>अलम्बुसोऽपि संक्रुद्धः कार्ष्णिं नवभिराशुगैः ।</s-l><s-l>हृदि विव्याध वेगेन तोत्त्रैरिव महाद्विपम् ॥ १२ ॥</s-l></s-lg><s-lg><s-l>ततः शरसहस्रेण क्षिप्रकारी निशाचरः ।</s-l><s-l>अर्जुनस्य सुतं संख्ये पीडयामास भारत ॥ १३ ॥</s-l></s-lg><s-lg><s-l>अभिमन्युस्ततः क्रुद्धो नवतिं नतपर्वणाम् ।</s-l><s-l>चिक्षेप निशितान्बाणान्राक्षसस्य महोरसि ॥ १४ ॥</s-l></s-lg><s-lg><s-l>ते तस्य विविशुस्तूर्णं कायं निर्भिद्य मर्मणि ।</s-l><s-l>स तैर्विभिन्नसर्वाङ्गः शुशुभे राक्षसोत्तमः ।</s-l><s-l>पुष्पितैः किंशुकै राजन्संस्तीर्ण इव पर्वतः ॥ १५ ॥</s-l></s-lg><s-lg><s-l>स धारयञ्शरान्हेमपुङ्खानपि महाबलः ।</s-l><s-l>विबभौ राक्षसश्रेष्ठः सज्वाल इव पर्वतः ॥ १६ ॥</s-l></s-lg><s-lg><s-l>ततः क्रुद्धो महाराज आर्श्यशृङ्गिर्महाबलः ।</s-l><s-l>महेन्द्रप्रतिमं कार्ष्णिं छादयामास पत्रिभिः ॥ १७ ॥</s-l></s-lg><s-lg><s-l>तेन ते विशिखा मुक्ता यमदण्डोपमाः शिताः ।</s-l><s-l>अभिमन्युं विनिर्भिद्य प्राविशन्धरणीतलम् ॥ १८ ॥</s-l></s-lg><s-lg><s-l>तथैवार्जुनिनिर्मुक्ताः शराः काञ्चनभूषणाः ।</s-l><s-l>अलम्बुसं विनिर्भिद्य प्राविशन्त धरातलम् ॥ १९ ॥</s-l></s-lg><s-lg><s-l>सौभद्रस्तु रणे रक्षः शरैः संनतपर्वभिः ।</s-l><s-l>चक्रे विमुखमासाद्य मयं शक्र इवाहवे ॥ २० ॥</s-l></s-lg><s-lg><s-l>विमुखं च ततो रक्षो वध्यमानं रणेऽरिणा ।</s-l><s-l>प्रादुश्चक्रे महामायां तामसीं परतापनः ॥ २१ ॥</s-l></s-lg><s-lg><s-l>ततस्ते तमसा सर्वे हृता ह्यासन्महीतले ।</s-l><s-l>नाभिमन्युमपश्यन्त नैव स्वान्न परान्रणे ॥ २२ ॥</s-l></s-lg><s-lg><s-l>अभिमन्युश्च तद्दृष्ट्वा घोररूपं महत्तमः ।</s-l><s-l>प्रादुश्चक्रेऽस्त्रमत्युग्रं भास्करं कुरुनन्दनः ॥ २३ ॥</s-l></s-lg><s-lg><s-l>ततः प्रकाशमभवज्जगत्सर्वं महीपते ।</s-l><s-l>तां चापि जघ्निवान्मायां राक्षसस्य दुरात्मनः ॥ २४ ॥</s-l></s-lg><s-lg><s-l>संक्रुद्धश्च महावीर्यो राक्षसेन्द्रं नरोत्तमः ।</s-l><s-l>छादयामास समरे शरैः संनतपर्वभिः ॥ २५ ॥</s-l></s-lg><s-lg><s-l>बह्वीस्तथान्या मायाश्च प्रयुक्तास्तेन रक्षसा ।</s-l><s-l>सर्वास्त्रविदमेयात्मा वारयामास फाल्गुनिः ॥ २६ ॥</s-l></s-lg><s-lg><s-l>हतमायं ततो रक्षो वध्यमानं च सायकैः ।</s-l><s-l>रथं तत्रैव संत्यज्य प्राद्रवन्महतो भयात् ॥ २७ ॥</s-l></s-lg><s-lg><s-l>तस्मिन्विनिर्जिते तूर्णं कूटयोधिनि राक्षसे ।</s-l><s-l>आर्जुनिः समरे सैन्यं तावकं संममर्द ह ।</s-l><s-l>मदान्धो वन्यनागेन्द्रः सपद्मां पद्मिनीमिव ॥ २८ ॥</s-l></s-lg><s-lg><s-l>ततः शांतनवो भीष्मः सैन्यं दृष्ट्वाभिविद्रुतम् ।</s-l><s-l>महता रथवंशेन सौभद्रं पर्यवारयत् ॥ २९ ॥</s-l></s-lg><s-lg><s-l>कोष्ठकीकृत्य तं वीरं धार्तराष्ट्रा महारथाः ।</s-l><s-l>एकं सुबहवो युद्धे ततक्षुः सायकैर्दृढम् ॥ ३० ॥</s-l></s-lg><s-lg><s-l>स तेषां रथिनां वीरः पितुस्तुल्यपराक्रमः ।</s-l><s-l>सदृशो वासुदेवस्य विक्रमेण बलेन च ॥ ३१ ॥</s-l></s-lg><s-lg><s-l>उभयोः सदृशं कर्म स पितुर्मातुलस्य च ।</s-l><s-l>रणे बहुविधं चक्रे सर्वशस्त्रभृतां वरः ॥ ३२ ॥</s-l></s-lg><s-lg><s-l>ततो धनंजयो राजन्विनिघ्नंस्तव सैनिकान् ।</s-l><s-l>आससाद रणे भीष्मं पुत्रप्रेप्सुरमर्षणः ॥ ३३ ॥</s-l></s-lg><s-lg><s-l>तथैव समरे राजन्पिता देवव्रतस्तव ।</s-l><s-l>आससाद रणे पार्थं स्वर्भानुरिव भास्करम् ॥ ३४ ॥</s-l></s-lg><s-lg><s-l>ततः सरथनागाश्वाः पुत्रास्तव विशां पते ।</s-l><s-l>परिवव्रू रणे भीष्मं जुगुपुश्च समन्ततः ॥ ३५ ॥</s-l></s-lg><s-lg><s-l>तथैव पाण्डवा राजन्परिवार्य धनंजयम् ।</s-l><s-l>रणाय महते युक्ता दंशिता भरतर्षभ ॥ ३६ ॥</s-l></s-lg><s-lg><s-l>शारद्वतस्ततो राजन्भीष्मस्य प्रमुखे स्थितम् ।</s-l><s-l>अर्जुनं पञ्चविंशत्या सायकानां समाचिनोत् ॥ ३७ ॥</s-l></s-lg><s-lg><s-l>प्रत्युद्गम्याथ विव्याध सात्यकिस्तं शितैः शरैः ।</s-l><s-l>पाण्डवप्रियकामार्थं शार्दूल इव कुञ्जरम् ॥ ३८ ॥</s-l></s-lg><s-lg><s-l>गौतमोऽपि त्वरायुक्तो माधवं नवभिः शरैः ।</s-l><s-l>हृदि विव्याध संक्रुद्धः कङ्कपत्रपरिच्छदैः ॥ ३९ ॥</s-l></s-lg><s-lg><s-l>शैनेयोऽपि ततः क्रुद्धो भृशं विद्धो महारथः ।</s-l><s-l>गौतमान्तकरं घोरं समादत्त शिलीमुखम् ॥ ४० ॥</s-l></s-lg><s-lg><s-l>तमापतन्तं वेगेन शक्राशनिसमद्युतिम् ।</s-l><s-l>द्विधा चिच्छेद संक्रुद्धो द्रौणिः परमकोपनः ॥ ४१ ॥</s-l></s-lg><s-lg><s-l>समुत्सृज्याथ शैनेयो गौतमं रथिनां वरम् ।</s-l><s-l>अभ्यद्रवद्रणे द्रौणिं राहुः खे शशिनं यथा ॥ ४२ ॥</s-l></s-lg><s-lg><s-l>तस्य द्रोणसुतश्चापं द्विधा चिच्छेद भारत ।</s-l><s-l>अथैनं छिन्नधन्वानं ताडयामास सायकैः ॥ ४३ ॥</s-l></s-lg><s-lg><s-l>सोऽन्यत्कार्मुकमादाय शत्रुघ्नं भारसाधनम् ।</s-l><s-l>द्रौणिं षष्ट्या महाराज बाह्वोरुरसि चार्पयत् ॥ ४४ ॥</s-l></s-lg><s-lg><s-l>स विद्धो व्यथितश्चैव मुहूर्तं कश्मलायुतः ।</s-l><s-l>निषसाद रथोपस्थे ध्वजयष्टिमुपाश्रितः ॥ ४५ ॥</s-l></s-lg><s-lg><s-l>प्रतिलभ्य ततः संज्ञां द्रोणपुत्रः प्रतापवान् ।</s-l><s-l>वार्ष्णेयं समरे क्रुद्धो नाराचेन समर्दयत् ॥ ४६ ॥</s-l></s-lg><s-lg><s-l>शैनेयं स तु निर्भिद्य प्राविशद्धरणीतलम् ।</s-l><s-l>वसन्तकाले बलवान्बिलं सर्पशिशुर्यथा ॥ ४७ ॥</s-l></s-lg><s-lg><s-l>ततोऽपरेण भल्लेन माधवस्य ध्वजोत्तमम् ।</s-l><s-l>चिच्छेद समरे द्रौणिः सिंहनादं ननाद च ॥ ४८ ॥</s-l></s-lg><s-lg><s-l>पुनश्चैनं शरैर्घोरैश्छादयामास भारत ।</s-l><s-l>निदाघान्ते महाराज यथा मेघो दिवाकरम् ॥ ४९ ॥</s-l></s-lg><s-lg><s-l>सात्यकिश्च महाराज शरजालं निहत्य तत् ।</s-l><s-l>द्रौणिमभ्यपतत्तूर्णं शरजालैरनेकधा ॥ ५० ॥</s-l></s-lg><s-lg><s-l>तापयामास च द्रौणिं शैनेयः परवीरहा ।</s-l><s-l>विमुक्तो मेघजालेन यथैव तपनस्तथा ॥ ५१ ॥</s-l></s-lg><s-lg><s-l>शराणां च सहस्रेण पुनरेनं समुद्यतम् ।</s-l><s-l>सात्यकिश्छादयामास ननाद च महाबलः ॥ ५२ ॥</s-l></s-lg><s-lg><s-l>दृष्ट्वा पुत्रं तथा ग्रस्तं राहुणेव निशाकरम् ।</s-l><s-l>अभ्यद्रवत शैनेयं भारद्वाजः प्रतापवान् ॥ ५३ ॥</s-l></s-lg><s-lg><s-l>विव्याध च पृषत्केन सुतीक्ष्णेन महामृधे ।</s-l><s-l>परीप्सन्स्वसुतं राजन्वार्ष्णेयेनाभितापितम् ॥ ५४ ॥</s-l></s-lg><s-lg><s-l>सात्यकिस्तु रणे जित्वा गुरुपुत्रं महारथम् ।</s-l><s-l>द्रोणं विव्याध विंशत्या सर्वपारशवैः शरैः ॥ ५५ ॥</s-l></s-lg><s-lg><s-l>तदन्तरममेयात्मा कौन्तेयः श्वेतवाहनः ।</s-l><s-l>अभ्यद्रवद्रणे क्रुद्धो द्रोणं प्रति महारथः ॥ ५६ ॥</s-l></s-lg><s-lg><s-l>ततो द्रोणश्च पार्थश्च समेयातां महामृधे ।</s-l><s-l>यथा बुधश्च शुक्रश्च महाराज नभस्तले ॥ ५७ ॥</s-l></s-lg>