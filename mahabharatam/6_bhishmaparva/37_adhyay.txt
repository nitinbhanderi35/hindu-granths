<s-lg><s-l> श्रीभगवानुवाच ।</s-l><s-l>ऊर्ध्वमूलमधःशाखमश्वत्थं प्राहुरव्ययम् ।</s-l><s-l>छन्दांसि यस्य पर्णानि यस्तं वेद स वेदवित् ॥ १ ॥</s-l></s-lg><s-lg><s-l>अधश्चोर्ध्वं प्रसृतास्तस्य शाखा गुणप्रवृद्धा विषयप्रवालाः ।</s-l><s-l>अधश्च मूलान्यनुसंततानि कर्मानुबन्धीनि मनुष्यलोके ॥ २ ॥</s-l></s-lg><s-lg><s-l>न रूपमस्येह तथोपलभ्यते नान्तो न चादिर्न च संप्रतिष्ठा ।</s-l><s-l>अश्वत्थमेनं सुविरूढमूलमसङ्गशस्त्रेण दृढेन छित्त्वा ॥ ३ ॥</s-l></s-lg><s-lg><s-l>ततः पदं तत्परिमार्गितव्यं यस्मिन्गता न निवर्तन्ति भूयः ।</s-l><s-l>तमेव चाद्यं पुरुषं प्रपद्ये यतः प्रवृत्तिः प्रसृता पुराणी ॥ ४ ॥</s-l></s-lg><s-lg><s-l>निर्मानमोहा जितसङ्गदोषा अध्यात्मनित्या विनिवृत्तकामाः ।</s-l><s-l>द्वंद्वैर्विमुक्ताः सुखदुःखसंज्ञैर्गच्छन्त्यमूढाः पदमव्ययं तत् ॥ ५ ॥</s-l></s-lg><s-lg><s-l>न तद्भासयते सूर्यो न शशाङ्को न पावकः ।</s-l><s-l>यद्गत्वा न निवर्तन्ते तद्धाम परमं मम ॥ ६ ॥</s-l></s-lg><s-lg><s-l>ममैवांशो जीवलोके जीवभूतः सनातनः ।</s-l><s-l>मनःषष्ठानीन्द्रियाणि प्रकृतिस्थानि कर्षति ॥ ७ ॥</s-l></s-lg><s-lg><s-l>शरीरं यदवाप्नोति यच्चाप्युत्क्रामतीश्वरः ।</s-l><s-l>गृहीत्वैतानि संयाति वायुर्गन्धानिवाशयात् ॥ ८ ॥</s-l></s-lg><s-lg><s-l>श्रोत्रं चक्षुः स्पर्शनं च रसनं घ्राणमेव च ।</s-l><s-l>अधिष्ठाय मनश्चायं विषयानुपसेवते ॥ ९ ॥</s-l></s-lg><s-lg><s-l>उत्क्रामन्तं स्थितं वापि भुञ्जानं वा गुणान्वितम् ।</s-l><s-l>विमूढा नानुपश्यन्ति पश्यन्ति ज्ञानचक्षुषः ॥ १० ॥</s-l></s-lg><s-lg><s-l>यतन्तो योगिनश्चैनं पश्यन्त्यात्मन्यवस्थितम् ।</s-l><s-l>यतन्तोऽप्यकृतात्मानो नैनं पश्यन्त्यचेतसः ॥ ११ ॥</s-l></s-lg><s-lg><s-l>यदादित्यगतं तेजो जगद्भासयतेऽखिलम् ।</s-l><s-l>यच्चन्द्रमसि यच्चाग्नौ तत्तेजो विद्धि मामकम् ॥ १२ ॥</s-l></s-lg><s-lg><s-l>गामाविश्य च भूतानि धारयाम्यहमोजसा ।</s-l><s-l>पुष्णामि चौषधीः सर्वाः सोमो भूत्वा रसात्मकः ॥ १३ ॥</s-l></s-lg><s-lg><s-l>अहं वैश्वानरो भूत्वा प्राणिनां देहमाश्रितः ।</s-l><s-l>प्राणापानसमायुक्तः पचाम्यन्नं चतुर्विधम् ॥ १४ ॥</s-l></s-lg><s-lg><s-l>सर्वस्य चाहं हृदि संनिविष्टो मत्तः स्मृतिर्ज्ञानमपोहनं च ।</s-l><s-l>वेदैश्च सर्वैरहमेव वेद्यो वेदान्तकृद्वेदविदेव चाहम् ॥ १५ ॥</s-l></s-lg><s-lg><s-l>द्वाविमौ पुरुषौ लोके क्षरश्चाक्षर एव च ।</s-l><s-l>क्षरः सर्वाणि भूतानि कूटस्थोऽक्षर उच्यते ॥ १६ ॥</s-l></s-lg><s-lg><s-l>उत्तमः पुरुषस्त्वन्यः परमात्मेत्युदाहृतः ।</s-l><s-l>यो लोकत्रयमाविश्य बिभर्त्यव्यय ईश्वरः ॥ १७ ॥</s-l></s-lg><s-lg><s-l>यस्मात्क्षरमतीतोऽहमक्षरादपि चोत्तमः ।</s-l><s-l>अतोऽस्मि लोके वेदे च प्रथितः पुरुषोत्तमः ॥ १८ ॥</s-l></s-lg><s-lg><s-l>यो मामेवमसंमूढो जानाति पुरुषोत्तमम् ।</s-l><s-l>स सर्वविद्भजति मां सर्वभावेन भारत ॥ १९ ॥</s-l></s-lg><s-lg><s-l>इति गुह्यतमं शास्त्रमिदमुक्तं मयानघ ।</s-l><s-l>एतद्बुद्ध्वा बुद्धिमान्स्यात्कृतकृत्यश्च भारत ॥ २० ॥</s-l></s-lg>