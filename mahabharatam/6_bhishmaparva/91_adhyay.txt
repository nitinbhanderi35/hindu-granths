<s-lg><s-l> संजय उवाच ।</s-l><s-l>तस्मिन्महति संक्रन्दे राजा दुर्योधनस्तदा ।</s-l><s-l>गाङ्गेयमुपसंगम्य विनयेनाभिवाद्य च ॥ १ ॥</s-l></s-lg><s-lg><s-l>तस्य सर्वं यथावृत्तमाख्यातुमुपचक्रमे ।</s-l><s-l>घटोत्कचस्य विजयमात्मनश्च पराजयम् ॥ २ ॥</s-l></s-lg><s-lg><s-l>कथयामास दुर्धर्षो विनिःश्वस्य पुनः पुनः ।</s-l><s-l>अब्रवीच्च तदा राजन्भीष्मं कुरुपितामहम् ॥ ३ ॥</s-l></s-lg><s-lg><s-l>भवन्तं समुपाश्रित्य वासुदेवं यथा परैः ।</s-l><s-l>पाण्डवैर्विग्रहो घोरः समारब्धो मया प्रभो ॥ ४ ॥</s-l></s-lg><s-lg><s-l>एकादश समाख्याता अक्षौहिण्यश्च या मम ।</s-l><s-l>निदेशे तव तिष्ठन्ति मया सार्धं परंतप ॥ ५ ॥</s-l></s-lg><s-lg><s-l>सोऽहं भरतशार्दूल भीमसेनपुरोगमैः ।</s-l><s-l>घटोत्कचं समाश्रित्य पाण्डवैर्युधि निर्जितः ॥ ६ ॥</s-l></s-lg><s-lg><s-l>तन्मे दहति गात्राणि शुष्कवृक्षमिवानलः ।</s-l><s-l>तदिच्छामि महाभाग त्वत्प्रसादात्परंतप ॥ ७ ॥</s-l></s-lg><s-lg><s-l>राक्षसापसदं हन्तुं स्वयमेव पितामह ।</s-l><s-l>त्वां समाश्रित्य दुर्धर्षं तन्मे कर्तुं त्वमर्हसि ॥ ८ ॥</s-l></s-lg><s-lg><s-l>एतच्छ्रुत्वा तु वचनं राज्ञो भरतसत्तम ।</s-l><s-l>दुर्योधनमिदं वाक्यं भीष्मः शांतनवोऽब्रवीत् ॥ ९ ॥</s-l></s-lg><s-lg><s-l>शृणु राजन्मम वचो यत्त्वा वक्ष्यामि कौरव ।</s-l><s-l>यथा त्वया महाराज वर्तितव्यं परंतप ॥ १० ॥</s-l></s-lg><s-lg><s-l>आत्मा रक्ष्यो रणे तात सर्वावस्थास्वरिंदम ।</s-l><s-l>धर्मराजेन संग्रामस्त्वया कार्यः सदानघ ॥ ११ ॥</s-l></s-lg><s-lg><s-l>अर्जुनेन यमाभ्यां वा भीमसेनेन वा पुनः ।</s-l><s-l>राजधर्मं पुरस्कृत्य राजा राजानमृच्छति ॥ १२ ॥</s-l></s-lg><s-lg><s-l>अहं द्रोणः कृपो द्रौणिः कृतवर्मा च सात्वतः ।</s-l><s-l>शल्यश्च सौमदत्तिश्च विकर्णश्च महारथः ॥ १३ ॥</s-l></s-lg><s-lg><s-l>तव च भ्रातरः शूरा दुःशासनपुरोगमाः ।</s-l><s-l>त्वदर्थं प्रतियोत्स्यामो राक्षसं तं महाबलम् ॥ १४ ॥</s-l></s-lg><s-lg><s-l>तस्मिन्रौद्रे राक्षसेन्द्रे यदि ते हृच्छयो महान् ।</s-l><s-l>अयं वा गच्छतु रणे तस्य युद्धाय दुर्मतेः ।</s-l><s-l>भगदत्तो महीपालः पुरंदरसमो युधि ॥ १५ ॥</s-l></s-lg><s-lg><s-l>एतावदुक्त्वा राजानं भगदत्तमथाब्रवीत् ।</s-l><s-l>समक्षं पार्थिवेन्द्रस्य वाक्यं वाक्यविशारदः ॥ १६ ॥</s-l></s-lg><s-lg><s-l>गच्छ शीघ्रं महाराज हैडिम्बं युद्धदुर्मदम् ।</s-l><s-l>वारयस्व रणे यत्तो मिषतां सर्वधन्विनाम् ।</s-l><s-l>राक्षसं क्रूरकर्माणं यथेन्द्रस्तारकं पुरा ॥ १७ ॥</s-l></s-lg><s-lg><s-l>तव दिव्यानि चास्त्राणि विक्रमश्च परंतप ।</s-l><s-l>समागमश्च बहुभिः पुराभूदसुरैः सह ॥ १८ ॥</s-l></s-lg><s-lg><s-l>त्वं तस्य राजशार्दूल प्रतियोद्धा महाहवे ।</s-l><s-l>स्वबलेन वृतो राजञ्जहि राक्षसपुंगवम् ॥ १९ ॥</s-l></s-lg><s-lg><s-l>एतच्छ्रुत्वा तु वचनं भीष्मस्य पृतनापतेः ।</s-l><s-l>प्रययौ सिंहनादेन परानभिमुखो द्रुतम् ॥ २० ॥</s-l></s-lg><s-lg><s-l>तमाद्रवन्तं संप्रेक्ष्य गर्जन्तमिव तोयदम् ।</s-l><s-l>अभ्यवर्तन्त संक्रुद्धाः पाण्डवानां महारथाः ॥ २१ ॥</s-l></s-lg><s-lg><s-l>भीमसेनोऽभिमन्युश्च राक्षसश्च घटोत्कचः ।</s-l><s-l>द्रौपदेयाः सत्यधृतिः क्षत्रदेवश्च मारिष ॥ २२ ॥</s-l></s-lg><s-lg><s-l>चेदिपो वसुदानश्च दशार्णाधिपतिस्तथा ।</s-l><s-l>सुप्रतीकेन तांश्चापि भगदत्तोऽप्युपाद्रवत् ॥ २३ ॥</s-l></s-lg><s-lg><s-l>ततः समभवद्युद्धं घोररूपं भयानकम् ।</s-l><s-l>पाण्डूनां भगदत्तेन यमराष्ट्रविवर्धनम् ॥ २४ ॥</s-l></s-lg><s-lg><s-l>प्रमुक्ता रथिभिर्बाणा भीमवेगाः सुतेजनाः ।</s-l><s-l>ते निपेतुर्महाराज नागेषु च रथेषु च ॥ २५ ॥</s-l></s-lg><s-lg><s-l>प्रभिन्नाश्च महानागा विनीता हस्तिसादिभिः ।</s-l><s-l>परस्परं समासाद्य संनिपेतुरभीतवत् ॥ २६ ॥</s-l></s-lg><s-lg><s-l>मदान्धा रोषसंरब्धा विषाणाग्रैर्महाहवे ।</s-l><s-l>बिभिदुर्दन्तमुसलैः समासाद्य परस्परम् ॥ २७ ॥</s-l></s-lg><s-lg><s-l>हयाश्च चामरापीडाः प्रासपाणिभिरास्थिताः ।</s-l><s-l>चोदिताः सादिभिः क्षिप्रं निपेतुरितरेतरम् ॥ २८ ॥</s-l></s-lg><s-lg><s-l>पादाताश्च पदात्योघैस्ताडिताः शक्तितोमरैः ।</s-l><s-l>न्यपतन्त तदा भूमौ शतशोऽथ सहस्रशः ॥ २९ ॥</s-l></s-lg><s-lg><s-l>रथिनश्च तथा राजन्कर्णिनालीकसायकैः ।</s-l><s-l>निहत्य समरे वीरान्सिंहनादान्विनेदिरे ॥ ३० ॥</s-l></s-lg><s-lg><s-l>तस्मिंस्तथा वर्तमाने संग्रामे लोमहर्षणे ।</s-l><s-l>भगदत्तो महेष्वासो भीमसेनमथाद्रवत् ॥ ३१ ॥</s-l></s-lg><s-lg><s-l>कुञ्जरेण प्रभिन्नेन सप्तधा स्रवता मदम् ।</s-l><s-l>पर्वतेन यथा तोयं स्रवमाणेन सर्वतः ॥ ३२ ॥</s-l></s-lg><s-lg><s-l>किरञ्शरसहस्राणि सुप्रतीकशिरोगतः ।</s-l><s-l>ऐरावतस्थो मघवान्वारिधारा इवानघ ॥ ३३ ॥</s-l></s-lg><s-lg><s-l>स भीमं शरधाराभिस्ताडयामास पार्थिवः ।</s-l><s-l>पर्वतं वारिधाराभिः प्रावृषीव बलाहकः ॥ ३४ ॥</s-l></s-lg><s-lg><s-l>भीमसेनस्तु संक्रुद्धः पादरक्षान्परःशतान् ।</s-l><s-l>निजघान महेष्वासः संक्रुद्धः शरवृष्टिभिः ॥ ३५ ॥</s-l></s-lg><s-lg><s-l>तान्दृष्ट्वा निहतान्क्रुद्धो भगदत्तः प्रतापवान् ।</s-l><s-l>चोदयामास नागेन्द्रं भीमसेनरथं प्रति ॥ ३६ ॥</s-l></s-lg><s-lg><s-l>स नागः प्रेषितस्तेन बाणो ज्याचोदितो यथा ।</s-l><s-l>अभ्यधावत वेगेन भीमसेनमरिंदमम् ॥ ३७ ॥</s-l></s-lg><s-lg><s-l>तमापतन्तं संप्रेक्ष्य पाण्डवानां महारथाः ।</s-l><s-l>अभ्यवर्तन्त वेगेन भीमसेनपुरोगमाः ॥ ३८ ॥</s-l></s-lg><s-lg><s-l>केकयाश्चाभिमन्युश्च द्रौपदेयाश्च सर्वशः ।</s-l><s-l>दशार्णाधिपतिः शूरः क्षत्रदेवश्च मारिष ।</s-l><s-l>चेदिपश्चित्रकेतुश्च संक्रुद्धाः सर्व एव ते ॥ ३९ ॥</s-l></s-lg><s-lg><s-l>उत्तमास्त्राणि दिव्यानि दर्शयन्तो महाबलाः ।</s-l><s-l>तमेकं कुञ्जरं क्रुद्धाः समन्तात्पर्यवारयन् ॥ ४० ॥</s-l></s-lg><s-lg><s-l>स विद्धो बहुभिर्बाणैर्व्यरोचत महाद्विपः ।</s-l><s-l>संजातरुधिरोत्पीडो धातुचित्र इवाद्रिराट् ॥ ४१ ॥</s-l></s-lg><s-lg><s-l>दशार्णाधिपतिश्चापि गजं भूमिधरोपमम् ।</s-l><s-l>समास्थितोऽभिदुद्राव भगदत्तस्य वारणम् ॥ ४२ ॥</s-l></s-lg><s-lg><s-l>तमापतन्तं समरे गजं गजपतिः स च ।</s-l><s-l>दधार सुप्रतीकोऽपि वेलेव मकरालयम् ॥ ४३ ॥</s-l></s-lg><s-lg><s-l>वारितं प्रेक्ष्य नागेन्द्रं दशार्णस्य महात्मनः ।</s-l><s-l>साधु साध्विति सैन्यानि पाण्डवेयान्यपूजयन् ॥ ४४ ॥</s-l></s-lg><s-lg><s-l>ततः प्राग्ज्योतिषः क्रुद्धस्तोमरान्वै चतुर्दश ।</s-l><s-l>प्राहिणोत्तस्य नागस्य प्रमुखे नृपसत्तम ॥ ४५ ॥</s-l></s-lg><s-lg><s-l>तस्य वर्म मुखत्राणं शातकुम्भपरिष्कृतम् ।</s-l><s-l>विदार्य प्राविशन्क्षिप्रं वल्मीकमिव पन्नगाः ॥ ४६ ॥</s-l></s-lg><s-lg><s-l>स गाढविद्धो व्यथितो नागो भरतसत्तम ।</s-l><s-l>उपावृत्तमदः क्षिप्रं स न्यवर्तत वेगतः ॥ ४७ ॥</s-l></s-lg><s-lg><s-l>प्रदुद्राव च वेगेन प्रणदन्भैरवं स्वनम् ।</s-l><s-l>स मर्दमानः स्वबलं वायुर्वृक्षानिवौजसा ॥ ४८ ॥</s-l></s-lg><s-lg><s-l>तस्मिन्पराजिते नागे पाण्डवानां महारथाः ।</s-l><s-l>सिंहनादं विनद्योच्चैर्युद्धायैवोपतस्थिरे ॥ ४९ ॥</s-l></s-lg><s-lg><s-l>ततो भीमं पुरस्कृत्य भगदत्तमुपाद्रवन् ।</s-l><s-l>किरन्तो विविधान्बाणाञ्शस्त्राणि विविधानि च ॥ ५० ॥</s-l></s-lg><s-lg><s-l>तेषामापततां राजन्संक्रुद्धानाममर्षिणाम् ।</s-l><s-l>श्रुत्वा स निनदं घोरममर्षाद्गतसाध्वसः ।</s-l><s-l>भगदत्तो महेष्वासः स्वनागं प्रत्यचोदयत् ॥ ५१ ॥</s-l></s-lg><s-lg><s-l>अङ्कुशाङ्गुष्ठनुदितः स गजप्रवरो युधि ।</s-l><s-l>तस्मिन्क्षणे समभवत्संवर्तक इवानलः ॥ ५२ ॥</s-l></s-lg><s-lg><s-l>रथसंघांस्तथा नागान्हयांश्च सह सादिभिः ।</s-l><s-l>पादातांश्च सुसंक्रुद्धः शतशोऽथ सहस्रशः ।</s-l><s-l>अमृद्नात्समरे राजन्संप्रधावंस्ततस्ततः ॥ ५३ ॥</s-l></s-lg><s-lg><s-l>तेन संलोड्यमानं तु पाण्डूनां तद्बलं महत् ।</s-l><s-l>संचुकोच महाराज चर्मेवाग्नौ समाहितम् ॥ ५४ ॥</s-l></s-lg><s-lg><s-l>भग्नं तु स्वबलं दृष्ट्वा भगदत्तेन धीमता ।</s-l><s-l>घटोत्कचोऽथ संक्रुद्धो भगदत्तमुपाद्रवत् ॥ ५५ ॥</s-l></s-lg><s-lg><s-l>विकटः पुरुषो राजन्दीप्तास्यो दीप्तलोचनः ।</s-l><s-l>रूपं विभीषणं कृत्वा रोषेण प्रज्वलन्निव ॥ ५६ ॥</s-l></s-lg><s-lg><s-l>जग्राह विपुलं शूलं गिरीणामपि दारणम् ।</s-l><s-l>नागं जिघांसुः सहसा चिक्षेप च महाबलः ।</s-l><s-l>सविष्फुलिङ्गज्वालाभिः समन्तात्परिवेष्टितम् ॥ ५७ ॥</s-l></s-lg><s-lg><s-l>तमापतन्तं सहसा दृष्ट्वा ज्वालाकुलं रणे ।</s-l><s-l>चिक्षेप रुचिरं तीक्ष्णमर्धचन्द्रं स पार्थिवः ।</s-l><s-l>चिच्छेद सुमहच्छूलं तेन बाणेन वेगवत् ॥ ५८ ॥</s-l></s-lg><s-lg><s-l>निपपात द्विधा छिन्नं शूलं हेमपरिष्कृतम् ।</s-l><s-l>महाशनिर्यथा भ्रष्टा शक्रमुक्ता नभोगता ॥ ५९ ॥</s-l></s-lg><s-lg><s-l>शूलं निपतितं दृष्ट्वा द्विधा कृत्तं स पार्थिवः ।</s-l><s-l>रुक्मदण्डां महाशक्तिं जग्राहाग्निशिखोपमाम् ।</s-l><s-l>चिक्षेप तां राक्षसस्य तिष्ठ तिष्ठेति चाब्रवीत् ॥ ६० ॥</s-l></s-lg><s-lg><s-l>तामापतन्तीं संप्रेक्ष्य वियत्स्थामशनीमिव ।</s-l><s-l>उत्पत्य राक्षसस्तूर्णं जग्राह च ननाद च ॥ ६१ ॥</s-l></s-lg><s-lg><s-l>बभञ्ज चैनां त्वरितो जानुन्यारोप्य भारत ।</s-l><s-l>पश्यतः पार्थिवेन्द्रस्य तदद्भुतमिवाभवत् ॥ ६२ ॥</s-l></s-lg><s-lg><s-l>तदवेक्ष्य कृतं कर्म राक्षसेन बलीयसा ।</s-l><s-l>दिवि देवाः सगन्धर्वा मुनयश्चापि विस्मिताः ॥ ६३ ॥</s-l></s-lg><s-lg><s-l>पाण्डवाश्च महेष्वासा भीमसेनपुरोगमाः ।</s-l><s-l>साधु साध्विति नादेन पृथिवीमनुनादयन् ॥ ६४ ॥</s-l></s-lg><s-lg><s-l>तं तु श्रुत्वा महानादं प्रहृष्टानां महात्मनाम् ।</s-l><s-l>नामृष्यत महेष्वासो भगदत्तः प्रतापवान् ॥ ६५ ॥</s-l></s-lg><s-lg><s-l>स विस्फार्य महच्चापमिन्द्राशनिसमस्वनम् ।</s-l><s-l>अभिदुद्राव वेगेन पाण्डवानां महारथान् ।</s-l><s-l>विसृजन्विमलांस्तीक्ष्णान्नाराचाञ्ज्वलनप्रभान् ॥ ६६ ॥</s-l></s-lg><s-lg><s-l>भीममेकेन विव्याध राक्षसं नवभिः शरैः ।</s-l><s-l>अभिमन्युं त्रिभिश्चैव केकयान्पञ्चभिस्तथा ॥ ६७ ॥</s-l></s-lg><s-lg><s-l>पूर्णायतविसृष्टेन स्वर्णपुङ्खेन पत्रिणा ।</s-l><s-l>बिभेद दक्षिणं बाहुं क्षत्रदेवस्य चाहवे ।</s-l><s-l>पपात सहसा तस्य सशरं धनुरुत्तमम् ॥ ६८ ॥</s-l></s-lg><s-lg><s-l>द्रौपदेयांस्ततः पञ्च पञ्चभिः समताडयत् ।</s-l><s-l>भीमसेनस्य च क्रोधान्निजघान तुरंगमान् ॥ ६९ ॥</s-l></s-lg><s-lg><s-l>ध्वजं केसरिणं चास्य चिच्छेद विशिखैस्त्रिभिः ।</s-l><s-l>निर्बिभेद त्रिभिश्चान्यैः सारथिं चास्य पत्रिभिः ॥ ७० ॥</s-l></s-lg><s-lg><s-l>स गाढविद्धो व्यथितो रथोपस्थ उपाविशत् ।</s-l><s-l>विशोको भरतश्रेष्ठ भगदत्तेन संयुगे ॥ ७१ ॥</s-l></s-lg><s-lg><s-l>ततो भीमो महाराज विरथो रथिनां वरः ।</s-l><s-l>गदां प्रगृह्य वेगेन प्रचस्कन्द महारथात् ॥ ७२ ॥</s-l></s-lg><s-lg><s-l>तमुद्यतगदं दृष्ट्वा सशृङ्गमिव पर्वतम् ।</s-l><s-l>तावकानां भयं घोरं समपद्यत भारत ॥ ७३ ॥</s-l></s-lg><s-lg><s-l>एतस्मिन्नेव काले तु पाण्डवः कृष्णसारथिः ।</s-l><s-l>आजगाम महाराज निघ्नञ्शत्रून्सहस्रशः ॥ ७४ ॥</s-l></s-lg><s-lg><s-l>यत्र तौ पुरुषव्याघ्रौ पितापुत्रौ परंतपौ ।</s-l><s-l>प्राग्ज्योतिषेण संसक्तौ भीमसेनघटोत्कचौ ॥ ७५ ॥</s-l></s-lg><s-lg><s-l>दृष्ट्वा तु पाण्डवो राजन्युध्यमानान्महारथान् ।</s-l><s-l>त्वरितो भरतश्रेष्ठ तत्रायाद्विकिरञ्शरान् ॥ ७६ ॥</s-l></s-lg><s-lg><s-l>ततो दुर्योधनो राजा त्वरमाणो महारथः ।</s-l><s-l>सेनामचोदयत्क्षिप्रं रथनागाश्वसंकुलाम् ॥ ७७ ॥</s-l></s-lg><s-lg><s-l>तामापतन्तीं सहसा कौरवाणां महाचमूम् ।</s-l><s-l>अभिदुद्राव वेगेन पाण्डवः श्वेतवाहनः ॥ ७८ ॥</s-l></s-lg><s-lg><s-l>भगदत्तोऽपि समरे तेन नागेन भारत ।</s-l><s-l>विमृद्नन्पाण्डवबलं युधिष्ठिरमुपाद्रवत् ॥ ७९ ॥</s-l></s-lg><s-lg><s-l>तदासीत्तुमुलं युद्धं भगदत्तस्य मारिष ।</s-l><s-l>पाञ्चालैः सृञ्जयैश्चैव केकयैश्चोद्यतायुधैः ॥ ८० ॥</s-l></s-lg><s-lg><s-l>भीमसेनोऽपि समरे तावुभौ केशवार्जुनौ ।</s-l><s-l>आश्रावयद्यथावृत्तमिरावद्वधमुत्तमम् ॥ ८१ ॥</s-l></s-lg>