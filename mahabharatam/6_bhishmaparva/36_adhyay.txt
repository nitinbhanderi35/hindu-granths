<s-lg><s-l> श्रीभगवानुवाच ।</s-l><s-l>परं भूयः प्रवक्ष्यामि ज्ञानानां ज्ञानमुत्तमम् ।</s-l><s-l>यज्ज्ञात्वा मुनयः सर्वे परां सिद्धिमितो गताः ॥ १ ॥</s-l></s-lg><s-lg><s-l>इदं ज्ञानमुपाश्रित्य मम साधर्म्यमागताः ।</s-l><s-l>सर्गेऽपि नोपजायन्ते प्रलये न व्यथन्ति च ॥ २ ॥</s-l></s-lg><s-lg><s-l>मम योनिर्महद्ब्रह्म तस्मिन्गर्भं दधाम्यहम् ।</s-l><s-l>संभवः सर्वभूतानां ततो भवति भारत ॥ ३ ॥</s-l></s-lg><s-lg><s-l>सर्वयोनिषु कौन्तेय मूर्तयः संभवन्ति याः ।</s-l><s-l>तासां ब्रह्म महद्योनिरहं बीजप्रदः पिता ॥ ४ ॥</s-l></s-lg><s-lg><s-l>सत्त्वं रजस्तम इति गुणाः प्रकृतिसंभवाः ।</s-l><s-l>निबध्नन्ति महाबाहो देहे देहिनमव्ययम् ॥ ५ ॥</s-l></s-lg><s-lg><s-l>तत्र सत्त्वं निर्मलत्वात्प्रकाशकमनामयम् ।</s-l><s-l>सुखसङ्गेन बध्नाति ज्ञानसङ्गेन चानघ ॥ ६ ॥</s-l></s-lg><s-lg><s-l>रजो रागात्मकं विद्धि तृष्णासङ्गसमुद्भवम् ।</s-l><s-l>तन्निबध्नाति कौन्तेय कर्मसङ्गेन देहिनम् ॥ ७ ॥</s-l></s-lg><s-lg><s-l>तमस्त्वज्ञानजं विद्धि मोहनं सर्वदेहिनाम् ।</s-l><s-l>प्रमादालस्यनिद्राभिस्तन्निबध्नाति भारत ॥ ८ ॥</s-l></s-lg><s-lg><s-l>सत्त्वं सुखे सञ्जयति रजः कर्मणि भारत ।</s-l><s-l>ज्ञानमावृत्य तु तमः प्रमादे सञ्जयत्युत ॥ ९ ॥</s-l></s-lg><s-lg><s-l>रजस्तमश्चाभिभूय सत्त्वं भवति भारत ।</s-l><s-l>रजः सत्त्वं तमश्चैव तमः सत्त्वं रजस्तथा ॥ १० ॥</s-l></s-lg><s-lg><s-l>सर्वद्वारेषु देहेऽस्मिन्प्रकाश उपजायते ।</s-l><s-l>ज्ञानं यदा तदा विद्याद्विवृद्धं सत्त्वमित्युत ॥ ११ ॥</s-l></s-lg><s-lg><s-l>लोभः प्रवृत्तिरारम्भः कर्मणामशमः स्पृहा ।</s-l><s-l>रजस्येतानि जायन्ते विवृद्धे भरतर्षभ ॥ १२ ॥</s-l></s-lg><s-lg><s-l>अप्रकाशोऽप्रवृत्तिश्च प्रमादो मोह एव च ।</s-l><s-l>तमस्येतानि जायन्ते विवृद्धे कुरुनन्दन ॥ १३ ॥</s-l></s-lg><s-lg><s-l>यदा सत्त्वे प्रवृद्धे तु प्रलयं याति देहभृत् ।</s-l><s-l>तदोत्तमविदां लोकानमलान्प्रतिपद्यते ॥ १४ ॥</s-l></s-lg><s-lg><s-l>रजसि प्रलयं गत्वा कर्मसङ्गिषु जायते ।</s-l><s-l>तथा प्रलीनस्तमसि मूढयोनिषु जायते ॥ १५ ॥</s-l></s-lg><s-lg><s-l>कर्मणः सुकृतस्याहुः सात्त्विकं निर्मलं फलम् ।</s-l><s-l>रजसस्तु फलं दुःखमज्ञानं तमसः फलम् ॥ १६ ॥</s-l></s-lg><s-lg><s-l>सत्त्वात्संजायते ज्ञानं रजसो लोभ एव च ।</s-l><s-l>प्रमादमोहौ तमसो भवतोऽज्ञानमेव च ॥ १७ ॥</s-l></s-lg><s-lg><s-l>ऊर्ध्वं गच्छन्ति सत्त्वस्था मध्ये तिष्ठन्ति राजसाः ।</s-l><s-l>जघन्यगुणवृत्तस्था अधो गच्छन्ति तामसाः ॥ १८ ॥</s-l></s-lg><s-lg><s-l>नान्यं गुणेभ्यः कर्तारं यदा द्रष्टानुपश्यति ।</s-l><s-l>गुणेभ्यश्च परं वेत्ति मद्भावं सोऽधिगच्छति ॥ १९ ॥</s-l></s-lg><s-lg><s-l>गुणानेतानतीत्य त्रीन्देही देहसमुद्भवान् ।</s-l><s-l>जन्ममृत्युजरादुःखैर्विमुक्तोऽमृतमश्नुते ॥ २० ॥</s-l></s-lg><s-lg><s-l> अर्जुन उवाच ।</s-l><s-l>कैर्लिङ्गैस्त्रीन्गुणानेतानतीतो भवति प्रभो ।</s-l><s-l>किमाचारः कथं चैतांस्त्रीन्गुणानतिवर्तते ॥ २१ ॥</s-l></s-lg><s-lg><s-l> श्रीभगवानुवाच ।</s-l><s-l>प्रकाशं च प्रवृत्तिं च मोहमेव च पाण्डव ।</s-l><s-l>न द्वेष्टि संप्रवृत्तानि न निवृत्तानि काङ्क्षति ॥ २२ ॥</s-l></s-lg><s-lg><s-l>उदासीनवदासीनो गुणैर्यो न विचाल्यते ।</s-l><s-l>गुणा वर्तन्त इत्येव योऽवतिष्ठति नेङ्गते ॥ २३ ॥</s-l></s-lg><s-lg><s-l>समदुःखसुखः स्वस्थः समलोष्टाश्मकाञ्चनः ।</s-l><s-l>तुल्यप्रियाप्रियो धीरस्तुल्यनिन्दात्मसंस्तुतिः ॥ २४ ॥</s-l></s-lg><s-lg><s-l>मानावमानयोस्तुल्यस्तुल्यो मित्रारिपक्षयोः ।</s-l><s-l>सर्वारम्भपरित्यागी गुणातीतः स उच्यते ॥ २५ ॥</s-l></s-lg><s-lg><s-l>मां च योऽव्यभिचारेण भक्तियोगेन सेवते ।</s-l><s-l>स गुणान्समतीत्यैतान्ब्रह्मभूयाय कल्पते ॥ २६ ॥</s-l></s-lg><s-lg><s-l>ब्रह्मणो हि प्रतिष्ठाहममृतस्याव्ययस्य च ।</s-l><s-l>शाश्वतस्य च धर्मस्य सुखस्यैकान्तिकस्य च ॥ २७ ॥</s-l></s-lg>