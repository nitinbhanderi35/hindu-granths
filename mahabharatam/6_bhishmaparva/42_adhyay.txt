<s-lg><s-l> धृतराष्ट्र उवाच ।</s-l><s-l>एवं व्यूढेष्वनीकेषु मामकेष्वितरेषु च ।</s-l><s-l>के पूर्वं प्राहरंस्तत्र कुरवः पाण्डवास्तथा ॥ १ ॥</s-l></s-lg><s-lg><s-l> संजय उवाच ।</s-l><s-l>भ्रातृभिः सहितो राजन्पुत्रो दुर्योधनस्तव ।</s-l><s-l>भीष्मं प्रमुखतः कृत्वा प्रययौ सह सेनया ॥ २ ॥</s-l></s-lg><s-lg><s-l>तथैव पाण्डवाः सर्वे भीमसेनपुरोगमाः ।</s-l><s-l>भीष्मेण युद्धमिच्छन्तः प्रययुर्हृष्टमानसाः ॥ ३ ॥</s-l></s-lg><s-lg><s-l>क्ष्वेडाः किलकिलाशब्दाः क्रकचा गोविषाणिकाः ।</s-l><s-l>भेरीमृदङ्गमुरजा हयकुञ्जरनिस्वनाः ॥ ४ ॥</s-l></s-lg><s-lg><s-l>उभयोः सेनयो राजंस्ततस्तेऽस्मान्समाद्रवन् ।</s-l><s-l>वयं प्रतिनदन्तश्च तदासीत्तुमुलं महत् ॥ ५ ॥</s-l></s-lg><s-lg><s-l>महान्त्यनीकानि महासमुच्छ्रये समागमे पाण्डवधार्तराष्ट्रयोः ।</s-l><s-l>चकम्पिरे शङ्खमृदङ्गनिस्वनैः प्रकम्पितानीव वनानि वायुना ॥ ६ ॥</s-l></s-lg><s-lg><s-l>नरेन्द्रनागाश्वरथाकुलानामभ्यायतीनामशिवे मुहूर्ते ।</s-l><s-l>बभूव घोषस्तुमुलश्चमूनां वातोद्धुतानामिव सागराणाम् ॥ ७ ॥</s-l></s-lg><s-lg><s-l>तस्मिन्समुत्थिते शब्दे तुमुले लोमहर्षणे ।</s-l><s-l>भीमसेनो महाबाहुः प्राणदद्गोवृषो यथा ॥ ८ ॥</s-l></s-lg><s-lg><s-l>शङ्खदुन्दुभिनिर्घोषं वारणानां च बृंहितम् ।</s-l><s-l>सिंहनादं च सैन्यानां भीमसेनरवोऽभ्यभूत् ॥ ९ ॥</s-l></s-lg><s-lg><s-l>हयानां हेषमाणानामनीकेषु सहस्रशः ।</s-l><s-l>सर्वानभ्यभवच्छब्दान्भीमसेनस्य निस्वनः ॥ १० ॥</s-l></s-lg><s-lg><s-l>तं श्रुत्वा निनदं तस्य सैन्यास्तव वितत्रसुः ।</s-l><s-l>जीमूतस्येव नदतः शक्राशनिसमस्वनम् ॥ ११ ॥</s-l></s-lg><s-lg><s-l>वाहनानि च सर्वाणि शकृन्मूत्रं प्रसुस्रुवुः ।</s-l><s-l>शब्देन तस्य वीरस्य सिंहस्येवेतरे मृगाः ॥ १२ ॥</s-l></s-lg><s-lg><s-l>दर्शयन्घोरमात्मानं महाभ्रमिव नादयन् ।</s-l><s-l>विभीषयंस्तव सुतांस्तव सेनां समभ्ययात् ॥ १३ ॥</s-l></s-lg><s-lg><s-l>तमायान्तं महेष्वासं सोदर्याः पर्यवारयन् ।</s-l><s-l>छादयन्तः शरव्रातैर्मेघा इव दिवाकरम् ॥ १४ ॥</s-l></s-lg><s-lg><s-l>दुर्योधनश्च पुत्रस्ते दुर्मुखो दुःसहः शलः ।</s-l><s-l>दुःशासनश्चातिरथस्तथा दुर्मर्षणो नृप ॥ १५ ॥</s-l></s-lg><s-lg><s-l>विविंशतिश्चित्रसेनो विकर्णश्च महारथः ।</s-l><s-l>पुरुमित्रो जयो भोजः सौमदत्तिश्च वीर्यवान् ॥ १६ ॥</s-l></s-lg><s-lg><s-l>महाचापानि धुन्वन्तो जलदा इव विद्युतः ।</s-l><s-l>आददानाश्च नाराचान्निर्मुक्ताशीविषोपमान् ॥ १७ ॥</s-l></s-lg><s-lg><s-l>अथ तान्द्रौपदीपुत्राः सौभद्रश्च महारथः ।</s-l><s-l>नकुलः सहदेवश्च धृष्टद्युम्नश्च पार्षतः ॥ १८ ॥</s-l></s-lg><s-lg><s-l>धार्तराष्ट्रान्प्रतिययुरर्दयन्तः शितैः शरैः ।</s-l><s-l>वज्रैरिव महावेगैः शिखराणि धराभृताम् ॥ १९ ॥</s-l></s-lg><s-lg><s-l>तस्मिन्प्रथमसंमर्दे भीमज्यातलनिस्वने ।</s-l><s-l>तावकानां परेषां च नासीत्कश्चित्पराङ्मुखः ॥ २० ॥</s-l></s-lg><s-lg><s-l>लाघवं द्रोणशिष्याणामपश्यं भरतर्षभ ।</s-l><s-l>निमित्तवेधिनां राजञ्शरानुत्सृजतां भृशम् ॥ २१ ॥</s-l></s-lg><s-lg><s-l>नोपशाम्यति निर्घोषो धनुषां कूजतां तथा ।</s-l><s-l>विनिश्चेरुः शरा दीप्ता ज्योतींषीव नभस्तलात् ॥ २२ ॥</s-l></s-lg><s-lg><s-l>सर्वे त्वन्ये महीपालाः प्रेक्षका इव भारत ।</s-l><s-l>ददृशुर्दर्शनीयं तं भीमं ज्ञातिसमागमम् ॥ २३ ॥</s-l></s-lg><s-lg><s-l>ततस्ते जातसंरम्भाः परस्परकृतागसः ।</s-l><s-l>अन्योन्यस्पर्धया राजन्व्यायच्छन्त महारथाः ॥ २४ ॥</s-l></s-lg><s-lg><s-l>कुरुपाण्डवसेने ते हस्त्यश्वरथसंकुले ।</s-l><s-l>शुशुभाते रणेऽतीव पटे चित्रगते इव ॥ २५ ॥</s-l></s-lg><s-lg><s-l>ततस्ते पार्थिवाः सर्वे प्रगृहीतशरासनाः ।</s-l><s-l>सहसैन्याः समापेतुः पुत्रस्य तव शासनात् ॥ २६ ॥</s-l></s-lg><s-lg><s-l>युधिष्ठिरेण चादिष्टाः पार्थिवास्ते सहस्रशः ।</s-l><s-l>विनदन्तः समापेतुः पुत्रस्य तव वाहिनीम् ॥ २७ ॥</s-l></s-lg><s-lg><s-l>उभयोः सेनयोस्तीव्रः सैन्यानां स समागमः ।</s-l><s-l>अन्तर्धीयत चादित्यः सैन्येन रजसावृतः ॥ २८ ॥</s-l></s-lg><s-lg><s-l>प्रयुद्धानां प्रभग्नानां पुनरावर्ततामपि ।</s-l><s-l>नात्र स्वेषां परेषां वा विशेषः समजायत ॥ २९ ॥</s-l></s-lg><s-lg><s-l>तस्मिंस्तु तुमुले युद्धे वर्तमाने महाभये ।</s-l><s-l>अति सर्वाण्यनीकानि पिता तेऽभिव्यरोचत ॥ ३० ॥</s-l></s-lg>