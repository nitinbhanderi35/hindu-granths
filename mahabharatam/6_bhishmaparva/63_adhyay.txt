<s-lg><s-l> दुर्योधन उवाच ।</s-l><s-l>वासुदेवो महद्भूतं सर्वलोकेषु कथ्यते ।</s-l><s-l>तस्यागमं प्रतिष्ठां च ज्ञातुमिच्छे पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>वासुदेवो महद्भूतं संभूतं सह दैवतैः ।</s-l><s-l>न परं पुण्डरीकाक्षाद्दृश्यते भरतर्षभ ।</s-l><s-l>मार्कण्डेयश्च गोविन्दं कथयत्यद्भुतं महत् ॥ २ ॥</s-l></s-lg><s-lg><s-l>सर्वभूतानि भूतात्मा महात्मा पुरुषोत्तमः ।</s-l><s-l>आपो वायुश्च तेजश्च त्रयमेतदकल्पयत् ॥ ३ ॥</s-l></s-lg><s-lg><s-l>स सृष्ट्वा पृथिवीं देवः सर्वलोकेश्वरः प्रभुः ।</s-l><s-l>अप्सु वै शयनं चक्रे महात्मा पुरुषोत्तमः ।</s-l><s-l>सर्वतोयमयो देवो योगात्सुष्वाप तत्र ह ॥ ४ ॥</s-l></s-lg><s-lg><s-l>मुखतः सोऽग्निमसृजत्प्राणाद्वायुमथापि च ।</s-l><s-l>सरस्वतीं च वेदांश्च मनसः ससृजेऽच्युतः ॥ ५ ॥</s-l></s-lg><s-lg><s-l>एष लोकान्ससर्जादौ देवांश्चर्षिगणैः सह ।</s-l><s-l>निधनं चैव मृत्युं च प्रजानां प्रभवोऽव्ययः ॥ ६ ॥</s-l></s-lg><s-lg><s-l>एष धर्मश्च धर्मज्ञो वरदः सर्वकामदः ।</s-l><s-l>एष कर्ता च कार्यं च पूर्वदेवः स्वयंप्रभुः ॥ ७ ॥</s-l></s-lg><s-lg><s-l>भूतं भव्यं भविष्यच्च पूर्वमेतदकल्पयत् ।</s-l><s-l>उभे संध्ये दिशः खं च नियमं च जनार्दनः ॥ ८ ॥</s-l></s-lg><s-lg><s-l>ऋषींश्चैव हि गोविन्दस्तपश्चैवानु कल्पयत् ।</s-l><s-l>स्रष्टारं जगतश्चापि महात्मा प्रभुरव्ययः ॥ ९ ॥</s-l></s-lg><s-lg><s-l>अग्रजं सर्वभूतानां संकर्षणमकल्पयत् ।</s-l><s-l>शेषं चाकल्पयद्देवमनन्तमिति यं विदुः ॥ १० ॥</s-l></s-lg><s-lg><s-l>यो धारयति भूतानि धरां चेमां सपर्वताम् ।</s-l><s-l>ध्यानयोगेन विप्राश्च तं वदन्ति महौजसम् ॥ ११ ॥</s-l></s-lg><s-lg><s-l>कर्णस्रोतोद्भवं चापि मधुं नाम महासुरम् ।</s-l><s-l>तमुग्रमुग्रकर्माणमुग्रां बुद्धिं समास्थितम् ।</s-l><s-l>ब्रह्मणोऽपचितिं कुर्वञ्जघान पुरुषोत्तमः ॥ १२ ॥</s-l></s-lg><s-lg><s-l>तस्य तात वधादेव देवदानवमानवाः ।</s-l><s-l>मधुसूदनमित्याहुरृषयश्च जनार्दनम् ।</s-l><s-l>वराहश्चैव सिंहश्च त्रिविक्रमगतिः प्रभुः ॥ १३ ॥</s-l></s-lg><s-lg><s-l>एष माता पिता चैव सर्वेषां प्राणिनां हरिः ।</s-l><s-l>परं हि पुण्डरीकाक्षान्न भूतं न भविष्यति ॥ १४ ॥</s-l></s-lg><s-lg><s-l>मुखतोऽसृजद्ब्राह्मणान्बाहुभ्यां क्षत्रियांस्तथा ।</s-l><s-l>वैश्यांश्चाप्यूरुतो राजञ्शूद्रान्पद्भ्यां तथैव च ।</s-l><s-l>तपसा नियतो देवो निधानं सर्वदेहिनाम् ॥ १५ ॥</s-l></s-lg><s-lg><s-l>ब्रह्मभूतममावास्यां पौर्णमास्यां तथैव च ।</s-l><s-l>योगभूतं परिचरन्केशवं महदाप्नुयात् ॥ १६ ॥</s-l></s-lg><s-lg><s-l>केशवः परमं तेजः सर्वलोकपितामहः ।</s-l><s-l>एवमाहुर्हृषीकेशं मुनयो वै नराधिप ॥ १७ ॥</s-l></s-lg><s-lg><s-l>एवमेनं विजानीहि आचार्यं पितरं गुरुम् ।</s-l><s-l>कृष्णो यस्य प्रसीदेत लोकास्तेनाक्षया जिताः ॥ १८ ॥</s-l></s-lg><s-lg><s-l>यश्चैवैनं भयस्थाने केशवं शरणं व्रजेत् ।</s-l><s-l>सदा नरः पठंश्चेदं स्वस्तिमान्स सुखी भवेत् ॥ १९ ॥</s-l></s-lg><s-lg><s-l>ये च कृष्णं प्रपद्यन्ते ते न मुह्यन्ति मानवाः ।</s-l><s-l>भये महति ये मग्नाः पाति नित्यं जनार्दनः ॥ २० ॥</s-l></s-lg><s-lg><s-l>एतद्युधिष्ठिरो ज्ञात्वा याथातथ्येन भारत ।</s-l><s-l>सर्वात्मना महात्मानं केशवं जगदीश्वरम् ।</s-l><s-l>प्रपन्नः शरणं राजन्योगानामीश्वरं प्रभुम् ॥ २१ ॥</s-l></s-lg>