<s-lg><s-l> संजय उवाच ।</s-l><s-l>विमुखीकृत्य तान्सर्वांस्तावकान्युधि राक्षसः ।</s-l><s-l>जिघांसुर्भरतश्रेष्ठ दुर्योधनमुपाद्रवत् ॥ १ ॥</s-l></s-lg><s-lg><s-l>तमापतन्तं संप्रेक्ष्य राजानं प्रति वेगितम् ।</s-l><s-l>अभ्यधावञ्जिघांसन्तस्तावका युद्धदुर्मदाः ॥ २ ॥</s-l></s-lg><s-lg><s-l>तालमात्राणि चापानि विकर्षन्तो महाबलाः ।</s-l><s-l>तमेकमभ्यधावन्त नदन्तः सिंहसंघवत् ॥ ३ ॥</s-l></s-lg><s-lg><s-l>अथैनं शरवर्षेण समन्तात्पर्यवारयन् ।</s-l><s-l>पर्वतं वारिधाराभिः शरदीव बलाहकाः ॥ ४ ॥</s-l></s-lg><s-lg><s-l>स गाढविद्धो व्यथितस्तोत्त्रार्दित इव द्विपः ।</s-l><s-l>उत्पपात तदाकाशं समन्ताद्वैनतेयवत् ॥ ५ ॥</s-l></s-lg><s-lg><s-l>व्यनदत्सुमहानादं जीमूत इव शारदः ।</s-l><s-l>दिशः खं प्रदिशश्चैव नादयन्भैरवस्वनः ॥ ६ ॥</s-l></s-lg><s-lg><s-l>राक्षसस्य तु तं शब्दं श्रुत्वा राजा युधिष्ठिरः ।</s-l><s-l>उवाच भरतश्रेष्ठो भीमसेनमिदं वचः ॥ ७ ॥</s-l></s-lg><s-lg><s-l>युध्यते राक्षसो नूनं धार्तराष्ट्रैर्महारथैः ।</s-l><s-l>यथास्य श्रूयते शब्दो नदतो भैरवं स्वनम् ।</s-l><s-l>अतिभारं च पश्यामि तत्र तात समाहितम् ॥ ८ ॥</s-l></s-lg><s-lg><s-l>पितामहश्च संक्रुद्धः पाञ्चालान्हन्तुमुद्यतः ।</s-l><s-l>तेषां च रक्षणार्थाय युध्यते फल्गुनः परैः ॥ ९ ॥</s-l></s-lg><s-lg><s-l>एतच्छ्रुत्वा महाबाहो कार्यद्वयमुपस्थितम् ।</s-l><s-l>गच्छ रक्षस्व हैडिम्बं संशयं परमं गतम् ॥ १० ॥</s-l></s-lg><s-lg><s-l>भ्रातुर्वचनमाज्ञाय त्वरमाणो वृकोदरः ।</s-l><s-l>प्रययौ सिंहनादेन त्रासयन्सर्वपार्थिवान् ।</s-l><s-l>वेगेन महता राजन्पर्वकाले यथोदधिः ॥ ११ ॥</s-l></s-lg><s-lg><s-l>तमन्वयात्सत्यधृतिः सौचित्तिर्युद्धदुर्मदः ।</s-l><s-l>श्रेणिमान्वसुदानश्च पुत्रः काश्यस्य चाभिभूः ॥ १२ ॥</s-l></s-lg><s-lg><s-l>अभिमन्युमुखाश्चैव द्रौपदेया महारथाः ।</s-l><s-l>क्षत्रदेवश्च विक्रान्तः क्षत्रधर्मा तथैव च ॥ १३ ॥</s-l></s-lg><s-lg><s-l>अनूपाधिपतिश्चैव नीलः स्वबलमास्थितः ।</s-l><s-l>महता रथवंशेन हैडिम्बं पर्यवारयन् ॥ १४ ॥</s-l></s-lg><s-lg><s-l>कुञ्जरैश्च सदा मत्तैः षट्सहस्रैः प्रहारिभिः ।</s-l><s-l>अभ्यरक्षन्त सहिता राक्षसेन्द्रं घटोत्कचम् ॥ १५ ॥</s-l></s-lg><s-lg><s-l>सिंहनादेन महता नेमिघोषेण चैव हि ।</s-l><s-l>खुरशब्दनिनादैश्च कम्पयन्तो वसुंधराम् ॥ १६ ॥</s-l></s-lg><s-lg><s-l>तेषामापततां श्रुत्वा शब्दं तं तावकं बलम् ।</s-l><s-l>भीमसेनभयोद्विग्नं विवर्णवदनं तथा ।</s-l><s-l>परिवृत्तं महाराज परित्यज्य घटोत्कचम् ॥ १७ ॥</s-l></s-lg><s-lg><s-l>ततः प्रववृते युद्धं तत्र तत्र महात्मनाम् ।</s-l><s-l>तावकानां परेषां च संग्रामेष्वनिवर्तिनाम् ॥ १८ ॥</s-l></s-lg><s-lg><s-l>नानारूपाणि शस्त्राणि विसृजन्तो महारथाः ।</s-l><s-l>अन्योन्यमभिधावन्तः संप्रहारं प्रचक्रिरे ।</s-l><s-l>व्यतिषक्तं महारौद्रं युद्धं भीरुभयावहम् ॥ १९ ॥</s-l></s-lg><s-lg><s-l>हया गजैः समाजग्मुः पादाता रथिभिः सह ।</s-l><s-l>अन्योन्यं समरे राजन्प्रार्थयाना महद्यशः ॥ २० ॥</s-l></s-lg><s-lg><s-l>सहसा चाभवत्तीव्रं संनिपातान्महद्रजः ।</s-l><s-l>रथाश्वगजपत्तीनां पदनेमिसमुद्धतम् ॥ २१ ॥</s-l></s-lg><s-lg><s-l>धूम्रारुणं रजस्तीव्रं रणभूमिं समावृणोत् ।</s-l><s-l>नैव स्वे न परे राजन्समजानन्परस्परम् ॥ २२ ॥</s-l></s-lg><s-lg><s-l>पिता पुत्रं न जानीते पुत्रो वा पितरं तथा ।</s-l><s-l>निर्मर्यादे तथा भूते वैशसे लोमहर्षणे ॥ २३ ॥</s-l></s-lg><s-lg><s-l>शस्त्राणां भरतश्रेष्ठ मनुष्याणां च गर्जताम् ।</s-l><s-l>सुमहानभवच्छब्दो वंशानामिव दह्यताम् ॥ २४ ॥</s-l></s-lg><s-lg><s-l>गजवाजिमनुष्याणां शोणितान्त्रतरङ्गिणी ।</s-l><s-l>प्रावर्तत नदी तत्र केशशैवलशाद्वला ॥ २५ ॥</s-l></s-lg><s-lg><s-l>नराणां चैव कायेभ्यः शिरसां पततां रणे ।</s-l><s-l>शुश्रुवे सुमहाञ्शब्दः पततामश्मनामिव ॥ २६ ॥</s-l></s-lg><s-lg><s-l>विशिरस्कैर्मनुष्यैश्च छिन्नगात्रैश्च वारणैः ।</s-l><s-l>अश्वैः संभिन्नदेहैश्च संकीर्णाभूद्वसुंधरा ॥ २७ ॥</s-l></s-lg><s-lg><s-l>नानाविधानि शस्त्राणि विसृजन्तो महारथाः ।</s-l><s-l>अन्योन्यमभिधावन्तः संप्रहारं प्रचक्रिरे ॥ २८ ॥</s-l></s-lg><s-lg><s-l>हया हयान्समासाद्य प्रेषिता हयसादिभिः ।</s-l><s-l>समाहत्य रणेऽन्योन्यं निपेतुर्गतजीविताः ॥ २९ ॥</s-l></s-lg><s-lg><s-l>नरा नरान्समासाद्य क्रोधरक्तेक्षणा भृशम् ।</s-l><s-l>उरांस्युरोभिरन्योन्यं समाश्लिष्य निजघ्निरे ॥ ३० ॥</s-l></s-lg><s-lg><s-l>प्रेषिताश्च महामात्रैर्वारणाः परवारणाः ।</s-l><s-l>अभिघ्नन्ति विषाणाग्रैर्वारणानेव संयुगे ॥ ३१ ॥</s-l></s-lg><s-lg><s-l>ते जातरुधिरापीडाः पताकाभिरलंकृताः ।</s-l><s-l>संसक्ताः प्रत्यदृश्यन्त मेघा इव सविद्युतः ॥ ३२ ॥</s-l></s-lg><s-lg><s-l>केचिद्भिन्ना विषाणाग्रैर्भिन्नकुम्भाश्च तोमरैः ।</s-l><s-l>विनदन्तोऽभ्यधावन्त गर्जन्तो जलदा इव ॥ ३३ ॥</s-l></s-lg><s-lg><s-l>केचिद्धस्तैर्द्विधा छिन्नैश्छिन्नगात्रास्तथापरे ।</s-l><s-l>निपेतुस्तुमुले तस्मिंश्छिन्नपक्षा इवाद्रयः ॥ ३४ ॥</s-l></s-lg><s-lg><s-l>पार्श्वैस्तु दारितैरन्ये वारणैर्वरवारणाः ।</s-l><s-l>मुमुचुः शोणितं भूरि धातूनिव महीधराः ॥ ३५ ॥</s-l></s-lg><s-lg><s-l>नाराचाभिहतास्त्वन्ये तथा विद्धाश्च तोमरैः ।</s-l><s-l>हतारोहा व्यदृश्यन्त विशृङ्गा इव पर्वताः ॥ ३६ ॥</s-l></s-lg><s-lg><s-l>केचित्क्रोधसमाविष्टा मदान्धा निरवग्रहाः ।</s-l><s-l>रथान्हयान्पदातांश्च ममृदुः शतशो रणे ॥ ३७ ॥</s-l></s-lg><s-lg><s-l>तथा हया हयारोहैस्ताडिताः प्रासतोमरैः ।</s-l><s-l>तेन तेनाभ्यवर्तन्त कुर्वन्तो व्याकुला दिशः ॥ ३८ ॥</s-l></s-lg><s-lg><s-l>रथिनो रथिभिः सार्धं कुलपुत्रास्तनुत्यजः ।</s-l><s-l>परां शक्तिं समास्थाय चक्रुः कर्माण्यभीतवत् ॥ ३९ ॥</s-l></s-lg><s-lg><s-l>स्वयंवर इवामर्दे प्रजह्रुरितरेतरम् ।</s-l><s-l>प्रार्थयाना यशो राजन्स्वर्गं वा युद्धशालिनः ॥ ४० ॥</s-l></s-lg><s-lg><s-l>तस्मिंस्तथा वर्तमाने संग्रामे लोमहर्षणे ।</s-l><s-l>धार्तराष्ट्रं महत्सैन्यं प्रायशो विमुखीकृतम् ॥ ४१ ॥</s-l></s-lg>