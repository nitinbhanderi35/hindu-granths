<s-lg><s-l> अर्जुन उवाच ।</s-l><s-l>किं तद्ब्रह्म किमध्यात्मं किं कर्म पुरुषोत्तम ।</s-l><s-l>अधिभूतं च किं प्रोक्तमधिदैवं किमुच्यते ॥ १ ॥</s-l></s-lg><s-lg><s-l>अधियज्ञः कथं कोऽत्र देहेऽस्मिन्मधुसूदन ।</s-l><s-l>प्रयाणकाले च कथं ज्ञेयोऽसि नियतात्मभिः ॥ २ ॥</s-l></s-lg><s-lg><s-l> श्रीभगवानुवाच ।</s-l><s-l>अक्षरं ब्रह्म परमं स्वभावोऽध्यात्ममुच्यते ।</s-l><s-l>भूतभावोद्भवकरो विसर्गः कर्मसंज्ञितः ॥ ३ ॥</s-l></s-lg><s-lg><s-l>अधिभूतं क्षरो भावः पुरुषश्चाधिदैवतम् ।</s-l><s-l>अधियज्ञोऽहमेवात्र देहे देहभृतां वर ॥ ४ ॥</s-l></s-lg><s-lg><s-l>अन्तकाले च मामेव स्मरन्मुक्त्वा कलेवरम् ।</s-l><s-l>यः प्रयाति स मद्भावं याति नास्त्यत्र संशयः ॥ ५ ॥</s-l></s-lg><s-lg><s-l>यं यं वापि स्मरन्भावं त्यजत्यन्ते कलेवरम् ।</s-l><s-l>तं तमेवैति कौन्तेय सदा तद्भावभावितः ॥ ६ ॥</s-l></s-lg><s-lg><s-l>तस्मात्सर्वेषु कालेषु मामनुस्मर युध्य च ।</s-l><s-l>मय्यर्पितमनोबुद्धिर्मामेवैष्यस्यसंशयः ॥ ७ ॥</s-l></s-lg><s-lg><s-l>अभ्यासयोगयुक्तेन चेतसा नान्यगामिना ।</s-l><s-l>परमं पुरुषं दिव्यं याति पार्थानुचिन्तयन् ॥ ८ ॥</s-l></s-lg><s-lg><s-l>कविं पुराणमनुशासितारमणोरणीयांसमनुस्मरेद्यः ।</s-l><s-l>सर्वस्य धातारमचिन्त्यरूपमादित्यवर्णं तमसः परस्तात् ॥ ९ ॥</s-l></s-lg><s-lg><s-l>प्रयाणकाले मनसाचलेन भक्त्या युक्तो योगबलेन चैव ।</s-l><s-l>भ्रुवोर्मध्ये प्राणमावेश्य सम्यक्स तं परं पुरुषमुपैति दिव्यम् ॥ १० ॥</s-l></s-lg><s-lg><s-l>यदक्षरं वेदविदो वदन्ति विशन्ति यद्यतयो वीतरागाः ।</s-l><s-l>यदिच्छन्तो ब्रह्मचर्यं चरन्ति तत्ते पदं संग्रहेण प्रवक्ष्ये ॥ ११ ॥</s-l></s-lg><s-lg><s-l>सर्वद्वाराणि संयम्य मनो हृदि निरुध्य च ।</s-l><s-l>मूर्ध्न्याधायात्मनः प्राणमास्थितो योगधारणाम् ॥ १२ ॥</s-l></s-lg><s-lg><s-l>ओमित्येकाक्षरं ब्रह्म व्याहरन्मामनुस्मरन् ।</s-l><s-l>यः प्रयाति त्यजन्देहं स याति परमां गतिम् ॥ १३ ॥</s-l></s-lg><s-lg><s-l>अनन्यचेताः सततं यो मां स्मरति नित्यशः ।</s-l><s-l>तस्याहं सुलभः पार्थ नित्ययुक्तस्य योगिनः ॥ १४ ॥</s-l></s-lg><s-lg><s-l>मामुपेत्य पुनर्जन्म दुःखालयमशाश्वतम् ।</s-l><s-l>नाप्नुवन्ति महात्मानः संसिद्धिं परमां गताः ॥ १५ ॥</s-l></s-lg><s-lg><s-l>आ ब्रह्मभुवनाल्लोकाः पुनरावर्तिनोऽर्जुन ।</s-l><s-l>मामुपेत्य तु कौन्तेय पुनर्जन्म न विद्यते ॥ १६ ॥</s-l></s-lg><s-lg><s-l>सहस्रयुगपर्यन्तमहर्यद्ब्रह्मणो विदुः ।</s-l><s-l>रात्रिं युगसहस्रान्तां तेऽहोरात्रविदो जनाः ॥ १७ ॥</s-l></s-lg><s-lg><s-l>अव्यक्ताद्व्यक्तयः सर्वाः प्रभवन्त्यहरागमे ।</s-l><s-l>रात्र्यागमे प्रलीयन्ते तत्रैवाव्यक्तसंज्ञके ॥ १८ ॥</s-l></s-lg><s-lg><s-l>भूतग्रामः स एवायं भूत्वा भूत्वा प्रलीयते ।</s-l><s-l>रात्र्यागमेऽवशः पार्थ प्रभवत्यहरागमे ॥ १९ ॥</s-l></s-lg><s-lg><s-l>परस्तस्मात्तु भावोऽन्योऽव्यक्तोऽव्यक्तात्सनातनः ।</s-l><s-l>यः स सर्वेषु भूतेषु नश्यत्सु न विनश्यति ॥ २० ॥</s-l></s-lg><s-lg><s-l>अव्यक्तोऽक्षर इत्युक्तस्तमाहुः परमां गतिम् ।</s-l><s-l>यं प्राप्य न निवर्तन्ते तद्धाम परमं मम ॥ २१ ॥</s-l></s-lg><s-lg><s-l>पुरुषः स परः पार्थ भक्त्या लभ्यस्त्वनन्यया ।</s-l><s-l>यस्यान्तःस्थानि भूतानि येन सर्वमिदं ततम् ॥ २२ ॥</s-l></s-lg><s-lg><s-l>यत्र काले त्वनावृत्तिमावृत्तिं चैव योगिनः ।</s-l><s-l>प्रयाता यान्ति तं कालं वक्ष्यामि भरतर्षभ ॥ २३ ॥</s-l></s-lg><s-lg><s-l>अग्निर्ज्योतिरहः शुक्लः षण्मासा उत्तरायणम् ।</s-l><s-l>तत्र प्रयाता गच्छन्ति ब्रह्म ब्रह्मविदो जनाः ॥ २४ ॥</s-l></s-lg><s-lg><s-l>धूमो रात्रिस्तथा कृष्णः षण्मासा दक्षिणायनम् ।</s-l><s-l>तत्र चान्द्रमसं ज्योतिर्योगी प्राप्य निवर्तते ॥ २५ ॥</s-l></s-lg><s-lg><s-l>शुक्लकृष्णे गती ह्येते जगतः शाश्वते मते ।</s-l><s-l>एकया यात्यनावृत्तिमन्ययावर्तते पुनः ॥ २६ ॥</s-l></s-lg><s-lg><s-l>नैते सृती पार्थ जानन्योगी मुह्यति कश्चन ।</s-l><s-l>तस्मात्सर्वेषु कालेषु योगयुक्तो भवार्जुन ॥ २७ ॥</s-l></s-lg><s-lg><s-l>वेदेषु यज्ञेषु तपःसु चैव दानेषु यत्पुण्यफलं प्रदिष्टम् ।</s-l><s-l>अत्येति तत्सर्वमिदं विदित्वा योगी परं स्थानमुपैति चाद्यम् ॥ २८ ॥</s-l></s-lg>