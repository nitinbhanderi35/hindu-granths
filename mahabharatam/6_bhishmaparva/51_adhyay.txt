<s-lg><s-l> संजय उवाच ।</s-l><s-l>गतापराह्णभूयिष्ठे तस्मिन्नहनि भारत ।</s-l><s-l>रथनागाश्वपत्तीनां सादिनां च महाक्षये ॥ १ ॥</s-l></s-lg><s-lg><s-l>द्रोणपुत्रेण शल्येन कृपेण च महात्मना ।</s-l><s-l>समसज्जत पाञ्चाल्यस्त्रिभिरेतैर्महारथैः ॥ २ ॥</s-l></s-lg><s-lg><s-l>स लोकविदितानश्वान्निजघान महाबलः ।</s-l><s-l>द्रौणेः पाञ्चालदायादः शितैर्दशभिराशुगैः ॥ ३ ॥</s-l></s-lg><s-lg><s-l>ततः शल्यरथं तूर्णमास्थाय हतवाहनः ।</s-l><s-l>द्रौणिः पाञ्चालदायादमभ्यवर्षदथेषुभिः ॥ ४ ॥</s-l></s-lg><s-lg><s-l>धृष्टद्युम्नं तु संसक्तं द्रौणिना दृश्य भारत ।</s-l><s-l>सौभद्रोऽभ्यपतत्तूर्णं विकिरन्निशिताञ्शरान् ॥ ५ ॥</s-l></s-lg><s-lg><s-l>स शल्यं पञ्चविंशत्या कृपं च नवभिः शरैः ।</s-l><s-l>अश्वत्थामानमष्टाभिर्विव्याध पुरुषर्षभ ॥ ६ ॥</s-l></s-lg><s-lg><s-l>आर्जुनिं तु ततस्तूर्णं द्रौणिर्विव्याध पत्रिणा ।</s-l><s-l>शल्यो द्वादशभिश्चैव कृपश्च निशितैस्त्रिभिः ॥ ७ ॥</s-l></s-lg><s-lg><s-l>लक्ष्मणस्तव पौत्रस्तु तव पौत्रमवस्थितम् ।</s-l><s-l>अभ्यवर्तत संहृष्टस्ततो युद्धमवर्तत ॥ ८ ॥</s-l></s-lg><s-lg><s-l>दौर्योधनिस्तु संक्रुद्धः सौभद्रं नवभिः शरैः ।</s-l><s-l>विव्याध समरे राजंस्तदद्भुतमिवाभवत् ॥ ९ ॥</s-l></s-lg><s-lg><s-l>अभिमन्युस्तु संक्रुद्धो भ्रातरं भरतर्षभ ।</s-l><s-l>शरैः पञ्चाशता राजन्क्षिप्रहस्तोऽभ्यविध्यत ॥ १० ॥</s-l></s-lg><s-lg><s-l>लक्ष्मणोऽपि ततस्तस्य धनुश्चिच्छेद पत्रिणा ।</s-l><s-l>मुष्टिदेशे महाराज तत उच्चुक्रुशुर्जनाः ॥ ११ ॥</s-l></s-lg><s-lg><s-l>तद्विहाय धनुश्छिन्नं सौभद्रः परवीरहा ।</s-l><s-l>अन्यदादत्तवांश्चित्रं कार्मुकं वेगवत्तरम् ॥ १२ ॥</s-l></s-lg><s-lg><s-l>तौ तत्र समरे हृष्टौ कृतप्रतिकृतैषिणौ ।</s-l><s-l>अन्योन्यं विशिखैस्तीक्ष्णैर्जघ्नतुः पुरुषर्षभौ ॥ १३ ॥</s-l></s-lg><s-lg><s-l>ततो दुर्योधनो राजा दृष्ट्वा पुत्रं महारथम् ।</s-l><s-l>पीडितं तव पौत्रेण प्रायात्तत्र जनेश्वरः ॥ १४ ॥</s-l></s-lg><s-lg><s-l>संनिवृत्ते तव सुते सर्व एव जनाधिपाः ।</s-l><s-l>आर्जुनिं रथवंशेन समन्तात्पर्यवारयन् ॥ १५ ॥</s-l></s-lg><s-lg><s-l>स तैः परिवृतः शूरैः शूरो युधि सुदुर्जयैः ।</s-l><s-l>न स्म विव्यथते राजन्कृष्णतुल्यपराक्रमः ॥ १६ ॥</s-l></s-lg><s-lg><s-l>सौभद्रमथ संसक्तं तत्र दृष्ट्वा धनंजयः ।</s-l><s-l>अभिदुद्राव संक्रुद्धस्त्रातुकामः स्वमात्मजम् ॥ १७ ॥</s-l></s-lg><s-lg><s-l>ततः सरथनागाश्वा भीष्मद्रोणपुरोगमाः ।</s-l><s-l>अभ्यवर्तन्त राजानः सहिताः सव्यसाचिनम् ॥ १८ ॥</s-l></s-lg><s-lg><s-l>उद्धूतं सहसा भौमं नागाश्वरथसादिभिः ।</s-l><s-l>दिवाकरपथं प्राप्य रजस्तीव्रमदृश्यत ॥ १९ ॥</s-l></s-lg><s-lg><s-l>तानि नागसहस्राणि भूमिपालशतानि च ।</s-l><s-l>तस्य बाणपथं प्राप्य नाभ्यवर्तन्त सर्वशः ॥ २० ॥</s-l></s-lg><s-lg><s-l>प्रणेदुः सर्वभूतानि बभूवुस्तिमिरा दिशः ।</s-l><s-l>कुरूणामनयस्तीव्रः समदृश्यत दारुणः ॥ २१ ॥</s-l></s-lg><s-lg><s-l>नाप्यन्तरिक्षं न दिशो न भूमिर्न च भास्करः ।</s-l><s-l>प्रजज्ञे भरतश्रेष्ठ शरसंघैः किरीटिनः ॥ २२ ॥</s-l></s-lg><s-lg><s-l>सादितध्वजनागास्तु हताश्वा रथिनो भृशम् ।</s-l><s-l>विप्रद्रुतरथाः केचिद्दृश्यन्ते रथयूथपाः ॥ २३ ॥</s-l></s-lg><s-lg><s-l>विरथा रथिनश्चान्ये धावमानाः समन्ततः ।</s-l><s-l>तत्र तत्रैव दृश्यन्ते सायुधाः साङ्गदैर्भुजैः ॥ २४ ॥</s-l></s-lg><s-lg><s-l>हयारोहा हयांस्त्यक्त्वा गजारोहाश्च दन्तिनः ।</s-l><s-l>अर्जुनस्य भयाद्राजन्समन्ताद्विप्रदुद्रुवुः ॥ २५ ॥</s-l></s-lg><s-lg><s-l>रथेभ्यश्च गजेभ्यश्च हयेभ्यश्च नराधिपाः ।</s-l><s-l>पतिताः पात्यमानाश्च दृश्यन्तेऽर्जुनताडिताः ॥ २६ ॥</s-l></s-lg><s-lg><s-l>सगदानुद्यतान्बाहून्सखड्गांश्च विशां पते ।</s-l><s-l>सप्रासांश्च सतूणीरान्सशरान्सशरासनान् ॥ २७ ॥</s-l></s-lg><s-lg><s-l>साङ्कुशान्सपताकांश्च तत्र तत्रार्जुनो नृणाम् ।</s-l><s-l>निचकर्त शरैरुग्रै रौद्रं बिभ्रद्वपुस्तदा ॥ २८ ॥</s-l></s-lg><s-lg><s-l>परिघाणां प्रवृद्धानां मुद्गराणां च मारिष ।</s-l><s-l>प्रासानां भिण्डिपालानां निस्त्रिंशानां च संयुगे ॥ २९ ॥</s-l></s-lg><s-lg><s-l>परश्वधानां तीक्ष्णानां तोमराणां च भारत ।</s-l><s-l>वर्मणां चापविद्धानां कवचानां च भूतले ॥ ३० ॥</s-l></s-lg><s-lg><s-l>ध्वजानां चर्मणां चैव व्यजनानां च सर्वशः ।</s-l><s-l>छत्राणां हेमदण्डानां चामराणां च भारत ॥ ३१ ॥</s-l></s-lg><s-lg><s-l>प्रतोदानां कशानां च योक्त्राणां चैव मारिष ।</s-l><s-l>राशयश्चात्र दृश्यन्ते विनिकीर्णा रणक्षितौ ॥ ३२ ॥</s-l></s-lg><s-lg><s-l>नासीत्तत्र पुमान्कश्चित्तव सैन्यस्य भारत ।</s-l><s-l>योऽर्जुनं समरे शूरं प्रत्युद्यायात्कथंचन ॥ ३३ ॥</s-l></s-lg><s-lg><s-l>यो यो हि समरे पार्थं प्रत्युद्याति विशां पते ।</s-l><s-l>स स वै विशिखैस्तीक्ष्णैः परलोकाय नीयते ॥ ३४ ॥</s-l></s-lg><s-lg><s-l>तेषु विद्रवमाणेषु तव योधेषु सर्वशः ।</s-l><s-l>अर्जुनो वासुदेवश्च दध्मतुर्वारिजोत्तमौ ॥ ३५ ॥</s-l></s-lg><s-lg><s-l>तत्प्रभग्नं बलं दृष्ट्वा पिता देवव्रतस्तव ।</s-l><s-l>अब्रवीत्समरे शूरं भारद्वाजं स्मयन्निव ॥ ३६ ॥</s-l></s-lg><s-lg><s-l>एष पाण्डुसुतो वीरः कृष्णेन सहितो बली ।</s-l><s-l>तथा करोति सैन्यानि यथा कुर्याद्धनंजयः ॥ ३७ ॥</s-l></s-lg><s-lg><s-l>न ह्येष समरे शक्यो जेतुमद्य कथंचन ।</s-l><s-l>यथास्य दृश्यते रूपं कालान्तकयमोपमम् ॥ ३८ ॥</s-l></s-lg><s-lg><s-l>न निवर्तयितुं चापि शक्येयं महती चमूः ।</s-l><s-l>अन्योन्यप्रेक्षया पश्य द्रवतीयं वरूथिनी ॥ ३९ ॥</s-l></s-lg><s-lg><s-l>एष चास्तं गिरिश्रेष्ठं भानुमान्प्रतिपद्यते ।</s-l><s-l>वपूंषि सर्वलोकस्य संहरन्निव सर्वथा ॥ ४० ॥</s-l></s-lg><s-lg><s-l>तत्रावहारं संप्राप्तं मन्येऽहं पुरुषर्षभ ।</s-l><s-l>श्रान्ता भीताश्च नो योधा न योत्स्यन्ति कथंचन ॥ ४१ ॥</s-l></s-lg><s-lg><s-l>एवमुक्त्वा ततो भीष्मो द्रोणमाचार्यसत्तमम् ।</s-l><s-l>अवहारमथो चक्रे तावकानां महारथः ॥ ४२ ॥</s-l></s-lg><s-lg><s-l>ततोऽवहारः सैन्यानां तव तेषां च भारत ।</s-l><s-l>अस्तं गच्छति सूर्येऽभूत्संध्याकाले च वर्तति ॥ ४३ ॥</s-l></s-lg>