<s-lg><s-l> संजय उवाच ।</s-l><s-l>वाक्शल्यैस्तव पुत्रेण सोऽतिविद्धः पितामहः ।</s-l><s-l>दुःखेन महताविष्टो नोवाचाप्रियमण्वपि ॥ १ ॥</s-l></s-lg><s-lg><s-l>स ध्यात्वा सुचिरं कालं दुःखरोषसमन्वितः ।</s-l><s-l>श्वसमानो यथा नागः प्रणुन्नो वै शलाकया ॥ २ ॥</s-l></s-lg><s-lg><s-l>उद्वृत्य चक्षुषी कोपान्निर्दहन्निव भारत ।</s-l><s-l>सदेवासुरगन्धर्वं लोकं लोकविदां वरः ।</s-l><s-l>अब्रवीत्तव पुत्रं तु सामपूर्वमिदं वचः ॥ ३ ॥</s-l></s-lg><s-lg><s-l>किं नु दुर्योधनैवं मां वाक्शल्यैरुपविध्यसि ।</s-l><s-l>घटमानं यथाशक्ति कुर्वाणं च तव प्रियम् ।</s-l><s-l>जुह्वानं समरे प्राणांस्तवैव हितकाम्यया ॥ ४ ॥</s-l></s-lg><s-lg><s-l>यदा तु पाण्डवः शूरः खाण्डवेऽग्निमतर्पयत् ।</s-l><s-l>पराजित्य रणे शक्रं पर्याप्तं तन्निदर्शनम् ॥ ५ ॥</s-l></s-lg><s-lg><s-l>यदा च त्वां महाबाहो गन्धर्वैर्हृतमोजसा ।</s-l><s-l>अमोचयत्पाण्डुसुतः पर्याप्तं तन्निदर्शनम् ॥ ६ ॥</s-l></s-lg><s-lg><s-l>द्रवमाणेषु शूरेषु सोदरेषु तथाभिभो ।</s-l><s-l>सूतपुत्रे च राधेये पर्याप्तं तन्निदर्शनम् ॥ ७ ॥</s-l></s-lg><s-lg><s-l>यच्च नः सहितान्सर्वान्विराटनगरे तदा ।</s-l><s-l>एक एव समुद्यातः पर्याप्तं तन्निदर्शनम् ॥ ८ ॥</s-l></s-lg><s-lg><s-l>द्रोणं च युधि संरब्धं मां च निर्जित्य संयुगे ।</s-l><s-l>कर्णं च त्वां च द्रौणिं च कृपं च सुमहारथम् ।</s-l><s-l>वासांसि स समादत्त पर्याप्तं तन्निदर्शनम् ॥ ९ ॥</s-l></s-lg><s-lg><s-l>निवातकवचान्युद्धे वासवेनापि दुर्जयान् ।</s-l><s-l>जितवान्समरे पार्थः पर्याप्तं तन्निदर्शनम् ॥ १० ॥</s-l></s-lg><s-lg><s-l>को हि शक्तो रणे जेतुं पाण्डवं रभसं रणे ।</s-l><s-l>त्वं तु मोहान्न जानीषे वाच्यावाच्यं सुयोधन ॥ ११ ॥</s-l></s-lg><s-lg><s-l>मुमूर्षुर्हि नरः सर्वान्वृक्षान्पश्यति काञ्चनान् ।</s-l><s-l>तथा त्वमपि गान्धारे विपरीतानि पश्यसि ॥ १२ ॥</s-l></s-lg><s-lg><s-l>स्वयं वैरं महत्कृत्वा पाण्डवैः सहसृञ्जयैः ।</s-l><s-l>युध्यस्व तानद्य रणे पश्यामः पुरुषो भव ॥ १३ ॥</s-l></s-lg><s-lg><s-l>अहं तु सोमकान्सर्वान्सपाञ्चालान्समागतान् ।</s-l><s-l>निहनिष्ये नरव्याघ्र वर्जयित्वा शिखण्डिनम् ॥ १४ ॥</s-l></s-lg><s-lg><s-l>तैर्वाहं निहतः संख्ये गमिष्ये यमसादनम् ।</s-l><s-l>तान्वा निहत्य संग्रामे प्रीतिं दास्यामि वै तव ॥ १५ ॥</s-l></s-lg><s-lg><s-l>पूर्वं हि स्त्री समुत्पन्ना शिखण्डी राजवेश्मनि ।</s-l><s-l>वरदानात्पुमाञ्जातः सैषा वै स्त्री शिखण्डिनी ॥ १६ ॥</s-l></s-lg><s-lg><s-l>तामहं न हनिष्यामि प्राणत्यागेऽपि भारत ।</s-l><s-l>यासौ प्राङ्निर्मिता धात्रा सैषा वै स्त्री शिखण्डिनी ॥ १७ ॥</s-l></s-lg><s-lg><s-l>सुखं स्वपिहि गान्धारे श्वोऽस्मि कर्ता महारणम् ।</s-l><s-l>यज्जनाः कथयिष्यन्ति यावत्स्थास्यति मेदिनी ॥ १८ ॥</s-l></s-lg><s-lg><s-l>एवमुक्तस्तव सुतो निर्जगाम जनेश्वर ।</s-l><s-l>अभिवाद्य गुरुं मूर्ध्ना प्रययौ स्वं निवेशनम् ॥ १९ ॥</s-l></s-lg><s-lg><s-l>आगम्य तु ततो राजा विसृज्य च महाजनम् ।</s-l><s-l>प्रविवेश ततस्तूर्णं क्षयं शत्रुक्षयंकरः ।</s-l><s-l>प्रविष्टः स निशां तां च गमयामास पार्थिवः ॥ २० ॥</s-l></s-lg>