<s-lg><s-l> श्रीभगवानुवाच ।</s-l><s-l>अनाश्रितः कर्मफलं कार्यं कर्म करोति यः ।</s-l><s-l>स संन्यासी च योगी च न निरग्निर्न चाक्रियः ॥ १ ॥</s-l></s-lg><s-lg><s-l>यं संन्यासमिति प्राहुर्योगं तं विद्धि पाण्डव ।</s-l><s-l>न ह्यसंन्यस्तसंकल्पो योगी भवति कश्चन ॥ २ ॥</s-l></s-lg><s-lg><s-l>आरुरुक्षोर्मुनेर्योगं कर्म कारणमुच्यते ।</s-l><s-l>योगारूढस्य तस्यैव शमः कारणमुच्यते ॥ ३ ॥</s-l></s-lg><s-lg><s-l>यदा हि नेन्द्रियार्थेषु न कर्मस्वनुषज्जते ।</s-l><s-l>सर्वसंकल्पसंन्यासी योगारूढस्तदोच्यते ॥ ४ ॥</s-l></s-lg><s-lg><s-l>उद्धरेदात्मनात्मानं नात्मानमवसादयेत् ।</s-l><s-l>आत्मैव ह्यात्मनो बन्धुरात्मैव रिपुरात्मनः ॥ ५ ॥</s-l></s-lg><s-lg><s-l>बन्धुरात्मात्मनस्तस्य येनात्मैवात्मना जितः ।</s-l><s-l>अनात्मनस्तु शत्रुत्वे वर्तेतात्मैव शत्रुवत् ॥ ६ ॥</s-l></s-lg><s-lg><s-l>जितात्मनः प्रशान्तस्य परमात्मा समाहितः ।</s-l><s-l>शीतोष्णसुखदुःखेषु तथा मानावमानयोः ॥ ७ ॥</s-l></s-lg><s-lg><s-l>ज्ञानविज्ञानतृप्तात्मा कूटस्थो विजितेन्द्रियः ।</s-l><s-l>युक्त इत्युच्यते योगी समलोष्टाश्मकाञ्चनः ॥ ८ ॥</s-l></s-lg><s-lg><s-l>सुहृन्मित्रार्युदासीनमध्यस्थद्वेष्यबन्धुषु ।</s-l><s-l>साधुष्वपि च पापेषु समबुद्धिर्विशिष्यते ॥ ९ ॥</s-l></s-lg><s-lg><s-l>योगी युञ्जीत सततमात्मानं रहसि स्थितः ।</s-l><s-l>एकाकी यतचित्तात्मा निराशीरपरिग्रहः ॥ १० ॥</s-l></s-lg><s-lg><s-l>शुचौ देशे प्रतिष्ठाप्य स्थिरमासनमात्मनः ।</s-l><s-l>नात्युच्छ्रितं नातिनीचं चैलाजिनकुशोत्तरम् ॥ ११ ॥</s-l></s-lg><s-lg><s-l>तत्रैकाग्रं मनः कृत्वा यतचित्तेन्द्रियक्रियः ।</s-l><s-l>उपविश्यासने युञ्ज्याद्योगमात्मविशुद्धये ॥ १२ ॥</s-l></s-lg><s-lg><s-l>समं कायशिरोग्रीवं धारयन्नचलं स्थिरः ।</s-l><s-l>संप्रेक्ष्य नासिकाग्रं स्वं दिशश्चानवलोकयन् ॥ १३ ॥</s-l></s-lg><s-lg><s-l>प्रशान्तात्मा विगतभीर्ब्रह्मचारिव्रते स्थितः ।</s-l><s-l>मनः संयम्य मच्चित्तो युक्त आसीत मत्परः ॥ १४ ॥</s-l></s-lg><s-lg><s-l>युञ्जन्नेवं सदात्मानं योगी नियतमानसः ।</s-l><s-l>शान्तिं निर्वाणपरमां मत्संस्थामधिगच्छति ॥ १५ ॥</s-l></s-lg><s-lg><s-l>नात्यश्नतस्तु योगोऽस्ति न चैकान्तमनश्नतः ।</s-l><s-l>न चातिस्वप्नशीलस्य जाग्रतो नैव चार्जुन ॥ १६ ॥</s-l></s-lg><s-lg><s-l>युक्ताहारविहारस्य युक्तचेष्टस्य कर्मसु ।</s-l><s-l>युक्तस्वप्नावबोधस्य योगो भवति दुःखहा ॥ १७ ॥</s-l></s-lg><s-lg><s-l>यदा विनियतं चित्तमात्मन्येवावतिष्ठते ।</s-l><s-l>निःस्पृहः सर्वकामेभ्यो युक्त इत्युच्यते तदा ॥ १८ ॥</s-l></s-lg><s-lg><s-l>यथा दीपो निवातस्थो नेङ्गते सोपमा स्मृता ।</s-l><s-l>योगिनो यतचित्तस्य युञ्जतो योगमात्मनः ॥ १९ ॥</s-l></s-lg><s-lg><s-l>यत्रोपरमते चित्तं निरुद्धं योगसेवया ।</s-l><s-l>यत्र चैवात्मनात्मानं पश्यन्नात्मनि तुष्यति ॥ २० ॥</s-l></s-lg><s-lg><s-l>सुखमात्यन्तिकं यत्तद्बुद्धिग्राह्यमतीन्द्रियम् ।</s-l><s-l>वेत्ति यत्र न चैवायं स्थितश्चलति तत्त्वतः ॥ २१ ॥</s-l></s-lg><s-lg><s-l>यं लब्ध्वा चापरं लाभं मन्यते नाधिकं ततः ।</s-l><s-l>यस्मिन्स्थितो न दुःखेन गुरुणापि विचाल्यते ॥ २२ ॥</s-l></s-lg><s-lg><s-l>तं विद्याद्दुःखसंयोगवियोगं योगसंज्ञितम् ।</s-l><s-l>स निश्चयेन योक्तव्यो योगोऽनिर्विण्णचेतसा ॥ २३ ॥</s-l></s-lg><s-lg><s-l>संकल्पप्रभवान्कामांस्त्यक्त्वा सर्वानशेषतः ।</s-l><s-l>मनसैवेन्द्रियग्रामं विनियम्य समन्ततः ॥ २४ ॥</s-l></s-lg><s-lg><s-l>शनैः शनैरुपरमेद्बुद्ध्या धृतिगृहीतया ।</s-l><s-l>आत्मसंस्थं मनः कृत्वा न किंचिदपि चिन्तयेत् ॥ २५ ॥</s-l></s-lg><s-lg><s-l>यतो यतो निश्चरति मनश्चञ्चलमस्थिरम् ।</s-l><s-l>ततस्ततो नियम्यैतदात्मन्येव वशं नयेत् ॥ २६ ॥</s-l></s-lg><s-lg><s-l>प्रशान्तमनसं ह्येनं योगिनं सुखमुत्तमम् ।</s-l><s-l>उपैति शान्तरजसं ब्रह्मभूतमकल्मषम् ॥ २७ ॥</s-l></s-lg><s-lg><s-l>युञ्जन्नेवं सदात्मानं योगी विगतकल्मषः ।</s-l><s-l>सुखेन ब्रह्मसंस्पर्शमत्यन्तं सुखमश्नुते ॥ २८ ॥</s-l></s-lg><s-lg><s-l>सर्वभूतस्थमात्मानं सर्वभूतानि चात्मनि ।</s-l><s-l>ईक्षते योगयुक्तात्मा सर्वत्र समदर्शनः ॥ २९ ॥</s-l></s-lg><s-lg><s-l>यो मां पश्यति सर्वत्र सर्वं च मयि पश्यति ।</s-l><s-l>तस्याहं न प्रणश्यामि स च मे न प्रणश्यति ॥ ३० ॥</s-l></s-lg><s-lg><s-l>सर्वभूतस्थितं यो मां भजत्येकत्वमास्थितः ।</s-l><s-l>सर्वथा वर्तमानोऽपि स योगी मयि वर्तते ॥ ३१ ॥</s-l></s-lg><s-lg><s-l>आत्मौपम्येन सर्वत्र समं पश्यति योऽर्जुन ।</s-l><s-l>सुखं वा यदि वा दुःखं स योगी परमो मतः ॥ ३२ ॥</s-l></s-lg><s-lg><s-l> अर्जुन उवाच ।</s-l><s-l>योऽयं योगस्त्वया प्रोक्तः साम्येन मधुसूदन ।</s-l><s-l>एतस्याहं न पश्यामि चञ्चलत्वात्स्थितिं स्थिराम् ॥ ३३ ॥</s-l></s-lg><s-lg><s-l>चञ्चलं हि मनः कृष्ण प्रमाथि बलवद्दृढम् ।</s-l><s-l>तस्याहं निग्रहं मन्ये वायोरिव सुदुष्करम् ॥ ३४ ॥</s-l></s-lg><s-lg><s-l> श्रीभगवानुवाच ।</s-l><s-l>असंशयं महाबाहो मनो दुर्निग्रहं चलम् ।</s-l><s-l>अभ्यासेन तु कौन्तेय वैराग्येण च गृह्यते ॥ ३५ ॥</s-l></s-lg><s-lg><s-l>असंयतात्मना योगो दुष्प्राप इति मे मतिः ।</s-l><s-l>वश्यात्मना तु यतता शक्योऽवाप्तुमुपायतः ॥ ३६ ॥</s-l></s-lg><s-lg><s-l> अर्जुन उवाच ।</s-l><s-l>अयतिः श्रद्धयोपेतो योगाच्चलितमानसः ।</s-l><s-l>अप्राप्य योगसंसिद्धिं कां गतिं कृष्ण गच्छति ॥ ३७ ॥</s-l></s-lg><s-lg><s-l>कच्चिन्नोभयविभ्रष्टश्छिन्नाभ्रमिव नश्यति ।</s-l><s-l>अप्रतिष्ठो महाबाहो विमूढो ब्रह्मणः पथि ॥ ३८ ॥</s-l></s-lg><s-lg><s-l>एतन्मे संशयं कृष्ण छेत्तुमर्हस्यशेषतः ।</s-l><s-l>त्वदन्यः संशयस्यास्य छेत्ता न ह्युपपद्यते ॥ ३९ ॥</s-l></s-lg><s-lg><s-l> श्रीभगवानुवाच ।</s-l><s-l>पार्थ नैवेह नामुत्र विनाशस्तस्य विद्यते ।</s-l><s-l>न हि कल्याणकृत्कश्चिद्दुर्गतिं तात गच्छति ॥ ४० ॥</s-l></s-lg><s-lg><s-l>प्राप्य पुण्यकृताँल्लोकानुषित्वा शाश्वतीः समाः ।</s-l><s-l>शुचीनां श्रीमतां गेहे योगभ्रष्टोऽभिजायते ॥ ४१ ॥</s-l></s-lg><s-lg><s-l>अथ वा योगिनामेव कुले भवति धीमताम् ।</s-l><s-l>एतद्धि दुर्लभतरं लोके जन्म यदीदृशम् ॥ ४२ ॥</s-l></s-lg><s-lg><s-l>तत्र तं बुद्धिसंयोगं लभते पौर्वदेहिकम् ।</s-l><s-l>यतते च ततो भूयः संसिद्धौ कुरुनन्दन ॥ ४३ ॥</s-l></s-lg><s-lg><s-l>पूर्वाभ्यासेन तेनैव ह्रियते ह्यवशोऽपि सः ।</s-l><s-l>जिज्ञासुरपि योगस्य शब्दब्रह्मातिवर्तते ॥ ४४ ॥</s-l></s-lg><s-lg><s-l>प्रयत्नाद्यतमानस्तु योगी संशुद्धकिल्बिषः ।</s-l><s-l>अनेकजन्मसंसिद्धस्ततो याति परां गतिम् ॥ ४५ ॥</s-l></s-lg><s-lg><s-l>तपस्विभ्योऽधिको योगी ज्ञानिभ्योऽपि मतोऽधिकः ।</s-l><s-l>कर्मिभ्यश्चाधिको योगी तस्माद्योगी भवार्जुन ॥ ४६ ॥</s-l></s-lg><s-lg><s-l>योगिनामपि सर्वेषां मद्गतेनान्तरात्मना ।</s-l><s-l>श्रद्धावान्भजते यो मां स मे युक्ततमो मतः ॥ ४७ ॥</s-l></s-lg>