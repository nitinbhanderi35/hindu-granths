<s-lg><s-l> संजय उवाच ।</s-l><s-l>विरथं तं समासाद्य चित्रसेनं मनस्विनम् ।</s-l><s-l>रथमारोपयामास विकर्णस्तनयस्तव ॥ १ ॥</s-l></s-lg><s-lg><s-l>तस्मिंस्तथा वर्तमाने तुमुले संकुले भृशम् ।</s-l><s-l>भीष्मः शांतनवस्तूर्णं युधिष्ठिरमुपाद्रवत् ॥ २ ॥</s-l></s-lg><s-lg><s-l>ततः सरथनागाश्वाः समकम्पन्त सृञ्जयाः ।</s-l><s-l>मृत्योरास्यमनुप्राप्तं मेनिरे च युधिष्ठिरम् ॥ ३ ॥</s-l></s-lg><s-lg><s-l>युधिष्ठिरोऽपि कौरव्यो यमाभ्यां सहितः प्रभुः ।</s-l><s-l>महेष्वासं नरव्याघ्रं भीष्मं शांतनवं ययौ ॥ ४ ॥</s-l></s-lg><s-lg><s-l>ततः शरसहस्राणि प्रमुञ्चन्पाण्डवो युधि ।</s-l><s-l>भीष्मं संछादयामास यथा मेघो दिवाकरम् ॥ ५ ॥</s-l></s-lg><s-lg><s-l>तेन सम्यक्प्रणीतानि शरजालानि भारत ।</s-l><s-l>प्रतिजग्राह गाङ्गेयः शतशोऽथ सहस्रशः ॥ ६ ॥</s-l></s-lg><s-lg><s-l>तथैव शरजालानि भीष्मेणास्तानि मारिष ।</s-l><s-l>आकाशे समदृश्यन्त खगमानां व्रजा इव ॥ ७ ॥</s-l></s-lg><s-lg><s-l>निमेषार्धाच्च कौन्तेयं भीष्मः शांतनवो युधि ।</s-l><s-l>अदृश्यं समरे चक्रे शरजालेन भागशः ॥ ८ ॥</s-l></s-lg><s-lg><s-l>ततो युधिष्ठिरो राजा कौरव्यस्य महात्मनः ।</s-l><s-l>नाराचं प्रेषयामास क्रुद्ध आशीविषोपमम् ॥ ९ ॥</s-l></s-lg><s-lg><s-l>असंप्राप्तं ततस्तं तु क्षुरप्रेण महारथः ।</s-l><s-l>चिच्छेद समरे राजन्भीष्मस्तस्य धनुश्च्युतम् ॥ १० ॥</s-l></s-lg><s-lg><s-l>तं तु छित्त्वा रणे भीष्मो नाराचं कालसंमितम् ।</s-l><s-l>निजघ्ने कौरवेन्द्रस्य हयान्काञ्चनभूषणान् ॥ ११ ॥</s-l></s-lg><s-lg><s-l>हताश्वं तु रथं त्यक्त्वा धर्मपुत्रो युधिष्ठिरः ।</s-l><s-l>आरुरोह रथं तूर्णं नकुलस्य महात्मनः ॥ १२ ॥</s-l></s-lg><s-lg><s-l>यमावपि सुसंक्रुद्धः समासाद्य रणे तदा ।</s-l><s-l>शरैः संछादयामास भीष्मः परपुरंजयः ॥ १३ ॥</s-l></s-lg><s-lg><s-l>तौ तु दृष्ट्वा महाराज भीष्मबाणप्रपीडितौ ।</s-l><s-l>जगामाथ परां चिन्तां भीष्मस्य वधकाङ्क्षया ॥ १४ ॥</s-l></s-lg><s-lg><s-l>ततो युधिष्ठिरो वश्यान्राज्ञस्तान्समचोदयत् ।</s-l><s-l>भीष्मं शांतनवं सर्वे निहतेति सुहृद्गणान् ॥ १५ ॥</s-l></s-lg><s-lg><s-l>ततस्ते पार्थिवाः सर्वे श्रुत्वा पार्थस्य भाषितम् ।</s-l><s-l>महता रथवंशेन परिवव्रुः पितामहम् ॥ १६ ॥</s-l></s-lg><s-lg><s-l>स समन्तात्परिवृतः पिता देवव्रतस्तव ।</s-l><s-l>चिक्रीड धनुषा राजन्पातयानो महारथान् ॥ १७ ॥</s-l></s-lg><s-lg><s-l>तं चरन्तं रणे पार्था ददृशुः कौरवं युधि ।</s-l><s-l>मृगमध्यं प्रविश्येव यथा सिंहशिशुं वने ॥ १८ ॥</s-l></s-lg><s-lg><s-l>तर्जयानं रणे शूरांस्त्रासयानं च सायकैः ।</s-l><s-l>दृष्ट्वा त्रेसुर्महाराज सिंहं मृगगणा इव ॥ १९ ॥</s-l></s-lg><s-lg><s-l>रणे भरतसिंहस्य ददृशुः क्षत्रिया गतिम् ।</s-l><s-l>अग्नेर्वायुसहायस्य यथा कक्षं दिधक्षतः ॥ २० ॥</s-l></s-lg><s-lg><s-l>शिरांसि रथिनां भीष्मः पातयामास संयुगे ।</s-l><s-l>तालेभ्य इव पक्वानि फलानि कुशलो नरः ॥ २१ ॥</s-l></s-lg><s-lg><s-l>पतद्भिश्च महाराज शिरोभिर्धरणीतले ।</s-l><s-l>बभूव तुमुलः शब्दः पततामश्मनामिव ॥ २२ ॥</s-l></s-lg><s-lg><s-l>तस्मिंस्तु तुमुले युद्धे वर्तमाने सुदारुणे ।</s-l><s-l>सर्वेषामेव सैन्यानामासीद्व्यतिकरो महान् ॥ २३ ॥</s-l></s-lg><s-lg><s-l>भिन्नेषु तेषु व्यूहेषु क्षत्रिया इतरेतरम् ।</s-l><s-l>एकमेकं समाहूय युद्धायैवोपतस्थिरे ॥ २४ ॥</s-l></s-lg><s-lg><s-l>शिखण्डी तु समासाद्य भरतानां पितामहम् ।</s-l><s-l>अभिदुद्राव वेगेन तिष्ठ तिष्ठेति चाब्रवीत् ॥ २५ ॥</s-l></s-lg><s-lg><s-l>अनादृत्य ततो भीष्मस्तं शिखण्डिनमाहवे ।</s-l><s-l>प्रययौ सृञ्जयान्क्रुद्धः स्त्रीत्वं चिन्त्य शिखण्डिनः ॥ २६ ॥</s-l></s-lg><s-lg><s-l>सृञ्जयास्तु ततो हृष्टा दृष्ट्वा भीष्मं महारथम् ।</s-l><s-l>सिंहनादान्बहुविधांश्चक्रुः शङ्खविमिश्रितान् ॥ २७ ॥</s-l></s-lg><s-lg><s-l>ततः प्रववृते युद्धं व्यतिषक्तरथद्विपम् ।</s-l><s-l>अपरां दिशमास्थाय स्थिते सवितरि प्रभो ॥ २८ ॥</s-l></s-lg><s-lg><s-l>धृष्टद्युम्नोऽथ पाञ्चाल्यः सात्यकिश्च महारथः ।</s-l><s-l>पीडयन्तौ भृशं सैन्यं शक्तितोमरवृष्टिभिः ।</s-l><s-l>शस्त्रैश्च बहुभी राजञ्जघ्नतुस्तावकान्रणे ॥ २९ ॥</s-l></s-lg><s-lg><s-l>ते हन्यमानाः समरे तावकाः पुरुषर्षभ ।</s-l><s-l>आर्यां युद्धे मतिं कृत्वा न त्यजन्ति स्म संयुगम् ।</s-l><s-l>यथोत्साहं च समरे जघ्नुर्लोकं महारथाः ॥ ३० ॥</s-l></s-lg><s-lg><s-l>तत्राक्रन्दो महानासीत्तावकानां महात्मनाम् ।</s-l><s-l>वध्यतां समरे राजन्पार्षतेन महात्मना ॥ ३१ ॥</s-l></s-lg><s-lg><s-l>तं श्रुत्वा निनदं घोरं तावकानां महारथौ ।</s-l><s-l>विन्दानुविन्दावावन्त्यौ पार्षतं प्रत्युपस्थितौ ॥ ३२ ॥</s-l></s-lg><s-lg><s-l>तौ तस्य तुरगान्हत्वा त्वरमाणौ महारथौ ।</s-l><s-l>छादयामासतुरुभौ शरवर्षेण पार्षतम् ॥ ३३ ॥</s-l></s-lg><s-lg><s-l>अवप्लुत्याथ पाञ्चाल्यो रथात्तूर्णं महाबलः ।</s-l><s-l>आरुरोह रथं तूर्णं सात्यकेः सुमहात्मनः ॥ ३४ ॥</s-l></s-lg><s-lg><s-l>ततो युधिष्ठिरो राजा महत्या सेनया वृतः ।</s-l><s-l>आवन्त्यौ समरे क्रुद्धावभ्ययात्स परंतपौ ॥ ३५ ॥</s-l></s-lg><s-lg><s-l>तथैव तव पुत्रोऽपि सर्वोद्योगेन मारिष ।</s-l><s-l>विन्दानुविन्दावावन्त्यौ परिवार्योपतस्थिवान् ॥ ३६ ॥</s-l></s-lg><s-lg><s-l>अर्जुनश्चापि संक्रुद्धः क्षत्रियान्क्षत्रियर्षभ ।</s-l><s-l>अयोधयत संग्रामे वज्रपाणिरिवासुरान् ॥ ३७ ॥</s-l></s-lg><s-lg><s-l>द्रोणश्च समरे क्रुद्धः पुत्रस्य प्रियकृत्तव ।</s-l><s-l>व्यधमत्सर्वपाञ्चालांस्तूलराशिमिवानलः ॥ ३८ ॥</s-l></s-lg><s-lg><s-l>दुर्योधनपुरोगास्तु पुत्रास्तव विशां पते ।</s-l><s-l>परिवार्य रणे भीष्मं युयुधुः पाण्डवैः सह ॥ ३९ ॥</s-l></s-lg><s-lg><s-l>ततो दुर्योधनो राजा लोहितायति भास्करे ।</s-l><s-l>अब्रवीत्तावकान्सर्वांस्त्वरध्वमिति भारत ॥ ४० ॥</s-l></s-lg><s-lg><s-l>युध्यतां तु तथा तेषां कुर्वतां कर्म दुष्करम् ।</s-l><s-l>अस्तं गिरिमथारूढे नप्रकाशति भास्करे ॥ ४१ ॥</s-l></s-lg><s-lg><s-l>प्रावर्तत नदी घोरा शोणितौघतरङ्गिणी ।</s-l><s-l>गोमायुगणसंकीर्णा क्षणेन रजनीमुखे ॥ ४२ ॥</s-l></s-lg><s-lg><s-l>शिवाभिरशिवाभिश्च रुवद्भिर्भैरवं रवम् ।</s-l><s-l>घोरमायोधनं जज्ञे भूतसंघसमाकुलम् ॥ ४३ ॥</s-l></s-lg><s-lg><s-l>राक्षसाश्च पिशाचाश्च तथान्ये पिशिताशनाः ।</s-l><s-l>समन्ततो व्यदृश्यन्त शतशोऽथ सहस्रशः ॥ ४४ ॥</s-l></s-lg><s-lg><s-l>अर्जुनोऽथ सुशर्मादीन्राज्ञस्तान्सपदानुगान् ।</s-l><s-l>विजित्य पृतनामध्ये ययौ स्वशिबिरं प्रति ॥ ४५ ॥</s-l></s-lg><s-lg><s-l>युधिष्ठिरोऽपि कौरव्यो भ्रातृभ्यां सहितस्तदा ।</s-l><s-l>ययौ स्वशिबिरं राजा निशायां सेनया वृतः ॥ ४६ ॥</s-l></s-lg><s-lg><s-l>भीमसेनोऽपि राजेन्द्र दुर्योधनमुखान्रथान् ।</s-l><s-l>अवजित्य ततः संख्ये ययौ स्वशिबिरं प्रति ॥ ४७ ॥</s-l></s-lg><s-lg><s-l>दुर्योधनोऽपि नृपतिः परिवार्य महारणे ।</s-l><s-l>भीष्मं शांतनवं तूर्णं प्रयातः शिबिरं प्रति ॥ ४८ ॥</s-l></s-lg><s-lg><s-l>द्रोणो द्रौणिः कृपः शल्यः कृतवर्मा च सात्वतः ।</s-l><s-l>परिवार्य चमूं सर्वां प्रययुः शिबिरं प्रति ॥ ४९ ॥</s-l></s-lg><s-lg><s-l>तथैव सात्यकी राजन्धृष्टद्युम्नश्च पार्षतः ।</s-l><s-l>परिवार्य रणे योधान्ययतुः शिबिरं प्रति ॥ ५० ॥</s-l></s-lg><s-lg><s-l>एवमेते महाराज तावकाः पाण्डवैः सह ।</s-l><s-l>पर्यवर्तन्त सहिता निशाकाले परंतपाः ॥ ५१ ॥</s-l></s-lg><s-lg><s-l>ततः स्वशिबिरं गत्वा पाण्डवाः कुरवस्तथा ।</s-l><s-l>न्यविशन्त महाराज पूजयन्तः परस्परम् ॥ ५२ ॥</s-l></s-lg><s-lg><s-l>रक्षां कृत्वात्मनः शूरा न्यस्य गुल्मान्यथाविधि ।</s-l><s-l>अपनीय च शल्यांस्ते स्नात्वा च विविधैर्जलैः ॥ ५३ ॥</s-l></s-lg><s-lg><s-l>कृतस्वस्त्ययनाः सर्वे संस्तूयन्तश्च बन्दिभिः ।</s-l><s-l>गीतवादित्रशब्देन व्यक्रीडन्त यशस्विनः ॥ ५४ ॥</s-l></s-lg><s-lg><s-l>मुहूर्तमिव तत्सर्वमभवत्स्वर्गसंनिभम् ।</s-l><s-l>न हि युद्धकथां कांचित्तत्र चक्रुर्महारथाः ॥ ५५ ॥</s-l></s-lg><s-lg><s-l>ते प्रसुप्ते बले तत्र परिश्रान्तजने नृप ।</s-l><s-l>हस्त्यश्वबहुले राजन्प्रेक्षणीये बभूवतुः ॥ ५६ ॥</s-l></s-lg>