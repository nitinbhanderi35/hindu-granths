<s-lg><s-l> संजय उवाच ।</s-l><s-l>अभिमन्युर्महाराज तव पुत्रमयोधयत् ।</s-l><s-l>महत्या सेनया युक्तो भीष्महेतोः पराक्रमी ॥ १ ॥</s-l></s-lg><s-lg><s-l>दुर्योधनो रणे कार्ष्णिं नवभिर्नतपर्वभिः ।</s-l><s-l>आजघान रणे क्रुद्धः पुनश्चैनं त्रिभिः शरैः ॥ २ ॥</s-l></s-lg><s-lg><s-l>तस्य शक्तिं रणे कार्ष्णिर्मृत्योर्घोरामिव स्वसाम् ।</s-l><s-l>प्रेषयामास संक्रुद्धो दुर्योधनरथं प्रति ॥ ३ ॥</s-l></s-lg><s-lg><s-l>तामापतन्तीं सहसा घोररूपां विशां पते ।</s-l><s-l>द्विधा चिच्छेद ते पुत्रः क्षुरप्रेण महारथः ॥ ४ ॥</s-l></s-lg><s-lg><s-l>तां शक्तिं पतितां दृष्ट्वा कार्ष्णिः परमकोपनः ।</s-l><s-l>दुर्योधनं त्रिभिर्बाणैर्बाह्वोरुरसि चार्पयत् ॥ ५ ॥</s-l></s-lg><s-lg><s-l>पुनश्चैनं शरैर्घोरैराजघान स्तनान्तरे ।</s-l><s-l>दशभिर्भरतश्रेष्ठ दुर्योधनममर्षणम् ॥ ६ ॥</s-l></s-lg><s-lg><s-l>तद्युद्धमभवद्घोरं चित्ररूपं च भारत ।</s-l><s-l>ईक्षितृप्रीतिजननं सर्वपार्थिवपूजितम् ॥ ७ ॥</s-l></s-lg><s-lg><s-l>भीष्मस्य निधनार्थाय पार्थस्य विजयाय च ।</s-l><s-l>युयुधाते रणे वीरौ सौभद्रकुरुपुंगवौ ॥ ८ ॥</s-l></s-lg><s-lg><s-l>सात्यकिं रभसं युद्धे द्रौणिर्ब्राह्मणपुंगवः ।</s-l><s-l>आजघानोरसि क्रुद्धो नाराचेन परंतपः ॥ ९ ॥</s-l></s-lg><s-lg><s-l>शैनेयोऽपि गुरोः पुत्रं सर्वमर्मसु भारत ।</s-l><s-l>अताडयदमेयात्मा नवभिः कङ्कपत्रिभिः ॥ १० ॥</s-l></s-lg><s-lg><s-l>अश्वत्थामा तु समरे सात्यकिं नवभिः शरैः ।</s-l><s-l>त्रिंशता च पुनस्तूर्णं बाह्वोरुरसि चार्पयत् ॥ ११ ॥</s-l></s-lg><s-lg><s-l>सोऽतिविद्धो महेष्वासो द्रोणपुत्रेण सात्वतः ।</s-l><s-l>द्रोणपुत्रं त्रिभिर्बाणैराजघान महायशाः ॥ १२ ॥</s-l></s-lg><s-lg><s-l>पौरवो धृष्टकेतुं च शरैरासाद्य संयुगे ।</s-l><s-l>बहुधा दारयां चक्रे महेष्वासं महारथम् ॥ १३ ॥</s-l></s-lg><s-lg><s-l>तथैव पौरवं युद्धे धृष्टकेतुर्महारथः ।</s-l><s-l>त्रिंशता निशितैर्बाणैर्विव्याध सुमहाबलः ॥ १४ ॥</s-l></s-lg><s-lg><s-l>पौरवस्तु धनुश्छित्त्वा धृष्टकेतोर्महारथः ।</s-l><s-l>ननाद बलवन्नादं विव्याध दशभिः शरैः ॥ १५ ॥</s-l></s-lg><s-lg><s-l>सोऽन्यत्कार्मुकमादाय पौरवं निशितैः शरैः ।</s-l><s-l>आजघान महाराज त्रिसप्तत्या शिलीमुखैः ॥ १६ ॥</s-l></s-lg><s-lg><s-l>तौ तु तत्र महेष्वासौ महामात्रौ महारथौ ।</s-l><s-l>महता शरवर्षेण परस्परमवर्षताम् ॥ १७ ॥</s-l></s-lg><s-lg><s-l>अन्योन्यस्य धनुश्छित्त्वा हयान्हत्वा च भारत ।</s-l><s-l>विरथावसियुद्धाय संगतौ तौ महारथौ ॥ १८ ॥</s-l></s-lg><s-lg><s-l>आर्षभे चर्मणी चित्रे शतचन्द्रपरिष्कृते ।</s-l><s-l>तारकाशतचित्रौ च निस्त्रिंशौ सुमहाप्रभौ ॥ १९ ॥</s-l></s-lg><s-lg><s-l>प्रगृह्य विमलौ राजंस्तावन्योन्यमभिद्रुतौ ।</s-l><s-l>वाशितासंगमे यत्तौ सिंहाविव महावने ॥ २० ॥</s-l></s-lg><s-lg><s-l>मण्डलानि विचित्राणि गतप्रत्यागतानि च ।</s-l><s-l>चेरतुर्दर्शयन्तौ च प्रार्थयन्तौ परस्परम् ॥ २१ ॥</s-l></s-lg><s-lg><s-l>पौरवो धृष्टकेतुं तु शङ्खदेशे महासिना ।</s-l><s-l>ताडयामास संक्रुद्धस्तिष्ठ तिष्ठेति चाब्रवीत् ॥ २२ ॥</s-l></s-lg><s-lg><s-l>चेदिराजोऽपि समरे पौरवं पुरुषर्षभम् ।</s-l><s-l>आजघान शिताग्रेण जत्रुदेशे महासिना ॥ २३ ॥</s-l></s-lg><s-lg><s-l>तावन्योन्यं महाराज समासाद्य महाहवे ।</s-l><s-l>अन्योन्यवेगाभिहतौ निपेततुररिंदमौ ॥ २४ ॥</s-l></s-lg><s-lg><s-l>ततः स्वरथमारोप्य पौरवं तनयस्तव ।</s-l><s-l>जयत्सेनो रथे राजन्नपोवाह रणाजिरात् ॥ २५ ॥</s-l></s-lg><s-lg><s-l>धृष्टकेतुं च समरे माद्रीपुत्रः परंतपः ।</s-l><s-l>अपोवाह रणे राजन्सहदेवः प्रतापवान् ॥ २६ ॥</s-l></s-lg><s-lg><s-l>चित्रसेनः सुशर्माणं विद्ध्वा नवभिराशुगैः ।</s-l><s-l>पुनर्विव्याध तं षष्ट्या पुनश्च नवभिः शरैः ॥ २७ ॥</s-l></s-lg><s-lg><s-l>सुशर्मा तु रणे क्रुद्धस्तव पुत्रं विशां पते ।</s-l><s-l>दशभिर्दशभिश्चैव विव्याध निशितैः शरैः ॥ २८ ॥</s-l></s-lg><s-lg><s-l>चित्रसेनश्च तं राजंस्त्रिंशता नतपर्वणाम् ।</s-l><s-l>आजघान रणे क्रुद्धः स च तं प्रत्यविध्यत ।</s-l><s-l>भीष्मस्य समरे राजन्यशो मानं च वर्धयन् ॥ २९ ॥</s-l></s-lg><s-lg><s-l>सौभद्रो राजपुत्रं तु बृहद्बलमयोधयत् ।</s-l><s-l>आर्जुनिं कोसलेन्द्रस्तु विद्ध्वा पञ्चभिरायसैः ।</s-l><s-l>पुनर्विव्याध विंशत्या शरैः संनतपर्वभिः ॥ ३० ॥</s-l></s-lg><s-lg><s-l>बृहद्बलं च सौभद्रो विद्ध्वा नवभिरायसैः ।</s-l><s-l>नाकम्पयत संग्रामे विव्याध च पुनः पुनः ॥ ३१ ॥</s-l></s-lg><s-lg><s-l>कौसल्यस्य पुनश्चापि धनुश्चिच्छेद फाल्गुणिः ।</s-l><s-l>आजघान शरैश्चैव त्रिंशता कङ्कपत्रिभिः ॥ ३२ ॥</s-l></s-lg><s-lg><s-l>सोऽन्यत्कार्मुकमादाय राजपुत्रो बृहद्बलः ।</s-l><s-l>फाल्गुनिं समरे क्रुद्धो विव्याध बहुभिः शरैः ॥ ३३ ॥</s-l></s-lg><s-lg><s-l>तयोर्युद्धं समभवद्भीष्महेतोः परंतप ।</s-l><s-l>संरब्धयोर्महाराज समरे चित्रयोधिनोः ।</s-l><s-l>यथा देवासुरे युद्धे मयवासवयोरभूत् ॥ ३४ ॥</s-l></s-lg><s-lg><s-l>भीमसेनो गजानीकं योधयन्बह्वशोभत ।</s-l><s-l>यथा शक्रो वज्रपाणिर्दारयन्पर्वतोत्तमान् ॥ ३५ ॥</s-l></s-lg><s-lg><s-l>ते वध्यमाना भीमेन मातङ्गा गिरिसंनिभाः ।</s-l><s-l>निपेतुरुर्व्यां सहिता नादयन्तो वसुंधराम् ॥ ३६ ॥</s-l></s-lg><s-lg><s-l>गिरिमात्रा हि ते नागा भिन्नाञ्जनचयोपमाः ।</s-l><s-l>विरेजुर्वसुधां प्राप्य विकीर्णा इव पर्वताः ॥ ३७ ॥</s-l></s-lg><s-lg><s-l>युधिष्ठिरो महेष्वासो मद्रराजानमाहवे ।</s-l><s-l>महत्या सेनया गुप्तं पीडयामास संगतः ॥ ३८ ॥</s-l></s-lg><s-lg><s-l>मद्रेश्वरश्च समरे धर्मपुत्रं महारथम् ।</s-l><s-l>पीडयामास संरब्धो भीष्महेतोः पराक्रमी ॥ ३९ ॥</s-l></s-lg><s-lg><s-l>विराटं सैन्धवो राजा विद्ध्वा संनतपर्वभिः ।</s-l><s-l>नवभिः सायकैस्तीक्ष्णैस्त्रिंशता पुनरर्दयत् ॥ ४० ॥</s-l></s-lg><s-lg><s-l>विराटश्च महाराज सैन्धवं वाहिनीमुखे ।</s-l><s-l>त्रिंशता निशितैर्बाणैराजघान स्तनान्तरे ॥ ४१ ॥</s-l></s-lg><s-lg><s-l>चित्रकार्मुकनिस्त्रिंशौ चित्रवर्मायुधध्वजौ ।</s-l><s-l>रेजतुश्चित्ररूपौ तौ संग्रामे मत्स्यसैन्धवौ ॥ ४२ ॥</s-l></s-lg><s-lg><s-l>द्रोणः पाञ्चालपुत्रेण समागम्य महारणे ।</s-l><s-l>महासमुदयं चक्रे शरैः संनतपर्वभिः ॥ ४३ ॥</s-l></s-lg><s-lg><s-l>ततो द्रोणो महाराज पार्षतस्य महद्धनुः ।</s-l><s-l>छित्त्वा पञ्चाशतेषूणां पार्षतं समविध्यत ॥ ४४ ॥</s-l></s-lg><s-lg><s-l>सोऽन्यत्कार्मुकमादाय पार्षतः परवीरहा ।</s-l><s-l>द्रोणस्य मिषतो युद्धे प्रेषयामास सायकान् ॥ ४५ ॥</s-l></s-lg><s-lg><s-l>ताञ्शराञ्शरसंघैस्तु संनिवार्य महारथः ।</s-l><s-l>द्रोणो द्रुपदपुत्राय प्राहिणोत्पञ्च सायकान् ॥ ४६ ॥</s-l></s-lg><s-lg><s-l>तस्य क्रुद्धो महाराज पार्षतः परवीरहा ।</s-l><s-l>द्रोणाय चिक्षेप गदां यमदण्डोपमां रणे ॥ ४७ ॥</s-l></s-lg><s-lg><s-l>तामापतन्तीं सहसा हेमपट्टविभूषिताम् ।</s-l><s-l>शरैः पञ्चाशता द्रोणो वारयामास संयुगे ॥ ४८ ॥</s-l></s-lg><s-lg><s-l>सा छिन्ना बहुधा राजन्द्रोणचापच्युतैः शरैः ।</s-l><s-l>चूर्णीकृता विशीर्यन्ती पपात वसुधातले ॥ ४९ ॥</s-l></s-lg><s-lg><s-l>गदां विनिहतां दृष्ट्वा पार्षतः शत्रुसूदनः ।</s-l><s-l>द्रोणाय शक्तिं चिक्षेप सर्वपारशवीं शुभाम् ॥ ५० ॥</s-l></s-lg><s-lg><s-l>तां द्रोणो नवभिर्बाणैश्चिच्छेद युधि भारत ।</s-l><s-l>पार्षतं च महेष्वासं पीडयामास संयुगे ॥ ५१ ॥</s-l></s-lg><s-lg><s-l>एवमेतन्महद्युद्धं द्रोणपार्षतयोरभूत् ।</s-l><s-l>भीष्मं प्रति महाराज घोररूपं भयानकम् ॥ ५२ ॥</s-l></s-lg><s-lg><s-l>अर्जुनः प्राप्य गाङ्गेयं पीडयन्निशितैः शरैः ।</s-l><s-l>अभ्यद्रवत संयत्तं वने मत्तमिव द्विपम् ॥ ५३ ॥</s-l></s-lg><s-lg><s-l>प्रत्युद्ययौ च तं पार्थं भगदत्तः प्रतापवान् ।</s-l><s-l>त्रिधा भिन्नेन नागेन मदान्धेन महाबलः ॥ ५४ ॥</s-l></s-lg><s-lg><s-l>तमापतन्तं सहसा महेन्द्रगजसंनिभम् ।</s-l><s-l>परं यत्नं समास्थाय बीभत्सुः प्रत्यपद्यत ॥ ५५ ॥</s-l></s-lg><s-lg><s-l>ततो गजगतो राजा भगदत्तः प्रतापवान् ।</s-l><s-l>अर्जुनं शरवर्षेण वारयामास संयुगे ॥ ५६ ॥</s-l></s-lg><s-lg><s-l>अर्जुनस्तु रणे नागमायान्तं रजतोपमम् ।</s-l><s-l>विमलैरायसैस्तीक्ष्णैरविध्यत महारणे ॥ ५७ ॥</s-l></s-lg><s-lg><s-l>शिखण्डिनं च कौन्तेयो याहि याहीत्यचोदयत् ।</s-l><s-l>भीष्मं प्रति महाराज जह्येनमिति चाब्रवीत् ॥ ५८ ॥</s-l></s-lg><s-lg><s-l>प्राग्ज्योतिषस्ततो हित्वा पाण्डवं पाण्डुपूर्वज ।</s-l><s-l>प्रययौ त्वरितो राजन्द्रुपदस्य रथं प्रति ॥ ५९ ॥</s-l></s-lg><s-lg><s-l>ततोऽर्जुनो महाराज भीष्ममभ्यद्रवद्द्रुतम् ।</s-l><s-l>शिखण्डिनं पुरस्कृत्य ततो युद्धमवर्तत ॥ ६० ॥</s-l></s-lg><s-lg><s-l>ततस्ते तावकाः शूराः पाण्डवं रभसं रणे ।</s-l><s-l>सर्वेऽभ्यधावन्क्रोशन्तस्तदद्भुतमिवाभवत् ॥ ६१ ॥</s-l></s-lg><s-lg><s-l>नानाविधान्यनीकानि पुत्राणां ते जनाधिप ।</s-l><s-l>अर्जुनो व्यधमत्काले दिवीवाभ्राणि मारुतः ॥ ६२ ॥</s-l></s-lg><s-lg><s-l>शिखण्डी तु समासाद्य भरतानां पितामहम् ।</s-l><s-l>इषुभिस्तूर्णमव्यग्रो बहुभिः स समाचिनोत् ॥ ६३ ॥</s-l></s-lg><s-lg><s-l>सोमकांश्च रणे भीष्मो जघ्ने पार्थपदानुगान् ।</s-l><s-l>न्यवारयत सैन्यं च पाण्डवानां महारथः ॥ ६४ ॥</s-l></s-lg><s-lg><s-l>रथाग्न्यगारश्चापार्चिरसिशक्तिगदेन्धनः ।</s-l><s-l>शरसंघमहाज्वालः क्षत्रियान्समरेऽदहत् ॥ ६५ ॥</s-l></s-lg><s-lg><s-l>यथा हि सुमहानग्निः कक्षे चरति सानिलः ।</s-l><s-l>तथा जज्वाल भीष्मोऽपि दिव्यान्यस्त्राण्युदीरयन् ॥ ६६ ॥</s-l></s-lg><s-lg><s-l>सुवर्णपुङ्खैरिषुभिः शितैः संनतपर्वभिः ।</s-l><s-l>नादयन्स दिशो भीष्मः प्रदिशश्च महायशाः ॥ ६७ ॥</s-l></s-lg><s-lg><s-l>पातयन्रथिनो राजन्गजांश्च सह सादिभिः ।</s-l><s-l>मुण्डतालवनानीव चकार स रथव्रजान् ॥ ६८ ॥</s-l></s-lg><s-lg><s-l>निर्मनुष्यान्रथान्राजन्गजानश्वांश्च संयुगे ।</s-l><s-l>चकार स तदा भीष्मः सर्वशस्त्रभृतां वरः ॥ ६९ ॥</s-l></s-lg><s-lg><s-l>तस्य ज्यातलनिर्घोषं विस्फूर्जितमिवाशनेः ।</s-l><s-l>निशम्य सर्वतो राजन्समकम्पन्त सैनिकाः ॥ ७० ॥</s-l></s-lg><s-lg><s-l>अमोघा ह्यपतन्बाणाः पितुस्ते मनुजेश्वर ।</s-l><s-l>नासज्जन्त शरीरेषु भीष्मचापच्युताः शराः ॥ ७१ ॥</s-l></s-lg><s-lg><s-l>निर्मनुष्यान्रथान्राजन्सुयुक्ताञ्जवनैर्हयैः ।</s-l><s-l>वातायमानान्पश्याम ह्रियमाणान्विशां पते ॥ ७२ ॥</s-l></s-lg><s-lg><s-l>चेदिकाशिकरूषाणां सहस्राणि चतुर्दश ।</s-l><s-l>महारथाः समाख्याताः कुलपुत्रास्तनुत्यजः ॥ ७३ ॥</s-l></s-lg><s-lg><s-l>अपरावर्तिनः शूराः सुवर्णविकृतध्वजाः ।</s-l><s-l>संग्रामे भीष्ममासाद्य सवाजिरथकुञ्जराः ।</s-l><s-l>जग्मुस्ते परलोकाय व्यादितास्यमिवान्तकम् ॥ ७४ ॥</s-l></s-lg><s-lg><s-l>न तत्रासीन्महाराज सोमकानां महारथः ।</s-l><s-l>यः संप्राप्य रणे भीष्मं जीविते स्म मनो दधे ॥ ७५ ॥</s-l></s-lg><s-lg><s-l>तांश्च सर्वान्रणे योधान्प्रेतराजपुरं प्रति ।</s-l><s-l>नीतानमन्यन्त जना दृष्ट्वा भीष्मस्य विक्रमम् ॥ ७६ ॥</s-l></s-lg><s-lg><s-l>न कश्चिदेनं समरे प्रत्युद्याति महारथः ।</s-l><s-l>ऋते पाण्डुसुतं वीरं श्वेताश्वं कृष्णसारथिम् ।</s-l><s-l>शिखण्डिनं च समरे पाञ्चाल्यममितौजसम् ॥ ७७ ॥</s-l></s-lg><s-lg><s-l>शिखण्डी तु रणे भीष्ममासाद्य भरतर्षभ ।</s-l><s-l>दशभिर्दशभिर्बाणैराजघान महाहवे ॥ ७८ ॥</s-l></s-lg><s-lg><s-l>शिखण्डिनं तु गाङ्गेयः क्रोधदीप्तेन चक्षुषा ।</s-l><s-l>अवैक्षत कटाक्षेण निर्दहन्निव भारत ॥ ७९ ॥</s-l></s-lg><s-lg><s-l>स्त्रीत्वं तत्संस्मरन्राजन्सर्वलोकस्य पश्यतः ।</s-l><s-l>न जघान रणे भीष्मः स च तं नावबुद्धवान् ॥ ८० ॥</s-l></s-lg><s-lg><s-l>अर्जुनस्तु महाराज शिखण्डिनमभाषत ।</s-l><s-l>अभित्वरस्व त्वरितो जहि चैनं पितामहम् ॥ ८१ ॥</s-l></s-lg><s-lg><s-l>किं ते विवक्षया वीर जहि भीष्मं महारथम् ।</s-l><s-l>न ह्यन्यमनुपश्यामि कंचिद्यौधिष्ठिरे बले ॥ ८२ ॥</s-l></s-lg><s-lg><s-l>यः शक्तः समरे भीष्मं योधयेत पितामहम् ।</s-l><s-l>ऋते त्वां पुरुषव्याघ्र सत्यमेतद्ब्रवीमि ते ॥ ८३ ॥</s-l></s-lg><s-lg><s-l>एवमुक्तस्तु पार्थेन शिखण्डी भरतर्षभ ।</s-l><s-l>शरैर्नानाविधैस्तूर्णं पितामहमुपाद्रवत् ॥ ८४ ॥</s-l></s-lg><s-lg><s-l>अचिन्तयित्वा तान्बाणान्पिता देवव्रतस्तव ।</s-l><s-l>अर्जुनं समरे क्रुद्धं वारयामास सायकैः ॥ ८५ ॥</s-l></s-lg><s-lg><s-l>तथैव च चमूं सर्वां पाण्डवानां महारथः ।</s-l><s-l>अप्रैषीत्समरे तीक्ष्णैः परलोकाय मारिष ॥ ८६ ॥</s-l></s-lg><s-lg><s-l>तथैव पाण्डवा राजन्सैन्येन महता वृताः ।</s-l><s-l>भीष्मं प्रच्छादयामासुर्मेघा इव दिवाकरम् ॥ ८७ ॥</s-l></s-lg><s-lg><s-l>स समन्तात्परिवृतो भारतो भरतर्षभ ।</s-l><s-l>निर्ददाह रणे शूरान्वनं वह्निरिव ज्वलन् ॥ ८८ ॥</s-l></s-lg><s-lg><s-l>तत्राद्भुतमपश्याम तव पुत्रस्य पौरुषम् ।</s-l><s-l>अयोधयत यत्पार्थं जुगोप च यतव्रतम् ॥ ८९ ॥</s-l></s-lg><s-lg><s-l>कर्मणा तेन समरे तव पुत्रस्य धन्विनः ।</s-l><s-l>दुःशासनस्य तुतुषुः सर्वे लोका महात्मनः ॥ ९० ॥</s-l></s-lg><s-lg><s-l>यदेकः समरे पार्थान्सानुगान्समयोधयत् ।</s-l><s-l>न चैनं पाण्डवा युद्धे वारयामासुरुल्बणम् ॥ ९१ ॥</s-l></s-lg><s-lg><s-l>दुःशासनेन समरे रथिनो विरथीकृताः ।</s-l><s-l>सादिनश्च महाराज दन्तिनश्च महाबलाः ॥ ९२ ॥</s-l></s-lg><s-lg><s-l>विनिर्भिन्नाः शरैस्तीक्ष्णैर्निपेतुर्धरणीतले ।</s-l><s-l>शरातुरास्तथैवान्ये दन्तिनो विद्रुता दिशः ॥ ९३ ॥</s-l></s-lg><s-lg><s-l>यथाग्निरिन्धनं प्राप्य ज्वलेद्दीप्तार्चिरुल्बणः ।</s-l><s-l>तथा जज्वाल पुत्रस्ते पाण्डवान्वै विनिर्दहन् ॥ ९४ ॥</s-l></s-lg><s-lg><s-l>तं भारतमहामात्रं पाण्डवानां महारथः ।</s-l><s-l>जेतुं नोत्सहते कश्चिन्नाप्युद्यातुं कथंचन ।</s-l><s-l>ऋते महेन्द्रतनयं श्वेताश्वं कृष्णसारथिम् ॥ ९५ ॥</s-l></s-lg><s-lg><s-l>स हि तं समरे राजन्विजित्य विजयोऽर्जुनः ।</s-l><s-l>भीष्ममेवाभिदुद्राव सर्वसैन्यस्य पश्यतः ॥ ९६ ॥</s-l></s-lg><s-lg><s-l>विजितस्तव पुत्रोऽपि भीष्मबाहुव्यपाश्रयः ।</s-l><s-l>पुनः पुनः समाश्वस्य प्रायुध्यत रणोत्कटः ।</s-l><s-l>अर्जुनं च रणे राजन्योधयन्स व्यराजत ॥ ९७ ॥</s-l></s-lg><s-lg><s-l>शिखण्डी तु रणे राजन्विव्याधैव पितामहम् ।</s-l><s-l>शरैरशनिसंस्पर्शैस्तथा सर्पविषोपमैः ॥ ९८ ॥</s-l></s-lg><s-lg><s-l>न च तेऽस्य रुजं चक्रुः पितुस्तव जनेश्वर ।</s-l><s-l>स्मयमानश्च गाङ्गेयस्तान्बाणाञ्जगृहे तदा ॥ ९९ ॥</s-l></s-lg><s-lg><s-l>उष्णार्तो हि नरो यद्वज्जलधाराः प्रतीच्छति ।</s-l><s-l>तथा जग्राह गाङ्गेयः शरधाराः शिखण्डिनः ॥ १०० ॥</s-l></s-lg><s-lg><s-l>तं क्षत्रिया महाराज ददृशुर्घोरमाहवे ।</s-l><s-l>भीष्मं दहन्तं सैन्यानि पाण्डवानां महात्मनाम् ॥ १०१ ॥</s-l></s-lg><s-lg><s-l>ततोऽब्रवीत्तव सुतः सर्वसैन्यानि मारिष ।</s-l><s-l>अभिद्रवत संग्रामे फल्गुनं सर्वतो रथैः ॥ १०२ ॥</s-l></s-lg><s-lg><s-l>भीष्मो वः समरे सर्वान्पालयिष्यति धर्मवित् ।</s-l><s-l>ते भयं सुमहत्त्यक्त्वा पाण्डवान्प्रतियुध्यत ॥ १०३ ॥</s-l></s-lg><s-lg><s-l>एष तालेन दीप्तेन भीष्मस्तिष्ठति पालयन् ।</s-l><s-l>सर्वेषां धार्तराष्ट्राणां रणे शर्म च वर्म च ॥ १०४ ॥</s-l></s-lg><s-lg><s-l>त्रिदशापि समुद्युक्ता नालं भीष्मं समासितुम् ।</s-l><s-l>किमु पार्था महात्मानं मर्त्यभूतास्तथाबलाः ।</s-l><s-l>तस्माद्द्रवत हे योधाः फल्गुनं प्राप्य संयुगे ॥ १०५ ॥</s-l></s-lg><s-lg><s-l>अहमद्य रणे यत्तो योधयिष्यामि फल्गुनम् ।</s-l><s-l>सहितः सर्वतो यत्तैर्भवद्भिर्वसुधाधिपाः ॥ १०६ ॥</s-l></s-lg><s-lg><s-l>तच्छ्रुत्वा तु वचो राजंस्तव पुत्रस्य धन्विनः ।</s-l><s-l>अर्जुनं प्रति संयत्ता बलवन्तो महारथाः ॥ १०७ ॥</s-l></s-lg><s-lg><s-l>ते विदेहाः कलिङ्गाश्च दाशेरकगणैः सह ।</s-l><s-l>अभिपेतुर्निषादाश्च सौवीराश्च महारणे ॥ १०८ ॥</s-l></s-lg><s-lg><s-l>बाह्लिका दरदाश्चैव प्राच्योदीच्याश्च मालवाः ।</s-l><s-l>अभीषाहाः शूरसेनाः शिबयोऽथ वसातयः ॥ १०९ ॥</s-l></s-lg><s-lg><s-l>शाल्वाश्रयास्त्रिगर्ताश्च अम्बष्ठाः केकयैः सह ।</s-l><s-l>अभिपेतू रणे पार्थं पतंगा इव पावकम् ॥ ११० ॥</s-l></s-lg><s-lg><s-l>स तान्सर्वान्सहानीकान्महाराज महारथान् ।</s-l><s-l>दिव्यान्यस्त्राणि संचिन्त्य प्रसंधाय धनंजयः ॥ १११ ॥</s-l></s-lg><s-lg><s-l>स तैरस्त्रैर्महावेगैर्ददाहाशु महाबलः ।</s-l><s-l>शरप्रतापैर्बीभत्सुः पतंगानिव पावकः ॥ ११२ ॥</s-l></s-lg><s-lg><s-l>तस्य बाणसहस्राणि सृजतो दृढधन्विनः ।</s-l><s-l>दीप्यमानमिवाकाशे गाण्डीवं समदृश्यत ॥ ११३ ॥</s-l></s-lg><s-lg><s-l>ते शरार्ता महाराज विप्रकीर्णरथध्वजाः ।</s-l><s-l>नाभ्यवर्तन्त राजानः सहिता वानरध्वजम् ॥ ११४ ॥</s-l></s-lg><s-lg><s-l>सध्वजा रथिनः पेतुर्हयारोहा हयैः सह ।</s-l><s-l>गजाः सह गजारोहैः किरीटिशरताडिताः ॥ ११५ ॥</s-l></s-lg><s-lg><s-l>ततोऽर्जुनभुजोत्सृष्टैरावृतासीद्वसुंधरा ।</s-l><s-l>विद्रवद्भिश्च बहुधा बलै राज्ञां समन्ततः ॥ ११६ ॥</s-l></s-lg><s-lg><s-l>अथ पार्थो महाबाहुर्द्रावयित्वा वरूथिनीम् ।</s-l><s-l>दुःशासनाय समरे प्रेषयामास सायकान् ॥ ११७ ॥</s-l></s-lg><s-lg><s-l>ते तु भित्त्वा तव सुतं दुःशासनमयोमुखाः ।</s-l><s-l>धरणीं विविशुः सर्वे वल्मीकमिव पन्नगाः ।</s-l><s-l>हयांश्चास्य ततो जघ्ने सारथिं च न्यपातयत् ॥ ११८ ॥</s-l></s-lg><s-lg><s-l>विविंशतिं च विंशत्या विरथं कृतवान्प्रभो ।</s-l><s-l>आजघान भृशं चैव पञ्चभिर्नतपर्वभिः ॥ ११९ ॥</s-l></s-lg><s-lg><s-l>कृपं शल्यं विकर्णं च विद्ध्वा बहुभिरायसैः ।</s-l><s-l>चकार विरथांश्चैव कौन्तेयः श्वेतवाहनः ॥ १२० ॥</s-l></s-lg><s-lg><s-l>एवं ते विरथाः पञ्च कृपः शल्यश्च मारिष ।</s-l><s-l>दुःशासनो विकर्णश्च तथैव च विविंशतिः ।</s-l><s-l>संप्राद्रवन्त समरे निर्जिताः सव्यसाचिना ॥ १२१ ॥</s-l></s-lg><s-lg><s-l>पूर्वाह्णे तु तथा राजन्पराजित्य महारथान् ।</s-l><s-l>प्रजज्वाल रणे पार्थो विधूम इव पावकः ॥ १२२ ॥</s-l></s-lg><s-lg><s-l>तथैव शरवर्षेण भास्करो रश्मिवानिव ।</s-l><s-l>अन्यानपि महाराज पातयामास पार्थिवान् ॥ १२३ ॥</s-l></s-lg><s-lg><s-l>पराङ्मुखीकृत्य तदा शरवर्षैर्महारथान् ।</s-l><s-l>प्रावर्तयत संग्रामे शोणितोदां महानदीम् ।</s-l><s-l>मध्येन कुरुसैन्यानां पाण्डवानां च भारत ॥ १२४ ॥</s-l></s-lg><s-lg><s-l>गजाश्च रथसंघाश्च बहुधा रथिभिर्हताः ।</s-l><s-l>रथाश्च निहता नागैर्नागा हयपदातिभिः ॥ १२५ ॥</s-l></s-lg><s-lg><s-l>अन्तरा छिध्यमानानि शरीराणि शिरांसि च ।</s-l><s-l>निपेतुर्दिक्षु सर्वासु गजाश्वरथयोधिनाम् ॥ १२६ ॥</s-l></s-lg><s-lg><s-l>छन्नमायोधनं रेजे कुण्डलाङ्गदधारिभिः ।</s-l><s-l>पतितैः पात्यमानैश्च राजपुत्रैर्महारथैः ॥ १२७ ॥</s-l></s-lg><s-lg><s-l>रथनेमिनिकृत्ताश्च गजैश्चैवावपोथिताः ।</s-l><s-l>पादाताश्चाप्यदृश्यन्त साश्वाः सहयसादिनः ॥ १२८ ॥</s-l></s-lg><s-lg><s-l>गजाश्वरथसंघाश्च परिपेतुः समन्ततः ।</s-l><s-l>विशीर्णाश्च रथा भूमौ भग्नचक्रयुगध्वजाः ॥ १२९ ॥</s-l></s-lg><s-lg><s-l>तद्गजाश्वरथौघानां रुधिरेण समुक्षितम् ।</s-l><s-l>छन्नमायोधनं रेजे रक्ताभ्रमिव शारदम् ॥ १३० ॥</s-l></s-lg><s-lg><s-l>श्वानः काकाश्च गृध्राश्च वृका गोमायुभिः सह ।</s-l><s-l>प्रणेदुर्भक्ष्यमासाद्य विकृताश्च मृगद्विजाः ॥ १३१ ॥</s-l></s-lg><s-lg><s-l>ववुर्बहुविधाश्चैव दिक्षु सर्वासु मारुताः ।</s-l><s-l>दृश्यमानेषु रक्षःसु भूतेषु विनदत्सु च ॥ १३२ ॥</s-l></s-lg><s-lg><s-l>काञ्चनानि च दामानि पताकाश्च महाधनाः ।</s-l><s-l>धूमायमाना दृश्यन्ते सहसा मारुतेरिताः ॥ १३३ ॥</s-l></s-lg><s-lg><s-l>श्वेतच्छत्रसहस्राणि सध्वजाश्च महारथाः ।</s-l><s-l>विनिकीर्णाः स्म दृश्यन्ते शतशोऽथ सहस्रशः ।</s-l><s-l>सपताकाश्च मातङ्गा दिशो जग्मुः शरातुराः ॥ १३४ ॥</s-l></s-lg><s-lg><s-l>क्षत्रियाश्च मनुष्येन्द्र गदाशक्तिधनुर्धराः ।</s-l><s-l>समन्ततो व्यदृश्यन्त पतिता धरणीतले ॥ १३५ ॥</s-l></s-lg><s-lg><s-l>ततो भीष्मो महाराज दिव्यमस्त्रमुदीरयन् ।</s-l><s-l>अभ्यधावत कौन्तेयं मिषतां सर्वधन्विनाम् ॥ १३६ ॥</s-l></s-lg><s-lg><s-l>तं शिखण्डी रणे यत्तमभ्यधावत दंशितः ।</s-l><s-l>संजहार ततो भीष्मस्तदस्त्रं पावकोपमम् ॥ १३७ ॥</s-l></s-lg><s-lg><s-l>एतस्मिन्नेव काले तु कौन्तेयः श्वेतवाहनः ।</s-l><s-l>निजघ्ने तावकं सैन्यं मोहयित्वा पितामहम् ॥ १३८ ॥</s-l></s-lg>