<s-lg><s-l> संजय उवाच ।</s-l><s-l>तस्मिन्हते गजानीके पुत्रो दुर्योधनस्तव ।</s-l><s-l>भीमसेनं घ्नतेत्येवं सर्वसैन्यान्यचोदयत् ॥ १ ॥</s-l></s-lg><s-lg><s-l>ततः सर्वाण्यनीकानि तव पुत्रस्य शासनात् ।</s-l><s-l>अभ्यद्रवन्भीमसेनं नदन्तं भैरवान्रवान् ॥ २ ॥</s-l></s-lg><s-lg><s-l>तं बलौघमपर्यन्तं देवैरपि दुरुत्सहम् ।</s-l><s-l>आपतन्तं सुदुष्पारं समुद्रमिव पर्वणि ॥ ३ ॥</s-l></s-lg><s-lg><s-l>रथनागाश्वकलिलं शङ्खदुन्दुभिनादितम् ।</s-l><s-l>अथानन्तमपारं च नरेन्द्रस्तिमितह्रदम् ॥ ४ ॥</s-l></s-lg><s-lg><s-l>तं भीमसेनः समरे महोदधिमिवापरम् ।</s-l><s-l>सेनासागरमक्षोभ्यं वेलेव समवारयत् ॥ ५ ॥</s-l></s-lg><s-lg><s-l>तदाश्चर्यमपश्याम श्रद्धेयमपि चाद्भुतम् ।</s-l><s-l>भीमसेनस्य समरे राजन्कर्मातिमानुषम् ॥ ६ ॥</s-l></s-lg><s-lg><s-l>उदीर्णां पृथिवीं सर्वां साश्वां सरथकुञ्जराम् ।</s-l><s-l>असंभ्रमं भीमसेनो गदया समताडयत् ॥ ७ ॥</s-l></s-lg><s-lg><s-l>स संवार्य बलौघांस्तान्गदया रथिनां वरः ।</s-l><s-l>अतिष्ठत्तुमुले भीमो गिरिर्मेरुरिवाचलः ॥ ८ ॥</s-l></s-lg><s-lg><s-l>तस्मिन्सुतुमुले घोरे काले परमदारुणे ।</s-l><s-l>भ्रातरश्चैव पुत्राश्च धृष्टद्युम्नश्च पार्षतः ॥ ९ ॥</s-l></s-lg><s-lg><s-l>द्रौपदेयाभिमन्युश्च शिखण्डी च महारथः ।</s-l><s-l>न प्राजहन्भीमसेनं भये जाते महाबलम् ॥ १० ॥</s-l></s-lg><s-lg><s-l>ततः शैक्यायसीं गुर्वीं प्रगृह्य महतीं गदाम् ।</s-l><s-l>अवधीत्तावकान्योधान्दण्डपाणिरिवान्तकः ।</s-l><s-l>पोथयन्रथवृन्दानि वाजिवृन्दानि चाभिभूः ॥ ११ ॥</s-l></s-lg><s-lg><s-l>व्यचरत्समरे भीमो युगान्ते पावको यथा ।</s-l><s-l>विनिघ्नन्समरे सर्वान्युगान्ते कालवद्विभुः ॥ १२ ॥</s-l></s-lg><s-lg><s-l>ऊरुवेगेन संकर्षन्रथजालानि पाण्डवः ।</s-l><s-l>प्रमर्दयन्गजान्सर्वान्नड्वलानीव कुञ्जरः ॥ १३ ॥</s-l></s-lg><s-lg><s-l>मृद्नन्रथेभ्यो रथिनो गजेभ्यो गजयोधिनः ।</s-l><s-l>सादिनश्चाश्वपृष्ठेभ्यो भूमौ चैव पदातिनः ॥ १४ ॥</s-l></s-lg><s-lg><s-l>तत्र तत्र हतैश्चापि मनुष्यगजवाजिभिः ।</s-l><s-l>रणाङ्गणं तदभवन्मृत्योराघातसंनिभम् ॥ १५ ॥</s-l></s-lg><s-lg><s-l>पिनाकमिव रुद्रस्य क्रुद्धस्याभिघ्नतः पशून् ।</s-l><s-l>यमदण्डोपमामुग्रामिन्द्राशनिसमस्वनाम् ।</s-l><s-l>ददृशुर्भीमसेनस्य रौद्रां विशसनीं गदाम् ॥ १६ ॥</s-l></s-lg><s-lg><s-l>आविध्यतो गदां तस्य कौन्तेयस्य महात्मनः ।</s-l><s-l>बभौ रूपं महाघोरं कालस्येव युगक्षये ॥ १७ ॥</s-l></s-lg><s-lg><s-l>तं तथा महतीं सेनां द्रावयन्तं पुनः पुनः ।</s-l><s-l>दृष्ट्वा मृत्युमिवायान्तं सर्वे विमनसोऽभवन् ॥ १८ ॥</s-l></s-lg><s-lg><s-l>यतो यतः प्रेक्षते स्म गदामुद्यम्य पाण्डवः ।</s-l><s-l>तेन तेन स्म दीर्यन्ते सर्वसैन्यानि भारत ॥ १९ ॥</s-l></s-lg><s-lg><s-l>प्रदारयन्तं सैन्यानि बलौघेनापराजितम् ।</s-l><s-l>ग्रसमानमनीकानि व्यादितास्यमिवान्तकम् ॥ २० ॥</s-l></s-lg><s-lg><s-l>तं तथा भीमकर्माणं प्रगृहीतमहागदम् ।</s-l><s-l>दृष्ट्वा वृकोदरं भीष्मः सहसैव समभ्ययात् ॥ २१ ॥</s-l></s-lg><s-lg><s-l>महता मेघघोषेण रथेनादित्यवर्चसा ।</s-l><s-l>छादयञ्शरवर्षेण पर्जन्य इव वृष्टिमान् ॥ २२ ॥</s-l></s-lg><s-lg><s-l>तमायान्तं तथा दृष्ट्वा व्यात्ताननमिवान्तकम् ।</s-l><s-l>भीष्मं भीमो महाबाहुः प्रत्युदीयादमर्षणः ॥ २३ ॥</s-l></s-lg><s-lg><s-l>तस्मिन्क्षणे सात्यकिः सत्यसंधः शिनिप्रवीरोऽभ्यपतत्पितामहम् ।</s-l><s-l>निघ्नन्नमित्रान्धनुषा दृढेन स कम्पयंस्तव पुत्रस्य सेनाम् ॥ २४ ॥</s-l></s-lg><s-lg><s-l>तं यान्तमश्वै रजतप्रकाशैः शरान्धमन्तं धनुषा दृढेन ।</s-l><s-l>नाशक्नुवन्वारयितुं तदानीं सर्वे गणा भारत ये त्वदीयाः ॥ २५ ॥</s-l></s-lg><s-lg><s-l>अविध्यदेनं निशितैः शराग्रैरलम्बुसो राजवरार्श्यशृङ्गिः ।</s-l><s-l>तं वै चतुर्भिः प्रतिविध्य वीरो नप्ता शिनेरभ्यपतद्रथेन ॥ २६ ॥</s-l></s-lg><s-lg><s-l>अन्वागतं वृष्णिवरं निशम्य मध्ये रिपूणां परिवर्तमानम् ।</s-l><s-l>प्रावर्तयन्तं कुरुपुंगवांश्च पुनः पुनश्च प्रणदन्तमाजौ ॥ २७ ॥</s-l></s-lg><s-lg><s-l>नाशक्नुवन्वारयितुं वरिष्ठं मध्यंदिने सूर्यमिवातपन्तम् ।</s-l><s-l>न तत्र कश्चिन्नविषण्ण आसीदृते राजन्सोमदत्तस्य पुत्रात् ॥ २८ ॥</s-l></s-lg><s-lg><s-l>स ह्याददानो धनुरुग्रवेगं भूरिश्रवा भारत सौमदत्तिः ।</s-l><s-l>दृष्ट्वा रथान्स्वान्व्यपनीयमानान्प्रत्युद्ययौ सात्यकिं योद्धुमिच्छन् ॥ २९ ॥</s-l></s-lg>