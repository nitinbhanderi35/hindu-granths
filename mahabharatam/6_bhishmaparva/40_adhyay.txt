<s-lg><s-l> अर्जुन उवाच ।</s-l><s-l>संन्यासस्य महाबाहो तत्त्वमिच्छामि वेदितुम् ।</s-l><s-l>त्यागस्य च हृषीकेश पृथक्केशिनिषूदन ॥ १ ॥</s-l></s-lg><s-lg><s-l> श्रीभगवानुवाच ।</s-l><s-l>काम्यानां कर्मणां न्यासं संन्यासं कवयो विदुः ।</s-l><s-l>सर्वकर्मफलत्यागं प्राहुस्त्यागं विचक्षणाः ॥ २ ॥</s-l></s-lg><s-lg><s-l>त्याज्यं दोषवदित्येके कर्म प्राहुर्मनीषिणः ।</s-l><s-l>यज्ञदानतपःकर्म न त्याज्यमिति चापरे ॥ ३ ॥</s-l></s-lg><s-lg><s-l>निश्चयं शृणु मे तत्र त्यागे भरतसत्तम ।</s-l><s-l>त्यागो हि पुरुषव्याघ्र त्रिविधः संप्रकीर्तितः ॥ ४ ॥</s-l></s-lg><s-lg><s-l>यज्ञदानतपःकर्म न त्याज्यं कार्यमेव तत् ।</s-l><s-l>यज्ञो दानं तपश्चैव पावनानि मनीषिणाम् ॥ ५ ॥</s-l></s-lg><s-lg><s-l>एतान्यपि तु कर्माणि सङ्गं त्यक्त्वा फलानि च ।</s-l><s-l>कर्तव्यानीति मे पार्थ निश्चितं मतमुत्तमम् ॥ ६ ॥</s-l></s-lg><s-lg><s-l>नियतस्य तु संन्यासः कर्मणो नोपपद्यते ।</s-l><s-l>मोहात्तस्य परित्यागस्तामसः परिकीर्तितः ॥ ७ ॥</s-l></s-lg><s-lg><s-l>दुःखमित्येव यत्कर्म कायक्लेशभयात्त्यजेत् ।</s-l><s-l>स कृत्वा राजसं त्यागं नैव त्यागफलं लभेत् ॥ ८ ॥</s-l></s-lg><s-lg><s-l>कार्यमित्येव यत्कर्म नियतं क्रियतेऽर्जुन ।</s-l><s-l>सङ्गं त्यक्त्वा फलं चैव स त्यागः सात्त्विको मतः ॥ ९ ॥</s-l></s-lg><s-lg><s-l>न द्वेष्ट्यकुशलं कर्म कुशले नानुषज्जते ।</s-l><s-l>त्यागी सत्त्वसमाविष्टो मेधावी छिन्नसंशयः ॥ १० ॥</s-l></s-lg><s-lg><s-l>न हि देहभृता शक्यं त्यक्तुं कर्माण्यशेषतः ।</s-l><s-l>यस्तु कर्मफलत्यागी स त्यागीत्यभिधीयते ॥ ११ ॥</s-l></s-lg><s-lg><s-l>अनिष्टमिष्टं मिश्रं च त्रिविधं कर्मणः फलम् ।</s-l><s-l>भवत्यत्यागिनां प्रेत्य न तु संन्यासिनां क्वचित् ॥ १२ ॥</s-l></s-lg><s-lg><s-l>पञ्चैतानि महाबाहो कारणानि निबोध मे ।</s-l><s-l>सांख्ये कृतान्ते प्रोक्तानि सिद्धये सर्वकर्मणाम् ॥ १३ ॥</s-l></s-lg><s-lg><s-l>अधिष्ठानं तथा कर्ता करणं च पृथग्विधम् ।</s-l><s-l>विविधाश्च पृथक्चेष्टा दैवं चैवात्र पञ्चमम् ॥ १४ ॥</s-l></s-lg><s-lg><s-l>शरीरवाङ्मनोभिर्यत्कर्म प्रारभते नरः ।</s-l><s-l>न्याय्यं वा विपरीतं वा पञ्चैते तस्य हेतवः ॥ १५ ॥</s-l></s-lg><s-lg><s-l>तत्रैवं सति कर्तारमात्मानं केवलं तु यः ।</s-l><s-l>पश्यत्यकृतबुद्धित्वान्न स पश्यति दुर्मतिः ॥ १६ ॥</s-l></s-lg><s-lg><s-l>यस्य नाहंकृतो भावो बुद्धिर्यस्य न लिप्यते ।</s-l><s-l>हत्वापि स इमाँल्लोकान्न हन्ति न निबध्यते ॥ १७ ॥</s-l></s-lg><s-lg><s-l>ज्ञानं ज्ञेयं परिज्ञाता त्रिविधा कर्मचोदना ।</s-l><s-l>करणं कर्म कर्तेति त्रिविधः कर्मसंग्रहः ॥ १८ ॥</s-l></s-lg><s-lg><s-l>ज्ञानं कर्म च कर्ता च त्रिधैव गुणभेदतः ।</s-l><s-l>प्रोच्यते गुणसंख्याने यथावच्छृणु तान्यपि ॥ १९ ॥</s-l></s-lg><s-lg><s-l>सर्वभूतेषु येनैकं भावमव्ययमीक्षते ।</s-l><s-l>अविभक्तं विभक्तेषु तज्ज्ञानं विद्धि सात्त्विकम् ॥ २० ॥</s-l></s-lg><s-lg><s-l>पृथक्त्वेन तु यज्ज्ञानं नानाभावान्पृथग्विधान् ।</s-l><s-l>वेत्ति सर्वेषु भूतेषु तज्ज्ञानं विद्धि राजसम् ॥ २१ ॥</s-l></s-lg><s-lg><s-l>यत्तु कृत्स्नवदेकस्मिन्कार्ये सक्तमहैतुकम् ।</s-l><s-l>अतत्त्वार्थवदल्पं च तत्तामसमुदाहृतम् ॥ २२ ॥</s-l></s-lg><s-lg><s-l>नियतं सङ्गरहितमरागद्वेषतः कृतम् ।</s-l><s-l>अफलप्रेप्सुना कर्म यत्तत्सात्त्विकमुच्यते ॥ २३ ॥</s-l></s-lg><s-lg><s-l>यत्तु कामेप्सुना कर्म साहंकारेण वा पुनः ।</s-l><s-l>क्रियते बहुलायासं तद्राजसमुदाहृतम् ॥ २४ ॥</s-l></s-lg><s-lg><s-l>अनुबन्धं क्षयं हिंसामनपेक्ष्य च पौरुषम् ।</s-l><s-l>मोहादारभ्यते कर्म यत्तत्तामसमुच्यते ॥ २५ ॥</s-l></s-lg><s-lg><s-l>मुक्तसङ्गोऽनहंवादी धृत्युत्साहसमन्वितः ।</s-l><s-l>सिद्ध्यसिद्ध्योर्निर्विकारः कर्ता सात्त्विक उच्यते ॥ २६ ॥</s-l></s-lg><s-lg><s-l>रागी कर्मफलप्रेप्सुर्लुब्धो हिंसात्मकोऽशुचिः ।</s-l><s-l>हर्षशोकान्वितः कर्ता राजसः परिकीर्तितः ॥ २७ ॥</s-l></s-lg><s-lg><s-l>अयुक्तः प्राकृतः स्तब्धः शठो नैकृतिकोऽलसः ।</s-l><s-l>विषादी दीर्घसूत्री च कर्ता तामस उच्यते ॥ २८ ॥</s-l></s-lg><s-lg><s-l>बुद्धेर्भेदं धृतेश्चैव गुणतस्त्रिविधं शृणु ।</s-l><s-l>प्रोच्यमानमशेषेण पृथक्त्वेन धनंजय ॥ २९ ॥</s-l></s-lg><s-lg><s-l>प्रवृत्तिं च निवृत्तिं च कार्याकार्ये भयाभये ।</s-l><s-l>बन्धं मोक्षं च या वेत्ति बुद्धिः सा पार्थ सात्त्विकी ॥ ३० ॥</s-l></s-lg><s-lg><s-l>यया धर्ममधर्मं च कार्यं चाकार्यमेव च ।</s-l><s-l>अयथावत्प्रजानाति बुद्धिः सा पार्थ राजसी ॥ ३१ ॥</s-l></s-lg><s-lg><s-l>अधर्मं धर्ममिति या मन्यते तमसावृता ।</s-l><s-l>सर्वार्थान्विपरीतांश्च बुद्धिः सा पार्थ तामसी ॥ ३२ ॥</s-l></s-lg><s-lg><s-l>धृत्या यया धारयते मनःप्राणेन्द्रियक्रियाः ।</s-l><s-l>योगेनाव्यभिचारिण्या धृतिः सा पार्थ सात्त्विकी ॥ ३३ ॥</s-l></s-lg><s-lg><s-l>यया तु धर्मकामार्थान्धृत्या धारयतेऽर्जुन ।</s-l><s-l>प्रसङ्गेन फलाकाङ्क्षी धृतिः सा पार्थ राजसी ॥ ३४ ॥</s-l></s-lg><s-lg><s-l>यया स्वप्नं भयं शोकं विषादं मदमेव च ।</s-l><s-l>न विमुञ्चति दुर्मेधा धृतिः सा पार्थ तामसी ॥ ३५ ॥</s-l></s-lg><s-lg><s-l>सुखं त्विदानीं त्रिविधं शृणु मे भरतर्षभ ।</s-l><s-l>अभ्यासाद्रमते यत्र दुःखान्तं च निगच्छति ॥ ३६ ॥</s-l></s-lg><s-lg><s-l>यत्तदग्रे विषमिव परिणामेऽमृतोपमम् ।</s-l><s-l>तत्सुखं सात्त्विकं प्रोक्तमात्मबुद्धिप्रसादजम् ॥ ३७ ॥</s-l></s-lg><s-lg><s-l>विषयेन्द्रियसंयोगाद्यत्तदग्रेऽमृतोपमम् ।</s-l><s-l>परिणामे विषमिव तत्सुखं राजसं स्मृतम् ॥ ३८ ॥</s-l></s-lg><s-lg><s-l>यदग्रे चानुबन्धे च सुखं मोहनमात्मनः ।</s-l><s-l>निद्रालस्यप्रमादोत्थं तत्तामसमुदाहृतम् ॥ ३९ ॥</s-l></s-lg><s-lg><s-l>न तदस्ति पृथिव्यां वा दिवि देवेषु वा पुनः ।</s-l><s-l>सत्त्वं प्रकृतिजैर्मुक्तं यदेभिः स्यात्त्रिभिर्गुणैः ॥ ४० ॥</s-l></s-lg><s-lg><s-l>ब्राह्मणक्षत्रियविशां शूद्राणां च परंतप ।</s-l><s-l>कर्माणि प्रविभक्तानि स्वभावप्रभवैर्गुणैः ॥ ४१ ॥</s-l></s-lg><s-lg><s-l>शमो दमस्तपः शौचं क्षान्तिरार्जवमेव च ।</s-l><s-l>ज्ञानं विज्ञानमास्तिक्यं ब्रह्मकर्म स्वभावजम् ॥ ४२ ॥</s-l></s-lg><s-lg><s-l>शौर्यं तेजो धृतिर्दाक्ष्यं युद्धे चाप्यपलायनम् ।</s-l><s-l>दानमीश्वरभावश्च क्षत्रकर्म स्वभावजम् ॥ ४३ ॥</s-l></s-lg><s-lg><s-l>कृषिगोरक्ष्यवाणिज्यं वैश्यकर्म स्वभावजम् ।</s-l><s-l>परिचर्यात्मकं कर्म शूद्रस्यापि स्वभावजम् ॥ ४४ ॥</s-l></s-lg><s-lg><s-l>स्वे स्वे कर्मण्यभिरतः संसिद्धिं लभते नरः ।</s-l><s-l>स्वकर्मनिरतः सिद्धिं यथा विन्दति तच्छृणु ॥ ४५ ॥</s-l></s-lg><s-lg><s-l>यतः प्रवृत्तिर्भूतानां येन सर्वमिदं ततम् ।</s-l><s-l>स्वकर्मणा तमभ्यर्च्य सिद्धिं विन्दति मानवः ॥ ४६ ॥</s-l></s-lg><s-lg><s-l>श्रेयान्स्वधर्मो विगुणः परधर्मात्स्वनुष्ठितात् ।</s-l><s-l>स्वभावनियतं कर्म कुर्वन्नाप्नोति किल्बिषम् ॥ ४७ ॥</s-l></s-lg><s-lg><s-l>सहजं कर्म कौन्तेय सदोषमपि न त्यजेत् ।</s-l><s-l>सर्वारम्भा हि दोषेण धूमेनाग्निरिवावृताः ॥ ४८ ॥</s-l></s-lg><s-lg><s-l>असक्तबुद्धिः सर्वत्र जितात्मा विगतस्पृहः ।</s-l><s-l>नैष्कर्म्यसिद्धिं परमां संन्यासेनाधिगच्छति ॥ ४९ ॥</s-l></s-lg><s-lg><s-l>सिद्धिं प्राप्तो यथा ब्रह्म तथाप्नोति निबोध मे ।</s-l><s-l>समासेनैव कौन्तेय निष्ठा ज्ञानस्य या परा ॥ ५० ॥</s-l></s-lg><s-lg><s-l>बुद्ध्या विशुद्धया युक्तो धृत्यात्मानं नियम्य च ।</s-l><s-l>शब्दादीन्विषयांस्त्यक्त्वा रागद्वेषौ व्युदस्य च ॥ ५१ ॥</s-l></s-lg><s-lg><s-l>विविक्तसेवी लघ्वाशी यतवाक्कायमानसः ।</s-l><s-l>ध्यानयोगपरो नित्यं वैराग्यं समुपाश्रितः ॥ ५२ ॥</s-l></s-lg><s-lg><s-l>अहंकारं बलं दर्पं कामं क्रोधं परिग्रहम् ।</s-l><s-l>विमुच्य निर्ममः शान्तो ब्रह्मभूयाय कल्पते ॥ ५३ ॥</s-l></s-lg><s-lg><s-l>ब्रह्मभूतः प्रसन्नात्मा न शोचति न काङ्क्षति ।</s-l><s-l>समः सर्वेषु भूतेषु मद्भक्तिं लभते पराम् ॥ ५४ ॥</s-l></s-lg><s-lg><s-l>भक्त्या मामभिजानाति यावान्यश्चास्मि तत्त्वतः ।</s-l><s-l>ततो मां तत्त्वतो ज्ञात्वा विशते तदनन्तरम् ॥ ५५ ॥</s-l></s-lg><s-lg><s-l>सर्वकर्माण्यपि सदा कुर्वाणो मद्व्यपाश्रयः ।</s-l><s-l>मत्प्रसादादवाप्नोति शाश्वतं पदमव्ययम् ॥ ५६ ॥</s-l></s-lg><s-lg><s-l>चेतसा सर्वकर्माणि मयि संन्यस्य मत्परः ।</s-l><s-l>बुद्धियोगमुपाश्रित्य मच्चित्तः सततं भव ॥ ५७ ॥</s-l></s-lg><s-lg><s-l>मच्चित्तः सर्वदुर्गाणि मत्प्रसादात्तरिष्यसि ।</s-l><s-l>अथ चेत्त्वमहंकारान्न श्रोष्यसि विनङ्क्ष्यसि ॥ ५८ ॥</s-l></s-lg><s-lg><s-l>यदहंकारमाश्रित्य न योत्स्य इति मन्यसे ।</s-l><s-l>मिथ्यैष व्यवसायस्ते प्रकृतिस्त्वां नियोक्ष्यति ॥ ५९ ॥</s-l></s-lg><s-lg><s-l>स्वभावजेन कौन्तेय निबद्धः स्वेन कर्मणा ।</s-l><s-l>कर्तुं नेच्छसि यन्मोहात्करिष्यस्यवशोऽपि तत् ॥ ६० ॥</s-l></s-lg><s-lg><s-l>ईश्वरः सर्वभूतानां हृद्देशेऽर्जुन तिष्ठति ।</s-l><s-l>भ्रामयन्सर्वभूतानि यन्त्रारूढानि मायया ॥ ६१ ॥</s-l></s-lg><s-lg><s-l>तमेव शरणं गच्छ सर्वभावेन भारत ।</s-l><s-l>तत्प्रसादात्परां शान्तिं स्थानं प्राप्स्यसि शाश्वतम् ॥ ६२ ॥</s-l></s-lg><s-lg><s-l>इति ते ज्ञानमाख्यातं गुह्याद्गुह्यतरं मया ।</s-l><s-l>विमृश्यैतदशेषेण यथेच्छसि तथा कुरु ॥ ६३ ॥</s-l></s-lg><s-lg><s-l>सर्वगुह्यतमं भूयः शृणु मे परमं वचः ।</s-l><s-l>इष्टोऽसि मे दृढमिति ततो वक्ष्यामि ते हितम् ॥ ६४ ॥</s-l></s-lg><s-lg><s-l>मन्मना भव मद्भक्तो मद्याजी मां नमस्कुरु ।</s-l><s-l>मामेवैष्यसि सत्यं ते प्रतिजाने प्रियोऽसि मे ॥ ६५ ॥</s-l></s-lg><s-lg><s-l>सर्वधर्मान्परित्यज्य मामेकं शरणं व्रज ।</s-l><s-l>अहं त्वा सर्वपापेभ्यो मोक्षयिष्यामि मा शुचः ॥ ६६ ॥</s-l></s-lg><s-lg><s-l>इदं ते नातपस्काय नाभक्ताय कदाचन ।</s-l><s-l>न चाशुश्रूषवे वाच्यं न च मां योऽभ्यसूयति ॥ ६७ ॥</s-l></s-lg><s-lg><s-l>य इदं परमं गुह्यं मद्भक्तेष्वभिधास्यति ।</s-l><s-l>भक्तिं मयि परां कृत्वा मामेवैष्यत्यसंशयः ॥ ६८ ॥</s-l></s-lg><s-lg><s-l>न च तस्मान्मनुष्येषु कश्चिन्मे प्रियकृत्तमः ।</s-l><s-l>भविता न च मे तस्मादन्यः प्रियतरो भुवि ॥ ६९ ॥</s-l></s-lg><s-lg><s-l>अध्येष्यते च य इमं धर्म्यं संवादमावयोः ।</s-l><s-l>ज्ञानयज्ञेन तेनाहमिष्टः स्यामिति मे मतिः ॥ ७० ॥</s-l></s-lg><s-lg><s-l>श्रद्धावाननसूयश्च शृणुयादपि यो नरः ।</s-l><s-l>सोऽपि मुक्तः शुभाँल्लोकान्प्राप्नुयात्पुण्यकर्मणाम् ॥ ७१ ॥</s-l></s-lg><s-lg><s-l>कच्चिदेतच्छ्रुतं पार्थ त्वयैकाग्रेण चेतसा ।</s-l><s-l>कच्चिदज्ञानसंमोहः प्रनष्टस्ते धनंजय ॥ ७२ ॥</s-l></s-lg><s-lg><s-l> अर्जुन उवाच ।</s-l><s-l>नष्टो मोहः स्मृतिर्लब्धा त्वत्प्रसादान्मयाच्युत ।</s-l><s-l>स्थितोऽस्मि गतसंदेहः करिष्ये वचनं तव ॥ ७३ ॥</s-l></s-lg><s-lg><s-l> संजय उवाच ।</s-l><s-l>इत्यहं वासुदेवस्य पार्थस्य च महात्मनः ।</s-l><s-l>संवादमिममश्रौषमद्भुतं रोमहर्षणम् ॥ ७४ ॥</s-l></s-lg><s-lg><s-l>व्यासप्रसादाच्छ्रुतवानेतद्गुह्यमहं परम् ।</s-l><s-l>योगं योगेश्वरात्कृष्णात्साक्षात्कथयतः स्वयम् ॥ ७५ ॥</s-l></s-lg><s-lg><s-l>राजन्संस्मृत्य संस्मृत्य संवादमिममद्भुतम् ।</s-l><s-l>केशवार्जुनयोः पुण्यं हृष्यामि च मुहुर्मुहुः ॥ ७६ ॥</s-l></s-lg><s-lg><s-l>तच्च संस्मृत्य संस्मृत्य रूपमत्यद्भुतं हरेः ।</s-l><s-l>विस्मयो मे महान्राजन्हृष्यामि च पुनः पुनः ॥ ७७ ॥</s-l></s-lg><s-lg><s-l>यत्र योगेश्वरः कृष्णो यत्र पार्थो धनुर्धरः ।</s-l><s-l>तत्र श्रीर्विजयो भूतिर्ध्रुवा नीतिर्मतिर्मम ॥ ७८ ॥</s-l></s-lg>