<s-lg><s-l> धृतराष्ट्र उवाच ।</s-l><s-l>कथं शिखण्डी गाङ्गेयमभ्यवर्तत संयुगे ।</s-l><s-l>पाण्डवाश्च तथा भीष्मं तन्ममाचक्ष्व संजय ॥ १ ॥</s-l></s-lg><s-lg><s-l> संजय उवाच ।</s-l><s-l>ततः प्रभाते विमले सूर्यस्योदयनं प्रति ।</s-l><s-l>वाद्यमानासु भेरीषु मृदङ्गेष्वानकेषु च ॥ २ ॥</s-l></s-lg><s-lg><s-l>ध्मायत्सु दधिवर्णेषु जलजेषु समन्ततः ।</s-l><s-l>शिखण्डिनं पुरस्कृत्य निर्याताः पाण्डवा युधि ॥ ३ ॥</s-l></s-lg><s-lg><s-l>कृत्वा व्यूहं महाराज सर्वशत्रुनिबर्हणम् ।</s-l><s-l>शिखण्डी सर्वसैन्यानामग्र आसीद्विशां पते ॥ ४ ॥</s-l></s-lg><s-lg><s-l>चक्ररक्षौ ततस्तस्य भीमसेनधनंजयौ ।</s-l><s-l>पृष्ठतो द्रौपदेयाश्च सौभद्रश्चैव वीर्यवान् ॥ ५ ॥</s-l></s-lg><s-lg><s-l>सात्यकिश्चेकितानश्च तेषां गोप्ता महारथः ।</s-l><s-l>धृष्टद्युम्नस्ततः पश्चात्पाञ्चालैरभिरक्षितः ॥ ६ ॥</s-l></s-lg><s-lg><s-l>ततो युधिष्ठिरो राजा यमाभ्यां सहितः प्रभुः ।</s-l><s-l>प्रययौ सिंहनादेन नादयन्भरतर्षभ ॥ ७ ॥</s-l></s-lg><s-lg><s-l>विराटस्तु ततः पश्चात्स्वेन सैन्येन संवृतः ।</s-l><s-l>द्रुपदश्च महाराज ततः पश्चादुपाद्रवत् ॥ ८ ॥</s-l></s-lg><s-lg><s-l>केकया भ्रातरः पञ्च धृष्टकेतुश्च वीर्यवान् ।</s-l><s-l>जघनं पालयामास पाण्डुसैन्यस्य भारत ॥ ९ ॥</s-l></s-lg><s-lg><s-l>एवं व्यूह्य महत्सैन्यं पाण्डवास्तव वाहिनीम् ।</s-l><s-l>अभ्यद्रवन्त संग्रामे त्यक्त्वा जीवितमात्मनः ॥ १० ॥</s-l></s-lg><s-lg><s-l>तथैव कुरवो राजन्भीष्मं कृत्वा महाबलम् ।</s-l><s-l>अग्रतः सर्वसैन्यानां प्रययुः पाण्डवान्प्रति ॥ ११ ॥</s-l></s-lg><s-lg><s-l>पुत्रैस्तव दुराधर्षै रक्षितः सुमहाबलैः ।</s-l><s-l>ततो द्रोणो महेष्वासः पुत्रश्चास्य महारथः ॥ १२ ॥</s-l></s-lg><s-lg><s-l>भगदत्तस्ततः पश्चाद्गजानीकेन संवृतः ।</s-l><s-l>कृपश्च कृतवर्मा च भगदत्तमनुव्रतौ ॥ १३ ॥</s-l></s-lg><s-lg><s-l>काम्बोजराजो बलवांस्ततः पश्चात्सुदक्षिणः ।</s-l><s-l>मागधश्च जयत्सेनः सौबलश्च बृहद्बलः ॥ १४ ॥</s-l></s-lg><s-lg><s-l>तथेतरे महेष्वासाः सुशर्मप्रमुखा नृपाः ।</s-l><s-l>जघनं पालयामासुस्तव सैन्यस्य भारत ॥ १५ ॥</s-l></s-lg><s-lg><s-l>दिवसे दिवसे प्राप्ते भीष्मः शांतनवो युधि ।</s-l><s-l>आसुरानकरोद्व्यूहान्पैशाचानथ राक्षसान् ॥ १६ ॥</s-l></s-lg><s-lg><s-l>ततः प्रववृते युद्धं तव तेषां च भारत ।</s-l><s-l>अन्योन्यं निघ्नतां राजन्यमराष्ट्रविवर्धनम् ॥ १७ ॥</s-l></s-lg><s-lg><s-l>अर्जुनप्रमुखाः पार्थाः पुरस्कृत्य शिखण्डिनम् ।</s-l><s-l>भीष्मं युद्धेऽभ्यवर्तन्त किरन्तो विविधाञ्शरान् ॥ १८ ॥</s-l></s-lg><s-lg><s-l>तत्र भारत भीमेन पीडितास्तावकाः शरैः ।</s-l><s-l>रुधिरौघपरिक्लिन्नाः परलोकं ययुस्तदा ॥ १९ ॥</s-l></s-lg><s-lg><s-l>नकुलः सहदेवश्च सात्यकिश्च महारथः ।</s-l><s-l>तव सैन्यं समासाद्य पीडयामासुरोजसा ॥ २० ॥</s-l></s-lg><s-lg><s-l>ते वध्यमानाः समरे तावका भरतर्षभ ।</s-l><s-l>नाशक्नुवन्वारयितुं पाण्डवानां महद्बलम् ॥ २१ ॥</s-l></s-lg><s-lg><s-l>ततस्तु तावकं सैन्यं वध्यमानं समन्ततः ।</s-l><s-l>संप्राद्रवद्दिशो राजन्काल्यमानं महारथैः ॥ २२ ॥</s-l></s-lg><s-lg><s-l>त्रातारं नाध्यगच्छन्त तावका भरतर्षभ ।</s-l><s-l>वध्यमानाः शितैर्बाणैः पाण्डवैः सहसृञ्जयैः ॥ २३ ॥</s-l></s-lg><s-lg><s-l> धृतराष्ट्र उवाच ।</s-l><s-l>पीड्यमानं बलं पार्थैर्दृष्ट्वा भीष्मः पराक्रमी ।</s-l><s-l>यदकार्षीद्रणे क्रुद्धस्तन्ममाचक्ष्व संजय ॥ २४ ॥</s-l></s-lg><s-lg><s-l>कथं वा पाण्डवान्युद्धे प्रत्युद्यातः परंतपः ।</s-l><s-l>विनिघ्नन्सोमकान्वीरांस्तन्ममाचक्ष्व संजय ॥ २५ ॥</s-l></s-lg><s-lg><s-l> संजय उवाच ।</s-l><s-l>आचक्षे ते महाराज यदकार्षीत्पितामहः ।</s-l><s-l>पीडिते तव पुत्रस्य सैन्ये पाण्डवसृञ्जयैः ॥ २६ ॥</s-l></s-lg><s-lg><s-l>प्रहृष्टमनसः शूराः पाण्डवाः पाण्डुपूर्वज ।</s-l><s-l>अभ्यवर्तन्त निघ्नन्तस्तव पुत्रस्य वाहिनीम् ॥ २७ ॥</s-l></s-lg><s-lg><s-l>तं विनाशं मनुष्येन्द्र नरवारणवाजिनाम् ।</s-l><s-l>नामृष्यत तदा भीष्मः सैन्यघातं रणे परैः ॥ २८ ॥</s-l></s-lg><s-lg><s-l>स पाण्डवान्महेष्वासः पाञ्चालांश्च ससृञ्जयान् ।</s-l><s-l>अभ्यद्रवत दुर्धर्षस्त्यक्त्वा जीवितमात्मनः ॥ २९ ॥</s-l></s-lg><s-lg><s-l>स पाण्डवानां प्रवरान्पञ्च राजन्महारथान् ।</s-l><s-l>आत्तशस्त्रान्रणे यत्तान्वारयामास सायकैः ।</s-l><s-l>नाराचैर्वत्सदन्तैश्च शितैरञ्जलिकैस्तथा ॥ ३० ॥</s-l></s-lg><s-lg><s-l>निजघ्ने समरे क्रुद्धो हस्त्यश्वममितं बहु ।</s-l><s-l>रथिनोऽपातयद्राजन्रथेभ्यः पुरुषर्षभः ॥ ३१ ॥</s-l></s-lg><s-lg><s-l>सादिनश्चाश्वपृष्ठेभ्यः पदातींश्च समागतान् ।</s-l><s-l>गजारोहान्गजेभ्यश्च परेषां विदधद्भयम् ॥ ३२ ॥</s-l></s-lg><s-lg><s-l>तमेकं समरे भीष्मं त्वरमाणं महारथम् ।</s-l><s-l>पाण्डवाः समवर्तन्त वज्रपाणिमिवासुराः ॥ ३३ ॥</s-l></s-lg><s-lg><s-l>शक्राशनिसमस्पर्शान्विमुञ्चन्निशिताञ्शरान् ।</s-l><s-l>दिक्ष्वदृश्यत सर्वासु घोरं संधारयन्वपुः ॥ ३४ ॥</s-l></s-lg><s-lg><s-l>मण्डलीकृतमेवास्य नित्यं धनुरदृश्यत ।</s-l><s-l>संग्रामे युध्यमानस्य शक्रचापनिभं महत् ॥ ३५ ॥</s-l></s-lg><s-lg><s-l>तद्दृष्ट्वा समरे कर्म तव पुत्रा विशां पते ।</s-l><s-l>विस्मयं परमं प्राप्ताः पितामहमपूजयन् ॥ ३६ ॥</s-l></s-lg><s-lg><s-l>पार्था विमनसो भूत्वा प्रैक्षन्त पितरं तव ।</s-l><s-l>युध्यमानं रणे शूरं विप्रचित्तिमिवामराः ।</s-l><s-l>न चैनं वारयामासुर्व्यात्ताननमिवान्तकम् ॥ ३७ ॥</s-l></s-lg><s-lg><s-l>दशमेऽहनि संप्राप्ते रथानीकं शिखण्डिनः ।</s-l><s-l>अदहन्निशितैर्बाणैः कृष्णवर्त्मेव काननम् ॥ ३८ ॥</s-l></s-lg><s-lg><s-l>तं शिखण्डी त्रिभिर्बाणैरभ्यविध्यत्स्तनान्तरे ।</s-l><s-l>आशीविषमिव क्रुद्धं कालसृष्टमिवान्तकम् ॥ ३९ ॥</s-l></s-lg><s-lg><s-l>स तेनातिभृशं विद्धः प्रेक्ष्य भीष्मः शिखण्डिनम् ।</s-l><s-l>अनिच्छन्नपि संक्रुद्धः प्रहसन्निदमब्रवीत् ॥ ४० ॥</s-l></s-lg><s-lg><s-l>काममभ्यस वा मा वा न त्वां योत्स्ये कथंचन ।</s-l><s-l>यैव हि त्वं कृता धात्रा सैव हि त्वं शिखण्डिनी ॥ ४१ ॥</s-l></s-lg><s-lg><s-l>तस्य तद्वचनं श्रुत्वा शिखण्डी क्रोधमूर्छितः ।</s-l><s-l>उवाच भीष्मं समरे सृक्किणी परिलेलिहन् ॥ ४२ ॥</s-l></s-lg><s-lg><s-l>जानामि त्वां महाबाहो क्षत्रियाणां क्षयंकरम् ।</s-l><s-l>मया श्रुतं च ते युद्धं जामदग्न्येन वै सह ॥ ४३ ॥</s-l></s-lg><s-lg><s-l>दिव्यश्च ते प्रभावोऽयं स मया बहुशः श्रुतः ।</s-l><s-l>जानन्नपि प्रभावं ते योत्स्येऽद्याहं त्वया सह ॥ ४४ ॥</s-l></s-lg><s-lg><s-l>पाण्डवानां प्रियं कुर्वन्नात्मनश्च नरोत्तम ।</s-l><s-l>अद्य त्वा योधयिष्यामि रणे पुरुषसत्तम ॥ ४५ ॥</s-l></s-lg><s-lg><s-l>ध्रुवं च त्वा हनिष्यामि शपे सत्येन तेऽग्रतः ।</s-l><s-l>एतच्छ्रुत्वा वचो मह्यं यत्क्षमं तत्समाचर ॥ ४६ ॥</s-l></s-lg><s-lg><s-l>काममभ्यस वा मा वा न मे जीवन्विमोक्ष्यसे ।</s-l><s-l>सुदृष्टः क्रियतां भीष्म लोकोऽयं समितिंजय ॥ ४७ ॥</s-l></s-lg><s-lg><s-l>एवमुक्त्वा ततो भीष्मं पञ्चभिर्नतपर्वभिः ।</s-l><s-l>अविध्यत रणे राजन्प्रणुन्नं वाक्यसायकैः ॥ ४८ ॥</s-l></s-lg><s-lg><s-l>तस्य तद्वचनं श्रुत्वा सव्यसाची परंतपः ।</s-l><s-l>कालोऽयमिति संचिन्त्य शिखण्डिनमचोदयत् ॥ ४९ ॥</s-l></s-lg><s-lg><s-l>अहं त्वामनुयास्यामि परान्विद्रावयञ्शरैः ।</s-l><s-l>अभिद्रव सुसंरब्धो भीष्मं भीमपराक्रमम् ॥ ५० ॥</s-l></s-lg><s-lg><s-l>न हि ते संयुगे पीडां शक्तः कर्तुं महाबलः ।</s-l><s-l>तस्मादद्य महाबाहो वीर भीष्ममभिद्रव ॥ ५१ ॥</s-l></s-lg><s-lg><s-l>अहत्वा समरे भीष्मं यदि यास्यसि मारिष ।</s-l><s-l>अवहास्योऽस्य लोकस्य भविष्यसि मया सह ॥ ५२ ॥</s-l></s-lg><s-lg><s-l>नावहास्या यथा वीर भवेम परमाहवे ।</s-l><s-l>तथा कुरु रणे यत्नं साधयस्व पितामहम् ॥ ५३ ॥</s-l></s-lg><s-lg><s-l>अहं ते रक्षणं युद्धे करिष्यामि परंतप ।</s-l><s-l>वारयन्रथिनः सर्वान्साधयस्व पितामहम् ॥ ५४ ॥</s-l></s-lg><s-lg><s-l>द्रोणं च द्रोणपुत्रं च कृपं चाथ सुयोधनम् ।</s-l><s-l>चित्रसेनं विकर्णं च सैन्धवं च जयद्रथम् ॥ ५५ ॥</s-l></s-lg><s-lg><s-l>विन्दानुविन्दावावन्त्यौ काम्बोजं च सुदक्षिणम् ।</s-l><s-l>भगदत्तं तथा शूरं मागधं च महारथम् ॥ ५६ ॥</s-l></s-lg><s-lg><s-l>सौमदत्तिं रणे शूरमार्श्यशृङ्गिं च राक्षसम् ।</s-l><s-l>त्रिगर्तराजं च रणे सह सर्वैर्महारथैः ।</s-l><s-l>अहमावारयिष्यामि वेलेव मकरालयम् ॥ ५७ ॥</s-l></s-lg><s-lg><s-l>कुरूंश्च सहितान्सर्वान्ये चैषां सैनिकाः स्थिताः ।</s-l><s-l>निवारयिष्यामि रणे साधयस्व पितामहम् ॥ ५८ ॥</s-l></s-lg>