<s-lg><s-l> संजय उवाच ।</s-l><s-l>दृष्ट्वा भीष्मं रणे क्रुद्धं पाण्डवैरभिसंवृतम् ।</s-l><s-l>यथा मेघैर्महाराज तपान्ते दिवि भास्करम् ॥ १ ॥</s-l></s-lg><s-lg><s-l>दुर्योधनो महाराज दुःशासनमभाषत ।</s-l><s-l>एष शूरो महेष्वासो भीष्मः शत्रुनिषूदनः ॥ २ ॥</s-l></s-lg><s-lg><s-l>छादितः पाण्डवैः शूरैः समन्ताद्भरतर्षभ ।</s-l><s-l>तस्य कार्यं त्वया वीर रक्षणं सुमहात्मनः ॥ ३ ॥</s-l></s-lg><s-lg><s-l>रक्ष्यमाणो हि समरे भीष्मोऽस्माकं पितामहः ।</s-l><s-l>निहन्यात्समरे यत्तान्पाञ्चालान्पाण्डवैः सह ॥ ४ ॥</s-l></s-lg><s-lg><s-l>तत्र कार्यमहं मन्ये भीष्मस्यैवाभिरक्षणम् ।</s-l><s-l>गोप्ता ह्येष महेष्वासो भीष्मोऽस्माकं पितामहः ॥ ५ ॥</s-l></s-lg><s-lg><s-l>स भवान्सर्वसैन्येन परिवार्य पितामहम् ।</s-l><s-l>समरे दुष्करं कर्म कुर्वाणं परिरक्षतु ॥ ६ ॥</s-l></s-lg><s-lg><s-l>एवमुक्तस्तु समरे पुत्रो दुःशासनस्तव ।</s-l><s-l>परिवार्य स्थितो भीष्मं सैन्येन महता वृतः ॥ ७ ॥</s-l></s-lg><s-lg><s-l>ततः शतसहस्रेण हयानां सुबलात्मजः ।</s-l><s-l>विमलप्रासहस्तानामृष्टितोमरधारिणाम् ॥ ८ ॥</s-l></s-lg><s-lg><s-l>दर्पितानां सुवेगानां बलस्थानां पताकिनाम् ।</s-l><s-l>शिक्षितैर्युद्धकुशलैरुपेतानां नरोत्तमैः ॥ ९ ॥</s-l></s-lg><s-lg><s-l>नकुलं सहदेवं च धर्मराजं च पाण्डवम् ।</s-l><s-l>न्यवारयन्नरश्रेष्ठं परिवार्य समन्ततः ॥ १० ॥</s-l></s-lg><s-lg><s-l>ततो दुर्योधनो राजा शूराणां हयसादिनाम् ।</s-l><s-l>अयुतं प्रेषयामास पाण्डवानां निवारणे ॥ ११ ॥</s-l></s-lg><s-lg><s-l>तैः प्रविष्टैर्महावेगैर्गरुत्मद्भिरिवाहवे ।</s-l><s-l>खुराहता धरा राजंश्चकम्पे च ननाद च ॥ १२ ॥</s-l></s-lg><s-lg><s-l>खुरशब्दश्च सुमहान्वाजिनां शुश्रुवे तदा ।</s-l><s-l>महावंशवनस्येव दह्यमानस्य पर्वते ॥ १३ ॥</s-l></s-lg><s-lg><s-l>उत्पतद्भिश्च तैस्तत्र समुद्धूतं महद्रजः ।</s-l><s-l>दिवाकरपथं प्राप्य छादयामास भास्करम् ॥ १४ ॥</s-l></s-lg><s-lg><s-l>वेगवद्भिर्हयैस्तैस्तु क्षोभितं पाण्डवं बलम् ।</s-l><s-l>निपतद्भिर्महावेगैर्हंसैरिव महत्सरः ।</s-l><s-l>हेषतां चैव शब्देन न प्राज्ञायत किंचन ॥ १५ ॥</s-l></s-lg><s-lg><s-l>ततो युधिष्ठिरो राजा माद्रीपुत्रौ च पाण्डवौ ।</s-l><s-l>प्रत्यघ्नंस्तरसा वेगं समरे हयसादिनाम् ॥ १६ ॥</s-l></s-lg><s-lg><s-l>उद्वृत्तस्य महाराज प्रावृट्कालेन पूर्यतः ।</s-l><s-l>पौर्णमास्यामम्बुवेगं यथा वेला महोदधेः ॥ १७ ॥</s-l></s-lg><s-lg><s-l>ततस्ते रथिनो राजञ्शरैः संनतपर्वभिः ।</s-l><s-l>न्यकृन्तन्नुत्तमाङ्गानि कायेभ्यो हयसादिनाम् ॥ १८ ॥</s-l></s-lg><s-lg><s-l>ते निपेतुर्महाराज निहता दृढधन्विभिः ।</s-l><s-l>नागैरिव महानागा यथा स्युर्गिरिगह्वरे ॥ १९ ॥</s-l></s-lg><s-lg><s-l>तेऽपि प्रासैः सुनिशितैः शरैः संनतपर्वभिः ।</s-l><s-l>न्यकृन्तन्नुत्तमाङ्गानि विचरन्तो दिशो दश ॥ २० ॥</s-l></s-lg><s-lg><s-l>अत्यासन्ना हयारोहा ऋष्टिभिर्भरतर्षभ ।</s-l><s-l>अच्छिनन्नुत्तमाङ्गानि फलानीव महाद्रुमात् ॥ २१ ॥</s-l></s-lg><s-lg><s-l>ससादिनो हया राजंस्तत्र तत्र निषूदिताः ।</s-l><s-l>पतिताः पात्यमानाश्च शतशोऽथ सहस्रशः ॥ २२ ॥</s-l></s-lg><s-lg><s-l>वध्यमाना हयास्ते तु प्राद्रवन्त भयार्दिताः ।</s-l><s-l>यथा सिंहान्समासाद्य मृगाः प्राणपरायणाः ॥ २३ ॥</s-l></s-lg><s-lg><s-l>पाण्डवास्तु महाराज जित्वा शत्रून्महाहवे ।</s-l><s-l>दध्मुः शङ्खांश्च भेरीश्च ताडयामासुराहवे ॥ २४ ॥</s-l></s-lg><s-lg><s-l>ततो दुर्योधनो दृष्ट्वा दीनं सैन्यमवस्थितम् ।</s-l><s-l>अब्रवीद्भरतश्रेष्ठ मद्रराजमिदं वचः ॥ २५ ॥</s-l></s-lg><s-lg><s-l>एष पाण्डुसुतो ज्येष्ठो जित्वा मातुल मामकान् ।</s-l><s-l>पश्यतां नो महाबाहो सेनां द्रावयते बली ॥ २६ ॥</s-l></s-lg><s-lg><s-l>तं वारय महाबाहो वेलेव मकरालयम् ।</s-l><s-l>त्वं हि संश्रूयसेऽत्यर्थमसह्यबलविक्रमः ॥ २७ ॥</s-l></s-lg><s-lg><s-l>पुत्रस्य तव तद्वाक्यं श्रुत्वा शल्यः प्रतापवान् ।</s-l><s-l>प्रययौ रथवंशेन यत्र राजा युधिष्ठिरः ॥ २८ ॥</s-l></s-lg><s-lg><s-l>तदापतद्वै सहसा शल्यस्य सुमहद्बलम् ।</s-l><s-l>महौघवेगं समरे वारयामास पाण्डवः ॥ २९ ॥</s-l></s-lg><s-lg><s-l>मद्रराजं च समरे धर्मराजो महारथः ।</s-l><s-l>दशभिः सायकैस्तूर्णमाजघान स्तनान्तरे ।</s-l><s-l>नकुलः सहदेवश्च त्रिभिस्त्रिभिरजिह्मगैः ॥ ३० ॥</s-l></s-lg><s-lg><s-l>मद्रराजोऽपि तान्सर्वानाजघान त्रिभिस्त्रिभिः ।</s-l><s-l>युधिष्ठिरं पुनः षष्ट्या विव्याध निशितैः शरैः ।</s-l><s-l>माद्रीपुत्रौ च संरब्धौ द्वाभ्यां द्वाभ्यामताडयत् ॥ ३१ ॥</s-l></s-lg><s-lg><s-l>ततो भीमो महाबाहुर्दृष्ट्वा राजानमाहवे ।</s-l><s-l>मद्रराजवशं प्राप्तं मृत्योरास्यगतं यथा ।</s-l><s-l>अभ्यद्रवत संग्रामे युधिष्ठिरममित्रजित् ॥ ३२ ॥</s-l></s-lg><s-lg><s-l>ततो युद्धं महाघोरं प्रावर्तत सुदारुणम् ।</s-l><s-l>अपरां दिशमास्थाय द्योतमाने दिवाकरे ॥ ३३ ॥</s-l></s-lg>