<s-lg><s-l> वैशंपायन उवाच ।</s-l><s-l>अथ गावल्गणिर्धीमान्समरादेत्य संजयः ।</s-l><s-l>प्रत्यक्षदर्शी सर्वस्य भूतभव्यभविष्यवित् ॥ १ ॥</s-l></s-lg><s-lg><s-l>ध्यायते धृतराष्ट्राय सहसोपेत्य दुःखितः ।</s-l><s-l>आचष्ट निहतं भीष्मं भरतानाममध्यमम् ॥ २ ॥</s-l></s-lg><s-lg><s-l>संजयोऽहं महाराज नमस्ते भरतर्षभ ।</s-l><s-l>हतो भीष्मः शांतनवो भरतानां पितामहः ॥ ३ ॥</s-l></s-lg><s-lg><s-l>ककुदं सर्वयोधानां धाम सर्वधनुष्मताम् ।</s-l><s-l>शरतल्पगतः सोऽद्य शेते कुरुपितामहः ॥ ४ ॥</s-l></s-lg><s-lg><s-l>यस्य वीर्यं समाश्रित्य द्यूतं पुत्रस्तवाकरोत् ।</s-l><s-l>स शेते निहतो राजन्संख्ये भीष्मः शिखण्डिना ॥ ५ ॥</s-l></s-lg><s-lg><s-l>यः सर्वान्पृथिवीपालान्समवेतान्महामृधे ।</s-l><s-l>जिगायैकरथेनैव काशिपुर्यां महारथः ॥ ६ ॥</s-l></s-lg><s-lg><s-l>जामदग्न्यं रणे राममायोध्य वसुसंभवः ।</s-l><s-l>न हतो जामदग्न्येन स हतोऽद्य शिखण्डिना ॥ ७ ॥</s-l></s-lg><s-lg><s-l>महेन्द्रसदृशः शौर्ये स्थैर्ये च हिमवानिव ।</s-l><s-l>समुद्र इव गाम्भीर्ये सहिष्णुत्वे धरासमः ॥ ८ ॥</s-l></s-lg><s-lg><s-l>शरदंष्ट्रो धनुर्वक्त्रः खड्गजिह्वो दुरासदः ।</s-l><s-l>नरसिंहः पिता तेऽद्य पाञ्चाल्येन निपातितः ॥ ९ ॥</s-l></s-lg><s-lg><s-l>पाण्डवानां महत्सैन्यं यं दृष्ट्वोद्यन्तमाहवे ।</s-l><s-l>प्रवेपत भयोद्विग्नं सिंहं दृष्ट्वेव गोगणः ॥ १० ॥</s-l></s-lg><s-lg><s-l>परिरक्ष्य स सेनां ते दशरात्रमनीकहा ।</s-l><s-l>जगामास्तमिवादित्यः कृत्वा कर्म सुदुष्करम् ॥ ११ ॥</s-l></s-lg><s-lg><s-l>यः स शक्र इवाक्षोभ्यो वर्षन्बाणान्सहस्रशः ।</s-l><s-l>जघान युधि योधानामर्बुदं दशभिर्दिनैः ॥ १२ ॥</s-l></s-lg><s-lg><s-l>स शेते निष्टनन्भूमौ वातरुग्ण इव द्रुमः ।</s-l><s-l>तव दुर्मन्त्रिते राजन्यथा नार्हः स भारत ॥ १३ ॥</s-l></s-lg>