<s-lg><s-l> संजय उवाच ।</s-l><s-l>शिखण्डी सह मत्स्येन विराटेन विशां पते ।</s-l><s-l>भीष्ममाशु महेष्वासमाससाद सुदुर्जयम् ॥ १ ॥</s-l></s-lg><s-lg><s-l>द्रोणं कृपं विकर्णं च महेष्वासान्महाबलान् ।</s-l><s-l>राज्ञश्चान्यान्रणे शूरान्बहूनार्छद्धनंजयः ॥ २ ॥</s-l></s-lg><s-lg><s-l>सैन्धवं च महेष्वासं सामात्यं सह बन्धुभिः ।</s-l><s-l>प्राच्यांश्च दाक्षिणात्यांश्च भूमिपान्भूमिपर्षभ ॥ ३ ॥</s-l></s-lg><s-lg><s-l>पुत्रं च ते महेष्वासं दुर्योधनममर्षणम् ।</s-l><s-l>दुःसहं चैव समरे भीमसेनोऽभ्यवर्तत ॥ ४ ॥</s-l></s-lg><s-lg><s-l>सहदेवस्तु शकुनिमुलूकं च महारथम् ।</s-l><s-l>पितापुत्रौ महेष्वासावभ्यवर्तत दुर्जयौ ॥ ५ ॥</s-l></s-lg><s-lg><s-l>युधिष्ठिरो महाराज गजानीकं महारथः ।</s-l><s-l>समवर्तत संग्रामे पुत्रेण निकृतस्तव ॥ ६ ॥</s-l></s-lg><s-lg><s-l>माद्रीपुत्रस्तु नकुलः शूरः संक्रन्दनो युधि ।</s-l><s-l>त्रिगर्तानां रथोदारैः समसज्जत पाण्डवः ॥ ७ ॥</s-l></s-lg><s-lg><s-l>अभ्यवर्तन्त दुर्धर्षाः समरे शाल्वकेकयान् ।</s-l><s-l>सात्यकिश्चेकितानश्च सौभद्रश्च महारथः ॥ ८ ॥</s-l></s-lg><s-lg><s-l>धृष्टकेतुश्च समरे राक्षसश्च घटोत्कचः ।</s-l><s-l>पुत्राणां ते रथानीकं प्रत्युद्याताः सुदुर्जयाः ॥ ९ ॥</s-l></s-lg><s-lg><s-l>सेनापतिरमेयात्मा धृष्टद्युम्नो महाबलः ।</s-l><s-l>द्रोणेन समरे राजन्समियायेन्द्रकर्मणा ॥ १० ॥</s-l></s-lg><s-lg><s-l>एवमेते महेष्वासास्तावकाः पाण्डवैः सह ।</s-l><s-l>समेत्य समरे शूराः संप्रहारं प्रचक्रिरे ॥ ११ ॥</s-l></s-lg><s-lg><s-l>मध्यंदिनगते सूर्ये नभस्याकुलतां गते ।</s-l><s-l>कुरवः पाण्डवेयाश्च निजघ्नुरितरेतरम् ॥ १२ ॥</s-l></s-lg><s-lg><s-l>ध्वजिनो हेमचित्राङ्गा विचरन्तो रणाजिरे ।</s-l><s-l>सपताका रथा रेजुर्वैयाघ्रपरिवारणाः ॥ १३ ॥</s-l></s-lg><s-lg><s-l>समेतानां च समरे जिगीषूणां परस्परम् ।</s-l><s-l>बभूव तुमुलः शब्दः सिंहानामिव नर्दताम् ॥ १४ ॥</s-l></s-lg><s-lg><s-l>तत्राद्भुतमपश्याम संप्रहारं सुदारुणम् ।</s-l><s-l>यमकुर्वन्रणे वीराः सृञ्जयाः कुरुभिः सह ॥ १५ ॥</s-l></s-lg><s-lg><s-l>नैव खं न दिशो राजन्न सूर्यं शत्रुतापन ।</s-l><s-l>विदिशो वाप्यपश्याम शरैर्मुक्तैः समन्ततः ॥ १६ ॥</s-l></s-lg><s-lg><s-l>शक्तीनां विमलाग्राणां तोमराणां तथास्यताम् ।</s-l><s-l>निस्त्रिंशानां च पीतानां नीलोत्पलनिभाः प्रभाः ॥ १७ ॥</s-l></s-lg><s-lg><s-l>कवचानां विचित्राणां भूषणानां प्रभास्तथा ।</s-l><s-l>खं दिशः प्रदिशश्चैव भासयामासुरोजसा ।</s-l><s-l>विरराज तदा राजंस्तत्र तत्र रणाङ्गणम् ॥ १८ ॥</s-l></s-lg><s-lg><s-l>रथसिंहासनव्याघ्राः समायान्तश्च संयुगे ।</s-l><s-l>विरेजुः समरे राजन्ग्रहा इव नभस्तले ॥ १९ ॥</s-l></s-lg><s-lg><s-l>भीष्मस्तु रथिनां श्रेष्ठो भीमसेनं महाबलम् ।</s-l><s-l>अवारयत संक्रुद्धः सर्वसैन्यस्य पश्यतः ॥ २० ॥</s-l></s-lg><s-lg><s-l>ततो भीष्मविनिर्मुक्ता रुक्मपुङ्खाः शिलाशिताः ।</s-l><s-l>अभ्यघ्नन्समरे भीमं तैलधौताः सुतेजनाः ॥ २१ ॥</s-l></s-lg><s-lg><s-l>तस्य शक्तिं महावेगां भीमसेनो महाबलः ।</s-l><s-l>क्रुद्धाशीविषसंकाशां प्रेषयामास भारत ॥ २२ ॥</s-l></s-lg><s-lg><s-l>तामापतन्तीं सहसा रुक्मदण्डां दुरासदाम् ।</s-l><s-l>चिच्छेद समरे भीष्मः शरैः संनतपर्वभिः ॥ २३ ॥</s-l></s-lg><s-lg><s-l>ततोऽपरेण भल्लेन पीतेन निशितेन च ।</s-l><s-l>कार्मुकं भीमसेनस्य द्विधा चिच्छेद भारत ॥ २४ ॥</s-l></s-lg><s-lg><s-l>सात्यकिस्तु ततस्तूर्णं भीष्ममासाद्य संयुगे ।</s-l><s-l>शरैर्बहुभिरानर्छत्पितरं ते जनेश्वर ॥ २५ ॥</s-l></s-lg><s-lg><s-l>ततः संधाय वै तीक्ष्णं शरं परमदारुणम् ।</s-l><s-l>वार्ष्णेयस्य रथाद्भीष्मः पातयामास सारथिम् ॥ २६ ॥</s-l></s-lg><s-lg><s-l>तस्याश्वाः प्रद्रुता राजन्निहते रथसारथौ ।</s-l><s-l>तेन तेनैव धावन्ति मनोमारुतरंहसः ॥ २७ ॥</s-l></s-lg><s-lg><s-l>ततः सर्वस्य सैन्यस्य निस्वनस्तुमुलोऽभवत् ।</s-l><s-l>हाहाकारश्च संजज्ञे पाण्डवानां महात्मनाम् ॥ २८ ॥</s-l></s-lg><s-lg><s-l>अभिद्रवत गृह्णीत हयान्यच्छत धावत ।</s-l><s-l>इत्यासीत्तुमुलः शब्दो युयुधानरथं प्रति ॥ २९ ॥</s-l></s-lg><s-lg><s-l>एतस्मिन्नेव काले तु भीष्मः शांतनवः पुनः ।</s-l><s-l>व्यहनत्पाण्डवीं सेनामासुरीमिव वृत्रहा ॥ ३० ॥</s-l></s-lg><s-lg><s-l>ते वध्यमाना भीष्मेण पाञ्चालाः सोमकैः सह ।</s-l><s-l>आर्यां युद्धे मतिं कृत्वा भीष्ममेवाभिदुद्रुवुः ॥ ३१ ॥</s-l></s-lg><s-lg><s-l>धृष्टद्युम्नमुखाश्चापि पार्थाः शांतनवं रणे ।</s-l><s-l>अभ्यधावञ्जिगीषन्तस्तव पुत्रस्य वाहिनीम् ॥ ३२ ॥</s-l></s-lg><s-lg><s-l>तथैव तावका राजन्भीष्मद्रोणमुखाः परान् ।</s-l><s-l>अभ्यधावन्त वेगेन ततो युद्धमवर्तत ॥ ३३ ॥</s-l></s-lg>