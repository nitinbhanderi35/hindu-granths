<s-lg><s-l> वैशंपायन उवाच ।</s-l><s-l>एवमुक्त्वा ययौ व्यासो धृतराष्ट्राय धीमते ।</s-l><s-l>धृतराष्ट्रोऽपि तच्छ्रुत्वा ध्यानमेवान्वपद्यत ॥ १ ॥</s-l></s-lg><s-lg><s-l>स मुहूर्तमिव ध्यात्वा विनिःश्वस्य मुहुर्मुहुः ।</s-l><s-l>संजयं संशितात्मानमपृच्छद्भरतर्षभ ॥ २ ॥</s-l></s-lg><s-lg><s-l>संजयेमे महीपालाः शूरा युद्धाभिनन्दिनः ।</s-l><s-l>अन्योन्यमभिनिघ्नन्ति शस्त्रैरुच्चावचैरपि ॥ ३ ॥</s-l></s-lg><s-lg><s-l>पार्थिवाः पृथिवीहेतोः समभित्यक्तजीविताः ।</s-l><s-l>न च शाम्यन्ति निघ्नन्तो वर्धयन्तो यमक्षयम् ॥ ४ ॥</s-l></s-lg><s-lg><s-l>भौममैश्वर्यमिच्छन्तो न मृष्यन्ते परस्परम् ।</s-l><s-l>मन्ये बहुगुणा भूमिस्तन्ममाचक्ष्व संजय ॥ ५ ॥</s-l></s-lg><s-lg><s-l>बहूनि च सहस्राणि प्रयुतान्यर्बुदानि च ।</s-l><s-l>कोट्यश्च लोकवीराणां समेताः कुरुजाङ्गले ॥ ६ ॥</s-l></s-lg><s-lg><s-l>देशानां च परीमाणं नगराणां च संजय ।</s-l><s-l>श्रोतुमिच्छामि तत्त्वेन यत एते समागताः ॥ ७ ॥</s-l></s-lg><s-lg><s-l>दिव्यबुद्धिप्रदीपेन युक्तस्त्वं ज्ञानचक्षुषा ।</s-l><s-l>प्रसादात्तस्य विप्रर्षेर्व्यासस्यामिततेजसः ॥ ८ ॥</s-l></s-lg><s-lg><s-l> संजय उवाच ।</s-l><s-l>यथाप्रज्ञं महाप्राज्ञ भौमान्वक्ष्यामि ते गुणान् ।</s-l><s-l>शास्त्रचक्षुरवेक्षस्व नमस्ते भरतर्षभ ॥ ९ ॥</s-l></s-lg><s-lg><s-l>द्विविधानीह भूतानि त्रसानि स्थावराणि च ।</s-l><s-l>त्रसानां त्रिविधा योनिरण्डस्वेदजरायुजाः ॥ १० ॥</s-l></s-lg><s-lg><s-l>त्रसानां खलु सर्वेषां श्रेष्ठा राजञ्जरायुजाः ।</s-l><s-l>जरायुजानां प्रवरा मानवाः पशवश्च ये ॥ ११ ॥</s-l></s-lg><s-lg><s-l>नानारूपाणि बिभ्राणास्तेषां भेदाश्चतुर्दश ।</s-l><s-l>अरण्यवासिनः सप्त सप्तैषां ग्रामवासिनः ॥ १२ ॥</s-l></s-lg><s-lg><s-l>सिंहव्याघ्रवराहाश्च महिषा वारणास्तथा ।</s-l><s-l>ऋक्षाश्च वानराश्चैव सप्तारण्याः स्मृता नृप ॥ १३ ॥</s-l></s-lg><s-lg><s-l>गौरजो मनुजो मेषो वाज्यश्वतरगर्दभाः ।</s-l><s-l>एते ग्राम्याः समाख्याताः पशवः सप्त साधुभिः ॥ १४ ॥</s-l></s-lg><s-lg><s-l>एते वै पशवो राजन्ग्राम्यारण्याश्चतुर्दश ।</s-l><s-l>वेदोक्ताः पृथिवीपाल येषु यज्ञाः प्रतिष्ठिताः ॥ १५ ॥</s-l></s-lg><s-lg><s-l>ग्राम्याणां पुरुषः श्रेष्ठः सिंहश्चारण्यवासिनाम् ।</s-l><s-l>सर्वेषामेव भूतानामन्योन्येनाभिजीवनम् ॥ १६ ॥</s-l></s-lg><s-lg><s-l>उद्भिज्जाः स्थावराः प्रोक्तास्तेषां पञ्चैव जातयः ।</s-l><s-l>वृक्षगुल्मलतावल्ल्यस्त्वक्सारास्तृणजातयः ॥ १७ ॥</s-l></s-lg><s-lg><s-l>एषां विंशतिरेकोना महाभूतेषु पञ्चसु ।</s-l><s-l>चतुर्विंशतिरुद्दिष्टा गायत्री लोकसंमता ॥ १८ ॥</s-l></s-lg><s-lg><s-l>य एतां वेद गायत्रीं पुण्यां सर्वगुणान्विताम् ।</s-l><s-l>तत्त्वेन भरतश्रेष्ठ स लोकान्न प्रणश्यति ॥ १९ ॥</s-l></s-lg><s-lg><s-l>भूमौ हि जायते सर्वं भूमौ सर्वं प्रणश्यति ।</s-l><s-l>भूमिः प्रतिष्ठा भूतानां भूमिरेव परायणम् ॥ २० ॥</s-l></s-lg><s-lg><s-l>यस्य भूमिस्तस्य सर्वं जगत्स्थावरजङ्गमम् ।</s-l><s-l>तत्राभिगृद्धा राजानो विनिघ्नन्तीतरेतरम् ॥ २१ ॥</s-l></s-lg>