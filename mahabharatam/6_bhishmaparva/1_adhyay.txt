<s-lg><s-l> जनमेजय उवाच ।</s-l><s-l>कथं युयुधिरे वीराः कुरुपाण्डवसोमकाः ।</s-l><s-l>पार्थिवाश्च महाभागा नानादेशसमागताः ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>यथा युयुधिरे वीराः कुरुपाण्डवसोमकाः ।</s-l><s-l>कुरुक्षेत्रे तपःक्षेत्रे शृणु तत्पृथिवीपते ॥ २ ॥</s-l></s-lg><s-lg><s-l>अवतीर्य कुरुक्षेत्रं पाण्डवाः सहसोमकाः ।</s-l><s-l>कौरवानभ्यवर्तन्त जिगीषन्तो महाबलाः ॥ ३ ॥</s-l></s-lg><s-lg><s-l>वेदाध्ययनसंपन्नाः सर्वे युद्धाभिनन्दिनः ।</s-l><s-l>आशंसन्तो जयं युद्धे वधं वाभिमुखा रणे ॥ ४ ॥</s-l></s-lg><s-lg><s-l>अभियाय च दुर्धर्षां धार्तराष्ट्रस्य वाहिनीम् ।</s-l><s-l>प्राङ्मुखाः पश्चिमे भागे न्यविशन्त ससैनिकाः ॥ ५ ॥</s-l></s-lg><s-lg><s-l>समन्तपञ्चकाद्बाह्यं शिबिराणि सहस्रशः ।</s-l><s-l>कारयामास विधिवत्कुन्तीपुत्रो युधिष्ठिरः ॥ ६ ॥</s-l></s-lg><s-lg><s-l>शून्येव पृथिवी सर्वा बालवृद्धावशेषिता ।</s-l><s-l>निरश्वपुरुषा चासीद्रथकुञ्जरवर्जिता ॥ ७ ॥</s-l></s-lg><s-lg><s-l>यावत्तपति सूर्यो हि जम्बूद्वीपस्य मण्डलम् ।</s-l><s-l>तावदेव समावृत्तं बलं पार्थिवसत्तम ॥ ८ ॥</s-l></s-lg><s-lg><s-l>एकस्थाः सर्ववर्णास्ते मण्डलं बहुयोजनम् ।</s-l><s-l>पर्याक्रामन्त देशांश्च नदीः शैलान्वनानि च ॥ ९ ॥</s-l></s-lg><s-lg><s-l>तेषां युधिष्ठिरो राजा सर्वेषां पुरुषर्षभ ।</s-l><s-l>आदिदेश सवाहानां भक्ष्यभोज्यमनुत्तमम् ॥ १० ॥</s-l></s-lg><s-lg><s-l>संज्ञाश्च विविधास्तास्तास्तेषां चक्रे युधिष्ठिरः ।</s-l><s-l>एवंवादी वेदितव्यः पाण्डवेयोऽयमित्युत ॥ ११ ॥</s-l></s-lg><s-lg><s-l>अभिज्ञानानि सर्वेषां संज्ञाश्चाभरणानि च ।</s-l><s-l>योजयामास कौरव्यो युद्धकाल उपस्थिते ॥ १२ ॥</s-l></s-lg><s-lg><s-l>दृष्ट्वा ध्वजाग्रं पार्थानां धार्तराष्ट्रो महामनाः ।</s-l><s-l>सह सर्वैर्महीपालैः प्रत्यव्यूहत पाण्डवान् ॥ १३ ॥</s-l></s-lg><s-lg><s-l>पाण्डुरेणातपत्रेण ध्रियमाणेन मूर्धनि ।</s-l><s-l>मध्ये नागसहस्रस्य भ्रातृभिः परिवारितम् ॥ १४ ॥</s-l></s-lg><s-lg><s-l>दृष्ट्वा दुर्योधनं हृष्टाः सर्वे पाण्डवसैनिकाः ।</s-l><s-l>दध्मुः सर्वे महाशङ्खान्भेरीर्जघ्नुः सहस्रशः ॥ १५ ॥</s-l></s-lg><s-lg><s-l>ततः प्रहृष्टां स्वां सेनामभिवीक्ष्याथ पाण्डवाः ।</s-l><s-l>बभूवुर्हृष्टमनसो वासुदेवश्च वीर्यवान् ॥ १६ ॥</s-l></s-lg><s-lg><s-l>ततो योधान्हर्षयन्तौ वासुदेवधनंजयौ ।</s-l><s-l>दध्मतुः पुरुषव्याघ्रौ दिव्यौ शङ्खौ रथे स्थितौ ॥ १७ ॥</s-l></s-lg><s-lg><s-l>पाञ्चजन्यस्य निर्घोषं देवदत्तस्य चोभयोः ।</s-l><s-l>श्रुत्वा सवाहना योधाः शकृन्मूत्रं प्रसुस्रुवुः ॥ १८ ॥</s-l></s-lg><s-lg><s-l>यथा सिंहस्य नदतः स्वनं श्रुत्वेतरे मृगाः ।</s-l><s-l>त्रसेयुस्तद्वदेवासीद्धार्तराष्ट्रबलं तदा ॥ १९ ॥</s-l></s-lg><s-lg><s-l>उदतिष्ठद्रजो भौमं न प्राज्ञायत किंचन ।</s-l><s-l>अन्तर्धीयत चादित्यः सैन्येन रजसावृतः ॥ २० ॥</s-l></s-lg><s-lg><s-l>ववर्ष चात्र पर्जन्यो मांसशोणितवृष्टिमान् ।</s-l><s-l>व्युक्षन्सर्वाण्यनीकानि तदद्भुतमिवाभवत् ॥ २१ ॥</s-l></s-lg><s-lg><s-l>वायुस्ततः प्रादुरभून्नीचैः शर्करकर्षणः ।</s-l><s-l>विनिघ्नंस्तान्यनीकानि विधमंश्चैव तद्रजः ॥ २२ ॥</s-l></s-lg><s-lg><s-l>उभे सेने तदा राजन्युद्धाय मुदिते भृशम् ।</s-l><s-l>कुरुक्षेत्रे स्थिते यत्ते सागरक्षुभितोपमे ॥ २३ ॥</s-l></s-lg><s-lg><s-l>तयोस्तु सेनयोरासीदद्भुतः स समागमः ।</s-l><s-l>युगान्ते समनुप्राप्ते द्वयोः सागरयोरिव ॥ २४ ॥</s-l></s-lg><s-lg><s-l>शून्यासीत्पृथिवी सर्वा बालवृद्धावशेषिता ।</s-l><s-l>तेन सेनासमूहेन समानीतेन कौरवैः ॥ २५ ॥</s-l></s-lg><s-lg><s-l>ततस्ते समयं चक्रुः कुरुपाण्डवसोमकाः ।</s-l><s-l>धर्मांश्च स्थापयामासुर्युद्धानां भरतर्षभ ॥ २६ ॥</s-l></s-lg><s-lg><s-l>निवृत्ते चैव नो युद्धे प्रीतिश्च स्यात्परस्परम् ।</s-l><s-l>यथापुरं यथायोगं न च स्याच्छलनं पुनः ॥ २७ ॥</s-l></s-lg><s-lg><s-l>वाचा युद्धे प्रवृत्ते नो वाचैव प्रतियोधनम् ।</s-l><s-l>निष्क्रान्तः पृतनामध्यान्न हन्तव्यः कथंचन ॥ २८ ॥</s-l></s-lg><s-lg><s-l>रथी च रथिना योध्यो गजेन गजधूर्गतः ।</s-l><s-l>अश्वेनाश्वी पदातिश्च पदातेनैव भारत ॥ २९ ॥</s-l></s-lg><s-lg><s-l>यथायोगं यथावीर्यं यथोत्साहं यथावयः ।</s-l><s-l>समाभाष्य प्रहर्तव्यं न विश्वस्ते न विह्वले ॥ ३० ॥</s-l></s-lg><s-lg><s-l>परेण सह संयुक्तः प्रमत्तो विमुखस्तथा ।</s-l><s-l>क्षीणशस्त्रो विवर्मा च न हन्तव्यः कथंचन ॥ ३१ ॥</s-l></s-lg><s-lg><s-l>न सूतेषु न धुर्येषु न च शस्त्रोपनायिषु ।</s-l><s-l>न भेरीशङ्खवादेषु प्रहर्तव्यं कथंचन ॥ ३२ ॥</s-l></s-lg><s-lg><s-l>एवं ते समयं कृत्वा कुरुपाण्डवसोमकाः ।</s-l><s-l>विस्मयं परमं जग्मुः प्रेक्षमाणाः परस्परम् ॥ ३३ ॥</s-l></s-lg><s-lg><s-l>निविश्य च महात्मानस्ततस्ते पुरुषर्षभाः ।</s-l><s-l>हृष्टरूपाः सुमनसो बभूवुः सहसैनिकाः ॥ ३४ ॥</s-l></s-lg>