<s-lg><s-l> धृतराष्ट्र उवाच ।</s-l><s-l>कथमासंस्तदा योधा हीना भीष्मेण संजय ।</s-l><s-l>बलिना देवकल्पेन गुर्वर्थे ब्रह्मचारिणा ॥ १ ॥</s-l></s-lg><s-lg><s-l>तदैव निहतान्मन्ये कुरूनन्यांश्च पार्थिवान् ।</s-l><s-l>न प्राहरद्यदा भीष्मो घृणित्वाद्द्रुपदात्मजे ॥ २ ॥</s-l></s-lg><s-lg><s-l>ततो दुःखतरं मन्ये किमन्यत्प्रभविष्यति ।</s-l><s-l>यदद्य पितरं श्रुत्वा निहतं मम दुर्मतेः ॥ ३ ॥</s-l></s-lg><s-lg><s-l>अश्मसारमयं नूनं हृदयं मम संजय ।</s-l><s-l>श्रुत्वा विनिहतं भीष्मं शतधा यन्न दीर्यते ॥ ४ ॥</s-l></s-lg><s-lg><s-l>पुनः पुनर्न मृष्यामि हतं देवव्रतं रणे ।</s-l><s-l>न हतो जामदग्न्येन दिव्यैरस्त्रैः स्म यः पुरा ॥ ५ ॥</s-l></s-lg><s-lg><s-l>यदद्य निहतेनाजौ भीष्मेण जयमिच्छता ।</s-l><s-l>चेष्टितं नरसिंहेन तन्मे कथय संजय ॥ ६ ॥</s-l></s-lg><s-lg><s-l> संजय उवाच ।</s-l><s-l>सायाह्ने न्यपतद्भूमौ धार्तराष्ट्रान्विषादयन् ।</s-l><s-l>पाञ्चालानां ददद्धर्षं कुरुवृद्धः पितामहः ॥ ७ ॥</s-l></s-lg><s-lg><s-l>स शेते शरतल्पस्थो मेदिनीमस्पृशंस्तदा ।</s-l><s-l>भीष्मो रथात्प्रपतितः प्रच्युतो धरणीतले ॥ ८ ॥</s-l></s-lg><s-lg><s-l>हा हेति तुमुलः शब्दो भूतानां समपद्यत ।</s-l><s-l>सीमावृक्षे निपतिते कुरूणां समितिक्षये ॥ ९ ॥</s-l></s-lg><s-lg><s-l>उभयोः सेनयो राजन्क्षत्रियान्भयमाविशत् ।</s-l><s-l>भीष्मं शंतनवं दृष्ट्वा विशीर्णकवचध्वजम् ।</s-l><s-l>कुरवः पर्यवर्तन्त पाण्डवाश्च विशां पते ॥ १० ॥</s-l></s-lg><s-lg><s-l>खं तमोवृतमासीच्च नासीद्भानुमतः प्रभा ।</s-l><s-l>ररास पृथिवी चैव भीष्मे शांतनवे हते ॥ ११ ॥</s-l></s-lg><s-lg><s-l>अयं ब्रह्मविदां श्रेष्ठो अयं ब्रह्मविदां गतिः ।</s-l><s-l>इत्यभाषन्त भूतानि शयानं भरतर्षभम् ॥ १२ ॥</s-l></s-lg><s-lg><s-l>अयं पितरमाज्ञाय कामार्तं शंतनुं पुरा ।</s-l><s-l>ऊर्ध्वरेतसमात्मानं चकार पुरुषर्षभः ॥ १३ ॥</s-l></s-lg><s-lg><s-l>इति स्म शरतल्पस्थं भरतानाममध्यमम् ।</s-l><s-l>ऋषयः पर्यधावन्त सहिताः सिद्धचारणैः ॥ १४ ॥</s-l></s-lg><s-lg><s-l>हते शांतनवे भीष्मे भरतानां पितामहे ।</s-l><s-l>न किंचित्प्रत्यपद्यन्त पुत्रास्तव च भारत ॥ १५ ॥</s-l></s-lg><s-lg><s-l>विवर्णवदनाश्चासन्गतश्रीकाश्च भारत ।</s-l><s-l>अतिष्ठन्व्रीडिताश्चैव ह्रिया युक्ता ह्यधोमुखाः ॥ १६ ॥</s-l></s-lg><s-lg><s-l>पाण्डवाश्च जयं लब्ध्वा संग्रामशिरसि स्थिताः ।</s-l><s-l>सर्वे दध्मुर्महाशङ्खान्हेमजालपरिष्कृतान् ॥ १७ ॥</s-l></s-lg><s-lg><s-l>भृशं तूर्यनिनादेषु वाद्यमानेषु चानघ ।</s-l><s-l>अपश्याम रणे राजन्भीमसेनं महाबलम् ।</s-l><s-l>आक्रीडमानं कौन्तेयं हर्षेण महता युतम् ॥ १८ ॥</s-l></s-lg><s-lg><s-l>निहत्य समरे शत्रून्महाबलसमन्वितान् ।</s-l><s-l>संमोहश्चापि तुमुलः कुरूणामभवत्तदा ॥ १९ ॥</s-l></s-lg><s-lg><s-l>कर्णदुर्योधनौ चापि निःश्वसेतां मुहुर्मुहुः ।</s-l><s-l>तथा निपतिते भीष्मे कौरवाणां धुरंधरे ।</s-l><s-l>हाहाकारमभूत्सर्वं निर्मर्यादमवर्तत ॥ २० ॥</s-l></s-lg><s-lg><s-l>दृष्ट्वा च पतितं भीष्मं पुत्रो दुःशासनस्तव ।</s-l><s-l>उत्तमं जवमास्थाय द्रोणानीकं समाद्रवत् ॥ २१ ॥</s-l></s-lg><s-lg><s-l>भ्रात्रा प्रस्थापितो वीरः स्वेनानीकेन दंशितः ।</s-l><s-l>प्रययौ पुरुषव्याघ्रः स्वसैन्यमभिचोदयन् ॥ २२ ॥</s-l></s-lg><s-lg><s-l>तमायान्तमभिप्रेक्ष्य कुरवः पर्यवारयन् ।</s-l><s-l>दुःशासनं महाराज किमयं वक्ष्यतीति वै ॥ २३ ॥</s-l></s-lg><s-lg><s-l>ततो द्रोणाय निहतं भीष्ममाचष्ट कौरवः ।</s-l><s-l>द्रोणस्तदप्रियं श्रुत्वा सहसा न्यपतद्रथात् ॥ २४ ॥</s-l></s-lg><s-lg><s-l>स संज्ञामुपलभ्याथ भारद्वाजः प्रतापवान् ।</s-l><s-l>निवारयामास तदा स्वान्यनीकानि मारिष ॥ २५ ॥</s-l></s-lg><s-lg><s-l>विनिवृत्तान्कुरून्दृष्ट्वा पाण्डवापि स्वसैनिकान् ।</s-l><s-l>दूतैः शीघ्राश्वसंयुक्तैरवहारमकारयन् ॥ २६ ॥</s-l></s-lg><s-lg><s-l>विनिवृत्तेषु सैन्येषु पारंपर्येण सर्वशः ।</s-l><s-l>विमुक्तकवचाः सर्वे भीष्ममीयुर्नराधिपाः ॥ २७ ॥</s-l></s-lg><s-lg><s-l>व्युपारम्य ततो युद्धाद्योधाः शतसहस्रशः ।</s-l><s-l>उपतस्थुर्महात्मानं प्रजापतिमिवामराः ॥ २८ ॥</s-l></s-lg><s-lg><s-l>ते तु भीष्मं समासाद्य शयानं भरतर्षभम् ।</s-l><s-l>अभिवाद्य व्यतिष्ठन्त पाण्डवाः कुरुभिः सह ॥ २९ ॥</s-l></s-lg><s-lg><s-l>अथ पाण्डून्कुरूंश्चैव प्रणिपत्याग्रतः स्थितान् ।</s-l><s-l>अभ्यभाषत धर्मात्मा भीष्मः शांतनवस्तदा ॥ ३० ॥</s-l></s-lg><s-lg><s-l>स्वागतं वो महाभागाः स्वागतं वो महारथाः ।</s-l><s-l>तुष्यामि दर्शनाच्चाहं युष्माकममरोपमाः ॥ ३१ ॥</s-l></s-lg><s-lg><s-l>अभिनन्द्य स तानेवं शिरसा लम्बताब्रवीत् ।</s-l><s-l>शिरो मे लम्बतेऽत्यर्थमुपधानं प्रदीयताम् ॥ ३२ ॥</s-l></s-lg><s-lg><s-l>ततो नृपाः समाजह्रुस्तनूनि च मृदूनि च ।</s-l><s-l>उपधानानि मुख्यानि नैच्छत्तानि पितामहः ॥ ३३ ॥</s-l></s-lg><s-lg><s-l>अब्रवीच्च नरव्याघ्रः प्रहसन्निव तान्नृपान् ।</s-l><s-l>नैतानि वीरशय्यासु युक्तरूपाणि पार्थिवाः ॥ ३४ ॥</s-l></s-lg><s-lg><s-l>ततो वीक्ष्य नरश्रेष्ठमभ्यभाषत पाण्डवम् ।</s-l><s-l>धनंजयं दीर्घबाहुं सर्वलोकमहारथम् ॥ ३५ ॥</s-l></s-lg><s-lg><s-l>धनंजय महाबाहो शिरसो मेऽस्य लम्बतः ।</s-l><s-l>दीयतामुपधानं वै यद्युक्तमिह मन्यसे ॥ ३६ ॥</s-l></s-lg><s-lg><s-l>स संन्यस्य महच्चापमभिवाद्य पितामहम् ।</s-l><s-l>नेत्राभ्यामश्रुपूर्णाभ्यामिदं वचनमब्रवीत् ॥ ३७ ॥</s-l></s-lg><s-lg><s-l>आज्ञापय कुरुश्रेष्ठ सर्वशस्त्रभृतां वर ।</s-l><s-l>प्रेष्योऽहं तव दुर्धर्ष क्रियतां किं पितामह ॥ ३८ ॥</s-l></s-lg><s-lg><s-l>तमब्रवीच्छांतनवः शिरो मे तात लम्बते ।</s-l><s-l>उपधानं कुरुश्रेष्ठ फल्गुनोपनयस्व मे ।</s-l><s-l>शयनस्यानुरूपं हि शीघ्रं वीर प्रयच्छ मे ॥ ३९ ॥</s-l></s-lg><s-lg><s-l>त्वं हि पार्थ महाबाहो श्रेष्ठः सर्वधनुष्मताम् ।</s-l><s-l>क्षत्रधर्मस्य वेत्ता च बुद्धिसत्त्वगुणान्वितः ॥ ४० ॥</s-l></s-lg><s-lg><s-l>फल्गुनस्तु तथेत्युक्त्वा व्यवसायपुरोजवः ।</s-l><s-l>प्रगृह्यामन्त्र्य गाण्डीवं शरांश्च नतपर्वणः ॥ ४१ ॥</s-l></s-lg><s-lg><s-l>अनुमान्य महात्मानं भरतानाममध्यमम् ।</s-l><s-l>त्रिभिस्तीक्ष्णैर्महावेगैरुदगृह्णाच्छिरः शरैः ॥ ४२ ॥</s-l></s-lg><s-lg><s-l>अभिप्राये तु विदिते धर्मात्मा सव्यसाचिना ।</s-l><s-l>अतुष्यद्भरतश्रेष्ठो भीष्मो धर्मार्थतत्त्ववित् ॥ ४३ ॥</s-l></s-lg><s-lg><s-l>उपधानेन दत्तेन प्रत्यनन्दद्धनंजयम् ।</s-l><s-l>कुन्तीपुत्रं युधां श्रेष्ठं सुहृदां प्रीतिवर्धनम् ॥ ४४ ॥</s-l></s-lg><s-lg><s-l>अनुरूपं शयानस्य पाण्डवोपहितं त्वया ।</s-l><s-l>यद्यन्यथा प्रवर्तेथाः शपेयं त्वामहं रुषा ॥ ४५ ॥</s-l></s-lg><s-lg><s-l>एवमेतन्महाबाहो धर्मेषु परिनिष्ठितम् ।</s-l><s-l>स्वप्तव्यं क्षत्रियेणाजौ शरतल्पगतेन वै ॥ ४६ ॥</s-l></s-lg><s-lg><s-l>एवमुक्त्वा तु बीभत्सुं सर्वांस्तानब्रवीद्वचः ।</s-l><s-l>राज्ञश्च राजपुत्रांश्च पाण्डवेनाभि संस्थितान् ॥ ४७ ॥</s-l></s-lg><s-lg><s-l>शयेयमस्यां शय्यायां यावदावर्तनं रवेः ।</s-l><s-l>ये तदा पारयिष्यन्ति ते मां द्रक्ष्यन्ति वै नृपाः ॥ ४८ ॥</s-l></s-lg><s-lg><s-l>दिशं वैश्रवणाक्रान्तां यदा गन्ता दिवाकरः ।</s-l><s-l>अर्चिष्मान्प्रतपँल्लोकान्रथेनोत्तमतेजसा ।</s-l><s-l>विमोक्ष्येऽहं तदा प्राणान्सुहृदः सुप्रियानपि ॥ ४९ ॥</s-l></s-lg><s-lg><s-l>परिखा खन्यतामत्र ममावसदने नृपाः ।</s-l><s-l>उपासिष्ये विवस्वन्तमेवं शरशताचितः ।</s-l><s-l>उपारमध्वं संग्रामाद्वैराण्युत्सृज्य पार्थिवाः ॥ ५० ॥</s-l></s-lg><s-lg><s-l>उपातिष्ठन्नथो वैद्याः शल्योद्धरणकोविदाः ।</s-l><s-l>सर्वोपकरणैर्युक्ताः कुशलास्ते सुशिक्षिताः ॥ ५१ ॥</s-l></s-lg><s-lg><s-l>तान्दृष्ट्वा जाह्नवीपुत्रः प्रोवाच वचनं तदा ।</s-l><s-l>दत्तदेया विसृज्यन्तां पूजयित्वा चिकित्सकाः ॥ ५२ ॥</s-l></s-lg><s-lg><s-l>एवंगते न हीदानीं वैद्यैः कार्यमिहास्ति मे ।</s-l><s-l>क्षत्रधर्मप्रशस्तां हि प्राप्तोऽस्मि परमां गतिम् ॥ ५३ ॥</s-l></s-lg><s-lg><s-l>नैष धर्मो महीपालाः शरतल्पगतस्य मे ।</s-l><s-l>एतैरेव शरैश्चाहं दग्धव्योऽन्ते नराधिपाः ॥ ५४ ॥</s-l></s-lg><s-lg><s-l>तच्छ्रुत्वा वचनं तस्य पुत्रो दुर्योधनस्तव ।</s-l><s-l>वैद्यान्विसर्जयामास पूजयित्वा यथार्हतः ॥ ५५ ॥</s-l></s-lg><s-lg><s-l>ततस्ते विस्मयं जग्मुर्नानाजनपदेश्वराः ।</s-l><s-l>स्थितिं धर्मे परां दृष्ट्वा भीष्मस्यामिततेजसः ॥ ५६ ॥</s-l></s-lg><s-lg><s-l>उपधानं ततो दत्त्वा पितुस्तव जनेश्वर ।</s-l><s-l>सहिताः पाण्डवाः सर्वे कुरवश्च महारथाः ॥ ५७ ॥</s-l></s-lg><s-lg><s-l>उपगम्य महात्मानं शयानं शयने शुभे ।</s-l><s-l>तेऽभिवाद्य ततो भीष्मं कृत्वा चाभिप्रदक्षिणम् ॥ ५८ ॥</s-l></s-lg><s-lg><s-l>विधाय रक्षां भीष्मस्य सर्व एव समन्ततः ।</s-l><s-l>वीराः स्वशिबिराण्येव ध्यायन्तः परमातुराः ।</s-l><s-l>निवेशायाभ्युपागच्छन्सायाह्ने रुधिरोक्षिताः ॥ ५९ ॥</s-l></s-lg><s-lg><s-l>निविष्टान्पाण्डवांश्चापि प्रीयमाणान्महारथान् ।</s-l><s-l>भीष्मस्य पतनाद्धृष्टानुपगम्य महारथान् ।</s-l><s-l>उवाच यादवः काले धर्मपुत्रं युधिष्ठिरम् ॥ ६० ॥</s-l></s-lg><s-lg><s-l>दिष्ट्या जयसि कौरव्य दिष्ट्या भीष्मो निपातितः ।</s-l><s-l>अवध्यो मानुषैरेष सत्यसंधो महारथः ॥ ६१ ॥</s-l></s-lg><s-lg><s-l>अथ वा दैवतैः पार्थ सर्वशस्त्रास्त्रपारगः ।</s-l><s-l>त्वां तु चक्षुर्हणं प्राप्य दग्धो घोरेण चक्षुषा ॥ ६२ ॥</s-l></s-lg><s-lg><s-l>एवमुक्तो धर्मराजः प्रत्युवाच जनार्दनम् ।</s-l><s-l>तव प्रसादाद्विजयः क्रोधात्तव पराजयः ।</s-l><s-l>त्वं हि नः शरणं कृष्ण भक्तानामभयंकरः ॥ ६३ ॥</s-l></s-lg><s-lg><s-l>अनाश्चर्यो जयस्तेषां येषां त्वमसि केशव ।</s-l><s-l>रक्षिता समरे नित्यं नित्यं चापि हिते रतः ।</s-l><s-l>सर्वथा त्वां समासाद्य नाश्चर्यमिति मे मतिः ॥ ६४ ॥</s-l></s-lg><s-lg><s-l>एवमुक्तः प्रत्युवाच स्मयमानो जनार्दनः ।</s-l><s-l>त्वय्येवैतद्युक्तरूपं वचनं पार्थिवोत्तम ॥ ६५ ॥</s-l></s-lg>