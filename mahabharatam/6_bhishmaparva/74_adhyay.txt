<s-lg><s-l> संजय उवाच ।</s-l><s-l>ततो दुर्योधनो राजा मोहात्प्रत्यागतस्तदा ।</s-l><s-l>शरवर्षैः पुनर्भीमं प्रत्यवारयदच्युतम् ॥ १ ॥</s-l></s-lg><s-lg><s-l>एकीभूताः पुनश्चैव तव पुत्रा महारथाः ।</s-l><s-l>समेत्य समरे भीमं योधयामासुरुद्यताः ॥ २ ॥</s-l></s-lg><s-lg><s-l>भीमसेनोऽपि समरे संप्राप्य स्वरथं पुनः ।</s-l><s-l>समारुह्य महाबाहुर्ययौ येन तवात्मजः ॥ ३ ॥</s-l></s-lg><s-lg><s-l>प्रगृह्य च महावेगं परासुकरणं दृढम् ।</s-l><s-l>चित्रं शरासनं संख्ये शरैर्विव्याध ते सुतान् ॥ ४ ॥</s-l></s-lg><s-lg><s-l>ततो दुर्योधनो राजा भीमसेनं महाबलम् ।</s-l><s-l>नाराचेन सुतीक्ष्णेन भृशं मर्मण्यताडयत् ॥ ५ ॥</s-l></s-lg><s-lg><s-l>सोऽतिविद्धो महेष्वासस्तव पुत्रेण धन्विना ।</s-l><s-l>क्रोधसंरक्तनयनो वेगेनोत्क्षिप्य कार्मुकम् ॥ ६ ॥</s-l></s-lg><s-lg><s-l>दुर्योधनं त्रिभिर्बाणैर्बाह्वोरुरसि चार्पयत् ।</s-l><s-l>स तथाभिहतो राजा नाचलद्गिरिराडिव ॥ ७ ॥</s-l></s-lg><s-lg><s-l>तौ दृष्ट्वा समरे क्रुद्धौ विनिघ्नन्तौ परस्परम् ।</s-l><s-l>दुर्योधनानुजाः सर्वे शूराः संत्यक्तजीविताः ॥ ८ ॥</s-l></s-lg><s-lg><s-l>संस्मृत्य मन्त्रितं पूर्वं निग्रहे भीमकर्मणः ।</s-l><s-l>निश्चयं मनसा कृत्वा निग्रहीतुं प्रचक्रमुः ॥ ९ ॥</s-l></s-lg><s-lg><s-l>तानापतत एवाजौ भीमसेनो महाबलः ।</s-l><s-l>प्रत्युद्ययौ महाराज गजः प्रतिगजानिव ॥ १० ॥</s-l></s-lg><s-lg><s-l>भृशं क्रुद्धश्च तेजस्वी नाराचेन समर्पयत् ।</s-l><s-l>चित्रसेनं महाराज तव पुत्रं महायशाः ॥ ११ ॥</s-l></s-lg><s-lg><s-l>तथेतरांस्तव सुतांस्ताडयामास भारत ।</s-l><s-l>शरैर्बहुविधैः संख्ये रुक्मपुङ्खैः सुवेगितैः ॥ १२ ॥</s-l></s-lg><s-lg><s-l>ततः संस्थाप्य समरे स्वान्यनीकानि सर्वशः ।</s-l><s-l>अभिमन्युप्रभृतयस्ते द्वादश महारथाः ॥ १३ ॥</s-l></s-lg><s-lg><s-l>प्रेषिता धर्मराजेन भीमसेनपदानुगाः ।</s-l><s-l>प्रत्युद्ययुर्महाराज तव पुत्रान्महाबलान् ॥ १४ ॥</s-l></s-lg><s-lg><s-l>दृष्ट्वा रथस्थांस्ताञ्शूरान्सूर्याग्निसमतेजसः ।</s-l><s-l>सर्वानेव महेष्वासान्भ्राजमानाञ्श्रिया वृतान् ॥ १५ ॥</s-l></s-lg><s-lg><s-l>महाहवे दीप्यमानान्सुवर्णकवचोज्ज्वलान् ।</s-l><s-l>तत्यजुः समरे भीमं तव पुत्रा महाबलाः ॥ १६ ॥</s-l></s-lg><s-lg><s-l>तान्नामृष्यत कौन्तेयो जीवमाना गता इति ।</s-l><s-l>अन्वीय च पुनः सर्वांस्तव पुत्रानपीडयत् ॥ १७ ॥</s-l></s-lg><s-lg><s-l>अथाभिमन्युं समरे भीमसेनेन संगतम् ।</s-l><s-l>पार्षतेन च संप्रेक्ष्य तव सैन्ये महारथाः ॥ १८ ॥</s-l></s-lg><s-lg><s-l>दुर्योधनप्रभृतयः प्रगृहीतशरासनाः ।</s-l><s-l>भृशमश्वैः प्रजवितैः प्रययुर्यत्र ते रथाः ॥ १९ ॥</s-l></s-lg><s-lg><s-l>अपराह्णे ततो राजन्प्रावर्तत महान्रणः ।</s-l><s-l>तावकानां च बलिनां परेषां चैव भारत ॥ २० ॥</s-l></s-lg><s-lg><s-l>अभिमन्युर्विकर्णस्य हयान्हत्वा महाजवान् ।</s-l><s-l>अथैनं पञ्चविंशत्या क्षुद्रकाणां समाचिनोत् ॥ २१ ॥</s-l></s-lg><s-lg><s-l>हताश्वं रथमुत्सृज्य विकर्णस्तु महारथः ।</s-l><s-l>आरुरोह रथं राजंश्चित्रसेनस्य भास्वरम् ॥ २२ ॥</s-l></s-lg><s-lg><s-l>स्थितावेकरथे तौ तु भ्रातरौ कुरुवर्धनौ ।</s-l><s-l>आर्जुनिः शरजालेन छादयामास भारत ॥ २३ ॥</s-l></s-lg><s-lg><s-l>दुर्जयोऽथ विकर्णश्च कार्ष्णिं पञ्चभिरायसैः ।</s-l><s-l>विव्यधाते न चाकम्पत्कार्ष्णिर्मेरुरिवाचलः ॥ २४ ॥</s-l></s-lg><s-lg><s-l>दुःशासनस्तु समरे केकयान्पञ्च मारिष ।</s-l><s-l>योधयामास राजेन्द्र तदद्भुतमिवाभवत् ॥ २५ ॥</s-l></s-lg><s-lg><s-l>द्रौपदेया रणे क्रुद्धा दुर्योधनमवारयन् ।</s-l><s-l>एकैकस्त्रिभिरानर्छत्पुत्रं तव विशां पते ॥ २६ ॥</s-l></s-lg><s-lg><s-l>पुत्रोऽपि तव दुर्धर्षो द्रौपद्यास्तनयान्रणे ।</s-l><s-l>सायकैर्निशितै राजन्नाजघान पृथक्पृथक् ॥ २७ ॥</s-l></s-lg><s-lg><s-l>तैश्चापि विद्धः शुशुभे रुधिरेण समुक्षितः ।</s-l><s-l>गिरिप्रस्रवणैर्यद्वद्गिरिर्धातुविमिश्रितैः ॥ २८ ॥</s-l></s-lg><s-lg><s-l>भीष्मोऽपि समरे राजन्पाण्डवानामनीकिनीम् ।</s-l><s-l>कालयामास बलवान्पालः पशुगणानिव ॥ २९ ॥</s-l></s-lg><s-lg><s-l>ततो गाण्डीवनिर्घोषः प्रादुरासीद्विशां पते ।</s-l><s-l>दक्षिणेन वरूथिन्याः पार्थस्यारीन्विनिघ्नतः ॥ ३० ॥</s-l></s-lg><s-lg><s-l>उत्तस्थुः समरे तत्र कबन्धानि समन्ततः ।</s-l><s-l>कुरूणां चापि सैन्येषु पाण्डवानां च भारत ॥ ३१ ॥</s-l></s-lg><s-lg><s-l>शोणितोदं रथावर्तं गजद्वीपं हयोर्मिणम् ।</s-l><s-l>रथनौभिर्नरव्याघ्राः प्रतेरुः सैन्यसागरम् ॥ ३२ ॥</s-l></s-lg><s-lg><s-l>छिन्नहस्ता विकवचा विदेहाश्च नरोत्तमाः ।</s-l><s-l>पतितास्तत्र दृश्यन्ते शतशोऽथ सहस्रशः ॥ ३३ ॥</s-l></s-lg><s-lg><s-l>निहतैर्मत्तमातङ्गैः शोणितौघपरिप्लुतैः ।</s-l><s-l>भूर्भाति भरतश्रेष्ठ पर्वतैराचिता यथा ॥ ३४ ॥</s-l></s-lg><s-lg><s-l>तत्राद्भुतमपश्याम तव तेषां च भारत ।</s-l><s-l>न तत्रासीत्पुमान्कश्चिद्यो योद्धुं नाभिकाङ्क्षति ॥ ३५ ॥</s-l></s-lg><s-lg><s-l>एवं युयुधिरे वीराः प्रार्थयाना महद्यशः ।</s-l><s-l>तावकाः पाण्डवैः सार्धं काङ्क्षमाणा जयं युधि ॥ ३६ ॥</s-l></s-lg>