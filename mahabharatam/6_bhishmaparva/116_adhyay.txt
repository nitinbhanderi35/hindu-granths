<s-lg><s-l> संजय उवाच ।</s-l><s-l>व्युष्टायां तु महाराज रजन्यां सर्वपार्थिवाः ।</s-l><s-l>पाण्डवा धार्तराष्ट्राश्च अभिजग्मुः पितामहम् ॥ १ ॥</s-l></s-lg><s-lg><s-l>तं वीरशयने वीरं शयानं कुरुसत्तमम् ।</s-l><s-l>अभिवाद्योपतस्थुर्वै क्षत्रियाः क्षत्रियर्षभम् ॥ २ ॥</s-l></s-lg><s-lg><s-l>कन्याश्चन्दनचूर्णैश्च लाजैर्माल्यैश्च सर्वशः ।</s-l><s-l>स्त्रियो बालास्तथा वृद्धाः प्रेक्षकाश्च पृथग्जनाः ।</s-l><s-l>समभ्ययुः शांतनवं भूतानीव तमोनुदम् ॥ ३ ॥</s-l></s-lg><s-lg><s-l>तूर्याणि गणिका वारास्तथैव नटनर्तकाः ।</s-l><s-l>उपानृत्यञ्जगुश्चैव वृद्धं कुरुपितामहम् ॥ ४ ॥</s-l></s-lg><s-lg><s-l>उपारम्य च युद्धेभ्यः संनाहान्विप्रमुच्य च ।</s-l><s-l>आयुधानि च निक्षिप्य सहिताः कुरुपाण्डवाः ॥ ५ ॥</s-l></s-lg><s-lg><s-l>अन्वासत दुराधर्षं देवव्रतमरिंदमम् ।</s-l><s-l>अन्योन्यं प्रीतिमन्तस्ते यथापूर्वं यथावयः ॥ ६ ॥</s-l></s-lg><s-lg><s-l>सा पार्थिवशताकीर्णा समितिर्भीष्मशोभिता ।</s-l><s-l>शुशुभे भारती दीप्ता दिवीवादित्यमण्डलम् ॥ ७ ॥</s-l></s-lg><s-lg><s-l>विबभौ च नृपाणां सा पितामहमुपासताम् ।</s-l><s-l>देवानामिव देवेशं पितामहमुपासताम् ॥ ८ ॥</s-l></s-lg><s-lg><s-l>भीष्मस्तु वेदनां धैर्यान्निगृह्य भरतर्षभ ।</s-l><s-l>अभितप्तः शरैश्चैव नातिहृष्टमनाब्रवीत् ॥ ९ ॥</s-l></s-lg><s-lg><s-l>शराभितप्तकायोऽहं शरसंतापमूर्छितः ।</s-l><s-l>पानीयमभिकाङ्क्षेऽहं राज्ञस्तान्प्रत्यभाषत ॥ १० ॥</s-l></s-lg><s-lg><s-l>ततस्ते क्षत्रिया राजन्समाजह्रुः समन्ततः ।</s-l><s-l>भक्ष्यानुच्चावचांस्तत्र वारिकुम्भांश्च शीतलान् ॥ ११ ॥</s-l></s-lg><s-lg><s-l>उपनीतं च तद्दृष्ट्वा भीष्मः शांतनवोऽब्रवीत् ।</s-l><s-l>नाद्य तात मया शक्यं भोगान्कांश्चन मानुषान् ॥ १२ ॥</s-l></s-lg><s-lg><s-l>उपभोक्तुं मनुष्येभ्यः शरशय्यागतो ह्यहम् ।</s-l><s-l>प्रतीक्षमाणस्तिष्ठामि निवृत्तिं शशिसूर्ययोः ॥ १३ ॥</s-l></s-lg><s-lg><s-l>एवमुक्त्वा शांतनवो दीनवाक्सर्वपार्थिवान् ।</s-l><s-l>धनंजयं महाबाहुमभ्यभाषत भारत ॥ १४ ॥</s-l></s-lg><s-lg><s-l>अथोपेत्य महाबाहुरभिवाद्य पितामहम् ।</s-l><s-l>अतिष्ठत्प्राञ्जलिः प्रह्वः किं करोमीति चाब्रवीत् ॥ १५ ॥</s-l></s-lg><s-lg><s-l>तं दृष्ट्वा पाण्डवं राजन्नभिवाद्याग्रतः स्थितम् ।</s-l><s-l>अभ्यभाषत धर्मात्मा भीष्मः प्रीतो धनंजयम् ॥ १६ ॥</s-l></s-lg><s-lg><s-l>दह्यतेऽदः शरीरं मे संस्यूतोऽस्मि महेषुभिः ।</s-l><s-l>मर्माणि परिदूयन्ते वदनं मम शुष्यति ॥ १७ ॥</s-l></s-lg><s-lg><s-l>ह्लादनार्थं शरीरस्य प्रयच्छापो ममार्जुन ।</s-l><s-l>त्वं हि शक्तो महेष्वास दातुमम्भो यथाविधि ॥ १८ ॥</s-l></s-lg><s-lg><s-l>अर्जुनस्तु तथेत्युक्त्वा रथमारुह्य वीर्यवान् ।</s-l><s-l>अधिज्यं बलवत्कृत्वा गाण्डीवं व्याक्षिपद्धनुः ॥ १९ ॥</s-l></s-lg><s-lg><s-l>तस्य ज्यातलनिर्घोषं विस्फूर्जितमिवाशनेः ।</s-l><s-l>वित्रेसुः सर्वभूतानि श्रुत्वा सर्वे च पार्थिवाः ॥ २० ॥</s-l></s-lg><s-lg><s-l>ततः प्रदक्षिणं कृत्वा रथेन रथिनां वरः ।</s-l><s-l>शयानं भरतश्रेष्ठं सर्वशस्त्रभृतां वरम् ॥ २१ ॥</s-l></s-lg><s-lg><s-l>संधाय च शरं दीप्तमभिमन्त्र्य महायशाः ।</s-l><s-l>पर्जन्यास्त्रेण संयोज्य सर्वलोकस्य पश्यतः ।</s-l><s-l>अविध्यत्पृथिवीं पार्थः पार्श्वे भीष्मस्य दक्षिणे ॥ २२ ॥</s-l></s-lg><s-lg><s-l>उत्पपात ततो धारा विमला वारिणः शिवा ।</s-l><s-l>शीतस्यामृतकल्पस्य दिव्यगन्धरसस्य च ॥ २३ ॥</s-l></s-lg><s-lg><s-l>अतर्पयत्ततः पार्थः शीतया वारिधारया ।</s-l><s-l>भीष्मं कुरूणामृषभं दिव्यकर्मपराक्रमः ॥ २४ ॥</s-l></s-lg><s-lg><s-l>कर्मणा तेन पार्थस्य शक्रष्येव विकुर्वतः ।</s-l><s-l>विस्मयं परमं जग्मुस्ततस्ते वसुधाधिपाः ॥ २५ ॥</s-l></s-lg><s-lg><s-l>तत्कर्म प्रेक्ष्य बीभत्सोरतिमानुषमद्भुतम् ।</s-l><s-l>संप्रावेपन्त कुरवो गावः शीतार्दिता इव ॥ २६ ॥</s-l></s-lg><s-lg><s-l>विस्मयाच्चोत्तरीयाणि व्याविध्यन्सर्वतो नृपाः ।</s-l><s-l>शङ्खदुन्दुभिनिर्घोषैस्तुमुलं सर्वतोऽभवत् ॥ २७ ॥</s-l></s-lg><s-lg><s-l>तृप्तः शांतनवश्चापि राजन्बीभत्सुमब्रवीत् ।</s-l><s-l>सर्वपार्थिववीराणां संनिधौ पूजयन्निव ॥ २८ ॥</s-l></s-lg><s-lg><s-l>नैतच्चित्रं महाबाहो त्वयि कौरवनन्दन ।</s-l><s-l>कथितो नारदेनासि पूर्वर्षिरमितद्युतिः ॥ २९ ॥</s-l></s-lg><s-lg><s-l>वासुदेवसहायस्त्वं महत्कर्म करिष्यसि ।</s-l><s-l>यन्नोत्सहति देवेन्द्रः सह देवैरपि ध्रुवम् ॥ ३० ॥</s-l></s-lg><s-lg><s-l>विदुस्त्वां निधनं पार्थ सर्वक्षत्रस्य तद्विदः ।</s-l><s-l>धनुर्धराणामेकस्त्वं पृथिव्यां प्रवरो नृषु ॥ ३१ ॥</s-l></s-lg><s-lg><s-l>मनुष्या जगति श्रेष्ठाः पक्षिणां गरुडो वरः ।</s-l><s-l>सरसां सागरः श्रेष्ठो गौर्वरिष्ठा चतुष्पदाम् ॥ ३२ ॥</s-l></s-lg><s-lg><s-l>आदित्यस्तेजसां श्रेष्ठो गिरीणां हिमवान्वरः ।</s-l><s-l>जातीनां ब्राह्मणः श्रेष्ठः श्रेष्ठस्त्वमसि धन्विनाम् ॥ ३३ ॥</s-l></s-lg><s-lg><s-l>न वै श्रुतं धार्तराष्ट्रेण वाक्यं संबोध्यमानं विदुरेण चैव ।</s-l><s-l>द्रोणेन रामेण जनार्दनेन मुहुर्मुहुः संजयेनापि चोक्तम् ॥ ३४ ॥</s-l></s-lg><s-lg><s-l>परीतबुद्धिर्हि विसंज्ञकल्पो दुर्योधनो नाभ्यनन्दद्वचो मे ।</s-l><s-l>स शेष्यते वै निहतश्चिराय शास्त्रातिगो भीमबलाभिभूतः ॥ ३५ ॥</s-l></s-lg><s-lg><s-l>ततः श्रुत्वा तद्वचः कौरवेन्द्रो दुर्योधनो दीनमना बभूव ।</s-l><s-l>तमब्रवीच्छांतनवोऽभिवीक्ष्य निबोध राजन्भव वीतमन्युः ॥ ३६ ॥</s-l></s-lg><s-lg><s-l>दृष्टं दुर्योधनेदं ते यथा पार्थेन धीमता ।</s-l><s-l>जलस्य धारा जनिता शीतस्यामृतगन्धिनः ।</s-l><s-l>एतस्य कर्ता लोकेऽस्मिन्नान्यः कश्चन विद्यते ॥ ३७ ॥</s-l></s-lg><s-lg><s-l>आग्नेयं वारुणं सौम्यं वायव्यमथ वैष्णवम् ।</s-l><s-l>ऐन्द्रं पाशुपतं ब्राह्मं पारमेष्ठ्यं प्रजापतेः ।</s-l><s-l>धातुस्त्वष्टुश्च सवितुर्दिव्यान्यस्त्राणि सर्वशः ॥ ३८ ॥</s-l></s-lg><s-lg><s-l>सर्वस्मिन्मानुषे लोके वेत्त्येको हि धनंजयः ।</s-l><s-l>कृष्णो वा देवकीपुत्रो नान्यो वै वेद कश्चन ।</s-l><s-l>न शक्याः पाण्डवास्तात युद्धे जेतुं कथंचन ॥ ३९ ॥</s-l></s-lg><s-lg><s-l>अमानुषाणि कर्माणि यस्यैतानि महात्मनः ।</s-l><s-l>तेन सत्त्ववता संख्ये शूरेणाहवशोभिना ।</s-l><s-l>कृतिना समरे राजन्संधिस्ते तात युज्यताम् ॥ ४० ॥</s-l></s-lg><s-lg><s-l>यावत्कृष्णो महाबाहुः स्वाधीनः कुरुसंसदि ।</s-l><s-l>तावत्पार्थेन शूरेण संधिस्ते तात युज्यताम् ॥ ४१ ॥</s-l></s-lg><s-lg><s-l>यावच्चमूं न ते शेषां शरैः संनतपर्वभिः ।</s-l><s-l>नाशयत्यर्जुनस्तावत्संधिस्ते तात युज्यताम् ॥ ४२ ॥</s-l></s-lg><s-lg><s-l>यावत्तिष्ठन्ति समरे हतशेषाः सहोदराः ।</s-l><s-l>नृपाश्च बहवो राजंस्तावत्संधिः प्रयुज्यताम् ॥ ४३ ॥</s-l></s-lg><s-lg><s-l>न निर्दहति ते यावत्क्रोधदीप्तेक्षणश्चमूम् ।</s-l><s-l>युधिष्ठिरो हि तावद्वै संधिस्ते तात युज्यताम् ॥ ४४ ॥</s-l></s-lg><s-lg><s-l>नकुलः सहदेवश्च भीमसेनश्च पाण्डवः ।</s-l><s-l>यावच्चमूं महाराज नाशयन्ति न सर्वशः ।</s-l><s-l>तावत्ते पाण्डवैः सार्धं सौभ्रात्रं तात रोचताम् ॥ ४५ ॥</s-l></s-lg><s-lg><s-l>युद्धं मदन्तमेवास्तु तात संशाम्य पाण्डवैः ।</s-l><s-l>एतत्ते रोचतां वाक्यं यदुक्तोऽसि मयानघ ।</s-l><s-l>एतत्क्षेममहं मन्ये तव चैव कुलस्य च ॥ ४६ ॥</s-l></s-lg><s-lg><s-l>त्यक्त्वा मन्युमुपशाम्यस्व पार्थैः पर्याप्तमेतद्यत्कृतं फल्गुनेन ।</s-l><s-l>भीष्मस्यान्तादस्तु वः सौहृदं वा संप्रश्लेषः साधु राजन्प्रसीद ॥ ४७ ॥</s-l></s-lg><s-lg><s-l>राज्यस्यार्धं दीयतां पाण्डवानामिन्द्रप्रस्थं धर्मराजोऽनुशास्तु ।</s-l><s-l>मा मित्रध्रुक्पार्थिवानां जघन्यः पापां कीर्तिं प्राप्स्यसे कौरवेन्द्र ॥ ४८ ॥</s-l></s-lg><s-lg><s-l>ममावसानाच्छान्तिरस्तु प्रजानां संगच्छन्तां पार्थिवाः प्रीतिमन्तः ।</s-l><s-l>पिता पुत्रं मातुलं भागिनेयो भ्राता चैव भ्रातरं प्रैतु राजन् ॥ ४९ ॥</s-l></s-lg><s-lg><s-l>न चेदेवं प्राप्तकालं वचो मे मोहाविष्टः प्रतिपत्स्यस्यबुद्ध्या ।</s-l><s-l>भीष्मस्यान्तादेतदन्ताः स्थ सर्वे सत्यामेतां भारतीमीरयामि ॥ ५० ॥</s-l></s-lg><s-lg><s-l>एतद्वाक्यं सौहृदादापगेयो मध्ये राज्ञां भारतं श्रावयित्वा ।</s-l><s-l>तूष्णीमासीच्छल्यसंतप्तमर्मा यत्वात्मानं वेदनां संनिगृह्य ॥ ५१ ॥</s-l></s-lg>