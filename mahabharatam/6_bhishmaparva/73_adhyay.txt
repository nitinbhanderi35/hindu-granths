<s-lg><s-l> संजय उवाच ।</s-l><s-l>आत्मदोषात्त्वया राजन्प्राप्तं व्यसनमीदृशम् ।</s-l><s-l>न हि दुर्योधनस्तानि पश्यते भरतर्षभ ।</s-l><s-l>यानि त्वं दृष्टवान्राजन्धर्मसंकरकारिते ॥ १ ॥</s-l></s-lg><s-lg><s-l>तव दोषात्पुरा वृत्तं द्यूतमेतद्विशां पते ।</s-l><s-l>तव दोषेण युद्धं च प्रवृत्तं सह पाण्डवैः ।</s-l><s-l>त्वमेवाद्य फलं भुङ्क्ष्व कृत्वा किल्बिषमात्मना ॥ २ ॥</s-l></s-lg><s-lg><s-l>आत्मना हि कृतं कर्म आत्मनैवोपभुज्यते ।</s-l><s-l>इह वा प्रेत्य वा राजंस्त्वया प्राप्तं यथातथम् ॥ ३ ॥</s-l></s-lg><s-lg><s-l>तस्माद्राजन्स्थिरो भूत्वा प्राप्येदं व्यसनं महत् ।</s-l><s-l>शृणु युद्धं यथावृत्तं शंसतो मम मारिष ॥ ४ ॥</s-l></s-lg><s-lg><s-l>भीमसेनस्तु निशितैर्बाणैर्भित्त्वा महाचमूम् ।</s-l><s-l>आससाद ततो वीरः सर्वान्दुर्योधनानुजान् ॥ ५ ॥</s-l></s-lg><s-lg><s-l>दुःशासनं दुर्विषहं दुःसहं दुर्मदं जयम् ।</s-l><s-l>जयत्सेनं विकर्णं च चित्रसेनं सुदर्शनम् ॥ ६ ॥</s-l></s-lg><s-lg><s-l>चारुचित्रं सुवर्माणं दुष्कर्णं कर्णमेव च ।</s-l><s-l>एतानन्यांश्च सुबहून्समीपस्थान्महारथान् ॥ ७ ॥</s-l></s-lg><s-lg><s-l>धार्तराष्ट्रान्सुसंक्रुद्धान्दृष्ट्वा भीमो महाबलः ।</s-l><s-l>भीष्मेण समरे गुप्तां प्रविवेश महाचमूम् ॥ ८ ॥</s-l></s-lg><s-lg><s-l>अथाह्वयन्त तेऽन्योन्यमयं प्राप्तो वृकोदरः ।</s-l><s-l>जीवग्राहं निगृह्णीमो वयमेनं नराधिपाः ॥ ९ ॥</s-l></s-lg><s-lg><s-l>स तैः परिवृतः पार्थो भ्रातृभिः कृतनिश्चयैः ।</s-l><s-l>प्रजासंहरणे सूर्यः क्रूरैरिव महाग्रहैः ॥ १० ॥</s-l></s-lg><s-lg><s-l>संप्राप्य मध्यं व्यूहस्य न भीः पाण्डवमाविशत् ।</s-l><s-l>यथा देवासुरे युद्धे महेन्द्रः प्राप्य दानवान् ॥ ११ ॥</s-l></s-lg><s-lg><s-l>ततः शतसहस्राणि रथिनां सर्वशः प्रभो ।</s-l><s-l>छादयानं शरैर्घोरैस्तमेकमनुवव्रिरे ॥ १२ ॥</s-l></s-lg><s-lg><s-l>स तेषां प्रवरान्योधान्हस्त्यश्वरथसादिनः ।</s-l><s-l>जघान समरे शूरो धार्तराष्ट्रानचिन्तयन् ॥ १३ ॥</s-l></s-lg><s-lg><s-l>तेषां व्यवसितं ज्ञात्वा भीमसेनो जिघृक्षताम् ।</s-l><s-l>समस्तानां वधे राजन्मतिं चक्रे महामनाः ॥ १४ ॥</s-l></s-lg><s-lg><s-l>ततो रथं समुत्सृज्य गदामादाय पाण्डवः ।</s-l><s-l>जघान धार्तराष्ट्राणां तं बलौघमहार्णवम् ॥ १५ ॥</s-l></s-lg><s-lg><s-l>भीमसेने प्रविष्टे तु धृष्टद्युम्नोऽपि पार्षतः ।</s-l><s-l>द्रोणमुत्सृज्य तरसा प्रययौ यत्र सौबलः ॥ १६ ॥</s-l></s-lg><s-lg><s-l>विदार्य महतीं सेनां तावकानां नरर्षभः ।</s-l><s-l>आससाद रथं शून्यं भीमसेनस्य संयुगे ॥ १७ ॥</s-l></s-lg><s-lg><s-l>दृष्ट्वा विशोकं समरे भीमसेनस्य सारथिम् ।</s-l><s-l>धृष्टद्युम्नो महाराज दुर्मना गतचेतनः ॥ १८ ॥</s-l></s-lg><s-lg><s-l>अपृच्छद्बाष्पसंरुद्धो निस्वनां वाचमीरयन् ।</s-l><s-l>मम प्राणैः प्रियतमः क्व भीम इति दुःखितः ॥ १९ ॥</s-l></s-lg><s-lg><s-l>विशोकस्तमुवाचेदं धृष्टद्युम्नं कृताञ्जलिः ।</s-l><s-l>संस्थाप्य मामिह बली पाण्डवेयः प्रतापवान् ॥ २० ॥</s-l></s-lg><s-lg><s-l>प्रविष्टो धार्तराष्ट्राणामेतद्बलमहार्णवम् ।</s-l><s-l>मामुक्त्वा पुरुषव्याघ्र प्रीतियुक्तमिदं वचः ॥ २१ ॥</s-l></s-lg><s-lg><s-l>प्रतिपालय मां सूत नियम्याश्वान्मुहूर्तकम् ।</s-l><s-l>यावदेतान्निहन्म्याशु य इमे मद्वधोद्यताः ॥ २२ ॥</s-l></s-lg><s-lg><s-l>ततो दृष्ट्वा गदाहस्तं प्रधावन्तं महाबलम् ।</s-l><s-l>सर्वेषामेव सैन्यानां संघर्षः समजायत ॥ २३ ॥</s-l></s-lg><s-lg><s-l>तस्मिंस्तु तुमुले युद्धे वर्तमाने भयानके ।</s-l><s-l>भित्त्वा राजन्महाव्यूहं प्रविवेश सखा तव ॥ २४ ॥</s-l></s-lg><s-lg><s-l>विशोकस्य वचः श्रुत्वा धृष्टद्युम्नोऽपि पार्षतः ।</s-l><s-l>प्रत्युवाच ततः सूतं रणमध्ये महाबलः ॥ २५ ॥</s-l></s-lg><s-lg><s-l>न हि मे विद्यते सूत जीवितेऽद्य प्रयोजनम् ।</s-l><s-l>भीमसेनं रणे हित्वा स्नेहमुत्सृज्य पाण्डवैः ॥ २६ ॥</s-l></s-lg><s-lg><s-l>यदि यामि विना भीमं किं मां क्षत्रं वदिष्यति ।</s-l><s-l>एकायनगते भीमे मयि चावस्थिते युधि ॥ २७ ॥</s-l></s-lg><s-lg><s-l>अस्वस्ति तस्य कुर्वन्ति देवाः साग्निपुरोगमाः ।</s-l><s-l>यः सहायान्परित्यज्य स्वस्तिमानाव्रजेद्गृहान् ॥ २८ ॥</s-l></s-lg><s-lg><s-l>मम भीमः सखा चैव संबन्धी च महाबलः ।</s-l><s-l>भक्तोऽस्मान्भक्तिमांश्चाहं तमप्यरिनिषूदनम् ॥ २९ ॥</s-l></s-lg><s-lg><s-l>सोऽहं तत्र गमिष्यामि यत्र यातो वृकोदरः ।</s-l><s-l>निघ्नन्तं मामरीन्पश्य दानवानिव वासवम् ॥ ३० ॥</s-l></s-lg><s-lg><s-l>एवमुक्त्वा ततो वीरो ययौ मध्येन भारतीम् ।</s-l><s-l>भीमसेनस्य मार्गेषु गदाप्रमथितैर्गजैः ॥ ३१ ॥</s-l></s-lg><s-lg><s-l>स ददर्श ततो भीमं दहन्तं रिपुवाहिनीम् ।</s-l><s-l>वातं वृक्षानिव बलात्प्रभञ्जन्तं रणे नृपान् ॥ ३२ ॥</s-l></s-lg><s-lg><s-l>ते हन्यमानाः समरे रथिनः सादिनस्तथा ।</s-l><s-l>पादाता दन्तिनश्चैव चक्रुरार्तस्वरं महत् ॥ ३३ ॥</s-l></s-lg><s-lg><s-l>हाहाकारश्च संजज्ञे तव सैन्यस्य मारिष ।</s-l><s-l>वध्यतो भीमसेनेन कृतिना चित्रयोधिना ॥ ३४ ॥</s-l></s-lg><s-lg><s-l>ततः कृतास्त्रास्ते सर्वे परिवार्य वृकोदरम् ।</s-l><s-l>अभीताः समवर्तन्त शस्त्रवृष्ट्या समन्ततः ॥ ३५ ॥</s-l></s-lg><s-lg><s-l>अभिद्रुतं शस्त्रभृतां वरिष्ठं समन्ततः पाण्डवं लोकवीरैः ।</s-l><s-l>सैन्येन घोरेण सुसंगतेन दृष्ट्वा बली पार्षतो भीमसेनम् ॥ ३६ ॥</s-l></s-lg><s-lg><s-l>अथोपगच्छच्छरविक्षताङ्गं पदातिनं क्रोधविषं वमन्तम् ।</s-l><s-l>आश्वासयन्पार्षतो भीमसेनं गदाहस्तं कालमिवान्तकाले ॥ ३७ ॥</s-l></s-lg><s-lg><s-l>निःशल्यमेनं च चकार तूर्णमारोपयच्चात्मरथं महात्मा ।</s-l><s-l>भृशं परिष्वज्य च भीमसेनमाश्वासयामास च शत्रुमध्ये ॥ ३८ ॥</s-l></s-lg><s-lg><s-l>भ्रातॄनथोपेत्य तवापि पुत्रस्तस्मिन्विमर्दे महति प्रवृत्ते ।</s-l><s-l>अयं दुरात्मा द्रुपदस्य पुत्रः समागतो भीमसेनेन सार्धम् ।</s-l><s-l>तं यात सर्वे सहिता निहन्तुं मा वो रिपुः प्रार्थयतामनीकम् ॥ ३९ ॥</s-l></s-lg><s-lg><s-l>श्रुत्वा तु वाक्यं तममृष्यमाणा ज्येष्ठाज्ञया चोदिता धार्तराष्ट्राः ।</s-l><s-l>वधाय निष्पेतुरुदायुधास्ते युगक्षये केतवो यद्वदुग्राः ॥ ४० ॥</s-l></s-lg><s-lg><s-l>प्रगृह्य चित्राणि धनूंषि वीरा ज्यानेमिघोषैः प्रविकम्पयन्तः ।</s-l><s-l>शरैरवर्षन्द्रुपदस्य पुत्रं यथाम्बुदा भूधरं वारिजालैः ।</s-l><s-l>निहत्य तांश्चापि शरैः सुतीक्ष्णैर्न विव्यथे समरे चित्रयोधी ॥ ४१ ॥</s-l></s-lg><s-lg><s-l>समभ्युदीर्णांश्च तवात्मजांस्तथा निशाम्य वीरानभितः स्थितान्रणे ।</s-l><s-l>जिघांसुरुग्रं द्रुपदात्मजो युवा प्रमोहनास्त्रं युयुजे महारथः ।</s-l><s-l>क्रुद्धो भृशं तव पुत्रेषु राजन्दैत्येषु यद्वत्समरे महेन्द्रः ॥ ४२ ॥</s-l></s-lg><s-lg><s-l>ततो व्यमुह्यन्त रणे नृवीराः प्रमोहनास्त्राहतबुद्धिसत्त्वाः ।</s-l><s-l>प्रदुद्रुवुः कुरवश्चैव सर्वे सवाजिनागाः सरथाः समन्तात् ।</s-l><s-l>परीतकालानिव नष्टसंज्ञान्मोहोपेतांस्तव पुत्रान्निशम्य ॥ ४३ ॥</s-l></s-lg><s-lg><s-l>एतस्मिन्नेव काले तु द्रोणः शस्त्रभृतां वरः ।</s-l><s-l>द्रुपदं त्रिभिरासाद्य शरैर्विव्याध दारुणैः ॥ ४४ ॥</s-l></s-lg><s-lg><s-l>सोऽतिविद्धस्तदा राजन्रणे द्रोणेन पार्थिवः ।</s-l><s-l>अपायाद्द्रुपदो राजन्पूर्ववैरमनुस्मरन् ॥ ४५ ॥</s-l></s-lg><s-lg><s-l>जित्वा तु द्रुपदं द्रोणः शङ्खं दध्मौ प्रतापवान् ।</s-l><s-l>तस्य शङ्खस्वनं श्रुत्वा वित्रेसुः सर्वसोमकाः ॥ ४६ ॥</s-l></s-lg><s-lg><s-l>अथ शुश्राव तेजस्वी द्रोणः शस्त्रभृतां वरः ।</s-l><s-l>प्रमोहनास्त्रेण रणे मोहितानात्मजांस्तव ॥ ४७ ॥</s-l></s-lg><s-lg><s-l>ततो द्रोणो राजगृद्धी त्वरितोऽभिययौ रणात् ।</s-l><s-l>तत्रापश्यन्महेष्वासो भारद्वाजः प्रतापवान् ।</s-l><s-l>धृष्टद्युम्नं च भीमं च विचरन्तौ महारणे ॥ ४८ ॥</s-l></s-lg><s-lg><s-l>मोहाविष्टांश्च ते पुत्रानपश्यत्स महारथः ।</s-l><s-l>ततः प्रज्ञास्त्रमादाय मोहनास्त्रं व्यशातयत् ॥ ४९ ॥</s-l></s-lg><s-lg><s-l>अथ प्रत्यागतप्राणास्तव पुत्रा महारथाः ।</s-l><s-l>पुनर्युद्धाय समरे प्रययुर्भीमपार्षतौ ॥ ५० ॥</s-l></s-lg><s-lg><s-l>ततो युधिष्ठिरः प्राह समाहूय स्वसैनिकान् ।</s-l><s-l>गच्छन्तु पदवीं शक्त्या भीमपार्षतयोर्युधि ॥ ५१ ॥</s-l></s-lg><s-lg><s-l>सौभद्रप्रमुखा वीरा रथा द्वादश दंशिताः ।</s-l><s-l>प्रवृत्तिमधिगच्छन्तु न हि शुध्यति मे मनः ॥ ५२ ॥</s-l></s-lg><s-lg><s-l>त एवं समनुज्ञाताः शूरा विक्रान्तयोधिनः ।</s-l><s-l>बाढमित्येवमुक्त्वा तु सर्वे पुरुषमानिनः ।</s-l><s-l>मध्यंदिनगते सूर्ये प्रययुः सर्व एव हि ॥ ५३ ॥</s-l></s-lg><s-lg><s-l>केकया द्रौपदेयाश्च धृष्टकेतुश्च वीर्यवान् ।</s-l><s-l>अभिमन्युं पुरस्कृत्य महत्या सेनया वृताः ॥ ५४ ॥</s-l></s-lg><s-lg><s-l>ते कृत्वा समरे व्यूहं सूचीमुखमरिंदमाः ।</s-l><s-l>बिभिदुर्धार्तराष्ट्राणां तद्रथानीकमाहवे ॥ ५५ ॥</s-l></s-lg><s-lg><s-l>तान्प्रयातान्महेष्वासानभिमन्युपुरोगमान् ।</s-l><s-l>भीमसेनभयाविष्टा धृष्टद्युम्नविमोहिता ॥ ५६ ॥</s-l></s-lg><s-lg><s-l>न संधारयितुं शक्ता तव सेना जनाधिप ।</s-l><s-l>मदमूर्छान्वितात्मानं प्रमदेवाध्वनि स्थिता ॥ ५७ ॥</s-l></s-lg><s-lg><s-l>तेऽभियाता महेष्वासाः सुवर्णविकृतध्वजाः ।</s-l><s-l>परीप्सन्तोऽभ्यधावन्त धृष्टद्युम्नवृकोदरौ ॥ ५८ ॥</s-l></s-lg><s-lg><s-l>तौ च दृष्ट्वा महेष्वासानभिमन्युपुरोगमान् ।</s-l><s-l>बभूवतुर्मुदा युक्तौ निघ्नन्तौ तव वाहिनीम् ॥ ५९ ॥</s-l></s-lg><s-lg><s-l>दृष्ट्वा च सहसायान्तं पाञ्चाल्यो गुरुमात्मनः ।</s-l><s-l>नाशंसत वधं वीरः पुत्राणां तव पार्षतः ॥ ६० ॥</s-l></s-lg><s-lg><s-l>ततो रथं समारोप्य केकयस्य वृकोदरम् ।</s-l><s-l>अभ्यधावत्सुसंक्रुद्धो द्रोणमिष्वस्त्रपारगम् ॥ ६१ ॥</s-l></s-lg><s-lg><s-l>तस्याभिपततस्तूर्णं भारद्वाजः प्रतापवान् ।</s-l><s-l>क्रुद्धश्चिच्छेद भल्लेन धनुः शत्रुनिषूदनः ॥ ६२ ॥</s-l></s-lg><s-lg><s-l>अन्यांश्च शतशो बाणान्प्रेषयामास पार्षते ।</s-l><s-l>दुर्योधनहितार्थाय भर्तृपिण्डमनुस्मरन् ॥ ६३ ॥</s-l></s-lg><s-lg><s-l>अथान्यद्धनुरादाय पार्षतः परवीरहा ।</s-l><s-l>द्रोणं विव्याध सप्तत्या रुक्मपुङ्खैः शिलाशितैः ॥ ६४ ॥</s-l></s-lg><s-lg><s-l>तस्य द्रोणः पुनश्चापं चिच्छेदामित्रकर्शनः ।</s-l><s-l>हयांश्च चतुरस्तूर्णं चतुर्भिः सायकोत्तमैः ॥ ६५ ॥</s-l></s-lg><s-lg><s-l>वैवस्वतक्षयं घोरं प्रेषयामास वीर्यवान् ।</s-l><s-l>सारथिं चास्य भल्लेन प्रेषयामास मृत्यवे ॥ ६६ ॥</s-l></s-lg><s-lg><s-l>हताश्वात्स रथात्तूर्णमवप्लुत्य महारथः ।</s-l><s-l>आरुरोह महाबाहुरभिमन्योर्महारथम् ॥ ६७ ॥</s-l></s-lg><s-lg><s-l>ततः सरथनागाश्वा समकम्पत वाहिनी ।</s-l><s-l>पश्यतो भीमसेनस्य पार्षतस्य च पश्यतः ॥ ६८ ॥</s-l></s-lg><s-lg><s-l>तत्प्रभग्नं बलं दृष्ट्वा द्रोणेनामिततेजसा ।</s-l><s-l>नाशक्नुवन्वारयितुं समस्तास्ते महारथाः ॥ ६९ ॥</s-l></s-lg><s-lg><s-l>वध्यमानं तु तत्सैन्यं द्रोणेन निशितैः शरैः ।</s-l><s-l>व्यभ्रमत्तत्र तत्रैव क्षोभ्यमाण इवार्णवः ॥ ७० ॥</s-l></s-lg><s-lg><s-l>तथा दृष्ट्वा च तत्सैन्यं जहृषे च बलं तव ।</s-l><s-l>दृष्ट्वाचार्यं च संक्रुद्धं दहन्तं रिपुवाहिनीम् ।</s-l><s-l>चुक्रुशुः सर्वतो योधाः साधु साध्विति भारत ॥ ७१ ॥</s-l></s-lg>