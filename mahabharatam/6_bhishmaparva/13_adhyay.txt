<s-lg><s-l> संजय उवाच ।</s-l><s-l>उत्तरेषु तु कौरव्य द्वीपेषु श्रूयते कथा ।</s-l><s-l>यथाश्रुतं महाराज ब्रुवतस्तन्निबोध मे ॥ १ ॥</s-l></s-lg><s-lg><s-l>घृततोयः समुद्रोऽत्र दधिमण्डोदकोऽपरः ।</s-l><s-l>सुरोदः सागरश्चैव तथान्यो घर्मसागरः ॥ २ ॥</s-l></s-lg><s-lg><s-l>परस्परेण द्विगुणाः सर्वे द्वीपा नराधिप ।</s-l><s-l>सर्वतश्च महाराज पर्वतैः परिवारिताः ॥ ३ ॥</s-l></s-lg><s-lg><s-l>गौरस्तु मध्यमे द्वीपे गिरिर्मानःशिलो महान् ।</s-l><s-l>पर्वतः पश्चिमः कृष्णो नारायणनिभो नृप ॥ ४ ॥</s-l></s-lg><s-lg><s-l>तत्र रत्नानि दिव्यानि स्वयं रक्षति केशवः ।</s-l><s-l>प्रजापतिमुपासीनः प्रजानां विदधे सुखम् ॥ ५ ॥</s-l></s-lg><s-lg><s-l>कुशद्वीपे कुशस्तम्बो मध्ये जनपदस्य ह ।</s-l><s-l>संपूज्यते शल्मलिश्च द्वीपे शाल्मलिके नृप ॥ ६ ॥</s-l></s-lg><s-lg><s-l>क्रौञ्चद्वीपे महाक्रौञ्चो गिरी रत्नचयाकरः ।</s-l><s-l>संपूज्यते महाराज चातुर्वर्ण्येन नित्यदा ॥ ७ ॥</s-l></s-lg><s-lg><s-l>गोमन्दः पर्वतो राजन्सुमहान्सर्वधातुमान् ।</s-l><s-l>यत्र नित्यं निवसति श्रीमान्कमललोचनः ।</s-l><s-l>मोक्षिभिः संस्तुतो नित्यं प्रभुर्नारायणो हरिः ॥ ८ ॥</s-l></s-lg><s-lg><s-l>कुशद्वीपे तु राजेन्द्र पर्वतो विद्रुमैश्चितः ।</s-l><s-l>सुधामा नाम दुर्धर्षो द्वितीयो हेमपर्वतः ॥ ९ ॥</s-l></s-lg><s-lg><s-l>द्युतिमान्नाम कौरव्य तृतीयः कुमुदो गिरिः ।</s-l><s-l>चतुर्थः पुष्पवान्नाम पञ्चमस्तु कुशेशयः ॥ १० ॥</s-l></s-lg><s-lg><s-l>षष्ठो हरिगिरिर्नाम षडेते पर्वतोत्तमाः ।</s-l><s-l>तेषामन्तरविष्कम्भो द्विगुणः प्रविभागशः ॥ ११ ॥</s-l></s-lg><s-lg><s-l>औद्भिदं प्रथमं वर्षं द्वितीयं वेणुमण्डलम् ।</s-l><s-l>तृतीयं वै रथाकारं चतुर्थं पालनं स्मृतम् ॥ १२ ॥</s-l></s-lg><s-lg><s-l>धृतिमत्पञ्चमं वर्षं षष्ठं वर्षं प्रभाकरम् ।</s-l><s-l>सप्तमं कापिलं वर्षं सप्तैते वर्षपुञ्जकाः ॥ १३ ॥</s-l></s-lg><s-lg><s-l>एतेषु देवगन्धर्वाः प्रजाश्च जगतीश्वर ।</s-l><s-l>विहरन्ति रमन्ते च न तेषु म्रियते जनः ॥ १४ ॥</s-l></s-lg><s-lg><s-l>न तेषु दस्यवः सन्ति म्लेच्छजात्योऽपि वा नृप ।</s-l><s-l>गौरप्रायो जनः सर्वः सुकुमारश्च पार्थिव ॥ १५ ॥</s-l></s-lg><s-lg><s-l>अवशिष्टेषु वर्षेषु वक्ष्यामि मनुजेश्वर ।</s-l><s-l>यथाश्रुतं महाराज तदव्यग्रमनाः शृणु ॥ १६ ॥</s-l></s-lg><s-lg><s-l>क्रौञ्चद्वीपे महाराज क्रौञ्चो नाम महागिरिः ।</s-l><s-l>क्रौञ्चात्परो वामनको वामनादन्धकारकः ॥ १७ ॥</s-l></s-lg><s-lg><s-l>अन्धकारात्परो राजन्मैनाकः पर्वतोत्तमः ।</s-l><s-l>मैनाकात्परतो राजन्गोविन्दो गिरिरुत्तमः ॥ १८ ॥</s-l></s-lg><s-lg><s-l>गोविन्दात्तु परो राजन्निबिडो नाम पर्वतः ।</s-l><s-l>परस्तु द्विगुणस्तेषां विष्कम्भो वंशवर्धन ॥ १९ ॥</s-l></s-lg><s-lg><s-l>देशांस्तत्र प्रवक्ष्यामि तन्मे निगदतः शृणु ।</s-l><s-l>क्रौञ्चस्य कुशलो देशो वामनस्य मनोनुगः ॥ २० ॥</s-l></s-lg><s-lg><s-l>मनोनुगात्परश्चोष्णो देशः कुरुकुलोद्वह ।</s-l><s-l>उष्णात्परः प्रावरकः प्रावरादन्धकारकः ॥ २१ ॥</s-l></s-lg><s-lg><s-l>अन्धकारकदेशात्तु मुनिदेशः परः स्मृतः ।</s-l><s-l>मुनिदेशात्परश्चैव प्रोच्यते दुन्दुभिस्वनः ॥ २२ ॥</s-l></s-lg><s-lg><s-l>सिद्धचारणसंकीर्णो गौरप्रायो जनाधिप ।</s-l><s-l>एते देशा महाराज देवगन्धर्वसेविताः ॥ २३ ॥</s-l></s-lg><s-lg><s-l>पुष्करे पुष्करो नाम पर्वतो मणिरत्नमान् ।</s-l><s-l>तत्र नित्यं निवसति स्वयं देवः प्रजापतिः ॥ २४ ॥</s-l></s-lg><s-lg><s-l>तं पर्युपासते नित्यं देवाः सर्वे महर्षिभिः ।</s-l><s-l>वाग्भिर्मनोनुकूलाभिः पूजयन्तो जनाधिप ॥ २५ ॥</s-l></s-lg><s-lg><s-l>जम्बूद्वीपात्प्रवर्तन्ते रत्नानि विविधान्युत ।</s-l><s-l>द्वीपेषु तेषु सर्वेषु प्रजानां कुरुनन्दन ॥ २६ ॥</s-l></s-lg><s-lg><s-l>विप्राणां ब्रह्मचर्येण सत्येन च दमेन च ।</s-l><s-l>आरोग्यायुःप्रमाणाभ्यां द्विगुणं द्विगुणं ततः ॥ २७ ॥</s-l></s-lg><s-lg><s-l>एको जनपदो राजन्द्वीपेष्वेतेषु भारत ।</s-l><s-l>उक्ता जनपदा येषु धर्मश्चैकः प्रदृश्यते ॥ २८ ॥</s-l></s-lg><s-lg><s-l>ईश्वरो दण्डमुद्यम्य स्वयमेव प्रजापतिः ।</s-l><s-l>द्वीपानेतान्महाराज रक्षंस्तिष्ठति नित्यदा ॥ २९ ॥</s-l></s-lg><s-lg><s-l>स राजा स शिवो राजन्स पिता स पितामहः ।</s-l><s-l>गोपायति नरश्रेष्ठ प्रजाः सजडपण्डिताः ॥ ३० ॥</s-l></s-lg><s-lg><s-l>भोजनं चात्र कौरव्य प्रजाः स्वयमुपस्थितम् ।</s-l><s-l>सिद्धमेव महाराज भुञ्जते तत्र नित्यदा ॥ ३१ ॥</s-l></s-lg><s-lg><s-l>ततः परं समा नाम दृश्यते लोकसंस्थितिः ।</s-l><s-l>चतुरश्रा महाराज त्रयस्त्रिंशत्तु मण्डलम् ॥ ३२ ॥</s-l></s-lg><s-lg><s-l>तत्र तिष्ठन्ति कौरव्य चत्वारो लोकसंमताः ।</s-l><s-l>दिग्गजा भरतश्रेष्ठ वामनैरावतादयः ।</s-l><s-l>सुप्रतीकस्तथा राजन्प्रभिन्नकरटामुखः ॥ ३३ ॥</s-l></s-lg><s-lg><s-l>तस्याहं परिमाणं तु न संख्यातुमिहोत्सहे ।</s-l><s-l>असंख्यातः स नित्यं हि तिर्यगूर्ध्वमधस्तथा ॥ ३४ ॥</s-l></s-lg><s-lg><s-l>तत्र वै वायवो वान्ति दिग्भ्यः सर्वाभ्य एव च ।</s-l><s-l>असंबाधा महाराज तान्निगृह्णन्ति ते गजाः ॥ ३५ ॥</s-l></s-lg><s-lg><s-l>पुष्करैः पद्मसंकाशैर्वर्ष्मवद्भिर्महाप्रभैः ।</s-l><s-l>ते शनैः पुनरेवाशु वायून्मुञ्चन्ति नित्यशः ॥ ३६ ॥</s-l></s-lg><s-lg><s-l>श्वसद्भिर्मुच्यमानास्तु दिग्गजैरिह मारुताः ।</s-l><s-l>आगच्छन्ति महाराज ततस्तिष्ठन्ति वै प्रजाः ॥ ३७ ॥</s-l></s-lg><s-lg><s-l> धृतराष्ट्र उवाच ।</s-l><s-l>परो वै विस्तरोऽत्यर्थं त्वया संजय कीर्तितः ।</s-l><s-l>दर्शितं द्वीपसंस्थानमुत्तरं ब्रूहि संजय ॥ ३८ ॥</s-l></s-lg><s-lg><s-l> संजय उवाच ।</s-l><s-l>उक्ता द्वीपा महाराज ग्रहान्मे शृणु तत्त्वतः ।</s-l><s-l>स्वर्भानुः कौरवश्रेष्ठ यावदेष प्रभावतः ॥ ३९ ॥</s-l></s-lg><s-lg><s-l>परिमण्डलो महाराज स्वर्भानुः श्रूयते ग्रहः ।</s-l><s-l>योजनानां सहस्राणि विष्कम्भो द्वादशास्य वै ॥ ४० ॥</s-l></s-lg><s-lg><s-l>परिणाहेन षट्त्रिंशद्विपुलत्वेन चानघ ।</s-l><s-l>षष्टिमाहुः शतान्यस्य बुधाः पौराणिकास्तथा ॥ ४१ ॥</s-l></s-lg><s-lg><s-l>चन्द्रमास्तु सहस्राणि राजन्नेकादश स्मृतः ।</s-l><s-l>विष्कम्भेण कुरुश्रेष्ठ त्रयस्त्रिंशत्तु मण्डलम् ।</s-l><s-l>एकोनषष्टिर्वैपुल्याच्छीतरश्मेर्महात्मनः ॥ ४२ ॥</s-l></s-lg><s-lg><s-l>सूर्यस्त्वष्टौ सहस्राणि द्वे चान्ये कुरुनन्दन ।</s-l><s-l>विष्कम्भेण ततो राजन्मण्डलं त्रिंशतं समम् ॥ ४३ ॥</s-l></s-lg><s-lg><s-l>अष्टपञ्चाशतं राजन्विपुलत्वेन चानघ ।</s-l><s-l>श्रूयते परमोदारः पतंगोऽसौ विभावसुः ।</s-l><s-l>एतत्प्रमाणमर्कस्य निर्दिष्टमिह भारत ॥ ४४ ॥</s-l></s-lg><s-lg><s-l>स राहुश्छादयत्येतौ यथाकालं महत्तया ।</s-l><s-l>चन्द्रादित्यौ महाराज संक्षेपोऽयमुदाहृतः ॥ ४५ ॥</s-l></s-lg><s-lg><s-l>इत्येतत्ते महाराज पृच्छतः शास्त्रचक्षुषा ।</s-l><s-l>सर्वमुक्तं यथातत्त्वं तस्माच्छममवाप्नुहि ॥ ४६ ॥</s-l></s-lg><s-lg><s-l>यथादृष्टं मया प्रोक्तं सनिर्याणमिदं जगत् ।</s-l><s-l>तस्मादाश्वस कौरव्य पुत्रं दुर्योधनं प्रति ॥ ४७ ॥</s-l></s-lg><s-lg><s-l>श्रुत्वेदं भरतश्रेष्ठ भूमिपर्व मनोनुगम् ।</s-l><s-l>श्रीमान्भवति राजन्यः सिद्धार्थः साधुसंमतः ।</s-l><s-l>आयुर्बलं च वीर्यं च तस्य तेजश्च वर्धते ॥ ४८ ॥</s-l></s-lg><s-lg><s-l>यः शृणोति महीपाल पर्वणीदं यतव्रतः ।</s-l><s-l>प्रीयन्ते पितरस्तस्य तथैव च पितामहाः ॥ ४९ ॥</s-l></s-lg><s-lg><s-l>इदं तु भारतं वर्षं यत्र वर्तामहे वयम् ।</s-l><s-l>पूर्वं प्रवर्तते पुण्यं तत्सर्वं श्रुतवानसि ॥ ५० ॥</s-l></s-lg>