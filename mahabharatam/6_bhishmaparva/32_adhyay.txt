<s-lg><s-l> श्रीभगवानुवाच ।</s-l><s-l>भूय एव महाबाहो शृणु मे परमं वचः ।</s-l><s-l>यत्तेऽहं प्रीयमाणाय वक्ष्यामि हितकाम्यया ॥ १ ॥</s-l></s-lg><s-lg><s-l>न मे विदुः सुरगणाः प्रभवं न महर्षयः ।</s-l><s-l>अहमादिर्हि देवानां महर्षीणां च सर्वशः ॥ २ ॥</s-l></s-lg><s-lg><s-l>यो मामजमनादिं च वेत्ति लोकमहेश्वरम् ।</s-l><s-l>असंमूढः स मर्त्येषु सर्वपापैः प्रमुच्यते ॥ ३ ॥</s-l></s-lg><s-lg><s-l>बुद्धिर्ज्ञानमसंमोहः क्षमा सत्यं दमः शमः ।</s-l><s-l>सुखं दुःखं भवोऽभावो भयं चाभयमेव च ॥ ४ ॥</s-l></s-lg><s-lg><s-l>अहिंसा समता तुष्टिस्तपो दानं यशोऽयशः ।</s-l><s-l>भवन्ति भावा भूतानां मत्त एव पृथग्विधाः ॥ ५ ॥</s-l></s-lg><s-lg><s-l>महर्षयः सप्त पूर्वे चत्वारो मनवस्तथा ।</s-l><s-l>मद्भावा मानसा जाता येषां लोक इमाः प्रजाः ॥ ६ ॥</s-l></s-lg><s-lg><s-l>एतां विभूतिं योगं च मम यो वेत्ति तत्त्वतः ।</s-l><s-l>सोऽविकम्पेन योगेन युज्यते नात्र संशयः ॥ ७ ॥</s-l></s-lg><s-lg><s-l>अहं सर्वस्य प्रभवो मत्तः सर्वं प्रवर्तते ।</s-l><s-l>इति मत्वा भजन्ते मां बुधा भावसमन्विताः ॥ ८ ॥</s-l></s-lg><s-lg><s-l>मच्चित्ता मद्गतप्राणा बोधयन्तः परस्परम् ।</s-l><s-l>कथयन्तश्च मां नित्यं तुष्यन्ति च रमन्ति च ॥ ९ ॥</s-l></s-lg><s-lg><s-l>तेषां सततयुक्तानां भजतां प्रीतिपूर्वकम् ।</s-l><s-l>ददामि बुद्धियोगं तं येन मामुपयान्ति ते ॥ १० ॥</s-l></s-lg><s-lg><s-l>तेषामेवानुकम्पार्थमहमज्ञानजं तमः ।</s-l><s-l>नाशयाम्यात्मभावस्थो ज्ञानदीपेन भास्वता ॥ ११ ॥</s-l></s-lg><s-lg><s-l> अर्जुन उवाच ।</s-l><s-l>परं ब्रह्म परं धाम पवित्रं परमं भवान् ।</s-l><s-l>पुरुषं शाश्वतं दिव्यमादिदेवमजं विभुम् ॥ १२ ॥</s-l></s-lg><s-lg><s-l>आहुस्त्वामृषयः सर्वे देवर्षिर्नारदस्तथा ।</s-l><s-l>असितो देवलो व्यासः स्वयं चैव ब्रवीषि मे ॥ १३ ॥</s-l></s-lg><s-lg><s-l>सर्वमेतदृतं मन्ये यन्मां वदसि केशव ।</s-l><s-l>न हि ते भगवन्व्यक्तिं विदुर्देवा न दानवाः ॥ १४ ॥</s-l></s-lg><s-lg><s-l>स्वयमेवात्मनात्मानं वेत्थ त्वं पुरुषोत्तम ।</s-l><s-l>भूतभावन भूतेश देवदेव जगत्पते ॥ १५ ॥</s-l></s-lg><s-lg><s-l>वक्तुमर्हस्यशेषेण दिव्या ह्यात्मविभूतयः ।</s-l><s-l>याभिर्विभूतिभिर्लोकानिमांस्त्वं व्याप्य तिष्ठसि ॥ १६ ॥</s-l></s-lg><s-lg><s-l>कथं विद्यामहं योगिंस्त्वां सदा परिचिन्तयन् ।</s-l><s-l>केषु केषु च भावेषु चिन्त्योऽसि भगवन्मया ॥ १७ ॥</s-l></s-lg><s-lg><s-l>विस्तरेणात्मनो योगं विभूतिं च जनार्दन ।</s-l><s-l>भूयः कथय तृप्तिर्हि शृण्वतो नास्ति मेऽमृतम् ॥ १८ ॥</s-l></s-lg><s-lg><s-l> श्रीभगवानुवाच ।</s-l><s-l>हन्त ते कथयिष्यामि दिव्या ह्यात्मविभूतयः ।</s-l><s-l>प्राधान्यतः कुरुश्रेष्ठ नास्त्यन्तो विस्तरस्य मे ॥ १९ ॥</s-l></s-lg><s-lg><s-l>अहमात्मा गुडाकेश सर्वभूताशयस्थितः ।</s-l><s-l>अहमादिश्च मध्यं च भूतानामन्त एव च ॥ २० ॥</s-l></s-lg><s-lg><s-l>आदित्यानामहं विष्णुर्ज्योतिषां रविरंशुमान् ।</s-l><s-l>मरीचिर्मरुतामस्मि नक्षत्राणामहं शशी ॥ २१ ॥</s-l></s-lg><s-lg><s-l>वेदानां सामवेदोऽस्मि देवानामस्मि वासवः ।</s-l><s-l>इन्द्रियाणां मनश्चास्मि भूतानामस्मि चेतना ॥ २२ ॥</s-l></s-lg><s-lg><s-l>रुद्राणां शंकरश्चास्मि वित्तेशो यक्षरक्षसाम् ।</s-l><s-l>वसूनां पावकश्चास्मि मेरुः शिखरिणामहम् ॥ २३ ॥</s-l></s-lg><s-lg><s-l>पुरोधसां च मुख्यं मां विद्धि पार्थ बृहस्पतिम् ।</s-l><s-l>सेनानीनामहं स्कन्दः सरसामस्मि सागरः ॥ २४ ॥</s-l></s-lg><s-lg><s-l>महर्षीणां भृगुरहं गिरामस्म्येकमक्षरम् ।</s-l><s-l>यज्ञानां जपयज्ञोऽस्मि स्थावराणां हिमालयः ॥ २५ ॥</s-l></s-lg><s-lg><s-l>अश्वत्थः सर्ववृक्षाणां देवर्षीणां च नारदः ।</s-l><s-l>गन्धर्वाणां चित्ररथः सिद्धानां कपिलो मुनिः ॥ २६ ॥</s-l></s-lg><s-lg><s-l>उच्चैःश्रवसमश्वानां विद्धि माममृतोद्भवम् ।</s-l><s-l>ऐरावतं गजेन्द्राणां नराणां च नराधिपम् ॥ २७ ॥</s-l></s-lg><s-lg><s-l>आयुधानामहं वज्रं धेनूनामस्मि कामधुक् ।</s-l><s-l>प्रजनश्चास्मि कन्दर्पः सर्पाणामस्मि वासुकिः ॥ २८ ॥</s-l></s-lg><s-lg><s-l>अनन्तश्चास्मि नागानां वरुणो यादसामहम् ।</s-l><s-l>पितॄणामर्यमा चास्मि यमः संयमतामहम् ॥ २९ ॥</s-l></s-lg><s-lg><s-l>प्रह्लादश्चास्मि दैत्यानां कालः कलयतामहम् ।</s-l><s-l>मृगाणां च मृगेन्द्रोऽहं वैनतेयश्च पक्षिणाम् ॥ ३० ॥</s-l></s-lg><s-lg><s-l>पवनः पवतामस्मि रामः शस्त्रभृतामहम् ।</s-l><s-l>झषाणां मकरश्चास्मि स्रोतसामस्मि जाह्नवी ॥ ३१ ॥</s-l></s-lg><s-lg><s-l>सर्गाणामादिरन्तश्च मध्यं चैवाहमर्जुन ।</s-l><s-l>अध्यात्मविद्या विद्यानां वादः प्रवदतामहम् ॥ ३२ ॥</s-l></s-lg><s-lg><s-l>अक्षराणामकारोऽस्मि द्वंद्वः सामासिकस्य च ।</s-l><s-l>अहमेवाक्षयः कालो धाताहं विश्वतोमुखः ॥ ३३ ॥</s-l></s-lg><s-lg><s-l>मृत्युः सर्वहरश्चाहमुद्भवश्च भविष्यताम् ।</s-l><s-l>कीर्तिः श्रीर्वाक्च नारीणां स्मृतिर्मेधा धृतिः क्षमा ॥ ३४ ॥</s-l></s-lg><s-lg><s-l>बृहत्साम तथा साम्नां गायत्री छन्दसामहम् ।</s-l><s-l>मासानां मार्गशीर्षोऽहमृतूनां कुसुमाकरः ॥ ३५ ॥</s-l></s-lg><s-lg><s-l>द्यूतं छलयतामस्मि तेजस्तेजस्विनामहम् ।</s-l><s-l>जयोऽस्मि व्यवसायोऽस्मि सत्त्वं सत्त्ववतामहम् ॥ ३६ ॥</s-l></s-lg><s-lg><s-l>वृष्णीनां वासुदेवोऽस्मि पाण्डवानां धनंजयः ।</s-l><s-l>मुनीनामप्यहं व्यासः कवीनामुशना कविः ॥ ३७ ॥</s-l></s-lg><s-lg><s-l>दण्डो दमयतामस्मि नीतिरस्मि जिगीषताम् ।</s-l><s-l>मौनं चैवास्मि गुह्यानां ज्ञानं ज्ञानवतामहम् ॥ ३८ ॥</s-l></s-lg><s-lg><s-l>यच्चापि सर्वभूतानां बीजं तदहमर्जुन ।</s-l><s-l>न तदस्ति विना यत्स्यान्मया भूतं चराचरम् ॥ ३९ ॥</s-l></s-lg><s-lg><s-l>नान्तोऽस्ति मम दिव्यानां विभूतीनां परंतप ।</s-l><s-l>एष तूद्देशतः प्रोक्तो विभूतेर्विस्तरो मया ॥ ४० ॥</s-l></s-lg><s-lg><s-l>यद्यद्विभूतिमत्सत्त्वं श्रीमदूर्जितमेव वा ।</s-l><s-l>तत्तदेवावगच्छ त्वं मम तेजोंशसंभवम् ॥ ४१ ॥</s-l></s-lg><s-lg><s-l>अथ वा बहुनैतेन किं ज्ञातेन तवार्जुन ।</s-l><s-l>विष्टभ्याहमिदं कृत्स्नमेकांशेन स्थितो जगत् ॥ ४२ ॥</s-l></s-lg>