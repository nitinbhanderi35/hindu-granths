<s-lg><s-l> संजय उवाच ।</s-l><s-l>त्वद्युक्तोऽयमनुप्रश्नो महाराज यथार्हसि ।</s-l><s-l>न तु दुर्योधने दोषमिममासक्तुमर्हसि ॥ १ ॥</s-l></s-lg><s-lg><s-l>य आत्मनो दुश्चरितादशुभं प्राप्नुयान्नरः ।</s-l><s-l>एनसा तेन नान्यं स उपाशङ्कितुमर्हति ॥ २ ॥</s-l></s-lg><s-lg><s-l>महाराज मनुष्येषु निन्द्यं यः सर्वमाचरेत् ।</s-l><s-l>स वध्यः सर्वलोकस्य निन्दितानि समाचरन् ॥ ३ ॥</s-l></s-lg><s-lg><s-l>निकारो निकृतिप्रज्ञैः पाण्डवैस्त्वत्प्रतीक्षया ।</s-l><s-l>अनुभूतः सहामात्यैः क्षान्तं च सुचिरं वने ॥ ४ ॥</s-l></s-lg><s-lg><s-l>हयानां च गजानां च शूराणां चामितौजसाम् ।</s-l><s-l>प्रत्यक्षं यन्मया दृष्टं दृष्टं योगबलेन च ॥ ५ ॥</s-l></s-lg><s-lg><s-l>शृणु तत्पृथिवीपाल मा च शोके मनः कृथाः ।</s-l><s-l>दिष्टमेतत्पुरा नूनमेवंभावि नराधिप ॥ ६ ॥</s-l></s-lg><s-lg><s-l>नमस्कृत्वा पितुस्तेऽहं पाराशर्याय धीमते ।</s-l><s-l>यस्य प्रसादाद्दिव्यं मे प्राप्तं ज्ञानमनुत्तमम् ॥ ७ ॥</s-l></s-lg><s-lg><s-l>दृष्टिश्चातीन्द्रिया राजन्दूराच्छ्रवणमेव च ।</s-l><s-l>परचित्तस्य विज्ञानमतीतानागतस्य च ॥ ८ ॥</s-l></s-lg><s-lg><s-l>व्युत्थितोत्पत्तिविज्ञानमाकाशे च गतिः सदा ।</s-l><s-l>शस्त्रैरसङ्गो युद्धेषु वरदानान्महात्मनः ॥ ९ ॥</s-l></s-lg><s-lg><s-l>शृणु मे विस्तरेणेदं विचित्रं परमाद्भुतम् ।</s-l><s-l>भारतानां महद्युद्धं यथाभूल्लोमहर्षणम् ॥ १० ॥</s-l></s-lg><s-lg><s-l>तेष्वनीकेषु यत्तेषु व्यूढेषु च विधानतः ।</s-l><s-l>दुर्योधनो महाराज दुःशासनमथाब्रवीत् ॥ ११ ॥</s-l></s-lg><s-lg><s-l>दुःशासन रथास्तूर्णं युज्यन्तां भीष्मरक्षिणः ।</s-l><s-l>अनीकानि च सर्वाणि शीघ्रं त्वमनुचोदय ॥ १२ ॥</s-l></s-lg><s-lg><s-l>अयं मा समनुप्राप्तो वर्षपूगाभिचिन्तितः ।</s-l><s-l>पाण्डवानां ससैन्यानां कुरूणां च समागमः ॥ १३ ॥</s-l></s-lg><s-lg><s-l>नातः कार्यतमं मन्ये रणे भीष्मस्य रक्षणात् ।</s-l><s-l>हन्याद्गुप्तो ह्यसौ पार्थान्सोमकांश्च ससृञ्जयान् ॥ १४ ॥</s-l></s-lg><s-lg><s-l>अब्रवीच्च विशुद्धात्मा नाहं हन्यां शिखण्डिनम् ।</s-l><s-l>श्रूयते स्त्री ह्यसौ पूर्वं तस्माद्वर्ज्यो रणे मम ॥ १५ ॥</s-l></s-lg><s-lg><s-l>तस्माद्भीष्मो रक्षितव्यो विशेषेणेति मे मतिः ।</s-l><s-l>शिखण्डिनो वधे यत्ताः सर्वे तिष्ठन्तु मामकाः ॥ १६ ॥</s-l></s-lg><s-lg><s-l>तथा प्राच्याः प्रतीच्याश्च दाक्षिणात्योत्तरापथाः ।</s-l><s-l>सर्वशस्त्रास्त्रकुशलास्ते रक्षन्तु पितामहम् ॥ १७ ॥</s-l></s-lg><s-lg><s-l>अरक्ष्यमाणं हि वृको हन्यात्सिंहं महाबलम् ।</s-l><s-l>मा सिंहं जम्बुकेनेव घातयामः शिखण्डिना ॥ १८ ॥</s-l></s-lg><s-lg><s-l>वामं चक्रं युधामन्युरुत्तमौजाश्च दक्षिणम् ।</s-l><s-l>गोप्तारौ फल्गुनस्यैतौ फल्गुनोऽपि शिखण्डिनः ॥ १९ ॥</s-l></s-lg><s-lg><s-l>संरक्ष्यमाणः पार्थेन भीष्मेण च विवर्जितः ।</s-l><s-l>यथा न हन्याद्गाङ्गेयं दुःशासन तथा कुरु ॥ २० ॥</s-l></s-lg><s-lg><s-l>ततो रजन्यां व्युष्टायां शब्दः समभवन्महान् ।</s-l><s-l>क्रोशतां भूमिपालानां युज्यतां युज्यतामिति ॥ २१ ॥</s-l></s-lg><s-lg><s-l>शङ्खदुन्दुभिनिर्घोषैः सिंहनादैश्च भारत ।</s-l><s-l>हयहेषितशब्दैश्च रथनेमिस्वनैस्तथा ॥ २२ ॥</s-l></s-lg><s-lg><s-l>गजानां बृंहतां चैव योधानां चाभिगर्जताम् ।</s-l><s-l>क्ष्वेडितास्फोटितोत्क्रुष्टैस्तुमुलं सर्वतोऽभवत् ॥ २३ ॥</s-l></s-lg><s-lg><s-l>उदतिष्ठन्महाराज सर्वं युक्तमशेषतः ।</s-l><s-l>सूर्योदये महत्सैन्यं कुरुपाण्डवसेनयोः ।</s-l><s-l>तव राजेन्द्र पुत्राणां पाण्डवानां तथैव च ॥ २४ ॥</s-l></s-lg><s-lg><s-l>तत्र नागा रथाश्चैव जाम्बूनदपरिष्कृताः ।</s-l><s-l>विभ्राजमाना दृश्यन्ते मेघा इव सविद्युतः ॥ २५ ॥</s-l></s-lg><s-lg><s-l>रथानीकान्यदृश्यन्त नगराणीव भूरिशः ।</s-l><s-l>अतीव शुशुभे तत्र पिता ते पूर्णचन्द्रवत् ॥ २६ ॥</s-l></s-lg><s-lg><s-l>धनुर्भिरृष्टिभिः खड्गैर्गदाभिः शक्तितोमरैः ।</s-l><s-l>योधाः प्रहरणैः शुभ्रैः स्वेष्वनीकेष्ववस्थिताः ॥ २७ ॥</s-l></s-lg><s-lg><s-l>गजा रथाः पदाताश्च तुरगाश्च विशां पते ।</s-l><s-l>व्यतिष्ठन्वागुराकाराः शतशोऽथ सहस्रशः ॥ २८ ॥</s-l></s-lg><s-lg><s-l>ध्वजा बहुविधाकारा व्यदृश्यन्त समुच्छ्रिताः ।</s-l><s-l>स्वेषां चैव परेषां च द्युतिमन्तः सहस्रशः ॥ २९ ॥</s-l></s-lg><s-lg><s-l>काञ्चना मणिचित्राङ्गा ज्वलन्त इव पावकाः ।</s-l><s-l>अर्चिष्मन्तो व्यरोचन्त ध्वजा राज्ञां सहस्रशः ॥ ३० ॥</s-l></s-lg><s-lg><s-l>महेन्द्रकेतवः शुभ्रा महेन्द्रसदनेष्विव ।</s-l><s-l>संनद्धास्तेषु ते वीरा ददृशुर्युद्धकाङ्क्षिणः ॥ ३१ ॥</s-l></s-lg><s-lg><s-l>उद्यतैरायुधैश्चित्रास्तलबद्धाः कलापिनः ।</s-l><s-l>ऋषभाक्षा मनुष्येन्द्राश्चमूमुखगता बभुः ॥ ३२ ॥</s-l></s-lg><s-lg><s-l>शकुनिः सौबलः शल्यः सैन्धवोऽथ जयद्रथः ।</s-l><s-l>विन्दानुविन्दावावन्त्यौ काम्बोजश्च सुदक्षिणः ॥ ३३ ॥</s-l></s-lg><s-lg><s-l>श्रुतायुधश्च कालिङ्गो जयत्सेनश्च पार्थिवः ।</s-l><s-l>बृहद्बलश्च कौशल्यः कृतवर्मा च सात्वतः ॥ ३४ ॥</s-l></s-lg><s-lg><s-l>दशैते पुरुषव्याघ्राः शूराः परिघबाहवः ।</s-l><s-l>अक्षौहिणीनां पतयो यज्वानो भूरिदक्षिणाः ॥ ३५ ॥</s-l></s-lg><s-lg><s-l>एते चान्ये च बहवो दुर्योधनवशानुगाः ।</s-l><s-l>राजानो राजपुत्राश्च नीतिमन्तो महाबलाः ॥ ३६ ॥</s-l></s-lg><s-lg><s-l>संनद्धाः समदृश्यन्त स्वेष्वनीकेष्ववस्थिताः ।</s-l><s-l>बद्धकृष्णाजिनाः सर्वे ध्वजिनो मुञ्जमालिनः ॥ ३७ ॥</s-l></s-lg><s-lg><s-l>सृष्टा दुर्योधनस्यार्थे ब्रह्मलोकाय दीक्षिताः ।</s-l><s-l>समृद्धा दश वाहिन्यः परिगृह्य व्यवस्थिताः ॥ ३८ ॥</s-l></s-lg><s-lg><s-l>एकादशी धार्तराष्ट्री कौरवाणां महाचमूः ।</s-l><s-l>अग्रतः सर्वसैन्यानां यत्र शांतनवोऽग्रणीः ॥ ३९ ॥</s-l></s-lg><s-lg><s-l>श्वेतोष्णीषं श्वेतहयं श्वेतवर्माणमच्युतम् ।</s-l><s-l>अपश्याम महाराज भीष्मं चन्द्रमिवोदितम् ॥ ४० ॥</s-l></s-lg><s-lg><s-l>हेमतालध्वजं भीष्मं राजते स्यन्दने स्थितम् ।</s-l><s-l>श्वेताभ्र इव तीक्ष्णांशुं ददृशुः कुरुपाण्डवाः ॥ ४१ ॥</s-l></s-lg><s-lg><s-l>दृष्ट्वा चमूमुखे भीष्मं समकम्पन्त पाण्डवाः ।</s-l><s-l>सृञ्जयाश्च महेष्वासा धृष्टद्युम्नपुरोगमाः ॥ ४२ ॥</s-l></s-lg><s-lg><s-l>जृम्भमाणं महासिंहं दृष्ट्वा क्षुद्रमृगा यथा ।</s-l><s-l>धृष्टद्युम्नमुखाः सर्वे समुद्विविजिरे मुहुः ॥ ४३ ॥</s-l></s-lg><s-lg><s-l>एकादशैताः श्रीजुष्टा वाहिन्यस्तव भारत ।</s-l><s-l>पाण्डवानां तथा सप्त महापुरुषपालिताः ॥ ४४ ॥</s-l></s-lg><s-lg><s-l>उन्मत्तमकरावर्तौ महाग्राहसमाकुलौ ।</s-l><s-l>युगान्ते समुपेतौ द्वौ दृश्येते सागराविव ॥ ४५ ॥</s-l></s-lg><s-lg><s-l>नैव नस्तादृशो राजन्दृष्टपूर्वो न च श्रुतः ।</s-l><s-l>अनीकानां समेतानां समवायस्तथाविधः ॥ ४६ ॥</s-l></s-lg>