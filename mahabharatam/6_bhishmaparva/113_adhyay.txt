<s-lg><s-l> संजय उवाच ।</s-l><s-l>एवं व्यूढेष्वनीकेषु भूयिष्ठमनुवर्तिषु ।</s-l><s-l>ब्रह्मलोकपराः सर्वे समपद्यन्त भारत ॥ १ ॥</s-l></s-lg><s-lg><s-l>न ह्यनीकमनीकेन समसज्जत संकुले ।</s-l><s-l>न रथा रथिभिः सार्धं न पदाताः पदातिभिः ॥ २ ॥</s-l></s-lg><s-lg><s-l>अश्वा नाश्वैरयुध्यन्त न गजा गजयोधिभिः ।</s-l><s-l>महान्व्यतिकरो रौद्रः सेनयोः समपद्यत ॥ ३ ॥</s-l></s-lg><s-lg><s-l>नरनागरथेष्वेवं व्यवकीर्णेषु सर्वशः ।</s-l><s-l>क्षये तस्मिन्महारौद्रे निर्विशेषमजायत ॥ ४ ॥</s-l></s-lg><s-lg><s-l>ततः शल्यः कृपश्चैव चित्रसेनश्च भारत ।</s-l><s-l>दुःशासनो विकर्णश्च रथानास्थाय सत्वराः ।</s-l><s-l>पाण्डवानां रणे शूरा ध्वजिनीं समकम्पयन् ॥ ५ ॥</s-l></s-lg><s-lg><s-l>सा वध्यमाना समरे पाण्डुसेना महात्मभिः ।</s-l><s-l>त्रातारं नाध्यगच्छद्वै मज्जमानेव नौर्जले ॥ ६ ॥</s-l></s-lg><s-lg><s-l>यथा हि शैशिरः कालो गवां मर्माणि कृन्तति ।</s-l><s-l>तथा पाण्डुसुतानां वै भीष्मो मर्माण्यकृन्तत ॥ ७ ॥</s-l></s-lg><s-lg><s-l>अतीव तव सैन्यस्य पार्थेन च महात्मना ।</s-l><s-l>नगमेघप्रतीकाशाः पातिता बहुधा गजाः ॥ ८ ॥</s-l></s-lg><s-lg><s-l>मृद्यमानाश्च दृश्यन्ते पार्थेन नरयूथपाः ।</s-l><s-l>इषुभिस्ताड्यमानाश्च नाराचैश्च सहस्रशः ॥ ९ ॥</s-l></s-lg><s-lg><s-l>पेतुरार्तस्वरं कृत्वा तत्र तत्र महागजाः ।</s-l><s-l>आबद्धाभरणैः कायैर्निहतानां महात्मनाम् ॥ १० ॥</s-l></s-lg><s-lg><s-l>छन्नमायोधनं रेजे शिरोभिश्च सकुण्डलैः ।</s-l><s-l>तस्मिन्नतिमहाभीमे राजन्वीरवरक्षये ।</s-l><s-l>भीष्मे च युधि विक्रान्ते पाण्डवे च धनंजये ॥ ११ ॥</s-l></s-lg><s-lg><s-l>ते पराक्रान्तमालोक्य राजन्युधि पितामहम् ।</s-l><s-l>न न्यवर्तन्त कौरव्या ब्रह्मलोकपुरस्कृताः ॥ १२ ॥</s-l></s-lg><s-lg><s-l>इच्छन्तो निधनं युद्धे स्वर्गं कृत्वा परायणम् ।</s-l><s-l>पाण्डवानभ्यवर्तन्त तस्मिन्वीरवरक्षये ॥ १३ ॥</s-l></s-lg><s-lg><s-l>पाण्डवापि महाराज स्मरन्तो विविधान्बहून् ।</s-l><s-l>क्लेशान्कृतान्सपुत्रेण त्वया पूर्वं नराधिप ॥ १४ ॥</s-l></s-lg><s-lg><s-l>भयं त्यक्त्वा रणे शूरा ब्रह्मलोकपुरस्कृताः ।</s-l><s-l>तावकांस्तव पुत्रांश्च योधयन्ति स्म हृष्टवत् ॥ १५ ॥</s-l></s-lg><s-lg><s-l>सेनापतिस्तु समरे प्राह सेनां महारथः ।</s-l><s-l>अभिद्रवत गाङ्गेयं सोमकाः सृञ्जयैः सह ॥ १६ ॥</s-l></s-lg><s-lg><s-l>सेनापतिवचः श्रुत्वा सोमकाः सह सृञ्जयैः ।</s-l><s-l>अभ्यद्रवन्त गाङ्गेयं शस्त्रवृष्ट्या समन्ततः ॥ १७ ॥</s-l></s-lg><s-lg><s-l>वध्यमानस्ततो राजन्पिता शांतनवस्तव ।</s-l><s-l>अमर्षवशमापन्नो योधयामास सृञ्जयान् ॥ १८ ॥</s-l></s-lg><s-lg><s-l>तस्य कीर्तिमतस्तात पुरा रामेण धीमता ।</s-l><s-l>संप्रदत्तास्त्रशिक्षा वै परानीकविनाशिनी ॥ १९ ॥</s-l></s-lg><s-lg><s-l>स तां शिक्षामधिष्ठाय कृत्वा परबलक्षयम् ।</s-l><s-l>अहन्यहनि पार्थानां वृद्धः कुरुपितामहः ।</s-l><s-l>भीष्मो दश सहस्राणि जघान परवीरहा ॥ २० ॥</s-l></s-lg><s-lg><s-l>तस्मिंस्तु दिवसे प्राप्ते दशमे भरतर्षभ ।</s-l><s-l>भीष्मेणैकेन मत्स्येषु पाञ्चालेषु च संयुगे ।</s-l><s-l>गजाश्वममितं हत्वा हताः सप्त महारथाः ॥ २१ ॥</s-l></s-lg><s-lg><s-l>हत्वा पञ्च सहस्राणि रथिनां प्रपितामहः ।</s-l><s-l>नराणां च महायुद्धे सहस्राणि चतुर्दश ॥ २२ ॥</s-l></s-lg><s-lg><s-l>तथा दन्तिसहस्रं च हयानामयुतं पुनः ।</s-l><s-l>शिक्षाबलेन निहतं पित्रा तव विशां पते ॥ २३ ॥</s-l></s-lg><s-lg><s-l>ततः सर्वमहीपानां क्षोभयित्वा वरूथिनीम् ।</s-l><s-l>विराटस्य प्रियो भ्राता शतानीको निपातितः ॥ २४ ॥</s-l></s-lg><s-lg><s-l>शतानीकं च समरे हत्वा भीष्मः प्रतापवान् ।</s-l><s-l>सहस्राणि महाराज राज्ञां भल्लैर्न्यपातयत् ॥ २५ ॥</s-l></s-lg><s-lg><s-l>ये च केचन पार्थानामभियाता धनंजयम् ।</s-l><s-l>राजानो भीष्ममासाद्य गतास्ते यमसादनम् ॥ २६ ॥</s-l></s-lg><s-lg><s-l>एवं दश दिशो भीष्मः शरजालैः समन्ततः ।</s-l><s-l>अतीत्य सेनां पार्थानामवतस्थे चमूमुखे ॥ २७ ॥</s-l></s-lg><s-lg><s-l>स कृत्वा सुमहत्कर्म तस्मिन्वै दशमेऽहनि ।</s-l><s-l>सेनयोरन्तरे तिष्ठन्प्रगृहीतशरासनः ॥ २८ ॥</s-l></s-lg><s-lg><s-l>न चैनं पार्थिवा राजञ्शेकुः केचिन्निरीक्षितुम् ।</s-l><s-l>मध्यं प्राप्तं यथा ग्रीष्मे तपन्तं भास्करं दिवि ॥ २९ ॥</s-l></s-lg><s-lg><s-l>यथा दैत्यचमूं शक्रस्तापयामास संयुगे ।</s-l><s-l>तथा भीष्मः पाण्डवेयांस्तापयामास भारत ॥ ३० ॥</s-l></s-lg><s-lg><s-l>तथा च तं पराक्रान्तमालोक्य मधुसूदनः ।</s-l><s-l>उवाच देवकीपुत्रः प्रीयमाणो धनंजयम् ॥ ३१ ॥</s-l></s-lg><s-lg><s-l>एष शांतनवो भीष्मः सेनयोरन्तरे स्थितः ।</s-l><s-l>नानिहत्य बलादेनं विजयस्ते भविष्यति ॥ ३२ ॥</s-l></s-lg><s-lg><s-l>यत्तः संस्तम्भयस्वैनं यत्रैषा भिद्यते चमूः ।</s-l><s-l>न हि भीष्मशरानन्यः सोढुमुत्सहते विभो ॥ ३३ ॥</s-l></s-lg><s-lg><s-l>ततस्तस्मिन्क्षणे राजंश्चोदितो वानरध्वजः ।</s-l><s-l>सध्वजं सरथं साश्वं भीष्ममन्तर्दधे शरैः ॥ ३४ ॥</s-l></s-lg><s-lg><s-l>स चापि कुरुमुख्यानामृषभः पाण्डवेरितान् ।</s-l><s-l>शरव्रातैः शरव्रातान्बहुधा विदुधाव तान् ॥ ३५ ॥</s-l></s-lg><s-lg><s-l>तेन पाञ्चालराजश्च धृष्टकेतुश्च वीर्यवान् ।</s-l><s-l>पाण्डवो भीमसेनश्च धृष्टद्युम्नश्च पार्षतः ॥ ३६ ॥</s-l></s-lg><s-lg><s-l>यमौ च चेकितानश्च केकयाः पञ्च चैव ह ।</s-l><s-l>सात्यकिश्च महाराज सौभद्रोऽथ घटोत्कचः ॥ ३७ ॥</s-l></s-lg><s-lg><s-l>द्रौपदेयाः शिखण्डी च कुन्तिभोजश्च वीर्यवान् ।</s-l><s-l>सुशर्मा च विराटश्च पाण्डवेया महाबलाः ॥ ३८ ॥</s-l></s-lg><s-lg><s-l>एते चान्ये च बहवः पीडिता भीष्मसायकैः ।</s-l><s-l>समुद्धृताः फल्गुनेन निमग्नाः शोकसागरे ॥ ३९ ॥</s-l></s-lg><s-lg><s-l>ततः शिखण्डी वेगेन प्रगृह्य परमायुधम् ।</s-l><s-l>भीष्ममेवाभिदुद्राव रक्ष्यमाणः किरीटिना ॥ ४० ॥</s-l></s-lg><s-lg><s-l>ततोऽस्यानुचरान्हत्वा सर्वान्रणविभागवित् ।</s-l><s-l>भीष्ममेवाभिदुद्राव बीभत्सुरपराजितः ॥ ४१ ॥</s-l></s-lg><s-lg><s-l>सात्यकिश्चेकितानश्च धृष्टद्युम्नश्च पार्षतः ।</s-l><s-l>विराटो द्रुपदश्चैव माद्रीपुत्रौ च पाण्डवौ ।</s-l><s-l>दुद्रुवुर्भीष्ममेवाजौ रक्षिता दृढधन्वना ॥ ४२ ॥</s-l></s-lg><s-lg><s-l>अभिमन्युश्च समरे द्रौपद्याः पञ्च चात्मजाः ।</s-l><s-l>दुद्रुवुः समरे भीष्मं समुद्यतमहायुधाः ॥ ४३ ॥</s-l></s-lg><s-lg><s-l>ते सर्वे दृढधन्वानः संयुगेष्वपलायिनः ।</s-l><s-l>बहुधा भीष्ममानर्छन्मार्गणैः कृतमार्गणाः ॥ ४४ ॥</s-l></s-lg><s-lg><s-l>विधूय तान्बाणगणान्ये मुक्ताः पार्थिवोत्तमैः ।</s-l><s-l>पाण्डवानामदीनात्मा व्यगाहत वरूथिनीम् ।</s-l><s-l>कृत्वा शरविघातं च क्रीडन्निव पितामहः ॥ ४५ ॥</s-l></s-lg><s-lg><s-l>नाभिसंधत्त पाञ्चाल्यं स्मयमानो मुहुर्मुहुः ।</s-l><s-l>स्त्रीत्वं तस्यानुसंस्मृत्य भीष्मो बाणाञ्शिखण्डिनः ।</s-l><s-l>जघान द्रुपदानीके रथान्सप्त महारथः ॥ ४६ ॥</s-l></s-lg><s-lg><s-l>ततः किलकिलाशब्दः क्षणेन समपद्यत ।</s-l><s-l>मत्स्यपाञ्चालचेदीनां तमेकमभिधावताम् ॥ ४७ ॥</s-l></s-lg><s-lg><s-l>ते वराश्वरथव्रातैर्वारणैः सपदातिभिः ।</s-l><s-l>तमेकं छादयामासुर्मेघा इव दिवाकरम् ।</s-l><s-l>भीष्मं भागीरथीपुत्रं प्रतपन्तं रणे रिपून् ॥ ४८ ॥</s-l></s-lg><s-lg><s-l>ततस्तस्य च तेषां च युद्धे देवासुरोपमे ।</s-l><s-l>किरीटी भीष्ममानर्छत्पुरस्कृत्य शिखण्डिनम् ॥ ४९ ॥</s-l></s-lg>