<s-lg><s-l> संजय उवाच ।</s-l><s-l>युध्यतामेव तेषां तु भास्करेऽस्तमुपागते ।</s-l><s-l>संध्या समभवद्घोरा नापश्याम ततो रणम् ॥ १ ॥</s-l></s-lg><s-lg><s-l>ततो युधिष्ठिरो राजा संध्यां संदृश्य भारत ।</s-l><s-l>वध्यमानं बलं चापि भीष्मेणामित्रघातिना ॥ २ ॥</s-l></s-lg><s-lg><s-l>मुक्तशस्त्रं परावृत्तं पलायनपरायणम् ।</s-l><s-l>भीष्मं च युधि संरब्धमनुयान्तं महारथान् ॥ ३ ॥</s-l></s-lg><s-lg><s-l>सोमकांश्च जितान्दृष्ट्वा निरुत्साहान्महारथान् ।</s-l><s-l>चिन्तयित्वा चिरं ध्यात्वा अवहारमरोचयत् ॥ ४ ॥</s-l></s-lg><s-lg><s-l>ततोऽवहारं सैन्यानां चक्रे राजा युधिष्ठिरः ।</s-l><s-l>तथैव तव सैन्यानामवहारो ह्यभूत्तदा ॥ ५ ॥</s-l></s-lg><s-lg><s-l>ततोऽवहारं सैन्यानां कृत्वा तत्र महारथाः ।</s-l><s-l>न्यविशन्त कुरुश्रेष्ठ संग्रामे क्षतविक्षताः ॥ ६ ॥</s-l></s-lg><s-lg><s-l>भीष्मस्य समरे कर्म चिन्तयानास्तु पाण्डवाः ।</s-l><s-l>नालभन्त तदा शान्तिं भृशं भीष्मेण पीडिताः ॥ ७ ॥</s-l></s-lg><s-lg><s-l>भीष्मोऽपि समरे जित्वा पाण्डवान्सह सृञ्जयैः ।</s-l><s-l>पूज्यमानस्तव सुतैर्वन्द्यमानश्च भारत ॥ ८ ॥</s-l></s-lg><s-lg><s-l>न्यविशत्कुरुभिः सार्धं हृष्टरूपैः समन्ततः ।</s-l><s-l>ततो रात्रिः समभवत्सर्वभूतप्रमोहिनी ॥ ९ ॥</s-l></s-lg><s-lg><s-l>तस्मिन्रात्रिमुखे घोरे पाण्डवा वृष्णिभिः सह ।</s-l><s-l>सृञ्जयाश्च दुराधर्षा मन्त्राय समुपाविशन् ॥ १० ॥</s-l></s-lg><s-lg><s-l>आत्मनिःश्रेयसं सर्वे प्राप्तकालं महाबलाः ।</s-l><s-l>मन्त्रयामासुरव्यग्रा मन्त्रनिश्चयकोविदाः ॥ ११ ॥</s-l></s-lg><s-lg><s-l>ततो युधिष्ठिरो राजा मन्त्रयित्वा चिरं नृप ।</s-l><s-l>वासुदेवं समुद्वीक्ष्य वाक्यमेतदुवाच ह ॥ १२ ॥</s-l></s-lg><s-lg><s-l>पश्य कृष्ण महात्मानं भीष्मं भीमपराक्रमम् ।</s-l><s-l>गजं नलवनानीव विमृद्नन्तं बलं मम ॥ १३ ॥</s-l></s-lg><s-lg><s-l>न चैवैनं महात्मानमुत्सहामो निरीक्षितुम् ।</s-l><s-l>लेलिह्यमानं सैन्येषु प्रवृद्धमिव पावकम् ॥ १४ ॥</s-l></s-lg><s-lg><s-l>यथा घोरो महानागस्तक्षको वै विषोल्बणः ।</s-l><s-l>तथा भीष्मो रणे कृष्ण तीक्ष्णशस्त्रः प्रतापवान् ॥ १५ ॥</s-l></s-lg><s-lg><s-l>गृहीतचापः समरे विमुञ्चंश्च शिताञ्शरान् ।</s-l><s-l>शक्यो जेतुं यमः क्रुद्धो वज्रपाणिश्च देवराट् ॥ १६ ॥</s-l></s-lg><s-lg><s-l>वरुणः पाशभृद्वापि सगदो वा धनेश्वरः ।</s-l><s-l>न तु भीष्मः सुसंक्रुद्धः शक्यो जेतुं महाहवे ॥ १७ ॥</s-l></s-lg><s-lg><s-l>सोऽहमेवं गते कृष्ण निमग्नः शोकसागरे ।</s-l><s-l>आत्मनो बुद्धिदौर्बल्याद्भीष्ममासाद्य संयुगे ॥ १८ ॥</s-l></s-lg><s-lg><s-l>वनं यास्यामि दुर्धर्ष श्रेयो मे तत्र वै गतम् ।</s-l><s-l>न युद्धं रोचये कृष्ण हन्ति भीष्मो हि नः सदा ॥ १९ ॥</s-l></s-lg><s-lg><s-l>यथा प्रज्वलितं वह्निं पतंगः समभिद्रवन् ।</s-l><s-l>एकतो मृत्युमभ्येति तथाहं भीष्ममीयिवान् ॥ २० ॥</s-l></s-lg><s-lg><s-l>क्षयं नीतोऽस्मि वार्ष्णेय राज्यहेतोः पराक्रमी ।</s-l><s-l>भ्रातरश्चैव मे शूराः सायकैर्भृशपीडिताः ॥ २१ ॥</s-l></s-lg><s-lg><s-l>मत्कृते भ्रातृसौहार्दाद्राज्यात्प्रभ्रंशनं गताः ।</s-l><s-l>परिक्लिष्टा तथा कृष्णा मत्कृते मधुसूदन ॥ २२ ॥</s-l></s-lg><s-lg><s-l>जीवितं बहु मन्येऽहं जीवितं ह्यद्य दुर्लभम् ।</s-l><s-l>जीवितस्याद्य शेषेण चरिष्ये धर्ममुत्तमम् ॥ २३ ॥</s-l></s-lg><s-lg><s-l>यदि तेऽहमनुग्राह्यो भ्रातृभिः सह केशव ।</s-l><s-l>स्वधर्मस्याविरोधेन तदुदाहर केशव ॥ २४ ॥</s-l></s-lg><s-lg><s-l>एतच्छ्रुत्वा वचस्तस्य कारुण्याद्बहुविस्तरम् ।</s-l><s-l>प्रत्युवाच ततः कृष्णः सान्त्वयानो युधिष्ठिरम् ॥ २५ ॥</s-l></s-lg><s-lg><s-l>धर्मपुत्र विषादं त्वं मा कृथाः सत्यसंगर ।</s-l><s-l>यस्य ते भ्रातरः शूरा दुर्जयाः शत्रुसूदनाः ॥ २६ ॥</s-l></s-lg><s-lg><s-l>अर्जुनो भीमसेनश्च वाय्वग्निसमतेजसौ ।</s-l><s-l>माद्रीपुत्रौ च विक्रान्तौ त्रिदशानामिवेश्वरौ ॥ २७ ॥</s-l></s-lg><s-lg><s-l>मां वा नियुङ्क्ष्व सौहार्दाद्योत्स्ये भीष्मेण पाण्डव ।</s-l><s-l>त्वत्प्रयुक्तो ह्यहं राजन्किं न कुर्यां महाहवे ॥ २८ ॥</s-l></s-lg><s-lg><s-l>हनिष्यामि रणे भीष्ममाहूय पुरुषर्षभम् ।</s-l><s-l>पश्यतां धार्तराष्ट्राणां यदि नेच्छति फल्गुनः ॥ २९ ॥</s-l></s-lg><s-lg><s-l>यदि भीष्मे हते राजञ्जयं पश्यसि पाण्डव ।</s-l><s-l>हन्तास्म्येकरथेनाद्य कुरुवृद्धं पितामहम् ॥ ३० ॥</s-l></s-lg><s-lg><s-l>पश्य मे विक्रमं राजन्महेन्द्रस्येव संयुगे ।</s-l><s-l>विमुञ्चन्तं महास्त्राणि पातयिष्यामि तं रथात् ॥ ३१ ॥</s-l></s-lg><s-lg><s-l>यः शत्रुः पाण्डुपुत्राणां मच्छत्रुः स न संशयः ।</s-l><s-l>मदर्था भवदर्था ये ये मदीयास्तवैव ते ॥ ३२ ॥</s-l></s-lg><s-lg><s-l>तव भ्राता मम सखा संबन्धी शिष्य एव च ।</s-l><s-l>मांसान्युत्कृत्य वै दद्यामर्जुनार्थे महीपते ॥ ३३ ॥</s-l></s-lg><s-lg><s-l>एष चापि नरव्याघ्रो मत्कृते जीवितं त्यजेत् ।</s-l><s-l>एष नः समयस्तात तारयेम परस्परम् ।</s-l><s-l>स मां नियुङ्क्ष्व राजेन्द्र यावद्द्वीपो भवाम्यहम् ॥ ३४ ॥</s-l></s-lg><s-lg><s-l>प्रतिज्ञातमुपप्लव्ये यत्तत्पार्थेन पूर्वतः ।</s-l><s-l>घातयिष्यामि गाङ्गेयमित्युलूकस्य संनिधौ ॥ ३५ ॥</s-l></s-lg><s-lg><s-l>परिरक्ष्यं च मम तद्वचः पार्थस्य धीमतः ।</s-l><s-l>अनुज्ञातं तु पार्थेन मया कार्यं न संशयः ॥ ३६ ॥</s-l></s-lg><s-lg><s-l>अथ वा फल्गुनस्यैष भारः परिमितो रणे ।</s-l><s-l>निहनिष्यति संग्रामे भीष्मं परपुरंजयम् ॥ ३७ ॥</s-l></s-lg><s-lg><s-l>अशक्यमपि कुर्याद्धि रणे पार्थः समुद्यतः ।</s-l><s-l>त्रिदशान्वा समुद्युक्तान्सहितान्दैत्यदानवैः ।</s-l><s-l>निहन्यादर्जुनः संख्ये किमु भीष्मं नराधिप ॥ ३८ ॥</s-l></s-lg><s-lg><s-l>विपरीतो महावीर्यो गतसत्त्वोऽल्पजीवितः ।</s-l><s-l>भीष्मः शांतनवो नूनं कर्तव्यं नावबुध्यते ॥ ३९ ॥</s-l></s-lg><s-lg><s-l> युधिष्ठिर उवाच ।</s-l><s-l>एवमेतन्महाबाहो यथा वदसि माधव ।</s-l><s-l>सर्वे ह्येते न पर्याप्तास्तव वेगनिवारणे ॥ ४० ॥</s-l></s-lg><s-lg><s-l>नियतं समवाप्स्यामि सर्वमेव यथेप्सितम् ।</s-l><s-l>यस्य मे पुरुषव्याघ्र भवान्नाथो महाबलः ॥ ४१ ॥</s-l></s-lg><s-lg><s-l>सेन्द्रानपि रणे देवाञ्जयेयं जयतां वर ।</s-l><s-l>त्वया नाथेन गोविन्द किमु भीष्मं महाहवे ॥ ४२ ॥</s-l></s-lg><s-lg><s-l>न तु त्वामनृतं कर्तुमुत्सहे स्वार्थगौरवात् ।</s-l><s-l>अयुध्यमानः साहाय्यं यथोक्तं कुरु माधव ॥ ४३ ॥</s-l></s-lg><s-lg><s-l>समयस्तु कृतः कश्चिद्भीष्मेण मम माधव ।</s-l><s-l>मन्त्रयिष्ये तवार्थाय न तु योत्स्ये कथंचन ।</s-l><s-l>दुर्योधनार्थे योत्स्यामि सत्यमेतदिति प्रभो ॥ ४४ ॥</s-l></s-lg><s-lg><s-l>स हि राज्यस्य मे दाता मन्त्रस्यैव च माधव ।</s-l><s-l>तस्माद्देवव्रतं भूयो वधोपायार्थमात्मनः ।</s-l><s-l>भवता सहिताः सर्वे पृच्छामो मधुसूदन ॥ ४५ ॥</s-l></s-lg><s-lg><s-l>तद्वयं सहिता गत्वा भीष्ममाशु नरोत्तमम् ।</s-l><s-l>रुचिते तव वार्ष्णेय मन्त्रं पृच्छाम कौरवम् ॥ ४६ ॥</s-l></s-lg><s-lg><s-l>स वक्ष्यति हितं वाक्यं तथ्यं चैव जनार्दन ।</s-l><s-l>यथा स वक्ष्यते कृष्ण तथा कर्तास्मि संयुगे ॥ ४७ ॥</s-l></s-lg><s-lg><s-l>स नो जयस्य दाता च मन्त्रस्य च धृतव्रतः ।</s-l><s-l>बालाः पित्रा विहीनाश्च तेन संवर्धिता वयम् ॥ ४८ ॥</s-l></s-lg><s-lg><s-l>तं चेत्पितामहं वृद्धं हन्तुमिच्छामि माधव ।</s-l><s-l>पितुः पितरमिष्टं वै धिगस्तु क्षत्रजीविकाम् ॥ ४९ ॥</s-l></s-lg><s-lg><s-l> संजय उवाच ।</s-l><s-l>ततोऽब्रवीन्महाराज वार्ष्णेयः कुरुनन्दनम् ।</s-l><s-l>रोचते मे महाबाहो सततं तव भाषितम् ॥ ५० ॥</s-l></s-lg><s-lg><s-l>देवव्रतः कृती भीष्मः प्रेक्षितेनापि निर्दहेत् ।</s-l><s-l>गम्यतां स वधोपायं प्रष्टुं सागरगासुतः ।</s-l><s-l>वक्तुमर्हति सत्यं स त्वया पृष्टो विशेषतः ॥ ५१ ॥</s-l></s-lg><s-lg><s-l>ते वयं तत्र गच्छामः प्रष्टुं कुरुपितामहम् ।</s-l><s-l>प्रणम्य शिरसा चैनं मन्त्रं पृच्छाम माधव ।</s-l><s-l>स नो दास्यति यं मन्त्रं तेन योत्स्यामहे परान् ॥ ५२ ॥</s-l></s-lg><s-lg><s-l>एवं संमन्त्र्य वै वीराः पाण्डवाः पाण्डुपूर्वज ।</s-l><s-l>जग्मुस्ते सहिताः सर्वे वासुदेवश्च वीर्यवान् ।</s-l><s-l>विमुक्तशस्त्रकवचा भीष्मस्य सदनं प्रति ॥ ५३ ॥</s-l></s-lg><s-lg><s-l>प्रविश्य च तदा भीष्मं शिरोभिः प्रतिपेदिरे ।</s-l><s-l>पूजयन्तो महाराज पाण्डवा भरतर्षभ ।</s-l><s-l>प्रणम्य शिरसा चैनं भीष्मं शरणमन्वयुः ॥ ५४ ॥</s-l></s-lg><s-lg><s-l>तानुवाच महाबाहुर्भीष्मः कुरुपितामहः ।</s-l><s-l>स्वागतं तव वार्ष्णेय स्वागतं ते धनंजय ।</s-l><s-l>स्वागतं धर्मपुत्राय भीमाय यमयोस्तथा ॥ ५५ ॥</s-l></s-lg><s-lg><s-l>किं कार्यं वः करोम्यद्य युष्मत्प्रीतिविवर्धनम् ।</s-l><s-l>सर्वात्मना च कर्तास्मि यद्यपि स्यात्सुदुष्करम् ॥ ५६ ॥</s-l></s-lg><s-lg><s-l>तथा ब्रुवाणं गाङ्गेयं प्रीतियुक्तं पुनः पुनः ।</s-l><s-l>उवाच वाक्यं दीनात्मा धर्मपुत्रो युधिष्ठिरः ॥ ५७ ॥</s-l></s-lg><s-lg><s-l>कथं जयेम धर्मज्ञ कथं राज्यं लभेमहि ।</s-l><s-l>प्रजानां संक्षयो न स्यात्कथं तन्मे वदाभिभो ॥ ५८ ॥</s-l></s-lg><s-lg><s-l>भवान्हि नो वधोपायं ब्रवीतु स्वयमात्मनः ।</s-l><s-l>भवन्तं समरे राजन्विषहेम कथं वयम् ॥ ५९ ॥</s-l></s-lg><s-lg><s-l>न हि ते सूक्ष्ममप्यस्ति रन्ध्रं कुरुपितामह ।</s-l><s-l>मण्डलेनैव धनुषा सदा दृश्योऽसि संयुगे ॥ ६० ॥</s-l></s-lg><s-lg><s-l>नाददानं संदधानं विकर्षन्तं धनुर्न च ।</s-l><s-l>पश्यामस्त्वा महाबाहो रथे सूर्यमिव स्थितम् ॥ ६१ ॥</s-l></s-lg><s-lg><s-l>नराश्वरथनागानां हन्तारं परवीरहन् ।</s-l><s-l>क इवोत्सहते हन्तुं त्वां पुमान्भरतर्षभ ॥ ६२ ॥</s-l></s-lg><s-lg><s-l>वर्षता शरवर्षाणि महान्ति पुरुषोत्तम ।</s-l><s-l>क्षयं नीता हि पृतना भवता महती मम ॥ ६३ ॥</s-l></s-lg><s-lg><s-l>यथा युधि जयेयं त्वां यथा राज्यं भवेन्मम ।</s-l><s-l>भवेत्सैन्यस्य वा शान्तिस्तन्मे ब्रूहि पितामह ॥ ६४ ॥</s-l></s-lg><s-lg><s-l>ततोऽब्रवीच्छांतनवः पाण्डवान्पाण्डुपूर्वज ।</s-l><s-l>न कथंचन कौन्तेय मयि जीवति संयुगे ।</s-l><s-l>युष्मासु दृश्यते वृद्धिः सत्यमेतद्ब्रवीमि वः ॥ ६५ ॥</s-l></s-lg><s-lg><s-l>निर्जिते मयि युद्धे तु ध्रुवं जेष्यथ कौरवान् ।</s-l><s-l>क्षिप्रं मयि प्रहरत यदीच्छथ रणे जयम् ।</s-l><s-l>अनुजानामि वः पार्थाः प्रहरध्वं यथासुखम् ॥ ६६ ॥</s-l></s-lg><s-lg><s-l>एवं हि सुकृतं मन्ये भवतां विदितो ह्यहम् ।</s-l><s-l>हते मयि हतं सर्वं तस्मादेवं विधीयताम् ॥ ६७ ॥</s-l></s-lg><s-lg><s-l> युधिष्ठिर उवाच ।</s-l><s-l>ब्रूहि तस्मादुपायं नो यथा युद्धे जयेमहि ।</s-l><s-l>भवन्तं समरे क्रुद्धं दण्डपाणिमिवान्तकम् ॥ ६८ ॥</s-l></s-lg><s-lg><s-l>शक्यो वज्रधरो जेतुं वरुणोऽथ यमस्तथा ।</s-l><s-l>न भवान्समरे शक्यः सेन्द्रैरपि सुरासुरैः ॥ ६९ ॥</s-l></s-lg><s-lg><s-l> भीष्म उवाच ।</s-l><s-l>सत्यमेतन्महाबाहो यथा वदसि पाण्डव ।</s-l><s-l>नाहं शक्यो रणे जेतुं सेन्द्रैरपि सुरासुरैः ॥ ७० ॥</s-l></s-lg><s-lg><s-l>आत्तशस्त्रो रणे यत्तो गृहीतवरकार्मुकः ।</s-l><s-l>न्यस्तशस्त्रं तु मां राजन्हन्युर्युधि महारथाः ॥ ७१ ॥</s-l></s-lg><s-lg><s-l>निक्षिप्तशस्त्रे पतिते विमुक्तकवचध्वजे ।</s-l><s-l>द्रवमाणे च भीते च तवास्मीति च वादिनि ॥ ७२ ॥</s-l></s-lg><s-lg><s-l>स्त्रियां स्त्रीनामधेये च विकले चैकपुत्रके ।</s-l><s-l>अप्रसूते च दुष्प्रेक्ष्ये न युद्धं रोचते मम ॥ ७३ ॥</s-l></s-lg><s-lg><s-l>इमं च शृणु मे पार्थ संकल्पं पूर्वचिन्तितम् ।</s-l><s-l>अमङ्गल्यध्वजं दृष्ट्वा न युध्येयं कथंचन ॥ ७४ ॥</s-l></s-lg><s-lg><s-l>य एष द्रौपदो राजंस्तव सैन्ये महारथः ।</s-l><s-l>शिखण्डी समराकाङ्क्षी शूरश्च समितिंजयः ॥ ७५ ॥</s-l></s-lg><s-lg><s-l>यथाभवच्च स्त्री पूर्वं पश्चात्पुंस्त्वमुपागतः ।</s-l><s-l>जानन्ति च भवन्तोऽपि सर्वमेतद्यथातथम् ॥ ७६ ॥</s-l></s-lg><s-lg><s-l>अर्जुनः समरे शूरः पुरस्कृत्य शिखण्डिनम् ।</s-l><s-l>मामेव विशिखैस्तूर्णमभिद्रवतु दंशितः ॥ ७७ ॥</s-l></s-lg><s-lg><s-l>अमङ्गल्यध्वजे तस्मिन्स्त्रीपूर्वे च विशेषतः ।</s-l><s-l>न प्रहर्तुमभीप्सामि गृहीतेषुं कथंचन ॥ ७८ ॥</s-l></s-lg><s-lg><s-l>तदन्तरं समासाद्य पाण्डवो मां धनंजयः ।</s-l><s-l>शरैर्घातयतु क्षिप्रं समन्ताद्भरतर्षभ ॥ ७९ ॥</s-l></s-lg><s-lg><s-l>न तं पश्यामि लोकेषु यो मां हन्यात्समुद्यतम् ।</s-l><s-l>ऋते कृष्णान्महाभागात्पाण्डवाद्वा धनंजयात् ॥ ८० ॥</s-l></s-lg><s-lg><s-l>एष तस्मात्पुरोधाय कंचिदन्यं ममाग्रतः ।</s-l><s-l>मां पातयतु बीभत्सुरेवं ते विजयो भवेत् ॥ ८१ ॥</s-l></s-lg><s-lg><s-l>एतत्कुरुष्व कौन्तेय यथोक्तं वचनं मम ।</s-l><s-l>ततो जेष्यसि संग्रामे धार्तराष्ट्रान्समागतान् ॥ ८२ ॥</s-l></s-lg><s-lg><s-l> संजय उवाच ।</s-l><s-l>तेऽनुज्ञातास्ततः पार्था जग्मुः स्वशिबिरं प्रति ।</s-l><s-l>अभिवाद्य महात्मानं भीष्मं कुरुपितामहम् ॥ ८३ ॥</s-l></s-lg><s-lg><s-l>तथोक्तवति गाङ्गेये परलोकाय दीक्षिते ।</s-l><s-l>अर्जुनो दुःखसंतप्तः सव्रीडमिदमब्रवीत् ॥ ८४ ॥</s-l></s-lg><s-lg><s-l>गुरुणा कुलवृद्धेन कृतप्रज्ञेन धीमता ।</s-l><s-l>पितामहेन संग्रामे कथं योत्स्यामि माधव ॥ ८५ ॥</s-l></s-lg><s-lg><s-l>क्रीडता हि मया बाल्ये वासुदेव महामनाः ।</s-l><s-l>पांसुरूषितगात्रेण महात्मा परुषीकृतः ॥ ८६ ॥</s-l></s-lg><s-lg><s-l>यस्याहमधिरुह्याङ्कं बालः किल गदाग्रज ।</s-l><s-l>तातेत्यवोचं पितरं पितुः पाण्डोर्महात्मनः ॥ ८७ ॥</s-l></s-lg><s-lg><s-l>नाहं तातस्तव पितुस्तातोऽस्मि तव भारत ।</s-l><s-l>इति मामब्रवीद्बाल्ये यः स वध्यः कथं मया ॥ ८८ ॥</s-l></s-lg><s-lg><s-l>कामं वध्यतु मे सैन्यं नाहं योत्स्ये महात्मना ।</s-l><s-l>जयो वास्तु वधो वा मे कथं वा कृष्ण मन्यसे ॥ ८९ ॥</s-l></s-lg><s-lg><s-l> श्रीकृष्ण उवाच ।</s-l><s-l>प्रतिज्ञाय वधं जिष्णो पुरा भीष्मस्य संयुगे ।</s-l><s-l>क्षत्रधर्मे स्थितः पार्थ कथं नैनं हनिष्यसि ॥ ९० ॥</s-l></s-lg><s-lg><s-l>पातयैनं रथात्पार्थ वज्राहतमिव द्रुमम् ।</s-l><s-l>नाहत्वा युधि गाङ्गेयं विजयस्ते भविष्यति ॥ ९१ ॥</s-l></s-lg><s-lg><s-l>दिष्टमेतत्पुरा देवैर्भविष्यत्यवशस्य ते ।</s-l><s-l>हन्ता भीष्मस्य पूर्वेन्द्र इति तन्न तदन्यथा ॥ ९२ ॥</s-l></s-lg><s-lg><s-l>न हि भीष्मं दुराधर्षं व्यात्ताननमिवान्तकम् ।</s-l><s-l>त्वदन्यः शक्नुयाद्धन्तुमपि वज्रधरः स्वयम् ॥ ९३ ॥</s-l></s-lg><s-lg><s-l>जहि भीष्मं महाबाहो शृणु चेदं वचो मम ।</s-l><s-l>यथोवाच पुरा शक्रं महाबुद्धिर्बृहस्पतिः ॥ ९४ ॥</s-l></s-lg><s-lg><s-l>ज्यायांसमपि चेच्छक्र गुणैरपि समन्वितम् ।</s-l><s-l>आततायिनमामन्त्र्य हन्याद्घातकमागतम् ॥ ९५ ॥</s-l></s-lg><s-lg><s-l>शाश्वतोऽयं स्थितो धर्मः क्षत्रियाणां धनंजय ।</s-l><s-l>योद्धव्यं रक्षितव्यं च यष्टव्यं चानसूयुभिः ॥ ९६ ॥</s-l></s-lg><s-lg><s-l> अर्जुन उवाच ।</s-l><s-l>शिखण्डी निधनं कृष्ण भीष्मस्य भविता ध्रुवम् ।</s-l><s-l>दृष्ट्वैव हि सदा भीष्मः पाञ्चाल्यं विनिवर्तते ॥ ९७ ॥</s-l></s-lg><s-lg><s-l>ते वयं प्रमुखे तस्य स्थापयित्वा शिखण्डिनम् ।</s-l><s-l>गाङ्गेयं पातयिष्याम उपायेनेति मे मतिः ॥ ९८ ॥</s-l></s-lg><s-lg><s-l>अहमन्यान्महेष्वासान्वारयिष्यामि सायकैः ।</s-l><s-l>शिखण्ड्यपि युधां श्रेष्ठो भीष्ममेवाभियास्यतु ॥ ९९ ॥</s-l></s-lg><s-lg><s-l>श्रुतं ते कुरुमुख्यस्य नाहं हन्यां शिखण्डिनम् ।</s-l><s-l>कन्या ह्येषा पुरा जाता पुरुषः समपद्यत ॥ १०० ॥</s-l></s-lg><s-lg><s-l> संजय उवाच ।</s-l><s-l>इत्येवं निश्चयं कृत्वा पाण्डवाः सहमाधवाः ।</s-l><s-l>शयनानि यथास्वानि भेजिरे पुरुषर्षभाः ॥ १०१ ॥</s-l></s-lg>