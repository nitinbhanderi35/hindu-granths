<s-lg><s-l> संजय उवाच ।</s-l><s-l>ततस्तद्बाणवर्षं तु दुःसहं दानवैरपि ।</s-l><s-l>दधार युधि राजेन्द्रो यथा वर्षं महाद्विपः ॥ १ ॥</s-l></s-lg><s-lg><s-l>ततः क्रोधसमाविष्टो निःश्वसन्निव पन्नगः ।</s-l><s-l>संशयं परमं प्राप्तः पुत्रस्ते भरतर्षभ ॥ २ ॥</s-l></s-lg><s-lg><s-l>मुमोच निशितांस्तीक्ष्णान्नाराचान्पञ्चविंशतिम् ।</s-l><s-l>तेऽपतन्सहसा राजंस्तस्मिन्राक्षसपुंगवे ।</s-l><s-l>आशीविषा इव क्रुद्धाः पर्वते गन्धमादने ॥ ३ ॥</s-l></s-lg><s-lg><s-l>स तैर्विद्धः स्रवन्रक्तं प्रभिन्न इव कुञ्जरः ।</s-l><s-l>दध्रे मतिं विनाशाय राज्ञः स पिशिताशनः ।</s-l><s-l>जग्राह च महाशक्तिं गिरीणामपि दारणीम् ॥ ४ ॥</s-l></s-lg><s-lg><s-l>संप्रदीप्तां महोल्काभामशनीं मघवानिव ।</s-l><s-l>समुद्यच्छन्महाबाहुर्जिघांसुस्तनयं तव ॥ ५ ॥</s-l></s-lg><s-lg><s-l>तामुद्यतामभिप्रेक्ष्य वङ्गानामधिपस्त्वरन् ।</s-l><s-l>कुञ्जरं गिरिसंकाशं राक्षसं प्रत्यचोदयत् ॥ ६ ॥</s-l></s-lg><s-lg><s-l>स नागप्रवरेणाजौ बलिना शीघ्रगामिना ।</s-l><s-l>यतो दुर्योधनरथस्तं मार्गं प्रत्यपद्यत ।</s-l><s-l>रथं च वारयामास कुञ्जरेण सुतस्य ते ॥ ७ ॥</s-l></s-lg><s-lg><s-l>मार्गमावारितं दृष्ट्वा राज्ञा वङ्गेन धीमता ।</s-l><s-l>घटोत्कचो महाराज क्रोधसंरक्तलोचनः ।</s-l><s-l>उद्यतां तां महाशक्तिं तस्मिंश्चिक्षेप वारणे ॥ ८ ॥</s-l></s-lg><s-lg><s-l>स तयाभिहतो राजंस्तेन बाहुविमुक्तया ।</s-l><s-l>संजातरुधिरोत्पीडः पपात च ममार च ॥ ९ ॥</s-l></s-lg><s-lg><s-l>पतत्यथ गजे चापि वङ्गानामीश्वरो बली ।</s-l><s-l>जवेन समभिद्रुत्य जगाम धरणीतलम् ॥ १० ॥</s-l></s-lg><s-lg><s-l>दुर्योधनोऽपि संप्रेक्ष्य पातितं वरवारणम् ।</s-l><s-l>प्रभग्नं च बलं दृष्ट्वा जगाम परमां व्यथाम् ॥ ११ ॥</s-l></s-lg><s-lg><s-l>क्षत्रधर्मं पुरस्कृत्य आत्मनश्चाभिमानिताम् ।</s-l><s-l>प्राप्तेऽपक्रमणे राजा तस्थौ गिरिरिवाचलः ॥ १२ ॥</s-l></s-lg><s-lg><s-l>संधाय च शितं बाणं कालाग्निसमतेजसम् ।</s-l><s-l>मुमोच परमक्रुद्धस्तस्मिन्घोरे निशाचरे ॥ १३ ॥</s-l></s-lg><s-lg><s-l>तमापतन्तं संप्रेक्ष्य बाणमिन्द्राशनिप्रभम् ।</s-l><s-l>लाघवाद्वञ्चयामास महाकायो घटोत्कचः ॥ १४ ॥</s-l></s-lg><s-lg><s-l>भूय एव ननादोग्रः क्रोधसंरक्तलोचनः ।</s-l><s-l>त्रासयन्सर्वभूतानि युगान्ते जलदो यथा ॥ १५ ॥</s-l></s-lg><s-lg><s-l>तं श्रुत्वा निनदं घोरं तस्य भीष्मस्य रक्षसः ।</s-l><s-l>आचार्यमुपसंगम्य भीष्मः शांतनवोऽब्रवीत् ॥ १६ ॥</s-l></s-lg><s-lg><s-l>यथैष निनदो घोरः श्रूयते राक्षसेरितः ।</s-l><s-l>हैडिम्बो युध्यते नूनं राज्ञा दुर्योधनेन ह ॥ १७ ॥</s-l></s-lg><s-lg><s-l>नैष शक्यो हि संग्रामे जेतुं भूतेन केनचित् ।</s-l><s-l>तत्र गच्छत भद्रं वो राजानं परिरक्षत ॥ १८ ॥</s-l></s-lg><s-lg><s-l>अभिद्रुतं महाभागं राक्षसेन दुरात्मना ।</s-l><s-l>एतद्धि परमं कृत्यं सर्वेषां नः परंतपाः ॥ १९ ॥</s-l></s-lg><s-lg><s-l>पितामहवचः श्रुत्वा त्वरमाणा महारथाः ।</s-l><s-l>उत्तमं जवमास्थाय प्रययुर्यत्र कौरवः ॥ २० ॥</s-l></s-lg><s-lg><s-l>द्रोणश्च सोमदत्तश्च बाह्लिकश्च जयद्रथः ।</s-l><s-l>कृपो भूरिश्रवाः शल्यश्चित्रसेनो विविंशतिः ॥ २१ ॥</s-l></s-lg><s-lg><s-l>अश्वत्थामा विकर्णश्च आवन्त्यश्च बृहद्बलः ।</s-l><s-l>रथाश्चानेकसाहस्रा ये तेषामनुयायिनः ।</s-l><s-l>अभिद्रुतं परीप्सन्तः पुत्रं दुर्योधनं तव ॥ २२ ॥</s-l></s-lg><s-lg><s-l>तदनीकमनाधृष्यं पालितं लोकसत्तमैः ।</s-l><s-l>आततायिनमायान्तं प्रेक्ष्य राक्षससत्तमः ।</s-l><s-l>नाकम्पत महाबाहुर्मैनाक इव पर्वतः ॥ २३ ॥</s-l></s-lg><s-lg><s-l>प्रगृह्य विपुलं चापं ज्ञातिभिः परिवारितः ।</s-l><s-l>शूलमुद्गरहस्तैश्च नानाप्रहरणैरपि ॥ २४ ॥</s-l></s-lg><s-lg><s-l>ततः समभवद्युद्धं तुमुलं लोमहर्षणम् ।</s-l><s-l>राक्षसानां च मुख्यस्य दुर्योधनबलस्य च ॥ २५ ॥</s-l></s-lg><s-lg><s-l>धनुषां कूजतां शब्दः सर्वतस्तुमुलोऽभवत् ।</s-l><s-l>अश्रूयत महाराज वंशानां दह्यतामिव ॥ २६ ॥</s-l></s-lg><s-lg><s-l>शस्त्राणां पात्यमानानां कवचेषु शरीरिणाम् ।</s-l><s-l>शब्दः समभवद्राजन्नद्रीणामिव दीर्यताम् ॥ २७ ॥</s-l></s-lg><s-lg><s-l>वीरबाहुविसृष्टानां तोमराणां विशां पते ।</s-l><s-l>रूपमासीद्वियत्स्थानां सर्पाणां सर्पतामिव ॥ २८ ॥</s-l></s-lg><s-lg><s-l>ततः परमसंक्रुद्धो विस्फार्य सुमहद्धनुः ।</s-l><s-l>राक्षसेन्द्रो महाबाहुर्विनदन्भैरवं रवम् ॥ २९ ॥</s-l></s-lg><s-lg><s-l>आचार्यस्यार्धचन्द्रेण क्रुद्धश्चिच्छेद कार्मुकम् ।</s-l><s-l>सोमदत्तस्य भल्लेन ध्वजमुन्मथ्य चानदत् ॥ ३० ॥</s-l></s-lg><s-lg><s-l>बाह्लिकं च त्रिभिर्बाणैरभ्यविध्यत्स्तनान्तरे ।</s-l><s-l>कृपमेकेन विव्याध चित्रसेनं त्रिभिः शरैः ॥ ३१ ॥</s-l></s-lg><s-lg><s-l>पूर्णायतविसृष्टेन सम्यक्प्रणिहितेन च ।</s-l><s-l>जत्रुदेशे समासाद्य विकर्णं समताडयत् ।</s-l><s-l>न्यषीदत्स रथोपस्थे शोणितेन परिप्लुतः ॥ ३२ ॥</s-l></s-lg><s-lg><s-l>ततः पुनरमेयात्मा नाराचान्दश पञ्च च ।</s-l><s-l>भूरिश्रवसि संक्रुद्धः प्राहिणोद्भरतर्षभ ।</s-l><s-l>ते वर्म भित्त्वा तस्याशु प्राविशन्मेदिनीतलम् ॥ ३३ ॥</s-l></s-lg><s-lg><s-l>विविंशतेश्च द्रौणेश्च यन्तारौ समताडयत् ।</s-l><s-l>तौ पेततू रथोपस्थे रश्मीनुत्सृज्य वाजिनाम् ॥ ३४ ॥</s-l></s-lg><s-lg><s-l>सिन्धुराज्ञोऽर्धचन्द्रेण वाराहं स्वर्णभूषितम् ।</s-l><s-l>उन्ममाथ महाराज द्वितीयेनाच्छिनद्धनुः ॥ ३५ ॥</s-l></s-lg><s-lg><s-l>चतुर्भिरथ नाराचैरावन्त्यस्य महात्मनः ।</s-l><s-l>जघान चतुरो वाहान्क्रोधसंरक्तलोचनः ॥ ३६ ॥</s-l></s-lg><s-lg><s-l>पूर्णायतविसृष्टेन पीतेन निशितेन च ।</s-l><s-l>निर्बिभेद महाराज राजपुत्रं बृहद्बलम् ।</s-l><s-l>स गाढविद्धो व्यथितो रथोपस्थ उपाविशत् ॥ ३७ ॥</s-l></s-lg><s-lg><s-l>भृशं क्रोधेन चाविष्टो रथस्थो राक्षसाधिपः ।</s-l><s-l>चिक्षेप निशितांस्तीक्ष्णाञ्शरानाशीविषोपमान् ।</s-l><s-l>बिभिदुस्ते महाराज शल्यं युद्धविशारदम् ॥ ३८ ॥</s-l></s-lg>