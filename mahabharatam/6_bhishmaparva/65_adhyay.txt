<s-lg><s-l> संजय उवाच ।</s-l><s-l>व्युषितायां च शर्वर्यामुदिते च दिवाकरे ।</s-l><s-l>उभे सेने महाराज युद्धायैव समीयतुः ॥ १ ॥</s-l></s-lg><s-lg><s-l>अभ्यधावंश्च संक्रुद्धाः परस्परजिगीषवः ।</s-l><s-l>ते सर्वे सहिता युद्धे समालोक्य परस्परम् ॥ २ ॥</s-l></s-lg><s-lg><s-l>पाण्डवा धार्तराष्ट्राश्च राजन्दुर्मन्त्रिते तव ।</s-l><s-l>व्यूहौ च व्यूह्य संरब्धाः संप्रयुद्धाः प्रहारिणः ॥ ३ ॥</s-l></s-lg><s-lg><s-l>अरक्षन्मकरव्यूहं भीष्मो राजन्समन्ततः ।</s-l><s-l>तथैव पाण्डवा राजन्नरक्षन्व्यूहमात्मनः ॥ ४ ॥</s-l></s-lg><s-lg><s-l>स निर्ययौ रथानीकं पिता देवव्रतस्तव ।</s-l><s-l>महता रथवंशेन संवृतो रथिनां वरः ॥ ५ ॥</s-l></s-lg><s-lg><s-l>इतरेतरमन्वीयुर्यथाभागमवस्थिताः ।</s-l><s-l>रथिनः पत्तयश्चैव दन्तिनः सादिनस्तथा ॥ ६ ॥</s-l></s-lg><s-lg><s-l>तान्दृष्ट्वा प्रोद्यतान्संख्ये पाण्डवाश्च यशस्विनः ।</s-l><s-l>श्येनेन व्यूहराजेन तेनाजय्येन संयुगे ॥ ७ ॥</s-l></s-lg><s-lg><s-l>अशोभत मुखे तस्य भीमसेनो महाबलः ।</s-l><s-l>नेत्रे शिखण्डी दुर्धर्षो धृष्टद्युम्नश्च पार्षतः ॥ ८ ॥</s-l></s-lg><s-lg><s-l>शीर्षं तस्याभवद्वीरः सात्यकिः सत्यविक्रमः ।</s-l><s-l>विधुन्वन्गाण्डिवं पार्थो ग्रीवायामभवत्तदा ॥ ९ ॥</s-l></s-lg><s-lg><s-l>अक्षौहिण्या समग्रा या वामपक्षोऽभवत्तदा ।</s-l><s-l>महात्मा द्रुपदः श्रीमान्सह पुत्रेण संयुगे ॥ १० ॥</s-l></s-lg><s-lg><s-l>दक्षिणश्चाभवत्पक्षः कैकेयोऽक्षौहिणीपतिः ।</s-l><s-l>पृष्ठतो द्रौपदेयाश्च सौभद्रश्चापि वीर्यवान् ॥ ११ ॥</s-l></s-lg><s-lg><s-l>पृष्ठे समभवच्छ्रीमान्स्वयं राजा युधिष्ठिरः ।</s-l><s-l>भ्रातृभ्यां सहितो धीमान्यमाभ्यां चारुविक्रमः ॥ १२ ॥</s-l></s-lg><s-lg><s-l>प्रविश्य तु रणे भीमो मकरं मुखतस्तदा ।</s-l><s-l>भीष्ममासाद्य संग्रामे छादयामास सायकैः ॥ १३ ॥</s-l></s-lg><s-lg><s-l>ततो भीष्मो महास्त्राणि पातयामास भारत ।</s-l><s-l>मोहयन्पाण्डुपुत्राणां व्यूढं सैन्यं महाहवे ॥ १४ ॥</s-l></s-lg><s-lg><s-l>संमुह्यति तदा सैन्ये त्वरमाणो धनंजयः ।</s-l><s-l>भीष्मं शरसहस्रेण विव्याध रणमूर्धनि ॥ १५ ॥</s-l></s-lg><s-lg><s-l>परिसंवार्य चास्त्राणि भीष्ममुक्तानि संयुगे ।</s-l><s-l>स्वेनानीकेन हृष्टेन युद्धाय समवस्थितः ॥ १६ ॥</s-l></s-lg><s-lg><s-l>ततो दुर्योधनो राजा भारद्वाजमभाषत ।</s-l><s-l>पूर्वं दृष्ट्वा वधं घोरं बलस्य बलिनां वरः ।</s-l><s-l>भ्रातॄणां च वधं युद्धे स्मरमाणो महारथः ॥ १७ ॥</s-l></s-lg><s-lg><s-l>आचार्य सततं त्वं हि हितकामो ममानघ ।</s-l><s-l>वयं हि त्वां समाश्रित्य भीष्मं चैव पितामहम् ॥ १८ ॥</s-l></s-lg><s-lg><s-l>देवानपि रणे जेतुं प्रार्थयामो न संशयः ।</s-l><s-l>किमु पाण्डुसुतान्युद्धे हीनवीर्यपराक्रमान् ॥ १९ ॥</s-l></s-lg><s-lg><s-l>एवमुक्तस्ततो द्रोणस्तव पुत्रेण मारिष ।</s-l><s-l>अभिनत्पाण्डवानीकं प्रेक्षमाणस्य सात्यकेः ॥ २० ॥</s-l></s-lg><s-lg><s-l>सात्यकिस्तु तदा द्रोणं वारयामास भारत ।</s-l><s-l>ततः प्रववृते युद्धं तुमुलं लोमहर्षणम् ॥ २१ ॥</s-l></s-lg><s-lg><s-l>शैनेयं तु रणे क्रुद्धो भारद्वाजः प्रतापवान् ।</s-l><s-l>अविध्यन्निशितैर्बाणैर्जत्रुदेशे हसन्निव ॥ २२ ॥</s-l></s-lg><s-lg><s-l>भीमसेनस्ततः क्रुद्धो भारद्वाजमविध्यत ।</s-l><s-l>संरक्षन्सात्यकिं राजन्द्रोणाच्छस्त्रभृतां वरात् ॥ २३ ॥</s-l></s-lg><s-lg><s-l>ततो द्रोणश्च भीष्मश्च तथा शल्यश्च मारिष ।</s-l><s-l>भीमसेनं रणे क्रुद्धाश्छादयां चक्रिरे शरैः ॥ २४ ॥</s-l></s-lg><s-lg><s-l>तत्राभिमन्युः संक्रुद्धो द्रौपदेयाश्च मारिष ।</s-l><s-l>विव्यधुर्निशितैर्बाणैः सर्वांस्तानुद्यतायुधान् ॥ २५ ॥</s-l></s-lg><s-lg><s-l>भीष्मद्रोणौ च संक्रुद्धावापतन्तौ महाबलौ ।</s-l><s-l>प्रत्युद्ययौ शिखण्डी तु महेष्वासो महाहवे ॥ २६ ॥</s-l></s-lg><s-lg><s-l>प्रगृह्य बलवद्वीरो धनुर्जलदनिस्वनम् ।</s-l><s-l>अभ्यवर्षच्छरैस्तूर्णं छादयानो दिवाकरम् ॥ २७ ॥</s-l></s-lg><s-lg><s-l>शिखण्डिनं समासाद्य भरतानां पितामहः ।</s-l><s-l>अवर्जयत संग्रामे स्त्रीत्वं तस्यानुसंस्मरन् ॥ २८ ॥</s-l></s-lg><s-lg><s-l>ततो द्रोणो महाराज अभ्यद्रवत तं रणे ।</s-l><s-l>रक्षमाणस्ततो भीष्मं तव पुत्रेण चोदितः ॥ २९ ॥</s-l></s-lg><s-lg><s-l>शिखण्डी तु समासाद्य द्रोणं शस्त्रभृतां वरम् ।</s-l><s-l>अवर्जयत संग्रामे युगान्ताग्निमिवोल्बणम् ॥ ३० ॥</s-l></s-lg><s-lg><s-l>ततो बलेन महता पुत्रस्तव विशां पते ।</s-l><s-l>जुगोप भीष्ममासाद्य प्रार्थयानो महद्यशः ॥ ३१ ॥</s-l></s-lg><s-lg><s-l>तथैव पाण्डवा राजन्पुरस्कृत्य धनंजयम् ।</s-l><s-l>भीष्ममेवाभ्यवर्तन्त जये कृत्वा दृढां मतिम् ॥ ३२ ॥</s-l></s-lg><s-lg><s-l>तद्युद्धमभवद्घोरं देवानां दानवैरिव ।</s-l><s-l>जयं च काङ्क्षतां नित्यं यशश्च परमाद्भुतम् ॥ ३३ ॥</s-l></s-lg>