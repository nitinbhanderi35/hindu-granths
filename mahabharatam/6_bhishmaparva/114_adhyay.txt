<s-lg><s-l> संजय उवाच ।</s-l><s-l>एवं ते पाण्डवाः सर्वे पुरस्कृत्य शिखण्डिनम् ।</s-l><s-l>विव्यधुः समरे भीष्मं परिवार्य समन्ततः ॥ १ ॥</s-l></s-lg><s-lg><s-l>शतघ्नीभिः सुघोराभिः पट्टिशैः सपरश्वधैः ।</s-l><s-l>मुद्गरैर्मुसलैः प्रासैः क्षेपणीभिश्च सर्वशः ॥ २ ॥</s-l></s-lg><s-lg><s-l>शरैः कनकपुङ्खैश्च शक्तितोमरकम्पनैः ।</s-l><s-l>नाराचैर्वत्सदन्तैश्च भुशुण्डीभिश्च भारत ।</s-l><s-l>अताडयन्रणे भीष्मं सहिताः सर्वसृञ्जयाः ॥ ३ ॥</s-l></s-lg><s-lg><s-l>स विशीर्णतनुत्राणः पीडितो बहुभिस्तदा ।</s-l><s-l>विव्यथे नैव गाङ्गेयो भिद्यमानेषु मर्मसु ॥ ४ ॥</s-l></s-lg><s-lg><s-l>स दीप्तशरचापार्चिरस्त्रप्रसृतमारुतः ।</s-l><s-l>नेमिनिर्ह्रादसंनादो महास्त्रोदयपावकः ॥ ५ ॥</s-l></s-lg><s-lg><s-l>चित्रचापमहाज्वालो वीरक्षयमहेन्धनः ।</s-l><s-l>युगान्ताग्निसमो भीष्मः परेषां समपद्यत ॥ ६ ॥</s-l></s-lg><s-lg><s-l>निपत्य रथसंघानामन्तरेण विनिःसृतः ।</s-l><s-l>दृश्यते स्म नरेन्द्राणां पुनर्मध्यगतश्चरन् ॥ ७ ॥</s-l></s-lg><s-lg><s-l>ततः पाञ्चालराजं च धृष्टकेतुमतीत्य च ।</s-l><s-l>पाण्डवानीकिनीमध्यमाससाद स वेगितः ॥ ८ ॥</s-l></s-lg><s-lg><s-l>ततः सात्यकिभीमौ च पाण्डवं च धनंजयम् ।</s-l><s-l>द्रुपदं च विराटं च धृष्टद्युम्नं च पार्षतम् ॥ ९ ॥</s-l></s-lg><s-lg><s-l>भीमघोषैर्महावेगैर्वैरिवारणभेदिभिः ।</s-l><s-l>षडेतान्षड्भिरानर्छद्भास्करप्रतिमैः शरैः ॥ १० ॥</s-l></s-lg><s-lg><s-l>तस्य ते निशितान्बाणान्संनिवार्य महारथाः ।</s-l><s-l>दशभिर्दशभिर्भीष्ममर्दयामासुरोजसा ॥ ११ ॥</s-l></s-lg><s-lg><s-l>शिखण्डी तु रणे बाणान्यान्मुमोच महाव्रते ।</s-l><s-l>ते भीष्मं विविशुस्तूर्णं स्वर्णपुङ्खाः शिलाशिताः ॥ १२ ॥</s-l></s-lg><s-lg><s-l>ततः किरीटी संरब्धो भीष्ममेवाभ्यवर्तत ।</s-l><s-l>शिखण्डिनं पुरस्कृत्य धनुश्चास्य समाच्छिनत् ॥ १३ ॥</s-l></s-lg><s-lg><s-l>भीष्मस्य धनुषश्छेदं नामृष्यन्त महारथाः ।</s-l><s-l>द्रोणश्च कृतवर्मा च सैन्धवश्च जयद्रथः ॥ १४ ॥</s-l></s-lg><s-lg><s-l>भूरिश्रवाः शलः शल्यो भगदत्तस्तथैव च ।</s-l><s-l>सप्तैते परमक्रुद्धाः किरीटिनमभिद्रुताः ॥ १५ ॥</s-l></s-lg><s-lg><s-l>उत्तमास्त्राणि दिव्यानि दर्शयन्तो महारथाः ।</s-l><s-l>अभिपेतुर्भृशं क्रुद्धाश्छादयन्त स्म पाण्डवान् ॥ १६ ॥</s-l></s-lg><s-lg><s-l>तेषामापततां शब्दः शुश्रुवे फल्गुनं प्रति ।</s-l><s-l>उद्वृत्तानां यथा शब्दः समुद्राणां युगक्षये ॥ १७ ॥</s-l></s-lg><s-lg><s-l>हतानयत गृह्णीत युध्यतापि च कृन्तत ।</s-l><s-l>इत्यासीत्तुमुलः शब्दः फल्गुनस्य रथं प्रति ॥ १८ ॥</s-l></s-lg><s-lg><s-l>तं शब्दं तुमुलं श्रुत्वा पाण्डवानां महारथाः ।</s-l><s-l>अभ्यधावन्परीप्सन्तः फल्गुनं भरतर्षभ ॥ १९ ॥</s-l></s-lg><s-lg><s-l>सात्यकिर्भीमसेनश्च धृष्टद्युम्नश्च पार्षतः ।</s-l><s-l>विराटद्रुपदौ चोभौ राक्षसश्च घटोत्कचः ॥ २० ॥</s-l></s-lg><s-lg><s-l>अभिमन्युश्च संक्रुद्धः सप्तैते क्रोधमूर्छिताः ।</s-l><s-l>समभ्यधावंस्त्वरिताश्चित्रकार्मुकधारिणः ॥ २१ ॥</s-l></s-lg><s-lg><s-l>तेषां समभवद्युद्धं तुमुलं लोमहर्षणम् ।</s-l><s-l>संग्रामे भरतश्रेष्ठ देवानां दानवैरिव ॥ २२ ॥</s-l></s-lg><s-lg><s-l>शिखण्डी तु रथश्रेष्ठो रक्ष्यमाणः किरीटिना ।</s-l><s-l>अविध्यद्दशभिर्भीष्मं छिन्नधन्वानमाहवे ।</s-l><s-l>सारथिं दशभिश्चास्य ध्वजं चैकेन चिच्छिदे ॥ २३ ॥</s-l></s-lg><s-lg><s-l>सोऽन्यत्कार्मुकमादाय गाङ्गेयो वेगवत्तरम् ।</s-l><s-l>तदप्यस्य शितैर्भल्लैस्त्रिभिश्चिच्छेद फल्गुनः ॥ २४ ॥</s-l></s-lg><s-lg><s-l>एवं स पाण्डवः क्रुद्ध आत्तमात्तं पुनः पुनः ।</s-l><s-l>धनुर्भीष्मस्य चिच्छेद सव्यसाची परंतपः ॥ २५ ॥</s-l></s-lg><s-lg><s-l>स च्छिन्नधन्वा संक्रुद्धः सृक्किणी परिसंलिहन् ।</s-l><s-l>शक्तिं जग्राह संक्रुद्धो गिरीणामपि दारणीम् ।</s-l><s-l>तां च चिक्षेप संक्रुद्धः फल्गुनस्य रथं प्रति ॥ २६ ॥</s-l></s-lg><s-lg><s-l>तामापतन्तीं संप्रेक्ष्य ज्वलन्तीमशनीमिव ।</s-l><s-l>समादत्त शितान्भल्लान्पञ्च पाण्डवनन्दनः ॥ २७ ॥</s-l></s-lg><s-lg><s-l>तस्य चिच्छेद तां शक्तिं पञ्चधा पञ्चभिः शरैः ।</s-l><s-l>संक्रुद्धो भरतश्रेष्ठ भीष्मबाहुबलेरिताम् ॥ २८ ॥</s-l></s-lg><s-lg><s-l>सा पपात परिच्छिन्ना संक्रुद्धेन किरीटिना ।</s-l><s-l>मेघवृन्दपरिभ्रष्टा विच्छिन्नेव शतह्रदा ॥ २९ ॥</s-l></s-lg><s-lg><s-l>छिन्नां तां शक्तिमालोक्य भीष्मः क्रोधसमन्वितः ।</s-l><s-l>अचिन्तयद्रणे वीरो बुद्ध्या परपुरंजयः ॥ ३० ॥</s-l></s-lg><s-lg><s-l>शक्तोऽहं धनुषैकेन निहन्तुं सर्वपाण्डवान् ।</s-l><s-l>यद्येषां न भवेद्गोप्ता विष्वक्सेनो महाबलः ॥ ३१ ॥</s-l></s-lg><s-lg><s-l>कारणद्वयमास्थाय नाहं योत्स्यामि पाण्डवैः ।</s-l><s-l>अवध्यत्वाच्च पाण्डूनां स्त्रीभावाच्च शिखण्डिनः ॥ ३२ ॥</s-l></s-lg><s-lg><s-l>पित्रा तुष्टेन मे पूर्वं यदा कालीमुदावहत् ।</s-l><s-l>स्वच्छन्दमरणं दत्तमवध्यत्वं रणे तथा ।</s-l><s-l>तस्मान्मृत्युमहं मन्ये प्राप्तकालमिवात्मनः ॥ ३३ ॥</s-l></s-lg><s-lg><s-l>एवं ज्ञात्वा व्यवसितं भीष्मस्यामिततेजसः ।</s-l><s-l>ऋषयो वसवश्चैव वियत्स्था भीष्ममब्रुवन् ॥ ३४ ॥</s-l></s-lg><s-lg><s-l>यत्ते व्यवसितं वीर अस्माकं सुमहत्प्रियम् ।</s-l><s-l>तत्कुरुष्व महेष्वास युद्धाद्बुद्धिं निवर्तय ॥ ३५ ॥</s-l></s-lg><s-lg><s-l>तस्य वाक्यस्य निधने प्रादुरासीच्छिवोऽनिलः ।</s-l><s-l>अनुलोमः सुगन्धी च पृषतैश्च समन्वितः ॥ ३६ ॥</s-l></s-lg><s-lg><s-l>देवदुन्दुभयश्चैव संप्रणेदुर्महास्वनाः ।</s-l><s-l>पपात पुष्पवृष्टिश्च भीष्मस्योपरि पार्थिव ॥ ३७ ॥</s-l></s-lg><s-lg><s-l>न च तच्छुश्रुवे कश्चित्तेषां संवदतां नृप ।</s-l><s-l>ऋते भीष्मं महाबाहुं मां चापि मुनितेजसा ॥ ३८ ॥</s-l></s-lg><s-lg><s-l>संभ्रमश्च महानासीत्त्रिदशानां विशां पते ।</s-l><s-l>पतिष्यति रथाद्भीष्मे सर्वलोकप्रिये तदा ॥ ३९ ॥</s-l></s-lg><s-lg><s-l>इति देवगणानां च श्रुत्वा वाक्यं महामनाः ।</s-l><s-l>ततः शांतनवो भीष्मो बीभत्सुं नाभ्यवर्तत ।</s-l><s-l>भिद्यमानः शितैर्बाणैः सर्वावरणभेदिभिः ॥ ४० ॥</s-l></s-lg><s-lg><s-l>शिखण्डी तु महाराज भरतानां पितामहम् ।</s-l><s-l>आजघानोरसि क्रुद्धो नवभिर्निशितैः शरैः ॥ ४१ ॥</s-l></s-lg><s-lg><s-l>स तेनाभिहतः संख्ये भीष्मः कुरुपितामहः ।</s-l><s-l>नाकम्पत महाराज क्षितिकम्पे यथाचलः ॥ ४२ ॥</s-l></s-lg><s-lg><s-l>ततः प्रहस्य बीभत्सुर्व्याक्षिपन्गाण्डिवं धनुः ।</s-l><s-l>गाङ्गेयं पञ्चविंशत्या क्षुद्रकाणां समर्पयत् ॥ ४३ ॥</s-l></s-lg><s-lg><s-l>पुनः शरशतेनैनं त्वरमाणो धनंजयः ।</s-l><s-l>सर्वगात्रेषु संक्रुद्धः सर्वमर्मस्वताडयत् ॥ ४४ ॥</s-l></s-lg><s-lg><s-l>एवमन्यैरपि भृशं वध्यमानो महारणे ।</s-l><s-l>न चक्रुस्ते रुजं तस्य रुक्मपुङ्खाः शिलाशिताः ॥ ४५ ॥</s-l></s-lg><s-lg><s-l>ततः किरीटी संरब्धो भीष्ममेवाभ्यवर्तत ।</s-l><s-l>शिखण्डिनं पुरस्कृत्य धनुश्चास्य समाच्छिनत् ॥ ४६ ॥</s-l></s-lg><s-lg><s-l>अथैनं दशभिर्विद्ध्वा ध्वजमेकेन चिच्छिदे ।</s-l><s-l>सारथिं विशिखैश्चास्य दशभिः समकम्पयत् ॥ ४७ ॥</s-l></s-lg><s-lg><s-l>सोऽन्यत्कार्मुकमादत्त गाङ्गेयो बलवत्तरम् ।</s-l><s-l>तदप्यस्य शितैर्भल्लैस्त्रिधा त्रिभिरुपानुदत् ।</s-l><s-l>निमेषान्तरमात्रेण आत्तमात्तं महारणे ॥ ४८ ॥</s-l></s-lg><s-lg><s-l>एवमस्य धनूंष्याजौ चिच्छेद सुबहून्यपि ।</s-l><s-l>ततः शांतनवो भीष्मो बीभत्सुं नाभ्यवर्तत ॥ ४९ ॥</s-l></s-lg><s-lg><s-l>अथैनं पञ्चविंशत्या क्षुद्रकाणां समर्दयत् ।</s-l><s-l>सोऽतिविद्धो महेष्वासो दुःशासनमभाषत ॥ ५० ॥</s-l></s-lg><s-lg><s-l>एष पार्थो रणे क्रुद्धः पाण्डवानां महारथः ।</s-l><s-l>शरैरनेकसाहस्रैर्मामेवाभ्यसते रणे ॥ ५१ ॥</s-l></s-lg><s-lg><s-l>न चैष शक्यः समरे जेतुं वज्रभृता अपि ।</s-l><s-l>न चापि सहिता वीरा देवदानवराक्षसाः ।</s-l><s-l>मां चैव शक्ता निर्जेतुं किमु मर्त्याः सुदुर्बलाः ॥ ५२ ॥</s-l></s-lg><s-lg><s-l>एवं तयोः संवदतोः फल्गुनो निशितैः शरैः ।</s-l><s-l>शिखण्डिनं पुरस्कृत्य भीष्मं विव्याध संयुगे ॥ ५३ ॥</s-l></s-lg><s-lg><s-l>ततो दुःशासनं भूयः स्मयमानोऽभ्यभाषत ।</s-l><s-l>अतिविद्धः शितैर्बाणैर्भृशं गाण्डीवधन्वना ॥ ५४ ॥</s-l></s-lg><s-lg><s-l>वज्राशनिसमस्पर्शाः शिताग्राः संप्रवेशिताः ।</s-l><s-l>विमुक्ता अव्यवच्छिन्ना नेमे बाणाः शिखण्डिनः ॥ ५५ ॥</s-l></s-lg><s-lg><s-l>निकृन्तमाना मर्माणि दृढावरणभेदिनः ।</s-l><s-l>मुसलानीव मे घ्नन्ति नेमे बाणाः शिखण्डिनः ॥ ५६ ॥</s-l></s-lg><s-lg><s-l>ब्रह्मदण्डसमस्पर्शा वज्रवेगा दुरासदाः ।</s-l><s-l>मम प्राणानारुजन्ति नेमे बाणाः शिखण्डिनः ॥ ५७ ॥</s-l></s-lg><s-lg><s-l>भुजगा इव संक्रुद्धा लेलिहाना विषोल्बणाः ।</s-l><s-l>ममाविशन्ति मर्माणि नेमे बाणाः शिखण्डिनः ॥ ५८ ॥</s-l></s-lg><s-lg><s-l>नाशयन्तीव मे प्राणान्यमदूता इवाहिताः ।</s-l><s-l>गदापरिघसंस्पर्शा नेमे बाणाः शिखण्डिनः ॥ ५९ ॥</s-l></s-lg><s-lg><s-l>कृन्तन्ति मम गात्राणि माघमासे गवामिव ।</s-l><s-l>अर्जुनस्य इमे बाणा नेमे बाणाः शिखण्डिनः ॥ ६० ॥</s-l></s-lg><s-lg><s-l>सर्वे ह्यपि न मे दुःखं कुर्युरन्ये नराधिपाः ।</s-l><s-l>वीरं गण्डीवधन्वानमृते जिष्णुं कपिध्वजम् ॥ ६१ ॥</s-l></s-lg><s-lg><s-l>इति ब्रुवञ्शांतनवो दिधक्षुरिव पाण्डवम् ।</s-l><s-l>सविष्फुलिङ्गां दीप्ताग्रां शक्तिं चिक्षेप भारत ॥ ६२ ॥</s-l></s-lg><s-lg><s-l>तामस्य विशिखैश्छित्त्वा त्रिधा त्रिभिरपातयत् ।</s-l><s-l>पश्यतां कुरुवीराणां सर्वेषां तत्र भारत ॥ ६३ ॥</s-l></s-lg><s-lg><s-l>चर्माथादत्त गाङ्गेयो जातरूपपरिष्कृतम् ।</s-l><s-l>खड्गं चान्यतरं प्रेप्सुर्मृत्योरग्रे जयाय वा ॥ ६४ ॥</s-l></s-lg><s-lg><s-l>तस्य तच्छतधा चर्म व्यधमद्दंशितात्मनः ।</s-l><s-l>रथादनवरूढस्य तदद्भुतमिवाभवत् ॥ ६५ ॥</s-l></s-lg><s-lg><s-l>विनद्योच्चैः सिंह इव स्वान्यनीकान्यचोदयत् ।</s-l><s-l>अभिद्रवत गाङ्गेयं मा वोऽस्तु भयमण्वपि ॥ ६६ ॥</s-l></s-lg><s-lg><s-l>अथ ते तोमरैः प्रासैर्बाणौघैश्च समन्ततः ।</s-l><s-l>पट्टिशैश्च सनिस्त्रिंशैर्नानाप्रहरणैस्तथा ॥ ६७ ॥</s-l></s-lg><s-lg><s-l>वत्सदन्तैश्च भल्लैश्च तमेकमभिदुद्रुवुः ।</s-l><s-l>सिंहनादस्ततो घोरः पाण्डवानामजायत ॥ ६८ ॥</s-l></s-lg><s-lg><s-l>तथैव तव पुत्राश्च राजन्भीष्मजयैषिणः ।</s-l><s-l>तमेकमभ्यवर्तन्त सिंहनादांश्च नेदिरे ॥ ६९ ॥</s-l></s-lg><s-lg><s-l>तत्रासीत्तुमुलं युद्धं तावकानां परैः सह ।</s-l><s-l>दशमेऽहनि राजेन्द्र भीष्मार्जुनसमागमे ॥ ७० ॥</s-l></s-lg><s-lg><s-l>आसीद्गाङ्ग इवावर्तो मुहूर्तमुदधेरिव ।</s-l><s-l>सैन्यानां युध्यमानानां निघ्नतामितरेतरम् ॥ ७१ ॥</s-l></s-lg><s-lg><s-l>अगम्यरूपा पृथिवी शोणिताक्ता तदाभवत् ।</s-l><s-l>समं च विषमं चैव न प्राज्ञायत किंचन ॥ ७२ ॥</s-l></s-lg><s-lg><s-l>योधानामयुतं हत्वा तस्मिन्स दशमेऽहनि ।</s-l><s-l>अतिष्ठदाहवे भीष्मो भिद्यमानेषु मर्मसु ॥ ७३ ॥</s-l></s-lg><s-lg><s-l>ततः सेनामुखे तस्मिन्स्थितः पार्थो धनंजयः ।</s-l><s-l>मध्येन कुरुसैन्यानां द्रावयामास वाहिनीम् ॥ ७४ ॥</s-l></s-lg><s-lg><s-l>वयं श्वेतहयाद्भीताः कुन्तीपुत्राद्धनंजयात् ।</s-l><s-l>पीड्यमानाः शितैः शस्त्रैः प्रद्रवाम महारणात् ॥ ७५ ॥</s-l></s-lg><s-lg><s-l>सौवीराः कितवाः प्राच्याः प्रतीच्योदीच्यमालवाः ।</s-l><s-l>अभीषाहाः शूरसेनाः शिबयोऽथ वसातयः ॥ ७६ ॥</s-l></s-lg><s-lg><s-l>शाल्वाश्रयास्त्रिगर्ताश्च अम्बष्ठाः केकयैः सह ।</s-l><s-l>द्वादशैते जनपदाः शरार्ता व्रणपीडिताः ।</s-l><s-l>संग्रामे न जहुर्भीष्मं युध्यमानं किरीटिना ॥ ७७ ॥</s-l></s-lg><s-lg><s-l>ततस्तमेकं बहवः परिवार्य समन्ततः ।</s-l><s-l>परिकाल्य कुरून्सर्वाञ्शरवर्षैरवाकिरन् ॥ ७८ ॥</s-l></s-lg><s-lg><s-l>निपातयत गृह्णीत विध्यताथ च कर्षत ।</s-l><s-l>इत्यासीत्तुमुलः शब्दो राजन्भीष्मरथं प्रति ॥ ७९ ॥</s-l></s-lg><s-lg><s-l>अभिहत्य शरौघैस्तं शतशोऽथ सहस्रशः ।</s-l><s-l>न तस्यासीदनिर्भिन्नं गात्रेष्वङ्गुलमात्रकम् ॥ ८० ॥</s-l></s-lg><s-lg><s-l>एवं विभो तव पिता शरैर्विशकलीकृतः ।</s-l><s-l>शिताग्रैः फल्गुनेनाजौ प्राक्शिराः प्रापतद्रथात् ।</s-l><s-l>किंचिच्छेषे दिनकरे पुत्राणां तव पश्यताम् ॥ ८१ ॥</s-l></s-lg><s-lg><s-l>हा हेति दिवि देवानां पार्थिवानां च सर्वशः ।</s-l><s-l>पतमाने रथाद्भीष्मे बभूव सुमहान्स्वनः ॥ ८२ ॥</s-l></s-lg><s-lg><s-l>तं पतन्तमभिप्रेक्ष्य महात्मानं पितामहम् ।</s-l><s-l>सह भीष्मेण सर्वेषां प्रापतन्हृदयानि नः ॥ ८३ ॥</s-l></s-lg><s-lg><s-l>स पपात महाबाहुर्वसुधामनुनादयन् ।</s-l><s-l>इन्द्रध्वज इवोत्सृष्टः केतुः सर्वधनुष्मताम् ।</s-l><s-l>धरणीं नास्पृशच्चापि शरसंघैः समाचितः ॥ ८४ ॥</s-l></s-lg><s-lg><s-l>शरतल्पे महेष्वासं शयानं पुरुषर्षभम् ।</s-l><s-l>रथात्प्रपतितं चैनं दिव्यो भावः समाविशत् ॥ ८५ ॥</s-l></s-lg><s-lg><s-l>अभ्यवर्षत पर्जन्यः प्राकम्पत च मेदिनी ।</s-l><s-l>पतन्स ददृशे चापि खर्वितं च दिवाकरम् ॥ ८६ ॥</s-l></s-lg><s-lg><s-l>संज्ञां चैवालभद्वीरः कालं संचिन्त्य भारत ।</s-l><s-l>अन्तरिक्षे च शुश्राव दिव्यां वाचं समन्ततः ॥ ८७ ॥</s-l></s-lg><s-lg><s-l>कथं महात्मा गाङ्गेयः सर्वशस्त्रभृतां वरः ।</s-l><s-l>कालं कर्ता नरव्याघ्रः संप्राप्ते दक्षिणायने ॥ ८८ ॥</s-l></s-lg><s-lg><s-l>स्थितोऽस्मीति च गाङ्गेयस्तच्छ्रुत्वा वाक्यमब्रवीत् ।</s-l><s-l>धारयामास च प्राणान्पतितोऽपि हि भूतले ।</s-l><s-l>उत्तरायणमन्विच्छन्भीष्मः कुरुपितामहः ॥ ८९ ॥</s-l></s-lg><s-lg><s-l>तस्य तन्मतमाज्ञाय गङ्गा हिमवतः सुता ।</s-l><s-l>महर्षीन्हंसरूपेण प्रेषयामास तत्र वै ॥ ९० ॥</s-l></s-lg><s-lg><s-l>ततः संपातिनो हंसास्त्वरिता मानसौकसः ।</s-l><s-l>आजग्मुः सहिता द्रष्टुं भीष्मं कुरुपितामहम् ।</s-l><s-l>यत्र शेते नरश्रेष्ठः शरतल्पे पितामहः ॥ ९१ ॥</s-l></s-lg><s-lg><s-l>ते तु भीष्मं समासाद्य मुनयो हंसरूपिणः ।</s-l><s-l>अपश्यञ्शरतल्पस्थं भीष्मं कुरुपितामहम् ॥ ९२ ॥</s-l></s-lg><s-lg><s-l>ते तं दृष्ट्वा महात्मानं कृत्वा चापि प्रदक्षिणम् ।</s-l><s-l>गाङ्गेयं भरतश्रेष्ठं दक्षिणेन च भास्करम् ॥ ९३ ॥</s-l></s-lg><s-lg><s-l>इतरेतरमामन्त्र्य प्राहुस्तत्र मनीषिणः ।</s-l><s-l>भीष्म एव महात्मा सन्संस्थाता दक्षिणायने ॥ ९४ ॥</s-l></s-lg><s-lg><s-l>इत्युक्त्वा प्रस्थितान्हंसान्दक्षिणामभितो दिशम् ।</s-l><s-l>संप्रेक्ष्य वै महाबुद्धिश्चिन्तयित्वा च भारत ॥ ९५ ॥</s-l></s-lg><s-lg><s-l>तानब्रवीच्छांतनवो नाहं गन्ता कथंचन ।</s-l><s-l>दक्षिणावृत्त आदित्ये एतन्मे मनसि स्थितम् ॥ ९६ ॥</s-l></s-lg><s-lg><s-l>गमिष्यामि स्वकं स्थानमासीद्यन्मे पुरातनम् ।</s-l><s-l>उदगावृत्त आदित्ये हंसाः सत्यं ब्रवीमि वः ॥ ९७ ॥</s-l></s-lg><s-lg><s-l>धारयिष्याम्यहं प्राणानुत्तरायणकाङ्क्षया ।</s-l><s-l>ऐश्वर्यभूतः प्राणानामुत्सर्गे नियतो ह्यहम् ।</s-l><s-l>तस्मात्प्राणान्धारयिष्ये मुमूर्षुरुदगायने ॥ ९८ ॥</s-l></s-lg><s-lg><s-l>यश्च दत्तो वरो मह्यं पित्रा तेन महात्मना ।</s-l><s-l>छन्दतो मृत्युरित्येवं तस्य चास्तु वरस्तथा ॥ ९९ ॥</s-l></s-lg><s-lg><s-l>धारयिष्ये ततः प्राणानुत्सर्गे नियते सति ।</s-l><s-l>इत्युक्त्वा तांस्तदा हंसानशेत शरतल्पगः ॥ १०० ॥</s-l></s-lg><s-lg><s-l>एवं कुरूणां पतिते शृङ्गे भीष्मे महौजसि ।</s-l><s-l>पाण्डवाः सृञ्जयाश्चैव सिंहनादं प्रचक्रिरे ॥ १०१ ॥</s-l></s-lg><s-lg><s-l>तस्मिन्हते महासत्त्वे भरतानाममध्यमे ।</s-l><s-l>न किंचित्प्रत्यपद्यन्त पुत्रास्ते भरतर्षभ ।</s-l><s-l>संमोहश्चैव तुमुलः कुरूणामभवत्तदा ॥ १०२ ॥</s-l></s-lg><s-lg><s-l>नृपा दुर्योधनमुखा निःश्वस्य रुरुदुस्ततः ।</s-l><s-l>विषादाच्च चिरं कालमतिष्ठन्विगतेन्द्रियाः ॥ १०३ ॥</s-l></s-lg><s-lg><s-l>दध्युश्चैव महाराज न युद्धे दधिरे मनः ।</s-l><s-l>ऊरुग्राहगृहीताश्च नाभ्यधावन्त पाण्डवान् ॥ १०४ ॥</s-l></s-lg><s-lg><s-l>अवध्ये शंतनोः पुत्रे हते भीष्मे महौजसि ।</s-l><s-l>अभावः सुमहान्राजन्कुरूनागादतन्द्रितः ॥ १०५ ॥</s-l></s-lg><s-lg><s-l>हतप्रवीराश्च वयं निकृत्ताश्च शितैः शरैः ।</s-l><s-l>कर्तव्यं नाभिजानीमो निर्जिताः सव्यसाचिना ॥ १०६ ॥</s-l></s-lg><s-lg><s-l>पाण्डवास्तु जयं लब्ध्वा परत्र च परां गतिम् ।</s-l><s-l>सर्वे दध्मुर्महाशङ्खाञ्शूराः परिघबाहवः ।</s-l><s-l>सोमकाश्च सपञ्चालाः प्राहृष्यन्त जनेश्वर ॥ १०७ ॥</s-l></s-lg><s-lg><s-l>ततस्तूर्यसहस्रेषु नदत्सु सुमहाबलः ।</s-l><s-l>आस्फोटयामास भृशं भीमसेनो ननर्त च ॥ १०८ ॥</s-l></s-lg><s-lg><s-l>सेनयोरुभयोश्चापि गाङ्गेये विनिपातिते ।</s-l><s-l>संन्यस्य वीराः शस्त्राणि प्राध्यायन्त समन्ततः ॥ १०९ ॥</s-l></s-lg><s-lg><s-l>प्राक्रोशन्प्रापतंश्चान्ये जग्मुर्मोहं तथापरे ।</s-l><s-l>क्षत्रं चान्येऽभ्यनिन्दन्त भीष्मं चैकेऽभ्यपूजयन् ॥ ११० ॥</s-l></s-lg><s-lg><s-l>ऋषयः पितरश्चैव प्रशशंसुर्महाव्रतम् ।</s-l><s-l>भरतानां च ये पूर्वे ते चैनं प्रशशंसिरे ॥ १११ ॥</s-l></s-lg><s-lg><s-l>महोपनिषदं चैव योगमास्थाय वीर्यवान् ।</s-l><s-l>जपञ्शांतनवो धीमान्कालाकाङ्क्षी स्थितोऽभवत् ॥ ११२ ॥</s-l></s-lg>