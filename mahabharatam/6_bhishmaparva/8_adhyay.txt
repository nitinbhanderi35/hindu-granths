<s-lg><s-l> धृतराष्ट्र उवाच ।</s-l><s-l>मेरोरथोत्तरं पार्श्वं पूर्वं चाचक्ष्व संजय ।</s-l><s-l>निखिलेन महाबुद्धे माल्यवन्तं च पर्वतम् ॥ १ ॥</s-l></s-lg><s-lg><s-l> संजय उवाच ।</s-l><s-l>दक्षिणेन तु नीलस्य मेरोः पार्श्वे तथोत्तरे ।</s-l><s-l>उत्तराः कुरवो राजन्पुण्याः सिद्धनिषेविताः ॥ २ ॥</s-l></s-lg><s-lg><s-l>तत्र वृक्षा मधुफला नित्यपुष्पफलोपगाः ।</s-l><s-l>पुष्पाणि च सुगन्धीनि रसवन्ति फलानि च ॥ ३ ॥</s-l></s-lg><s-lg><s-l>सर्वकामफलास्तत्र केचिद्वृक्षा जनाधिप ।</s-l><s-l>अपरे क्षीरिणो नाम वृक्षास्तत्र नराधिप ॥ ४ ॥</s-l></s-lg><s-lg><s-l>ये क्षरन्ति सदा क्षीरं षड्रसं ह्यमृतोपमम् ।</s-l><s-l>वस्त्राणि च प्रसूयन्ते फलेष्वाभरणानि च ॥ ५ ॥</s-l></s-lg><s-lg><s-l>सर्वा मणिमयी भूमिः सूक्ष्मकाञ्चनवालुका ।</s-l><s-l>सर्वत्र सुखसंस्पर्शा निष्पङ्का च जनाधिप ॥ ६ ॥</s-l></s-lg><s-lg><s-l>देवलोकच्युताः सर्वे जायन्ते तत्र मानवाः ।</s-l><s-l>तुल्यरूपगुणोपेताः समेषु विषमेषु च ॥ ७ ॥</s-l></s-lg><s-lg><s-l>मिथुनानि च जायन्ते स्त्रियश्चाप्सरसोपमाः ।</s-l><s-l>तेषां ते क्षीरिणां क्षीरं पिबन्त्यमृतसंनिभम् ॥ ८ ॥</s-l></s-lg><s-lg><s-l>मिथुनं जायमानं वै समं तच्च प्रवर्धते ।</s-l><s-l>तुल्यरूपगुणोपेतं समवेषं तथैव च ।</s-l><s-l>एकैकमनुरक्तं च चक्रवाकसमं विभो ॥ ९ ॥</s-l></s-lg><s-lg><s-l>निरामया वीतशोका नित्यं मुदितमानसाः ।</s-l><s-l>दश वर्षसहस्राणि दश वर्षशतानि च ।</s-l><s-l>जीवन्ति ते महाराज न चान्योन्यं जहत्युत ॥ १० ॥</s-l></s-lg><s-lg><s-l>भारुण्डा नाम शकुनास्तीक्ष्णतुण्डा महाबलाः ।</s-l><s-l>ते निर्हरन्ति हि मृतान्दरीषु प्रक्षिपन्ति च ॥ ११ ॥</s-l></s-lg><s-lg><s-l>उत्तराः कुरवो राजन्व्याख्यातास्ते समासतः ।</s-l><s-l>मेरोः पार्श्वमहं पूर्वं वक्ष्याम्यथ यथातथम् ॥ १२ ॥</s-l></s-lg><s-lg><s-l>तस्य पूर्वाभिषेकस्तु भद्राश्वस्य विशां पते ।</s-l><s-l>भद्रसालवनं यत्र कालाम्रश्च महाद्रुमः ॥ १३ ॥</s-l></s-lg><s-lg><s-l>कालाम्रश्च महाराज नित्यपुष्पफलः शुभः ।</s-l><s-l>द्वीपश्च योजनोत्सेधः सिद्धचारणसेवितः ॥ १४ ॥</s-l></s-lg><s-lg><s-l>तत्र ते पुरुषाः श्वेतास्तेजोयुक्ता महाबलाः ।</s-l><s-l>स्त्रियः कुमुदवर्णाश्च सुन्दर्यः प्रियदर्शनाः ॥ १५ ॥</s-l></s-lg><s-lg><s-l>चन्द्रप्रभाश्चन्द्रवर्णाः पूर्णचन्द्रनिभाननाः ।</s-l><s-l>चन्द्रशीतलगात्र्यश्च नृत्तगीतविशारदाः ॥ १६ ॥</s-l></s-lg><s-lg><s-l>दश वर्षसहस्राणि तत्रायुर्भरतर्षभ ।</s-l><s-l>कालाम्ररसपीतास्ते नित्यं संस्थितयौवनाः ॥ १७ ॥</s-l></s-lg><s-lg><s-l>दक्षिणेन तु नीलस्य निषधस्योत्तरेण तु ।</s-l><s-l>सुदर्शनो नाम महाञ्जम्बूवृक्षः सनातनः ॥ १८ ॥</s-l></s-lg><s-lg><s-l>सर्वकामफलः पुण्यः सिद्धचारणसेवितः ।</s-l><s-l>तस्य नाम्ना समाख्यातो जम्बूद्वीपः सनातनः ॥ १९ ॥</s-l></s-lg><s-lg><s-l>योजनानां सहस्रं च शतं च भरतर्षभ ।</s-l><s-l>उत्सेधो वृक्षराजस्य दिवस्पृङ्मनुजेश्वर ॥ २० ॥</s-l></s-lg><s-lg><s-l>अरत्नीनां सहस्रं च शतानि दश पञ्च च ।</s-l><s-l>परिणाहस्तु वृक्षस्य फलानां रसभेदिनाम् ॥ २१ ॥</s-l></s-lg><s-lg><s-l>पतमानानि तान्युर्व्यां कुर्वन्ति विपुलं स्वनम् ।</s-l><s-l>मुञ्चन्ति च रसं राजंस्तस्मिन्रजतसंनिभम् ॥ २२ ॥</s-l></s-lg><s-lg><s-l>तस्या जम्ब्वाः फलरसो नदी भूत्वा जनाधिप ।</s-l><s-l>मेरुं प्रदक्षिणं कृत्वा संप्रयात्युत्तरान्कुरून् ॥ २३ ॥</s-l></s-lg><s-lg><s-l>पिबन्ति तद्रसं हृष्टा जना नित्यं जनाधिप ।</s-l><s-l>तस्मिन्फलरसे पीते न जरा बाधते च तान् ॥ २४ ॥</s-l></s-lg><s-lg><s-l>तत्र जाम्बूनदं नाम कनकं देवभूषणम् ।</s-l><s-l>तरुणादित्यवर्णाश्च जायन्ते तत्र मानवाः ॥ २५ ॥</s-l></s-lg><s-lg><s-l>तथा माल्यवतः शृङ्गे दीप्यते तत्र हव्यवाट् ।</s-l><s-l>नाम्ना संवर्तको नाम कालाग्निर्भरतर्षभ ॥ २६ ॥</s-l></s-lg><s-lg><s-l>तथा माल्यवतः शृङ्गे पूर्वे पूर्वान्तगण्डिका ।</s-l><s-l>योजनानां सहस्राणि पञ्चाशन्माल्यवान्स्थितः ॥ २७ ॥</s-l></s-lg><s-lg><s-l>महारजतसंकाशा जायन्ते तत्र मानवाः ।</s-l><s-l>ब्रह्मलोकाच्च्युताः सर्वे सर्वे च ब्रह्मवादिनः ॥ २८ ॥</s-l></s-lg><s-lg><s-l>तपस्तु तप्यमानास्ते भवन्ति ह्यूर्ध्वरेतसः ।</s-l><s-l>रक्षणार्थं तु भूतानां प्रविशन्ति दिवाकरम् ॥ २९ ॥</s-l></s-lg><s-lg><s-l>षष्टिस्तानि सहस्राणि षष्टिरेव शतानि च ।</s-l><s-l>अरुणस्याग्रतो यान्ति परिवार्य दिवाकरम् ॥ ३० ॥</s-l></s-lg><s-lg><s-l>षष्टिं वर्षसहस्राणि षष्टिमेव शतानि च ।</s-l><s-l>आदित्यतापतप्तास्ते विशन्ति शशिमण्डलम् ॥ ३१ ॥</s-l></s-lg>