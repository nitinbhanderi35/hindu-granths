<s-lg><s-l> भीष्म उवाच ।</s-l><s-l>शृणु चेदं महाराज ब्रह्मभूतस्तवं मम ।</s-l><s-l>ब्रह्मर्षिभिश्च देवैश्च यः पुरा कथितो भुवि ॥ १ ॥</s-l></s-lg><s-lg><s-l>साध्यानामपि देवानां देवदेवेश्वरः प्रभुः ।</s-l><s-l>लोकभावनभावज्ञ इति त्वां नारदोऽब्रवीत् ।</s-l><s-l>भूतं भव्यं भविष्यं च मार्कण्डेयोऽभ्युवाच ह ॥ २ ॥</s-l></s-lg><s-lg><s-l>यज्ञानां चैव यज्ञं त्वां तपश्च तपसामपि ।</s-l><s-l>देवानामपि देवं च त्वामाह भगवान्भृगुः ।</s-l><s-l>पुराणे भैरवं रूपं विष्णो भूतपतेति वै ॥ ३ ॥</s-l></s-lg><s-lg><s-l>वासुदेवो वसूनां त्वं शक्रं स्थापयिता तथा ।</s-l><s-l>देवदेवोऽसि देवानामिति द्वैपायनोऽब्रवीत् ॥ ४ ॥</s-l></s-lg><s-lg><s-l>पूर्वे प्रजानिसर्गेषु दक्षमाहुः प्रजापतिम् ।</s-l><s-l>स्रष्टारं सर्वभूतानामङ्गिरास्त्वां ततोऽब्रवीत् ॥ ५ ॥</s-l></s-lg><s-lg><s-l>अव्यक्तं ते शरीरोत्थं व्यक्तं ते मनसि स्थितम् ।</s-l><s-l>देवा वाक्संभवाश्चेति देवलस्त्वसितोऽब्रवीत् ॥ ६ ॥</s-l></s-lg><s-lg><s-l>शिरसा ते दिवं व्याप्तं बाहुभ्यां पृथिवी धृता ।</s-l><s-l>जठरं ते त्रयो लोकाः पुरुषोऽसि सनातनः ॥ ७ ॥</s-l></s-lg><s-lg><s-l>एवं त्वामभिजानन्ति तपसा भाविता नराः ।</s-l><s-l>आत्मदर्शनतृप्तानामृषीणां चापि सत्तमः ॥ ८ ॥</s-l></s-lg><s-lg><s-l>राजर्षीणामुदाराणामाहवेष्वनिवर्तिनाम् ।</s-l><s-l>सर्वधर्मप्रधानानां त्वं गतिर्मधुसूदन ॥ ९ ॥</s-l></s-lg><s-lg><s-l>एष ते विस्तरस्तात संक्षेपश्च प्रकीर्तितः ।</s-l><s-l>केशवस्य यथातत्त्वं सुप्रीतो भव केशवे ॥ १० ॥</s-l></s-lg><s-lg><s-l> संजय उवाच ।</s-l><s-l>पुण्यं श्रुत्वैतदाख्यानं महाराज सुतस्तव ।</s-l><s-l>केशवं बहु मेने स पाण्डवांश्च महारथान् ॥ ११ ॥</s-l></s-lg><s-lg><s-l>तमब्रवीन्महाराज भीष्मः शांतनवः पुनः ।</s-l><s-l>माहात्म्यं ते श्रुतं राजन्केशवस्य महात्मनः ॥ १२ ॥</s-l></s-lg><s-lg><s-l>नरस्य च यथातत्त्वं यन्मां त्वं परिपृच्छसि ।</s-l><s-l>यदर्थं नृषु संभूतौ नरनारायणावुभौ ॥ १३ ॥</s-l></s-lg><s-lg><s-l>अवध्यौ च यथा वीरौ संयुगेष्वपराजितौ ।</s-l><s-l>यथा च पाण्डवा राजन्नगम्या युधि कस्यचित् ॥ १४ ॥</s-l></s-lg><s-lg><s-l>प्रीतिमान्हि दृढं कृष्णः पाण्डवेषु यशस्विषु ।</s-l><s-l>तस्माद्ब्रवीमि राजेन्द्र शमो भवतु पाण्डवैः ॥ १५ ॥</s-l></s-lg><s-lg><s-l>पृथिवीं भुङ्क्ष्व सहितो भ्रातृभिर्बलिभिर्वशी ।</s-l><s-l>नरनारायणौ देवाववज्ञाय नशिष्यसि ॥ १६ ॥</s-l></s-lg><s-lg><s-l>एवमुक्त्वा तव पिता तूष्णीमासीद्विशां पते ।</s-l><s-l>व्यसर्जयच्च राजानं शयनं च विवेश ह ॥ १७ ॥</s-l></s-lg><s-lg><s-l>राजापि शिबिरं प्रायात्प्रणिपत्य महात्मने ।</s-l><s-l>शिश्ये च शयने शुभ्रे तां रात्रिं भरतर्षभ ॥ १८ ॥</s-l></s-lg>