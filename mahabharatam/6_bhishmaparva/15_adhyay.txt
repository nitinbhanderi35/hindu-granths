<s-lg><s-l> धृतराष्ट्र उवाच ।</s-l><s-l>कथं कुरूणामृषभो हतो भीष्मः शिखण्डिना ।</s-l><s-l>कथं रथात्स न्यपतत्पिता मे वासवोपमः ॥ १ ॥</s-l></s-lg><s-lg><s-l>कथमासंश्च मे पुत्रा हीना भीष्मेण संजय ।</s-l><s-l>बलिना देवकल्पेन गुर्वर्थे ब्रह्मचारिणा ॥ २ ॥</s-l></s-lg><s-lg><s-l>तस्मिन्हते महासत्त्वे महेष्वासे महाबले ।</s-l><s-l>महारथे नरव्याघ्रे किमु आसीन्मनस्तदा ॥ ३ ॥</s-l></s-lg><s-lg><s-l>आर्तिः परा माविशति यतः शंससि मे हतम् ।</s-l><s-l>कुरूणामृषभं वीरमकम्प्यं पुरुषर्षभम् ॥ ४ ॥</s-l></s-lg><s-lg><s-l>के तं यान्तमनुप्रेयुः के चास्यासन्पुरोगमाः ।</s-l><s-l>केऽतिष्ठन्के न्यवर्तन्त केऽभ्यवर्तन्त संजय ॥ ५ ॥</s-l></s-lg><s-lg><s-l>के शूरा रथशार्दूलमच्युतं क्षत्रियर्षभम् ।</s-l><s-l>रथानीकं गाहमानं सहसा पृष्ठतोऽन्वयुः ॥ ६ ॥</s-l></s-lg><s-lg><s-l>यस्तमोऽर्क इवापोहन्परसैन्यममित्रहा ।</s-l><s-l>सहस्ररश्मिप्रतिमः परेषां भयमादधत् ।</s-l><s-l>अकरोद्दुष्करं कर्म रणे कौरवशासनात् ॥ ७ ॥</s-l></s-lg><s-lg><s-l>ग्रसमानमनीकानि य एनं पर्यवारयन् ।</s-l><s-l>कृतिनं तं दुराधर्षं सम्यग्यास्यन्तमन्तिके ।</s-l><s-l>कथं शांतनवं युद्धे पाण्डवाः प्रत्यवारयन् ॥ ८ ॥</s-l></s-lg><s-lg><s-l>निकृन्तन्तमनीकानि शरदंष्ट्रं तरस्विनम् ।</s-l><s-l>चापव्यात्ताननं घोरमसिजिह्वं दुरासदम् ॥ ९ ॥</s-l></s-lg><s-lg><s-l>अत्यन्यान्पुरुषव्याघ्रान्ह्रीमन्तमपराजितम् ।</s-l><s-l>पातयामास कौन्तेयः कथं तमजितं युधि ॥ १० ॥</s-l></s-lg><s-lg><s-l>उग्रधन्वानमुग्रेषुं वर्तमानं रथोत्तमे ।</s-l><s-l>परेषामुत्तमाङ्गानि प्रचिन्वन्तं शितेषुभिः ॥ ११ ॥</s-l></s-lg><s-lg><s-l>पाण्डवानां महत्सैन्यं यं दृष्ट्वोद्यन्तमाहवे ।</s-l><s-l>कालाग्निमिव दुर्धर्षं समवेष्टत नित्यशः ॥ १२ ॥</s-l></s-lg><s-lg><s-l>परिकृष्य स सेनां मे दशरात्रमनीकहा ।</s-l><s-l>जगामास्तमिवादित्यः कृत्वा कर्म सुदुष्करम् ॥ १३ ॥</s-l></s-lg><s-lg><s-l>यः स शक्र इवाक्षय्यं वर्षं शरमयं सृजन् ।</s-l><s-l>जघान युधि योधानामर्बुदं दशभिर्दिनैः ॥ १४ ॥</s-l></s-lg><s-lg><s-l>स शेते निष्टनन्भूमौ वातरुग्ण इव द्रुमः ।</s-l><s-l>मम दुर्मन्त्रितेनासौ यथा नार्हः स भारतः ॥ १५ ॥</s-l></s-lg><s-lg><s-l>कथं शांतनवं दृष्ट्वा पाण्डवानामनीकिनी ।</s-l><s-l>प्रहर्तुमशकत्तत्र भीष्मं भीमपराक्रमम् ॥ १६ ॥</s-l></s-lg><s-lg><s-l>कथं भीष्मेण संग्राममकुर्वन्पाण्डुनन्दनाः ।</s-l><s-l>कथं च नाजयद्भीष्मो द्रोणे जीवति संजय ॥ १७ ॥</s-l></s-lg><s-lg><s-l>कृपे संनिहिते तत्र भरद्वाजात्मजे तथा ।</s-l><s-l>भीष्मः प्रहरतां श्रेष्ठः कथं स निधनं गतः ॥ १८ ॥</s-l></s-lg><s-lg><s-l>कथं चातिरथस्तेन पाञ्चाल्येन शिखण्डिना ।</s-l><s-l>भीष्मो विनिहतो युद्धे देवैरपि दुरुत्सहः ॥ १९ ॥</s-l></s-lg><s-lg><s-l>यः स्पर्धते रणे नित्यं जामदग्न्यं महाबलम् ।</s-l><s-l>अजितं जामदग्न्येन शक्रतुल्यपराक्रमम् ॥ २० ॥</s-l></s-lg><s-lg><s-l>तं हतं समरे भीष्मं महारथबलोचितम् ।</s-l><s-l>संजयाचक्ष्व मे वीरं येन शर्म न विद्महे ॥ २१ ॥</s-l></s-lg><s-lg><s-l>मामकाः के महेष्वासा नाजहुः संजयाच्युतम् ।</s-l><s-l>दुर्योधनसमादिष्टाः के वीराः पर्यवारयन् ॥ २२ ॥</s-l></s-lg><s-lg><s-l>यच्छिखण्डिमुखाः सर्वे पाण्डवा भीष्ममभ्ययुः ।</s-l><s-l>कच्चिन्न कुरवो भीतास्तत्यजुः संजयाच्युतम् ॥ २३ ॥</s-l></s-lg><s-lg><s-l>मौर्वीघोषस्तनयित्नुः पृषत्कपृषतो महान् ।</s-l><s-l>धनुर्ह्रादमहाशब्दो महामेघ इवोन्नतः ॥ २४ ॥</s-l></s-lg><s-lg><s-l>यदभ्यवर्षत्कौन्तेयान्सपाञ्चालान्ससृञ्जयान् ।</s-l><s-l>निघ्नन्पररथान्वीरो दानवानिव वज्रभृत् ॥ २५ ॥</s-l></s-lg><s-lg><s-l>इष्वस्त्रसागरं घोरं बाणग्राहं दुरासदम् ।</s-l><s-l>कार्मुकोर्मिणमक्षय्यमद्वीपं समरेऽप्लवम् ।</s-l><s-l>गदासिमकरावर्तं हयग्राहं गजाकुलम् ॥ २६ ॥</s-l></s-lg><s-lg><s-l>हयान्गजान्पदातांश्च रथांश्च तरसा बहून् ।</s-l><s-l>निमज्जयन्तं समरे परवीरापहारिणम् ॥ २७ ॥</s-l></s-lg><s-lg><s-l>विदह्यमानं कोपेन तेजसा च परंतपम् ।</s-l><s-l>वेलेव मकरावासं के वीराः पर्यवारयन् ॥ २८ ॥</s-l></s-lg><s-lg><s-l>भीष्मो यदकरोत्कर्म समरे संजयारिहा ।</s-l><s-l>दुर्योधनहितार्थाय के तदास्य पुरोऽभवन् ॥ २९ ॥</s-l></s-lg><s-lg><s-l>केऽरक्षन्दक्षिणं चक्रं भीष्मस्यामिततेजसः ।</s-l><s-l>पृष्ठतः के परान्वीरा उपासेधन्यतव्रताः ॥ ३० ॥</s-l></s-lg><s-lg><s-l>के पुरस्तादवर्तन्त रक्षन्तो भीष्ममन्तिके ।</s-l><s-l>केऽरक्षन्नुत्तरं चक्रं वीरा वीरस्य युध्यतः ॥ ३१ ॥</s-l></s-lg><s-lg><s-l>वामे चक्रे वर्तमानाः केऽघ्नन्संजय सृञ्जयान् ।</s-l><s-l>समेताग्रमनीकेषु केऽभ्यरक्षन्दुरासदम् ॥ ३२ ॥</s-l></s-lg><s-lg><s-l>पार्श्वतः केऽभ्यवर्तन्त गच्छन्तो दुर्गमां गतिम् ।</s-l><s-l>समूहे के परान्वीरान्प्रत्ययुध्यन्त संजय ॥ ३३ ॥</s-l></s-lg><s-lg><s-l>रक्ष्यमाणः कथं वीरैर्गोप्यमानाश्च तेन ते ।</s-l><s-l>दुर्जयानामनीकानि नाजयंस्तरसा युधि ॥ ३४ ॥</s-l></s-lg><s-lg><s-l>सर्वलोकेश्वरस्येव परमेष्ठिप्रजापतेः ।</s-l><s-l>कथं प्रहर्तुमपि ते शेकुः संजय पाण्डवाः ॥ ३५ ॥</s-l></s-lg><s-lg><s-l>यस्मिन्द्वीपे समाश्रित्य युध्यन्ति कुरवः परैः ।</s-l><s-l>तं निमग्नं नरव्याघ्रं भीष्मं शंससि संजय ॥ ३६ ॥</s-l></s-lg><s-lg><s-l>यस्य वीर्ये समाश्वस्य मम पुत्रो बृहद्बलः ।</s-l><s-l>न पाण्डवानगणयत्कथं स निहतः परैः ॥ ३७ ॥</s-l></s-lg><s-lg><s-l>यः पुरा विबुधैः सेन्द्रैः साहाय्ये युद्धदुर्मदः ।</s-l><s-l>काङ्क्षितो दानवान्घ्नद्भिः पिता मम महाव्रतः ॥ ३८ ॥</s-l></s-lg><s-lg><s-l>यस्मिञ्जाते महावीर्ये शंतनुर्लोकशंकरे ।</s-l><s-l>शोकं दुःखं च दैन्यं च प्राजहात्पुत्रलक्ष्मणि ॥ ३९ ॥</s-l></s-lg><s-lg><s-l>प्रज्ञा परायणं तज्ज्ञं सद्धर्मनिरतं शुचिम् ।</s-l><s-l>वेदवेदाङ्गतत्त्वज्ञं कथं शंससि मे हतम् ॥ ४० ॥</s-l></s-lg><s-lg><s-l>सर्वास्त्रविनयोपेतं दान्तं शान्तं मनस्विनम् ।</s-l><s-l>हतं शांतनवं श्रुत्वा मन्ये शेषं बलं हतम् ॥ ४१ ॥</s-l></s-lg><s-lg><s-l>धर्मादधर्मो बलवान्संप्राप्त इति मे मतिः ।</s-l><s-l>यत्र वृद्धं गुरुं हत्वा राज्यमिच्छन्ति पाण्डवाः ॥ ४२ ॥</s-l></s-lg><s-lg><s-l>जामदग्न्यः पुरा रामः सर्वास्त्रविदनुत्तमः ।</s-l><s-l>अम्बार्थमुद्यतः संख्ये भीष्मेण युधि निर्जितः ॥ ४३ ॥</s-l></s-lg><s-lg><s-l>तमिन्द्रसमकर्माणं ककुदं सर्वधन्विनाम् ।</s-l><s-l>हतं शंससि भीष्मं मे किं नु दुःखमतः परम् ॥ ४४ ॥</s-l></s-lg><s-lg><s-l>असकृत्क्षत्रियव्राताः संख्ये येन विनिर्जिताः ।</s-l><s-l>जामदग्न्यस्तथा रामः परवीरनिघातिना ॥ ४५ ॥</s-l></s-lg><s-lg><s-l>तस्मान्नूनं महावीर्याद्भार्गवाद्युद्धदुर्मदात् ।</s-l><s-l>तेजोवीर्यबलैर्भूयाञ्शिखण्डी द्रुपदात्मजः ॥ ४६ ॥</s-l></s-lg><s-lg><s-l>यः शूरं कृतिनं युद्धे सर्वशास्त्रविशारदम् ।</s-l><s-l>परमास्त्रविदं वीरं जघान भरतर्षभम् ॥ ४७ ॥</s-l></s-lg><s-lg><s-l>के वीरास्तममित्रघ्नमन्वयुः शत्रुसंसदि ।</s-l><s-l>शंस मे तद्यथा वृत्तं युद्धं भीष्मस्य पाण्डवैः ॥ ४८ ॥</s-l></s-lg><s-lg><s-l>योषेव हतवीरा मे सेना पुत्रस्य संजय ।</s-l><s-l>अगोपमिव चोद्भ्रान्तं गोकुलं तद्बलं मम ॥ ४९ ॥</s-l></s-lg><s-lg><s-l>पौरुषं सर्वलोकस्य परं यस्य महाहवे ।</s-l><s-l>परासिक्ते च वस्तस्मिन्कथमासीन्मनस्तदा ॥ ५० ॥</s-l></s-lg><s-lg><s-l>जीवितेऽप्यद्य सामर्थ्यं किमिवास्मासु संजय ।</s-l><s-l>घातयित्वा महावीर्यं पितरं लोकधार्मिकम् ॥ ५१ ॥</s-l></s-lg><s-lg><s-l>अगाधे सलिले मग्नां नावं दृष्ट्वेव पारगाः ।</s-l><s-l>भीष्मे हते भृशं दुःखान्मन्ये शोचन्ति पुत्रकाः ॥ ५२ ॥</s-l></s-lg><s-lg><s-l>अद्रिसारमयं नूनं सुदृढं हृदयं मम ।</s-l><s-l>यच्छ्रुत्वा पुरुषव्याघ्रं हतं भीष्मं न दीर्यते ॥ ५३ ॥</s-l></s-lg><s-lg><s-l>यस्मिन्नस्त्रं च मेधा च नीतिश्च भरतर्षभे ।</s-l><s-l>अप्रमेयाणि दुर्धर्षे कथं स निहतो युधि ॥ ५४ ॥</s-l></s-lg><s-lg><s-l>न चास्त्रेण न शौर्येण तपसा मेधया न च ।</s-l><s-l>न धृत्या न पुनस्त्यागान्मृत्योः कश्चिद्विमुच्यते ॥ ५५ ॥</s-l></s-lg><s-lg><s-l>कालो नूनं महावीर्यः सर्वलोकदुरत्ययः ।</s-l><s-l>यत्र शांतनवं भीष्मं हतं शंससि संजय ॥ ५६ ॥</s-l></s-lg><s-lg><s-l>पुत्रशोकाभिसंतप्तो महद्दुःखमचिन्तयन् ।</s-l><s-l>आशंसेऽहं पुरा त्राणं भीष्माच्छंतनुनन्दनात् ॥ ५७ ॥</s-l></s-lg><s-lg><s-l>यदादित्यमिवापश्यत्पतितं भुवि संजय ।</s-l><s-l>दुर्योधनः शांतनवं किं तदा प्रत्यपद्यत ॥ ५८ ॥</s-l></s-lg><s-lg><s-l>नाहं स्वेषां परेषां वा बुद्ध्या संजय चिन्तयन् ।</s-l><s-l>शेषं किंचित्प्रपश्यामि प्रत्यनीके महीक्षिताम् ॥ ५९ ॥</s-l></s-lg><s-lg><s-l>दारुणः क्षत्रधर्मोऽयमृषिभिः संप्रदर्शितः ।</s-l><s-l>यत्र शांतनवं हत्वा राज्यमिच्छन्ति पाण्डवाः ॥ ६० ॥</s-l></s-lg><s-lg><s-l>वयं वा राज्यमिच्छामो घातयित्वा पितामहम् ।</s-l><s-l>क्षत्रधर्मे स्थिताः पार्था नापराध्यन्ति पुत्रकाः ॥ ६१ ॥</s-l></s-lg><s-lg><s-l>एतदार्येण कर्तव्यं कृच्छ्रास्वापत्सु संजय ।</s-l><s-l>पराक्रमः परं शक्त्या तच्च तस्मिन्प्रतिष्ठितम् ॥ ६२ ॥</s-l></s-lg><s-lg><s-l>अनीकानि विनिघ्नन्तं ह्रीमन्तमपराजितम् ।</s-l><s-l>कथं शांतनवं तात पाण्डुपुत्रा न्यपातयन् ॥ ६३ ॥</s-l></s-lg><s-lg><s-l>कथं युक्तान्यनीकानि कथं युद्धं महात्मभिः ।</s-l><s-l>कथं वा निहतो भीष्मः पिता संजय मे परैः ॥ ६४ ॥</s-l></s-lg><s-lg><s-l>दुर्योधनश्च कर्णश्च शकुनिश्चापि सौबलः ।</s-l><s-l>दुःशासनश्च कितवो हते भीष्मे किमब्रुवन् ॥ ६५ ॥</s-l></s-lg><s-lg><s-l>यच्छरीरैरुपस्तीर्णां नरवारणवाजिनाम् ।</s-l><s-l>शरशक्तिगदाखड्गतोमराक्षां भयावहाम् ॥ ६६ ॥</s-l></s-lg><s-lg><s-l>प्राविशन्कितवा मन्दाः सभां युधि दुरासदाम् ।</s-l><s-l>प्राणद्यूते प्रतिभये केऽदीव्यन्त नरर्षभाः ॥ ६७ ॥</s-l></s-lg><s-lg><s-l>केऽजयन्के जितास्तत्र हृतलक्षा निपातिताः ।</s-l><s-l>अन्ये भीष्माच्छांतनवात्तन्ममाचक्ष्व संजय ॥ ६८ ॥</s-l></s-lg><s-lg><s-l>न हि मे शान्तिरस्तीह युधि देवव्रतं हतम् ।</s-l><s-l>पितरं भीमकर्माणं श्रुत्वा मे दुःखमाविशत् ॥ ६९ ॥</s-l></s-lg><s-lg><s-l>आर्तिं मे हृदये रूढां महतीं पुत्रकारिताम् ।</s-l><s-l>त्वं सिञ्चन्सर्पिषेवाग्निमुद्दीपयसि संजय ॥ ७० ॥</s-l></s-lg><s-lg><s-l>महान्तं भारमुद्यम्य विश्रुतं सार्वलौकिकम् ।</s-l><s-l>दृष्ट्वा विनिहतं भीष्मं मन्ये शोचन्ति पुत्रकाः ॥ ७१ ॥</s-l></s-lg><s-lg><s-l>श्रोष्यामि तानि दुःखानि दुर्योधनकृतान्यहम् ।</s-l><s-l>तस्मान्मे सर्वमाचक्ष्व यद्वृत्तं तत्र संजय ॥ ७२ ॥</s-l></s-lg><s-lg><s-l>संग्रामे पृथिवीशानां मन्दस्याबुद्धिसंभवम् ।</s-l><s-l>अपनीतं सुनीतं वा तन्ममाचक्ष्व संजय ॥ ७३ ॥</s-l></s-lg><s-lg><s-l>यत्कृतं तत्र भीष्मेण संग्रामे जयमिच्छता ।</s-l><s-l>तेजोयुक्तं कृतास्त्रेण शंस तच्चाप्यशेषतः ॥ ७४ ॥</s-l></s-lg><s-lg><s-l>यथा तदभवद्युद्धं कुरुपाण्डवसेनयोः ।</s-l><s-l>क्रमेण येन यस्मिंश्च काले यच्च यथा च तत् ॥ ७५ ॥</s-l></s-lg>