<s-lg><s-l> संजय उवाच ।</s-l><s-l>व्युष्टां निशां भारत भारतानामनीकिनीनां प्रमुखे महात्मा ।</s-l><s-l>ययौ सपत्नान्प्रति जातकोपो वृतः समग्रेण बलेन भीष्मः ॥ १ ॥</s-l></s-lg><s-lg><s-l>तं द्रोणदुर्योधनबाह्लिकाश्च तथैव दुर्मर्षणचित्रसेनौ ।</s-l><s-l>जयद्रथश्चातिबलो बलौघैर्नृपास्तथान्येऽनुययुः समन्तात् ॥ २ ॥</s-l></s-lg><s-lg><s-l>स तैर्महद्भिश्च महारथैश्च तेजस्विभिर्वीर्यवद्भिश्च राजन् ।</s-l><s-l>रराज राजोत्तम राजमुख्यैर्वृतः स देवैरिव वज्रपाणिः ॥ ३ ॥</s-l></s-lg><s-lg><s-l>तस्मिन्ननीकप्रमुखे विषक्ता दोधूयमानाश्च महापताकाः ।</s-l><s-l>सुरक्तपीतासितपाण्डुराभा महागजस्कन्धगता विरेजुः ॥ ४ ॥</s-l></s-lg><s-lg><s-l>सा वाहिनी शांतनवेन राज्ञा महारथैर्वारणवाजिभिश्च ।</s-l><s-l>बभौ सविद्युत्स्तनयित्नुकल्पा जलागमे द्यौरिव जातमेघा ॥ ५ ॥</s-l></s-lg><s-lg><s-l>ततो रणायाभिमुखी प्रयाता प्रत्यर्जुनं शांतनवाभिगुप्ता ।</s-l><s-l>सेना महोग्रा सहसा कुरूणां वेगो यथा भीम इवापगायाः ॥ ६ ॥</s-l></s-lg><s-lg><s-l>तं व्यालनानाविधगूढसारं गजाश्वपादातरथौघपक्षम् ।</s-l><s-l>व्यूहं महामेघसमं महात्मा ददर्श दूरात्कपिराजकेतुः ॥ ७ ॥</s-l></s-lg><s-lg><s-l>स निर्ययौ केतुमता रथेन नरर्षभः श्वेतहयेन वीरः ।</s-l><s-l>वरूथिना सैन्यमुखे महात्मा वधे धृतः सर्वसपत्नयूनाम् ॥ ८ ॥</s-l></s-lg><s-lg><s-l>सूपस्करं सोत्तरबन्धुरेषं यत्तं यदूनामृषभेण संख्ये ।</s-l><s-l>कपिध्वजं प्रेक्ष्य विषेदुराजौ सहैव पुत्रैस्तव कौरवेयाः ॥ ९ ॥</s-l></s-lg><s-lg><s-l>प्रकर्षता गुप्तमुदायुधेन किरीटिना लोकमहारथेन ।</s-l><s-l>तं व्यूहराजं ददृशुस्त्वदीयाश्चतुश्चतुर्व्यालसहस्रकीर्णम् ॥ १० ॥</s-l></s-lg><s-lg><s-l>यथा हि पूर्वेऽहनि धर्मराज्ञा व्यूहः कृतः कौरवनन्दनेन ।</s-l><s-l>तथा तथोद्देशमुपेत्य तस्थुः पाञ्चालमुख्यैः सह चेदिमुख्याः ॥ ११ ॥</s-l></s-lg><s-lg><s-l>ततो महावेगसमाहतानि भेरीसहस्राणि विनेदुराजौ ।</s-l><s-l>शङ्खस्वना दुन्दुभिनिस्वनाश्च सर्वेष्वनीकेषु ससिंहनादाः ॥ १२ ॥</s-l></s-lg><s-lg><s-l>ततः सबाणानि महास्वनानि विस्फार्यमाणानि धनूंषि वीरैः ।</s-l><s-l>क्षणेन भेरीपणवप्रणादानन्तर्दधुः शङ्खमहास्वनाश्च ॥ १३ ॥</s-l></s-lg><s-lg><s-l>तच्छङ्खशब्दावृतमन्तरिक्षमुद्धूतभौमद्रुतरेणुजालम् ।</s-l><s-l>महावितानावततप्रकाशमालोक्य वीराः सहसाभिपेतुः ॥ १४ ॥</s-l></s-lg><s-lg><s-l>रथी रथेनाभिहतः ससूतः पपात साश्वः सरथः सकेतुः ।</s-l><s-l>गजो गजेनाभिहतः पपात पदातिना चाभिहतः पदातिः ॥ १५ ॥</s-l></s-lg><s-lg><s-l>आवर्तमानान्यभिवर्तमानैर्बाणैः क्षतान्यद्भुतदर्शनानि ।</s-l><s-l>प्रासैश्च खड्गैश्च समाहतानि सदश्ववृन्दानि सदश्ववृन्दैः ॥ १६ ॥</s-l></s-lg><s-lg><s-l>सुवर्णतारागणभूषितानि शरावराणि प्रहितानि वीरैः ।</s-l><s-l>विदार्यमाणानि परश्वधैश्च प्रासैश्च खड्गैश्च निपेतुरुर्व्याम् ॥ १७ ॥</s-l></s-lg><s-lg><s-l>गजैर्विषाणैर्वरहस्तरुग्णाः केचित्ससूता रथिनः प्रपेतुः ।</s-l><s-l>गजर्षभाश्चापि रथर्षभेण निपेतिरे बाणहताः पृथिव्याम् ॥ १८ ॥</s-l></s-lg><s-lg><s-l>गजौघवेगोद्धतसादितानां श्रुत्वा निषेदुर्वसुधां मनुष्याः ।</s-l><s-l>आर्तस्वरं सादिपदातियूनां विषाणगात्रावरताडितानाम् ॥ १९ ॥</s-l></s-lg><s-lg><s-l>संभ्रान्तनागाश्वरथे प्रसूते महाभये सादिपदातियूनाम् ।</s-l><s-l>महारथैः संपरिवार्यमाणं ददर्श भीष्मः कपिराजकेतुम् ॥ २० ॥</s-l></s-lg><s-lg><s-l>तं पञ्चतालोच्छ्रिततालकेतुः सदश्ववेगोद्धतवीर्ययातः ।</s-l><s-l>महास्त्रबाणाशनिदीप्तमार्गं किरीटिनं शांतनवोऽभ्यधावत् ॥ २१ ॥</s-l></s-lg><s-lg><s-l>तथैव शक्रप्रतिमानकल्पमिन्द्रात्मजं द्रोणमुखाभिसस्रुः ।</s-l><s-l>कृपश्च शल्यश्च विविंशतिश्च दुर्योधनः सौमदत्तिश्च राजन् ॥ २२ ॥</s-l></s-lg><s-lg><s-l>ततो रथानीकमुखादुपेत्य सर्वास्त्रवित्काञ्चनचित्रवर्मा ।</s-l><s-l>जवेन शूरोऽभिससार सर्वांस्तथार्जुनस्यात्र सुतोऽभिमन्युः ॥ २३ ॥</s-l></s-lg><s-lg><s-l>तेषां महास्त्राणि महारथानामसक्तकर्मा विनिहत्य कार्ष्णिः ।</s-l><s-l>बभौ महामन्त्रहुतार्चिमाली सदोगतः सन्भगवानिवाग्निः ॥ २४ ॥</s-l></s-lg><s-lg><s-l>ततः स तूर्णं रुधिरोदफेनां कृत्वा नदीं वैशसने रिपूणाम् ।</s-l><s-l>जगाम सौभद्रमतीत्य भीष्मो महारथं पार्थमदीनसत्त्वः ॥ २५ ॥</s-l></s-lg><s-lg><s-l>ततः प्रहस्याद्भुतदर्शनेन गाण्डीवनिर्ह्रादमहास्वनेन ।</s-l><s-l>विपाठजालेन महास्त्रजालं विनाशयामास किरीटमाली ॥ २६ ॥</s-l></s-lg><s-lg><s-l>तमुत्तमं सर्वधनुर्धराणामसक्तकर्मा कपिराजकेतुः ।</s-l><s-l>भीष्मं महात्माभिववर्ष तूर्णं शरौघजालैर्विमलैश्च भल्लैः ॥ २७ ॥</s-l></s-lg><s-lg><s-l>एवंविधं कार्मुकभीमनादमदीनवत्सत्पुरुषोत्तमाभ्याम् ।</s-l><s-l>ददर्श लोकः कुरुसृञ्जयाश्च तद्द्वैरथं भीष्मधनंजयाभ्याम् ॥ २८ ॥</s-l></s-lg>