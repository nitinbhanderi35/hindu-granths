<s-lg><s-l> धृतराष्ट्र उवाच ।</s-l><s-l>एवं बहुगुणं सैन्यमेवं बहुविधं परम् ।</s-l><s-l>व्यूढमेवं यथाशास्त्रममोघं चैव संजय ॥ १ ॥</s-l></s-lg><s-lg><s-l>पुष्टमस्माकमत्यन्तमभिकामं च नः सदा ।</s-l><s-l>प्रह्वमव्यसनोपेतं पुरस्ताद्दृष्टविक्रमम् ॥ २ ॥</s-l></s-lg><s-lg><s-l>नातिवृद्धमबालं च न कृशं न च पीवरम् ।</s-l><s-l>लघुवृत्तायतप्रायं सारगात्रमनामयम् ॥ ३ ॥</s-l></s-lg><s-lg><s-l>आत्तसंनाहशस्त्रं च बहुशस्त्रपरिग्रहम् ।</s-l><s-l>असियुद्धे नियुद्धे च गदायुद्धे च कोविदम् ॥ ४ ॥</s-l></s-lg><s-lg><s-l>प्रासर्ष्टितोमरेष्वाजौ परिघेष्वायसेषु च ।</s-l><s-l>भिण्डिपालेषु शक्तीषु मुसलेषु च सर्वशः ॥ ५ ॥</s-l></s-lg><s-lg><s-l>कम्पनेषु च चापेषु कणपेषु च सर्वशः ।</s-l><s-l>क्षेपणीषु च चित्रासु मुष्टियुद्धेषु कोविदम् ॥ ६ ॥</s-l></s-lg><s-lg><s-l>अपरोक्षं च विद्यासु व्यायामेषु कृतश्रमम् ।</s-l><s-l>शस्त्रग्रहणविद्यासु सर्वासु परिनिष्ठितम् ॥ ७ ॥</s-l></s-lg><s-lg><s-l>आरोहे पर्यवस्कन्दे सरणे सान्तरप्लुते ।</s-l><s-l>सम्यक्प्रहरणे याने व्यपयाने च कोविदम् ॥ ८ ॥</s-l></s-lg><s-lg><s-l>नागाश्वरथयानेषु बहुशः सुपरीक्षितम् ।</s-l><s-l>परीक्ष्य च यथान्यायं वेतनेनोपपादितम् ॥ ९ ॥</s-l></s-lg><s-lg><s-l>न गोष्ठ्या नोपचारेण न च बन्धुनिमित्ततः ।</s-l><s-l>न सौहृदबलैश्चापि नाकुलीनपरिग्रहैः ॥ १० ॥</s-l></s-lg><s-lg><s-l>समृद्धजनमार्यं च तुष्टसत्कृतबान्धवम् ।</s-l><s-l>कृतोपकारभूयिष्ठं यशस्वि च मनस्वि च ॥ ११ ॥</s-l></s-lg><s-lg><s-l>सजयैश्च नरैर्मुख्यैर्बहुशो मुख्यकर्मभिः ।</s-l><s-l>लोकपालोपमैस्तात पालितं लोकविश्रुतैः ॥ १२ ॥</s-l></s-lg><s-lg><s-l>बहुभिः क्षत्रियैर्गुप्तं पृथिव्यां लोकसंमतैः ।</s-l><s-l>अस्मानभिगतैः कामात्सबलैः सपदानुगैः ॥ १३ ॥</s-l></s-lg><s-lg><s-l>महोदधिमिवापूर्णमापगाभिः समन्ततः ।</s-l><s-l>अपक्षैः पक्षसंकाशै रथैर्नागैश्च संवृतम् ॥ १४ ॥</s-l></s-lg><s-lg><s-l>नानायोधजलं भीमं वाहनोर्मितरङ्गिणम् ।</s-l><s-l>क्षेपण्यसिगदाशक्तिशरप्राससमाकुलम् ॥ १५ ॥</s-l></s-lg><s-lg><s-l>ध्वजभूषणसंबाधं रत्नपट्टेन संचितम् ।</s-l><s-l>वाहनैः परिसर्पद्भिर्वायुवेगविकम्पितम् ॥ १६ ॥</s-l></s-lg><s-lg><s-l>अपारमिव गर्जन्तं सागरप्रतिमं महत् ।</s-l><s-l>द्रोणभीष्माभिसंगुप्तं गुप्तं च कृतवर्मणा ॥ १७ ॥</s-l></s-lg><s-lg><s-l>कृपदुःशासनाभ्यां च जयद्रथमुखैस्तथा ।</s-l><s-l>भगदत्तविकर्णाभ्यां द्रौणिसौबलबाह्लिकैः ॥ १८ ॥</s-l></s-lg><s-lg><s-l>गुप्तं प्रवीरैर्लोकस्य सारवद्भिर्महात्मभिः ।</s-l><s-l>यदहन्यत संग्रामे दिष्टमेतत्पुरातनम् ॥ १९ ॥</s-l></s-lg><s-lg><s-l>नैतादृशं समुद्योगं दृष्टवन्तोऽथ मानुषाः ।</s-l><s-l>ऋषयो वा महाभागाः पुराणा भुवि संजय ॥ २० ॥</s-l></s-lg><s-lg><s-l>ईदृशो हि बलौघस्तु युक्तः शस्त्रास्त्रसंपदा ।</s-l><s-l>वध्यते यत्र संग्रामे किमन्यद्भागधेयतः ॥ २१ ॥</s-l></s-lg><s-lg><s-l>विपरीतमिदं सर्वं प्रतिभाति स्म संजय ।</s-l><s-l>यत्रेदृशं बलं घोरं नातरद्युधि पाण्डवान् ॥ २२ ॥</s-l></s-lg><s-lg><s-l>अथ वा पाण्डवार्थाय देवास्तत्र समागताः ।</s-l><s-l>युध्यन्ते मामकं सैन्यं यदवध्यन्त संजय ॥ २३ ॥</s-l></s-lg><s-lg><s-l>उक्तो हि विदुरेणेह हितं पथ्यं च संजय ।</s-l><s-l>न च गृह्णाति तन्मन्दः पुत्रो दुर्योधनो मम ॥ २४ ॥</s-l></s-lg><s-lg><s-l>तस्य मन्ये मतिः पूर्वं सर्वज्ञस्य महात्मनः ।</s-l><s-l>आसीद्यथागतं तात येन दृष्टमिदं पुरा ॥ २५ ॥</s-l></s-lg><s-lg><s-l>अथ वा भाव्यमेवं हि संजयैतेन सर्वथा ।</s-l><s-l>पुरा धात्रा यथा सृष्टं तत्तथा न तदन्यथा ॥ २६ ॥</s-l></s-lg>