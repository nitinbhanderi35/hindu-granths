<s-lg><s-l> संजय उवाच ।</s-l><s-l>तं तथा कृपयाविष्टमश्रुपूर्णाकुलेक्षणम् ।</s-l><s-l>विषीदन्तमिदं वाक्यमुवाच मधुसूदनः ॥ १ ॥</s-l></s-lg><s-lg><s-l> श्रीभगवानुवाच ।</s-l><s-l>कुतस्त्वा कश्मलमिदं विषमे समुपस्थितम् ।</s-l><s-l>अनार्यजुष्टमस्वर्ग्यमकीर्तिकरमर्जुन ॥ २ ॥</s-l></s-lg><s-lg><s-l>क्लैब्यं मा स्म गमः पार्थ नैतत्त्वय्युपपद्यते ।</s-l><s-l>क्षुद्रं हृदयदौर्बल्यं त्यक्त्वोत्तिष्ठ परंतप ॥ ३ ॥</s-l></s-lg><s-lg><s-l> अर्जुन उवाच ।</s-l><s-l>कथं भीष्ममहं संख्ये द्रोणं च मधुसूदन ।</s-l><s-l>इषुभिः प्रतियोत्स्यामि पूजार्हावरिसूदन ॥ ४ ॥</s-l></s-lg><s-lg><s-l>गुरूनहत्वा हि महानुभावाञ्श्रेयो भोक्तुं भैक्षमपीह लोके ।</s-l><s-l>हत्वार्थकामांस्तु गुरूनिहैव भुञ्जीय भोगान्रुधिरप्रदिग्धान् ॥ ५ ॥</s-l></s-lg><s-lg><s-l>न चैतद्विद्मः कतरन्नो गरीयो यद्वा जयेम यदि वा नो जयेयुः ।</s-l><s-l>यानेव हत्वा न जिजीविषामस्तेऽवस्थिताः प्रमुखे धार्तराष्ट्राः ॥ ६ ॥</s-l></s-lg><s-lg><s-l>कार्पण्यदोषोपहतस्वभावः पृच्छामि त्वां धर्मसंमूढचेताः ।</s-l><s-l>यच्छ्रेयः स्यान्निश्चितं ब्रूहि तन्मे शिष्यस्तेऽहं शाधि मां त्वां प्रपन्नम् ॥ ७ ॥</s-l></s-lg><s-lg><s-l>न हि प्रपश्यामि ममापनुद्याद्यच्छोकमुच्छोषणमिन्द्रियाणाम् ।</s-l><s-l>अवाप्य भूमावसपत्नमृद्धं राज्यं सुराणामपि चाधिपत्यम् ॥ ८ ॥</s-l></s-lg><s-lg><s-l> संजय उवाच ।</s-l><s-l>एवमुक्त्वा हृषीकेशं गुडाकेशः परंतप ।</s-l><s-l>न योत्स्य इति गोविन्दमुक्त्वा तूष्णीं बभूव ह ॥ ९ ॥</s-l></s-lg><s-lg><s-l>तमुवाच हृषीकेशः प्रहसन्निव भारत ।</s-l><s-l>सेनयोरुभयोर्मध्ये विषीदन्तमिदं वचः ॥ १० ॥</s-l></s-lg><s-lg><s-l> श्रीभगवानुवाच ।</s-l><s-l>अशोच्यानन्वशोचस्त्वं प्रज्ञावादांश्च भाषसे ।</s-l><s-l>गतासूनगतासूंश्च नानुशोचन्ति पण्डिताः ॥ ११ ॥</s-l></s-lg><s-lg><s-l>न त्वेवाहं जातु नासं न त्वं नेमे जनाधिपाः ।</s-l><s-l>न चैव न भविष्यामः सर्वे वयमतः परम् ॥ १२ ॥</s-l></s-lg><s-lg><s-l>देहिनोऽस्मिन्यथा देहे कौमारं यौवनं जरा ।</s-l><s-l>तथा देहान्तरप्राप्तिर्धीरस्तत्र न मुह्यति ॥ १३ ॥</s-l></s-lg><s-lg><s-l>मात्रास्पर्शास्तु कौन्तेय शीतोष्णसुखदुःखदाः ।</s-l><s-l>आगमापायिनोऽनित्यास्तांस्तितिक्षस्व भारत ॥ १४ ॥</s-l></s-lg><s-lg><s-l>यं हि न व्यथयन्त्येते पुरुषं पुरुषर्षभ ।</s-l><s-l>समदुःखसुखं धीरं सोऽमृतत्वाय कल्पते ॥ १५ ॥</s-l></s-lg><s-lg><s-l>नासतो विद्यते भावो नाभावो विद्यते सतः ।</s-l><s-l>उभयोरपि दृष्टोऽन्तस्त्वनयोस्तत्त्वदर्शिभिः ॥ १६ ॥</s-l></s-lg><s-lg><s-l>अविनाशि तु तद्विद्धि येन सर्वमिदं ततम् ।</s-l><s-l>विनाशमव्ययस्यास्य न कश्चित्कर्तुमर्हति ॥ १७ ॥</s-l></s-lg><s-lg><s-l>अन्तवन्त इमे देहा नित्यस्योक्ताः शरीरिणः ।</s-l><s-l>अनाशिनोऽप्रमेयस्य तस्माद्युध्यस्व भारत ॥ १८ ॥</s-l></s-lg><s-lg><s-l>य एनं वेत्ति हन्तारं यश्चैनं मन्यते हतम् ।</s-l><s-l>उभौ तौ न विजानीतो नायं हन्ति न हन्यते ॥ १९ ॥</s-l></s-lg><s-lg><s-l>न जायते म्रियते वा कदाचिन्नायं भूत्वा भविता वा न भूयः ।</s-l><s-l>अजो नित्यः शाश्वतोऽयं पुराणो न हन्यते हन्यमाने शरीरे ॥ २० ॥</s-l></s-lg><s-lg><s-l>वेदाविनाशिनं नित्यं य एनमजमव्ययम् ।</s-l><s-l>कथं स पुरुषः पार्थ कं घातयति हन्ति कम् ॥ २१ ॥</s-l></s-lg><s-lg><s-l>वासांसि जीर्णानि यथा विहाय नवानि गृह्णाति नरोऽपराणि ।</s-l><s-l>तथा शरीराणि विहाय जीर्णान्यन्यानि संयाति नवानि देही ॥ २२ ॥</s-l></s-lg><s-lg><s-l>नैनं छिन्दन्ति शस्त्राणि नैनं दहति पावकः ।</s-l><s-l>न चैनं क्लेदयन्त्यापो न शोषयति मारुतः ॥ २३ ॥</s-l></s-lg><s-lg><s-l>अच्छेद्योऽयमदाह्योऽयमक्लेद्योऽशोष्य एव च ।</s-l><s-l>नित्यः सर्वगतः स्थाणुरचलोऽयं सनातनः ॥ २४ ॥</s-l></s-lg><s-lg><s-l>अव्यक्तोऽयमचिन्त्योऽयमविकार्योऽयमुच्यते ।</s-l><s-l>तस्मादेवं विदित्वैनं नानुशोचितुमर्हसि ॥ २५ ॥</s-l></s-lg><s-lg><s-l>अथ चैनं नित्यजातं नित्यं वा मन्यसे मृतम् ।</s-l><s-l>तथापि त्वं महाबाहो नैनं शोचितुमर्हसि ॥ २६ ॥</s-l></s-lg><s-lg><s-l>जातस्य हि ध्रुवो मृत्युर्ध्रुवं जन्म मृतस्य च ।</s-l><s-l>तस्मादपरिहार्येऽर्थे न त्वं शोचितुमर्हसि ॥ २७ ॥</s-l></s-lg><s-lg><s-l>अव्यक्तादीनि भूतानि व्यक्तमध्यानि भारत ।</s-l><s-l>अव्यक्तनिधनान्येव तत्र का परिदेवना ॥ २८ ॥</s-l></s-lg><s-lg><s-l>आश्चर्यवत्पश्यति कश्चिदेनमाश्चर्यवद्वदति तथैव चान्यः ।</s-l><s-l>आश्चर्यवच्चैनमन्यः शृणोति श्रुत्वाप्येनं वेद न चैव कश्चित् ॥ २९ ॥</s-l></s-lg><s-lg><s-l>देही नित्यमवध्योऽयं देहे सर्वस्य भारत ।</s-l><s-l>तस्मात्सर्वाणि भूतानि न त्वं शोचितुमर्हसि ॥ ३० ॥</s-l></s-lg><s-lg><s-l>स्वधर्ममपि चावेक्ष्य न विकम्पितुमर्हसि ।</s-l><s-l>धर्म्याद्धि युद्धाच्छ्रेयोऽन्यत्क्षत्रियस्य न विद्यते ॥ ३१ ॥</s-l></s-lg><s-lg><s-l>यदृच्छया चोपपन्नं स्वर्गद्वारमपावृतम् ।</s-l><s-l>सुखिनः क्षत्रियाः पार्थ लभन्ते युद्धमीदृशम् ॥ ३२ ॥</s-l></s-lg><s-lg><s-l>अथ चेत्त्वमिमं धर्म्यं संग्रामं न करिष्यसि ।</s-l><s-l>ततः स्वधर्मं कीर्तिं च हित्वा पापमवाप्स्यसि ॥ ३३ ॥</s-l></s-lg><s-lg><s-l>अकीर्तिं चापि भूतानि कथयिष्यन्ति तेऽव्ययाम् ।</s-l><s-l>संभावितस्य चाकीर्तिर्मरणादतिरिच्यते ॥ ३४ ॥</s-l></s-lg><s-lg><s-l>भयाद्रणादुपरतं मंस्यन्ते त्वां महारथाः ।</s-l><s-l>येषां च त्वं बहुमतो भूत्वा यास्यसि लाघवम् ॥ ३५ ॥</s-l></s-lg><s-lg><s-l>अवाच्यवादांश्च बहून्वदिष्यन्ति तवाहिताः ।</s-l><s-l>निन्दन्तस्तव सामर्थ्यं ततो दुःखतरं नु किम् ॥ ३६ ॥</s-l></s-lg><s-lg><s-l>हतो वा प्राप्स्यसि स्वर्गं जित्वा वा भोक्ष्यसे महीम् ।</s-l><s-l>तस्मादुत्तिष्ठ कौन्तेय युद्धाय कृतनिश्चयः ॥ ३७ ॥</s-l></s-lg><s-lg><s-l>सुखदुःखे समे कृत्वा लाभालाभौ जयाजयौ ।</s-l><s-l>ततो युद्धाय युज्यस्व नैवं पापमवाप्स्यसि ॥ ३८ ॥</s-l></s-lg><s-lg><s-l>एषा तेऽभिहिता सांख्ये बुद्धिर्योगे त्विमां शृणु ।</s-l><s-l>बुद्ध्या युक्तो यया पार्थ कर्मबन्धं प्रहास्यसि ॥ ३९ ॥</s-l></s-lg><s-lg><s-l>नेहाभिक्रमनाशोऽस्ति प्रत्यवायो न विद्यते ।</s-l><s-l>स्वल्पमप्यस्य धर्मस्य त्रायते महतो भयात् ॥ ४० ॥</s-l></s-lg><s-lg><s-l>व्यवसायात्मिका बुद्धिरेकेह कुरुनन्दन ।</s-l><s-l>बहुशाखा ह्यनन्ताश्च बुद्धयोऽव्यवसायिनाम् ॥ ४१ ॥</s-l></s-lg><s-lg><s-l>यामिमां पुष्पितां वाचं प्रवदन्त्यविपश्चितः ।</s-l><s-l>वेदवादरताः पार्थ नान्यदस्तीति वादिनः ॥ ४२ ॥</s-l></s-lg><s-lg><s-l>कामात्मानः स्वर्गपरा जन्मकर्मफलप्रदाम् ।</s-l><s-l>क्रियाविशेषबहुलां भोगैश्वर्यगतिं प्रति ॥ ४३ ॥</s-l></s-lg><s-lg><s-l>भोगैश्वर्यप्रसक्तानां तयापहृतचेतसाम् ।</s-l><s-l>व्यवसायात्मिका बुद्धिः समाधौ न विधीयते ॥ ४४ ॥</s-l></s-lg><s-lg><s-l>त्रैगुण्यविषया वेदा निस्त्रैगुण्यो भवार्जुन ।</s-l><s-l>निर्द्वंद्वो नित्यसत्त्वस्थो निर्योगक्षेम आत्मवान् ॥ ४५ ॥</s-l></s-lg><s-lg><s-l>यावानर्थ उदपाने सर्वतः संप्लुतोदके ।</s-l><s-l>तावान्सर्वेषु वेदेषु ब्राह्मणस्य विजानतः ॥ ४६ ॥</s-l></s-lg><s-lg><s-l>कर्मण्येवाधिकारस्ते मा फलेषु कदाचन ।</s-l><s-l>मा कर्मफलहेतुर्भूर्मा ते सङ्गोऽस्त्वकर्मणि ॥ ४७ ॥</s-l></s-lg><s-lg><s-l>योगस्थः कुरु कर्माणि सङ्गं त्यक्त्वा धनंजय ।</s-l><s-l>सिद्ध्यसिद्ध्योः समो भूत्वा समत्वं योग उच्यते ॥ ४८ ॥</s-l></s-lg><s-lg><s-l>दूरेण ह्यवरं कर्म बुद्धियोगाद्धनंजय ।</s-l><s-l>बुद्धौ शरणमन्विच्छ कृपणाः फलहेतवः ॥ ४९ ॥</s-l></s-lg><s-lg><s-l>बुद्धियुक्तो जहातीह उभे सुकृतदुष्कृते ।</s-l><s-l>तस्माद्योगाय युज्यस्व योगः कर्मसु कौशलम् ॥ ५० ॥</s-l></s-lg><s-lg><s-l>कर्मजं बुद्धियुक्ता हि फलं त्यक्त्वा मनीषिणः ।</s-l><s-l>जन्मबन्धविनिर्मुक्ताः पदं गच्छन्त्यनामयम् ॥ ५१ ॥</s-l></s-lg><s-lg><s-l>यदा ते मोहकलिलं बुद्धिर्व्यतितरिष्यति ।</s-l><s-l>तदा गन्तासि निर्वेदं श्रोतव्यस्य श्रुतस्य च ॥ ५२ ॥</s-l></s-lg><s-lg><s-l>श्रुतिविप्रतिपन्ना ते यदा स्थास्यति निश्चला ।</s-l><s-l>समाधावचला बुद्धिस्तदा योगमवाप्स्यसि ॥ ५३ ॥</s-l></s-lg><s-lg><s-l> अर्जुन उवाच ।</s-l><s-l>स्थितप्रज्ञस्य का भाषा समाधिस्थस्य केशव ।</s-l><s-l>स्थितधीः किं प्रभाषेत किमासीत व्रजेत किम् ॥ ५४ ॥</s-l></s-lg><s-lg><s-l> श्रीभगवानुवाच ।</s-l><s-l>प्रजहाति यदा कामान्सर्वान्पार्थ मनोगतान् ।</s-l><s-l>आत्मन्येवात्मना तुष्टः स्थितप्रज्ञस्तदोच्यते ॥ ५५ ॥</s-l></s-lg><s-lg><s-l>दुःखेष्वनुद्विग्नमनाः सुखेषु विगतस्पृहः ।</s-l><s-l>वीतरागभयक्रोधः स्थितधीर्मुनिरुच्यते ॥ ५६ ॥</s-l></s-lg><s-lg><s-l>यः सर्वत्रानभिस्नेहस्तत्तत्प्राप्य शुभाशुभम् ।</s-l><s-l>नाभिनन्दति न द्वेष्टि तस्य प्रज्ञा प्रतिष्ठिता ॥ ५७ ॥</s-l></s-lg><s-lg><s-l>यदा संहरते चायं कूर्मोऽङ्गानीव सर्वशः ।</s-l><s-l>इन्द्रियाणीन्द्रियार्थेभ्यस्तस्य प्रज्ञा प्रतिष्ठिता ॥ ५८ ॥</s-l></s-lg><s-lg><s-l>विषया विनिवर्तन्ते निराहारस्य देहिनः ।</s-l><s-l>रसवर्जं रसोऽप्यस्य परं दृष्ट्वा निवर्तते ॥ ५९ ॥</s-l></s-lg><s-lg><s-l>यततो ह्यपि कौन्तेय पुरुषस्य विपश्चितः ।</s-l><s-l>इन्द्रियाणि प्रमाथीनि हरन्ति प्रसभं मनः ॥ ६० ॥</s-l></s-lg><s-lg><s-l>तानि सर्वाणि संयम्य युक्त आसीत मत्परः ।</s-l><s-l>वशे हि यस्येन्द्रियाणि तस्य प्रज्ञा प्रतिष्ठिता ॥ ६१ ॥</s-l></s-lg><s-lg><s-l>ध्यायतो विषयान्पुंसः सङ्गस्तेषूपजायते ।</s-l><s-l>सङ्गात्संजायते कामः कामात्क्रोधोऽभिजायते ॥ ६२ ॥</s-l></s-lg><s-lg><s-l>क्रोधाद्भवति संमोहः संमोहात्स्मृतिविभ्रमः ।</s-l><s-l>स्मृतिभ्रंशाद्बुद्धिनाशो बुद्धिनाशात्प्रणश्यति ॥ ६३ ॥</s-l></s-lg><s-lg><s-l>रागद्वेषवियुक्तैस्तु विषयानिन्द्रियैश्चरन् ।</s-l><s-l>आत्मवश्यैर्विधेयात्मा प्रसादमधिगच्छति ॥ ६४ ॥</s-l></s-lg><s-lg><s-l>प्रसादे सर्वदुःखानां हानिरस्योपजायते ।</s-l><s-l>प्रसन्नचेतसो ह्याशु बुद्धिः पर्यवतिष्ठते ॥ ६५ ॥</s-l></s-lg><s-lg><s-l>नास्ति बुद्धिरयुक्तस्य न चायुक्तस्य भावना ।</s-l><s-l>न चाभावयतः शान्तिरशान्तस्य कुतः सुखम् ॥ ६६ ॥</s-l></s-lg><s-lg><s-l>इन्द्रियाणां हि चरतां यन्मनोऽनुविधीयते ।</s-l><s-l>तदस्य हरति प्रज्ञां वायुर्नावमिवाम्भसि ॥ ६७ ॥</s-l></s-lg><s-lg><s-l>तस्माद्यस्य महाबाहो निगृहीतानि सर्वशः ।</s-l><s-l>इन्द्रियाणीन्द्रियार्थेभ्यस्तस्य प्रज्ञा प्रतिष्ठिता ॥ ६८ ॥</s-l></s-lg><s-lg><s-l>या निशा सर्वभूतानां तस्यां जागर्ति संयमी ।</s-l><s-l>यस्यां जाग्रति भूतानि सा निशा पश्यतो मुनेः ॥ ६९ ॥</s-l></s-lg><s-lg><s-l>आपूर्यमाणमचलप्रतिष्ठं समुद्रमापः प्रविशन्ति यद्वत् ।</s-l><s-l>तद्वत्कामा यं प्रविशन्ति सर्वे स शान्तिमाप्नोति न कामकामी ॥ ७० ॥</s-l></s-lg><s-lg><s-l>विहाय कामान्यः सर्वान्पुमांश्चरति निःस्पृहः ।</s-l><s-l>निर्ममो निरहंकारः स शान्तिमधिगच्छति ॥ ७१ ॥</s-l></s-lg><s-lg><s-l>एषा ब्राह्मी स्थितिः पार्थ नैनां प्राप्य विमुह्यति ।</s-l><s-l>स्थित्वास्यामन्तकालेऽपि ब्रह्मनिर्वाणमृच्छति ॥ ७२ ॥</s-l></s-lg>