<s-lg><s-l> संजय उवाच ।</s-l><s-l>कृतेऽवहारे सैन्यानां प्रथमे भरतर्षभ ।</s-l><s-l>भीष्मे च युधि संरब्धे हृष्टे दुर्योधने तथा ॥ १ ॥</s-l></s-lg><s-lg><s-l>धर्मराजस्ततस्तूर्णमभिगम्य जनार्दनम् ।</s-l><s-l>भ्रातृभिः सहितः सर्वैः सर्वैश्चैव जनेश्वरैः ॥ २ ॥</s-l></s-lg><s-lg><s-l>शुचा परमया युक्तश्चिन्तयानः पराजयम् ।</s-l><s-l>वार्ष्णेयमब्रवीद्राजन्दृष्ट्वा भीष्मस्य विक्रमम् ॥ ३ ॥</s-l></s-lg><s-lg><s-l>कृष्ण पश्य महेष्वासं भीष्मं भीमपराक्रमम् ।</s-l><s-l>शरैर्दहन्तं सैन्यं मे ग्रीष्मे कक्षमिवानलम् ॥ ४ ॥</s-l></s-lg><s-lg><s-l>कथमेनं महात्मानं शक्ष्यामः प्रतिवीक्षितुम् ।</s-l><s-l>लेलिह्यमानं सैन्यं मे हविष्मन्तमिवानलम् ॥ ५ ॥</s-l></s-lg><s-lg><s-l>एतं हि पुरुषव्याघ्रं धनुष्मन्तं महाबलम् ।</s-l><s-l>दृष्ट्वा विप्रद्रुतं सैन्यं मदीयं मार्गणाहतम् ॥ ६ ॥</s-l></s-lg><s-lg><s-l>शक्यो जेतुं यमः क्रुद्धो वज्रपाणिश्च संयुगे ।</s-l><s-l>वरुणः पाशभृच्चापि कुबेरो वा गदाधरः ॥ ७ ॥</s-l></s-lg><s-lg><s-l>न तु भीष्मो महातेजाः शक्यो जेतुं महाबलः ।</s-l><s-l>सोऽहमेवं गते मग्नो भीष्मागाधजलेऽप्लवः ॥ ८ ॥</s-l></s-lg><s-lg><s-l>आत्मनो बुद्धिदौर्बल्याद्भीष्ममासाद्य केशव ।</s-l><s-l>वनं यास्यामि गोविन्द श्रेयो मे तत्र जीवितुम् ॥ ९ ॥</s-l></s-lg><s-lg><s-l>न त्विमान्पृथिवीपालान्दातुं भीष्माय मृत्यवे ।</s-l><s-l>क्षपयिष्यति सेनां मे कृष्ण भीष्मो महास्त्रवित् ॥ १० ॥</s-l></s-lg><s-lg><s-l>यथानलं प्रज्वलितं पतंगाः समभिद्रुताः ।</s-l><s-l>विनाशायैव गच्छन्ति तथा मे सैनिको जनः ॥ ११ ॥</s-l></s-lg><s-lg><s-l>क्षयं नीतोऽस्मि वार्ष्णेय राज्यहेतोः पराक्रमी ।</s-l><s-l>भ्रातरश्चैव मे वीराः कर्शिताः शरपीडिताः ॥ १२ ॥</s-l></s-lg><s-lg><s-l>मत्कृते भ्रातृसौहार्दाद्राज्याद्भ्रष्टास्तथा सुखात् ।</s-l><s-l>जीवितं बहु मन्येऽहं जीवितं ह्यद्य दुर्लभम् ॥ १३ ॥</s-l></s-lg><s-lg><s-l>जीवितस्य हि शेषेण तपस्तप्स्यामि दुश्चरम् ।</s-l><s-l>न घातयिष्यामि रणे मित्राणीमानि केशव ॥ १४ ॥</s-l></s-lg><s-lg><s-l>रथान्मे बहुसाहस्रान्दिव्यैरस्त्रैर्महाबलः ।</s-l><s-l>घातयत्यनिशं भीष्मः प्रवराणां प्रहारिणाम् ॥ १५ ॥</s-l></s-lg><s-lg><s-l>किं नु कृत्वा कृतं मे स्याद्ब्रूहि माधव माचिरम् ।</s-l><s-l>मध्यस्थमिव पश्यामि समरे सव्यसाचिनम् ॥ १६ ॥</s-l></s-lg><s-lg><s-l>एको भीमः परं शक्त्या युध्यत्येष महाभुजः ।</s-l><s-l>केवलं बाहुवीर्येण क्षत्रधर्ममनुस्मरन् ॥ १७ ॥</s-l></s-lg><s-lg><s-l>गदया वीरघातिन्या यथोत्साहं महामनाः ।</s-l><s-l>करोत्यसुकरं कर्म गजाश्वरथपत्तिषु ॥ १८ ॥</s-l></s-lg><s-lg><s-l>नालमेष क्षयं कर्तुं परसैन्यस्य मारिष ।</s-l><s-l>आर्जवेनैव युद्धेन वीर वर्षशतैरपि ॥ १९ ॥</s-l></s-lg><s-lg><s-l>एकोऽस्त्रवित्सखा तेऽयं सोऽप्यस्मान्समुपेक्षते ।</s-l><s-l>निर्दह्यमानान्भीष्मेण द्रोणेन च महात्मना ॥ २० ॥</s-l></s-lg><s-lg><s-l>दिव्यान्यस्त्राणि भीष्मस्य द्रोणस्य च महात्मनः ।</s-l><s-l>धक्ष्यन्ति क्षत्रियान्सर्वान्प्रयुक्तानि पुनः पुनः ॥ २१ ॥</s-l></s-lg><s-lg><s-l>कृष्ण भीष्मः सुसंरब्धः सहितः सर्वपार्थिवैः ।</s-l><s-l>क्षपयिष्यति नो नूनं यादृशोऽस्य पराक्रमः ॥ २२ ॥</s-l></s-lg><s-lg><s-l>स त्वं पश्य महेष्वासं योगीष्वर महारथम् ।</s-l><s-l>यो भीष्मं शमयेत्संख्ये दावाग्निं जलदो यथा ॥ २३ ॥</s-l></s-lg><s-lg><s-l>तव प्रसादाद्गोविन्द पाण्डवा निहतद्विषः ।</s-l><s-l>स्वराज्यमनुसंप्राप्ता मोदिष्यन्ति सबान्धवाः ॥ २४ ॥</s-l></s-lg><s-lg><s-l>एवमुक्त्वा ततः पार्थो ध्यायन्नास्ते महामनाः ।</s-l><s-l>चिरमन्तर्मना भूत्वा शोकोपहतचेतनः ॥ २५ ॥</s-l></s-lg><s-lg><s-l>शोकार्तं पाण्डवं ज्ञात्वा दुःखेन हतचेतसम् ।</s-l><s-l>अब्रवीत्तत्र गोविन्दो हर्षयन्सर्वपाण्डवान् ॥ २६ ॥</s-l></s-lg><s-lg><s-l>मा शुचो भरतश्रेष्ठ न त्वं शोचितुमर्हसि ।</s-l><s-l>यस्य ते भ्रातरः शूराः सर्वलोकस्य धन्विनः ॥ २७ ॥</s-l></s-lg><s-lg><s-l>अहं च प्रियकृद्राजन्सात्यकिश्च महारथः ।</s-l><s-l>विराटद्रुपदौ वृद्धौ धृष्टद्युम्नश्च पार्षतः ॥ २८ ॥</s-l></s-lg><s-lg><s-l>तथैव सबलाः सर्वे राजानो राजसत्तम ।</s-l><s-l>त्वत्प्रसादं प्रतीक्षन्ते त्वद्भक्ताश्च विशां पते ॥ २९ ॥</s-l></s-lg><s-lg><s-l>एष ते पार्षतो नित्यं हितकामः प्रिये रतः ।</s-l><s-l>सेनापत्यमनुप्राप्तो धृष्टद्युम्नो महाबलः ।</s-l><s-l>शिखण्डी च महाबाहो भीष्मस्य निधनं किल ॥ ३० ॥</s-l></s-lg><s-lg><s-l>एतच्छ्रुत्वा ततो राजा धृष्टद्युम्नं महारथम् ।</s-l><s-l>अब्रवीत्समितौ तस्यां वासुदेवस्य शृण्वतः ॥ ३१ ॥</s-l></s-lg><s-lg><s-l>धृष्टद्युम्न निबोधेदं यत्त्वा वक्ष्यामि मारिष ।</s-l><s-l>नातिक्रम्यं भवेत्तच्च वचनं मम भाषितम् ॥ ३२ ॥</s-l></s-lg><s-lg><s-l>भवान्सेनापतिर्मह्यं वासुदेवेन संमतः ।</s-l><s-l>कार्त्तिकेयो यथा नित्यं देवानामभवत्पुरा ।</s-l><s-l>तथा त्वमपि पाण्डूनां सेनानीः पुरुषर्षभ ॥ ३३ ॥</s-l></s-lg><s-lg><s-l>स त्वं पुरुषशार्दूल विक्रम्य जहि कौरवान् ।</s-l><s-l>अहं च त्वानुयास्यामि भीमः कृष्णश्च मारिष ॥ ३४ ॥</s-l></s-lg><s-lg><s-l>माद्रीपुत्रौ च सहितौ द्रौपदेयाश्च दंशिताः ।</s-l><s-l>ये चान्ये पृथिवीपालाः प्रधानाः पुरुषर्षभ ॥ ३५ ॥</s-l></s-lg><s-lg><s-l>तत उद्धर्षयन्सर्वान्धृष्टद्युम्नोऽभ्यभाषत ।</s-l><s-l>अहं द्रोणान्तकः पार्थ विहितः शंभुना पुरा ॥ ३६ ॥</s-l></s-lg><s-lg><s-l>रणे भीष्मं तथा द्रोणं कृपं शल्यं जयद्रथम् ।</s-l><s-l>सर्वानद्य रणे दृप्तान्प्रतियोत्स्यामि पार्थिव ॥ ३७ ॥</s-l></s-lg><s-lg><s-l>अथोत्क्रुष्टं महेष्वासैः पाण्डवैर्युद्धदुर्मदैः ।</s-l><s-l>समुद्यते पार्थिवेन्द्रे पार्षते शत्रुसूदने ॥ ३८ ॥</s-l></s-lg><s-lg><s-l>तमब्रवीत्ततः पार्थः पार्षतं पृतनापतिम् ।</s-l><s-l>व्यूहः क्रौञ्चारुणो नाम सर्वशत्रुनिबर्हणः ॥ ३९ ॥</s-l></s-lg><s-lg><s-l>यं बृहस्पतिरिन्द्राय तदा देवासुरेऽब्रवीत् ।</s-l><s-l>तं यथावत्प्रतिव्यूह परानीकविनाशनम् ।</s-l><s-l>अदृष्टपूर्वं राजानः पश्यन्तु कुरुभिः सह ॥ ४० ॥</s-l></s-lg><s-lg><s-l>तथोक्तः स नृदेवेन विष्णुर्वज्रभृता इव ।</s-l><s-l>प्रभाते सर्वसैन्यानामग्रे चक्रे धनंजयम् ॥ ४१ ॥</s-l></s-lg><s-lg><s-l>आदित्यपथगः केतुस्तस्याद्भुतमनोरमः ।</s-l><s-l>शासनात्पुरुहूतस्य निर्मितो विश्वकर्मणा ॥ ४२ ॥</s-l></s-lg><s-lg><s-l>इन्द्रायुधसवर्णाभिः पताकाभिरलंकृतः ।</s-l><s-l>आकाशग इवाकाशे गन्धर्वनगरोपमः ।</s-l><s-l>नृत्यमान इवाभाति रथचर्यासु मारिष ॥ ४३ ॥</s-l></s-lg><s-lg><s-l>तेन रत्नवता पार्थः स च गाण्डीवधन्वना ।</s-l><s-l>बभूव परमोपेतः स्वयंभूरिव भानुना ॥ ४४ ॥</s-l></s-lg><s-lg><s-l>शिरोऽभूद्द्रुपदो राजा महत्या सेनया वृतः ।</s-l><s-l>कुन्तिभोजश्च चैद्यश्च चक्षुष्यास्तां जनेश्वर ॥ ४५ ॥</s-l></s-lg><s-lg><s-l>दाशार्णकाः प्रयागाश्च दाशेरकगणैः सह ।</s-l><s-l>अनूपगाः किराताश्च ग्रीवायां भरतर्षभ ॥ ४६ ॥</s-l></s-lg><s-lg><s-l>पटच्चरैश्च हुण्डैश्च राजन्पौरवकैस्तथा ।</s-l><s-l>निषादैः सहितश्चापि पृष्ठमासीद्युधिष्ठिरः ॥ ४७ ॥</s-l></s-lg><s-lg><s-l>पक्षौ तु भीमसेनश्च धृष्टद्युम्नश्च पार्षतः ।</s-l><s-l>द्रौपदेयाभिमन्युश्च सात्यकिश्च महारथः ॥ ४८ ॥</s-l></s-lg><s-lg><s-l>पिशाचा दरदाश्चैव पुण्ड्राः कुण्डीविषैः सह ।</s-l><s-l>मडका लडकाश्चैव तङ्गणाः परतङ्गणाः ॥ ४९ ॥</s-l></s-lg><s-lg><s-l>बाह्लिकास्तित्तिराश्चैव चोलाः पाण्ड्याश्च भारत ।</s-l><s-l>एते जनपदा राजन्दक्षिणं पक्षमाश्रिताः ॥ ५० ॥</s-l></s-lg><s-lg><s-l>अग्निवेष्या जगत्तुण्डाः पलदाशाश्च भारत ।</s-l><s-l>शबरास्तुम्बुपाश्चैव वत्साश्च सह नाकुलैः ।</s-l><s-l>नकुलः सहदेवश्च वामं पार्श्वं समाश्रिताः ॥ ५१ ॥</s-l></s-lg><s-lg><s-l>रथानामयुतं पक्षौ शिरश्च नियुतं तथा ।</s-l><s-l>पृष्ठमर्बुदमेवासीत्सहस्राणि च विंशतिः ।</s-l><s-l>ग्रीवायां नियुतं चापि सहस्राणि च सप्ततिः ॥ ५२ ॥</s-l></s-lg><s-lg><s-l>पक्षकोटिप्रपक्षेषु पक्षान्तेषु च वारणाः ।</s-l><s-l>जग्मुः परिवृता राजंश्चलन्त इव पर्वताः ॥ ५३ ॥</s-l></s-lg><s-lg><s-l>जघनं पालयामास विराटः सह केकयैः ।</s-l><s-l>काशिराजश्च शैब्यश्च रथानामयुतैस्त्रिभिः ॥ ५४ ॥</s-l></s-lg><s-lg><s-l>एवमेतं महाव्यूहं व्यूह्य भारत पाण्डवाः ।</s-l><s-l>सूर्योदयनमिच्छन्तः स्थिता युद्धाय दंशिताः ॥ ५५ ॥</s-l></s-lg><s-lg><s-l>तेषामादित्यवर्णानि विमलानि महान्ति च ।</s-l><s-l>श्वेतच्छत्राण्यशोभन्त वारणेषु रथेषु च ॥ ५६ ॥</s-l></s-lg>