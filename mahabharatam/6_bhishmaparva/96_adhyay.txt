<s-lg><s-l> संजय उवाच ।</s-l><s-l>अभिमन्यू रथोदारः पिशङ्गैस्तुरगोत्तमैः ।</s-l><s-l>अभिदुद्राव तेजस्वी दुर्योधनबलं महत् ।</s-l><s-l>विकिरञ्शरवर्षाणि वारिधारा इवाम्बुदः ॥ १ ॥</s-l></s-lg><s-lg><s-l>न शेकुः समरे क्रुद्धं सौभद्रमरिसूदनम् ।</s-l><s-l>शस्त्रौघिणं गाहमानं सेनासागरमक्षयम् ।</s-l><s-l>निवारयितुमप्याजौ त्वदीयाः कुरुपुंगवाः ॥ २ ॥</s-l></s-lg><s-lg><s-l>तेन मुक्ता रणे राजञ्शराः शत्रुनिबर्हणाः ।</s-l><s-l>क्षत्रियाननयञ्शूरान्प्रेतराजनिवेशनम् ॥ ३ ॥</s-l></s-lg><s-lg><s-l>यमदण्डोपमान्घोराञ्ज्वलनाशीविषोपमान् ।</s-l><s-l>सौभद्रः समरे क्रुद्धः प्रेषयामास सायकान् ॥ ४ ॥</s-l></s-lg><s-lg><s-l>रथिनं च रथात्तूर्णं हयपृष्ठाच्च सादिनम् ।</s-l><s-l>गजारोहांश्च सगजान्पातयामास फाल्गुनिः ॥ ५ ॥</s-l></s-lg><s-lg><s-l>तस्य तत्कुर्वतः कर्म महत्संख्येऽद्भुतं नृपाः ।</s-l><s-l>पूजयां चक्रिरे हृष्टाः प्रशशंसुश्च फाल्गुनिम् ॥ ६ ॥</s-l></s-lg><s-lg><s-l>तान्यनीकानि सौभद्रो द्रावयन्बह्वशोभत ।</s-l><s-l>तूलराशिमिवाधूय मारुतः सर्वतोदिशम् ॥ ७ ॥</s-l></s-lg><s-lg><s-l>तेन विद्राव्यमाणानि तव सैन्यानि भारत ।</s-l><s-l>त्रातारं नाध्यगच्छन्त पङ्के मग्ना इव द्विपाः ॥ ८ ॥</s-l></s-lg><s-lg><s-l>विद्राव्य सर्वसैन्यानि तावकानि नरोत्तमः ।</s-l><s-l>अभिमन्युः स्थितो राजन्विधूमोऽग्निरिव ज्वलन् ॥ ९ ॥</s-l></s-lg><s-lg><s-l>न चैनं तावकाः सर्वे विषेहुररिघातिनम् ।</s-l><s-l>प्रदीप्तं पावकं यद्वत्पतंगाः कालचोदिताः ॥ १० ॥</s-l></s-lg><s-lg><s-l>प्रहरन्सर्वशत्रुभ्यः पाण्डवानां महारथः ।</s-l><s-l>अदृश्यत महेष्वासः सवज्र इव वज्रभृत् ॥ ११ ॥</s-l></s-lg><s-lg><s-l>हेमपृष्ठं धनुश्चास्य ददृशे चरतो दिशः ।</s-l><s-l>तोयदेषु यथा राजन्भ्राजमानाः शतह्रदाः ॥ १२ ॥</s-l></s-lg><s-lg><s-l>शराश्च निशिताः पीता निश्चरन्ति स्म संयुगे ।</s-l><s-l>वनात्फुल्लद्रुमाद्राजन्भ्रमराणामिव व्रजाः ॥ १३ ॥</s-l></s-lg><s-lg><s-l>तथैव चरतस्तस्य सौभद्रस्य महात्मनः ।</s-l><s-l>रथेन मेघघोषेण ददृशुर्नान्तरं जनाः ॥ १४ ॥</s-l></s-lg><s-lg><s-l>मोहयित्वा कृपं द्रोणं द्रौणिं च स बृहद्बलम् ।</s-l><s-l>सैन्धवं च महेष्वासं व्यचरल्लघु सुष्ठु च ॥ १५ ॥</s-l></s-lg><s-lg><s-l>मण्डलीकृतमेवास्य धनुः पश्याम मारिष ।</s-l><s-l>सूर्यमण्डलसंकाशं तपतस्तव वाहिनीम् ॥ १६ ॥</s-l></s-lg><s-lg><s-l>तं दृष्ट्वा क्षत्रियाः शूराः प्रतपन्तं शरार्चिभिः ।</s-l><s-l>द्विफल्गुनमिमं लोकं मेनिरे तस्य कर्मभिः ॥ १७ ॥</s-l></s-lg><s-lg><s-l>तेनार्दिता महाराज भारती सा महाचमूः ।</s-l><s-l>बभ्राम तत्र तत्रैव योषिन्मदवशादिव ॥ १८ ॥</s-l></s-lg><s-lg><s-l>द्रावयित्वा च तत्सैन्यं कम्पयित्वा महारथान् ।</s-l><s-l>नन्दयामास सुहृदो मयं जित्वेव वासवः ॥ १९ ॥</s-l></s-lg><s-lg><s-l>तेन विद्राव्यमाणानि तव सैन्यानि संयुगे ।</s-l><s-l>चक्रुरार्तस्वरं घोरं पर्जन्यनिनदोपमम् ॥ २० ॥</s-l></s-lg><s-lg><s-l>तं श्रुत्वा निनदं घोरं तव सैन्यस्य मारिष ।</s-l><s-l>मारुतोद्धूतवेगस्य समुद्रस्येव पर्वणि ।</s-l><s-l>दुर्योधनस्तदा राजा आर्श्यशृङ्गिमभाषत ॥ २१ ॥</s-l></s-lg><s-lg><s-l>एष कार्ष्णिर्महेष्वासो द्वितीय इव फल्गुनः ।</s-l><s-l>चमूं द्रावयते क्रोधाद्वृत्रो देवचमूमिव ॥ २२ ॥</s-l></s-lg><s-lg><s-l>तस्य नान्यं प्रपश्यामि संयुगे भेषजं महत् ।</s-l><s-l>ऋते त्वां राक्षसश्रेष्ठ सर्वविद्यासु पारगम् ॥ २३ ॥</s-l></s-lg><s-lg><s-l>स गत्वा त्वरितं वीरं जहि सौभद्रमाहवे ।</s-l><s-l>वयं पार्थान्हनिष्यामो भीष्मद्रोणपुरःसराः ॥ २४ ॥</s-l></s-lg><s-lg><s-l>स एवमुक्तो बलवान्राक्षसेन्द्रः प्रतापवान् ।</s-l><s-l>प्रययौ समरे तूर्णं तव पुत्रस्य शासनात् ।</s-l><s-l>नर्दमानो महानादं प्रावृषीव बलाहकः ॥ २५ ॥</s-l></s-lg><s-lg><s-l>तस्य शब्देन महता पाण्डवानां महद्बलम् ।</s-l><s-l>प्राचलत्सर्वतो राजन्पूर्यमाण इवार्णवः ॥ २६ ॥</s-l></s-lg><s-lg><s-l>बहवश्च नरा राजंस्तस्य नादेन भीषिताः ।</s-l><s-l>प्रियान्प्राणान्परित्यज्य निपेतुर्धरणीतले ॥ २७ ॥</s-l></s-lg><s-lg><s-l>कार्ष्णिश्चापि मुदा युक्तः प्रगृहीतशरासनः ।</s-l><s-l>नृत्यन्निव रथोपस्थे तद्रक्षः समुपाद्रवत् ॥ २८ ॥</s-l></s-lg><s-lg><s-l>ततः स राक्षसः क्रुद्धः संप्राप्यैवार्जुनिं रणे ।</s-l><s-l>नातिदूरे स्थितस्तस्य द्रावयामास वै चमूम् ॥ २९ ॥</s-l></s-lg><s-lg><s-l>सा वध्यमाना समरे पाण्डवानां महाचमूः ।</s-l><s-l>प्रत्युद्ययौ रणे रक्षो देवसेना यथा बलिम् ॥ ३० ॥</s-l></s-lg><s-lg><s-l>विमर्दः सुमहानासीत्तस्य सैन्यस्य मारिष ।</s-l><s-l>रक्षसा घोररूपेण वध्यमानस्य संयुगे ॥ ३१ ॥</s-l></s-lg><s-lg><s-l>ततः शरसहस्रैस्तां पाण्डवानां महाचमूम् ।</s-l><s-l>व्यद्रावयद्रणे रक्षो दर्शयद्वै पराक्रमम् ॥ ३२ ॥</s-l></s-lg><s-lg><s-l>सा वध्यमाना च तथा पाण्डवानामनीकिनी ।</s-l><s-l>रक्षसा घोररूपेण प्रदुद्राव रणे भयात् ॥ ३३ ॥</s-l></s-lg><s-lg><s-l>तां प्रमृद्य ततः सेनां पद्मिनीं वारणो यथा ।</s-l><s-l>ततोऽभिदुद्राव रणे द्रौपदेयान्महाबलान् ॥ ३४ ॥</s-l></s-lg><s-lg><s-l>ते तु क्रुद्धा महेष्वासा द्रौपदेयाः प्रहारिणः ।</s-l><s-l>राक्षसं दुद्रुवुः सर्वे ग्रहाः पञ्च यथा रविम् ॥ ३५ ॥</s-l></s-lg><s-lg><s-l>वीर्यवद्भिस्ततस्तैस्तु पीडितो राक्षसोत्तमः ।</s-l><s-l>यथा युगक्षये घोरे चन्द्रमाः पञ्चभिर्ग्रहैः ॥ ३६ ॥</s-l></s-lg><s-lg><s-l>प्रतिविन्ध्यस्ततो रक्षो बिभेद निशितैः शरैः ।</s-l><s-l>सर्वपारशवैस्तूर्णमकुण्ठाग्रैर्महाबलः ॥ ३७ ॥</s-l></s-lg><s-lg><s-l>स तैर्भिन्नतनुत्राणः शुशुभे राक्षसोत्तमः ।</s-l><s-l>मरीचिभिरिवार्कस्य संस्यूतो जलदो महान् ॥ ३८ ॥</s-l></s-lg><s-lg><s-l>विषक्तैः स शरैश्चापि तपनीयपरिच्छदैः ।</s-l><s-l>आर्श्यशृङ्गिर्बभौ राजन्दीप्तशृङ्ग इवाचलः ॥ ३९ ॥</s-l></s-lg><s-lg><s-l>ततस्ते भ्रातरः पञ्च राक्षसेन्द्रं महाहवे ।</s-l><s-l>विव्यधुर्निशितैर्बाणैस्तपनीयविभूषितैः ॥ ४० ॥</s-l></s-lg><s-lg><s-l>स निर्भिन्नः शरैर्घोरैर्भुजगैः कोपितैरिव ।</s-l><s-l>अलम्बुसो भृशं राजन्नागेन्द्र इव चुक्रुधे ॥ ४१ ॥</s-l></s-lg><s-lg><s-l>सोऽतिविद्धो महाराज मुहूर्तमथ मारिष ।</s-l><s-l>प्रविवेश तमो दीर्घं पीडितस्तैर्महारथैः ॥ ४२ ॥</s-l></s-lg><s-lg><s-l>प्रतिलभ्य ततः संज्ञां क्रोधेन द्विगुणीकृतः ।</s-l><s-l>चिच्छेद सायकैस्तेषां ध्वजांश्चैव धनूंषि च ॥ ४३ ॥</s-l></s-lg><s-lg><s-l>एकैकं च त्रिभिर्बाणैराजघान स्मयन्निव ।</s-l><s-l>अलम्बुसो रथोपस्थे नृत्यन्निव महारथः ॥ ४४ ॥</s-l></s-lg><s-lg><s-l>त्वरमाणश्च संक्रुद्धो हयांस्तेषां महात्मनाम् ।</s-l><s-l>जघान राक्षसः क्रुद्धः सारथींश्च महाबलः ॥ ४५ ॥</s-l></s-lg><s-lg><s-l>बिभेद च सुसंहृष्टः पुनश्चैनान्सुसंशितैः ।</s-l><s-l>शरैर्बहुविधाकारैः शतशोऽथ सहस्रशः ॥ ४६ ॥</s-l></s-lg><s-lg><s-l>विरथांश्च महेष्वासान्कृत्वा तत्र स राक्षसः ।</s-l><s-l>अभिदुद्राव वेगेन हन्तुकामो निशाचरः ॥ ४७ ॥</s-l></s-lg><s-lg><s-l>तानर्दितान्रणे तेन राक्षसेन दुरात्मना ।</s-l><s-l>दृष्ट्वार्जुनसुतः संख्ये राक्षसं समुपाद्रवत् ॥ ४८ ॥</s-l></s-lg><s-lg><s-l>तयोः समभवद्युद्धं वृत्रवासवयोरिव ।</s-l><s-l>ददृशुस्तावकाः सर्वे पाण्डवाश्च महारथाः ॥ ४९ ॥</s-l></s-lg><s-lg><s-l>तौ समेतौ महायुद्धे क्रोधदीप्तौ परस्परम् ।</s-l><s-l>महाबलौ महाराज क्रोधसंरक्तलोचनौ ।</s-l><s-l>परस्परमवेक्षेतां कालानलसमौ युधि ॥ ५० ॥</s-l></s-lg><s-lg><s-l>तयोः समागमो घोरो बभूव कटुकोदयः ।</s-l><s-l>यथा देवासुरे युद्धे शक्रशम्बरयोरिव ॥ ५१ ॥</s-l></s-lg>