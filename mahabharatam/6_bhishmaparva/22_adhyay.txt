<s-lg><s-l> संजय उवाच ।</s-l><s-l>ततो युधिष्ठिरो राजा स्वां सेनां समचोदयत् ।</s-l><s-l>प्रतिव्यूहन्ननीकानि भीष्मस्य भरतर्षभ ॥ १ ॥</s-l></s-lg><s-lg><s-l>यथोद्दिष्टान्यनीकानि प्रत्यव्यूहन्त पाण्डवाः ।</s-l><s-l>स्वर्गं परमभीप्सन्तः सुयुद्धेन कुरूद्वहाः ॥ २ ॥</s-l></s-lg><s-lg><s-l>मध्ये शिखण्डिनोऽनीकं रक्षितं सव्यसाचिना ।</s-l><s-l>धृष्टद्युम्नस्य च स्वयं भीमेन परिपालितम् ॥ ३ ॥</s-l></s-lg><s-lg><s-l>अनीकं दक्षिणं राजन्युयुधानेन पालितम् ।</s-l><s-l>श्रीमता सात्वताग्र्येण शक्रेणेव धनुष्मता ॥ ४ ॥</s-l></s-lg><s-lg><s-l>महेन्द्रयानप्रतिमं रथं तु सोपस्करं हाटकरत्नचित्रम् ।</s-l><s-l>युधिष्ठिरः काञ्चनभाण्डयोक्त्रं समास्थितो नागकुलस्य मध्ये ॥ ५ ॥</s-l></s-lg><s-lg><s-l>समुच्छ्रितं दान्तशलाकमस्य सुपाण्डुरं छत्रमतीव भाति ।</s-l><s-l>प्रदक्षिणं चैनमुपाचरन्ति महर्षयः संस्तुतिभिर्नरेन्द्रम् ॥ ६ ॥</s-l></s-lg><s-lg><s-l>पुरोहिताः शत्रुवधं वदन्तो महर्षिवृद्धाः श्रुतवन्त एव ।</s-l><s-l>जप्यैश्च मन्त्रैश्च तथौषधीभिः समन्ततः स्वस्त्ययनं प्रचक्रुः ॥ ७ ॥</s-l></s-lg><s-lg><s-l>ततः स वस्त्राणि तथैव गाश्च फलानि पुष्पाणि तथैव निष्कान् ।</s-l><s-l>कुरूत्तमो ब्राह्मणसान्महात्मा कुर्वन्ययौ शक्र इवामरेभ्यः ॥ ८ ॥</s-l></s-lg><s-lg><s-l>सहस्रसूर्यः शतकिङ्किणीकः परार्ध्यजाम्बूनदहेमचित्रः ।</s-l><s-l>रथोऽर्जुनस्याग्निरिवार्चिमाली विभ्राजते श्वेतहयः सुचक्रः ॥ ९ ॥</s-l></s-lg><s-lg><s-l>तमास्थितः केशवसंगृहीतं कपिध्वजं गाण्डिवबाणहस्तः ।</s-l><s-l>धनुर्धरो यस्य समः पृथिव्यां न विद्यते नो भविता वा कदाचित् ॥ १० ॥</s-l></s-lg><s-lg><s-l>उद्वर्तयिष्यंस्तव पुत्रसेनामतीव रौद्रं स बिभर्ति रूपम् ।</s-l><s-l>अनायुधो यः सुभुजो भुजाभ्यां नराश्वनागान्युधि भस्म कुर्यात् ॥ ११ ॥</s-l></s-lg><s-lg><s-l>स भीमसेनः सहितो यमाभ्यां वृकोदरो वीररथस्य गोप्ता ।</s-l><s-l>तं प्रेक्ष्य मत्तर्षभसिंहखेलं लोके महेन्द्रप्रतिमानकल्पम् ॥ १२ ॥</s-l></s-lg><s-lg><s-l>समीक्ष्य सेनाग्रगतं दुरासदं प्रविव्यथुः पङ्कगता इवोष्ट्राः ।</s-l><s-l>वृकोदरं वारणराजदर्पं योधास्त्वदीया भयविग्नसत्त्वाः ॥ १३ ॥</s-l></s-lg><s-lg><s-l>अनीकमध्ये तिष्ठन्तं राजपुत्रं दुरासदम् ।</s-l><s-l>अब्रवीद्भरतश्रेष्ठं गुडाकेशं जनार्दनः ॥ १४ ॥</s-l></s-lg><s-lg><s-l> वासुदेव उवाच ।</s-l><s-l>य एष गोप्ता प्रतपन्बलस्थो यो नः सेनां सिंह इवेक्षते च ।</s-l><s-l>स एष भीष्मः कुरुवंशकेतुर्येनाहृतास्त्रिंशतो वाजिमेधाः ॥ १५ ॥</s-l></s-lg><s-lg><s-l>एतान्यनीकानि महानुभावं गूहन्ति मेघा इव घर्मरश्मिम् ।</s-l><s-l>एतानि हत्वा पुरुषप्रवीर काङ्क्षस्व युद्धं भरतर्षभेण ॥ १६ ॥</s-l></s-lg><s-lg><s-l> धृतराष्ट्र उवाच ।</s-l><s-l>केषां प्रहृष्टास्तत्राग्रे योधा युध्यन्ति संजय ।</s-l><s-l>उदग्रमनसः केऽत्र के वा दीना विचेतसः ॥ १७ ॥</s-l></s-lg><s-lg><s-l>के पूर्वं प्राहरंस्तत्र युद्धे हृदयकम्पने ।</s-l><s-l>मामकाः पाण्डवानां वा तन्ममाचक्ष्व संजय ॥ १८ ॥</s-l></s-lg><s-lg><s-l>कस्य सेनासमुदये गन्धमाल्यसमुद्भवः ।</s-l><s-l>वाचः प्रदक्षिणाश्चैव योधानामभिगर्जताम् ॥ १९ ॥</s-l></s-lg><s-lg><s-l> संजय उवाच ।</s-l><s-l>उभयोः सेनयोस्तत्र योधा जहृषिरे मुदा ।</s-l><s-l>स्रग्धूपपानगन्धानामुभयत्र समुद्भवः ॥ २० ॥</s-l></s-lg><s-lg><s-l>संहतानामनीकानां व्यूढानां भरतर्षभ ।</s-l><s-l>संसर्पतामुदीर्णानां विमर्दः सुमहानभूत् ॥ २१ ॥</s-l></s-lg><s-lg><s-l>वादित्रशब्दस्तुमुलः शङ्खभेरीविमिश्रितः ।</s-l><s-l>कुञ्जराणां च नदतां सैन्यानां च प्रहृष्यताम् ॥ २२ ॥</s-l></s-lg>