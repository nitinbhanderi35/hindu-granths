<s-lg><s-l> श्रीभगवानुवाच ।</s-l><s-l>इमं विवस्वते योगं प्रोक्तवानहमव्ययम् ।</s-l><s-l>विवस्वान्मनवे प्राह मनुरिक्ष्वाकवेऽब्रवीत् ॥ १ ॥</s-l></s-lg><s-lg><s-l>एवं परंपराप्राप्तमिमं राजर्षयो विदुः ।</s-l><s-l>स कालेनेह महता योगो नष्टः परंतप ॥ २ ॥</s-l></s-lg><s-lg><s-l>स एवायं मया तेऽद्य योगः प्रोक्तः पुरातनः ।</s-l><s-l>भक्तोऽसि मे सखा चेति रहस्यं ह्येतदुत्तमम् ॥ ३ ॥</s-l></s-lg><s-lg><s-l> अर्जुन उवाच ।</s-l><s-l>अपरं भवतो जन्म परं जन्म विवस्वतः ।</s-l><s-l>कथमेतद्विजानीयां त्वमादौ प्रोक्तवानिति ॥ ४ ॥</s-l></s-lg><s-lg><s-l> श्रीभगवानुवाच ।</s-l><s-l>बहूनि मे व्यतीतानि जन्मानि तव चार्जुन ।</s-l><s-l>तान्यहं वेद सर्वाणि न त्वं वेत्थ परंतप ॥ ५ ॥</s-l></s-lg><s-lg><s-l>अजोऽपि सन्नव्ययात्मा भूतानामीश्वरोऽपि सन् ।</s-l><s-l>प्रकृतिं स्वामधिष्ठाय संभवाम्यात्ममायया ॥ ६ ॥</s-l></s-lg><s-lg><s-l>यदा यदा हि धर्मस्य ग्लानिर्भवति भारत ।</s-l><s-l>अभ्युत्थानमधर्मस्य तदात्मानं सृजाम्यहम् ॥ ७ ॥</s-l></s-lg><s-lg><s-l>परित्राणाय साधूनां विनाशाय च दुष्कृताम् ।</s-l><s-l>धर्मसंस्थापनार्थाय संभवामि युगे युगे ॥ ८ ॥</s-l></s-lg><s-lg><s-l>जन्म कर्म च मे दिव्यमेवं यो वेत्ति तत्त्वतः ।</s-l><s-l>त्यक्त्वा देहं पुनर्जन्म नैति मामेति सोऽर्जुन ॥ ९ ॥</s-l></s-lg><s-lg><s-l>वीतरागभयक्रोधा मन्मया मामुपाश्रिताः ।</s-l><s-l>बहवो ज्ञानतपसा पूता मद्भावमागताः ॥ १० ॥</s-l></s-lg><s-lg><s-l>ये यथा मां प्रपद्यन्ते तांस्तथैव भजाम्यहम् ।</s-l><s-l>मम वर्त्मानुवर्तन्ते मनुष्याः पार्थ सर्वशः ॥ ११ ॥</s-l></s-lg><s-lg><s-l>काङ्क्षन्तः कर्मणां सिद्धिं यजन्त इह देवताः ।</s-l><s-l>क्षिप्रं हि मानुषे लोके सिद्धिर्भवति कर्मजा ॥ १२ ॥</s-l></s-lg><s-lg><s-l>चातुर्वर्ण्यं मया सृष्टं गुणकर्मविभागशः ।</s-l><s-l>तस्य कर्तारमपि मां विद्ध्यकर्तारमव्ययम् ॥ १३ ॥</s-l></s-lg><s-lg><s-l>न मां कर्माणि लिम्पन्ति न मे कर्मफले स्पृहा ।</s-l><s-l>इति मां योऽभिजानाति कर्मभिर्न स बध्यते ॥ १४ ॥</s-l></s-lg><s-lg><s-l>एवं ज्ञात्वा कृतं कर्म पूर्वैरपि मुमुक्षुभिः ।</s-l><s-l>कुरु कर्मैव तस्मात्त्वं पूर्वैः पूर्वतरं कृतम् ॥ १५ ॥</s-l></s-lg><s-lg><s-l>किं कर्म किमकर्मेति कवयोऽप्यत्र मोहिताः ।</s-l><s-l>तत्ते कर्म प्रवक्ष्यामि यज्ज्ञात्वा मोक्ष्यसेऽशुभात् ॥ १६ ॥</s-l></s-lg><s-lg><s-l>कर्मणो ह्यपि बोद्धव्यं बोद्धव्यं च विकर्मणः ।</s-l><s-l>अकर्मणश्च बोद्धव्यं गहना कर्मणो गतिः ॥ १७ ॥</s-l></s-lg><s-lg><s-l>कर्मण्यकर्म यः पश्येदकर्मणि च कर्म यः ।</s-l><s-l>स बुद्धिमान्मनुष्येषु स युक्तः कृत्स्नकर्मकृत् ॥ १८ ॥</s-l></s-lg><s-lg><s-l>यस्य सर्वे समारम्भाः कामसंकल्पवर्जिताः ।</s-l><s-l>ज्ञानाग्निदग्धकर्माणं तमाहुः पण्डितं बुधाः ॥ १९ ॥</s-l></s-lg><s-lg><s-l>त्यक्त्वा कर्मफलासङ्गं नित्यतृप्तो निराश्रयः ।</s-l><s-l>कर्मण्यभिप्रवृत्तोऽपि नैव किंचित्करोति सः ॥ २० ॥</s-l></s-lg><s-lg><s-l>निराशीर्यतचित्तात्मा त्यक्तसर्वपरिग्रहः ।</s-l><s-l>शारीरं केवलं कर्म कुर्वन्नाप्नोति किल्बिषम् ॥ २१ ॥</s-l></s-lg><s-lg><s-l>यदृच्छालाभसंतुष्टो द्वंद्वातीतो विमत्सरः ।</s-l><s-l>समः सिद्धावसिद्धौ च कृत्वापि न निबध्यते ॥ २२ ॥</s-l></s-lg><s-lg><s-l>गतसङ्गस्य मुक्तस्य ज्ञानावस्थितचेतसः ।</s-l><s-l>यज्ञायाचरतः कर्म समग्रं प्रविलीयते ॥ २३ ॥</s-l></s-lg><s-lg><s-l>ब्रह्मार्पणं ब्रह्महविर्ब्रह्माग्नौ ब्रह्मणा हुतम् ।</s-l><s-l>ब्रह्मैव तेन गन्तव्यं ब्रह्मकर्मसमाधिना ॥ २४ ॥</s-l></s-lg><s-lg><s-l>दैवमेवापरे यज्ञं योगिनः पर्युपासते ।</s-l><s-l>ब्रह्माग्नावपरे यज्ञं यज्ञेनैवोपजुह्वति ॥ २५ ॥</s-l></s-lg><s-lg><s-l>श्रोत्रादीनीन्द्रियाण्यन्ये संयमाग्निषु जुह्वति ।</s-l><s-l>शब्दादीन्विषयानन्य इन्द्रियाग्निषु जुह्वति ॥ २६ ॥</s-l></s-lg><s-lg><s-l>सर्वाणीन्द्रियकर्माणि प्राणकर्माणि चापरे ।</s-l><s-l>आत्मसंयमयोगाग्नौ जुह्वति ज्ञानदीपिते ॥ २७ ॥</s-l></s-lg><s-lg><s-l>द्रव्ययज्ञास्तपोयज्ञा योगयज्ञास्तथापरे ।</s-l><s-l>स्वाध्यायज्ञानयज्ञाश्च यतयः संशितव्रताः ॥ २८ ॥</s-l></s-lg><s-lg><s-l>अपाने जुह्वति प्राणं प्राणेऽपानं तथापरे ।</s-l><s-l>प्राणापानगती रुद्ध्वा प्राणायामपरायणाः ॥ २९ ॥</s-l></s-lg><s-lg><s-l>अपरे नियताहाराः प्राणान्प्राणेषु जुह्वति ।</s-l><s-l>सर्वेऽप्येते यज्ञविदो यज्ञक्षपितकल्मषाः ॥ ३० ॥</s-l></s-lg><s-lg><s-l>यज्ञशिष्टामृतभुजो यान्ति ब्रह्म सनातनम् ।</s-l><s-l>नायं लोकोऽस्त्ययज्ञस्य कुतोऽन्यः कुरुसत्तम ॥ ३१ ॥</s-l></s-lg><s-lg><s-l>एवं बहुविधा यज्ञा वितता ब्रह्मणो मुखे ।</s-l><s-l>कर्मजान्विद्धि तान्सर्वानेवं ज्ञात्वा विमोक्ष्यसे ॥ ३२ ॥</s-l></s-lg><s-lg><s-l>श्रेयान्द्रव्यमयाद्यज्ञाज्ज्ञानयज्ञः परंतप ।</s-l><s-l>सर्वं कर्माखिलं पार्थ ज्ञाने परिसमाप्यते ॥ ३३ ॥</s-l></s-lg><s-lg><s-l>तद्विद्धि प्रणिपातेन परिप्रश्नेन सेवया ।</s-l><s-l>उपदेक्ष्यन्ति ते ज्ञानं ज्ञानिनस्तत्त्वदर्शिनः ॥ ३४ ॥</s-l></s-lg><s-lg><s-l>यज्ज्ञात्वा न पुनर्मोहमेवं यास्यसि पाण्डव ।</s-l><s-l>येन भूतान्यशेषेण द्रक्ष्यस्यात्मन्यथो मयि ॥ ३५ ॥</s-l></s-lg><s-lg><s-l>अपि चेदसि पापेभ्यः सर्वेभ्यः पापकृत्तमः ।</s-l><s-l>सर्वं ज्ञानप्लवेनैव वृजिनं संतरिष्यसि ॥ ३६ ॥</s-l></s-lg><s-lg><s-l>यथैधांसि समिद्धोऽग्निर्भस्मसात्कुरुतेऽर्जुन ।</s-l><s-l>ज्ञानाग्निः सर्वकर्माणि भस्मसात्कुरुते तथा ॥ ३७ ॥</s-l></s-lg><s-lg><s-l>न हि ज्ञानेन सदृशं पवित्रमिह विद्यते ।</s-l><s-l>तत्स्वयं योगसंसिद्धः कालेनात्मनि विन्दति ॥ ३८ ॥</s-l></s-lg><s-lg><s-l>श्रद्धावाँल्लभते ज्ञानं तत्परः संयतेन्द्रियः ।</s-l><s-l>ज्ञानं लब्ध्वा परां शान्तिमचिरेणाधिगच्छति ॥ ३९ ॥</s-l></s-lg><s-lg><s-l>अज्ञश्चाश्रद्दधानश्च संशयात्मा विनश्यति ।</s-l><s-l>नायं लोकोऽस्ति न परो न सुखं संशयात्मनः ॥ ४० ॥</s-l></s-lg><s-lg><s-l>योगसंन्यस्तकर्माणं ज्ञानसंछिन्नसंशयम् ।</s-l><s-l>आत्मवन्तं न कर्माणि निबध्नन्ति धनंजय ॥ ४१ ॥</s-l></s-lg><s-lg><s-l>तस्मादज्ञानसंभूतं हृत्स्थं ज्ञानासिनात्मनः ।</s-l><s-l>छित्त्वैनं संशयं योगमातिष्ठोत्तिष्ठ भारत ॥ ४२ ॥</s-l></s-lg>