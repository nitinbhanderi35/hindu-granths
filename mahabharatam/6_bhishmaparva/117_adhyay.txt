<s-lg><s-l> संजय उवाच ।</s-l><s-l>ततस्ते पार्थिवाः सर्वे जग्मुः स्वानालयान्पुनः ।</s-l><s-l>तूष्णींभूते महाराज भीष्मे शंतनुनन्दने ॥ १ ॥</s-l></s-lg><s-lg><s-l>श्रुत्वा तु निहतं भीष्मं राधेयः पुरुषर्षभः ।</s-l><s-l>ईषदागतसंत्रासः त्वरयोपजगाम ह ॥ २ ॥</s-l></s-lg><s-lg><s-l>स ददर्श महात्मानं शरतल्पगतं तदा ।</s-l><s-l>जन्मशय्यागतं देवं कार्त्तिकेयमिव प्रभुम् ॥ ३ ॥</s-l></s-lg><s-lg><s-l>निमीलिताक्षं तं वीरं साश्रुकण्ठस्तदा वृषः ।</s-l><s-l>अभ्येत्य पादयोस्तस्य निपपात महाद्युतिः ॥ ४ ॥</s-l></s-lg><s-lg><s-l>राधेयोऽहं कुरुश्रेष्ठ नित्यं चाक्षिगतस्तव ।</s-l><s-l>द्वेष्योऽत्यन्तमनागाः सन्निति चैनमुवाच ह ॥ ५ ॥</s-l></s-lg><s-lg><s-l>तच्छ्रुत्वा कुरुवृद्धः स बलात्संवृत्तलोचनः ।</s-l><s-l>शनैरुद्वीक्ष्य सस्नेहमिदं वचनमब्रवीत् ॥ ६ ॥</s-l></s-lg><s-lg><s-l>रहितं धिष्ण्यमालोक्य समुत्सार्य च रक्षिणः ।</s-l><s-l>पितेव पुत्रं गाङ्गेयः परिष्वज्यैकबाहुना ॥ ७ ॥</s-l></s-lg><s-lg><s-l>एह्येहि मे विप्रतीप स्पर्धसे त्वं मया सह ।</s-l><s-l>यदि मां नाभिगच्छेथा न ते श्रेयो भवेद्ध्रुवम् ॥ ८ ॥</s-l></s-lg><s-lg><s-l>कौन्तेयस्त्वं न राधेयो विदितो नारदान्मम ।</s-l><s-l>कृष्णद्वैपायनाच्चैव केशवाच्च न संशयः ॥ ९ ॥</s-l></s-lg><s-lg><s-l>न च द्वेषोऽस्ति मे तात त्वयि सत्यं ब्रवीमि ते ।</s-l><s-l>तेजोवधनिमित्तं तु परुषाण्यहमुक्तवान् ॥ १० ॥</s-l></s-lg><s-lg><s-l>अकस्मात्पाण्डवान्हि त्वं द्विषसीति मतिर्मम ।</s-l><s-l>येनासि बहुशो रूक्षं चोदितः सूर्यनन्दन ॥ ११ ॥</s-l></s-lg><s-lg><s-l>जानामि समरे वीर्यं शत्रुभिर्दुःसहं तव ।</s-l><s-l>ब्रह्मण्यतां च शौर्यं च दाने च परमां गतिम् ॥ १२ ॥</s-l></s-lg><s-lg><s-l>न त्वया सदृशः कश्चित्पुरुषेष्वमरोपम ।</s-l><s-l>कुलभेदं च मत्वाहं सदा परुषमुक्तवान् ॥ १३ ॥</s-l></s-lg><s-lg><s-l>इष्वस्त्रे भारसंधाने लाघवेऽस्त्रबले तथा ।</s-l><s-l>सदृशः फल्गुनेनासि कृष्णेन च महात्मना ॥ १४ ॥</s-l></s-lg><s-lg><s-l>कर्ण राजपुरं गत्वा त्वयैकेन धनुष्मता ।</s-l><s-l>तस्यार्थे कुरुराजस्य राजानो मृदिता युधि ॥ १५ ॥</s-l></s-lg><s-lg><s-l>तथा च बलवान्राजा जरासंधो दुरासदः ।</s-l><s-l>समरे समरश्लाघी त्वया न सदृशोऽभवत् ॥ १६ ॥</s-l></s-lg><s-lg><s-l>ब्रह्मण्यः सत्यवादी च तेजसार्क इवापरः ।</s-l><s-l>देवगर्भोऽजितः संख्ये मनुष्यैरधिको भुवि ॥ १७ ॥</s-l></s-lg><s-lg><s-l>व्यपनीतोऽद्य मन्युर्मे यस्त्वां प्रति पुरा कृतः ।</s-l><s-l>दैवं पुरुषकारेण न शक्यमतिवर्तितुम् ॥ १८ ॥</s-l></s-lg><s-lg><s-l>सोदर्याः पाण्डवा वीरा भ्रातरस्तेऽरिसूदन ।</s-l><s-l>संगच्छ तैर्महाबाहो मम चेदिच्छसि प्रियम् ॥ १९ ॥</s-l></s-lg><s-lg><s-l>मया भवतु निर्वृत्तं वैरमादित्यनन्दन ।</s-l><s-l>पृथिव्यां सर्वराजानो भवन्त्वद्य निरामयाः ॥ २० ॥</s-l></s-lg><s-lg><s-l> कर्ण उवाच ।</s-l><s-l>जानाम्यहं महाप्राज्ञ सर्वमेतन्न संशयः ।</s-l><s-l>यथा वदसि दुर्धर्ष कौन्तेयोऽहं न सूतजः ॥ २१ ॥</s-l></s-lg><s-lg><s-l>अवकीर्णस्त्वहं कुन्त्या सूतेन च विवर्धितः ।</s-l><s-l>भुक्त्वा दुर्योधनैश्वर्यं न मिथ्या कर्तुमुत्सहे ॥ २२ ॥</s-l></s-lg><s-lg><s-l>वसु चैव शरीरं च यदुदारं तथा यशः ।</s-l><s-l>सर्वं दुर्योधनस्यार्थे त्यक्तं मे भूरिदक्षिण ।</s-l><s-l>कोपिताः पाण्डवा नित्यं मयाश्रित्य सुयोधनम् ॥ २३ ॥</s-l></s-lg><s-lg><s-l>अवश्यभावी वै योऽर्थो न स शक्यो निवर्तितुम् ।</s-l><s-l>दैवं पुरुषकारेण को निवर्तितुमुत्सहेत् ॥ २४ ॥</s-l></s-lg><s-lg><s-l>पृथिवीक्षयशंसीनि निमित्तानि पितामह ।</s-l><s-l>भवद्भिरुपलब्धानि कथितानि च संसदि ॥ २५ ॥</s-l></s-lg><s-lg><s-l>पाण्डवा वासुदेवश्च विदिता मम सर्वशः ।</s-l><s-l>अजेयाः पुरुषैरन्यैरिति तांश्चोत्सहामहे ॥ २६ ॥</s-l></s-lg><s-lg><s-l>अनुजानीष्व मां तात युद्धे प्रीतमनाः सदा ।</s-l><s-l>अनुज्ञातस्त्वया वीर युध्येयमिति मे मतिः ॥ २७ ॥</s-l></s-lg><s-lg><s-l>दुरुक्तं विप्रतीपं वा संरम्भाच्चापलात्तथा ।</s-l><s-l>यन्मयापकृतं किंचित्तदनुक्षन्तुमर्हसि ॥ २८ ॥</s-l></s-lg><s-lg><s-l> भीष्म उवाच ।</s-l><s-l>न चेच्छक्यमथोत्स्रष्टुं वैरमेतत्सुदारुणम् ।</s-l><s-l>अनुजानामि कर्ण त्वां युध्यस्व स्वर्गकाम्यया ॥ २९ ॥</s-l></s-lg><s-lg><s-l>विमन्युर्गतसंरम्भः कुरु कर्म नृपस्य हि ।</s-l><s-l>यथाशक्ति यथोत्साहं सतां वृत्तेषु वृत्तवान् ॥ ३० ॥</s-l></s-lg><s-lg><s-l>अहं त्वामनुजानामि यदिच्छसि तदाप्नुहि ।</s-l><s-l>क्षत्रधर्मजिताँल्लोकान्संप्राप्स्यसि न संशयः ॥ ३१ ॥</s-l></s-lg><s-lg><s-l>युध्यस्व निरहंकारो बलवीर्यव्यपाश्रयः ।</s-l><s-l>धर्मो हि युद्धाच्छ्रेयोऽन्यत्क्षत्रियस्य न विद्यते ॥ ३२ ॥</s-l></s-lg><s-lg><s-l>प्रशमे हि कृतो यत्नः सुचिरात्सुचिरं मया ।</s-l><s-l>न चैव शकितः कर्तुं यतो धर्मस्ततो जयः ॥ ३३ ॥</s-l></s-lg><s-lg><s-l> संजय उवाच ।</s-l><s-l>एवं ब्रुवन्तं गाङ्गेयमभिवाद्य प्रसाद्य च ।</s-l><s-l>राधेयो रथमारुह्य प्रायात्तव सुतं प्रति ॥ ३४ ॥</s-l></s-lg>