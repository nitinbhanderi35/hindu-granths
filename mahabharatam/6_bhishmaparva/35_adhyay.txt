<s-lg><s-l> श्रीभगवानुवाच ।</s-l><s-l>इदं शरीरं कौन्तेय क्षेत्रमित्यभिधीयते ।</s-l><s-l>एतद्यो वेत्ति तं प्राहुः क्षेत्रज्ञ इति तद्विदः ॥ १ ॥</s-l></s-lg><s-lg><s-l>क्षेत्रज्ञं चापि मां विद्धि सर्वक्षेत्रेषु भारत ।</s-l><s-l>क्षेत्रक्षेत्रज्ञयोर्ज्ञानं यत्तज्ज्ञानं मतं मम ॥ २ ॥</s-l></s-lg><s-lg><s-l>तत्क्षेत्रं यच्च यादृक्च यद्विकारि यतश्च यत् ।</s-l><s-l>स च यो यत्प्रभावश्च तत्समासेन मे शृणु ॥ ३ ॥</s-l></s-lg><s-lg><s-l>ऋषिभिर्बहुधा गीतं छन्दोभिर्विविधैः पृथक् ।</s-l><s-l>ब्रह्मसूत्रपदैश्चैव हेतुमद्भिर्विनिश्चितैः ॥ ४ ॥</s-l></s-lg><s-lg><s-l>महाभूतान्यहंकारो बुद्धिरव्यक्तमेव च ।</s-l><s-l>इन्द्रियाणि दशैकं च पञ्च चेन्द्रियगोचराः ॥ ५ ॥</s-l></s-lg><s-lg><s-l>इच्छा द्वेषः सुखं दुःखं संघातश्चेतना धृतिः ।</s-l><s-l>एतत्क्षेत्रं समासेन सविकारमुदाहृतम् ॥ ६ ॥</s-l></s-lg><s-lg><s-l>अमानित्वमदम्भित्वमहिंसा क्षान्तिरार्जवम् ।</s-l><s-l>आचार्योपासनं शौचं स्थैर्यमात्मविनिग्रहः ॥ ७ ॥</s-l></s-lg><s-lg><s-l>इन्द्रियार्थेषु वैराग्यमनहंकार एव च ।</s-l><s-l>जन्ममृत्युजराव्याधिदुःखदोषानुदर्शनम् ॥ ८ ॥</s-l></s-lg><s-lg><s-l>असक्तिरनभिष्वङ्गः पुत्रदारगृहादिषु ।</s-l><s-l>नित्यं च समचित्तत्वमिष्टानिष्टोपपत्तिषु ॥ ९ ॥</s-l></s-lg><s-lg><s-l>मयि चानन्ययोगेन भक्तिरव्यभिचारिणी ।</s-l><s-l>विविक्तदेशसेवित्वमरतिर्जनसंसदि ॥ १० ॥</s-l></s-lg><s-lg><s-l>अध्यात्मज्ञाननित्यत्वं तत्त्वज्ञानार्थदर्शनम् ।</s-l><s-l>एतज्ज्ञानमिति प्रोक्तमज्ञानं यदतोऽन्यथा ॥ ११ ॥</s-l></s-lg><s-lg><s-l>ज्ञेयं यत्तत्प्रवक्ष्यामि यज्ज्ञात्वामृतमश्नुते ।</s-l><s-l>अनादिमत्परं ब्रह्म न सत्तन्नासदुच्यते ॥ १२ ॥</s-l></s-lg><s-lg><s-l>सर्वतःपाणिपादं तत्सर्वतोक्षिशिरोमुखम् ।</s-l><s-l>सर्वतःश्रुतिमल्लोके सर्वमावृत्य तिष्ठति ॥ १३ ॥</s-l></s-lg><s-lg><s-l>सर्वेन्द्रियगुणाभासं सर्वेन्द्रियविवर्जितम् ।</s-l><s-l>असक्तं सर्वभृच्चैव निर्गुणं गुणभोक्तृ च ॥ १४ ॥</s-l></s-lg><s-lg><s-l>बहिरन्तश्च भूतानामचरं चरमेव च ।</s-l><s-l>सूक्ष्मत्वात्तदविज्ञेयं दूरस्थं चान्तिके च तत् ॥ १५ ॥</s-l></s-lg><s-lg><s-l>अविभक्तं च भूतेषु विभक्तमिव च स्थितम् ।</s-l><s-l>भूतभर्तृ च तज्ज्ञेयं ग्रसिष्णु प्रभविष्णु च ॥ १६ ॥</s-l></s-lg><s-lg><s-l>ज्योतिषामपि तज्ज्योतिस्तमसः परमुच्यते ।</s-l><s-l>ज्ञानं ज्ञेयं ज्ञानगम्यं हृदि सर्वस्य विष्ठितम् ॥ १७ ॥</s-l></s-lg><s-lg><s-l>इति क्षेत्रं तथा ज्ञानं ज्ञेयं चोक्तं समासतः ।</s-l><s-l>मद्भक्त एतद्विज्ञाय मद्भावायोपपद्यते ॥ १८ ॥</s-l></s-lg><s-lg><s-l>प्रकृतिं पुरुषं चैव विद्ध्यनादी उभावपि ।</s-l><s-l>विकारांश्च गुणांश्चैव विद्धि प्रकृतिसंभवान् ॥ १९ ॥</s-l></s-lg><s-lg><s-l>कार्यकारणकर्तृत्वे हेतुः प्रकृतिरुच्यते ।</s-l><s-l>पुरुषः सुखदुःखानां भोक्तृत्वे हेतुरुच्यते ॥ २० ॥</s-l></s-lg><s-lg><s-l>पुरुषः प्रकृतिस्थो हि भुङ्क्ते प्रकृतिजान्गुणान् ।</s-l><s-l>कारणं गुणसङ्गोऽस्य सदसद्योनिजन्मसु ॥ २१ ॥</s-l></s-lg><s-lg><s-l>उपद्रष्टानुमन्ता च भर्ता भोक्ता महेश्वरः ।</s-l><s-l>परमात्मेति चाप्युक्तो देहेऽस्मिन्पुरुषः परः ॥ २२ ॥</s-l></s-lg><s-lg><s-l>य एवं वेत्ति पुरुषं प्रकृतिं च गुणैः सह ।</s-l><s-l>सर्वथा वर्तमानोऽपि न स भूयोऽभिजायते ॥ २३ ॥</s-l></s-lg><s-lg><s-l>ध्यानेनात्मनि पश्यन्ति केचिदात्मानमात्मना ।</s-l><s-l>अन्ये सांख्येन योगेन कर्मयोगेन चापरे ॥ २४ ॥</s-l></s-lg><s-lg><s-l>अन्ये त्वेवमजानन्तः श्रुत्वान्येभ्य उपासते ।</s-l><s-l>तेऽपि चातितरन्त्येव मृत्युं श्रुतिपरायणाः ॥ २५ ॥</s-l></s-lg><s-lg><s-l>यावत्संजायते किंचित्सत्त्वं स्थावरजङ्गमम् ।</s-l><s-l>क्षेत्रक्षेत्रज्ञसंयोगात्तद्विद्धि भरतर्षभ ॥ २६ ॥</s-l></s-lg><s-lg><s-l>समं सर्वेषु भूतेषु तिष्ठन्तं परमेश्वरम् ।</s-l><s-l>विनश्यत्स्वविनश्यन्तं यः पश्यति स पश्यति ॥ २७ ॥</s-l></s-lg><s-lg><s-l>समं पश्यन्हि सर्वत्र समवस्थितमीश्वरम् ।</s-l><s-l>न हिनस्त्यात्मनात्मानं ततो याति परां गतिम् ॥ २८ ॥</s-l></s-lg><s-lg><s-l>प्रकृत्यैव च कर्माणि क्रियमाणानि सर्वशः ।</s-l><s-l>यः पश्यति तथात्मानमकर्तारं स पश्यति ॥ २९ ॥</s-l></s-lg><s-lg><s-l>यदा भूतपृथग्भावमेकस्थमनुपश्यति ।</s-l><s-l>तत एव च विस्तारं ब्रह्म संपद्यते तदा ॥ ३० ॥</s-l></s-lg><s-lg><s-l>अनादित्वान्निर्गुणत्वात्परमात्मायमव्ययः ।</s-l><s-l>शरीरस्थोऽपि कौन्तेय न करोति न लिप्यते ॥ ३१ ॥</s-l></s-lg><s-lg><s-l>यथा सर्वगतं सौक्ष्म्यादाकाशं नोपलिप्यते ।</s-l><s-l>सर्वत्रावस्थितो देहे तथात्मा नोपलिप्यते ॥ ३२ ॥</s-l></s-lg><s-lg><s-l>यथा प्रकाशयत्येकः कृत्स्नं लोकमिमं रविः ।</s-l><s-l>क्षेत्रं क्षेत्री तथा कृत्स्नं प्रकाशयति भारत ॥ ३३ ॥</s-l></s-lg><s-lg><s-l>क्षेत्रक्षेत्रज्ञयोरेवमन्तरं ज्ञानचक्षुषा ।</s-l><s-l>भूतप्रकृतिमोक्षं च ये विदुर्यान्ति ते परम् ॥ ३४ ॥</s-l></s-lg>