<s-lg><s-l> संजय उवाच ।</s-l><s-l>ततो दुर्योधनो राजा शकुनिश्चापि सौबलः ।</s-l><s-l>दुःशासनश्च पुत्रस्ते सूतपुत्रश्च दुर्जयः ॥ १ ॥</s-l></s-lg><s-lg><s-l>समागम्य महाराज मन्त्रं चक्रूर्विवक्षितम् ।</s-l><s-l>कथं पाण्डुसुता युद्धे जेतव्याः सगणा इति ॥ २ ॥</s-l></s-lg><s-lg><s-l>ततो दुर्योधनो राजा सर्वांस्तानाह मन्त्रिणः ।</s-l><s-l>सूतपुत्रं समाभाष्य सौबलं च महाबलम् ॥ ३ ॥</s-l></s-lg><s-lg><s-l>द्रोणो भीष्मः कृपः शल्यः सौमदत्तिश्च संयुगे ।</s-l><s-l>न पार्थान्प्रतिबाधन्ते न जाने तत्र कारणम् ॥ ४ ॥</s-l></s-lg><s-lg><s-l>अवध्यमानास्ते चापि क्षपयन्ति बलं मम ।</s-l><s-l>सोऽस्मि क्षीणबलः कर्ण क्षीणशस्त्रश्च संयुगे ॥ ५ ॥</s-l></s-lg><s-lg><s-l>निकृतः पाण्डवैः शूरैरवध्यैर्दैवतैरपि ।</s-l><s-l>सोऽहं संशयमापन्नः प्रकरिष्ये कथं रणम् ॥ ६ ॥</s-l></s-lg><s-lg><s-l>तमब्रवीन्महाराज सूतपुत्रो नराधिपम् ।</s-l><s-l>मा शुचो भरतश्रेष्ठ प्रकरिष्ये प्रियं तव ॥ ७ ॥</s-l></s-lg><s-lg><s-l>भीष्मः शांतनवस्तूर्णमपयातु महारणात् ।</s-l><s-l>निवृत्ते युधि गाङ्गेये न्यस्तशस्त्रे च भारत ॥ ८ ॥</s-l></s-lg><s-lg><s-l>अहं पार्थान्हनिष्यामि सहितान्सर्वसोमकैः ।</s-l><s-l>पश्यतो युधि भीष्मस्य शपे सत्येन ते नृप ॥ ९ ॥</s-l></s-lg><s-lg><s-l>पाण्डवेषु दयां राजन्सदा भीष्मः करोति वै ।</s-l><s-l>अशक्तश्च रणे भीष्मो जेतुमेतान्महारथान् ॥ १० ॥</s-l></s-lg><s-lg><s-l>अभिमानी रणे भीष्मो नित्यं चापि रणप्रियः ।</s-l><s-l>स कथं पाण्डवान्युद्धे जेष्यते तात संगतान् ॥ ११ ॥</s-l></s-lg><s-lg><s-l>स त्वं शीघ्रमितो गत्वा भीष्मस्य शिबिरं प्रति ।</s-l><s-l>अनुमान्य रणे भीष्मं शस्त्रं न्यासय भारत ॥ १२ ॥</s-l></s-lg><s-lg><s-l>न्यस्तशस्त्रे ततो भीष्मे निहतान्पश्य पाण्डवान् ।</s-l><s-l>मयैकेन रणे राजन्ससुहृद्गणबान्धवान् ॥ १३ ॥</s-l></s-lg><s-lg><s-l>एवमुक्तस्तु कर्णेन पुत्रो दुर्योधनस्तव ।</s-l><s-l>अब्रवीद्भ्रातरं तत्र दुःशासनमिदं वचः ॥ १४ ॥</s-l></s-lg><s-lg><s-l>अनुयात्रं यथा सज्जं सर्वं भवति सर्वतः ।</s-l><s-l>दुःशासन तथा क्षिप्रं सर्वमेवोपपादय ॥ १५ ॥</s-l></s-lg><s-lg><s-l>एवमुक्त्वा ततो राजन्कर्णमाह जनेश्वरः ।</s-l><s-l>अनुमान्य रणे भीष्ममितोऽहं द्विपदां वरम् ॥ १६ ॥</s-l></s-lg><s-lg><s-l>आगमिष्ये ततः क्षिप्रं त्वत्सकाशमरिंदम ।</s-l><s-l>ततस्त्वं पुरुषव्याघ्र प्रकरिष्यसि संयुगम् ॥ १७ ॥</s-l></s-lg><s-lg><s-l>निष्पपात ततस्तूर्णं पुत्रस्तव विशां पते ।</s-l><s-l>सहितो भ्रातृभिः सर्वैर्देवैरिव शतक्रतुः ॥ १८ ॥</s-l></s-lg><s-lg><s-l>ततस्तं नृपशार्दूलं शार्दूलसमविक्रमम् ।</s-l><s-l>आरोहयद्धयं तूर्णं भ्राता दुःशासनस्तदा ॥ १९ ॥</s-l></s-lg><s-lg><s-l>अङ्गदी बद्धमुकुटो हस्ताभरणवान्नृपः ।</s-l><s-l>धार्तराष्ट्रो महाराज विबभौ स महेन्द्रवत् ॥ २० ॥</s-l></s-lg><s-lg><s-l>भाण्डीपुष्पनिकाशेन तपनीयनिभेन च ।</s-l><s-l>अनुलिप्तः परार्ध्येन चन्दनेन सुगन्धिना ॥ २१ ॥</s-l></s-lg><s-lg><s-l>अरजोम्बरसंवीतः सिंहखेलगतिर्नृपः ।</s-l><s-l>शुशुभे विमलार्चिष्मञ्शरदीव दिवाकरः ॥ २२ ॥</s-l></s-lg><s-lg><s-l>तं प्रयान्तं नरव्याघ्रं भीष्मस्य शिबिरं प्रति ।</s-l><s-l>अनुजग्मुर्महेष्वासाः सर्वलोकस्य धन्विनः ।</s-l><s-l>भ्रातरश्च महेष्वासास्त्रिदशा इव वासवम् ॥ २३ ॥</s-l></s-lg><s-lg><s-l>हयानन्ये समारुह्य गजानन्ये च भारत ।</s-l><s-l>रथैरन्ये नरश्रेष्ठाः परिवव्रुः समन्ततः ॥ २४ ॥</s-l></s-lg><s-lg><s-l>आत्तशस्त्राश्च सुहृदो रक्षणार्थं महीपतेः ।</s-l><s-l>प्रादुर्बभूवुः सहिताः शक्रस्येवामरा दिवि ॥ २५ ॥</s-l></s-lg><s-lg><s-l>संपूज्यमानः कुरुभिः कौरवाणां महारथः ।</s-l><s-l>प्रययौ सदनं राजन्गाङ्गेयस्य यशस्विनः ।</s-l><s-l>अन्वीयमानः सहितैः सोदरैः सर्वतो नृपः ॥ २६ ॥</s-l></s-lg><s-lg><s-l>दक्षिणं दक्षिणः काले संभृत्य स्वभुजं तदा ।</s-l><s-l>हस्तिहस्तोपमं शैक्षं सर्वशत्रुनिबर्हणम् ॥ २७ ॥</s-l></s-lg><s-lg><s-l>प्रगृह्णन्नञ्जलीन्नॄणामुद्यतान्सर्वतोदिशम् ।</s-l><s-l>शुश्राव मधुरा वाचो नानादेशनिवासिनाम् ॥ २८ ॥</s-l></s-lg><s-lg><s-l>संस्तूयमानः सूतैश्च मागधैश्च महायशाः ।</s-l><s-l>पूजयानश्च तान्सर्वान्सर्वलोकेश्वरेश्वरः ॥ २९ ॥</s-l></s-lg><s-lg><s-l>प्रदीपैः काञ्चनैस्तत्र गन्धतैलावसेचनैः ।</s-l><s-l>परिवव्रुर्महात्मानं प्रज्वलद्भिः समन्ततः ॥ ३० ॥</s-l></s-lg><s-lg><s-l>स तैः परिवृतो राजा प्रदीपैः काञ्चनैः शुभैः ।</s-l><s-l>शुशुभे चन्द्रमा युक्तो दीप्तैरिव महाग्रहैः ॥ ३१ ॥</s-l></s-lg><s-lg><s-l>कञ्चुकोष्णीषिणस्तत्र वेत्रझर्झरपाणयः ।</s-l><s-l>प्रोत्सारयन्तः शनकैस्तं जनं सर्वतोदिशम् ॥ ३२ ॥</s-l></s-lg><s-lg><s-l>संप्राप्य तु ततो राजा भीष्मस्य सदनं शुभम् ।</s-l><s-l>अवतीर्य हयाच्चापि भीष्मं प्राप्य जनेश्वरः ॥ ३३ ॥</s-l></s-lg><s-lg><s-l>अभिवाद्य ततो भीष्मं निषण्णः परमासने ।</s-l><s-l>काञ्चने सर्वतोभद्रे स्पर्ध्यास्तरणसंवृते ।</s-l><s-l>उवाच प्राञ्जलिर्भीष्मं बाष्पकण्ठोऽश्रुलोचनः ॥ ३४ ॥</s-l></s-lg><s-lg><s-l>त्वां वयं समुपाश्रित्य संयुगे शत्रुसूदन ।</s-l><s-l>उत्सहेम रणे जेतुं सेन्द्रानपि सुरासुरान् ॥ ३५ ॥</s-l></s-lg><s-lg><s-l>किमु पाण्डुसुतान्वीरान्ससुहृद्गणबान्धवान् ।</s-l><s-l>तस्मादर्हसि गाङ्गेय कृपां कर्तुं मयि प्रभो ।</s-l><s-l>जहि पाण्डुसुतान्वीरान्महेन्द्र इव दानवान् ॥ ३६ ॥</s-l></s-lg><s-lg><s-l>पूर्वमुक्तं महाबाहो निहनिष्यामि सोमकान् ।</s-l><s-l>पाञ्चालान्पाण्डवैः सार्धं करूषांश्चेति भारत ॥ ३७ ॥</s-l></s-lg><s-lg><s-l>तद्वचः सत्यमेवास्तु जहि पार्थान्समागतान् ।</s-l><s-l>सोमकांश्च महेष्वासान्सत्यवाग्भव भारत ॥ ३८ ॥</s-l></s-lg><s-lg><s-l>दयया यदि वा राजन्द्वेष्यभावान्मम प्रभो ।</s-l><s-l>मन्दभाग्यतया वापि मम रक्षसि पाण्डवान् ॥ ३९ ॥</s-l></s-lg><s-lg><s-l>अनुजानीहि समरे कर्णमाहवशोभिनम् ।</s-l><s-l>स जेष्यति रणे पार्थान्ससुहृद्गणबान्धवान् ॥ ४० ॥</s-l></s-lg><s-lg><s-l>एतावदुक्त्वा नृपतिः पुत्रो दुर्योधनस्तव ।</s-l><s-l>नोवाच वचनं किंचिद्भीष्मं भीमपराक्रमम् ॥ ४१ ॥</s-l></s-lg>