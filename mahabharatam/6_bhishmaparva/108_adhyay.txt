<s-lg><s-l> संजय उवाच ।</s-l><s-l>अथ वीरो महेष्वासो मत्तवारणविक्रमः ।</s-l><s-l>समादाय महच्चापं मत्तवारणवारणम् ॥ १ ॥</s-l></s-lg><s-lg><s-l>विधुन्वानो धनुः श्रेष्ठं द्रावयाणो महारथान् ।</s-l><s-l>पृतनां पाण्डवेयानां पातयानो महारथः ॥ २ ॥</s-l></s-lg><s-lg><s-l>निमित्तानि निमित्तज्ञः सर्वतो वीक्ष्य वीर्यवान् ।</s-l><s-l>प्रतपन्तमनीकानि द्रोणः पुत्रमभाषत ॥ ३ ॥</s-l></s-lg><s-lg><s-l>अयं स दिवसस्तात यत्र पार्थो महारथः ।</s-l><s-l>जिघांसुः समरे भीष्मं परं यत्नं करिष्यति ॥ ४ ॥</s-l></s-lg><s-lg><s-l>उत्पतन्ति हि मे बाणा धनुः प्रस्फुरतीव मे ।</s-l><s-l>योगमस्त्राणि गच्छन्ति क्रूरे मे वर्तते मतिः ॥ ५ ॥</s-l></s-lg><s-lg><s-l>दिक्षु शान्तासु घोराणि व्याहरन्ति मृगद्विजाः ।</s-l><s-l>नीचैर्गृध्रा निलीयन्ते भारतानां चमूं प्रति ॥ ६ ॥</s-l></s-lg><s-lg><s-l>नष्टप्रभ इवादित्यः सर्वतो लोहिता दिशः ।</s-l><s-l>रसते व्यथते भूमिरनुष्टनति वाहनम् ॥ ७ ॥</s-l></s-lg><s-lg><s-l>कङ्का गृध्रा बलाकाश्च व्याहरन्ति मुहुर्मुहुः ।</s-l><s-l>शिवाश्चाशिवनिर्घोषा वेदयन्त्यो महद्भयम् ॥ ८ ॥</s-l></s-lg><s-lg><s-l>पपात महती चोल्का मध्येनादित्यमण्डलात् ।</s-l><s-l>सकबन्धश्च परिघो भानुमावृत्य तिष्ठति ॥ ९ ॥</s-l></s-lg><s-lg><s-l>परिवेषस्तथा घोरश्चन्द्रभास्करयोरभूत् ।</s-l><s-l>वेदयानो भयं घोरं राज्ञां देहावकर्तनम् ॥ १० ॥</s-l></s-lg><s-lg><s-l>देवतायतनस्थाश्च कौरवेन्द्रस्य देवताः ।</s-l><s-l>कम्पन्ते च हसन्ते च नृत्यन्ति च रुदन्ति च ॥ ११ ॥</s-l></s-lg><s-lg><s-l>अपसव्यं ग्रहाश्चक्रुरलक्ष्माणं निशाकरम् ।</s-l><s-l>अवाक्शिराश्च भगवानुदतिष्ठत चन्द्रमाः ॥ १२ ॥</s-l></s-lg><s-lg><s-l>वपूंषि च नरेन्द्राणां विगतानीव लक्षये ।</s-l><s-l>धार्तराष्ट्रस्य सैन्येषु न च भ्राजन्ति दंशिताः ॥ १३ ॥</s-l></s-lg><s-lg><s-l>सेनयोरुभयोश्चैव समन्ताच्छ्रूयते महान् ।</s-l><s-l>पाञ्चजन्यस्य निर्घोषो गाण्डीवस्य च निस्वनः ॥ १४ ॥</s-l></s-lg><s-lg><s-l>ध्रुवमास्थाय बीभत्सुरुत्तमास्त्राणि संयुगे ।</s-l><s-l>अपास्यान्यान्रणे योधानभ्यस्यति पितामहम् ॥ १५ ॥</s-l></s-lg><s-lg><s-l>हृष्यन्ति रोमकूपानि सीदतीव च मे मनः ।</s-l><s-l>चिन्तयित्वा महाबाहो भीष्मार्जुनसमागमम् ॥ १६ ॥</s-l></s-lg><s-lg><s-l>तं चैव निकृतिप्रज्ञं पाञ्चाल्यं पापचेतसम् ।</s-l><s-l>पुरस्कृत्य रणे पार्थो भीष्मस्यायोधनं गतः ॥ १७ ॥</s-l></s-lg><s-lg><s-l>अब्रवीच्च पुरा भीष्मो नाहं हन्यां शिखण्डिनम् ।</s-l><s-l>स्त्री ह्येषा विहिता धात्रा दैवाच्च स पुनः पुमान् ॥ १८ ॥</s-l></s-lg><s-lg><s-l>अमङ्गल्यध्वजश्चैव याज्ञसेनिर्महारथः ।</s-l><s-l>न चामङ्गलकेतोः स प्रहरेदापगासुतः ॥ १९ ॥</s-l></s-lg><s-lg><s-l>एतद्विचिन्तयानस्य प्रज्ञा सीदति मे भृशम् ।</s-l><s-l>अद्यैव तु रणे पार्थः कुरुवृद्धमुपाद्रवत् ॥ २० ॥</s-l></s-lg><s-lg><s-l>युधिष्ठिरस्य च क्रोधो भीष्मार्जुनसमागमः ।</s-l><s-l>मम चास्त्राभिसंरम्भः प्रजानामशुभं ध्रुवम् ॥ २१ ॥</s-l></s-lg><s-lg><s-l>मनस्वी बलवाञ्शूरः कृतास्त्रो दृढविक्रमः ।</s-l><s-l>दूरपाती दृढेषुश्च निमित्तज्ञश्च पाण्डवः ॥ २२ ॥</s-l></s-lg><s-lg><s-l>अजेयः समरे चैव देवैरपि सवासवैः ।</s-l><s-l>बलवान्बुद्धिमांश्चैव जितक्लेशो युधां वरः ॥ २३ ॥</s-l></s-lg><s-lg><s-l>विजयी च रणे नित्यं भैरवास्त्रश्च पाण्डवः ।</s-l><s-l>तस्य मार्गं परिहरन्द्रुतं गच्छ यतव्रतम् ॥ २४ ॥</s-l></s-lg><s-lg><s-l>पश्य चैतन्महाबाहो वैशसं समुपस्थितम् ।</s-l><s-l>हेमचित्राणि शूराणां महान्ति च शुभानि च ॥ २५ ॥</s-l></s-lg><s-lg><s-l>कवचान्यवदीर्यन्ते शरैः संनतपर्वभिः ।</s-l><s-l>छिद्यन्ते च ध्वजाग्राणि तोमराणि धनूंषि च ॥ २६ ॥</s-l></s-lg><s-lg><s-l>प्रासाश्च विमलास्तीक्ष्णाः शक्त्यश्च कनकोज्ज्वलाः ।</s-l><s-l>वैजयन्त्यश्च नागानां संक्रुद्धेन किरीटिना ॥ २७ ॥</s-l></s-lg><s-lg><s-l>नायं संरक्षितुं कालः प्राणान्पुत्रोपजीविभिः ।</s-l><s-l>याहि स्वर्गं पुरस्कृत्य यशसे विजयाय च ॥ २८ ॥</s-l></s-lg><s-lg><s-l>हयनागरथावर्तां महाघोरां सुदुस्तराम् ।</s-l><s-l>रथेन संग्रामनदीं तरत्येष कपिध्वजः ॥ २९ ॥</s-l></s-lg><s-lg><s-l>ब्रह्मण्यता दमो दानं तपश्च चरितं महत् ।</s-l><s-l>इहैव दृश्यते राज्ञो भ्राता यस्य धनंजयः ॥ ३० ॥</s-l></s-lg><s-lg><s-l>भीमसेनश्च बलवान्माद्रीपुत्रौ च पाण्डवौ ।</s-l><s-l>वासुदेवश्च वार्ष्णेयो यस्य नाथो व्यवस्थितः ॥ ३१ ॥</s-l></s-lg><s-lg><s-l>तस्यैष मन्युप्रभवो धार्तराष्ट्रस्य दुर्मतेः ।</s-l><s-l>तपोदग्धशरीरस्य कोपो दहति भारतान् ॥ ३२ ॥</s-l></s-lg><s-lg><s-l>एष संदृश्यते पार्थो वासुदेवव्यपाश्रयः ।</s-l><s-l>दारयन्सर्वसैन्यानि धार्तराष्ट्राणि सर्वशः ॥ ३३ ॥</s-l></s-lg><s-lg><s-l>एतदालोक्यते सैन्यं क्षोभ्यमाणं किरीटिना ।</s-l><s-l>महोर्मिनद्धं सुमहत्तिमिनेव नदीमुखम् ॥ ३४ ॥</s-l></s-lg><s-lg><s-l>हाहाकिलकिलाशब्दाः श्रूयन्ते च चमूमुखे ।</s-l><s-l>याहि पाञ्चालदायादमहं यास्ये युधिष्ठिरम् ॥ ३५ ॥</s-l></s-lg><s-lg><s-l>दुर्लभं ह्यन्तरं राज्ञो व्यूहस्यामिततेजसः ।</s-l><s-l>समुद्रकुक्षिप्रतिमं सर्वतोऽतिरथैः स्थितैः ॥ ३६ ॥</s-l></s-lg><s-lg><s-l>सात्यकिश्चाभिमन्युश्च धृष्टद्युम्नवृकोदरौ ।</s-l><s-l>परिरक्षन्ति राजानं यमौ च मनुजेश्वरम् ॥ ३७ ॥</s-l></s-lg><s-lg><s-l>उपेन्द्रसदृशः श्यामो महाशाल इवोद्गतः ।</s-l><s-l>एष गच्छत्यनीकानि द्वितीय इव फल्गुनः ॥ ३८ ॥</s-l></s-lg><s-lg><s-l>उत्तमास्त्राणि चादत्स्व गृहीत्वान्यन्महद्धनुः ।</s-l><s-l>पार्श्वतो याहि राजानं युध्यस्व च वृकोदरम् ॥ ३९ ॥</s-l></s-lg><s-lg><s-l>को हि नेच्छेत्प्रियं पुत्रं जीवन्तं शाश्वतीः समाः ।</s-l><s-l>क्षत्रधर्मं पुरस्कृत्य ततस्त्वा विनियुज्महे ॥ ४० ॥</s-l></s-lg><s-lg><s-l>एष चापि रणे भीष्मो दहते वै महाचमूम् ।</s-l><s-l>युद्धे सुसदृशस्तात यमस्य वरुणस्य च ॥ ४१ ॥</s-l></s-lg>