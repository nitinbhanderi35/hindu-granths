<s-lg><s-l> धृतराष्ट्र उवाच ।</s-l><s-l>दैवमेव परं मन्ये पौरुषादपि संजय ।</s-l><s-l>यत्सैन्यं मम पुत्रस्य पाण्डुसैन्येन वध्यते ॥ १ ॥</s-l></s-lg><s-lg><s-l>नित्यं हि मामकांस्तात हतानेव हि शंससि ।</s-l><s-l>अव्यग्रांश्च प्रहृष्टांश्च नित्यं शंससि पाण्डवान् ॥ २ ॥</s-l></s-lg><s-lg><s-l>हीनान्पुरुषकारेण मामकानद्य संजय ।</s-l><s-l>पतितान्पात्यमानांश्च हतानेव च शंससि ॥ ३ ॥</s-l></s-lg><s-lg><s-l>युध्यमानान्यथाशक्ति घटमानाञ्जयं प्रति ।</s-l><s-l>पाण्डवा विजयन्त्येव जीयन्ते चैव मामकाः ॥ ४ ॥</s-l></s-lg><s-lg><s-l>सोऽहं तीव्राणि दुःखानि दुर्योधनकृतानि च ।</s-l><s-l>अश्रौषं सततं तात दुःसहानि बहूनि च ॥ ५ ॥</s-l></s-lg><s-lg><s-l>तमुपायं न पश्यामि जीयेरन्येन पाण्डवाः ।</s-l><s-l>मामका वा जयं युद्धे प्राप्नुयुर्येन संजय ॥ ६ ॥</s-l></s-lg><s-lg><s-l> संजय उवाच ।</s-l><s-l>क्षयं मनुष्यदेहानां गजवाजिरथक्षयम् ।</s-l><s-l>शृणु राजन्स्थिरो भूत्वा तवैवापनयो महान् ॥ ७ ॥</s-l></s-lg><s-lg><s-l>धृष्टद्युम्नस्तु शल्येन पीडितो नवभिः शरैः ।</s-l><s-l>पीडयामास संक्रुद्धो मद्राधिपतिमायसैः ॥ ८ ॥</s-l></s-lg><s-lg><s-l>तत्राद्भुतमपश्याम पार्षतस्य पराक्रमम् ।</s-l><s-l>न्यवारयत यत्तूर्णं शल्यं समितिशोभनम् ॥ ९ ॥</s-l></s-lg><s-lg><s-l>नान्तरं ददृशे कश्चित्तयोः संरब्धयो रणे ।</s-l><s-l>मुहूर्तमिव तद्युद्धं तयोः सममिवाभवत् ॥ १० ॥</s-l></s-lg><s-lg><s-l>ततः शल्यो महाराज धृष्टद्युम्नस्य संयुगे ।</s-l><s-l>धनुश्चिच्छेद भल्लेन पीतेन निशितेन च ॥ ११ ॥</s-l></s-lg><s-lg><s-l>अथैनं शरवर्षेण छादयामास भारत ।</s-l><s-l>गिरिं जलागमे यद्वज्जलदा जलधारिणः ॥ १२ ॥</s-l></s-lg><s-lg><s-l>अभिमन्युस्तु संक्रुद्धो धृष्टद्युम्ने निपीडिते ।</s-l><s-l>अभिदुद्राव वेगेन मद्रराजरथं प्रति ॥ १३ ॥</s-l></s-lg><s-lg><s-l>ततो मद्राधिपरथं कार्ष्णिः प्राप्यातिकोपनः ।</s-l><s-l>आर्तायनिममेयात्मा विव्याध विशिखैस्त्रिभिः ॥ १४ ॥</s-l></s-lg><s-lg><s-l>ततस्तु तावका राजन्परीप्सन्तोऽऽर्जुनिं रणे ।</s-l><s-l>मद्रराजरथं तूर्णं परिवार्यावतस्थिरे ॥ १५ ॥</s-l></s-lg><s-lg><s-l>दुर्योधनो विकर्णश्च दुःशासनविविंशती ।</s-l><s-l>दुर्मर्षणो दुःसहश्च चित्रसेनश्च दुर्मुखः ॥ १६ ॥</s-l></s-lg><s-lg><s-l>सत्यव्रतश्च भद्रं ते पुरुमित्रश्च भारत ।</s-l><s-l>एते मद्राधिपरथं पालयन्तः स्थिता रणे ॥ १७ ॥</s-l></s-lg><s-lg><s-l>तान्भीमसेनः संक्रुद्धो धृष्टद्युम्नश्च पार्षतः ।</s-l><s-l>द्रौपदेयाभिमन्युश्च माद्रीपुत्रौ च पाण्डवौ ॥ १८ ॥</s-l></s-lg><s-lg><s-l>नानारूपाणि शस्त्राणि विसृजन्तो विशां पते ।</s-l><s-l>अभ्यवर्तन्त संहृष्टाः परस्परवधैषिणः ।</s-l><s-l>ते वै समीयुः संग्रामे राजन्दुर्मन्त्रिते तव ॥ १९ ॥</s-l></s-lg><s-lg><s-l>तस्मिन्दाशरथे युद्धे वर्तमाने भयावहे ।</s-l><s-l>तावकानां परेषां च प्रेक्षका रथिनोऽभवन् ॥ २० ॥</s-l></s-lg><s-lg><s-l>शस्त्राण्यनेकरूपाणि विसृजन्तो महारथाः ।</s-l><s-l>अन्योन्यमभिनर्दन्तः संप्रहारं प्रचक्रिरे ॥ २१ ॥</s-l></s-lg><s-lg><s-l>ते यत्ता जातसंरम्भाः सर्वेऽन्योन्यं जिघांसवः ।</s-l><s-l>महास्त्राणि विमुञ्चन्तः समापेतुरमर्षणाः ॥ २२ ॥</s-l></s-lg><s-lg><s-l>दुर्योधनस्तु संक्रुद्धो धृष्टद्युम्नं महारणे ।</s-l><s-l>विव्याध निशितैर्बाणैश्चतुर्भिस्त्वरितो भृशम् ॥ २३ ॥</s-l></s-lg><s-lg><s-l>दुर्मर्षणश्च विंशत्या चित्रसेनश्च पञ्चभिः ।</s-l><s-l>दुर्मुखो नवभिर्बाणैर्दुःसहश्चापि सप्तभिः ।</s-l><s-l>विविंशतिः पञ्चभिश्च त्रिभिर्दुःशासनस्तथा ॥ २४ ॥</s-l></s-lg><s-lg><s-l>तान्प्रत्यविध्यद्राजेन्द्र पार्षतः शत्रुतापनः ।</s-l><s-l>एकैकं पञ्चविंशत्या दर्शयन्पाणिलाघवम् ॥ २५ ॥</s-l></s-lg><s-lg><s-l>सत्यव्रतं तु समरे पुरुमित्रं च भारत ।</s-l><s-l>अभिमन्युरविध्यत्तौ दशभिर्दशभिः शरैः ॥ २६ ॥</s-l></s-lg><s-lg><s-l>माद्रीपुत्रौ तु समरे मातुलं मातृनन्दनौ ।</s-l><s-l>छादयेतां शरव्रातैस्तदद्भुतमिवाभवत् ॥ २७ ॥</s-l></s-lg><s-lg><s-l>ततः शल्यो महाराज स्वस्रीयौ रथिनां वरौ ।</s-l><s-l>शरैर्बहुभिरानर्छत्कृतप्रतिकृतैषिणौ ।</s-l><s-l>छाद्यमानौ ततस्तौ तु माद्रीपुत्रौ न चेलतुः ॥ २८ ॥</s-l></s-lg><s-lg><s-l>अथ दुर्योधनं दृष्ट्वा भीमसेनो महाबलः ।</s-l><s-l>विधित्सुः कलहस्यान्तं गदां जग्राह पाण्डवः ॥ २९ ॥</s-l></s-lg><s-lg><s-l>तमुद्यतगदं दृष्ट्वा कैलासमिव शृङ्गिणम् ।</s-l><s-l>भीमसेनं महाबाहुं पुत्रास्ते प्राद्रवन्भयात् ॥ ३० ॥</s-l></s-lg><s-lg><s-l>दुर्योधनस्तु संक्रुद्धो मागधं समचोदयत् ।</s-l><s-l>अनीकं दशसाहस्रं कुञ्जराणां तरस्विनाम् ।</s-l><s-l>मागधं पुरतः कृत्वा भीमसेनं समभ्ययात् ॥ ३१ ॥</s-l></s-lg><s-lg><s-l>आपतन्तं च तं दृष्ट्वा गजानीकं वृकोदरः ।</s-l><s-l>गदापाणिरवारोहद्रथात्सिंह इवोन्नदन् ॥ ३२ ॥</s-l></s-lg><s-lg><s-l>अद्रिसारमयीं गुर्वीं प्रगृह्य महतीं गदाम् ।</s-l><s-l>अभ्यधावद्गजानीकं व्यादितास्य इवान्तकः ॥ ३३ ॥</s-l></s-lg><s-lg><s-l>स गजान्गदया निघ्नन्व्यचरत्समरे बली ।</s-l><s-l>भीमसेनो महाबाहुः सवज्र इव वासवः ॥ ३४ ॥</s-l></s-lg><s-lg><s-l>तस्य नादेन महता मनोहृदयकम्पिना ।</s-l><s-l>व्यत्यचेष्टन्त संहत्य गजा भीमस्य नर्दतः ॥ ३५ ॥</s-l></s-lg><s-lg><s-l>ततस्तु द्रौपदीपुत्राः सौभद्रश्च महारथः ।</s-l><s-l>नकुलः सहदेवश्च धृष्टद्युम्नश्च पार्षतः ॥ ३६ ॥</s-l></s-lg><s-lg><s-l>पृष्ठं भीमस्य रक्षन्तः शरवर्षेण वारणान् ।</s-l><s-l>अभ्यधावन्त वर्षन्तो मेघा इव गिरीन्यथा ॥ ३७ ॥</s-l></s-lg><s-lg><s-l>क्षुरैः क्षुरप्रैर्भल्लैश्च पीतैरञ्जलिकैरपि ।</s-l><s-l>पातयन्तोत्तमाङ्गानि पाण्डवा गजयोधिनाम् ॥ ३८ ॥</s-l></s-lg><s-lg><s-l>शिरोभिः प्रपतद्भिश्च बाहुभिश्च विभूषितैः ।</s-l><s-l>अश्मवृष्टिरिवाभाति पाणिभिश्च सहाङ्कुशैः ॥ ३९ ॥</s-l></s-lg><s-lg><s-l>हृतोत्तमाङ्गाः स्कन्धेषु गजानां गजयोधिनः ।</s-l><s-l>अदृश्यन्ताचलाग्रेषु द्रुमा भग्नशिखा इव ॥ ४० ॥</s-l></s-lg><s-lg><s-l>धृष्टद्युम्नहतानन्यानपश्याम महागजान् ।</s-l><s-l>पतितान्पात्यमानांश्च पार्षतेन महात्मना ॥ ४१ ॥</s-l></s-lg><s-lg><s-l>मागधोऽथ महीपालो गजमैरावतोपमम् ।</s-l><s-l>प्रेषयामास समरे सौभद्रस्य रथं प्रति ॥ ४२ ॥</s-l></s-lg><s-lg><s-l>तमापतन्तं संप्रेक्ष्य मागधस्य गजोत्तमम् ।</s-l><s-l>जघानैकेषुणा वीरः सौभद्रः परवीरहा ॥ ४३ ॥</s-l></s-lg><s-lg><s-l>तस्यावर्जितनागस्य कार्ष्णिः परपुरंजयः ।</s-l><s-l>राज्ञो रजतपुङ्खेन भल्लेनापहरच्छिरः ॥ ४४ ॥</s-l></s-lg><s-lg><s-l>विगाह्य तद्गजानीकं भीमसेनोऽपि पाण्डवः ।</s-l><s-l>व्यचरत्समरे मृद्नन्गजानिन्द्रो गिरीनिव ॥ ४५ ॥</s-l></s-lg><s-lg><s-l>एकप्रहाराभिहतान्भीमसेनेन कुञ्जरान् ।</s-l><s-l>अपश्याम रणे तस्मिन्गिरीन्वज्रहतानिव ॥ ४६ ॥</s-l></s-lg><s-lg><s-l>भग्नदन्तान्भग्नकटान्भग्नसक्थांश्च वारणान् ।</s-l><s-l>भग्नपृष्ठान्भग्नकुम्भान्निहतान्पर्वतोपमान् ॥ ४७ ॥</s-l></s-lg><s-lg><s-l>नदतः सीदतश्चान्यान्विमुखान्समरे गजान् ।</s-l><s-l>विमूत्रान्भग्नसंविग्नांस्तथा विशकृतोऽपरान् ॥ ४८ ॥</s-l></s-lg><s-lg><s-l>भीमसेनस्य मार्गेषु गतासून्पर्वतोपमान् ।</s-l><s-l>अपश्याम हतान्नागान्निष्टनन्तस्तथापरे ॥ ४९ ॥</s-l></s-lg><s-lg><s-l>वमन्तो रुधिरं चान्ये भिन्नकुम्भा महागजाः ।</s-l><s-l>विह्वलन्तो गता भूमिं शैला इव धरातले ॥ ५० ॥</s-l></s-lg><s-lg><s-l>मेदोरुधिरदिग्धाङ्गो वसामज्जासमुक्षितः ।</s-l><s-l>व्यचरत्समरे भीमो दण्डपाणिरिवान्तकः ॥ ५१ ॥</s-l></s-lg><s-lg><s-l>गजानां रुधिराक्तां तां गदां बिभ्रद्वृकोदरः ।</s-l><s-l>घोरः प्रतिभयश्चासीत्पिनाकीव पिनाकधृक् ॥ ५२ ॥</s-l></s-lg><s-lg><s-l>निर्मथ्यमानाः क्रुद्धेन भीमसेनेन दन्तिनः ।</s-l><s-l>सहसा प्राद्रवञ्शिष्टा मृद्नन्तस्तव वाहिनीम् ॥ ५३ ॥</s-l></s-lg><s-lg><s-l>तं हि वीरं महेष्वासाः सौभद्रप्रमुखा रथाः ।</s-l><s-l>पर्यरक्षन्त युध्यन्तं वज्रायुधमिवामराः ॥ ५४ ॥</s-l></s-lg><s-lg><s-l>शोणिताक्तां गदां बिभ्रदुक्षितो गजशोणितैः ।</s-l><s-l>कृतान्त इव रौद्रात्मा भीमसेनो व्यदृश्यत ॥ ५५ ॥</s-l></s-lg><s-lg><s-l>व्यायच्छमानं गदया दिक्षु सर्वासु भारत ।</s-l><s-l>नृत्यमानमपश्याम नृत्यन्तमिव शंकरम् ॥ ५६ ॥</s-l></s-lg><s-lg><s-l>यमदण्डोपमां गुर्वीमिन्द्राशनिसमस्वनाम् ।</s-l><s-l>अपश्याम महाराज रौद्रां विशसनीं गदाम् ॥ ५७ ॥</s-l></s-lg><s-lg><s-l>विमिश्रां केशमज्जाभिः प्रदिग्धां रुधिरेण च ।</s-l><s-l>पिनाकमिव रुद्रस्य क्रुद्धस्याभिघ्नतः पशून् ॥ ५८ ॥</s-l></s-lg><s-lg><s-l>यथा पशूनां संघातं यष्ट्या पालः प्रकालयेत् ।</s-l><s-l>तथा भीमो गजानीकं गदया पर्यकालयत् ॥ ५९ ॥</s-l></s-lg><s-lg><s-l>गदया वध्यमानास्ते मार्गणैश्च समन्ततः ।</s-l><s-l>स्वान्यनीकानि मृद्नन्तः प्राद्रवन्कुञ्जरास्तव ॥ ६० ॥</s-l></s-lg><s-lg><s-l>महावात इवाभ्राणि विधमित्वा स वारणान् ।</s-l><s-l>अतिष्ठत्तुमुले भीमः श्मशान इव शूलभृत् ॥ ६१ ॥</s-l></s-lg>