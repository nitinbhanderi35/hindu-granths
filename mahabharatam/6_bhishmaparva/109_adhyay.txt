<s-lg><s-l> संजय उवाच ।</s-l><s-l>भगदत्तः कृपः शल्यः कृतवर्मा च सात्वतः ।</s-l><s-l>विन्दानुविन्दावावन्त्यौ सैन्धवश्च जयद्रथः ॥ १ ॥</s-l></s-lg><s-lg><s-l>चित्रसेनो विकर्णश्च तथा दुर्मर्षणो युवा ।</s-l><s-l>दशैते तावका योधा भीमसेनमयोधयन् ॥ २ ॥</s-l></s-lg><s-lg><s-l>महत्या सेनया युक्ता नानादेशसमुत्थया ।</s-l><s-l>भीष्मस्य समरे राजन्प्रार्थयाना महद्यशः ॥ ३ ॥</s-l></s-lg><s-lg><s-l>शल्यस्तु नवभिर्बाणैर्भीमसेनमताडयत् ।</s-l><s-l>कृतवर्मा त्रिभिर्बाणैः कृपश्च नवभिः शरैः ॥ ४ ॥</s-l></s-lg><s-lg><s-l>चित्रसेनो विकर्णश्च भगदत्तश्च मारिष ।</s-l><s-l>दशभिर्दशभिर्भल्लैर्भीमसेनमताडयन् ॥ ५ ॥</s-l></s-lg><s-lg><s-l>सैन्धवश्च त्रिभिर्बाणैर्जत्रुदेशेऽभ्यताडयत् ।</s-l><s-l>विन्दानुविन्दावावन्त्यौ पञ्चभिः पञ्चभिः शरैः ।</s-l><s-l>दुर्मर्षणश्च विंशत्या पाण्डवं निशितैः शरैः ॥ ६ ॥</s-l></s-lg><s-lg><s-l>स तान्सर्वान्महाराज भ्राजमानान्पृथक्पृथक् ।</s-l><s-l>प्रवीरान्सर्वलोकस्य धार्तराष्ट्रान्महारथान् ।</s-l><s-l>विव्याध बहुभिर्बाणैर्भीमसेनो महाबलः ॥ ७ ॥</s-l></s-lg><s-lg><s-l>शल्यं पञ्चाशता विद्ध्वा कृतवर्माणमष्टभिः ।</s-l><s-l>कृपस्य सशरं चापं मध्ये चिच्छेद भारत ।</s-l><s-l>अथैनं छिन्नधन्वानं पुनर्विव्याध पञ्चभिः ॥ ८ ॥</s-l></s-lg><s-lg><s-l>विन्दानुविन्दौ च तथा त्रिभिस्त्रिभिरताडयत् ।</s-l><s-l>दुर्मर्षणं च विंशत्या चित्रसेनं च पञ्चभिः ॥ ९ ॥</s-l></s-lg><s-lg><s-l>विकर्णं दशभिर्बाणैः पञ्चभिश्च जयद्रथम् ।</s-l><s-l>विद्ध्वा भीमोऽनदद्धृष्टः सैन्धवं च पुनस्त्रिभिः ॥ १० ॥</s-l></s-lg><s-lg><s-l>अथान्यद्धनुरादाय गौतमो रथिनां वरः ।</s-l><s-l>भीमं विव्याध संरब्धो दशभिर्निशितैः शरैः ॥ ११ ॥</s-l></s-lg><s-lg><s-l>स विद्धो बहुभिर्बाणैस्तोत्त्रैरिव महाद्विपः ।</s-l><s-l>ततः क्रुद्धो महाबाहुर्भीमसेनः प्रतापवान् ।</s-l><s-l>गौतमं ताडयामास शरैर्बहुभिराहवे ॥ १२ ॥</s-l></s-lg><s-lg><s-l>सैन्धवस्य तथाश्वांश्च सारथिं च त्रिभिः शरैः ।</s-l><s-l>प्राहिणोन्मृत्युलोकाय कालान्तकसमद्युतिः ॥ १३ ॥</s-l></s-lg><s-lg><s-l>हताश्वात्तु रथात्तूर्णमवप्लुत्य महारथः ।</s-l><s-l>शरांश्चिक्षेप निशितान्भीमसेनस्य संयुगे ॥ १४ ॥</s-l></s-lg><s-lg><s-l>तस्य भीमो धनुर्मध्ये द्वाभ्यां चिच्छेद भारत ।</s-l><s-l>भल्लाभ्यां भरतश्रेष्ठ सैन्धवस्य महात्मनः ॥ १५ ॥</s-l></s-lg><s-lg><s-l>स च्छिन्नधन्वा विरथो हताश्वो हतसारथिः ।</s-l><s-l>चित्रसेनरथं राजन्नारुरोह त्वरान्वितः ॥ १६ ॥</s-l></s-lg><s-lg><s-l>अत्यद्भुतं रणे कर्म कृतवांस्तत्र पाण्डवः ।</s-l><s-l>महारथाञ्शरैर्विद्ध्वा वारयित्वा महारथः ।</s-l><s-l>विरथं सैन्धवं चक्रे सर्वलोकस्य पश्यतः ॥ १७ ॥</s-l></s-lg><s-lg><s-l>नातीव ममृषे शल्यो भीमसेनस्य विक्रमम् ।</s-l><s-l>स संधाय शरांस्तीक्ष्णान्कर्मारपरिमार्जितान् ।</s-l><s-l>भीमं विव्याध सप्तत्या तिष्ठ तिष्ठेति चाब्रवीत् ॥ १८ ॥</s-l></s-lg><s-lg><s-l>कृपश्च कृतवर्मा च भगदत्तश्च मारिष ।</s-l><s-l>विन्दानुविन्दावावन्त्यौ चित्रसेनश्च संयुगे ॥ १९ ॥</s-l></s-lg><s-lg><s-l>दुर्मर्षणो विकर्णश्च सिन्धुराजश्च वीर्यवान् ।</s-l><s-l>भीमं ते विव्यधुस्तूर्णं शल्यहेतोररिंदमाः ॥ २० ॥</s-l></s-lg><s-lg><s-l>स तु तान्प्रतिविव्याध पञ्चभिः पञ्चभिः शरैः ।</s-l><s-l>शल्यं विव्याध सप्तत्या पुनश्च दशभिः शरैः ॥ २१ ॥</s-l></s-lg><s-lg><s-l>तं शल्यो नवभिर्विद्ध्वा पुनर्विव्याध पञ्चभिः ।</s-l><s-l>सारथिं चास्य भल्लेन गाढं विव्याध मर्मणि ॥ २२ ॥</s-l></s-lg><s-lg><s-l>विशोकं वीक्ष्य निर्भिन्नं भीमसेनः प्रतापवान् ।</s-l><s-l>मद्रराजं त्रिभिर्बाणैर्बाह्वोरुरसि चार्पयत् ॥ २३ ॥</s-l></s-lg><s-lg><s-l>तथेतरान्महेष्वासांस्त्रिभिस्त्रिभिरजिह्मगैः ।</s-l><s-l>ताडयामास समरे सिंहवच्च ननाद च ॥ २४ ॥</s-l></s-lg><s-lg><s-l>ते हि यत्ता महेष्वासाः पाण्डवं युद्धदुर्मदम् ।</s-l><s-l>त्रिभिस्त्रिभिरकुण्ठाग्रैर्भृशं मर्मस्वताडयन् ॥ २५ ॥</s-l></s-lg><s-lg><s-l>सोऽतिविद्धो महेष्वासो भीमसेनो न विव्यथे ।</s-l><s-l>पर्वतो वारिधाराभिर्वर्षमाणैरिवाम्बुदैः ॥ २६ ॥</s-l></s-lg><s-lg><s-l>शल्यं च नवभिर्बाणैर्भृशं विद्ध्वा महायशाः ।</s-l><s-l>प्राग्ज्योतिषं शतेनाजौ राजन्विव्याध वै दृढम् ॥ २७ ॥</s-l></s-lg><s-lg><s-l>ततस्तु सशरं चापं सात्वतस्य महात्मनः ।</s-l><s-l>क्षुरप्रेण सुतीक्ष्णेन चिच्छेद कृतहस्तवत् ॥ २८ ॥</s-l></s-lg><s-lg><s-l>अथान्यद्धनुरादाय कृतवर्मा वृकोदरम् ।</s-l><s-l>आजघान भ्रुवोर्मध्ये नाराचेन परंतप ॥ २९ ॥</s-l></s-lg><s-lg><s-l>भीमस्तु समरे विद्ध्वा शल्यं नवभिरायसैः ।</s-l><s-l>भगदत्तं त्रिभिश्चैव कृतवर्माणमष्टभिः ॥ ३० ॥</s-l></s-lg><s-lg><s-l>द्वाभ्यां द्वाभ्यां च विव्याध गौतमप्रभृतीन्रथान् ।</s-l><s-l>ते तु तं समरे राजन्विव्यधुर्निशितैः शरैः ॥ ३१ ॥</s-l></s-lg><s-lg><s-l>स तथा पीड्यमानोऽपि सर्वतस्तैर्महारथैः ।</s-l><s-l>मत्वा तृणेन तांस्तुल्यान्विचचार गतव्यथः ॥ ३२ ॥</s-l></s-lg><s-lg><s-l>ते चापि रथिनां श्रेष्ठा भीमाय निशिताञ्शरान् ।</s-l><s-l>प्रेषयामासुरव्यग्राः शतशोऽथ सहस्रशः ॥ ३३ ॥</s-l></s-lg><s-lg><s-l>तस्य शक्तिं महावेगां भगदत्तो महारथः ।</s-l><s-l>चिक्षेप समरे वीरः स्वर्णदण्डां महाधनाम् ॥ ३४ ॥</s-l></s-lg><s-lg><s-l>तोमरं सैन्धवो राजा पट्टिशं च महाभुजः ।</s-l><s-l>शतघ्नीं च कृपो राजञ्शरं शल्यश्च संयुगे ॥ ३५ ॥</s-l></s-lg><s-lg><s-l>अथेतरे महेष्वासाः पञ्च पञ्च शिलीमुखान् ।</s-l><s-l>भीमसेनं समुद्दिश्य प्रेषयामासुरोजसा ॥ ३६ ॥</s-l></s-lg><s-lg><s-l>तोमरं स द्विधा चक्रे क्षुरप्रेणानिलात्मजः ।</s-l><s-l>पट्टिशं च त्रिभिर्बाणैश्चिच्छेद तिलकाण्डवत् ॥ ३७ ॥</s-l></s-lg><s-lg><s-l>स बिभेद शतघ्नीं च नवभिः कङ्कपत्रिभिः ।</s-l><s-l>मद्रराजप्रयुक्तं च शरं छित्त्वा महाबलः ॥ ३८ ॥</s-l></s-lg><s-lg><s-l>शक्तिं चिच्छेद सहसा भगदत्तेरितां रणे ।</s-l><s-l>तथेतराञ्शरान्घोराञ्शरैः संनतपर्वभिः ॥ ३९ ॥</s-l></s-lg><s-lg><s-l>भीमसेनो रणश्लाघी त्रिधैकैकं समाच्छिनत् ।</s-l><s-l>तांश्च सर्वान्महेष्वासांस्त्रिभिस्त्रिभिरताडयत् ॥ ४० ॥</s-l></s-lg><s-lg><s-l>ततो धनंजयस्तत्र वर्तमाने महारणे ।</s-l><s-l>जगाम स रथेनाजौ भीमं दृष्ट्वा महारथम् ।</s-l><s-l>निघ्नन्तं समरे शत्रून्योधयानं च सायकैः ॥ ४१ ॥</s-l></s-lg><s-lg><s-l>तौ तु तत्र महात्मानौ समेतौ वीक्ष्य पाण्डवौ ।</s-l><s-l>नाशशंसुर्जयं तत्र तावकाः पुरुषर्षभ ॥ ४२ ॥</s-l></s-lg><s-lg><s-l>अथार्जुनो रणे भीष्मं योधयन्वै महारथम् ।</s-l><s-l>भीष्मस्य निधनाकाङ्क्षी पुरस्कृत्य शिखण्डिनम् ॥ ४३ ॥</s-l></s-lg><s-lg><s-l>आससाद रणे योधांस्तावकान्दश भारत ।</s-l><s-l>ये स्म भीमं रणे राजन्योधयन्तो व्यवस्थिताः ।</s-l><s-l>बीभत्सुस्तानथाविध्यद्भीमस्य प्रियकाम्यया ॥ ४४ ॥</s-l></s-lg><s-lg><s-l>ततो दुर्योधनो राजा सुशर्माणमचोदयत् ।</s-l><s-l>अर्जुनस्य वधार्थाय भीमसेनस्य चोभयोः ॥ ४५ ॥</s-l></s-lg><s-lg><s-l>सुशर्मन्गच्छ शीघ्रं त्वं बलौघैः परिवारितः ।</s-l><s-l>जहि पाण्डुसुतावेतौ धनंजयवृकोदरौ ॥ ४६ ॥</s-l></s-lg><s-lg><s-l>तच्छ्रुत्वा शासनं तस्य त्रिगर्तः प्रस्थलाधिपः ।</s-l><s-l>अभिद्रुत्य रणे भीममर्जुनं चैव धन्विनौ ॥ ४७ ॥</s-l></s-lg><s-lg><s-l>रथैरनेकसाहस्रैः परिवव्रे समन्ततः ।</s-l><s-l>ततः प्रववृते युद्धमर्जुनस्य परैः सह ॥ ४८ ॥</s-l></s-lg>