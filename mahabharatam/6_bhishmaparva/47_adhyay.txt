<s-lg><s-l> संजय उवाच ।</s-l><s-l>क्रौञ्चं ततो महाव्यूहमभेद्यं तनयस्तव ।</s-l><s-l>व्यूढं दृष्ट्वा महाघोरं पार्थेनामिततेजसा ॥ १ ॥</s-l></s-lg><s-lg><s-l>आचार्यमुपसंगम्य कृपं शल्यं च मारिष ।</s-l><s-l>सौमदत्तिं विकर्णं च अश्वत्थामानमेव च ॥ २ ॥</s-l></s-lg><s-lg><s-l>दुःशासनादीन्भ्रातॄंश्च स सर्वानेव भारत ।</s-l><s-l>अन्यांश्च सुबहूञ्शूरान्युद्धाय समुपागतान् ॥ ३ ॥</s-l></s-lg><s-lg><s-l>प्राहेदं वचनं काले हर्षयंस्तनयस्तव ।</s-l><s-l>नानाशस्त्रप्रहरणाः सर्वे शस्त्रास्त्रवेदिनः ॥ ४ ॥</s-l></s-lg><s-lg><s-l>एकैकशः समर्था हि यूयं सर्वे महारथाः ।</s-l><s-l>पाण्डुपुत्रान्रणे हन्तुं ससैन्यान्किमु संहताः ॥ ५ ॥</s-l></s-lg><s-lg><s-l>अपर्याप्तं तदस्माकं बलं भीष्माभिरक्षितम् ।</s-l><s-l>पर्याप्तं त्विदमेतेषां बलं पार्थिवसत्तमाः ॥ ६ ॥</s-l></s-lg><s-lg><s-l>संस्थानाः शूरसेनाश्च वेणिकाः कुकुरास्तथा ।</s-l><s-l>आरेवकास्त्रिगर्ताश्च मद्रका यवनास्तथा ॥ ७ ॥</s-l></s-lg><s-lg><s-l>शत्रुंजयेन सहितास्तथा दुःशासनेन च ।</s-l><s-l>विकर्णेन च वीरेण तथा नन्दोपनन्दकैः ॥ ८ ॥</s-l></s-lg><s-lg><s-l>चित्रसेनेन सहिताः सहिताः पाणिभद्रकैः ।</s-l><s-l>भीष्ममेवाभिरक्षन्तु सह सैन्यपुरस्कृताः ॥ ९ ॥</s-l></s-lg><s-lg><s-l>ततो द्रोणश्च भीष्मश्च तव पुत्रश्च मारिष ।</s-l><s-l>अव्यूहन्त महाव्यूहं पाण्डूनां प्रतिबाधने ॥ १० ॥</s-l></s-lg><s-lg><s-l>भीष्मः सैन्येन महता समन्तात्परिवारितः ।</s-l><s-l>ययौ प्रकर्षन्महतीं वाहिनीं सुरराडिव ॥ ११ ॥</s-l></s-lg><s-lg><s-l>तमन्वयान्महेष्वासो भारद्वाजः प्रतापवान् ।</s-l><s-l>कुन्तलैश्च दशार्णैश्च मागधैश्च विशां पते ॥ १२ ॥</s-l></s-lg><s-lg><s-l>विदर्भैर्मेकलैश्चैव कर्णप्रावरणैरपि ।</s-l><s-l>सहिताः सर्वसैन्येन भीष्ममाहवशोभिनम् ॥ १३ ॥</s-l></s-lg><s-lg><s-l>गान्धाराः सिन्धुसौवीराः शिबयोऽथ वसातयः ।</s-l><s-l>शकुनिश्च स्वसैन्येन भारद्वाजमपालयत् ॥ १४ ॥</s-l></s-lg><s-lg><s-l>ततो दुर्योधनो राजा सहितः सर्वसोदरैः ।</s-l><s-l>अश्वातकैर्विकर्णैश्च तथा शर्मिलकोसलैः ॥ १५ ॥</s-l></s-lg><s-lg><s-l>दरदैश्चूचुपैश्चैव तथा क्षुद्रकमालवैः ।</s-l><s-l>अभ्यरक्षत संहृष्टः सौबलेयस्य वाहिनीम् ॥ १६ ॥</s-l></s-lg><s-lg><s-l>भूरिश्रवाः शलः शल्यो भगदत्तश्च मारिष ।</s-l><s-l>विन्दानुविन्दावावन्त्यौ वामं पार्श्वमपालयन् ॥ १७ ॥</s-l></s-lg><s-lg><s-l>सौमदत्तिः सुशर्मा च काम्बोजश्च सुदक्षिणः ।</s-l><s-l>शतायुश्च श्रुतायुश्च दक्षिणं पार्श्वमास्थिताः ॥ १८ ॥</s-l></s-lg><s-lg><s-l>अश्वत्थामा कृपश्चैव कृतवर्मा च सात्वतः ।</s-l><s-l>महत्या सेनया सार्धं सेनापृष्ठे व्यवस्थिताः ॥ १९ ॥</s-l></s-lg><s-lg><s-l>पृष्ठगोपास्तु तस्यासन्नानादेश्या जनेश्वराः ।</s-l><s-l>केतुमान्वसुदानश्च पुत्रः काश्यस्य चाभिभूः ॥ २० ॥</s-l></s-lg><s-lg><s-l>ततस्ते तावकाः सर्वे हृष्टा युद्धाय भारत ।</s-l><s-l>दध्मुः शङ्खान्मुदा युक्ताः सिंहनादांश्च नादयन् ॥ २१ ॥</s-l></s-lg><s-lg><s-l>तेषां श्रुत्वा तु हृष्टानां कुरुवृद्धः पितामहः ।</s-l><s-l>सिंहनादं विनद्योच्चैः शङ्खं दध्मौ प्रतापवान् ॥ २२ ॥</s-l></s-lg><s-lg><s-l>ततः शङ्खाश्च भेर्यश्च पेश्यश्च विविधाः परैः ।</s-l><s-l>आनकाश्चाभ्यहन्यन्त स शब्दस्तुमुलोऽभवत् ॥ २३ ॥</s-l></s-lg><s-lg><s-l>ततः श्वेतैर्हयैर्युक्ते महति स्यन्दने स्थितौ ।</s-l><s-l>प्रदध्मतुः शङ्खवरौ हेमरत्नपरिष्कृतौ ॥ २४ ॥</s-l></s-lg><s-lg><s-l>पाञ्चजन्यं हृषीकेशो देवदत्तं धनंजयः ।</s-l><s-l>पौण्ड्रं दध्मौ महाशङ्खं भीमकर्मा वृकोदरः ॥ २५ ॥</s-l></s-lg><s-lg><s-l>अनन्तविजयं राजा कुन्तीपुत्रो युधिष्ठिरः ।</s-l><s-l>नकुलः सहदेवश्च सुघोषमणिपुष्पकौ ॥ २६ ॥</s-l></s-lg><s-lg><s-l>काशिराजश्च शैब्यश्च शिखण्डी च महारथः ।</s-l><s-l>धृष्टद्युम्नो विराटश्च सात्यकिश्च महायशाः ॥ २७ ॥</s-l></s-lg><s-lg><s-l>पाञ्चाल्यश्च महेष्वासो द्रौपद्याः पञ्च चात्मजाः ।</s-l><s-l>सर्वे दध्मुर्महाशङ्खान्सिंहनादांश्च नेदिरे ॥ २८ ॥</s-l></s-lg><s-lg><s-l>स घोषः सुमहांस्तत्र वीरैस्तैः समुदीरितः ।</s-l><s-l>नभश्च पृथिवीं चैव तुमुलो व्यनुनादयत् ॥ २९ ॥</s-l></s-lg><s-lg><s-l>एवमेते महाराज प्रहृष्टाः कुरुपाण्डवाः ।</s-l><s-l>पुनर्युद्धाय संजग्मुस्तापयानाः परस्परम् ॥ ३० ॥</s-l></s-lg>