<s-lg><s-l> धृतराष्ट्र उवाच ।</s-l><s-l>प्रतिज्ञाते तु भीष्मेण तस्मिन्युद्धे सुदारुणे ।</s-l><s-l>क्रोधितो मम पुत्रेण दुःखितेन विशेषतः ॥ १ ॥</s-l></s-lg><s-lg><s-l>भीष्मः किमकरोत्तत्र पाण्डवेयेषु संजय ।</s-l><s-l>पितामहे वा पाञ्चालास्तन्ममाचक्ष्व संजय ॥ २ ॥</s-l></s-lg><s-lg><s-l> संजय उवाच ।</s-l><s-l>गतपूर्वाह्णभूयिष्ठे तस्मिन्नहनि भारत ।</s-l><s-l>जयं प्राप्तेषु हृष्टेषु पाण्डवेषु महात्मसु ॥ ३ ॥</s-l></s-lg><s-lg><s-l>सर्वधर्मविशेषज्ञः पिता देवव्रतस्तव ।</s-l><s-l>अभ्ययाज्जवनैरश्वैः पाण्डवानामनीकिनीम् ।</s-l><s-l>महत्या सेनया गुप्तस्तव पुत्रैश्च सर्वशः ॥ ४ ॥</s-l></s-lg><s-lg><s-l>प्रावर्तत ततो युद्धं तुमुलं लोमहर्षणम् ।</s-l><s-l>अस्माकं पाण्डवैः सार्धमनयात्तव भारत ॥ ५ ॥</s-l></s-lg><s-lg><s-l>धनुषां कूजतां तत्र तलानां चाभिहन्यताम् ।</s-l><s-l>महान्समभवच्छब्दो गिरीणामिव दीर्यताम् ॥ ६ ॥</s-l></s-lg><s-lg><s-l>तिष्ठ स्थितोऽस्मि विद्ध्येनं निवर्तस्व स्थिरो भव ।</s-l><s-l>स्थितोऽस्मि प्रहरस्वेति शब्दाः श्रूयन्त सर्वशः ॥ ७ ॥</s-l></s-lg><s-lg><s-l>काञ्चनेषु तनुत्रेषु किरीटेषु ध्वजेषु च ।</s-l><s-l>शिलानामिव शैलेषु पतितानामभूत्स्वनः ॥ ८ ॥</s-l></s-lg><s-lg><s-l>पतितान्युत्तमाङ्गानि बाहवश्च विभूषिताः ।</s-l><s-l>व्यचेष्टन्त महीं प्राप्य शतशोऽथ सहस्रशः ॥ ९ ॥</s-l></s-lg><s-lg><s-l>हृतोत्तमाङ्गाः केचित्तु तथैवोद्यतकार्मुकाः ।</s-l><s-l>प्रगृहीतायुधाश्चापि तस्थुः पुरुषसत्तमाः ॥ १० ॥</s-l></s-lg><s-lg><s-l>प्रावर्तत महावेगा नदी रुधिरवाहिनी ।</s-l><s-l>मातङ्गाङ्गशिलारौद्रा मांसशोणितकर्दमा ॥ ११ ॥</s-l></s-lg><s-lg><s-l>वराश्वनरनागानां शरीरप्रभवा तदा ।</s-l><s-l>परलोकार्णवमुखी गृध्रगोमायुमोदिनी ॥ १२ ॥</s-l></s-lg><s-lg><s-l>न दृष्टं न श्रुतं चापि युद्धमेतादृशं नृप ।</s-l><s-l>यथा तव सुतानां च पाण्डवानां च भारत ॥ १३ ॥</s-l></s-lg><s-lg><s-l>नासीद्रथपथस्तत्र योधैर्युधि निपातितैः ।</s-l><s-l>गजैश्च पतितैर्नीलैर्गिरिशृङ्गैरिवावृतम् ॥ १४ ॥</s-l></s-lg><s-lg><s-l>विकीर्णैः कवचैश्चित्रैर्ध्वजैश्छत्रैश्च मारिष ।</s-l><s-l>शुशुभे तद्रणस्थानं शरदीव नभस्तलम् ॥ १५ ॥</s-l></s-lg><s-lg><s-l>विनिर्भिन्नाः शरैः केचिदन्तपीडाविकर्षिणः ।</s-l><s-l>अभीताः समरे शत्रूनभ्यधावन्त दंशिताः ॥ १६ ॥</s-l></s-lg><s-lg><s-l>तात भ्रातः सखे बन्धो वयस्य मम मातुल ।</s-l><s-l>मा मां परित्यजेत्यन्ये चुक्रुशुः पतिता रणे ॥ १७ ॥</s-l></s-lg><s-lg><s-l>आधावाभ्येहि मा गच्छ किं भीतोऽसि क्व यास्यसि ।</s-l><s-l>स्थितोऽहं समरे मा भैरिति चान्ये विचुक्रुशुः ॥ १८ ॥</s-l></s-lg><s-lg><s-l>तत्र भीष्मः शांतनवो नित्यं मण्डलकार्मुकः ।</s-l><s-l>मुमोच बाणान्दीप्ताग्रानहीनाशीविषानिव ॥ १९ ॥</s-l></s-lg><s-lg><s-l>शरैरेकायनीकुर्वन्दिशः सर्वा यतव्रतः ।</s-l><s-l>जघान पाण्डवरथानादिश्यादिश्य भारत ॥ २० ॥</s-l></s-lg><s-lg><s-l>स नृत्यन्वै रथोपस्थे दर्शयन्पाणिलाघवम् ।</s-l><s-l>अलातचक्रवद्राजंस्तत्र तत्र स्म दृश्यते ॥ २१ ॥</s-l></s-lg><s-lg><s-l>तमेकं समरे शूरं पाण्डवाः सृञ्जयास्तथा ।</s-l><s-l>अनेकशतसाहस्रं समपश्यन्त लाघवात् ॥ २२ ॥</s-l></s-lg><s-lg><s-l>मायाकृतात्मानमिव भीष्मं तत्र स्म मेनिरे ।</s-l><s-l>पूर्वस्यां दिशि तं दृष्ट्वा प्रतीच्यां ददृशुर्जनाः ॥ २३ ॥</s-l></s-lg><s-lg><s-l>उदीच्यां चैनमालोक्य दक्षिणस्यां पुनः प्रभो ।</s-l><s-l>एवं स समरे वीरो गाङ्गेयः प्रत्यदृश्यत ॥ २४ ॥</s-l></s-lg><s-lg><s-l>न चैनं पाण्डवेयानां कश्चिच्छक्नोति वीक्षितुम् ।</s-l><s-l>विशिखानेव पश्यन्ति भीष्मचापच्युतान्बहून् ॥ २५ ॥</s-l></s-lg><s-lg><s-l>कुर्वाणं समरे कर्म सूदयानं च वाहिनीम् ।</s-l><s-l>व्याक्रोशन्त रणे तत्र वीरा बहुविधं बहु ।</s-l><s-l>अमानुषेण रूपेण चरन्तं पितरं तव ॥ २६ ॥</s-l></s-lg><s-lg><s-l>शलभा इव राजानः पतन्ति विधिचोदिताः ।</s-l><s-l>भीष्माग्निमभि संक्रुद्धं विनाशाय सहस्रशः ॥ २७ ॥</s-l></s-lg><s-lg><s-l>न हि मोघः शरः कश्चिदासीद्भीष्मस्य संयुगे ।</s-l><s-l>नरनागाश्वकायेषु बहुत्वाल्लघुवेधिनः ॥ २८ ॥</s-l></s-lg><s-lg><s-l>भिनत्त्येकेन बाणेन सुमुक्तेन पतत्रिणा ।</s-l><s-l>गजकङ्कटसंनाहं वज्रेणेवाचलोत्तमम् ॥ २९ ॥</s-l></s-lg><s-lg><s-l>द्वौ त्रीनपि गजारोहान्पिण्डितान्वर्मितानपि ।</s-l><s-l>नाराचेन सुतीक्ष्णेन निजघान पिता तव ॥ ३० ॥</s-l></s-lg><s-lg><s-l>यो यो भीष्मं नरव्याघ्रमभ्येति युधि कश्चन ।</s-l><s-l>मुहूर्तदृष्टः स मया पातितो भुवि दृश्यते ॥ ३१ ॥</s-l></s-lg><s-lg><s-l>एवं सा धर्मराजस्य वध्यमाना महाचमूः ।</s-l><s-l>भीष्मेणातुलवीर्येण व्यशीर्यत सहस्रधा ॥ ३२ ॥</s-l></s-lg><s-lg><s-l>प्रकीर्यत महासेना शरवर्षाभितापिता ।</s-l><s-l>पश्यतो वासुदेवस्य पार्थस्य च महात्मनः ॥ ३३ ॥</s-l></s-lg><s-lg><s-l>यतमानापि ते वीरा द्रवमाणान्महारथान् ।</s-l><s-l>नाशक्नुवन्वारयितुं भीष्मबाणप्रपीडिताः ॥ ३४ ॥</s-l></s-lg><s-lg><s-l>महेन्द्रसमवीर्येण वध्यमाना महाचमूः ।</s-l><s-l>अभज्यत महाराज न च द्वौ सह धावतः ॥ ३५ ॥</s-l></s-lg><s-lg><s-l>आविद्धनरनागाश्वं पतितध्वजकूबरम् ।</s-l><s-l>अनीकं पाण्डुपुत्राणां हाहाभूतमचेतनम् ॥ ३६ ॥</s-l></s-lg><s-lg><s-l>जघानात्र पिता पुत्रं पुत्रश्च पितरं तथा ।</s-l><s-l>प्रियं सखायं चाक्रन्दे सखा दैवबलात्कृतः ॥ ३७ ॥</s-l></s-lg><s-lg><s-l>विमुच्य कवचानन्ये पाण्डुपुत्रस्य सैनिकाः ।</s-l><s-l>प्रकीर्य केशान्धावन्तः प्रत्यदृश्यन्त भारत ॥ ३८ ॥</s-l></s-lg><s-lg><s-l>तद्गोकुलमिवोद्भ्रान्तमुद्भ्रान्तरथयूथपम् ।</s-l><s-l>ददृशे पाण्डुपुत्रस्य सैन्यमार्तस्वरं तदा ॥ ३९ ॥</s-l></s-lg><s-lg><s-l>प्रभज्यमानं तत्सैन्यं दृष्ट्वा देवकिनन्दनः ।</s-l><s-l>उवाच पार्थं बीभत्सुं निगृह्य रथमुत्तमम् ॥ ४० ॥</s-l></s-lg><s-lg><s-l>अयं स कालः संप्राप्तः पार्थ यः काङ्क्षितस्त्वया ।</s-l><s-l>प्रहरास्मै नरव्याघ्र न चेन्मोहाद्विमुह्यसे ॥ ४१ ॥</s-l></s-lg><s-lg><s-l>यत्त्वया कथितं वीर पुरा राज्ञां समागमे ।</s-l><s-l>भीष्मद्रोणमुखान्सर्वान्धार्तराष्ट्रस्य सैनिकान् ॥ ४२ ॥</s-l></s-lg><s-lg><s-l>सानुबन्धान्हनिष्यामि ये मां योत्स्यन्ति संयुगे ।</s-l><s-l>इति तत्कुरु कौन्तेय सत्यं वाक्यमरिंदम ॥ ४३ ॥</s-l></s-lg><s-lg><s-l>बीभत्सो पश्य सैन्यं स्वं भज्यमानं समन्ततः ।</s-l><s-l>द्रवतश्च महीपालान्सर्वान्यौधिष्ठिरे बले ॥ ४४ ॥</s-l></s-lg><s-lg><s-l>दृष्ट्वा हि समरे भीष्मं व्यात्ताननमिवान्तकम् ।</s-l><s-l>भयार्ताः संप्रणश्यन्ति सिंहं क्षुद्रमृगा इव ॥ ४५ ॥</s-l></s-lg><s-lg><s-l>एवमुक्तः प्रत्युवाच वासुदेवं धनंजयः ।</s-l><s-l>चोदयाश्वान्यतो भीष्मो विगाह्यैतद्बलार्णवम् ॥ ४६ ॥</s-l></s-lg><s-lg><s-l>ततोऽश्वान्रजतप्रख्यांश्चोदयामास माधवः ।</s-l><s-l>यतो भीष्मरथो राजन्दुष्प्रेक्ष्यो रश्मिमानिव ॥ ४७ ॥</s-l></s-lg><s-lg><s-l>ततस्तत्पुनरावृत्तं युधिष्ठिरबलं महत् ।</s-l><s-l>दृष्ट्वा पार्थं महाबाहुं भीष्मायोद्यन्तमाहवे ॥ ४८ ॥</s-l></s-lg><s-lg><s-l>ततो भीष्मः कुरुश्रेष्ठः सिंहवद्विनदन्मुहुः ।</s-l><s-l>धनंजयरथं तूर्णं शरवर्षैरवाकिरत् ॥ ४९ ॥</s-l></s-lg><s-lg><s-l>क्षणेन स रथस्तस्य सहयः सहसारथिः ।</s-l><s-l>शरवर्षेण महता संछन्नो न प्रकाशते ॥ ५० ॥</s-l></s-lg><s-lg><s-l>वासुदेवस्त्वसंभ्रान्तो धैर्यमास्थाय सत्त्ववान् ।</s-l><s-l>चोदयामास तानश्वान्वितुन्नान्भीष्मसायकैः ॥ ५१ ॥</s-l></s-lg><s-lg><s-l>ततः पार्थो धनुर्गृह्य दिव्यं जलदनिस्वनम् ।</s-l><s-l>पातयामास भीष्मस्य धनुश्छित्त्वा त्रिभिः शरैः ॥ ५२ ॥</s-l></s-lg><s-lg><s-l>स च्छिन्नधन्वा कौरव्यः पुनरन्यन्महद्धनुः ।</s-l><s-l>निमेषान्तरमात्रेण सज्यं चक्रे पिता तव ॥ ५३ ॥</s-l></s-lg><s-lg><s-l>विचकर्ष ततो दोर्भ्यां धनुर्जलदनिस्वनम् ।</s-l><s-l>अथास्य तदपि क्रुद्धश्चिच्छेद धनुरर्जुनः ॥ ५४ ॥</s-l></s-lg><s-lg><s-l>तस्य तत्पूजयामास लाघवं शंतनोः सुतः ।</s-l><s-l>साधु पार्थ महाबाहो साधु भो पाण्डुनन्दन ॥ ५५ ॥</s-l></s-lg><s-lg><s-l>त्वय्येवैतद्युक्तरूपं महत्कर्म धनंजय ।</s-l><s-l>प्रीतोऽस्मि सुदृढं पुत्र कुरु युद्धं मया सह ॥ ५६ ॥</s-l></s-lg><s-lg><s-l>इति पार्थं प्रशस्याथ प्रगृह्यान्यन्महद्धनुः ।</s-l><s-l>मुमोच समरे वीरः शरान्पार्थरथं प्रति ॥ ५७ ॥</s-l></s-lg><s-lg><s-l>अदर्शयद्वासुदेवो हययाने परं बलम् ।</s-l><s-l>मोघान्कुर्वञ्शरांस्तस्य मण्डलान्यचरल्लघु ॥ ५८ ॥</s-l></s-lg><s-lg><s-l>तथापि भीष्मः सुदृढं वासुदेवधनंजयौ ।</s-l><s-l>विव्याध निशितैर्बाणैः सर्वगात्रेषु मारिष ॥ ५९ ॥</s-l></s-lg><s-lg><s-l>शुशुभाते नरव्याघ्रौ तौ भीष्मशरविक्षतौ ।</s-l><s-l>गोवृषाविव नर्दन्तौ विषाणोल्लिखिताङ्कितौ ॥ ६० ॥</s-l></s-lg><s-lg><s-l>पुनश्चापि सुसंक्रुद्धः शरैः संनतपर्वभिः ।</s-l><s-l>कृष्णयोर्युधि संरब्धो भीष्मो व्यावारयद्दिशः ॥ ६१ ॥</s-l></s-lg><s-lg><s-l>वार्ष्णेयं च शरैस्तीक्ष्णैः कम्पयामास रोषितः ।</s-l><s-l>मुहुरभ्युत्स्मयन्भीष्मः प्रहस्य स्वनवत्तदा ॥ ६२ ॥</s-l></s-lg><s-lg><s-l>ततः कृष्णस्तु समरे दृष्ट्वा भीष्मपराक्रमम् ।</s-l><s-l>संप्रेक्ष्य च महाबाहुः पार्थस्य मृदुयुद्धताम् ॥ ६३ ॥</s-l></s-lg><s-lg><s-l>भीष्मं च शरवर्षाणि सृजन्तमनिशं युधि ।</s-l><s-l>प्रतपन्तमिवादित्यं मध्यमासाद्य सेनयोः ॥ ६४ ॥</s-l></s-lg><s-lg><s-l>वरान्वरान्विनिघ्नन्तं पाण्डुपुत्रस्य सैनिकान् ।</s-l><s-l>युगान्तमिव कुर्वाणं भीष्मं यौधिष्ठिरे बले ॥ ६५ ॥</s-l></s-lg><s-lg><s-l>अमृष्यमाणो भगवान्केशवः परवीरहा ।</s-l><s-l>अचिन्तयदमेयात्मा नास्ति यौधिष्ठिरं बलम् ॥ ६६ ॥</s-l></s-lg><s-lg><s-l>एकाह्ना हि रणे भीष्मो नाशयेद्देवदानवान् ।</s-l><s-l>किमु पाण्डुसुतान्युद्धे सबलान्सपदानुगान् ॥ ६७ ॥</s-l></s-lg><s-lg><s-l>द्रवते च महत्सैन्यं पाण्डवस्य महात्मनः ।</s-l><s-l>एते च कौरवास्तूर्णं प्रभग्नान्दृश्य सोमकान् ।</s-l><s-l>आद्रवन्ति रणे हृष्टा हर्षयन्तः पितामहम् ॥ ६८ ॥</s-l></s-lg><s-lg><s-l>सोऽहं भीष्मं निहन्म्यद्य पाण्डवार्थाय दंशितः ।</s-l><s-l>भारमेतं विनेष्यामि पाण्डवानां महात्मनाम् ॥ ६९ ॥</s-l></s-lg><s-lg><s-l>अर्जुनोऽपि शरैस्तीक्ष्णैर्वध्यमानो हि संयुगे ।</s-l><s-l>कर्तव्यं नाभिजानाति रणे भीष्मस्य गौरवात् ॥ ७० ॥</s-l></s-lg><s-lg><s-l>तथा चिन्तयतस्तस्य भूय एव पितामहः ।</s-l><s-l>प्रेषयामास संक्रुद्धः शरान्पार्थरथं प्रति ॥ ७१ ॥</s-l></s-lg><s-lg><s-l>तेषां बहुत्वाद्धि भृशं शराणां दिशोऽथ सर्वाः पिहिता बभूवुः ।</s-l><s-l>न चान्तरिक्षं न दिशो न भूमिर्न भास्करोऽदृश्यत रश्मिमाली ।</s-l><s-l>ववुश्च वातास्तुमुलाः सधूमा दिशश्च सर्वाः क्षुभिता बभूवुः ॥ ७२ ॥</s-l></s-lg><s-lg><s-l>द्रोणो विकर्णोऽथ जयद्रथश्च भूरिश्रवाः कृतवर्मा कृपश्च ।</s-l><s-l>श्रुतायुरम्बष्ठपतिश्च राजा विन्दानुविन्दौ च सुदक्षिणश्च ॥ ७३ ॥</s-l></s-lg><s-lg><s-l>प्राच्याश्च सौवीरगणाश्च सर्वे वसातयः क्षुद्रकमालवाश्च ।</s-l><s-l>किरीटिनं त्वरमाणाभिसस्रुर्निदेशगाः शांतनवस्य राज्ञः ॥ ७४ ॥</s-l></s-lg><s-lg><s-l>तं वाजिपादातरथौघजालैरनेकसाहस्रशतैर्ददर्श ।</s-l><s-l>किरीटिनं संपरिवार्यमाणं शिनेर्नप्ता वारणयूथपैश्च ॥ ७५ ॥</s-l></s-lg><s-lg><s-l>ततस्तु दृष्ट्वार्जुनवासुदेवौ पदातिनागाश्वरथैः समन्तात् ।</s-l><s-l>अभिद्रुतौ शस्त्रभृतां वरिष्ठौ शिनिप्रवीरोऽभिससार तूर्णम् ॥ ७६ ॥</s-l></s-lg><s-lg><s-l>स तान्यनीकानि महाधनुष्माञ्शिनिप्रवीरः सहसाभिपत्य ।</s-l><s-l>चकार साहाय्यमथार्जुनस्य विष्णुर्यथा वृत्रनिषूदनस्य ॥ ७७ ॥</s-l></s-lg><s-lg><s-l>विशीर्णनागाश्वरथध्वजौघं भीष्मेण वित्रासितसर्वयोधम् ।</s-l><s-l>युधिष्ठिरानीकमभिद्रवन्तं प्रोवाच संदृश्य शिनिप्रवीरः ॥ ७८ ॥</s-l></s-lg><s-lg><s-l>क्व क्षत्रिया यास्यथ नैष धर्मः सतां पुरस्तात्कथितः पुराणैः ।</s-l><s-l>मा स्वां प्रतिज्ञां जहत प्रवीराः स्वं वीरधर्मं परिपालयध्वम् ॥ ७९ ॥</s-l></s-lg><s-lg><s-l>तान्वासवानन्तरजो निशम्य नरेन्द्रमुख्यान्द्रवतः समन्तात् ।</s-l><s-l>पार्थस्य दृष्ट्वा मृदुयुद्धतां च भीष्मं च संख्ये समुदीर्यमाणम् ॥ ८० ॥</s-l></s-lg><s-lg><s-l>अमृष्यमाणः स ततो महात्मा यशस्विनं सर्वदशार्हभर्ता ।</s-l><s-l>उवाच शैनेयमभिप्रशंसन्दृष्ट्वा कुरूनापततः समन्तात् ॥ ८१ ॥</s-l></s-lg><s-lg><s-l>ये यान्ति यान्त्वेव शिनिप्रवीर येऽपि स्थिताः सात्वत तेऽपि यान्तु ।</s-l><s-l>भीष्मं रथात्पश्य निपात्यमानं द्रोणं च संख्ये सगणं मयाद्य ॥ ८२ ॥</s-l></s-lg><s-lg><s-l>नासौ रथः सात्वत कौरवाणां क्रुद्धस्य मुच्येत रणेऽद्य कश्चित् ।</s-l><s-l>तस्मादहं गृह्य रथाङ्गमुग्रं प्राणं हरिष्यामि महाव्रतस्य ॥ ८३ ॥</s-l></s-lg><s-lg><s-l>निहत्य भीष्मं सगणं तथाजौ द्रोणं च शैनेय रथप्रवीरम् ।</s-l><s-l>प्रीतिं करिष्यामि धनंजयस्य राज्ञश्च भीमस्य तथाश्विनोश्च ॥ ८४ ॥</s-l></s-lg><s-lg><s-l>निहत्य सर्वान्धृतराष्ट्रपुत्रांस्तत्पक्षिणो ये च नरेन्द्रमुख्याः ।</s-l><s-l>राज्येन राजानमजातशत्रुं संपादयिष्याम्यहमद्य हृष्टः ॥ ८५ ॥</s-l></s-lg><s-lg><s-l>ततः सुनाभं वसुदेवपुत्रः सूर्यप्रभं वज्रसमप्रभावम् ।</s-l><s-l>क्षुरान्तमुद्यम्य भुजेन चक्रं रथादवप्लुत्य विसृज्य वाहान् ॥ ८६ ॥</s-l></s-lg><s-lg><s-l>संकम्पयन्गां चरणैर्महात्मा वेगेन कृष्णः प्रससार भीष्मम् ।</s-l><s-l>मदान्धमाजौ समुदीर्णदर्पः सिंहो जिघांसन्निव वारणेन्द्रम् ॥ ८७ ॥</s-l></s-lg><s-lg><s-l>सोऽभ्यद्रवद्भीष्ममनीकमध्ये क्रुद्धो महेन्द्रावरजः प्रमाथी ।</s-l><s-l>व्यालम्बिपीतान्तपटश्चकाशे घनो यथा खेऽचिरभापिनद्धः ॥ ८८ ॥</s-l></s-lg><s-lg><s-l>सुदर्शनं चास्य रराज शौरेस्तच्चक्रपद्मं सुभुजोरुनालम् ।</s-l><s-l>यथादिपद्मं तरुणार्कवर्णं रराज नारायणनाभिजातम् ॥ ८९ ॥</s-l></s-lg><s-lg><s-l>तत्कृष्णकोपोदयसूर्यबुद्धं क्षुरान्ततीक्ष्णाग्रसुजातपत्रम् ।</s-l><s-l>तस्यैव देहोरुसरःप्ररूढं रराज नारायणबाहुनालम् ॥ ९० ॥</s-l></s-lg><s-lg><s-l>तमात्तचक्रं प्रणदन्तमुच्चैः क्रुद्धं महेन्द्रावरजं समीक्ष्य ।</s-l><s-l>सर्वाणि भूतानि भृशं विनेदुः क्षयं कुरूणामिति चिन्तयित्वा ॥ ९१ ॥</s-l></s-lg><s-lg><s-l>स वासुदेवः प्रगृहीतचक्रः संवर्तयिष्यन्निव जीवलोकम् ।</s-l><s-l>अभ्युत्पतँल्लोकगुरुर्बभासे भूतानि धक्ष्यन्निव कालवह्निः ॥ ९२ ॥</s-l></s-lg><s-lg><s-l>तमापतन्तं प्रगृहीतचक्रं समीक्ष्य देवं द्विपदां वरिष्ठम् ।</s-l><s-l>असंभ्रमात्कार्मुकबाणपाणी रथे स्थितः शांतनवोऽभ्युवाच ॥ ९३ ॥</s-l></s-lg><s-lg><s-l>एह्येहि देवेश जगन्निवास नमोऽस्तु ते शार्ङ्गरथाङ्गपाणे ।</s-l><s-l>प्रसह्य मां पातय लोकनाथ रथोत्तमाद्भूतशरण्य संख्ये ॥ ९४ ॥</s-l></s-lg><s-lg><s-l>त्वया हतस्येह ममाद्य कृष्ण श्रेयः परस्मिन्निह चैव लोके ।</s-l><s-l>संभावितोऽस्म्यन्धकवृष्णिनाथ लोकैस्त्रिभिर्वीर तवाभियानात् ॥ ९५ ॥</s-l></s-lg><s-lg><s-l>रथादवप्लुत्य ततस्त्वरावान्पार्थोऽप्यनुद्रुत्य यदुप्रवीरम् ।</s-l><s-l>जग्राह पीनोत्तमलम्बबाहुं बाह्वोर्हरिं व्यायतपीनबाहुः ॥ ९६ ॥</s-l></s-lg><s-lg><s-l>निगृह्यमाणश्च तदादिदेवो भृशं सरोषः किल नाम योगी ।</s-l><s-l>आदाय वेगेन जगाम विष्णुर्जिष्णुं महावात इवैकवृक्षम् ॥ ९७ ॥</s-l></s-lg><s-lg><s-l>पार्थस्तु विष्टभ्य बलेन पादौ भीष्मान्तिकं तूर्णमभिद्रवन्तम् ।</s-l><s-l>बलान्निजग्राह किरीटमाली पदेऽथ राजन्दशमे कथंचित् ॥ ९८ ॥</s-l></s-lg><s-lg><s-l>अवस्थितं च प्रणिपत्य कृष्णं प्रीतोऽर्जुनः काञ्चनचित्रमाली ।</s-l><s-l>उवाच कोपं प्रतिसंहरेति गतिर्भवान्केशव पाण्डवानाम् ॥ ९९ ॥</s-l></s-lg><s-lg><s-l>न हास्यते कर्म यथाप्रतिज्ञं पुत्रैः शपे केशव सोदरैश्च ।</s-l><s-l>अन्तं करिष्यामि यथा कुरूणां त्वयाहमिन्द्रानुज संप्रयुक्तः ॥ १०० ॥</s-l></s-lg><s-lg><s-l>ततः प्रतिज्ञां समयं च तस्मै जनार्दनः प्रीतमना निशम्य ।</s-l><s-l>स्थितः प्रिये कौरवसत्तमस्य रथं सचक्रः पुनरारुरोह ॥ १०१ ॥</s-l></s-lg><s-lg><s-l>स तानभीषून्पुनराददानः प्रगृह्य शङ्खं द्विषतां निहन्ता ।</s-l><s-l>विनादयामास ततो दिशश्च स पाञ्चजन्यस्य रवेण शौरिः ॥ १०२ ॥</s-l></s-lg><s-lg><s-l>व्याविद्धनिष्काङ्गदकुण्डलं तं रजोविकीर्णाञ्चितपक्ष्मनेत्रम् ।</s-l><s-l>विशुद्धदंष्ट्रं प्रगृहीतशङ्खं विचुक्रुशुः प्रेक्ष्य कुरुप्रवीराः ॥ १०३ ॥</s-l></s-lg><s-lg><s-l>मृदङ्गभेरीपटहप्रणादा नेमिस्वना दुन्दुभिनिस्वनाश्च ।</s-l><s-l>ससिंहनादाश्च बभूवुरुग्राः सर्वेष्वनीकेषु ततः कुरूणाम् ॥ १०४ ॥</s-l></s-lg><s-lg><s-l>गाण्डीवघोषः स्तनयित्नुकल्पो जगाम पार्थस्य नभो दिशश्च ।</s-l><s-l>जग्मुश्च बाणा विमलाः प्रसन्नाः सर्वा दिशः पाण्डवचापमुक्ताः ॥ १०५ ॥</s-l></s-lg><s-lg><s-l>तं कौरवाणामधिपो बलेन भीष्मेण भूरिश्रवसा च सार्धम् ।</s-l><s-l>अभ्युद्ययावुद्यतबाणपाणिः कक्षं दिधक्षन्निव धूमकेतुः ॥ १०६ ॥</s-l></s-lg><s-lg><s-l>अथार्जुनाय प्रजहार भल्लान्भूरिश्रवाः सप्त सुवर्णपुङ्खान् ।</s-l><s-l>दुर्योधनस्तोमरमुग्रवेगं शल्यो गदां शांतनवश्च शक्तिम् ॥ १०७ ॥</s-l></s-lg><s-lg><s-l>स सप्तभिः सप्त शरप्रवेकान्संवार्य भूरिश्रवसा विसृष्टान् ।</s-l><s-l>शितेन दुर्योधनबाहुमुक्तं क्षुरेण तत्तोमरमुन्ममाथ ॥ १०८ ॥</s-l></s-lg><s-lg><s-l>ततः शुभामापततीं स शक्तिं विद्युत्प्रभां शांतनवेन मुक्ताम् ।</s-l><s-l>गदां च मद्राधिपबाहुमुक्तां द्वाभ्यां शराभ्यां निचकर्त वीरः ॥ १०९ ॥</s-l></s-lg><s-lg><s-l>ततो भुजाभ्यां बलवद्विकृष्य चित्रं धनुर्गाण्डिवमप्रमेयम् ।</s-l><s-l>माहेन्द्रमस्त्रं विधिवत्सुघोरं प्रादुश्चकाराद्भुतमन्तरिक्षे ॥ ११० ॥</s-l></s-lg><s-lg><s-l>तेनोत्तमास्त्रेण ततो महात्मा सर्वाण्यनीकानि महाधनुष्मान् ।</s-l><s-l>शरौघजालैर्विमलाग्निवर्णैर्निवारयामास किरीटमाली ॥ १११ ॥</s-l></s-lg><s-lg><s-l>शिलीमुखाः पार्थधनुःप्रमुक्ता रथान्ध्वजाग्राणि धनूंषि बाहून् ।</s-l><s-l>निकृत्य देहान्विविशुः परेषां नरेन्द्रनागेन्द्रतुरंगमाणाम् ॥ ११२ ॥</s-l></s-lg><s-lg><s-l>ततो दिशश्चानुदिशश्च पार्थः शरैः सुधारैर्निशितैर्वितत्य ।</s-l><s-l>गाण्डीवशब्देन मनांसि तेषां किरीटमाली व्यथयां चकार ॥ ११३ ॥</s-l></s-lg><s-lg><s-l>तस्मिंस्तथा घोरतमे प्रवृत्ते शङ्खस्वना दुन्दुभिनिस्वनाश्च ।</s-l><s-l>अन्तर्हिता गाण्डिवनिस्वनेन बभूवुरुग्राश्च रणप्रणादाः ॥ ११४ ॥</s-l></s-lg><s-lg><s-l>गाण्डीवशब्दं तमथो विदित्वा विराटराजप्रमुखा नृवीराः ।</s-l><s-l>पाञ्चालराजो द्रुपदश्च वीरस्तं देशमाजग्मुरदीनसत्त्वाः ॥ ११५ ॥</s-l></s-lg><s-lg><s-l>सर्वाणि सैन्यानि तु तावकानि यतो यतो गाण्डिवजः प्रणादः ।</s-l><s-l>ततस्ततः संनतिमेव जग्मुर्न तं प्रतीपोऽभिससार कश्चित् ॥ ११६ ॥</s-l></s-lg><s-lg><s-l>तस्मिन्सुघोरे नृपसंप्रहारे हताः प्रवीराः सरथाः ससूताः ।</s-l><s-l>गजाश्च नाराचनिपाततप्ता महापताकाः शुभरुक्मकक्ष्याः ॥ ११७ ॥</s-l></s-lg><s-lg><s-l>परीतसत्त्वाः सहसा निपेतुः किरीटिना भिन्नतनुत्रकायाः ।</s-l><s-l>दृढाहताः पत्रिभिरुग्रवेगैः पार्थेन भल्लैर्निशितैः शिताग्रैः ॥ ११८ ॥</s-l></s-lg><s-lg><s-l>निकृत्तयन्त्रा निहतेन्द्रकीला ध्वजा महान्तो ध्वजिनीमुखेषु ।</s-l><s-l>पदातिसंघाश्च रथाश्च संख्ये हयाश्च नागाश्च धनंजयेन ॥ ११९ ॥</s-l></s-lg><s-lg><s-l>बाणाहतास्तूर्णमपेतसत्त्वा विष्टभ्य गात्राणि निपेतुरुर्व्याम् ।</s-l><s-l>ऐन्द्रेण तेनास्त्रवरेण राजन्महाहवे भिन्नतनुत्रदेहाः ॥ १२० ॥</s-l></s-lg><s-lg><s-l>ततः शरौघैर्निशितैः किरीटिना नृदेहशस्त्रक्षतलोहितोदा ।</s-l><s-l>नदी सुघोरा नरदेहफेना प्रवर्तिता तत्र रणाजिरे वै ॥ १२१ ॥</s-l></s-lg><s-lg><s-l>वेगेन सातीव पृथुप्रवाहा प्रसुस्रुता भैरवारावरूपा ।</s-l><s-l>परेतनागाश्वशरीररोधा नरान्त्रमज्जाभृतमांसपङ्का ॥ १२२ ॥</s-l></s-lg><s-lg><s-l>प्रभूतरक्षोगणभूतसेविता शिरःकपालाकुलकेशशाद्वला ।</s-l><s-l>शरीरसंघातसहस्रवाहिनी विशीर्णनानाकवचोर्मिसंकुला ॥ १२३ ॥</s-l></s-lg><s-lg><s-l>नराश्वनागास्थिनिकृत्तशर्करा विनाशपातालवती भयावहा ।</s-l><s-l>तां कङ्कमालावृतगृध्रकह्वैः क्रव्यादसंघैश्च तरक्षुभिश्च ॥ १२४ ॥</s-l></s-lg><s-lg><s-l>उपेतकूलां ददृशुः समन्तात्क्रूरां महावैतरणीप्रकाशाम् ।</s-l><s-l>प्रवर्तितामर्जुनबाणसंघैर्मेदोवसासृक्प्रवहां सुभीमाम् ॥ १२५ ॥</s-l></s-lg><s-lg><s-l>ते चेदिपाञ्चालकरूषमत्स्याः पार्थाश्च सर्वे सहिताः प्रणेदुः ।</s-l><s-l>वित्रास्य सेनां ध्वजिनीपतीनां सिंहो मृगाणामिव यूथसंघान् ।</s-l><s-l>विनेदतुस्तावतिहर्षयुक्तौ गाण्डीवधन्वा च जनार्दनश्च ॥ १२६ ॥</s-l></s-lg><s-lg><s-l>ततो रविं संहृतरश्मिजालं दृष्ट्वा भृशं शस्त्रपरिक्षताङ्गाः ।</s-l><s-l>तदैन्द्रमस्त्रं विततं सुघोरमसह्यमुद्वीक्ष्य युगान्तकल्पम् ॥ १२७ ॥</s-l></s-lg><s-lg><s-l>अथापयानं कुरवः सभीष्माः सद्रोणदुर्योधनबाह्लिकाश्च ।</s-l><s-l>चक्रुर्निशां संधिगतां समीक्ष्य विभावसोर्लोहितराजियुक्ताम् ॥ १२८ ॥</s-l></s-lg><s-lg><s-l>अवाप्य कीर्तिं च यशश्च लोके विजित्य शत्रूंश्च धनंजयोऽपि ।</s-l><s-l>ययौ नरेन्द्रैः सह सोदरैश्च समाप्तकर्मा शिबिरं निशायाम् ।</s-l><s-l>ततः प्रजज्ञे तुमुलः कुरूणां निशामुखे घोरतरः प्रणादः ॥ १२९ ॥</s-l></s-lg><s-lg><s-l>रणे रथानामयुतं निहत्य हता गजाः सप्तशतार्जुनेन ।</s-l><s-l>प्राच्याश्च सौवीरगणाश्च सर्वे निपातिताः क्षुद्रकमालवाश्च ।</s-l><s-l>महत्कृतं कर्म धनंजयेन कर्तुं यथा नार्हति कश्चिदन्यः ॥ १३० ॥</s-l></s-lg><s-lg><s-l>श्रुतायुरम्बष्ठपतिश्च राजा तथैव दुर्मर्षणचित्रसेनौ ।</s-l><s-l>द्रोणः कृपः सैन्धवबाह्लिकौ च भूरिश्रवाः शल्यशलौ च राजन् ।</s-l><s-l>स्वबाहुवीर्येण जिताः सभीष्माः किरीटिना लोकमहारथेन ॥ १३१ ॥</s-l></s-lg><s-lg><s-l>इति ब्रुवन्तः शिबिराणि जग्मुः सर्वे गणा भारत ये त्वदीयाः ।</s-l><s-l>उल्कासहस्रैश्च सुसंप्रदीप्तैर्विभ्राजमानैश्च तथा प्रदीपैः ।</s-l><s-l>किरीटिवित्रासितसर्वयोधा चक्रे निवेशं ध्वजिनी कुरूणाम् ॥ १३२ ॥</s-l></s-lg>