<s-lg><s-l> अर्जुन उवाच ।</s-l><s-l>मदनुग्रहाय परमं गुह्यमध्यात्मसंज्ञितम् ।</s-l><s-l>यत्त्वयोक्तं वचस्तेन मोहोऽयं विगतो मम ॥ १ ॥</s-l></s-lg><s-lg><s-l>भवाप्ययौ हि भूतानां श्रुतौ विस्तरशो मया ।</s-l><s-l>त्वत्तः कमलपत्राक्ष माहात्म्यमपि चाव्ययम् ॥ २ ॥</s-l></s-lg><s-lg><s-l>एवमेतद्यथात्थ त्वमात्मानं परमेश्वर ।</s-l><s-l>द्रष्टुमिच्छामि ते रूपमैश्वरं पुरुषोत्तम ॥ ३ ॥</s-l></s-lg><s-lg><s-l>मन्यसे यदि तच्छक्यं मया द्रष्टुमिति प्रभो ।</s-l><s-l>योगेश्वर ततो मे त्वं दर्शयात्मानमव्ययम् ॥ ४ ॥</s-l></s-lg><s-lg><s-l> श्रीभगवानुवाच ।</s-l><s-l>पश्य मे पार्थ रूपाणि शतशोऽथ सहस्रशः ।</s-l><s-l>नानाविधानि दिव्यानि नानावर्णाकृतीनि च ॥ ५ ॥</s-l></s-lg><s-lg><s-l>पश्यादित्यान्वसून्रुद्रानश्विनौ मरुतस्तथा ।</s-l><s-l>बहून्यदृष्टपूर्वाणि पश्याश्चर्याणि भारत ॥ ६ ॥</s-l></s-lg><s-lg><s-l>इहैकस्थं जगत्कृत्स्नं पश्याद्य सचराचरम् ।</s-l><s-l>मम देहे गुडाकेश यच्चान्यद्द्रष्टुमिच्छसि ॥ ७ ॥</s-l></s-lg><s-lg><s-l>न तु मां शक्यसे द्रष्टुमनेनैव स्वचक्षुषा ।</s-l><s-l>दिव्यं ददामि ते चक्षुः पश्य मे योगमैश्वरम् ॥ ८ ॥</s-l></s-lg><s-lg><s-l> संजय उवाच ।</s-l><s-l>एवमुक्त्वा ततो राजन्महायोगेश्वरो हरिः ।</s-l><s-l>दर्शयामास पार्थाय परमं रूपमैश्वरम् ॥ ९ ॥</s-l></s-lg><s-lg><s-l>अनेकवक्त्रनयनमनेकाद्भुतदर्शनम् ।</s-l><s-l>अनेकदिव्याभरणं दिव्यानेकोद्यतायुधम् ॥ १० ॥</s-l></s-lg><s-lg><s-l>दिव्यमाल्याम्बरधरं दिव्यगन्धानुलेपनम् ।</s-l><s-l>सर्वाश्चर्यमयं देवमनन्तं विश्वतोमुखम् ॥ ११ ॥</s-l></s-lg><s-lg><s-l>दिवि सूर्यसहस्रस्य भवेद्युगपदुत्थिता ।</s-l><s-l>यदि भाः सदृशी सा स्याद्भासस्तस्य महात्मनः ॥ १२ ॥</s-l></s-lg><s-lg><s-l>तत्रैकस्थं जगत्कृत्स्नं प्रविभक्तमनेकधा ।</s-l><s-l>अपश्यद्देवदेवस्य शरीरे पाण्डवस्तदा ॥ १३ ॥</s-l></s-lg><s-lg><s-l>ततः स विस्मयाविष्टो हृष्टरोमा धनंजयः ।</s-l><s-l>प्रणम्य शिरसा देवं कृताञ्जलिरभाषत ॥ १४ ॥</s-l></s-lg><s-lg><s-l> अर्जुन उवाच ।</s-l><s-l>पश्यामि देवांस्तव देव देहे सर्वांस्तथा भूतविशेषसंघान् ।</s-l><s-l>ब्रह्माणमीशं कमलासनस्थमृषींश्च सर्वानुरगांश्च दिव्यान् ॥ १५ ॥</s-l></s-lg><s-lg><s-l>अनेकबाहूदरवक्त्रनेत्रं पश्यामि त्वा सर्वतोऽनन्तरूपम् ।</s-l><s-l>नान्तं न मध्यं न पुनस्तवादिं पश्यामि विश्वेश्वर विश्वरूप ॥ १६ ॥</s-l></s-lg><s-lg><s-l>किरीटिनं गदिनं चक्रिणं च तेजोराशिं सर्वतो दीप्तिमन्तम् ।</s-l><s-l>पश्यामि त्वां दुर्निरीक्ष्यं समन्ताद्दीप्तानलार्कद्युतिमप्रमेयम् ॥ १७ ॥</s-l></s-lg><s-lg><s-l>त्वमक्षरं परमं वेदितव्यं त्वमस्य विश्वस्य परं निधानम् ।</s-l><s-l>त्वमव्ययः शाश्वतधर्मगोप्ता सनातनस्त्वं पुरुषो मतो मे ॥ १८ ॥</s-l></s-lg><s-lg><s-l>अनादिमध्यान्तमनन्तवीर्यमनन्तबाहुं शशिसूर्यनेत्रम् ।</s-l><s-l>पश्यामि त्वां दीप्तहुताशवक्त्रं स्वतेजसा विश्वमिदं तपन्तम् ॥ १९ ॥</s-l></s-lg><s-lg><s-l>द्यावापृथिव्योरिदमन्तरं हि व्याप्तं त्वयैकेन दिशश्च सर्वाः ।</s-l><s-l>दृष्ट्वाद्भुतं रूपमिदं तवोग्रं लोकत्रयं प्रव्यथितं महात्मन् ॥ २० ॥</s-l></s-lg><s-lg><s-l>अमी हि त्वा सुरसंघा विशन्ति केचिद्भीताः प्राञ्जलयो गृणन्ति ।</s-l><s-l>स्वस्तीत्युक्त्वा महर्षिसिद्धसंघाः स्तुवन्ति त्वां स्तुतिभिः पुष्कलाभिः ॥ २१ ॥</s-l></s-lg><s-lg><s-l>रुद्रादित्या वसवो ये च साध्या विश्वेऽश्विनौ मरुतश्चोष्मपाश्च ।</s-l><s-l>गन्धर्वयक्षासुरसिद्धसंघा वीक्षन्ते त्वा विस्मिताश्चैव सर्वे ॥ २२ ॥</s-l></s-lg><s-lg><s-l>रूपं महत्ते बहुवक्त्रनेत्रं महाबाहो बहुबाहूरुपादम् ।</s-l><s-l>बहूदरं बहुदंष्ट्राकरालं दृष्ट्वा लोकाः प्रव्यथितास्तथाहम् ॥ २३ ॥</s-l></s-lg><s-lg><s-l>नभःस्पृशं दीप्तमनेकवर्णं व्यात्ताननं दीप्तविशालनेत्रम् ।</s-l><s-l>दृष्ट्वा हि त्वां प्रव्यथितान्तरात्मा धृतिं न विन्दामि शमं च विष्णो ॥ २४ ॥</s-l></s-lg><s-lg><s-l>दंष्ट्राकरालानि च ते मुखानि दृष्ट्वैव कालानलसंनिभानि ।</s-l><s-l>दिशो न जाने न लभे च शर्म प्रसीद देवेश जगन्निवास ॥ २५ ॥</s-l></s-lg><s-lg><s-l>अमी च त्वां धृतराष्ट्रस्य पुत्राः सर्वे सहैवावनिपालसंघैः ।</s-l><s-l>भीष्मो द्रोणः सूतपुत्रस्तथासौ सहास्मदीयैरपि योधमुख्यैः ॥ २६ ॥</s-l></s-lg><s-lg><s-l>वक्त्राणि ते त्वरमाणा विशन्ति दंष्ट्राकरालानि भयानकानि ।</s-l><s-l>केचिद्विलग्ना दशनान्तरेषु संदृश्यन्ते चूर्णितैरुत्तमाङ्गैः ॥ २७ ॥</s-l></s-lg><s-lg><s-l>यथा नदीनां बहवोऽम्बुवेगाः समुद्रमेवाभिमुखा द्रवन्ति ।</s-l><s-l>तथा तवामी नरलोकवीरा विशन्ति वक्त्राण्यभिविज्वलन्ति ॥ २८ ॥</s-l></s-lg><s-lg><s-l>यथा प्रदीप्तं ज्वलनं पतंगा विशन्ति नाशाय समृद्धवेगाः ।</s-l><s-l>तथैव नाशाय विशन्ति लोकास्तवापि वक्त्राणि समृद्धवेगाः ॥ २९ ॥</s-l></s-lg><s-lg><s-l>लेलिह्यसे ग्रसमानः समन्ताल्लोकान्समग्रान्वदनैर्ज्वलद्भिः ।</s-l><s-l>तेजोभिरापूर्य जगत्समग्रं भासस्तवोग्राः प्रतपन्ति विष्णो ॥ ३० ॥</s-l></s-lg><s-lg><s-l>आख्याहि मे को भवानुग्ररूपो नमोऽस्तु ते देववर प्रसीद ।</s-l><s-l>विज्ञातुमिच्छामि भवन्तमाद्यं न हि प्रजानामि तव प्रवृत्तिम् ॥ ३१ ॥</s-l></s-lg><s-lg><s-l> श्रीभगवानुवाच ।</s-l><s-l>कालोऽस्मि लोकक्षयकृत्प्रवृद्धो लोकान्समाहर्तुमिह प्रवृत्तः ।</s-l><s-l>ऋतेऽपि त्वा न भविष्यन्ति सर्वे येऽवस्थिताः प्रत्यनीकेषु योधाः ॥ ३२ ॥</s-l></s-lg><s-lg><s-l>तस्मात्त्वमुत्तिष्ठ यशो लभस्व जित्वा शत्रून्भुङ्क्ष्व राज्यं समृद्धम् ।</s-l><s-l>मयैवैते निहताः पूर्वमेव निमित्तमात्रं भव सव्यसाचिन् ॥ ३३ ॥</s-l></s-lg><s-lg><s-l>द्रोणं च भीष्मं च जयद्रथं च कर्णं तथान्यानपि योधवीरान् ।</s-l><s-l>मया हतांस्त्वं जहि मा व्यथिष्ठा युध्यस्व जेतासि रणे सपत्नान् ॥ ३४ ॥</s-l></s-lg><s-lg><s-l> संजय उवाच ।</s-l><s-l>एतच्छ्रुत्वा वचनं केशवस्य कृताञ्जलिर्वेपमानः किरीटी ।</s-l><s-l>नमस्कृत्वा भूय एवाह कृष्णं सगद्गदं भीतभीतः प्रणम्य ॥ ३५ ॥</s-l></s-lg><s-lg><s-l> अर्जुन उवाच ।</s-l><s-l>स्थाने हृषीकेश तव प्रकीर्त्या जगत्प्रहृष्यत्यनुरज्यते च ।</s-l><s-l>रक्षांसि भीतानि दिशो द्रवन्ति सर्वे नमस्यन्ति च सिद्धसंघाः ॥ ३६ ॥</s-l></s-lg><s-lg><s-l>कस्माच्च ते न नमेरन्महात्मन्गरीयसे ब्रह्मणोऽप्यादिकर्त्रे ।</s-l><s-l>अनन्त देवेश जगन्निवास त्वमक्षरं सदसत्तत्परं यत् ॥ ३७ ॥</s-l></s-lg><s-lg><s-l>त्वमादिदेवः पुरुषः पुराणस्त्वमस्य विश्वस्य परं निधानम् ।</s-l><s-l>वेत्तासि वेद्यं च परं च धाम त्वया ततं विश्वमनन्तरूप ॥ ३८ ॥</s-l></s-lg><s-lg><s-l>वायुर्यमोऽग्निर्वरुणः शशाङ्कः प्रजापतिस्त्वं प्रपितामहश्च ।</s-l><s-l>नमो नमस्तेऽस्तु सहस्रकृत्वः पुनश्च भूयोऽपि नमो नमस्ते ॥ ३९ ॥</s-l></s-lg><s-lg><s-l>नमः पुरस्तादथ पृष्ठतस्ते नमोऽस्तु ते सर्वत एव सर्व ।</s-l><s-l>अनन्तवीर्यामितविक्रमस्त्वं सर्वं समाप्नोषि ततोऽसि सर्वः ॥ ४० ॥</s-l></s-lg><s-lg><s-l>सखेति मत्वा प्रसभं यदुक्तं हे कृष्ण हे यादव हे सखेति ।</s-l><s-l>अजानता महिमानं तवेदं मया प्रमादात्प्रणयेन वापि ॥ ४१ ॥</s-l></s-lg><s-lg><s-l>यच्चावहासार्थमसत्कृतोऽसि विहारशय्यासनभोजनेषु ।</s-l><s-l>एकोऽथ वाप्यच्युत तत्समक्षं तत्क्षामये त्वामहमप्रमेयम् ॥ ४२ ॥</s-l></s-lg><s-lg><s-l>पितासि लोकस्य चराचरस्य त्वमस्य पूज्यश्च गुरुर्गरीयान् ।</s-l><s-l>न त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभाव ॥ ४३ ॥</s-l></s-lg><s-lg><s-l>तस्मात्प्रणम्य प्रणिधाय कायं प्रसादये त्वामहमीशमीड्यम् ।</s-l><s-l>पितेव पुत्रस्य सखेव सख्युः प्रियः प्रियायार्हसि देव सोढुम् ॥ ४४ ॥</s-l></s-lg><s-lg><s-l>अदृष्टपूर्वं हृषितोऽस्मि दृष्ट्वा भयेन च प्रव्यथितं मनो मे ।</s-l><s-l>तदेव मे दर्शय देव रूपं प्रसीद देवेश जगन्निवास ॥ ४५ ॥</s-l></s-lg><s-lg><s-l>किरीटिनं गदिनं चक्रहस्तमिच्छामि त्वां द्रष्टुमहं तथैव ।</s-l><s-l>तेनैव रूपेण चतुर्भुजेन सहस्रबाहो भव विश्वमूर्ते ॥ ४६ ॥</s-l></s-lg><s-lg><s-l> श्रीभगवानुवाच ।</s-l><s-l>मया प्रसन्नेन तवार्जुनेदं रूपं परं दर्शितमात्मयोगात् ।</s-l><s-l>तेजोमयं विश्वमनन्तमाद्यं यन्मे त्वदन्येन न दृष्टपूर्वम् ॥ ४७ ॥</s-l></s-lg><s-lg><s-l>न वेदयज्ञाध्ययनैर्न दानैर्न च क्रियाभिर्न तपोभिरुग्रैः ।</s-l><s-l>एवंरूपः शक्य अहं नृलोके द्रष्टुं त्वदन्येन कुरुप्रवीर ॥ ४८ ॥</s-l></s-lg><s-lg><s-l>मा ते व्यथा मा च विमूढभावो दृष्ट्वा रूपं घोरमीदृङ्ममेदम् ।</s-l><s-l>व्यपेतभीः प्रीतमनाः पुनस्त्वं तदेव मे रूपमिदं प्रपश्य ॥ ४९ ॥</s-l></s-lg><s-lg><s-l> संजय उवाच ।</s-l><s-l>इत्यर्जुनं वासुदेवस्तथोक्त्वा स्वकं रूपं दर्शयामास भूयः ।</s-l><s-l>आश्वासयामास च भीतमेनं भूत्वा पुनः सौम्यवपुर्महात्मा ॥ ५० ॥</s-l></s-lg><s-lg><s-l> अर्जुन उवाच ।</s-l><s-l>दृष्ट्वेदं मानुषं रूपं तव सौम्यं जनार्दन ।</s-l><s-l>इदानीमस्मि संवृत्तः सचेताः प्रकृतिं गतः ॥ ५१ ॥</s-l></s-lg><s-lg><s-l> श्रीभगवानुवाच ।</s-l><s-l>सुदुर्दर्शमिदं रूपं दृष्टवानसि यन्मम ।</s-l><s-l>देवा अप्यस्य रूपस्य नित्यं दर्शनकाङ्क्षिणः ॥ ५२ ॥</s-l></s-lg><s-lg><s-l>नाहं वेदैर्न तपसा न दानेन न चेज्यया ।</s-l><s-l>शक्य एवंविधो द्रष्टुं दृष्टवानसि मां यथा ॥ ५३ ॥</s-l></s-lg><s-lg><s-l>भक्त्या त्वनन्यया शक्य अहमेवंविधोऽर्जुन ।</s-l><s-l>ज्ञातुं द्रष्टुं च तत्त्वेन प्रवेष्टुं च परंतप ॥ ५४ ॥</s-l></s-lg><s-lg><s-l>मत्कर्मकृन्मत्परमो मद्भक्तः सङ्गवर्जितः ।</s-l><s-l>निर्वैरः सर्वभूतेषु यः स मामेति पाण्डव ॥ ५५ ॥</s-l></s-lg>