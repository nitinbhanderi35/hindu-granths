<s-lg><s-l> धृतराष्ट्र उवाच ।</s-l><s-l>नदीनां पर्वतानां च नामधेयानि संजय ।</s-l><s-l>तथा जनपदानां च ये चान्ये भूमिमाश्रिताः ॥ १ ॥</s-l></s-lg><s-lg><s-l>प्रमाणं च प्रमाणज्ञ पृथिव्या अपि सर्वशः ।</s-l><s-l>निखिलेन समाचक्ष्व काननानि च संजय ॥ २ ॥</s-l></s-lg><s-lg><s-l> संजय उवाच ।</s-l><s-l>पञ्चेमानि महाराज महाभूतानि संग्रहात् ।</s-l><s-l>जगत्स्थितानि सर्वाणि समान्याहुर्मनीषिणः ॥ ३ ॥</s-l></s-lg><s-lg><s-l>भूमिरापस्तथा वायुरग्निराकाशमेव च ।</s-l><s-l>गुणोत्तराणि सर्वाणि तेषां भूमिः प्रधानतः ॥ ४ ॥</s-l></s-lg><s-lg><s-l>शब्दः स्पर्शश्च रूपं च रसो गन्धश्च पञ्चमः ।</s-l><s-l>भूमेरेते गुणाः प्रोक्ता ऋषिभिस्तत्त्ववेदिभिः ॥ ५ ॥</s-l></s-lg><s-lg><s-l>चत्वारोऽप्सु गुणा राजन्गन्धस्तत्र न विद्यते ।</s-l><s-l>शब्दः स्पर्शश्च रूपं च तेजसोऽथ गुणास्त्रयः ।</s-l><s-l>शब्दः स्पर्शश्च वायोस्तु आकाशे शब्द एव च ॥ ६ ॥</s-l></s-lg><s-lg><s-l>एते पञ्च गुणा राजन्महाभूतेषु पञ्चसु ।</s-l><s-l>वर्तन्ते सर्वलोकेषु येषु लोकाः प्रतिष्ठिताः ॥ ७ ॥</s-l></s-lg><s-lg><s-l>अन्योन्यं नाभिवर्तन्ते साम्यं भवति वै यदा ।</s-l><s-l>यदा तु विषमीभावमाविशन्ति परस्परम् ।</s-l><s-l>तदा देहैर्देहवन्तो व्यतिरोहन्ति नान्यथा ॥ ८ ॥</s-l></s-lg><s-lg><s-l>आनुपूर्व्याद्विनश्यन्ति जायन्ते चानुपूर्वशः ।</s-l><s-l>सर्वाण्यपरिमेयानि तदेषां रूपमैश्वरम् ॥ ९ ॥</s-l></s-lg><s-lg><s-l>तत्र तत्र हि दृश्यन्ते धातवः पाञ्चभौतिकाः ।</s-l><s-l>तेषां मनुष्यास्तर्केण प्रमाणानि प्रचक्षते ॥ १० ॥</s-l></s-lg><s-lg><s-l>अचिन्त्याः खलु ये भावा न तांस्तर्केण साधयेत् ।</s-l><s-l>प्रकृतिभ्यः परं यत्तु तदचिन्त्यस्य लक्षणम् ॥ ११ ॥</s-l></s-lg><s-lg><s-l>सुदर्शनं प्रवक्ष्यामि द्वीपं ते कुरुनन्दन ।</s-l><s-l>परिमण्डलो महाराज द्वीपोऽसौ चक्रसंस्थितः ॥ १२ ॥</s-l></s-lg><s-lg><s-l>नदीजलप्रतिच्छन्नः पर्वतैश्चाभ्रसंनिभैः ।</s-l><s-l>पुरैश्च विविधाकारै रम्यैर्जनपदैस्तथा ॥ १३ ॥</s-l></s-lg><s-lg><s-l>वृक्षैः पुष्पफलोपेतैः संपन्नधनधान्यवान् ।</s-l><s-l>लावणेन समुद्रेण समन्तात्परिवारितः ॥ १४ ॥</s-l></s-lg><s-lg><s-l>यथा च पुरुषः पश्येदादर्शे मुखमात्मनः ।</s-l><s-l>एवं सुदर्शनद्वीपो दृश्यते चन्द्रमण्डले ॥ १५ ॥</s-l></s-lg><s-lg><s-l>द्विरंशे पिप्पलस्तत्र द्विरंशे च शशो महान् ।</s-l><s-l>सर्वौषधिसमावापैः सर्वतः परिबृंहितः ।</s-l><s-l>आपस्ततोऽन्या विज्ञेया एष संक्षेप उच्यते ॥ १६ ॥</s-l></s-lg>