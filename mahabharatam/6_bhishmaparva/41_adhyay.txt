<s-lg><s-l> संजय उवाच ।</s-l><s-l>ततो धनंजयं दृष्ट्वा बाणगाण्डीवधारिणम् ।</s-l><s-l>पुनरेव महानादं व्यसृजन्त महारथाः ॥ १ ॥</s-l></s-lg><s-lg><s-l>पाण्डवाः सोमकाश्चैव ये चैषामनुयायिनः ।</s-l><s-l>दध्मुश्च मुदिताः शङ्खान्वीराः सागरसंभवान् ॥ २ ॥</s-l></s-lg><s-lg><s-l>ततो भेर्यश्च पेश्यश्च क्रकचा गोविषाणिकाः ।</s-l><s-l>सहसैवाभ्यहन्यन्त ततः शब्दो महानभूत् ॥ ३ ॥</s-l></s-lg><s-lg><s-l>अथ देवाः सगन्धर्वाः पितरश्च जनेश्वर ।</s-l><s-l>सिद्धचारणसंघाश्च समीयुस्ते दिदृक्षया ॥ ४ ॥</s-l></s-lg><s-lg><s-l>ऋषयश्च महाभागाः पुरस्कृत्य शतक्रतुम् ।</s-l><s-l>समीयुस्तत्र सहिता द्रष्टुं तद्वैशसं महत् ॥ ५ ॥</s-l></s-lg><s-lg><s-l>ततो युधिष्ठिरो दृष्ट्वा युद्धाय सुसमुद्यते ।</s-l><s-l>ते सेने सागरप्रख्ये मुहुः प्रचलिते नृप ॥ ६ ॥</s-l></s-lg><s-lg><s-l>विमुच्य कवचं वीरो निक्षिप्य च वरायुधम् ।</s-l><s-l>अवरुह्य रथात्तूर्णं पद्भ्यामेव कृताञ्जलिः ॥ ७ ॥</s-l></s-lg><s-lg><s-l>पितामहमभिप्रेक्ष्य धर्मराजो युधिष्ठिरः ।</s-l><s-l>वाग्यतः प्रययौ येन प्राङ्मुखो रिपुवाहिनीम् ॥ ८ ॥</s-l></s-lg><s-lg><s-l>तं प्रयान्तमभिप्रेक्ष्य कुन्तीपुत्रो धनंजयः ।</s-l><s-l>अवतीर्य रथात्तूर्णं भ्रातृभिः सहितोऽन्वयात् ॥ ९ ॥</s-l></s-lg><s-lg><s-l>वासुदेवश्च भगवान्पृष्ठतोऽनुजगाम ह ।</s-l><s-l>यथामुख्याश्च राजानस्तमन्वाजग्मुरुत्सुकाः ॥ १० ॥</s-l></s-lg><s-lg><s-l> अर्जुन उवाच ।</s-l><s-l>किं ते व्यवसितं राजन्यदस्मानपहाय वै ।</s-l><s-l>पद्भ्यामेव प्रयातोऽसि प्राङ्मुखो रिपुवाहिनीम् ॥ ११ ॥</s-l></s-lg><s-lg><s-l> भीमसेन उवाच ।</s-l><s-l>क्व गमिष्यसि राजेन्द्र निक्षिप्तकवचायुधः ।</s-l><s-l>दंशितेष्वरिसैन्येषु भ्रातॄनुत्सृज्य पार्थिव ॥ १२ ॥</s-l></s-lg><s-lg><s-l> नकुल उवाच ।</s-l><s-l>एवंगते त्वयि ज्येष्ठे मम भ्रातरि भारत ।</s-l><s-l>भीर्मे दुनोति हृदयं ब्रूहि गन्ता भवान्क्व नु ॥ १३ ॥</s-l></s-lg><s-lg><s-l> सहदेव उवाच ।</s-l><s-l>अस्मिन्रणसमूहे वै वर्तमाने महाभये ।</s-l><s-l>योद्धव्ये क्व नु गन्तासि शत्रूनभिमुखो नृप ॥ १४ ॥</s-l></s-lg><s-lg><s-l> संजय उवाच ।</s-l><s-l>एवमाभाष्यमाणोऽपि भ्रातृभिः कुरुनन्दन ।</s-l><s-l>नोवाच वाग्यतः किंचिद्गच्छत्येव युधिष्ठिरः ॥ १५ ॥</s-l></s-lg><s-lg><s-l>तानुवाच महाप्राज्ञो वासुदेवो महामनाः ।</s-l><s-l>अभिप्रायोऽस्य विज्ञातो मयेति प्रहसन्निव ॥ १६ ॥</s-l></s-lg><s-lg><s-l>एष भीष्मं तथा द्रोणं गौतमं शल्यमेव च ।</s-l><s-l>अनुमान्य गुरून्सर्वान्योत्स्यते पार्थिवोऽरिभिः ॥ १७ ॥</s-l></s-lg><s-lg><s-l>श्रूयते हि पुराकल्पे गुरूनननुमान्य यः ।</s-l><s-l>युध्यते स भवेद्व्यक्तमपध्यातो महत्तरैः ॥ १८ ॥</s-l></s-lg><s-lg><s-l>अनुमान्य यथाशास्त्रं यस्तु युध्येन्महत्तरैः ।</s-l><s-l>ध्रुवस्तस्य जयो युद्धे भवेदिति मतिर्मम ॥ १९ ॥</s-l></s-lg><s-lg><s-l>एवं ब्रुवति कृष्णे तु धार्तराष्ट्रचमूं प्रति ।</s-l><s-l>हाहाकारो महानासीन्निःशब्दास्त्वपरेऽभवन् ॥ २० ॥</s-l></s-lg><s-lg><s-l>दृष्ट्वा युधिष्ठिरं दूराद्धार्तराष्ट्रस्य सैनिकाः ।</s-l><s-l>मिथः संकथयां चक्रुर्नेशोऽस्ति कुलपांसनः ॥ २१ ॥</s-l></s-lg><s-lg><s-l>व्यक्तं भीत इवाभ्येति राजासौ भीष्ममन्तिकात् ।</s-l><s-l>युधिष्ठिरः ससोदर्यः शरणार्थं प्रयाचकः ॥ २२ ॥</s-l></s-lg><s-lg><s-l>धनंजये कथं नाथे पाण्डवे च वृकोदरे ।</s-l><s-l>नकुले सहदेवे च भीतोऽभ्येति च पाण्डवः ॥ २३ ॥</s-l></s-lg><s-lg><s-l>न नूनं क्षत्रियकुले जातः संप्रथिते भुवि ।</s-l><s-l>यथास्य हृदयं भीतमल्पसत्त्वस्य संयुगे ॥ २४ ॥</s-l></s-lg><s-lg><s-l>ततस्ते क्षत्रियाः सर्वे प्रशंसन्ति स्म कौरवान् ।</s-l><s-l>हृष्टाः सुमनसो भूत्वा चैलानि दुधुवुः पृथक् ॥ २५ ॥</s-l></s-lg><s-lg><s-l>व्यनिन्दन्त ततः सर्वे योधास्तत्र विशां पते ।</s-l><s-l>युधिष्ठिरं ससोदर्यं सहितं केशवेन ह ॥ २६ ॥</s-l></s-lg><s-lg><s-l>ततस्तत्कौरवं सैन्यं धिक्कृत्वा तु युधिष्ठिरम् ।</s-l><s-l>निःशब्दमभवत्तूर्णं पुनरेव विशां पते ॥ २७ ॥</s-l></s-lg><s-lg><s-l>किं नु वक्ष्यति राजासौ किं भीष्मः प्रतिवक्ष्यति ।</s-l><s-l>किं भीमः समरश्लाघी किं नु कृष्णार्जुनाविति ॥ २८ ॥</s-l></s-lg><s-lg><s-l>विवक्षितं किमस्येति संशयः सुमहानभूत् ।</s-l><s-l>उभयोः सेनयो राजन्युधिष्ठिरकृते तदा ॥ २९ ॥</s-l></s-lg><s-lg><s-l>स विगाह्य चमूं शत्रोः शरशक्तिसमाकुलाम् ।</s-l><s-l>भीष्ममेवाभ्ययात्तूर्णं भ्रातृभिः परिवारितः ॥ ३० ॥</s-l></s-lg><s-lg><s-l>तमुवाच ततः पादौ कराभ्यां पीड्य पाण्डवः ।</s-l><s-l>भीष्मं शांतनवं राजा युद्धाय समुपस्थितम् ॥ ३१ ॥</s-l></s-lg><s-lg><s-l> युधिष्ठिर उवाच ।</s-l><s-l>आमन्त्रये त्वां दुर्धर्ष योत्स्ये तात त्वया सह ।</s-l><s-l>अनुजानीहि मां तात आशिषश्च प्रयोजय ॥ ३२ ॥</s-l></s-lg><s-lg><s-l> भीष्म उवाच ।</s-l><s-l>यद्येवं नाभिगच्छेथा युधि मां पृथिवीपते ।</s-l><s-l>शपेयं त्वां महाराज पराभावाय भारत ॥ ३३ ॥</s-l></s-lg><s-lg><s-l>प्रीतोऽस्मि पुत्र युध्यस्व जयमाप्नुहि पाण्डव ।</s-l><s-l>यत्तेऽभिलषितं चान्यत्तदवाप्नुहि संयुगे ॥ ३४ ॥</s-l></s-lg><s-lg><s-l>व्रियतां च वरः पार्थ किमस्मत्तोऽभिकाङ्क्षसि ।</s-l><s-l>एवं गते महाराज न तवास्ति पराजयः ॥ ३५ ॥</s-l></s-lg><s-lg><s-l>अर्थस्य पुरुषो दासो दासस्त्वर्थो न कस्यचित् ।</s-l><s-l>इति सत्यं महाराज बद्धोऽस्म्यर्थेन कौरवैः ॥ ३६ ॥</s-l></s-lg><s-lg><s-l>अतस्त्वां क्लीबवद्वाक्यं ब्रवीमि कुरुनन्दन ।</s-l><s-l>हृतोऽस्म्यर्थेन कौरव्य युद्धादन्यत्किमिच्छसि ॥ ३७ ॥</s-l></s-lg><s-lg><s-l> युधिष्ठिर उवाच ।</s-l><s-l>मन्त्रयस्व महाप्राज्ञ हितैषी मम नित्यशः ।</s-l><s-l>युध्यस्व कौरवस्यार्थे ममैष सततं वरः ॥ ३८ ॥</s-l></s-lg><s-lg><s-l> भीष्म उवाच ।</s-l><s-l>राजन्किमत्र साह्यं ते करोमि कुरुनन्दन ।</s-l><s-l>कामं योत्स्ये परस्यार्थे ब्रूहि यत्ते विवक्षितम् ॥ ३९ ॥</s-l></s-lg><s-lg><s-l> युधिष्ठिर उवाच ।</s-l><s-l>कथं जयेयं संग्रामे भवन्तमपराजितम् ।</s-l><s-l>एतन्मे मन्त्रय हितं यदि श्रेयः प्रपश्यसि ॥ ४० ॥</s-l></s-lg><s-lg><s-l> भीष्म उवाच ।</s-l><s-l>न तं पश्यामि कौन्तेय यो मां युध्यन्तमाहवे ।</s-l><s-l>विजयेत पुमान्कश्चिदपि साक्षाच्छतक्रतुः ॥ ४१ ॥</s-l></s-lg><s-lg><s-l> युधिष्ठिर उवाच ।</s-l><s-l>हन्त पृच्छामि तस्मात्त्वां पितामह नमोऽस्तु ते ।</s-l><s-l>जयोपायं ब्रवीहि त्वमात्मनः समरे परैः ॥ ४२ ॥</s-l></s-lg><s-lg><s-l> भीष्म उवाच ।</s-l><s-l>न शत्रुं तात पश्यामि समरे यो जयेत माम् ।</s-l><s-l>न तावन्मृत्युकालो मे पुनरागमनं कुरु ॥ ४३ ॥</s-l></s-lg><s-lg><s-l> संजय उवाच ।</s-l><s-l>ततो युधिष्ठिरो वाक्यं भीष्मस्य कुरुनन्दन ।</s-l><s-l>शिरसा प्रतिजग्राह भूयस्तमभिवाद्य च ॥ ४४ ॥</s-l></s-lg><s-lg><s-l>प्रायात्पुनर्महाबाहुराचार्यस्य रथं प्रति ।</s-l><s-l>पश्यतां सर्वसैन्यानां मध्येन भ्रातृभिः सह ॥ ४५ ॥</s-l></s-lg><s-lg><s-l>स द्रोणमभिवाद्याथ कृत्वा चैव प्रदक्षिणम् ।</s-l><s-l>उवाच वाचा दुर्धर्षमात्मनिःश्रेयसं वचः ॥ ४६ ॥</s-l></s-lg><s-lg><s-l>आमन्त्रये त्वां भगवन्योत्स्ये विगतकल्मषः ।</s-l><s-l>जयेयं च रिपून्सर्वाननुज्ञातस्त्वया द्विज ॥ ४७ ॥</s-l></s-lg><s-lg><s-l> द्रोण उवाच ।</s-l><s-l>यदि मां नाभिगच्छेथा युद्धाय कृतनिश्चयः ।</s-l><s-l>शपेयं त्वां महाराज पराभावाय सर्वशः ॥ ४८ ॥</s-l></s-lg><s-lg><s-l>तद्युधिष्ठिर तुष्टोऽस्मि पूजितश्च त्वयानघ ।</s-l><s-l>अनुजानामि युध्यस्व विजयं समवाप्नुहि ॥ ४९ ॥</s-l></s-lg><s-lg><s-l>करवाणि च ते कामं ब्रूहि यत्तेऽभिकाङ्क्षितम् ।</s-l><s-l>एवं गते महाराज युद्धादन्यत्किमिच्छसि ॥ ५० ॥</s-l></s-lg><s-lg><s-l>अर्थस्य पुरुषो दासो दासस्त्वर्थो न कस्यचित् ।</s-l><s-l>इति सत्यं महाराज बद्धोऽस्म्यर्थेन कौरवैः ॥ ५१ ॥</s-l></s-lg><s-lg><s-l>अतस्त्वां क्लीबवद्ब्रूमो युद्धादन्यत्किमिच्छसि ।</s-l><s-l>योत्स्यामि कौरवस्यार्थे तवाशास्यो जयो मया ॥ ५२ ॥</s-l></s-lg><s-lg><s-l> युधिष्ठिर उवाच ।</s-l><s-l>जयमाशास्स्व मे ब्रह्मन्मन्त्रयस्व च मद्धितम् ।</s-l><s-l>युध्यस्व कौरवस्यार्थे वर एष वृतो मया ॥ ५३ ॥</s-l></s-lg><s-lg><s-l> द्रोण उवाच ।</s-l><s-l>ध्रुवस्ते विजयो राजन्यस्य मन्त्री हरिस्तव ।</s-l><s-l>अहं च त्वाभिजानामि रणे शत्रून्विजेष्यसि ॥ ५४ ॥</s-l></s-lg><s-lg><s-l>यतो धर्मस्ततः कृष्णो यतः कृष्णस्ततो जयः ।</s-l><s-l>युध्यस्व गच्छ कौन्तेय पृच्छ मां किं ब्रवीमि ते ॥ ५५ ॥</s-l></s-lg><s-lg><s-l> युधिष्ठिर उवाच ।</s-l><s-l>पृच्छामि त्वां द्विजश्रेष्ठ शृणु मे यद्विवक्षितम् ।</s-l><s-l>कथं जयेयं संग्रामे भवन्तमपराजितम् ॥ ५६ ॥</s-l></s-lg><s-lg><s-l> द्रोण उवाच ।</s-l><s-l>न तेऽस्ति विजयस्तावद्यावद्युध्याम्यहं रणे ।</s-l><s-l>ममाशु निधने राजन्यतस्व सह सोदरैः ॥ ५७ ॥</s-l></s-lg><s-lg><s-l> युधिष्ठिर उवाच ।</s-l><s-l>हन्त तस्मान्महाबाहो वधोपायं वदात्मनः ।</s-l><s-l>आचार्य प्रणिपत्यैष पृच्छामि त्वां नमोऽस्तु ते ॥ ५८ ॥</s-l></s-lg><s-lg><s-l> द्रोण उवाच ।</s-l><s-l>न शत्रुं तात पश्यामि यो मां हन्याद्रणे स्थितम् ।</s-l><s-l>युध्यमानं सुसंरब्धं शरवर्षौघवर्षिणम् ॥ ५९ ॥</s-l></s-lg><s-lg><s-l>ऋते प्रायगतं राजन्न्यस्तशस्त्रमचेतनम् ।</s-l><s-l>हन्यान्मां युधि योधानां सत्यमेतद्ब्रवीमि ते ॥ ६० ॥</s-l></s-lg><s-lg><s-l>शस्त्रं चाहं रणे जह्यां श्रुत्वा सुमहदप्रियम् ।</s-l><s-l>श्रद्धेयवाक्यात्पुरुषादेतत्सत्यं ब्रवीमि ते ॥ ६१ ॥</s-l></s-lg><s-lg><s-l> संजय उवाच ।</s-l><s-l>एतच्छ्रुत्वा महाराज भारद्वाजस्य धीमतः ।</s-l><s-l>अनुमान्य तमाचार्यं प्रायाच्छारद्वतं प्रति ॥ ६२ ॥</s-l></s-lg><s-lg><s-l>सोऽभिवाद्य कृपं राजा कृत्वा चापि प्रदक्षिणम् ।</s-l><s-l>उवाच दुर्धर्षतमं वाक्यं वाक्यविशारदः ॥ ६३ ॥</s-l></s-lg><s-lg><s-l>अनुमानये त्वां योत्स्यामि गुरो विगतकल्मषः ।</s-l><s-l>जयेयं च रिपून्सर्वाननुज्ञातस्त्वयानघ ॥ ६४ ॥</s-l></s-lg><s-lg><s-l> कृप उवाच ।</s-l><s-l>यदि मां नाभिगच्छेथा युद्धाय कृतनिश्चयः ।</s-l><s-l>शपेयं त्वां महाराज पराभावाय सर्वशः ॥ ६५ ॥</s-l></s-lg><s-lg><s-l>अर्थस्य पुरुषो दासो दासस्त्वर्थो न कस्यचित् ।</s-l><s-l>इति सत्यं महाराज बद्धोऽस्म्यर्थेन कौरवैः ॥ ६६ ॥</s-l></s-lg><s-lg><s-l>तेषामर्थे महाराज योद्धव्यमिति मे मतिः ।</s-l><s-l>अतस्त्वां क्लीबवद्ब्रूमि युद्धादन्यत्किमिच्छसि ॥ ६७ ॥</s-l></s-lg><s-lg><s-l> युधिष्ठिर उवाच ।</s-l><s-l>हन्त पृच्छामि ते तस्मादाचार्य शृणु मे वचः ॥ ६८ ॥</s-l></s-lg><s-lg><s-l> संजय उवाच ।</s-l><s-l>इत्युक्त्वा व्यथितो राजा नोवाच गतचेतनः ।</s-l><s-l>तं गौतमः प्रत्युवाच विज्ञायास्य विवक्षितम् ।</s-l><s-l>अवध्योऽहं महीपाल युध्यस्व जयमाप्नुहि ॥ ६९ ॥</s-l></s-lg><s-lg><s-l>प्रीतस्त्वभिगमेनाहं जयं तव नराधिप ।</s-l><s-l>आशासिष्ये सदोत्थाय सत्यमेतद्ब्रवीमि ते ॥ ७० ॥</s-l></s-lg><s-lg><s-l>एतच्छ्रुत्वा महाराज गौतमस्य वचस्तदा ।</s-l><s-l>अनुमान्य कृपं राजा प्रययौ येन मद्रराट् ॥ ७१ ॥</s-l></s-lg><s-lg><s-l>स शल्यमभिवाद्याथ कृत्वा चाभिप्रदक्षिणम् ।</s-l><s-l>उवाच राजा दुर्धर्षमात्मनिःश्रेयसं वचः ॥ ७२ ॥</s-l></s-lg><s-lg><s-l>अनुमानये त्वां योत्स्यामि गुरो विगतकल्मषः ।</s-l><s-l>जयेयं च महाराज अनुज्ञातस्त्वया रिपून् ॥ ७३ ॥</s-l></s-lg><s-lg><s-l> शल्य उवाच ।</s-l><s-l>यदि मां नाभिगच्छेथा युद्धाय कृतनिश्चयः ।</s-l><s-l>शपेयं त्वां महाराज पराभावाय वै रणे ॥ ७४ ॥</s-l></s-lg><s-lg><s-l>तुष्टोऽस्मि पूजितश्चास्मि यत्काङ्क्षसि तदस्तु ते ।</s-l><s-l>अनुजानामि चैव त्वां युध्यस्व जयमाप्नुहि ॥ ७५ ॥</s-l></s-lg><s-lg><s-l>ब्रूहि चैव परं वीर केनार्थः किं ददामि ते ।</s-l><s-l>एवं गते महाराज युद्धादन्यत्किमिच्छसि ॥ ७६ ॥</s-l></s-lg><s-lg><s-l>अर्थस्य पुरुषो दासो दासस्त्वर्थो न कस्यचित् ।</s-l><s-l>इति सत्यं महाराज बद्धोऽस्म्यर्थेन कौरवैः ॥ ७७ ॥</s-l></s-lg><s-lg><s-l>करिष्यामि हि ते कामं भागिनेय यथेप्सितम् ।</s-l><s-l>ब्रवीम्यतः क्लीबवत्त्वां युद्धादन्यत्किमिच्छसि ॥ ७८ ॥</s-l></s-lg><s-lg><s-l> युधिष्ठिर उवाच ।</s-l><s-l>मन्त्रयस्व महाराज नित्यं मद्धितमुत्तमम् ।</s-l><s-l>कामं युध्य परस्यार्थे वरमेतद्वृणोम्यहम् ॥ ७९ ॥</s-l></s-lg><s-lg><s-l> शल्य उवाच ।</s-l><s-l>ब्रूहि किमत्र साह्यं ते करोमि नृपसत्तम ।</s-l><s-l>कामं योत्स्ये परस्यार्थे वृतोऽस्म्यर्थेन कौरवैः ॥ ८० ॥</s-l></s-lg><s-lg><s-l> युधिष्ठिर उवाच ।</s-l><s-l>स एव मे वरः सत्य उद्योगे यस्त्वया कृतः ।</s-l><s-l>सूतपुत्रस्य संग्रामे कार्यस्तेजोवधस्त्वया ॥ ८१ ॥</s-l></s-lg><s-lg><s-l> शल्य उवाच ।</s-l><s-l>संपत्स्यत्येष ते कामः कुन्तीपुत्र यथेप्सितः ।</s-l><s-l>गच्छ युध्यस्व विस्रब्धं प्रतिजाने जयं तव ॥ ८२ ॥</s-l></s-lg><s-lg><s-l> संजय उवाच ।</s-l><s-l>अनुमान्याथ कौन्तेयो मातुलं मद्रकेश्वरम् ।</s-l><s-l>निर्जगाम महासैन्याद्भ्रातृभिः परिवारितः ॥ ८३ ॥</s-l></s-lg><s-lg><s-l>वासुदेवस्तु राधेयमाहवेऽभिजगाम वै ।</s-l><s-l>तत एनमुवाचेदं पाण्डवार्थे गदाग्रजः ॥ ८४ ॥</s-l></s-lg><s-lg><s-l>श्रुतं मे कर्ण भीष्मस्य द्वेषात्किल न योत्स्यसि ।</s-l><s-l>अस्मान्वरय राधेय यावद्भीष्मो न हन्यते ॥ ८५ ॥</s-l></s-lg><s-lg><s-l>हते तु भीष्मे राधेय पुनरेष्यसि संयुगे ।</s-l><s-l>धार्तराष्ट्रस्य साहाय्यं यदि पश्यसि चेत्समम् ॥ ८६ ॥</s-l></s-lg><s-lg><s-l> कर्ण उवाच ।</s-l><s-l>न विप्रियं करिष्यामि धार्तराष्ट्रस्य केशव ।</s-l><s-l>त्यक्तप्राणं हि मां विद्धि दुर्योधनहितैषिणम् ॥ ८७ ॥</s-l></s-lg><s-lg><s-l> संजय उवाच ।</s-l><s-l>तच्छ्रुत्वा वचनं कृष्णः संन्यवर्तत भारत ।</s-l><s-l>युधिष्ठिरपुरोगैश्च पाण्डवैः सह संगतः ॥ ८८ ॥</s-l></s-lg><s-lg><s-l>अथ सैन्यस्य मध्ये तु प्राक्रोशत्पाण्डवाग्रजः ।</s-l><s-l>योऽस्मान्वृणोति तदहं वरये साह्यकारणात् ॥ ८९ ॥</s-l></s-lg><s-lg><s-l>अथ तान्समभिप्रेक्ष्य युयुत्सुरिदमब्रवीत् ।</s-l><s-l>प्रीतात्मा धर्मराजानं कुन्तीपुत्रं युधिष्ठिरम् ॥ ९० ॥</s-l></s-lg><s-lg><s-l>अहं योत्स्यामि मिषतः संयुगे धार्तराष्ट्रजान् ।</s-l><s-l>युष्मदर्थे महाराज यदि मां वृणुषेऽनघ ॥ ९१ ॥</s-l></s-lg><s-lg><s-l> युधिष्ठिर उवाच ।</s-l><s-l>एह्येहि सर्वे योत्स्यामस्तव भ्रातॄनपण्डितान् ।</s-l><s-l>युयुत्सो वासुदेवश्च वयं च ब्रूम सर्वशः ॥ ९२ ॥</s-l></s-lg><s-lg><s-l>वृणोमि त्वां महाबाहो युध्यस्व मम कारणात् ।</s-l><s-l>त्वयि पिण्डश्च तन्तुश्च धृतराष्ट्रस्य दृश्यते ॥ ९३ ॥</s-l></s-lg><s-lg><s-l>भजस्वास्मान्राजपुत्र भजमानान्महाद्युते ।</s-l><s-l>न भविष्यति दुर्बुद्धिर्धार्तराष्ट्रोऽत्यमर्षणः ॥ ९४ ॥</s-l></s-lg><s-lg><s-l> संजय उवाच ।</s-l><s-l>ततो युयुत्सुः कौरव्यः परित्यज्य सुतांस्तव ।</s-l><s-l>जगाम पाण्डुपुत्राणां सेनां विश्राव्य दुन्दुभिम् ॥ ९५ ॥</s-l></s-lg><s-lg><s-l>ततो युधिष्ठिरो राजा संप्रहृष्टः सहानुजैः ।</s-l><s-l>जग्राह कवचं भूयो दीप्तिमत्कनकोज्ज्वलम् ॥ ९६ ॥</s-l></s-lg><s-lg><s-l>प्रत्यपद्यन्त ते सर्वे रथान्स्वान्पुरुषर्षभाः ।</s-l><s-l>ततो व्यूहं यथापूर्वं प्रत्यव्यूहन्त ते पुनः ॥ ९७ ॥</s-l></s-lg><s-lg><s-l>अवादयन्दुन्दुभींश्च शतशश्चैव पुष्करान् ।</s-l><s-l>सिंहनादांश्च विविधान्विनेदुः पुरुषर्षभाः ॥ ९८ ॥</s-l></s-lg><s-lg><s-l>रथस्थान्पुरुषव्याघ्रान्पाण्डवान्प्रेक्ष्य पार्थिवाः ।</s-l><s-l>धृष्टद्युम्नादयः सर्वे पुनर्जहृषिरे मुदा ॥ ९९ ॥</s-l></s-lg><s-lg><s-l>गौरवं पाण्डुपुत्राणां मान्यान्मानयतां च तान् ।</s-l><s-l>दृष्ट्वा महीक्षितस्तत्र पूजयां चक्रिरे भृशम् ॥ १०० ॥</s-l></s-lg><s-lg><s-l>सौहृदं च कृपां चैव प्राप्तकालं महात्मनाम् ।</s-l><s-l>दयां च ज्ञातिषु परां कथयां चक्रिरे नृपाः ॥ १०१ ॥</s-l></s-lg><s-lg><s-l>साधु साध्विति सर्वत्र निश्चेरुः स्तुतिसंहिताः ।</s-l><s-l>वाचः पुण्याः कीर्तिमतां मनोहृदयहर्षिणीः ॥ १०२ ॥</s-l></s-lg><s-lg><s-l>म्लेच्छाश्चार्याश्च ये तत्र ददृशुः शुश्रुवुस्तदा ।</s-l><s-l>वृत्तं तत्पाण्डुपुत्राणां रुरुदुस्ते सगद्गदाः ॥ १०३ ॥</s-l></s-lg><s-lg><s-l>ततो जघ्नुर्महाभेरीः शतशश्चैव पुष्करान् ।</s-l><s-l>शङ्खांश्च गोक्षीरनिभान्दध्मुर्हृष्टा मनस्विनः ॥ १०४ ॥</s-l></s-lg>