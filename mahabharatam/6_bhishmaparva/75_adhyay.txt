<s-lg><s-l> संजय उवाच ।</s-l><s-l>ततो दुर्योधनो राजा लोहितायति भास्करे ।</s-l><s-l>संग्रामरभसो भीमं हन्तुकामोऽभ्यधावत ॥ १ ॥</s-l></s-lg><s-lg><s-l>तमायान्तमभिप्रेक्ष्य नृवीरं दृढवैरिणम् ।</s-l><s-l>भीमसेनः सुसंक्रुद्ध इदं वचनमब्रवीत् ॥ २ ॥</s-l></s-lg><s-lg><s-l>अयं स कालः संप्राप्तो वर्षपूगाभिकाङ्क्षितः ।</s-l><s-l>अद्य त्वां निहनिष्यामि यदि नोत्सृजसे रणम् ॥ ३ ॥</s-l></s-lg><s-lg><s-l>अद्य कुन्त्याः परिक्लेशं वनवासं च कृत्स्नशः ।</s-l><s-l>द्रौपद्याश्च परिक्लेशं प्रणोत्स्यामि हते त्वयि ॥ ४ ॥</s-l></s-lg><s-lg><s-l>यत्त्वं दुरोदरो भूत्वा पाण्डवानवमन्यसे ।</s-l><s-l>तस्य पापस्य गान्धारे पश्य व्यसनमागतम् ॥ ५ ॥</s-l></s-lg><s-lg><s-l>कर्णस्य मतमाज्ञाय सौबलस्य च यत्पुरा ।</s-l><s-l>अचिन्त्य पाण्डवान्कामाद्यथेष्टं कृतवानसि ॥ ६ ॥</s-l></s-lg><s-lg><s-l>याचमानं च यन्मोहाद्दाशार्हमवमन्यसे ।</s-l><s-l>उलूकस्य समादेशं यद्ददासि च हृष्टवत् ॥ ७ ॥</s-l></s-lg><s-lg><s-l>अद्य त्वा निहनिष्यामि सानुबन्धं सबान्धवम् ।</s-l><s-l>समीकरिष्ये तत्पापं यत्पुरा कृतवानसि ॥ ८ ॥</s-l></s-lg><s-lg><s-l>एवमुक्त्वा धनुर्घोरं विकृष्योद्भ्राम्य चासकृत् ।</s-l><s-l>समादाय शरान्घोरान्महाशनिसमप्रभान् ॥ ९ ॥</s-l></s-lg><s-lg><s-l>षड्विंशत्तरसा क्रुद्धो मुमोचाशु सुयोधने ।</s-l><s-l>ज्वलिताग्निशिखाकारान्वज्रकल्पानजिह्मगान् ॥ १० ॥</s-l></s-lg><s-lg><s-l>ततोऽस्य कार्मुकं द्वाभ्यां सूतं द्वाभ्यां च विव्यधे ।</s-l><s-l>चतुर्भिरश्वाञ्जवनाननयद्यमसादनम् ॥ ११ ॥</s-l></s-lg><s-lg><s-l>द्वाभ्यां च सुविकृष्टाभ्यां शराभ्यामरिमर्दनः ।</s-l><s-l>छत्रं चिच्छेद समरे राज्ञस्तस्य रथोत्तमात् ॥ १२ ॥</s-l></s-lg><s-lg><s-l>त्रिभिश्च तस्य चिच्छेद ज्वलन्तं ध्वजमुत्तमम् ।</s-l><s-l>छित्त्वा तं च ननादोच्चैस्तव पुत्रस्य पश्यतः ॥ १३ ॥</s-l></s-lg><s-lg><s-l>रथाच्च स ध्वजः श्रीमान्नानारत्नविभूषितः ।</s-l><s-l>पपात सहसा भूमिं विद्युज्जलधरादिव ॥ १४ ॥</s-l></s-lg><s-lg><s-l>ज्वलन्तं सूर्यसंकाशं नागं मणिमयं शुभम् ।</s-l><s-l>ध्वजं कुरुपतेश्छिन्नं ददृशुः सर्वपार्थिवाः ॥ १५ ॥</s-l></s-lg><s-lg><s-l>अथैनं दशभिर्बाणैस्तोत्त्रैरिव महागजम् ।</s-l><s-l>आजघान रणे भीमः स्मयन्निव महारथः ॥ १६ ॥</s-l></s-lg><s-lg><s-l>ततस्तु राजा सिन्धूनां रथश्रेष्ठो जयद्रथः ।</s-l><s-l>दुर्योधनस्य जग्राह पार्ष्णिं सत्पुरुषोचिताम् ॥ १७ ॥</s-l></s-lg><s-lg><s-l>कृपश्च रथिनां श्रेष्ठः कौरव्यममितौजसम् ।</s-l><s-l>आरोपयद्रथं राजन्दुर्योधनममर्षणम् ॥ १८ ॥</s-l></s-lg><s-lg><s-l>स गाढविद्धो व्यथितो भीमसेनेन संयुगे ।</s-l><s-l>निषसाद रथोपस्थे राजा दुर्योधनस्तदा ॥ १९ ॥</s-l></s-lg><s-lg><s-l>परिवार्य ततो भीमं हन्तुकामो जयद्रथः ।</s-l><s-l>रथैरनेकसाहस्रैर्भीमस्यावारयद्दिशः ॥ २० ॥</s-l></s-lg><s-lg><s-l>धृष्टकेतुस्ततो राजन्नभिमन्युश्च वीर्यवान् ।</s-l><s-l>केकया द्रौपदेयाश्च तव पुत्रानयोधयन् ॥ २१ ॥</s-l></s-lg><s-lg><s-l>चित्रसेनः सुचित्रश्च चित्राश्वश्चित्रदर्शनः ।</s-l><s-l>चारुचित्रः सुचारुश्च तथा नन्दोपनन्दकौ ॥ २२ ॥</s-l></s-lg><s-lg><s-l>अष्टावेते महेष्वासाः सुकुमारा यशस्विनः ।</s-l><s-l>अभिमन्युरथं राजन्समन्तात्पर्यवारयन् ॥ २३ ॥</s-l></s-lg><s-lg><s-l>आजघान ततस्तूर्णमभिमन्युर्महामनाः ।</s-l><s-l>एकैकं पञ्चभिर्विद्ध्वा शरैः संनतपर्वभिः ।</s-l><s-l>वज्रमृत्युप्रतीकाशैर्विचित्रायुधनिःसृतैः ॥ २४ ॥</s-l></s-lg><s-lg><s-l>अमृष्यमाणास्ते सर्वे सौभद्रं रथसत्तमम् ।</s-l><s-l>ववर्षुर्मार्गणैस्तीक्ष्णैर्गिरिं मेरुमिवाम्बुदाः ॥ २५ ॥</s-l></s-lg><s-lg><s-l>स पीड्यमानः समरे कृतास्त्रो युद्धदुर्मदः ।</s-l><s-l>अभिमन्युर्महाराज तावकान्समकम्पयत् ।</s-l><s-l>यथा देवासुरे युद्धे वज्रपाणिर्महासुरान् ॥ २६ ॥</s-l></s-lg><s-lg><s-l>विकर्णस्य ततो भल्लान्प्रेषयामास भारत ।</s-l><s-l>चतुर्दश रथश्रेष्ठो घोरानाशीविषोपमान् ।</s-l><s-l>ध्वजं सूतं हयांश्चास्य छित्त्वा नृत्यन्निवाहवे ॥ २७ ॥</s-l></s-lg><s-lg><s-l>पुनश्चान्याञ्शरान्पीतानकुण्ठाग्राञ्शिलाशितान् ।</s-l><s-l>प्रेषयामास सौभद्रो विकर्णाय महाबलः ॥ २८ ॥</s-l></s-lg><s-lg><s-l>ते विकर्णं समासाद्य कङ्कबर्हिणवाससः ।</s-l><s-l>भित्त्वा देहं गता भूमिं ज्वलन्त इव पन्नगाः ॥ २९ ॥</s-l></s-lg><s-lg><s-l>ते शरा हेमपुङ्खाग्रा व्यदृश्यन्त महीतले ।</s-l><s-l>विकर्णरुधिरक्लिन्ना वमन्त इव शोणितम् ॥ ३० ॥</s-l></s-lg><s-lg><s-l>विकर्णं वीक्ष्य निर्भिन्नं तस्यैवान्ये सहोदराः ।</s-l><s-l>अभ्यद्रवन्त समरे सौभद्रप्रमुखान्रथान् ॥ ३१ ॥</s-l></s-lg><s-lg><s-l>अभियात्वा तथैवाशु रथस्थान्सूर्यवर्चसः ।</s-l><s-l>अविध्यन्समरेऽन्योन्यं संरब्धा युद्धदुर्मदाः ॥ ३२ ॥</s-l></s-lg><s-lg><s-l>दुर्मुखः श्रुतकर्माणं विद्ध्वा सप्तभिराशुगैः ।</s-l><s-l>ध्वजमेकेन चिच्छेद सारथिं चास्य सप्तभिः ॥ ३३ ॥</s-l></s-lg><s-lg><s-l>अश्वाञ्जाम्बूनदैर्जालैः प्रच्छन्नान्वातरंहसः ।</s-l><s-l>जघान षड्भिरासाद्य सारथिं चाभ्यपातयत् ॥ ३४ ॥</s-l></s-lg><s-lg><s-l>स हताश्वे रथे तिष्ठञ्श्रुतकर्मा महारथः ।</s-l><s-l>शक्तिं चिक्षेप संक्रुद्धो महोल्कां ज्वलितामिव ॥ ३५ ॥</s-l></s-lg><s-lg><s-l>सा दुर्मुखस्य विपुलं वर्म भित्त्वा यशस्विनः ।</s-l><s-l>विदार्य प्राविशद्भूमिं दीप्यमाना सुतेजना ॥ ३६ ॥</s-l></s-lg><s-lg><s-l>तं दृष्ट्वा विरथं तत्र सुतसोमो महाबलः ।</s-l><s-l>पश्यतां सर्वसैन्यानां रथमारोपयत्स्वकम् ॥ ३७ ॥</s-l></s-lg><s-lg><s-l>श्रुतकीर्तिस्तथा वीरो जयत्सेनं सुतं तव ।</s-l><s-l>अभ्ययात्समरे राजन्हन्तुकामो यशस्विनम् ॥ ३८ ॥</s-l></s-lg><s-lg><s-l>तस्य विक्षिपतश्चापं श्रुतकीर्तेर्महात्मनः ।</s-l><s-l>चिच्छेद समरे राजञ्जयत्सेनः सुतस्तव ।</s-l><s-l>क्षुरप्रेण सुतीक्ष्णेन प्रहसन्निव भारत ॥ ३९ ॥</s-l></s-lg><s-lg><s-l>तं दृष्ट्वा छिन्नधन्वानं शतानीकः सहोदरम् ।</s-l><s-l>अभ्यपद्यत तेजस्वी सिंहवद्विनदन्मुहुः ॥ ४० ॥</s-l></s-lg><s-lg><s-l>शतानीकस्तु समरे दृढं विस्फार्य कार्मुकम् ।</s-l><s-l>विव्याध दशभिस्तूर्णं जयत्सेनं शिलीमुखैः ॥ ४१ ॥</s-l></s-lg><s-lg><s-l>अथान्येन सुतीक्ष्णेन सर्वावरणभेदिना ।</s-l><s-l>शतानीको जयत्सेनं विव्याध हृदये भृशम् ॥ ४२ ॥</s-l></s-lg><s-lg><s-l>तथा तस्मिन्वर्तमाने दुष्कर्णो भ्रातुरन्तिके ।</s-l><s-l>चिच्छेद समरे चापं नाकुलेः क्रोधमूर्छितः ॥ ४३ ॥</s-l></s-lg><s-lg><s-l>अथान्यद्धनुरादाय भारसाधनमुत्तमम् ।</s-l><s-l>समादत्त शितान्बाणाञ्शतानीको महाबलः ॥ ४४ ॥</s-l></s-lg><s-lg><s-l>तिष्ठ तिष्ठेति चामन्त्र्य दुष्कर्णं भ्रातुरग्रतः ।</s-l><s-l>मुमोच निशितान्बाणाञ्ज्वलितान्पन्नगानिव ॥ ४५ ॥</s-l></s-lg><s-lg><s-l>ततोऽस्य धनुरेकेन द्वाभ्यां सूतं च मारिष ।</s-l><s-l>चिच्छेद समरे तूर्णं तं च विव्याध सप्तभिः ॥ ४६ ॥</s-l></s-lg><s-lg><s-l>अश्वान्मनोजवांश्चास्य कल्माषान्वीतकल्मषः ।</s-l><s-l>जघान निशितैस्तूर्णं सर्वान्द्वादशभिः शरैः ॥ ४७ ॥</s-l></s-lg><s-lg><s-l>अथापरेण भल्लेन सुमुक्तेन निपातिना ।</s-l><s-l>दुष्कर्णं समरे क्रुद्धो विव्याध हृदये भृशम् ॥ ४८ ॥</s-l></s-lg><s-lg><s-l>दुष्कर्णं निहतं दृष्ट्वा पञ्च राजन्महारथाः ।</s-l><s-l>जिघांसन्तः शतानीकं सर्वतः पर्यवारयन् ॥ ४९ ॥</s-l></s-lg><s-lg><s-l>छाद्यमानं शरव्रातैः शतानीकं यशस्विनम् ।</s-l><s-l>अभ्यधावन्त संरब्धाः केकयाः पञ्च सोदराः ॥ ५० ॥</s-l></s-lg><s-lg><s-l>तानभ्यापततः प्रेक्ष्य तव पुत्रा महारथाः ।</s-l><s-l>प्रत्युद्ययुर्महाराज गजा इव महागजान् ॥ ५१ ॥</s-l></s-lg><s-lg><s-l>दुर्मुखो दुर्जयश्चैव तथा दुर्मर्षणो युवा ।</s-l><s-l>शत्रुंजयः शत्रुसहः सर्वे क्रुद्धा यशस्विनः ।</s-l><s-l>प्रत्युद्याता महाराज केकयान्भ्रातरः समम् ॥ ५२ ॥</s-l></s-lg><s-lg><s-l>रथैर्नगरसंकाशैर्हयैर्युक्तैर्मनोजवैः ।</s-l><s-l>नानावर्णविचित्राभिः पताकाभिरलंकृतैः ॥ ५३ ॥</s-l></s-lg><s-lg><s-l>वरचापधरा वीरा विचित्रकवचध्वजाः ।</s-l><s-l>विविशुस्ते परं सैन्यं सिंहा इव वनाद्वनम् ॥ ५४ ॥</s-l></s-lg><s-lg><s-l>तेषां सुतुमुलं युद्धं व्यतिषक्तरथद्विपम् ।</s-l><s-l>अवर्तत महारौद्रं निघ्नतामितरेतरम् ।</s-l><s-l>अन्योन्यागस्कृतां राजन्यमराष्ट्रविवर्धनम् ॥ ५५ ॥</s-l></s-lg><s-lg><s-l>मुहूर्तास्तमिते सूर्ये चक्रुर्युद्धं सुदारुणम् ।</s-l><s-l>रथिनः सादिनश्चैव व्यकीर्यन्त सहस्रशः ॥ ५६ ॥</s-l></s-lg><s-lg><s-l>ततः शांतनवः क्रुद्धः शरैः संनतपर्वभिः ।</s-l><s-l>नाशयामास सेनां वै भीष्मस्तेषां महात्मनाम् ।</s-l><s-l>पाञ्चालानां च सैन्यानि शरैर्निन्ये यमक्षयम् ॥ ५७ ॥</s-l></s-lg><s-lg><s-l>एवं भित्त्वा महेष्वासः पाण्डवानामनीकिनीम् ।</s-l><s-l>कृत्वावहारं सैन्यानां ययौ स्वशिबिरं नृप ॥ ५८ ॥</s-l></s-lg><s-lg><s-l>धर्मराजोऽपि संप्रेक्ष्य धृष्टद्युम्नवृकोदरौ ।</s-l><s-l>मूर्ध्नि चैतावुपाघ्राय संहृष्टः शिबिरं ययौ ॥ ५९ ॥</s-l></s-lg>