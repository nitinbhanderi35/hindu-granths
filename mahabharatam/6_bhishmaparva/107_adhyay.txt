<s-lg><s-l> संजय उवाच ।</s-l><s-l>सात्यकिं दंशितं युद्धे भीष्मायाभ्युद्यतं तदा ।</s-l><s-l>आर्श्यशृङ्गिर्महेष्वासो वारयामास संयुगे ॥ १ ॥</s-l></s-lg><s-lg><s-l>माधवस्तु सुसंक्रुद्धो राक्षसं नवभिः शरैः ।</s-l><s-l>आजघान रणे राजन्प्रहसन्निव भारत ॥ २ ॥</s-l></s-lg><s-lg><s-l>तथैव राक्षसो राजन्माधवं निशितैः शरैः ।</s-l><s-l>अर्दयामास राजेन्द्र संक्रुद्धः शिनिपुंगवम् ॥ ३ ॥</s-l></s-lg><s-lg><s-l>शैनेयः शरसंघं तु प्रेषयामास संयुगे ।</s-l><s-l>राक्षसाय सुसंक्रुद्धो माधवः परवीरहा ॥ ४ ॥</s-l></s-lg><s-lg><s-l>ततो रक्षो महाबाहुं सात्यकिं सत्यविक्रमम् ।</s-l><s-l>विव्याध विशिखैस्तीक्ष्णैः सिंहनादं ननाद च ॥ ५ ॥</s-l></s-lg><s-lg><s-l>माधवस्तु भृशं विद्धो राक्षसेन रणे तदा ।</s-l><s-l>धैर्यमालम्ब्य तेजस्वी जहास च ननाद च ॥ ६ ॥</s-l></s-lg><s-lg><s-l>भगदत्तस्ततः क्रुद्धो माधवं निशितैः शरैः ।</s-l><s-l>ताडयामास समरे तोत्त्रैरिव महागजम् ॥ ७ ॥</s-l></s-lg><s-lg><s-l>विहाय राक्षसं युद्धे शैनेयो रथिनां वरः ।</s-l><s-l>प्राग्ज्योतिषाय चिक्षेप शरान्संनतपर्वणः ॥ ८ ॥</s-l></s-lg><s-lg><s-l>तस्य प्राग्ज्योतिषो राजा माधवस्य महद्धनुः ।</s-l><s-l>चिच्छेद शितधारेण भल्लेन कृतहस्तवत् ॥ ९ ॥</s-l></s-lg><s-lg><s-l>अथान्यद्धनुरादाय वेगवत्परवीरहा ।</s-l><s-l>भगदत्तं रणे क्रुद्धो विव्याध निशितैः शरैः ॥ १० ॥</s-l></s-lg><s-lg><s-l>सोऽतिविद्धो महेष्वासः सृक्किणी संलिहन्मुहुः ।</s-l><s-l>शक्तिं कनकवैडूर्यभूषितामायसीं दृढाम् ।</s-l><s-l>यमदण्डोपमां घोरां प्राहिणोत्सात्यकाय वै ॥ ११ ॥</s-l></s-lg><s-lg><s-l>तामापतन्तीं सहसा तस्य बाहोर्बलेरिताम् ।</s-l><s-l>सात्यकिः समरे राजंस्त्रिधा चिच्छेद सायकैः ।</s-l><s-l>सा पपात तदा भूमौ महोल्केव हतप्रभा ॥ १२ ॥</s-l></s-lg><s-lg><s-l>शक्तिं विनिहतां दृष्ट्वा पुत्रस्तव विशां पते ।</s-l><s-l>महता रथवंशेन वारयामास माधवम् ॥ १३ ॥</s-l></s-lg><s-lg><s-l>तथा परिवृतं दृष्ट्वा वार्ष्णेयानां महारथम् ।</s-l><s-l>दुर्योधनो भृशं हृष्टो भ्रातॄन्सर्वानुवाच ह ॥ १४ ॥</s-l></s-lg><s-lg><s-l>तथा कुरुत कौरव्या यथा वः सात्यको युधि ।</s-l><s-l>न जीवन्प्रतिनिर्याति महतोऽस्माद्रथव्रजात् ।</s-l><s-l>अस्मिन्हते हतं मन्ये पाण्डवानां महद्बलम् ॥ १५ ॥</s-l></s-lg><s-lg><s-l>तत्तथेति वचस्तस्य परिगृह्य महारथाः ।</s-l><s-l>शैनेयं योधयामासुर्भीष्मस्य प्रमुखे तदा ॥ १६ ॥</s-l></s-lg><s-lg><s-l>अभिमन्युं तदायान्तं भीष्मायाभ्युद्यतं मृधे ।</s-l><s-l>काम्बोजराजो बलवान्वारयामास संयुगे ॥ १७ ॥</s-l></s-lg><s-lg><s-l>आर्जुनिर्नृपतिं विद्ध्वा शरैः संनतपर्वभिः ।</s-l><s-l>पुनरेव चतुःषष्ट्या राजन्विव्याध तं नृपम् ॥ १८ ॥</s-l></s-lg><s-lg><s-l>सुदक्षिणस्तु समरे कार्ष्णिं विव्याध पञ्चभिः ।</s-l><s-l>सारथिं चास्य नवभिरिच्छन्भीष्मस्य जीवितम् ॥ १९ ॥</s-l></s-lg><s-lg><s-l>तद्युद्धमासीत्सुमहत्तयोस्तत्र पराक्रमे ।</s-l><s-l>यदभ्यधावद्गाङ्गेयं शिखण्डी शत्रुतापनः ॥ २० ॥</s-l></s-lg><s-lg><s-l>विराटद्रुपदौ वृद्धौ वारयन्तौ महाचमूम् ।</s-l><s-l>भीष्मं च युधि संरब्धावाद्रवन्तौ महारथौ ॥ २१ ॥</s-l></s-lg><s-lg><s-l>अश्वत्थामा ततः क्रुद्धः समायाद्रथसत्तमः ।</s-l><s-l>ततः प्रववृते युद्धं तव तेषां च भारत ॥ २२ ॥</s-l></s-lg><s-lg><s-l>विराटो दशभिर्भल्लैराजघान परंतप ।</s-l><s-l>यतमानं महेष्वासं द्रौणिमाहवशोभिनम् ॥ २३ ॥</s-l></s-lg><s-lg><s-l>द्रुपदश्च त्रिभिर्बाणैर्विव्याध निशितैस्तथा ।</s-l><s-l>गुरुपुत्रं समासाद्य भीष्मस्य पुरतः स्थितम् ॥ २४ ॥</s-l></s-lg><s-lg><s-l>अश्वत्थामा ततस्तौ तु विव्याध दशभिः शरैः ।</s-l><s-l>विराटद्रुपदौ वृद्धौ भीष्मं प्रति समुद्यतौ ॥ २५ ॥</s-l></s-lg><s-lg><s-l>तत्राद्भुतमपश्याम वृद्धयोश्चरितं महत् ।</s-l><s-l>यद्द्रौणेः सायकान्घोरान्प्रत्यवारयतां युधि ॥ २६ ॥</s-l></s-lg><s-lg><s-l>सहदेवं तथा यान्तं कृपः शारद्वतोऽभ्ययात् ।</s-l><s-l>यथा नागो वने नागं मत्तो मत्तमुपाद्रवत् ॥ २७ ॥</s-l></s-lg><s-lg><s-l>कृपश्च समरे राजन्माद्रीपुत्रं महारथम् ।</s-l><s-l>आजघान शरैस्तूर्णं सप्तत्या रुक्मभूषणैः ॥ २८ ॥</s-l></s-lg><s-lg><s-l>तस्य माद्रीसुतश्चापं द्विधा चिच्छेद सायकैः ।</s-l><s-l>अथैनं छिन्नधन्वानं विव्याध नवभिः शरैः ॥ २९ ॥</s-l></s-lg><s-lg><s-l>सोऽन्यत्कार्मुकमादाय समरे भारसाधनम् ।</s-l><s-l>माद्रीपुत्रं सुसंहृष्टो दशभिर्निशितैः शरैः ।</s-l><s-l>आजघानोरसि क्रुद्ध इच्छन्भीष्मस्य जीवितम् ॥ ३० ॥</s-l></s-lg><s-lg><s-l>तथैव पाण्डवो राजञ्शारद्वतममर्षणम् ।</s-l><s-l>आजघानोरसि क्रुद्धो भीष्मस्य वधकाङ्क्षया ।</s-l><s-l>तयोर्युद्धं समभवद्घोररूपं भयावहम् ॥ ३१ ॥</s-l></s-lg><s-lg><s-l>नकुलं तु रणे क्रुद्धं विकर्णः शत्रुतापनः ।</s-l><s-l>विव्याध सायकैः षष्ट्या रक्षन्भीष्मस्य जीवितम् ॥ ३२ ॥</s-l></s-lg><s-lg><s-l>नकुलोऽपि भृशं विद्धस्तव पुत्रेण धन्विना ।</s-l><s-l>विकर्णं सप्तसप्तत्या निर्बिभेद शिलीमुखैः ॥ ३३ ॥</s-l></s-lg><s-lg><s-l>तत्र तौ नरशार्दूलौ भीष्महेतोः परंतपौ ।</s-l><s-l>अन्योन्यं जघ्नतुर्वीरौ गोष्ठे गोवृषभाविव ॥ ३४ ॥</s-l></s-lg><s-lg><s-l>घटोत्कचं रणे यत्तं निघ्नन्तं तव वाहिनीम् ।</s-l><s-l>दुर्मुखः समरे प्रायाद्भीष्महेतोः पराक्रमी ॥ ३५ ॥</s-l></s-lg><s-lg><s-l>हैडिम्बस्तु ततो राजन्दुर्मुखं शत्रुतापनम् ।</s-l><s-l>आजघानोरसि क्रुद्धो नवत्या निशितैः शरैः ॥ ३६ ॥</s-l></s-lg><s-lg><s-l>भीमसेनसुतं चापि दुर्मुखः सुमुखैः शरैः ।</s-l><s-l>षष्ट्या वीरो नदन्हृष्टो विव्याध रणमूर्धनि ॥ ३७ ॥</s-l></s-lg><s-lg><s-l>धृष्टद्युम्नं रणे यान्तं भीष्मस्य वधकाङ्क्षिणम् ।</s-l><s-l>हार्दिक्यो वारयामास रक्षन्भीष्मस्य जीवितम् ॥ ३८ ॥</s-l></s-lg><s-lg><s-l>वार्ष्णेयः पार्षतं शूरं विद्ध्वा पञ्चभिरायसैः ।</s-l><s-l>पुनः पञ्चाशता तूर्णमाजघान स्तनान्तरे ॥ ३९ ॥</s-l></s-lg><s-lg><s-l>तथैव पार्षतो राजन्हार्दिक्यं नवभिः शरैः ।</s-l><s-l>विव्याध निशितैस्तीक्ष्णैः कङ्कपत्रपरिच्छदैः ॥ ४० ॥</s-l></s-lg><s-lg><s-l>तयोः समभवद्युद्धं भीष्महेतोर्महारणे ।</s-l><s-l>अन्योन्यातिशयैर्युक्तं यथा वृत्रमहेन्द्रयोः ॥ ४१ ॥</s-l></s-lg><s-lg><s-l>भीमसेनमथायान्तं भीष्मं प्रति महाबलम् ।</s-l><s-l>भूरिश्रवाभ्ययात्तूर्णं तिष्ठ तिष्ठेति चाब्रवीत् ॥ ४२ ॥</s-l></s-lg><s-lg><s-l>सौमदत्तिरथो भीममाजघान स्तनान्तरे ।</s-l><s-l>नाराचेन सुतीक्ष्णेन रुक्मपुङ्खेन संयुगे ॥ ४३ ॥</s-l></s-lg><s-lg><s-l>उरःस्थेन बभौ तेन भीमसेनः प्रतापवान् ।</s-l><s-l>स्कन्दशक्त्या यथा क्रौञ्चः पुरा नृपतिसत्तम ॥ ४४ ॥</s-l></s-lg><s-lg><s-l>तौ शरान्सूर्यसंकाशान्कर्मारपरिमार्जितान् ।</s-l><s-l>अन्योन्यस्य रणे क्रुद्धौ चिक्षिपाते मुहुर्मुहुः ॥ ४५ ॥</s-l></s-lg><s-lg><s-l>भीमो भीष्मवधाकाङ्क्षी सौमदत्तिं महारथम् ।</s-l><s-l>तथा भीष्मजये गृध्नुः सौमदत्तिश्च पाण्डवम् ।</s-l><s-l>कृतप्रतिकृते यत्तौ योधयामासतू रणे ॥ ४६ ॥</s-l></s-lg><s-lg><s-l>युधिष्ठिरं महाराज महत्या सेनया वृतम् ।</s-l><s-l>भीष्मायाभिमुखं यान्तं भारद्वाजो न्यवारयत् ॥ ४७ ॥</s-l></s-lg><s-lg><s-l>द्रोणस्य रथनिर्घोषं पर्जन्यनिनदोपमम् ।</s-l><s-l>श्रुत्वा प्रभद्रका राजन्समकम्पन्त मारिष ॥ ४८ ॥</s-l></s-lg><s-lg><s-l>सा सेना महती राजन्पाण्डुपुत्रस्य संयुगे ।</s-l><s-l>द्रोणेन वारिता यत्ता न चचाल पदात्पदम् ॥ ४९ ॥</s-l></s-lg><s-lg><s-l>चेकितानं रणे क्रुद्धं भीष्मं प्रति जनेश्वर ।</s-l><s-l>चित्रसेनस्तव सुतः क्रुद्धरूपमवारयत् ॥ ५० ॥</s-l></s-lg><s-lg><s-l>भीष्महेतोः पराक्रान्तश्चित्रसेनो महारथः ।</s-l><s-l>चेकितानं परं शक्त्या योधयामास भारत ॥ ५१ ॥</s-l></s-lg><s-lg><s-l>तथैव चेकितानोऽपि चित्रसेनमयोधयत् ।</s-l><s-l>तद्युद्धमासीत्सुमहत्तयोस्तत्र पराक्रमे ॥ ५२ ॥</s-l></s-lg><s-lg><s-l>अर्जुनो वार्यमाणस्तु बहुशस्तनयेन ते ।</s-l><s-l>विमुखीकृत्य पुत्रं ते तव सेनां ममर्द ह ॥ ५३ ॥</s-l></s-lg><s-lg><s-l>दुःशासनोऽपि परया शक्त्या पार्थमवारयत् ।</s-l><s-l>कथं भीष्मं परो हन्यादिति निश्चित्य भारत ॥ ५४ ॥</s-l></s-lg><s-lg><s-l>सा वध्यमाना समरे पुत्रस्य तव वाहिनी ।</s-l><s-l>लोड्यते रथिभिः श्रेष्ठैस्तत्र तत्रैव भारत ॥ ५५ ॥</s-l></s-lg>