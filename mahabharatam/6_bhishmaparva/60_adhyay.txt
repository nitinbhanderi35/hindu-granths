<s-lg><s-l> संजय उवाच ।</s-l><s-l>ततो भूरिश्रवा राजन्सात्यकिं नवभिः शरैः ।</s-l><s-l>अविध्यद्भृशसंक्रुद्धस्तोत्त्रैरिव महाद्विपम् ॥ १ ॥</s-l></s-lg><s-lg><s-l>कौरवं सात्यकिश्चैव शरैः संनतपर्वभिः ।</s-l><s-l>अवाकिरदमेयात्मा सर्वलोकस्य पश्यतः ॥ २ ॥</s-l></s-lg><s-lg><s-l>ततो दुर्योधनो राजा सोदर्यैः परिवारितः ।</s-l><s-l>सौमदत्तिं रणे यत्तः समन्तात्पर्यवारयत् ॥ ३ ॥</s-l></s-lg><s-lg><s-l>तथैव पाण्डवाः सर्वे सात्यकिं रभसं रणे ।</s-l><s-l>परिवार्य स्थिताः संख्ये समन्तात्सुमहौजसः ॥ ४ ॥</s-l></s-lg><s-lg><s-l>भीमसेनस्तु संक्रुद्धो गदामुद्यम्य भारत ।</s-l><s-l>दुर्योधनमुखान्सर्वान्पुत्रांस्ते पर्यवारयत् ॥ ५ ॥</s-l></s-lg><s-lg><s-l>रथैरनेकसाहस्रैः क्रोधामर्षसमन्वितः ।</s-l><s-l>नन्दकस्तव पुत्रस्तु भीमसेनं महाबलम् ।</s-l><s-l>विव्याध निशितैः षड्भिः कङ्कपत्रैः शिलाशितैः ॥ ६ ॥</s-l></s-lg><s-lg><s-l>दुर्योधनस्तु समरे भीमसेनं महाबलम् ।</s-l><s-l>आजघानोरसि क्रुद्धो मार्गणैर्निशितैस्त्रिभिः ॥ ७ ॥</s-l></s-lg><s-lg><s-l>ततो भीमो महाबाहुः स्वरथं सुमहाबलः ।</s-l><s-l>आरुरोह रथश्रेष्ठं विशोकं चेदमब्रवीत् ॥ ८ ॥</s-l></s-lg><s-lg><s-l>एते महारथाः शूरा धार्तराष्ट्रा महाबलाः ।</s-l><s-l>मामेव भृशसंक्रुद्धा हन्तुमभ्युद्यता युधि ॥ ९ ॥</s-l></s-lg><s-lg><s-l>एतानद्य हनिष्यामि पश्यतस्ते न संशयः ।</s-l><s-l>तस्मान्ममाश्वान्संग्रामे यत्तः संयच्छ सारथे ॥ १० ॥</s-l></s-lg><s-lg><s-l>एवमुक्त्वा ततः पार्थः पुत्रं दुर्योधनं तव ।</s-l><s-l>विव्याध दशभिस्तीक्ष्णैः शरैः कनकभूषणैः ।</s-l><s-l>नन्दकं च त्रिभिर्बाणैः प्रत्यविध्यत्स्तनान्तरे ॥ ११ ॥</s-l></s-lg><s-lg><s-l>तं तु दुर्योधनः षष्ट्या विद्ध्वा भीमं महाबलम् ।</s-l><s-l>त्रिभिरन्यैः सुनिशितैर्विशोकं प्रत्यविध्यत ॥ १२ ॥</s-l></s-lg><s-lg><s-l>भीमस्य च रणे राजन्धनुश्चिच्छेद भास्वरम् ।</s-l><s-l>मुष्टिदेशे शरैस्तीक्ष्णैस्त्रिभी राजा हसन्निव ॥ १३ ॥</s-l></s-lg><s-lg><s-l>भीमस्तु प्रेक्ष्य यन्तारं विशोकं संयुगे तदा ।</s-l><s-l>पीडितं विशिखैस्तीक्ष्णैस्तव पुत्रेण धन्विना ॥ १४ ॥</s-l></s-lg><s-lg><s-l>अमृष्यमाणः संक्रुद्धो धनुर्दिव्यं परामृशत् ।</s-l><s-l>पुत्रस्य ते महाराज वधार्थं भरतर्षभ ॥ १५ ॥</s-l></s-lg><s-lg><s-l>समादत्त च संरब्धः क्षुरप्रं लोमवाहिनम् ।</s-l><s-l>तेन चिच्छेद नृपतेर्भीमः कार्मुकमुत्तमम् ॥ १६ ॥</s-l></s-lg><s-lg><s-l>सोऽपविध्य धनुश्छिन्नं क्रोधेन प्रज्वलन्निव ।</s-l><s-l>अन्यत्कार्मुकमादत्त सत्वरं वेगवत्तरम् ॥ १७ ॥</s-l></s-lg><s-lg><s-l>संधत्त विशिखं घोरं कालमृत्युसमप्रभम् ।</s-l><s-l>तेनाजघान संक्रुद्धो भीमसेनं स्तनान्तरे ॥ १८ ॥</s-l></s-lg><s-lg><s-l>स गाढविद्धो व्यथितः स्यन्दनोपस्थ आविशत् ।</s-l><s-l>स निषण्णो रथोपस्थे मूर्छामभिजगाम ह ॥ १९ ॥</s-l></s-lg><s-lg><s-l>तं दृष्ट्वा व्यथितं भीममभिमन्युपुरोगमाः ।</s-l><s-l>नामृष्यन्त महेष्वासाः पाण्डवानां महारथाः ॥ २० ॥</s-l></s-lg><s-lg><s-l>ततस्तु तुमुलां वृष्टिं शस्त्राणां तिग्मतेजसाम् ।</s-l><s-l>पातयामासुरव्यग्राः पुत्रस्य तव मूर्धनि ॥ २१ ॥</s-l></s-lg><s-lg><s-l>प्रतिलभ्य ततः संज्ञां भीमसेनो महाबलः ।</s-l><s-l>दुर्योधनं त्रिभिर्विद्ध्वा पुनर्विव्याध पञ्चभिः ॥ २२ ॥</s-l></s-lg><s-lg><s-l>शल्यं च पञ्चविंशत्या शरैर्विव्याध पाण्डवः ।</s-l><s-l>रुक्मपुङ्खैर्महेष्वासः स विद्धो व्यपयाद्रणात् ॥ २३ ॥</s-l></s-lg><s-lg><s-l>प्रत्युद्ययुस्ततो भीमं तव पुत्राश्चतुर्दश ।</s-l><s-l>सेनापतिः सुषेणश्च जलसंधः सुलोचनः ॥ २४ ॥</s-l></s-lg><s-lg><s-l>उग्रो भीमरथो भीमो भीमबाहुरलोलुपः ।</s-l><s-l>दुर्मुखो दुष्प्रधर्षश्च विवित्सुर्विकटः समः ॥ २५ ॥</s-l></s-lg><s-lg><s-l>विसृजन्तो बहून्बाणान्क्रोधसंरक्तलोचनाः ।</s-l><s-l>भीमसेनमभिद्रुत्य विव्यधुः सहिता भृशम् ॥ २६ ॥</s-l></s-lg><s-lg><s-l>पुत्रांस्तु तव संप्रेक्ष्य भीमसेनो महाबलः ।</s-l><s-l>सृक्किणी विलिहन्वीरः पशुमध्ये वृको यथा ।</s-l><s-l>सेनापतेः क्षुरप्रेण शिरश्चिच्छेद पाण्डवः ॥ २७ ॥</s-l></s-lg><s-lg><s-l>जलसंधं विनिर्भिद्य सोऽनयद्यमसादनम् ।</s-l><s-l>सुषेणं च ततो हत्वा प्रेषयामास मृत्यवे ॥ २८ ॥</s-l></s-lg><s-lg><s-l>उग्रस्य सशिरस्त्राणं शिरश्चन्द्रोपमं भुवि ।</s-l><s-l>पातयामास भल्लेन कुण्डलाभ्यां विभूषितम् ॥ २९ ॥</s-l></s-lg><s-lg><s-l>भीमबाहुं च सप्तत्या साश्वकेतुं ससारथिम् ।</s-l><s-l>निनाय समरे भीमः परलोकाय मारिष ॥ ३० ॥</s-l></s-lg><s-lg><s-l>भीमं भीमरथं चोभौ भीमसेनो हसन्निव ।</s-l><s-l>भ्रातरौ रभसौ राजन्ननयद्यमसादनम् ॥ ३१ ॥</s-l></s-lg><s-lg><s-l>ततः सुलोचनं भीमः क्षुरप्रेण महामृधे ।</s-l><s-l>मिषतां सर्वसैन्यानामनयद्यमसादनम् ॥ ३२ ॥</s-l></s-lg><s-lg><s-l>पुत्रास्तु तव तं दृष्ट्वा भीमसेनपराक्रमम् ।</s-l><s-l>शेषा येऽन्येऽभवंस्तत्र ते भीमस्य भयार्दिताः ।</s-l><s-l>विप्रद्रुता दिशो राजन्वध्यमाना महात्मना ॥ ३३ ॥</s-l></s-lg><s-lg><s-l>ततोऽब्रवीच्छांतनवः सर्वानेव महारथान् ।</s-l><s-l>एष भीमो रणे क्रुद्धो धार्तराष्ट्रान्महारथान् ॥ ३४ ॥</s-l></s-lg><s-lg><s-l>यथाप्राग्र्यान्यथाज्येष्ठान्यथाशूरांश्च संगतान् ।</s-l><s-l>निपातयत्युग्रधन्वा तं प्रमथ्नीत पार्थिवाः ॥ ३५ ॥</s-l></s-lg><s-lg><s-l>एवमुक्तास्ततः सर्वे धार्तराष्ट्रस्य सैनिकाः ।</s-l><s-l>अभ्यद्रवन्त संक्रुद्धा भीमसेनं महाबलम् ॥ ३६ ॥</s-l></s-lg><s-lg><s-l>भगदत्तः प्रभिन्नेन कुञ्जरेण विशां पते ।</s-l><s-l>अपतत्सहसा तत्र यत्र भीमो व्यवस्थितः ॥ ३७ ॥</s-l></s-lg><s-lg><s-l>आपतन्नेव च रणे भीमसेनं शिलाशितैः ।</s-l><s-l>अदृश्यं समरे चक्रे जीमूत इव भास्करम् ॥ ३८ ॥</s-l></s-lg><s-lg><s-l>अभिमन्युमुखास्तत्र नामृष्यन्त महारथाः ।</s-l><s-l>भीमस्याच्छादनं संख्ये स्वबाहुबलमाश्रिताः ॥ ३९ ॥</s-l></s-lg><s-lg><s-l>त एनं शरवर्षेण समन्तात्पर्यवारयन् ।</s-l><s-l>गजं च शरवृष्ट्या तं बिभिदुस्ते समन्ततः ॥ ४० ॥</s-l></s-lg><s-lg><s-l>स शस्त्रवृष्ट्याभिहतः प्राद्रवद्द्विगुणं पदम् ।</s-l><s-l>प्राग्ज्योतिषगजो राजन्नानालिङ्गैः सुतेजनैः ॥ ४१ ॥</s-l></s-lg><s-lg><s-l>संजातरुधिरोत्पीडः प्रेक्षणीयोऽभवद्रणे ।</s-l><s-l>गभस्तिभिरिवार्कस्य संस्यूतो जलदो महान् ॥ ४२ ॥</s-l></s-lg><s-lg><s-l>स चोदितो मदस्रावी भगदत्तेन वारणः ।</s-l><s-l>अभ्यधावत तान्सर्वान्कालोत्सृष्ट इवान्तकः ।</s-l><s-l>द्विगुणं जवमास्थाय कम्पयंश्चरणैर्महीम् ॥ ४३ ॥</s-l></s-lg><s-lg><s-l>तस्य तत्सुमहद्रूपं दृष्ट्वा सर्वे महारथाः ।</s-l><s-l>असह्यं मन्यमानास्ते नातिप्रमनसोऽभवन् ॥ ४४ ॥</s-l></s-lg><s-lg><s-l>ततस्तु नृपतिः क्रुद्धो भीमसेनं स्तनान्तरे ।</s-l><s-l>आजघान नरव्याघ्र शरेण नतपर्वणा ॥ ४५ ॥</s-l></s-lg><s-lg><s-l>सोऽतिविद्धो महेष्वासस्तेन राज्ञा महारथः ।</s-l><s-l>मूर्छयाभिपरीताङ्गो ध्वजयष्टिमुपाश्रितः ॥ ४६ ॥</s-l></s-lg><s-lg><s-l>तांस्तु भीतान्समालक्ष्य भीमसेनं च मूर्छितम् ।</s-l><s-l>ननाद बलवन्नादं भगदत्तः प्रतापवान् ॥ ४७ ॥</s-l></s-lg><s-lg><s-l>ततो घटोत्कचो राजन्प्रेक्ष्य भीमं तथागतम् ।</s-l><s-l>संक्रुद्धो राक्षसो घोरस्तत्रैवान्तरधीयत ॥ ४८ ॥</s-l></s-lg><s-lg><s-l>स कृत्वा दारुणां मायां भीरूणां भयवर्धिनीम् ।</s-l><s-l>अदृश्यत निमेषार्धाद्घोररूपं समाश्रितः ॥ ४९ ॥</s-l></s-lg><s-lg><s-l>ऐरावतं समारुह्य स्वयं मायामयं कृतम् ।</s-l><s-l>तस्य चान्येऽपि दिङ्नागा बभूवुरनुयायिनः ॥ ५० ॥</s-l></s-lg><s-lg><s-l>अञ्जनो वामनश्चैव महापद्मश्च सुप्रभः ।</s-l><s-l>त्रय एते महानागा राक्षसैः समधिष्ठिताः ॥ ५१ ॥</s-l></s-lg><s-lg><s-l>महाकायास्त्रिधा राजन्प्रस्रवन्तो मदं बहु ।</s-l><s-l>तेजोवीर्यबलोपेता महाबलपराक्रमाः ॥ ५२ ॥</s-l></s-lg><s-lg><s-l>घटोत्कचस्तु स्वं नागं चोदयामास तं ततः ।</s-l><s-l>सगजं भगदत्तं तु हन्तुकामः परंतपः ॥ ५३ ॥</s-l></s-lg><s-lg><s-l>ते चान्ये चोदिता नागा राक्षसैस्तैर्महाबलैः ।</s-l><s-l>परिपेतुः सुसंरब्धाश्चतुर्दंष्ट्राश्चतुर्दिशम् ।</s-l><s-l>भगदत्तस्य तं नागं विषाणैस्तेऽभ्यपीडयन् ॥ ५४ ॥</s-l></s-lg><s-lg><s-l>संपीड्यमानस्तैर्नागैर्वेदनार्तः शरातुरः ।</s-l><s-l>सोऽनदत्सुमहानादमिन्द्राशनिसमस्वनम् ॥ ५५ ॥</s-l></s-lg><s-lg><s-l>तस्य तं नदतो नादं सुघोरं भीमनिस्वनम् ।</s-l><s-l>श्रुत्वा भीष्मोऽब्रवीद्द्रोणं राजानं च सुयोधनम् ॥ ५६ ॥</s-l></s-lg><s-lg><s-l>एष युध्यति संग्रामे हैडिम्बेन दुरात्मना ।</s-l><s-l>भगदत्तो महेष्वासः कृच्छ्रेण परिवर्तते ॥ ५७ ॥</s-l></s-lg><s-lg><s-l>राक्षसश्च महामायः स च राजातिकोपनः ।</s-l><s-l>तौ समेतौ महावीर्यौ कालमृत्युसमावुभौ ॥ ५८ ॥</s-l></s-lg><s-lg><s-l>श्रूयते ह्येष हृष्टानां पाण्डवानां महास्वनः ।</s-l><s-l>हस्तिनश्चैव सुमहान्भीतस्य रुवतो ध्वनिः ॥ ५९ ॥</s-l></s-lg><s-lg><s-l>तत्र गच्छाम भद्रं वो राजानं परिरक्षितुम् ।</s-l><s-l>अरक्ष्यमाणः समरे क्षिप्रं प्राणान्विमोक्ष्यते ॥ ६० ॥</s-l></s-lg><s-lg><s-l>ते त्वरध्वं महावीर्याः किं चिरेण प्रयामहे ।</s-l><s-l>महान्हि वर्तते रौद्रः संग्रामो लोमहर्षणः ॥ ६१ ॥</s-l></s-lg><s-lg><s-l>भक्तश्च कुलपुत्रश्च शूरश्च पृतनापतिः ।</s-l><s-l>युक्तं तस्य परित्राणं कर्तुमस्माभिरच्युताः ॥ ६२ ॥</s-l></s-lg><s-lg><s-l>भीष्मस्य तद्वचः श्रुत्वा भारद्वाजपुरोगमाः ।</s-l><s-l>सहिताः सर्वराजानो भगदत्तपरीप्सया ।</s-l><s-l>उत्तमं जवमास्थाय प्रययुर्यत्र सोऽभवत् ॥ ६३ ॥</s-l></s-lg><s-lg><s-l>तान्प्रयातान्समालोक्य युधिष्ठिरपुरोगमाः ।</s-l><s-l>पाञ्चालाः पाण्डवैः सार्धं पृष्ठतोऽनुययुः परान् ॥ ६४ ॥</s-l></s-lg><s-lg><s-l>तान्यनीकान्यथालोक्य राक्षसेन्द्रः प्रतापवान् ।</s-l><s-l>ननाद सुमहानादं विस्फोटमशनेरिव ॥ ६५ ॥</s-l></s-lg><s-lg><s-l>तस्य तं निनदं श्रुत्वा दृष्ट्वा नागांश्च युध्यतः ।</s-l><s-l>भीष्मः शांतनवो भूयो भारद्वाजमभाषत ॥ ६६ ॥</s-l></s-lg><s-lg><s-l>न रोचते मे संग्रामो हैडिम्बेन दुरात्मना ।</s-l><s-l>बलवीर्यसमाविष्टः ससहायश्च सांप्रतम् ॥ ६७ ॥</s-l></s-lg><s-lg><s-l>नैष शक्यो युधा जेतुमपि वज्रभृता स्वयम् ।</s-l><s-l>लब्धलक्ष्यः प्रहारी च वयं च श्रान्तवाहनाः ।</s-l><s-l>पाञ्चालैः पाण्डवेयैश्च दिवसं क्षतविक्षताः ॥ ६८ ॥</s-l></s-lg><s-lg><s-l>तन्न मे रोचते युद्धं पाण्डवैर्जितकाशिभिः ।</s-l><s-l>घुष्यतामवहारोऽद्य श्वो योत्स्यामः परैः सह ॥ ६९ ॥</s-l></s-lg><s-lg><s-l>पितामहवचः श्रुत्वा तथा चक्रुः स्म कौरवाः ।</s-l><s-l>उपायेनापयानं ते घटोत्कचभयार्दिताः ॥ ७० ॥</s-l></s-lg><s-lg><s-l>कौरवेषु निवृत्तेषु पाण्डवा जितकाशिनः ।</s-l><s-l>सिंहनादमकुर्वन्त शङ्खवेणुस्वनैः सह ॥ ७१ ॥</s-l></s-lg><s-lg><s-l>एवं तदभवद्युद्धं दिवसं भरतर्षभ ।</s-l><s-l>पाण्डवानां कुरूणां च पुरस्कृत्य घटोत्कचम् ॥ ७२ ॥</s-l></s-lg><s-lg><s-l>कौरवास्तु ततो राजन्प्रययुः शिबिरं स्वकम् ।</s-l><s-l>व्रीडमाना निशाकाले पाण्डवेयैः पराजिताः ॥ ७३ ॥</s-l></s-lg><s-lg><s-l>शरविक्षतगात्राश्च पाण्डुपुत्रा महारथाः ।</s-l><s-l>युद्धे सुमनसो भूत्वा शिबिरायैव जग्मिरे ॥ ७४ ॥</s-l></s-lg><s-lg><s-l>पुरस्कृत्य महाराज भीमसेनघटोत्कचौ ।</s-l><s-l>पूजयन्तस्तदान्योन्यं मुदा परमया युताः ॥ ७५ ॥</s-l></s-lg><s-lg><s-l>नदन्तो विविधान्नादांस्तूर्यस्वनविमिश्रितान् ।</s-l><s-l>सिंहनादांश्च कुर्वाणा विमिश्राञ्शङ्खनिस्वनैः ॥ ७६ ॥</s-l></s-lg><s-lg><s-l>विनदन्तो महात्मानः कम्पयन्तश्च मेदिनीम् ।</s-l><s-l>घट्टयन्तश्च मर्माणि तव पुत्रस्य मारिष ।</s-l><s-l>प्रयाताः शिबिरायैव निशाकाले परंतपाः ॥ ७७ ॥</s-l></s-lg><s-lg><s-l>दुर्योधनस्तु नृपतिर्दीनो भ्रातृवधेन च ।</s-l><s-l>मुहूर्तं चिन्तयामास बाष्पशोकसमाकुलः ॥ ७८ ॥</s-l></s-lg><s-lg><s-l>ततः कृत्वा विधिं सर्वं शिबिरस्य यथाविधि ।</s-l><s-l>प्रदध्यौ शोकसंतप्तो भ्रातृव्यसनकर्शितः ॥ ७९ ॥</s-l></s-lg>