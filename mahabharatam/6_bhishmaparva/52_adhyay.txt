<s-lg><s-l> संजय उवाच ।</s-l><s-l>प्रभातायां तु शर्वर्यां भीष्मः शांतनवस्ततः ।</s-l><s-l>अनीकान्यनुसंयाने व्यादिदेशाथ भारत ॥ १ ॥</s-l></s-lg><s-lg><s-l>गारुडं च महाव्यूहं चक्रे शांतनवस्तदा ।</s-l><s-l>पुत्राणां ते जयाकाङ्क्षी भीष्मः कुरुपितामहः ॥ २ ॥</s-l></s-lg><s-lg><s-l>गरुडस्य स्वयं तुण्डे पिता देवव्रतस्तव ।</s-l><s-l>चक्षुषी च भरद्वाजः कृतवर्मा च सात्वतः ॥ ३ ॥</s-l></s-lg><s-lg><s-l>अश्वत्थामा कृपश्चैव शीर्षमास्तां यशस्विनौ ।</s-l><s-l>त्रिगर्तैर्मत्स्यकैकेयैर्वाटधानैश्च संयुतौ ॥ ४ ॥</s-l></s-lg><s-lg><s-l>भूरिश्रवाः शलः शल्यो भगदत्तश्च मारिष ।</s-l><s-l>मद्रकाः सिन्धुसौवीरास्तथा पञ्चनदाश्च ये ॥ ५ ॥</s-l></s-lg><s-lg><s-l>जयद्रथेन सहिता ग्रीवायां संनिवेशिताः ।</s-l><s-l>पृष्ठे दुर्योधनो राजा सोदरैः सानुगैर्वृतः ॥ ६ ॥</s-l></s-lg><s-lg><s-l>विन्दानुविन्दावावन्त्यौ काम्बोजश्च शकैः सह ।</s-l><s-l>पुच्छमासन्महाराज शूरसेनाश्च सर्वशः ॥ ७ ॥</s-l></s-lg><s-lg><s-l>मागधाश्च कलिङ्गाश्च दाशेरकगणैः सह ।</s-l><s-l>दक्षिणं पक्षमासाद्य स्थिता व्यूहस्य दंशिताः ॥ ८ ॥</s-l></s-lg><s-lg><s-l>काननाश्च विकुञ्जाश्च मुक्ताः पुण्ड्राविषस्तथा ।</s-l><s-l>बृहद्बलेन सहिता वामं पक्षमुपाश्रिताः ॥ ९ ॥</s-l></s-lg><s-lg><s-l>व्यूढं दृष्ट्वा तु तत्सैन्यं सव्यसाची परंतपः ।</s-l><s-l>धृष्टद्युम्नेन सहितः प्रत्यव्यूहत संयुगे ।</s-l><s-l>अर्धचन्द्रेण व्यूहेन व्यूहं तमतिदारुणम् ॥ १० ॥</s-l></s-lg><s-lg><s-l>दक्षिणं शृङ्गमास्थाय भीमसेनो व्यरोचत ।</s-l><s-l>नानाशस्त्रौघसंपन्नैर्नानादेश्यैर्नृपैर्वृतः ॥ ११ ॥</s-l></s-lg><s-lg><s-l>तदन्वेव विराटश्च द्रुपदश्च महारथः ।</s-l><s-l>तदनन्तरमेवासीन्नीलो नीलायुधैः सह ॥ १२ ॥</s-l></s-lg><s-lg><s-l>नीलादनन्तरं चैव धृष्टकेतुर्महारथः ।</s-l><s-l>चेदिकाशिकरूषैश्च पौरवैश्चाभिसंवृतः ॥ १३ ॥</s-l></s-lg><s-lg><s-l>धृष्टद्युम्नः शिखण्डी च पाञ्चालाश्च प्रभद्रकाः ।</s-l><s-l>मध्ये सैन्यस्य महतः स्थिता युद्धाय भारत ॥ १४ ॥</s-l></s-lg><s-lg><s-l>तथैव धर्मराजोऽपि गजानीकेन संवृतः ।</s-l><s-l>ततस्तु सात्यकी राजन्द्रौपद्याः पञ्च चात्मजाः ॥ १५ ॥</s-l></s-lg><s-lg><s-l>अभिमन्युस्ततस्तूर्णमिरावांश्च ततः परम् ।</s-l><s-l>भैमसेनिस्ततो राजन्केकयाश्च महारथाः ॥ १६ ॥</s-l></s-lg><s-lg><s-l>ततोऽभूद्द्विपदां श्रेष्ठो वामं पार्श्वमुपाश्रितः ।</s-l><s-l>सर्वस्य जगतो गोप्ता गोप्ता यस्य जनार्दनः ॥ १७ ॥</s-l></s-lg><s-lg><s-l>एवमेतन्महाव्यूहं प्रत्यव्यूहन्त पाण्डवाः ।</s-l><s-l>वधार्थं तव पुत्राणां तत्पक्षं ये च संगताः ॥ १८ ॥</s-l></s-lg><s-lg><s-l>ततः प्रववृते युद्धं व्यतिषक्तरथद्विपम् ।</s-l><s-l>तावकानां परेषां च निघ्नतामितरेतरम् ॥ १९ ॥</s-l></s-lg><s-lg><s-l>हयौघाश्च रथौघाश्च तत्र तत्र विशां पते ।</s-l><s-l>संपतन्तः स्म दृश्यन्ते निघ्नमानाः परस्परम् ॥ २० ॥</s-l></s-lg><s-lg><s-l>धावतां च रथौघानां निघ्नतां च पृथक्पृथक् ।</s-l><s-l>बभूव तुमुलः शब्दो विमिश्रो दुन्दुभिस्वनैः ॥ २१ ॥</s-l></s-lg><s-lg><s-l>दिवस्पृङ्नरवीराणां निघ्नतामितरेतरम् ।</s-l><s-l>संप्रहारे सुतुमुले तव तेषां च भारत ॥ २२ ॥</s-l></s-lg>