<s-lg><s-l> धृतराष्ट्र उवाच ।</s-l><s-l>उक्तो द्वीपस्य संक्षेपो विस्तरं ब्रूहि संजय ।</s-l><s-l>यावद्भूम्यवकाशोऽयं दृश्यते शशलक्षणे ।</s-l><s-l>तस्य प्रमाणं प्रब्रूहि ततो वक्ष्यसि पिप्पलम् ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तः स राज्ञा तु संजयो वाक्यमब्रवीत् ।</s-l><s-l>प्रागायता महाराज षडेते रत्नपर्वताः ।</s-l><s-l>अवगाढा ह्युभयतः समुद्रौ पूर्वपश्चिमौ ॥ २ ॥</s-l></s-lg><s-lg><s-l>हिमवान्हेमकूटश्च निषधश्च नगोत्तमः ।</s-l><s-l>नीलश्च वैडूर्यमयः श्वेतश्च रजतप्रभः ।</s-l><s-l>सर्वधातुविनद्धश्च शृङ्गवान्नाम पर्वतः ॥ ३ ॥</s-l></s-lg><s-lg><s-l>एते वै पर्वता राजन्सिद्धचारणसेविताः ।</s-l><s-l>तेषामन्तरविष्कम्भो योजनानि सहस्रशः ॥ ४ ॥</s-l></s-lg><s-lg><s-l>तत्र पुण्या जनपदास्तानि वर्षाणि भारत ।</s-l><s-l>वसन्ति तेषु सत्त्वानि नानाजातीनि सर्वशः ॥ ५ ॥</s-l></s-lg><s-lg><s-l>इदं तु भारतं वर्षं ततो हैमवतं परम् ।</s-l><s-l>हेमकूटात्परं चैव हरिवर्षं प्रचक्षते ॥ ६ ॥</s-l></s-lg><s-lg><s-l>दक्षिणेन तु नीलस्य निषधस्योत्तरेण च ।</s-l><s-l>प्रागायतो महाराज माल्यवान्नाम पर्वतः ॥ ७ ॥</s-l></s-lg><s-lg><s-l>ततः परं माल्यवतः पर्वतो गन्धमादनः ।</s-l><s-l>परिमण्डलस्तयोर्मध्ये मेरुः कनकपर्वतः ॥ ८ ॥</s-l></s-lg><s-lg><s-l>आदित्यतरुणाभासो विधूम इव पावकः ।</s-l><s-l>योजनानां सहस्राणि षोडशाधः किल स्मृतः ॥ ९ ॥</s-l></s-lg><s-lg><s-l>उच्चैश्च चतुराशीतिर्योजनानां महीपते ।</s-l><s-l>ऊर्ध्वमन्तश्च तिर्यक्च लोकानावृत्य तिष्ठति ॥ १० ॥</s-l></s-lg><s-lg><s-l>तस्य पार्श्वे त्विमे द्वीपाश्चत्वारः संस्थिताः प्रभो ।</s-l><s-l>भद्राश्वः केतुमालश्च जम्बूद्वीपश्च भारत ।</s-l><s-l>उत्तराश्चैव कुरवः कृतपुण्यप्रतिश्रयाः ॥ ११ ॥</s-l></s-lg><s-lg><s-l>विहगः सुमुखो यत्र सुपर्णस्यात्मजः किल ।</s-l><s-l>स वै विचिन्तयामास सौवर्णान्प्रेक्ष्य वायसान् ॥ १२ ॥</s-l></s-lg><s-lg><s-l>मेरुरुत्तममध्यानामधमानां च पक्षिणाम् ।</s-l><s-l>अविशेषकरो यस्मात्तस्मादेनं त्यजाम्यहम् ॥ १३ ॥</s-l></s-lg><s-lg><s-l>तमादित्योऽनुपर्येति सततं ज्योतिषां पतिः ।</s-l><s-l>चन्द्रमाश्च सनक्षत्रो वायुश्चैव प्रदक्षिणम् ॥ १४ ॥</s-l></s-lg><s-lg><s-l>स पर्वतो महाराज दिव्यपुष्पफलान्वितः ।</s-l><s-l>भवनैरावृतः सर्वैर्जाम्बूनदमयैः शुभैः ॥ १५ ॥</s-l></s-lg><s-lg><s-l>तत्र देवगणा राजन्गन्धर्वासुरराक्षसाः ।</s-l><s-l>अप्सरोगणसंयुक्ताः शैले क्रीडन्ति नित्यशः ॥ १६ ॥</s-l></s-lg><s-lg><s-l>तत्र ब्रह्मा च रुद्रश्च शक्रश्चापि सुरेश्वरः ।</s-l><s-l>समेत्य विविधैर्यज्ञैर्यजन्तेऽनेकदक्षिणैः ॥ १७ ॥</s-l></s-lg><s-lg><s-l>तुम्बुरुर्नारदश्चैव विश्वावसुर्हहा हुहूः ।</s-l><s-l>अभिगम्यामरश्रेष्ठाः स्तवै स्तुन्वन्ति चाभिभो ॥ १८ ॥</s-l></s-lg><s-lg><s-l>सप्तर्षयो महात्मानः कश्यपश्च प्रजापतिः ।</s-l><s-l>तत्र गच्छन्ति भद्रं ते सदा पर्वणि पर्वणि ॥ १९ ॥</s-l></s-lg><s-lg><s-l>तस्यैव मूर्धन्युशनाः काव्यो दैत्यैर्महीपते ।</s-l><s-l>तस्य हीमानि रत्नानि तस्येमे रत्नपर्वताः ॥ २० ॥</s-l></s-lg><s-lg><s-l>तस्मात्कुबेरो भगवांश्चतुर्थं भागमश्नुते ।</s-l><s-l>ततः कलांशं वित्तस्य मनुष्येभ्यः प्रयच्छति ॥ २१ ॥</s-l></s-lg><s-lg><s-l>पार्श्वे तस्योत्तरे दिव्यं सर्वर्तुकुसुमं शिवम् ।</s-l><s-l>कर्णिकारवनं रम्यं शिलाजालसमुद्गतम् ॥ २२ ॥</s-l></s-lg><s-lg><s-l>तत्र साक्षात्पशुपतिर्दिव्यैर्भूतैः समावृतः ।</s-l><s-l>उमासहायो भगवान्रमते भूतभावनः ॥ २३ ॥</s-l></s-lg><s-lg><s-l>कर्णिकारमयीं मालां बिभ्रत्पादावलम्बिनीम् ।</s-l><s-l>त्रिभिर्नेत्रैः कृतोद्द्योतस्त्रिभिः सूर्यैरिवोदितैः ॥ २४ ॥</s-l></s-lg><s-lg><s-l>तमुग्रतपसः सिद्धाः सुव्रताः सत्यवादिनः ।</s-l><s-l>पश्यन्ति न हि दुर्वृत्तैः शक्यो द्रष्टुं महेश्वरः ॥ २५ ॥</s-l></s-lg><s-lg><s-l>तस्य शैलस्य शिखरात्क्षीरधारा नरेश्वर ।</s-l><s-l>त्रिंशद्बाहुपरिग्राह्या भीमनिर्घातनिस्वना ॥ २६ ॥</s-l></s-lg><s-lg><s-l>पुण्या पुण्यतमैर्जुष्टा गङ्गा भागीरथी शुभा ।</s-l><s-l>पतत्यजस्रवेगेन ह्रदे चान्द्रमसे शुभे ।</s-l><s-l>तया ह्युत्पादितः पुण्यः स ह्रदः सागरोपमः ॥ २७ ॥</s-l></s-lg><s-lg><s-l>तां धारयामास पुरा दुर्धरां पर्वतैरपि ।</s-l><s-l>शतं वर्षसहस्राणां शिरसा वै महेश्वरः ॥ २८ ॥</s-l></s-lg><s-lg><s-l>मेरोस्तु पश्चिमे पार्श्वे केतुमालो महीपते ।</s-l><s-l>जम्बूषण्डश्च तत्रैव सुमहान्नन्दनोपमः ॥ २९ ॥</s-l></s-lg><s-lg><s-l>आयुर्दश सहस्राणि वर्षाणां तत्र भारत ।</s-l><s-l>सुवर्णवर्णाश्च नराः स्त्रियश्चाप्सरसोपमाः ॥ ३० ॥</s-l></s-lg><s-lg><s-l>अनामया वीतशोका नित्यं मुदितमानसाः ।</s-l><s-l>जायन्ते मानवास्तत्र निष्टप्तकनकप्रभाः ॥ ३१ ॥</s-l></s-lg><s-lg><s-l>गन्धमादनशृङ्गेषु कुबेरः सह राक्षसैः ।</s-l><s-l>संवृतोऽप्सरसां संघैर्मोदते गुह्यकाधिपः ॥ ३२ ॥</s-l></s-lg><s-lg><s-l>गन्धमादनपादेषु परेष्वपरगण्डिकाः ।</s-l><s-l>एकादश सहस्राणि वर्षाणां परमायुषः ॥ ३३ ॥</s-l></s-lg><s-lg><s-l>तत्र कृष्णा नरा राजंस्तेजोयुक्ता महाबलाः ।</s-l><s-l>स्त्रियश्चोत्पलपत्राभाः सर्वाः सुप्रियदर्शनाः ॥ ३४ ॥</s-l></s-lg><s-lg><s-l>नीलात्परतरं श्वेतं श्वेताद्धैरण्यकं परम् ।</s-l><s-l>वर्षमैरावतं नाम ततः शृङ्गवतः परम् ॥ ३५ ॥</s-l></s-lg><s-lg><s-l>धनुःसंस्थे महाराज द्वे वर्षे दक्षिणोत्तरे ।</s-l><s-l>इलावृतं मध्यमं तु पञ्च वर्षाणि चैव ह ॥ ३६ ॥</s-l></s-lg><s-lg><s-l>उत्तरोत्तरमेतेभ्यो वर्षमुद्रिच्यते गुणैः ।</s-l><s-l>आयुष्प्रमाणमारोग्यं धर्मतः कामतोऽर्थतः ॥ ३७ ॥</s-l></s-lg><s-lg><s-l>समन्वितानि भूतानि तेषु वर्षेषु भारत ।</s-l><s-l>एवमेषा महाराज पर्वतैः पृथिवी चिता ॥ ३८ ॥</s-l></s-lg><s-lg><s-l>हेमकूटस्तु सुमहान्कैलासो नाम पर्वतः ।</s-l><s-l>यत्र वैश्रवणो राजा गुह्यकैः सह मोदते ॥ ३९ ॥</s-l></s-lg><s-lg><s-l>अस्त्युत्तरेण कैलासं मैनाकं पर्वतं प्रति ।</s-l><s-l>हिरण्यशृङ्गः सुमहान्दिव्यो मणिमयो गिरिः ॥ ४० ॥</s-l></s-lg><s-lg><s-l>तस्य पार्श्वे महद्दिव्यं शुभं काञ्चनवालुकम् ।</s-l><s-l>रम्यं बिन्दुसरो नाम यत्र राजा भगीरथः ।</s-l><s-l>दृष्ट्वा भागीरथीं गङ्गामुवास बहुलाः समाः ॥ ४१ ॥</s-l></s-lg><s-lg><s-l>यूपा मणिमयास्तत्र चित्याश्चापि हिरण्मयाः ।</s-l><s-l>तत्रेष्ट्वा तु गतः सिद्धिं सहस्राक्षो महायशाः ॥ ४२ ॥</s-l></s-lg><s-lg><s-l>सृष्ट्वा भूतपतिर्यत्र सर्वलोकान्सनातनः ।</s-l><s-l>उपास्यते तिग्मतेजा वृतो भूतैः समागतैः ।</s-l><s-l>नरनारायणौ ब्रह्मा मनुः स्थाणुश्च पञ्चमः ॥ ४३ ॥</s-l></s-lg><s-lg><s-l>तत्र त्रिपथगा देवी प्रथमं तु प्रतिष्ठिता ।</s-l><s-l>ब्रह्मलोकादपक्रान्ता सप्तधा प्रतिपद्यते ॥ ४४ ॥</s-l></s-lg><s-lg><s-l>वस्वोकसारा नलिनी पावना च सरस्वती ।</s-l><s-l>जम्बूनदी च सीता च गङ्गा सिन्धुश्च सप्तमी ॥ ४५ ॥</s-l></s-lg><s-lg><s-l>अचिन्त्या दिव्यसंकल्पा प्रभोरेषैव संविधिः ।</s-l><s-l>उपासते यत्र सत्रं सहस्रयुगपर्यये ॥ ४६ ॥</s-l></s-lg><s-lg><s-l>दृश्यादृश्या च भवति तत्र तत्र सरस्वती ।</s-l><s-l>एता दिव्याः सप्त गङ्गास्त्रिषु लोकेषु विश्रुताः ॥ ४७ ॥</s-l></s-lg><s-lg><s-l>रक्षांसि वै हिमवति हेमकूटे तु गुह्यकाः ।</s-l><s-l>सर्पा नागाश्च निषधे गोकर्णे च तपोधनाः ॥ ४८ ॥</s-l></s-lg><s-lg><s-l>देवासुराणां च गृहं श्वेतः पर्वत उच्यते ।</s-l><s-l>गन्धर्वा निषधे शैले नीले ब्रह्मर्षयो नृप ।</s-l><s-l>शृङ्गवांस्तु महाराज पितॄणां प्रतिसंचरः ॥ ४९ ॥</s-l></s-lg><s-lg><s-l>इत्येतानि महाराज सप्त वर्षाणि भागशः ।</s-l><s-l>भूतान्युपनिविष्टानि गतिमन्ति ध्रुवाणि च ॥ ५० ॥</s-l></s-lg><s-lg><s-l>तेषामृद्धिर्बहुविधा दृश्यते दैवमानुषी ।</s-l><s-l>अशक्या परिसंख्यातुं श्रद्धेया तु बुभूषता ॥ ५१ ॥</s-l></s-lg><s-lg><s-l>यां तु पृच्छसि मा राजन्दिव्यामेतां शशाकृतिम् ।</s-l><s-l>पार्श्वे शशस्य द्वे वर्षे उभये दक्षिणोत्तरे ।</s-l><s-l>कर्णौ तु नागद्वीपं च कश्यपद्वीपमेव च ॥ ५२ ॥</s-l></s-lg><s-lg><s-l>ताम्रवर्णः शिरो राजञ्श्रीमान्मलयपर्वतः ।</s-l><s-l>एतद्द्वितीयं द्वीपस्य दृश्यते शशसंस्थितम् ॥ ५३ ॥</s-l></s-lg>