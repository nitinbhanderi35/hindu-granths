<s-lg><s-l> संजय उवाच ।</s-l><s-l>विराटोऽथ त्रिभिर्बाणैर्भीष्ममार्छन्महारथम् ।</s-l><s-l>विव्याध तुरगांश्चास्य त्रिभिर्बाणैर्महारथः ॥ १ ॥</s-l></s-lg><s-lg><s-l>तं प्रत्यविध्यद्दशभिर्भीष्मः शांतनवः शरैः ।</s-l><s-l>रुक्मपुङ्खैर्महेष्वासः कृतहस्तो महाबलः ॥ २ ॥</s-l></s-lg><s-lg><s-l>द्रौणिर्गाण्डीवधन्वानं भीमधन्वा महारथः ।</s-l><s-l>अविध्यदिषुभिः षड्भिर्दृढहस्तः स्तनान्तरे ॥ ३ ॥</s-l></s-lg><s-lg><s-l>कार्मुकं तस्य चिच्छेद फल्गुनः परवीरहा ।</s-l><s-l>अविध्यच्च भृशं तीक्ष्णैः पत्रिभिः शत्रुकर्शनः ॥ ४ ॥</s-l></s-lg><s-lg><s-l>सोऽन्यत्कार्मुकमादाय वेगवत्क्रोधमूर्छितः ।</s-l><s-l>अमृष्यमाणः पार्थेन कार्मुकच्छेदमाहवे ॥ ५ ॥</s-l></s-lg><s-lg><s-l>अविध्यत्फल्गुनं राजन्नवत्या निशितैः शरैः ।</s-l><s-l>वासुदेवं च सप्तत्या विव्याध परमेषुभिः ॥ ६ ॥</s-l></s-lg><s-lg><s-l>ततः क्रोधाभिताम्राक्षः सह कृष्णेन फल्गुनः ।</s-l><s-l>दीर्घमुष्णं च निःश्वस्य चिन्तयित्वा मुहुर्मुहुः ॥ ७ ॥</s-l></s-lg><s-lg><s-l>धनुः प्रपीड्य वामेन करेणामित्रकर्शनः ।</s-l><s-l>गाण्डीवधन्वा संक्रुद्धः शितान्संनतपर्वणः ।</s-l><s-l>जीवितान्तकरान्घोरान्समादत्त शिलीमुखान् ॥ ८ ॥</s-l></s-lg><s-lg><s-l>तैस्तूर्णं समरेऽविध्यद्द्रौणिं बलवतां वरम् ।</s-l><s-l>तस्य ते कवचं भित्त्वा पपुः शोणितमाहवे ॥ ९ ॥</s-l></s-lg><s-lg><s-l>न विव्यथे च निर्भिन्नो द्रौणिर्गाण्डीवधन्वना ।</s-l><s-l>तथैव शरवर्षाणि प्रतिमुञ्चन्नविह्वलः ।</s-l><s-l>तस्थौ स समरे राजंस्त्रातुमिच्छन्महाव्रतम् ॥ १० ॥</s-l></s-lg><s-lg><s-l>तस्य तत्सुमहत्कर्म शशंसुः पुरुषर्षभाः ।</s-l><s-l>यत्कृष्णाभ्यां समेताभ्यां नापत्रपत संयुगे ॥ ११ ॥</s-l></s-lg><s-lg><s-l>स हि नित्यमनीकेषु युध्यतेऽभयमास्थितः ।</s-l><s-l>अस्त्रग्रामं ससंहारं द्रोणात्प्राप्य सुदुर्लभम् ॥ १२ ॥</s-l></s-lg><s-lg><s-l>ममायमाचार्यसुतो द्रोणस्यातिप्रियः सुतः ।</s-l><s-l>ब्राह्मणश्च विशेषेण माननीयो ममेति च ॥ १३ ॥</s-l></s-lg><s-lg><s-l>समास्थाय मतिं वीरो बीभत्सुः शत्रुतापनः ।</s-l><s-l>कृपां चक्रे रथश्रेष्ठो भारद्वाजसुतं प्रति ॥ १४ ॥</s-l></s-lg><s-lg><s-l>द्रौणिं त्यक्त्वा ततो युद्धे कौन्तेयः शत्रुतापनः ।</s-l><s-l>युयुधे तावकान्निघ्नंस्त्वरमाणः पराक्रमी ॥ १५ ॥</s-l></s-lg><s-lg><s-l>दुर्योधनस्तु दशभिर्गार्ध्रपत्रैः शिलाशितैः ।</s-l><s-l>भीमसेनं महेष्वासं रुक्मपुङ्खैः समर्पयत् ॥ १६ ॥</s-l></s-lg><s-lg><s-l>भीमसेनस्तु संक्रुद्धः परासुकरणं दृढम् ।</s-l><s-l>चित्रं कार्मुकमादत्त शरांश्च निशितान्दश ॥ १७ ॥</s-l></s-lg><s-lg><s-l>आकर्णप्रहितैस्तीक्ष्णैर्वेगितैस्तिग्मतेजनैः ।</s-l><s-l>अविध्यत्तूर्णमव्यग्रः कुरुराजं महोरसि ॥ १८ ॥</s-l></s-lg><s-lg><s-l>तस्य काञ्चनसूत्रस्तु शरैः परिवृतो मणिः ।</s-l><s-l>रराजोरसि वै सूर्यो ग्रहैरिव समावृतः ॥ १९ ॥</s-l></s-lg><s-lg><s-l>पुत्रस्तु तव तेजस्वी भीमसेनेन ताडितः ।</s-l><s-l>नामृष्यत यथा नागस्तलशब्दं समीरितम् ॥ २० ॥</s-l></s-lg><s-lg><s-l>ततः शरैर्महाराज रुक्मपुङ्खैः शिलाशितैः ।</s-l><s-l>भीमं विव्याध संक्रुद्धस्त्रासयानो वरूथिनीम् ॥ २१ ॥</s-l></s-lg><s-lg><s-l>तौ युध्यमानौ समरे भृशमन्योन्यविक्षतौ ।</s-l><s-l>पुत्रौ ते देवसंकाशौ व्यरोचेतां महाबलौ ॥ २२ ॥</s-l></s-lg><s-lg><s-l>चित्रसेनं नरव्याघ्रं सौभद्रः परवीरहा ।</s-l><s-l>अविध्यद्दशभिर्बाणैः पुरुमित्रं च सप्तभिः ॥ २३ ॥</s-l></s-lg><s-lg><s-l>सत्यव्रतं च सप्तत्या विद्ध्वा शक्रसमो युधि ।</s-l><s-l>नृत्यन्निव रणे वीर आर्तिं नः समजीजनत् ॥ २४ ॥</s-l></s-lg><s-lg><s-l>तं प्रत्यविद्यद्दशभिश्चित्रसेनः शिलीमुखैः ।</s-l><s-l>सत्यव्रतश्च नवभिः पुरुमित्रश्च सप्तभिः ॥ २५ ॥</s-l></s-lg><s-lg><s-l>स विद्धो विक्षरन्रक्तं शत्रुसंवारणं महत् ।</s-l><s-l>चिच्छेद चित्रसेनस्य चित्रं कार्मुकमार्जुनिः ।</s-l><s-l>भित्त्वा चास्य तनुत्राणं शरेणोरस्यताडयत् ॥ २६ ॥</s-l></s-lg><s-lg><s-l>ततस्ते तावका वीरा राजपुत्रा महारथाः ।</s-l><s-l>समेत्य युधि संरब्धा विव्यधुर्निशितैः शरैः ।</s-l><s-l>तांश्च सर्वाञ्शरैस्तीक्ष्णैर्जघान परमास्त्रवित् ॥ २७ ॥</s-l></s-lg><s-lg><s-l>तस्य दृष्ट्वा तु तत्कर्म परिवव्रुः सुतास्तव ।</s-l><s-l>दहन्तं समरे सैन्यं तव कक्षं यथोल्बणम् ॥ २८ ॥</s-l></s-lg><s-lg><s-l>अपेतशिशिरे काले समिद्धमिव पावकः ।</s-l><s-l>अत्यरोचत सौभद्रस्तव सैन्यानि शातयन् ॥ २९ ॥</s-l></s-lg><s-lg><s-l>तत्तस्य चरितं दृष्ट्वा पौत्रस्तव विशां पते ।</s-l><s-l>लक्ष्मणोऽभ्यपतत्तूर्णं सात्वतीपुत्रमाहवे ॥ ३० ॥</s-l></s-lg><s-lg><s-l>अभिमन्युस्तु संक्रुद्धो लक्ष्मणं शुभलक्षणम् ।</s-l><s-l>विव्याध विशिखैः षड्भिः सारथिं च त्रिभिः शरैः ॥ ३१ ॥</s-l></s-lg><s-lg><s-l>तथैव लक्ष्मणो राजन्सौभद्रं निशितैः शरैः ।</s-l><s-l>अविध्यत महाराज तदद्भुतमिवाभवत् ॥ ३२ ॥</s-l></s-lg><s-lg><s-l>तस्याश्वांश्चतुरो हत्वा सारथिं च महाबलः ।</s-l><s-l>अभ्यद्रवत सौभद्रो लक्ष्मणं निशितैः शरैः ॥ ३३ ॥</s-l></s-lg><s-lg><s-l>हताश्वे तु रथे तिष्ठँल्लक्ष्मणः परवीरहा ।</s-l><s-l>शक्तिं चिक्षेप संक्रुद्धः सौभद्रस्य रथं प्रति ॥ ३४ ॥</s-l></s-lg><s-lg><s-l>तामापतन्तीं सहसा घोररूपां दुरासदाम् ।</s-l><s-l>अभिमन्युः शरैस्तीक्ष्णैश्चिच्छेद भुजगोपमाम् ॥ ३५ ॥</s-l></s-lg><s-lg><s-l>ततः स्वरथमारोप्य लक्ष्मणं गौतमस्तदा ।</s-l><s-l>अपोवाह रथेनाजौ सर्वसैन्यस्य पश्यतः ॥ ३६ ॥</s-l></s-lg><s-lg><s-l>ततः समाकुले तस्मिन्वर्तमाने महाभये ।</s-l><s-l>अभ्यद्रवञ्जिघांसन्तः परस्परवधैषिणः ॥ ३७ ॥</s-l></s-lg><s-lg><s-l>तावकाश्च महेष्वासाः पाण्डवाश्च महारथाः ।</s-l><s-l>जुह्वन्तः समरे प्राणान्निजघ्नुरितरेतरम् ॥ ३८ ॥</s-l></s-lg><s-lg><s-l>मुक्तकेशा विकवचा विरथाश्छिन्नकार्मुकाः ।</s-l><s-l>बाहुभिः समयुध्यन्त सृञ्जयाः कुरुभिः सह ॥ ३९ ॥</s-l></s-lg><s-lg><s-l>ततो भीष्मो महाबाहुः पाण्डवानां महात्मनाम् ।</s-l><s-l>सेनां जघान संक्रुद्धो दिव्यैरस्त्रैर्महाबलः ॥ ४० ॥</s-l></s-lg><s-lg><s-l>हतेश्वरैर्गजैस्तत्र नरैरश्वैश्च पातितैः ।</s-l><s-l>रथिभिः सादिभिश्चैव समास्तीर्यत मेदिनी ॥ ४१ ॥</s-l></s-lg>