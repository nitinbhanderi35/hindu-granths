<s-lg><s-l> संजय उवाच ।</s-l><s-l>परिणाम्य निशां तां तु सुखसुप्ता जनेश्वराः ।</s-l><s-l>कुरवः पाण्डवाश्चैव पुनर्युद्धाय निर्ययुः ॥ १ ॥</s-l></s-lg><s-lg><s-l>ततः शब्दो महानासीत्सेनयोरुभयोरपि ।</s-l><s-l>निर्गच्छमानयोः संख्ये सागरप्रतिमो महान् ॥ २ ॥</s-l></s-lg><s-lg><s-l>ततो दुर्योधनो राजा चित्रसेनो विविंशतिः ।</s-l><s-l>भीष्मश्च रथिनां श्रेष्ठो भारद्वाजश्च वै द्विजः ॥ ३ ॥</s-l></s-lg><s-lg><s-l>एकीभूताः सुसंयत्ताः कौरवाणां महाचमूः ।</s-l><s-l>व्यूहाय विदधू राजन्पाण्डवान्प्रति दंशिताः ॥ ४ ॥</s-l></s-lg><s-lg><s-l>भीष्मः कृत्वा महाव्यूहं पिता तव विशां पते ।</s-l><s-l>सागरप्रतिमं घोरं वाहनोर्मितरङ्गिणम् ॥ ५ ॥</s-l></s-lg><s-lg><s-l>अग्रतः सर्वसैन्यानां भीष्मः शांतनवो ययौ ।</s-l><s-l>मालवैर्दाक्षिणात्यैश्च आवन्त्यैश्च समन्वितः ॥ ६ ॥</s-l></s-lg><s-lg><s-l>ततोऽनन्तरमेवासीद्भारद्वाजः प्रतापवान् ।</s-l><s-l>पुलिन्दैः पारदैश्चैव तथा क्षुद्रकमालवैः ॥ ७ ॥</s-l></s-lg><s-lg><s-l>द्रोणादनन्तरं यत्तो भगदत्तः प्रतापवान् ।</s-l><s-l>मागधैश्च कलिङ्गैश्च पिशाचैश्च विशां पते ॥ ८ ॥</s-l></s-lg><s-lg><s-l>प्राग्ज्योतिषादनु नृपः कौसल्योऽथ बृहद्बलः ।</s-l><s-l>मेकलैस्त्रैपुरैश्चैव चिच्छिलैश्च समन्वितः ॥ ९ ॥</s-l></s-lg><s-lg><s-l>बृहद्बलात्ततः शूरस्त्रिगर्तः प्रस्थलाधिपः ।</s-l><s-l>काम्बोजैर्बहुभिः सार्धं यवनैश्च सहस्रशः ॥ १० ॥</s-l></s-lg><s-lg><s-l>द्रौणिस्तु रभसः शूरस्त्रिगर्तादनु भारत ।</s-l><s-l>प्रययौ सिंहनादेन नादयानो धरातलम् ॥ ११ ॥</s-l></s-lg><s-lg><s-l>तथा सर्वेण सैन्येन राजा दुर्योधनस्तदा ।</s-l><s-l>द्रौणेरनन्तरं प्रायात्सोदर्यैः परिवारितः ॥ १२ ॥</s-l></s-lg><s-lg><s-l>दुर्योधनादनु कृपस्ततः शारद्वतो ययौ ।</s-l><s-l>एवमेष महाव्यूहः प्रययौ सागरोपमः ॥ १३ ॥</s-l></s-lg><s-lg><s-l>रेजुस्तत्र पताकाश्च श्वेतच्छत्राणि चाभिभो ।</s-l><s-l>अङ्गदान्यथ चित्राणि महार्हाणि धनूंषि च ॥ १४ ॥</s-l></s-lg><s-lg><s-l>तं तु दृष्ट्वा महाव्यूहं तावकानां महारथः ।</s-l><s-l>युधिष्ठिरोऽब्रवीत्तूर्णं पार्षतं पृतनापतिम् ॥ १५ ॥</s-l></s-lg><s-lg><s-l>पश्य व्यूहं महेष्वास निर्मितं सागरोपमम् ।</s-l><s-l>प्रतिव्यूहं त्वमपि हि कुरु पार्षत माचिरम् ॥ १६ ॥</s-l></s-lg><s-lg><s-l>ततः स पार्षतः शूरो व्यूहं चक्रे सुदारुणम् ।</s-l><s-l>शृङ्गाटकं महाराज परव्यूहविनाशनम् ॥ १७ ॥</s-l></s-lg><s-lg><s-l>शृङ्गेभ्यो भीमसेनश्च सात्यकिश्च महारथः ।</s-l><s-l>रथैरनेकसाहस्रैस्तथा हयपदातिभिः ॥ १८ ॥</s-l></s-lg><s-lg><s-l>नाभ्यामभून्नरश्रेष्ठः श्वेताश्वो वानरध्वजः ।</s-l><s-l>मध्ये युधिष्ठिरो राजा माद्रीपुत्रौ च पाण्डवौ ॥ १९ ॥</s-l></s-lg><s-lg><s-l>अथेतरे महेष्वासाः सहसैन्या नराधिपाः ।</s-l><s-l>व्यूहं तं पूरयामासुर्व्यूहशास्त्रविशारदाः ॥ २० ॥</s-l></s-lg><s-lg><s-l>अभिमन्युस्ततः पश्चाद्विराटश्च महारथः ।</s-l><s-l>द्रौपदेयाश्च संहृष्टा राक्षसश्च घटोत्कचः ॥ २१ ॥</s-l></s-lg><s-lg><s-l>एवमेतं महाव्यूहं व्यूह्य भारत पाण्डवाः ।</s-l><s-l>अतिष्ठन्समरे शूरा योद्धुकामा जयैषिणः ॥ २२ ॥</s-l></s-lg><s-lg><s-l>भेरीशब्दाश्च तुमुला विमिश्राः शङ्खनिस्वनैः ।</s-l><s-l>क्ष्वेडितास्फोटितोत्क्रुष्टैः सुभीमाः सर्वतोदिशम् ॥ २३ ॥</s-l></s-lg><s-lg><s-l>ततः शूराः समासाद्य समरे ते परस्परम् ।</s-l><s-l>नेत्रैरनिमिषै राजन्नवैक्षन्त प्रकोपिताः ॥ २४ ॥</s-l></s-lg><s-lg><s-l>मनोभिस्ते मनुष्येन्द्र पूर्वं योधाः परस्परम् ।</s-l><s-l>युद्धाय समवर्तन्त समाहूयेतरेतरम् ॥ २५ ॥</s-l></s-lg><s-lg><s-l>ततः प्रववृते युद्धं घोररूपं भयावहम् ।</s-l><s-l>तावकानां परेषां च निघ्नतामितरेतरम् ॥ २६ ॥</s-l></s-lg><s-lg><s-l>नाराचा निशिताः संख्ये संपतन्ति स्म भारत ।</s-l><s-l>व्यात्तानना भयकरा उरगा इव संघशः ॥ २७ ॥</s-l></s-lg><s-lg><s-l>निष्पेतुर्विमलाः शक्त्यस्तैलधौताः सुतेजनाः ।</s-l><s-l>अम्बुदेभ्यो यथा राजन्भ्राजमानाः शतह्रदाः ॥ २८ ॥</s-l></s-lg><s-lg><s-l>गदाश्च विमलैः पट्टैः पिनद्धाः स्वर्णभूषिताः ।</s-l><s-l>पतन्त्यस्तत्र दृश्यन्ते गिरिशृङ्गोपमाः शुभाः ।</s-l><s-l>निस्त्रिंशाश्च व्यराजन्त विमलाम्बरसंनिभाः ॥ २९ ॥</s-l></s-lg><s-lg><s-l>आर्षभाणि च चर्माणि शतचन्द्राणि भारत ।</s-l><s-l>अशोभन्त रणे राजन्पतमानानि सर्वशः ॥ ३० ॥</s-l></s-lg><s-lg><s-l>तेऽन्योन्यं समरे सेने युध्यमाने नराधिप ।</s-l><s-l>अशोभेतां यथा दैत्यदेवसेने समुद्यते ।</s-l><s-l>अभ्यद्रवन्त समरे तेऽन्योन्यं वै समन्ततः ॥ ३१ ॥</s-l></s-lg><s-lg><s-l>रथास्तु रथिभिस्तूर्णं प्रेषिताः परमाहवे ।</s-l><s-l>युगैर्युगानि संश्लिष्य युयुधुः पार्थिवर्षभाः ॥ ३२ ॥</s-l></s-lg><s-lg><s-l>दन्तिनां युध्यमानानां संघर्षात्पावकोऽभवत् ।</s-l><s-l>दन्तेषु भरतश्रेष्ठ सधूमः सर्वतोदिशम् ॥ ३३ ॥</s-l></s-lg><s-lg><s-l>प्रासैरभिहताः केचिद्गजयोधाः समन्ततः ।</s-l><s-l>पतमानाः स्म दृश्यन्ते गिरिशृङ्गान्नगा इव ॥ ३४ ॥</s-l></s-lg><s-lg><s-l>पादाताश्चाप्यदृश्यन्त निघ्नन्तो हि परस्परम् ।</s-l><s-l>चित्ररूपधराः शूरा नखरप्रासयोधिनः ॥ ३५ ॥</s-l></s-lg><s-lg><s-l>अन्योन्यं ते समासाद्य कुरुपाण्डवसैनिकाः ।</s-l><s-l>शस्त्रैर्नानाविधैर्घोरै रणे निन्युर्यमक्षयम् ॥ ३६ ॥</s-l></s-lg><s-lg><s-l>ततः शांतनवो भीष्मो रथघोषेण नादयन् ।</s-l><s-l>अभ्यागमद्रणे पाण्डून्धनुःशब्देन मोहयन् ॥ ३७ ॥</s-l></s-lg><s-lg><s-l>पाण्डवानां रथाश्चापि नदन्तो भैरवस्वनम् ।</s-l><s-l>अभ्यद्रवन्त संयत्ता धृष्टद्युम्नपुरोगमाः ॥ ३८ ॥</s-l></s-lg><s-lg><s-l>ततः प्रववृते युद्धं तव तेषां च भारत ।</s-l><s-l>नराश्वरथनागानां व्यतिषक्तं परस्परम् ॥ ३९ ॥</s-l></s-lg>