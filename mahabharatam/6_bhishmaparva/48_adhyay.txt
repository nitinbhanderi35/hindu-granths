<s-lg><s-l> धृतराष्ट्र उवाच ।</s-l><s-l>एवं व्यूढेष्वनीकेषु मामकेष्वितरेषु च ।</s-l><s-l>कथं प्रहरतां श्रेष्ठाः संप्रहारं प्रचक्रिरे ॥ १ ॥</s-l></s-lg><s-lg><s-l> संजय उवाच ।</s-l><s-l>समं व्यूढेष्वनीकेषु संनद्धा रुचिरध्वजाः ।</s-l><s-l>अपारमिव संदृश्य सागरप्रतिमं बलम् ॥ २ ॥</s-l></s-lg><s-lg><s-l>तेषां मध्ये स्थितो राजा पुत्रो दुर्योधनस्तव ।</s-l><s-l>अब्रवीत्तावकान्सर्वान्युध्यध्वमिति दंशिताः ॥ ३ ॥</s-l></s-lg><s-lg><s-l>ते मनः क्रूरमास्थाय समभित्यक्तजीविताः ।</s-l><s-l>पाण्डवानभ्यवर्तन्त सर्व एवोच्छ्रितध्वजाः ॥ ४ ॥</s-l></s-lg><s-lg><s-l>ततो युद्धं समभवत्तुमुलं लोमहर्षणम् ।</s-l><s-l>तावकानां परेषां च व्यतिषक्तरथद्विपम् ॥ ५ ॥</s-l></s-lg><s-lg><s-l>मुक्तास्तु रथिभिर्बाणा रुक्मपुङ्खाः सुतेजनाः ।</s-l><s-l>संनिपेतुरकुण्ठाग्रा नागेषु च हयेषु च ॥ ६ ॥</s-l></s-lg><s-lg><s-l>तथा प्रवृत्ते संग्रामे धनुरुद्यम्य दंशितः ।</s-l><s-l>अभिपत्य महाबाहुर्भीष्मो भीमपराक्रमः ॥ ७ ॥</s-l></s-lg><s-lg><s-l>सौभद्रे भीमसेने च शैनेये च महारथे ।</s-l><s-l>केकये च विराटे च धृष्टद्युम्ने च पार्षते ॥ ८ ॥</s-l></s-lg><s-lg><s-l>एतेषु नरवीरेषु चेदिमत्स्येषु चाभितः ।</s-l><s-l>ववर्ष शरवर्षाणि वृद्धः कुरुपितामहः ॥ ९ ॥</s-l></s-lg><s-lg><s-l>प्राकम्पत महाव्यूहस्तस्मिन्वीरसमागमे ।</s-l><s-l>सर्वेषामेव सैन्यानामासीद्व्यतिकरो महान् ॥ १० ॥</s-l></s-lg><s-lg><s-l>सादितध्वजनागाश्च हतप्रवरवाजिनः ।</s-l><s-l>विप्रयातरथानीकाः समपद्यन्त पाण्डवाः ॥ ११ ॥</s-l></s-lg><s-lg><s-l>अर्जुनस्तु नरव्याघ्रो दृष्ट्वा भीष्मं महारथम् ।</s-l><s-l>वार्ष्णेयमब्रवीत्क्रुद्धो याहि यत्र पितामहः ॥ १२ ॥</s-l></s-lg><s-lg><s-l>एष भीष्मः सुसंक्रुद्धो वार्ष्णेय मम वाहिनीम् ।</s-l><s-l>नाशयिष्यति सुव्यक्तं दुर्योधनहिते रतः ॥ १३ ॥</s-l></s-lg><s-lg><s-l>एष द्रोणः कृपः शल्यो विकर्णश्च जनार्दन ।</s-l><s-l>धार्तराष्ट्राश्च सहिता दुर्योधनपुरोगमाः ॥ १४ ॥</s-l></s-lg><s-lg><s-l>पाञ्चालान्निहनिष्यन्ति रक्षिता दृढधन्वना ।</s-l><s-l>सोऽहं भीष्मं गमिष्यामि सैन्यहेतोर्जनार्दन ॥ १५ ॥</s-l></s-lg><s-lg><s-l>तमब्रवीद्वासुदेवो यत्तो भव धनंजय ।</s-l><s-l>एष त्वा प्रापये वीर पितामहरथं प्रति ॥ १६ ॥</s-l></s-lg><s-lg><s-l>एवमुक्त्वा ततः शौरी रथं तं लोकविश्रुतम् ।</s-l><s-l>प्रापयामास भीष्माय रथं प्रति जनेश्वर ॥ १७ ॥</s-l></s-lg><s-lg><s-l>चञ्चद्बहुपताकेन बलाकावर्णवाजिना ।</s-l><s-l>समुच्छ्रितमहाभीमनदद्वानरकेतुना ।</s-l><s-l>महता मेघनादेन रथेनादित्यवर्चसा ॥ १८ ॥</s-l></s-lg><s-lg><s-l>विनिघ्नन्कौरवानीकं शूरसेनांश्च पाण्डवः ।</s-l><s-l>आयाच्छरान्नुदञ्शीघ्रं सुहृच्छोषविनाशनः ॥ १९ ॥</s-l></s-lg><s-lg><s-l>तमापतन्तं वेगेन प्रभिन्नमिव वारणम् ।</s-l><s-l>त्रासयानं रणे शूरान्पातयन्तं च सायकैः ॥ २० ॥</s-l></s-lg><s-lg><s-l>सैन्धवप्रमुखैर्गुप्तः प्राच्यसौवीरकेकयैः ।</s-l><s-l>सहसा प्रत्युदीयाय भीष्मः शांतनवोऽर्जुनम् ॥ २१ ॥</s-l></s-lg><s-lg><s-l>को हि गाण्डीवधन्वानमन्यः कुरुपितामहात् ।</s-l><s-l>द्रोणवैकर्तनाभ्यां वा रथः संयातुमर्हति ॥ २२ ॥</s-l></s-lg><s-lg><s-l>ततो भीष्मो महाराज कौरवाणां पितामहः ।</s-l><s-l>अर्जुनं सप्तसप्तत्या नाराचानां समावृणोत् ॥ २३ ॥</s-l></s-lg><s-lg><s-l>द्रोणश्च पञ्चविंशत्या कृपः पञ्चाशता शरैः ।</s-l><s-l>दुर्योधनश्चतुःषष्ट्या शल्यश्च नवभिः शरैः ॥ २४ ॥</s-l></s-lg><s-lg><s-l>सैन्धवो नवभिश्चापि शकुनिश्चापि पञ्चभिः ।</s-l><s-l>विकर्णो दशभिर्भल्लै राजन्विव्याध पाण्डवम् ॥ २५ ॥</s-l></s-lg><s-lg><s-l>स तैर्विद्धो महेष्वासः समन्तान्निशितैः शरैः ।</s-l><s-l>न विव्यथे महाबाहुर्भिद्यमान इवाचलः ॥ २६ ॥</s-l></s-lg><s-lg><s-l>स भीष्मं पञ्चविंशत्या कृपं च नवभिः शरैः ।</s-l><s-l>द्रोणं षष्ट्या नरव्याघ्रो विकर्णं च त्रिभिः शरैः ॥ २७ ॥</s-l></s-lg><s-lg><s-l>आर्तायनिं त्रिभिर्बाणै राजानं चापि पञ्चभिः ।</s-l><s-l>प्रत्यविध्यदमेयात्मा किरीटी भरतर्षभ ॥ २८ ॥</s-l></s-lg><s-lg><s-l>तं सात्यकिर्विराटश्च धृष्टद्युम्नश्च पार्षतः ।</s-l><s-l>द्रौपदेयाभिमन्युश्च परिवव्रुर्धनंजयम् ॥ २९ ॥</s-l></s-lg><s-lg><s-l>ततो द्रोणं महेष्वासं गाङ्गेयस्य प्रिये रतम् ।</s-l><s-l>अभ्यवर्षत पाञ्चाल्यः संयुक्तः सह सोमकैः ॥ ३० ॥</s-l></s-lg><s-lg><s-l>भीष्मस्तु रथिनां श्रेष्ठस्तूर्णं विव्याध पाण्डवम् ।</s-l><s-l>अशीत्या निशितैर्बाणैस्ततोऽक्रोशन्त तावकाः ॥ ३१ ॥</s-l></s-lg><s-lg><s-l>तेषां तु निनदं श्रुत्वा प्रहृष्टानां प्रहृष्टवत् ।</s-l><s-l>प्रविवेश ततो मध्यं रथसिंहः प्रतापवान् ॥ ३२ ॥</s-l></s-lg><s-lg><s-l>तेषां तु रथसिंहानां मध्यं प्राप्य धनंजयः ।</s-l><s-l>चिक्रीड धनुषा राजँल्लक्ष्यं कृत्वा महारथान् ॥ ३३ ॥</s-l></s-lg><s-lg><s-l>ततो दुर्योधनो राजा भीष्ममाह जनेश्वरः ।</s-l><s-l>पीड्यमानं स्वकं सैन्यं दृष्ट्वा पार्थेन संयुगे ॥ ३४ ॥</s-l></s-lg><s-lg><s-l>एष पाण्डुसुतस्तात कृष्णेन सहितो बली ।</s-l><s-l>यततां सर्वसैन्यानां मूलं नः परिकृन्तति ।</s-l><s-l>त्वयि जीवति गाङ्गेये द्रोणे च रथिनां वरे ॥ ३५ ॥</s-l></s-lg><s-lg><s-l>त्वत्कृते ह्येष कर्णोऽपि न्यस्तशस्त्रो महारथः ।</s-l><s-l>न युध्यति रणे पार्थं हितकामः सदा मम ॥ ३६ ॥</s-l></s-lg><s-lg><s-l>स तथा कुरु गाङ्गेय यथा हन्येत फल्गुनः ।</s-l><s-l>एवमुक्तस्ततो राजन्पिता देवव्रतस्तव ।</s-l><s-l>धिक्क्षत्रधर्ममित्युक्त्वा ययौ पार्थरथं प्रति ॥ ३७ ॥</s-l></s-lg><s-lg><s-l>उभौ श्वेतहयौ राजन्संसक्तौ दृश्य पार्थिवाः ।</s-l><s-l>सिंहनादान्भृशं चक्रुः शङ्खशब्दांश्च भारत ॥ ३८ ॥</s-l></s-lg><s-lg><s-l>द्रौणिर्दुर्योधनश्चैव विकर्णश्च तवात्मजः ।</s-l><s-l>परिवार्य रणे भीष्मं स्थिता युद्धाय मारिष ॥ ३९ ॥</s-l></s-lg><s-lg><s-l>तथैव पाण्डवाः सर्वे परिवार्य धनंजयम् ।</s-l><s-l>स्थिता युद्धाय महते ततो युद्धमवर्तत ॥ ४० ॥</s-l></s-lg><s-lg><s-l>गाङ्गेयस्तु रणे पार्थमानर्छन्नवभिः शरैः ।</s-l><s-l>तमर्जुनः प्रत्यविध्यद्दशभिर्मर्मवेधिभिः ॥ ४१ ॥</s-l></s-lg><s-lg><s-l>ततः शरसहस्रेण सुप्रयुक्तेन पाण्डवः ।</s-l><s-l>अर्जुनः समरश्लाघी भीष्मस्यावारयद्दिशः ॥ ४२ ॥</s-l></s-lg><s-lg><s-l>शरजालं ततस्तत्तु शरजालेन कौरव ।</s-l><s-l>वारयामास पार्थस्य भीष्मः शांतनवस्तथा ॥ ४३ ॥</s-l></s-lg><s-lg><s-l>उभौ परमसंहृष्टावुभौ युद्धाभिनन्दिनौ ।</s-l><s-l>निर्विशेषमयुध्येतां कृतप्रतिकृतैषिणौ ॥ ४४ ॥</s-l></s-lg><s-lg><s-l>भीष्मचापविमुक्तानि शरजालानि संघशः ।</s-l><s-l>शीर्यमाणान्यदृश्यन्त भिन्नान्यर्जुनसायकैः ॥ ४५ ॥</s-l></s-lg><s-lg><s-l>तथैवार्जुनमुक्तानि शरजालानि भागशः ।</s-l><s-l>गाङ्गेयशरनुन्नानि न्यपतन्त महीतले ॥ ४६ ॥</s-l></s-lg><s-lg><s-l>अर्जुनः पञ्चविंशत्या भीष्ममार्च्छच्छितैः शरैः ।</s-l><s-l>भीष्मोऽपि समरे पार्थं विव्याध त्रिंशता शरैः ॥ ४७ ॥</s-l></s-lg><s-lg><s-l>अन्योन्यस्य हयान्विद्ध्वा ध्वजौ च सुमहाबलौ ।</s-l><s-l>रथेषां रथचक्रे च चिक्रीडतुररिंदमौ ॥ ४८ ॥</s-l></s-lg><s-lg><s-l>ततः क्रुद्धो महाराज भीष्मः प्रहरतां वरः ।</s-l><s-l>वासुदेवं त्रिभिर्बाणैराजघान स्तनान्तरे ॥ ४९ ॥</s-l></s-lg><s-lg><s-l>भीष्मचापच्युतैर्बाणैर्निर्विद्धो मधुसूदनः ।</s-l><s-l>विरराज रणे राजन्सपुष्प इव किंशुकः ॥ ५० ॥</s-l></s-lg><s-lg><s-l>ततोऽर्जुनो भृशं क्रुद्धो निर्विद्धं प्रेक्ष्य माधवम् ।</s-l><s-l>गाङ्गेयसारथिं संख्ये निर्बिभेद त्रिभिः शरैः ॥ ५१ ॥</s-l></s-lg><s-lg><s-l>यतमानौ तु तौ वीरावन्योन्यस्य वधं प्रति ।</s-l><s-l>नाशक्नुतां तदान्योन्यमभिसंधातुमाहवे ॥ ५२ ॥</s-l></s-lg><s-lg><s-l>मण्डलानि विचित्राणि गतप्रत्यागतानि च ।</s-l><s-l>अदर्शयेतां बहुधा सूतसामर्थ्यलाघवात् ॥ ५३ ॥</s-l></s-lg><s-lg><s-l>अन्तरं च प्रहारेषु तर्कयन्तौ महारथौ ।</s-l><s-l>राजन्नन्तरमार्गस्थौ स्थितावास्तां मुहुर्मुहुः ॥ ५४ ॥</s-l></s-lg><s-lg><s-l>उभौ सिंहरवोन्मिश्रं शङ्खशब्दं प्रचक्रतुः ।</s-l><s-l>तथैव चापनिर्घोषं चक्रतुस्तौ महारथौ ॥ ५५ ॥</s-l></s-lg><s-lg><s-l>तयोः शङ्खप्रणादेन रथनेमिस्वनेन च ।</s-l><s-l>दारिता सहसा भूमिश्चकम्प च ननाद च ॥ ५६ ॥</s-l></s-lg><s-lg><s-l>न तयोरन्तरं कश्चिद्ददृशे भरतर्षभ ।</s-l><s-l>बलिनौ समरे शूरावन्योन्यसदृशावुभौ ॥ ५७ ॥</s-l></s-lg><s-lg><s-l>चिह्नमात्रेण भीष्मं तु प्रजज्ञुस्तत्र कौरवाः ।</s-l><s-l>तथा पाण्डुसुताः पार्थं चिह्नमात्रेण जज्ञिरे ॥ ५८ ॥</s-l></s-lg><s-lg><s-l>तयोर्नृवरयो राजन्दृश्य तादृक्पराक्रमम् ।</s-l><s-l>विस्मयं सर्वभूतानि जग्मुर्भारत संयुगे ॥ ५९ ॥</s-l></s-lg><s-lg><s-l>न तयोर्विवरं कश्चिद्रणे पश्यति भारत ।</s-l><s-l>धर्मे स्थितस्य हि यथा न कश्चिद्वृजिनं क्वचित् ॥ ६० ॥</s-l></s-lg><s-lg><s-l>उभौ हि शरजालेन तावदृश्यौ बभूवतुः ।</s-l><s-l>प्रकाशौ च पुनस्तूर्णं बभूवतुरुभौ रणे ॥ ६१ ॥</s-l></s-lg><s-lg><s-l>तत्र देवाः सगन्धर्वाश्चारणाश्च सहर्षिभिः ।</s-l><s-l>अन्योन्यं प्रत्यभाषन्त तयोर्दृष्ट्वा पराक्रमम् ॥ ६२ ॥</s-l></s-lg><s-lg><s-l>न शक्यौ युधि संरब्धौ जेतुमेतौ महारथौ ।</s-l><s-l>सदेवासुरगन्धर्वैर्लोकैरपि कथंचन ॥ ६३ ॥</s-l></s-lg><s-lg><s-l>आश्चर्यभूतं लोकेषु युद्धमेतन्महाद्भुतम् ।</s-l><s-l>नैतादृशानि युद्धानि भविष्यन्ति कथंचन ॥ ६४ ॥</s-l></s-lg><s-lg><s-l>नापि शक्यो रणे जेतुं भीष्मः पार्थेन धीमता ।</s-l><s-l>सधनुश्च रथस्थश्च प्रवपन्सायकान्रणे ॥ ६५ ॥</s-l></s-lg><s-lg><s-l>तथैव पाण्डवं युद्धे देवैरपि दुरासदम् ।</s-l><s-l>न विजेतुं रणे भीष्म उत्सहेत धनुर्धरम् ॥ ६६ ॥</s-l></s-lg><s-lg><s-l>इति स्म वाचः श्रूयन्ते प्रोच्चरन्त्यस्ततस्ततः ।</s-l><s-l>गाङ्गेयार्जुनयोः संख्ये स्तवयुक्ता विशां पते ॥ ६७ ॥</s-l></s-lg><s-lg><s-l>त्वदीयास्तु ततो योधाः पाण्डवेयाश्च भारत ।</s-l><s-l>अन्योन्यं समरे जघ्नुस्तयोस्तत्र पराक्रमे ॥ ६८ ॥</s-l></s-lg><s-lg><s-l>शितधारैस्तथा खड्गैर्विमलैश्च परश्वधैः ।</s-l><s-l>शरैरन्यैश्च बहुभिः शस्त्रैर्नानाविधैर्युधि ।</s-l><s-l>उभयोः सेनयोर्वीरा न्यकृन्तन्त परस्परम् ॥ ६९ ॥</s-l></s-lg><s-lg><s-l>वर्तमाने तथा घोरे तस्मिन्युद्धे सुदारुणे ।</s-l><s-l>द्रोणपाञ्चाल्ययो राजन्महानासीत्समागमः ॥ ७० ॥</s-l></s-lg>