<s-lg><s-l> धृतराष्ट्र उवाच ।</s-l><s-l>कथं द्रोणो महेष्वासः पाञ्चाल्यश्चापि पार्षतः ।</s-l><s-l>रणे समीयतुर्यत्तौ तन्ममाचक्ष्व संजय ॥ १ ॥</s-l></s-lg><s-lg><s-l>दिष्टमेव परं मन्ये पौरुषादपि संजय ।</s-l><s-l>यत्र शांतनवो भीष्मो नातरद्युधि पाण्डवम् ॥ २ ॥</s-l></s-lg><s-lg><s-l>भीष्मो हि समरे क्रुद्धो हन्याल्लोकांश्चराचरान् ।</s-l><s-l>स कथं पाण्डवं युद्धे नातरत्संजयौजसा ॥ ३ ॥</s-l></s-lg><s-lg><s-l> संजय उवाच ।</s-l><s-l>शृणु राजन्स्थिरो भूत्वा युद्धमेतत्सुदारुणम् ।</s-l><s-l>न शक्यः पाण्डवो जेतुं देवैरपि सवासवैः ॥ ४ ॥</s-l></s-lg><s-lg><s-l>द्रोणस्तु निशितैर्बाणैर्धृष्टद्युम्नमयोधयत् ।</s-l><s-l>सारथिं चास्य भल्लेन रथनीडादपातयत् ॥ ५ ॥</s-l></s-lg><s-lg><s-l>तस्याथ चतुरो वाहांश्चतुर्भिः सायकोत्तमैः ।</s-l><s-l>पीडयामास संक्रुद्धो धृष्टद्युम्नस्य मारिष ॥ ६ ॥</s-l></s-lg><s-lg><s-l>धृष्टद्युम्नस्ततो द्रोणं नवत्या निशितैः शरैः ।</s-l><s-l>विव्याध प्रहसन्वीरस्तिष्ठ तिष्ठेति चाब्रवीत् ॥ ७ ॥</s-l></s-lg><s-lg><s-l>ततः पुनरमेयात्मा भारद्वाजः प्रतापवान् ।</s-l><s-l>शरैः प्रच्छादयामास धृष्टद्युम्नममर्षणम् ॥ ८ ॥</s-l></s-lg><s-lg><s-l>आददे च शरं घोरं पार्षतस्य वधं प्रति ।</s-l><s-l>शक्राशनिसमस्पर्शं मृत्युदण्डमिवापरम् ॥ ९ ॥</s-l></s-lg><s-lg><s-l>हाहाकारो महानासीत्सर्वसैन्यस्य भारत ।</s-l><s-l>तमिषुं संधितं दृष्ट्वा भारद्वाजेन संयुगे ॥ १० ॥</s-l></s-lg><s-lg><s-l>तत्राद्भुतमपश्याम धृष्टद्युम्नस्य पौरुषम् ।</s-l><s-l>यदेकः समरे वीरस्तस्थौ गिरिरिवाचलः ॥ ११ ॥</s-l></s-lg><s-lg><s-l>तं च दीप्तं शरं घोरमायान्तं मृत्युमात्मनः ।</s-l><s-l>चिच्छेद शरवृष्टिं च भारद्वाजे मुमोच ह ॥ १२ ॥</s-l></s-lg><s-lg><s-l>तत उच्चुक्रुशुः सर्वे पाञ्चालाः पाण्डवैः सह ।</s-l><s-l>धृष्टद्युम्नेन तत्कर्म कृतं दृष्ट्वा सुदुष्करम् ॥ १३ ॥</s-l></s-lg><s-lg><s-l>ततः शक्तिं महावेगां स्वर्णवैडूर्यभूषिताम् ।</s-l><s-l>द्रोणस्य निधनाकाङ्क्षी चिक्षेप स पराक्रमी ॥ १४ ॥</s-l></s-lg><s-lg><s-l>तामापतन्तीं सहसा शक्तिं कनकभूषणाम् ।</s-l><s-l>त्रिधा चिक्षेप समरे भारद्वाजो हसन्निव ॥ १५ ॥</s-l></s-lg><s-lg><s-l>शक्तिं विनिहतां दृष्ट्वा धृष्टद्युम्नः प्रतापवान् ।</s-l><s-l>ववर्ष शरवर्षाणि द्रोणं प्रति जनेश्वर ॥ १६ ॥</s-l></s-lg><s-lg><s-l>शरवर्षं ततस्तं तु संनिवार्य महायशाः ।</s-l><s-l>द्रोणो द्रुपदपुत्रस्य मध्ये चिच्छेद कार्मुकम् ॥ १७ ॥</s-l></s-lg><s-lg><s-l>स च्छिन्नधन्वा समरे गदां गुर्वीं महायशाः ।</s-l><s-l>द्रोणाय प्रेषयामास गिरिसारमयीं बली ॥ १८ ॥</s-l></s-lg><s-lg><s-l>सा गदा वेगवन्मुक्ता प्रायाद्द्रोणजिघांसया ।</s-l><s-l>तत्राद्भुतमपश्याम भारद्वाजस्य विक्रमम् ॥ १९ ॥</s-l></s-lg><s-lg><s-l>लाघवाद्व्यंसयामास गदां हेमविभूषिताम् ।</s-l><s-l>व्यंसयित्वा गदां तां च प्रेषयामास पार्षते ॥ २० ॥</s-l></s-lg><s-lg><s-l>भल्लान्सुनिशितान्पीतान्स्वर्णपुङ्खाञ्शिलाशितान् ।</s-l><s-l>ते तस्य कवचं भित्त्वा पपुः शोणितमाहवे ॥ २१ ॥</s-l></s-lg><s-lg><s-l>अथान्यद्धनुरादाय धृष्टद्युम्नो महामनाः ।</s-l><s-l>द्रोणं युधि पराक्रम्य शरैर्विव्याध पञ्चभिः ॥ २२ ॥</s-l></s-lg><s-lg><s-l>रुधिराक्तौ ततस्तौ तु शुशुभाते नरर्षभौ ।</s-l><s-l>वसन्तसमये राजन्पुष्पिताविव किंशुकौ ॥ २३ ॥</s-l></s-lg><s-lg><s-l>अमर्षितस्ततो राजन्पराक्रम्य चमूमुखे ।</s-l><s-l>द्रोणो द्रुपदपुत्रस्य पुनश्चिच्छेद कार्मुकम् ॥ २४ ॥</s-l></s-lg><s-lg><s-l>अथैनं छिन्नधन्वानं शरैः संनतपर्वभिः ।</s-l><s-l>अवाकिरदमेयात्मा वृष्ट्या मेघ इवाचलम् ॥ २५ ॥</s-l></s-lg><s-lg><s-l>सारथिं चास्य भल्लेन रथनीडादपातयत् ।</s-l><s-l>अथास्य चतुरो वाहांश्चतुर्भिर्निशितैः शरैः ॥ २६ ॥</s-l></s-lg><s-lg><s-l>पातयामास समरे सिंहनादं ननाद च ।</s-l><s-l>ततोऽपरेण भल्लेन हस्ताच्चापमथाच्छिनत् ॥ २७ ॥</s-l></s-lg><s-lg><s-l>स च्छिन्नधन्वा विरथो हताश्वो हतसारथिः ।</s-l><s-l>गदापाणिरवारोहत्ख्यापयन्पौरुषं महत् ॥ २८ ॥</s-l></s-lg><s-lg><s-l>तामस्य विशिखैस्तूर्णं पातयामास भारत ।</s-l><s-l>रथादनवरूढस्य तदद्भुतमिवाभवत् ॥ २९ ॥</s-l></s-lg><s-lg><s-l>ततः स विपुलं चर्म शतचन्द्रं च भानुमत् ।</s-l><s-l>खड्गं च विपुलं दिव्यं प्रगृह्य सुभुजो बली ॥ ३० ॥</s-l></s-lg><s-lg><s-l>अभिदुद्राव वेगेन द्रोणस्य वधकाङ्क्षया ।</s-l><s-l>आमिषार्थी यथा सिंहो वने मत्तमिव द्विपम् ॥ ३१ ॥</s-l></s-lg><s-lg><s-l>तत्राद्भुतमपश्याम भारद्वाजस्य पौरुषम् ।</s-l><s-l>लाघवं चास्त्रयोगं च बलं बाह्वोश्च भारत ॥ ३२ ॥</s-l></s-lg><s-lg><s-l>यदेनं शरवर्षेण वारयामास पार्षतम् ।</s-l><s-l>न शशाक ततो गन्तुं बलवानपि संयुगे ॥ ३३ ॥</s-l></s-lg><s-lg><s-l>तत्र स्थितमपश्याम धृष्टद्युम्नं महारथम् ।</s-l><s-l>वारयाणं शरौघांश्च चर्मणा कृतहस्तवत् ॥ ३४ ॥</s-l></s-lg><s-lg><s-l>ततो भीमो महाबाहुः सहसाभ्यपतद्बली ।</s-l><s-l>साहाय्यकारी समरे पार्षतस्य महात्मनः ॥ ३५ ॥</s-l></s-lg><s-lg><s-l>स द्रोणं निशितैर्बाणै राजन्विव्याध सप्तभिः ।</s-l><s-l>पार्षतं च तदा तूर्णमन्यमारोपयद्रथम् ॥ ३६ ॥</s-l></s-lg><s-lg><s-l>ततो दुर्योधनो राजा कलिङ्गं समचोदयत् ।</s-l><s-l>सैन्येन महता युक्तं भारद्वाजस्य रक्षणे ॥ ३७ ॥</s-l></s-lg><s-lg><s-l>ततः सा महती सेना कलिङ्गानां जनेश्वर ।</s-l><s-l>भीममभ्युद्ययौ तूर्णं तव पुत्रस्य शासनात् ॥ ३८ ॥</s-l></s-lg><s-lg><s-l>पाञ्चाल्यमभिसंत्यज्य द्रोणोऽपि रथिनां वरः ।</s-l><s-l>विराटद्रुपदौ वृद्धौ योधयामास संगतौ ।</s-l><s-l>धृष्टद्युम्नोऽपि समरे धर्मराजं समभ्ययात् ॥ ३९ ॥</s-l></s-lg><s-lg><s-l>ततः प्रववृते युद्धं तुमुलं लोमहर्षणम् ।</s-l><s-l>कलिङ्गानां च समरे भीमस्य च महात्मनः ।</s-l><s-l>जगतः प्रक्षयकरं घोररूपं भयानकम् ॥ ४० ॥</s-l></s-lg>