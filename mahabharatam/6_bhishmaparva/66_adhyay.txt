<s-lg><s-l> संजय उवाच ।</s-l><s-l>अकरोत्तुमुलं युद्धं भीष्मः शांतनवस्तदा ।</s-l><s-l>भीमसेनभयादिच्छन्पुत्रांस्तारयितुं तव ॥ १ ॥</s-l></s-lg><s-lg><s-l>पूर्वाह्णे तन्महारौद्रं राज्ञां युद्धमवर्तत ।</s-l><s-l>कुरूणां पाण्डवानां च मुख्यशूरविनाशनम् ॥ २ ॥</s-l></s-lg><s-lg><s-l>तस्मिन्नाकुलसंग्रामे वर्तमाने महाभये ।</s-l><s-l>अभवत्तुमुलः शब्दः संस्पृशन्गगनं महत् ॥ ३ ॥</s-l></s-lg><s-lg><s-l>नदद्भिश्च महानागैर्हेषमाणैश्च वाजिभिः ।</s-l><s-l>भेरीशङ्खनिनादैश्च तुमुलः समपद्यत ॥ ४ ॥</s-l></s-lg><s-lg><s-l>युयुत्सवस्ते विक्रान्ता विजयाय महाबलाः ।</s-l><s-l>अन्योन्यमभिगर्जन्तो गोष्ठेष्विव महर्षभाः ॥ ५ ॥</s-l></s-lg><s-lg><s-l>शिरसां पात्यमानानां समरे निशितैः शरैः ।</s-l><s-l>अश्मवृष्टिरिवाकाशे बभूव भरतर्षभ ॥ ६ ॥</s-l></s-lg><s-lg><s-l>कुण्डलोष्णीषधारीणि जातरूपोज्ज्वलानि च ।</s-l><s-l>पतितानि स्म दृश्यन्ते शिरांसि भरतर्षभ ॥ ७ ॥</s-l></s-lg><s-lg><s-l>विशिखोन्मथितैर्गात्रैर्बाहुभिश्च सकार्मुकैः ।</s-l><s-l>सहस्ताभरणैश्चान्यैरभवच्छादिता मही ॥ ८ ॥</s-l></s-lg><s-lg><s-l>कवचोपहितैर्गात्रैर्हस्तैश्च समलंकृतैः ।</s-l><s-l>मुखैश्च चन्द्रसंकाशै रक्तान्तनयनैः शुभैः ॥ ९ ॥</s-l></s-lg><s-lg><s-l>गजवाजिमनुष्याणां सर्वगात्रैश्च भूपते ।</s-l><s-l>आसीत्सर्वा समाकीर्णा मुहूर्तेन वसुंधरा ॥ १० ॥</s-l></s-lg><s-lg><s-l>रजोमेघैश्च तुमुलैः शस्त्रविद्युत्प्रकाशितैः ।</s-l><s-l>आयुधानां च निर्घोषः स्तनयित्नुसमोऽभवत् ॥ ११ ॥</s-l></s-lg><s-lg><s-l>स संप्रहारस्तुमुलः कटुकः शोणितोदकः ।</s-l><s-l>प्रावर्तत कुरूणां च पाण्डवानां च भारत ॥ १२ ॥</s-l></s-lg><s-lg><s-l>तस्मिन्महाभये घोरे तुमुले लोमहर्षणे ।</s-l><s-l>ववर्षुः शरवर्षाणि क्षत्रिया युद्धदुर्मदाः ॥ १३ ॥</s-l></s-lg><s-lg><s-l>क्रोशन्ति कुञ्जरास्तत्र शरवर्षप्रतापिताः ।</s-l><s-l>तावकानां परेषां च संयुगे भरतोत्तम ।</s-l><s-l>अश्वाश्च पर्यधावन्त हतारोहा दिशो दश ॥ १४ ॥</s-l></s-lg><s-lg><s-l>उत्पत्य निपतन्त्यन्ये शरघातप्रपीडिताः ।</s-l><s-l>तावकानां परेषां च योधानां भरतर्षभ ॥ १५ ॥</s-l></s-lg><s-lg><s-l>अश्वानां कुञ्जराणां च रथानां चातिवर्तताम् ।</s-l><s-l>संघाताः स्म प्रदृश्यन्ते तत्र तत्र विशां पते ॥ १६ ॥</s-l></s-lg><s-lg><s-l>गदाभिरसिभिः प्रासैर्बाणैश्च नतपर्वभिः ।</s-l><s-l>जघ्नुः परस्परं तत्र क्षत्रियाः कालचोदिताः ॥ १७ ॥</s-l></s-lg><s-lg><s-l>अपरे बाहुभिर्वीरा नियुद्धकुशला युधि ।</s-l><s-l>बहुधा समसज्जन्त आयसैः परिघैरिव ॥ १८ ॥</s-l></s-lg><s-lg><s-l>मुष्टिभिर्जानुभिश्चैव तलैश्चैव विशां पते ।</s-l><s-l>अन्योन्यं जघ्निरे वीरास्तावकाः पाण्डवैः सह ॥ १९ ॥</s-l></s-lg><s-lg><s-l>विरथा रथिनश्चात्र निस्त्रिंशवरधारिणः ।</s-l><s-l>अन्योन्यमभिधावन्त परस्परवधैषिणः ॥ २० ॥</s-l></s-lg><s-lg><s-l>ततो दुर्योधनो राजा कलिङ्गैर्बहुभिर्वृतः ।</s-l><s-l>पुरस्कृत्य रणे भीष्मं पाण्डवानभ्यवर्तत ॥ २१ ॥</s-l></s-lg><s-lg><s-l>तथैव पाण्डवाः सर्वे परिवार्य वृकोदरम् ।</s-l><s-l>भीष्ममभ्यद्रवन्क्रुद्धा रणे रभसवाहनाः ॥ २२ ॥</s-l></s-lg>