<s-lg><s-l> संजय उवाच ।</s-l><s-l>राजञ्शतसहस्राणि तत्र तत्र तदा तदा ।</s-l><s-l>निर्मर्यादं प्रयुद्धानि तत्ते वक्ष्यामि भारत ॥ १ ॥</s-l></s-lg><s-lg><s-l>न पुत्रः पितरं जज्ञे न पिता पुत्रमौरसम् ।</s-l><s-l>न भ्राता भ्रातरं तत्र स्वस्रीयं न च मातुलः ॥ २ ॥</s-l></s-lg><s-lg><s-l>मातुलं न च स्वस्रीयो न सखायं सखा तथा ।</s-l><s-l>आविष्टा इव युध्यन्ते पाण्डवाः कुरुभिः सह ॥ ३ ॥</s-l></s-lg><s-lg><s-l>रथानीकं नरव्याघ्राः केचिदभ्यपतन्रथैः ।</s-l><s-l>अभज्यन्त युगैरेव युगानि भरतर्षभ ॥ ४ ॥</s-l></s-lg><s-lg><s-l>रथेषाश्च रथेषाभिः कूबरा रथकूबरैः ।</s-l><s-l>संहताः संहतैः केचित्परस्परजिघांसवः ॥ ५ ॥</s-l></s-lg><s-lg><s-l>न शेकुश्चलितुं केचित्संनिपत्य रथा रथैः ।</s-l><s-l>प्रभिन्नास्तु महाकायाः संनिपत्य गजा गजैः ॥ ६ ॥</s-l></s-lg><s-lg><s-l>बहुधादारयन्क्रुद्धा विषाणैरितरेतरम् ।</s-l><s-l>सतोमरपताकैश्च वारणाः परवारणैः ॥ ७ ॥</s-l></s-lg><s-lg><s-l>अभिसृत्य महाराज वेगवद्भिर्महागजैः ।</s-l><s-l>दन्तैरभिहतास्तत्र चुक्रुशुः परमातुराः ॥ ८ ॥</s-l></s-lg><s-lg><s-l>अभिनीताश्च शिक्षाभिस्तोत्त्राङ्कुशसमाहताः ।</s-l><s-l>सुप्रभिन्नाः प्रभिन्नानां संमुखाभिमुखा ययुः ॥ ९ ॥</s-l></s-lg><s-lg><s-l>प्रभिन्नैरपि संसक्ताः केचित्तत्र महागजाः ।</s-l><s-l>क्रौञ्चवन्निनदं मुक्त्वा प्राद्रवन्त ततस्ततः ॥ १० ॥</s-l></s-lg><s-lg><s-l>सम्यक्प्रणीता नागाश्च प्रभिन्नकरटामुखाः ।</s-l><s-l>ऋष्टितोमरनाराचैर्निर्विद्धा वरवारणाः ॥ ११ ॥</s-l></s-lg><s-lg><s-l>विनेदुर्भिन्नमर्माणो निपेतुश्च गतासवः ।</s-l><s-l>प्राद्रवन्त दिशः केचिन्नदन्तो भैरवान्रवान् ॥ १२ ॥</s-l></s-lg><s-lg><s-l>गजानां पादरक्षास्तु व्यूढोरस्काः प्रहारिणः ।</s-l><s-l>ऋष्टिभिश्च धनुर्भिश्च विमलैश्च परश्वधैः ॥ १३ ॥</s-l></s-lg><s-lg><s-l>गदाभिर्मुसलैश्चैव भिण्डिपालैः सतोमरैः ।</s-l><s-l>आयसैः परिघैश्चैव निस्त्रिंशैर्विमलैः शितैः ॥ १४ ॥</s-l></s-lg><s-lg><s-l>प्रगृहीतैः सुसंरब्धा धावमानास्ततस्ततः ।</s-l><s-l>व्यदृश्यन्त महाराज परस्परजिघांसवः ॥ १५ ॥</s-l></s-lg><s-lg><s-l>राजमानाश्च निस्त्रिंशाः संसिक्ता नरशोणितैः ।</s-l><s-l>प्रत्यदृश्यन्त शूराणामन्योन्यमभिधावताम् ॥ १६ ॥</s-l></s-lg><s-lg><s-l>अवक्षिप्तावधूतानामसीनां वीरबाहुभिः ।</s-l><s-l>संजज्ञे तुमुलः शब्दः पततां परमर्मसु ॥ १७ ॥</s-l></s-lg><s-lg><s-l>गदामुसलरुग्णानां भिन्नानां च वरासिभिः ।</s-l><s-l>दन्तिदन्तावभिन्नानां मृदितानां च दन्तिभिः ॥ १८ ॥</s-l></s-lg><s-lg><s-l>तत्र तत्र नरौघाणां क्रोशतामितरेतरम् ।</s-l><s-l>शुश्रुवुर्दारुणा वाचः प्रेतानामिव भारत ॥ १९ ॥</s-l></s-lg><s-lg><s-l>हयैरपि हयारोहाश्चामरापीडधारिभिः ।</s-l><s-l>हंसैरिव महावेगैरन्योन्यमभिदुद्रुवुः ॥ २० ॥</s-l></s-lg><s-lg><s-l>तैर्विमुक्ता महाप्रासा जाम्बूनदविभूषणाः ।</s-l><s-l>आशुगा विमलास्तीक्ष्णाः संपेतुर्भुजगोपमाः ॥ २१ ॥</s-l></s-lg><s-lg><s-l>अश्वैरग्र्यजवैः केचिदाप्लुत्य महतो रथान् ।</s-l><s-l>शिरांस्याददिरे वीरा रथिनामश्वसादिनः ॥ २२ ॥</s-l></s-lg><s-lg><s-l>बहूनपि हयारोहान्भल्लैः संनतपर्वभिः ।</s-l><s-l>रथी जघान संप्राप्य बाणगोचरमागतान् ॥ २३ ॥</s-l></s-lg><s-lg><s-l>नगमेघप्रतीकाशाश्चाक्षिप्य तुरगान्गजाः ।</s-l><s-l>पादैरेवावमृद्नन्त मत्ताः कनकभूषणाः ॥ २४ ॥</s-l></s-lg><s-lg><s-l>पाट्यमानेषु कुम्भेषु पार्श्वेष्वपि च वारणाः ।</s-l><s-l>प्रासैर्विनिहताः केचिद्विनेदुः परमातुराः ॥ २५ ॥</s-l></s-lg><s-lg><s-l>साश्वारोहान्हयान्केचिदुन्मथ्य वरवारणाः ।</s-l><s-l>सहसा चिक्षिपुस्तत्र संकुले भैरवे सति ॥ २६ ॥</s-l></s-lg><s-lg><s-l>साश्वारोहान्विषाणाग्रैरुत्क्षिप्य तुरगान्द्विपाः ।</s-l><s-l>रथौघानवमृद्नन्तः सध्वजान्परिचक्रमुः ॥ २७ ॥</s-l></s-lg><s-lg><s-l>पुंस्त्वादभिमदत्वाच्च केचिदत्र महागजाः ।</s-l><s-l>साश्वारोहान्हयाञ्जघ्नुः करैः सचरणैस्तथा ॥ २८ ॥</s-l></s-lg><s-lg><s-l>केचिदाक्षिप्य करिणः साश्वानपि रथान्करैः ।</s-l><s-l>विकर्षन्तो दिशः सर्वाः समीयुः सर्वशब्दगाः ॥ २९ ॥</s-l></s-lg><s-lg><s-l>आशुगा विमलास्तीक्ष्णाः संपेतुर्भुजगोपमाः ।</s-l><s-l>नराश्वकायान्निर्भिद्य लौहानि कवचानि च ॥ ३० ॥</s-l></s-lg><s-lg><s-l>निपेतुर्विमलाः शक्त्यो वीरबाहुभिरर्पिताः ।</s-l><s-l>महोल्काप्रतिमा घोरास्तत्र तत्र विशां पते ॥ ३१ ॥</s-l></s-lg><s-lg><s-l>द्वीपिचर्मावनद्धैश्च व्याघ्रचर्मशयैरपि ।</s-l><s-l>विकोशैर्विमलैः खड्गैरभिजघ्नुः परान्रणे ॥ ३२ ॥</s-l></s-lg><s-lg><s-l>अभिप्लुतमभिक्रुद्धमेकपार्श्वावदारितम् ।</s-l><s-l>विदर्शयन्तः संपेतुः खड्गचर्मपरश्वधैः ॥ ३३ ॥</s-l></s-lg><s-lg><s-l>शक्तिभिर्दारिताः केचित्संछिन्नाश्च परश्वधैः ।</s-l><s-l>हस्तिभिर्मृदिताः केचित्क्षुण्णाश्चान्ये तुरंगमैः ॥ ३४ ॥</s-l></s-lg><s-lg><s-l>रथनेमिनिकृत्ताश्च निकृत्ता निशितैः शरैः ।</s-l><s-l>विक्रोशन्ति नरा राजंस्तत्र तत्र स्म बान्धवान् ॥ ३५ ॥</s-l></s-lg><s-lg><s-l>पुत्रानन्ये पितॄनन्ये भ्रातॄंश्च सह बान्धवैः ।</s-l><s-l>मातुलान्भागिनेयांश्च परानपि च संयुगे ॥ ३६ ॥</s-l></s-lg><s-lg><s-l>विकीर्णान्त्राः सुबहवो भग्नसक्थाश्च भारत ।</s-l><s-l>बाहुभिः सुभुजाच्छिन्नैः पार्श्वेषु च विदारिताः ।</s-l><s-l>क्रन्दन्तः समदृश्यन्त तृषिता जीवितेप्सवः ॥ ३७ ॥</s-l></s-lg><s-lg><s-l>तृष्णापरिगताः केचिदल्पसत्त्वा विशां पते ।</s-l><s-l>भूमौ निपतिताः संख्ये जलमेव ययाचिरे ॥ ३८ ॥</s-l></s-lg><s-lg><s-l>रुधिरौघपरिक्लिन्नाः क्लिश्यमानाश्च भारत ।</s-l><s-l>व्यनिन्दन्भृशमात्मानं तव पुत्रांश्च संगतान् ॥ ३९ ॥</s-l></s-lg><s-lg><s-l>अपरे क्षत्रियाः शूराः कृतवैराः परस्परम् ।</s-l><s-l>नैव शस्त्रं विमुञ्चन्ति नैव क्रन्दन्ति मारिष ।</s-l><s-l>तर्जयन्ति च संहृष्टास्तत्र तत्र परस्परम् ॥ ४० ॥</s-l></s-lg><s-lg><s-l>निर्दश्य दशनैश्चापि क्रोधात्स्वदशनच्छदान् ।</s-l><s-l>भ्रुकुटीकुटिलैर्वक्त्रैः प्रेक्षन्ते च परस्परम् ॥ ४१ ॥</s-l></s-lg><s-lg><s-l>अपरे क्लिश्यमानास्तु व्रणार्ताः शरपीडिताः ।</s-l><s-l>निष्कूजाः समपद्यन्त दृढसत्त्वा महाबलाः ॥ ४२ ॥</s-l></s-lg><s-lg><s-l>अन्ये तु विरथाः शूरा रथमन्यस्य संयुगे ।</s-l><s-l>प्रार्थयाना निपतिताः संक्षुण्णा वरवारणैः ।</s-l><s-l>अशोभन्त महाराज पुष्पिता इव किंशुकाः ॥ ४३ ॥</s-l></s-lg><s-lg><s-l>संबभूवुरनीकेषु बहवो भैरवस्वनाः ।</s-l><s-l>वर्तमाने महाभीमे तस्मिन्वीरवरक्षये ॥ ४४ ॥</s-l></s-lg><s-lg><s-l>अहनत्तु पिता पुत्रं पुत्रश्च पितरं रणे ।</s-l><s-l>स्वस्रीयो मातुलं चापि स्वस्रीयं चापि मातुलः ॥ ४५ ॥</s-l></s-lg><s-lg><s-l>सखायं च सखा राजन्संबन्धी बान्धवं तथा ।</s-l><s-l>एवं युयुधिरे तत्र कुरवः पाण्डवैः सह ॥ ४६ ॥</s-l></s-lg><s-lg><s-l>वर्तमाने भये तस्मिन्निर्मर्यादे महाहवे ।</s-l><s-l>भीष्ममासाद्य पार्थानां वाहिनी समकम्पत ॥ ४७ ॥</s-l></s-lg><s-lg><s-l>केतुना पञ्चतारेण तालेन भरतर्षभ ।</s-l><s-l>राजतेन महाबाहुरुच्छ्रितेन महारथे ।</s-l><s-l>बभौ भीष्मस्तदा राजंश्चन्द्रमा इव मेरुणा ॥ ४८ ॥</s-l></s-lg>