<s-lg><s-l> धृतराष्ट्र उवाच ।</s-l><s-l>तथा प्रतिसमादिष्टः कलिङ्गो वाहिनीपतिः ।</s-l><s-l>कथमद्भुतकर्माणं भीमसेनं महाबलम् ॥ १ ॥</s-l></s-lg><s-lg><s-l>चरन्तं गदया वीरं दण्डपाणिमिवान्तकम् ।</s-l><s-l>योधयामास समरे कलिङ्गः सह सेनया ॥ २ ॥</s-l></s-lg><s-lg><s-l> संजय उवाच ।</s-l><s-l>पुत्रेण तव राजेन्द्र स तथोक्तो महाबलः ।</s-l><s-l>महत्या सेनया गुप्तः प्रायाद्भीमरथं प्रति ॥ ३ ॥</s-l></s-lg><s-lg><s-l>तामापतन्तीं सहसा कलिङ्गानां महाचमूम् ।</s-l><s-l>रथनागाश्वकलिलां प्रगृहीतमहायुधाम् ॥ ४ ॥</s-l></s-lg><s-lg><s-l>भीमसेनः कलिङ्गानामार्छद्भारत वाहिनीम् ।</s-l><s-l>केतुमन्तं च नैषादिमायान्तं सह चेदिभिः ॥ ५ ॥</s-l></s-lg><s-lg><s-l>ततः श्रुतायुः संक्रुद्धो राज्ञा केतुमता सह ।</s-l><s-l>आससाद रणे भीमं व्यूढानीकेषु चेदिषु ॥ ६ ॥</s-l></s-lg><s-lg><s-l>रथैरनेकसाहस्रैः कलिङ्गानां जनाधिपः ।</s-l><s-l>अयुतेन गजानां च निषादैः सह केतुमान् ।</s-l><s-l>भीमसेनं रणे राजन्समन्तात्पर्यवारयत् ॥ ७ ॥</s-l></s-lg><s-lg><s-l>चेदिमत्स्यकरूषाश्च भीमसेनपुरोगमाः ।</s-l><s-l>अभ्यवर्तन्त सहसा निषादान्सह राजभिः ॥ ८ ॥</s-l></s-lg><s-lg><s-l>ततः प्रववृते युद्धं घोररूपं भयानकम् ।</s-l><s-l>प्रजानन्न च योधान्स्वान्परस्परजिघांसया ॥ ९ ॥</s-l></s-lg><s-lg><s-l>घोरमासीत्ततो युद्धं भीमस्य सहसा परैः ।</s-l><s-l>यथेन्द्रस्य महाराज महत्या दैत्यसेनया ॥ १० ॥</s-l></s-lg><s-lg><s-l>तस्य सैन्यस्य संग्रामे युध्यमानस्य भारत ।</s-l><s-l>बभूव सुमहाञ्शब्दः सागरस्येव गर्जतः ॥ ११ ॥</s-l></s-lg><s-lg><s-l>अन्योन्यस्य तदा योधा निकृन्तन्तो विशां पते ।</s-l><s-l>महीं चक्रुश्चितां सर्वां शशशोणितसंनिभाम् ॥ १२ ॥</s-l></s-lg><s-lg><s-l>योधांश्च स्वान्परान्वापि नाभ्यजानञ्जिघांसया ।</s-l><s-l>स्वानप्याददते स्वाश्च शूराः समरदुर्जयाः ॥ १३ ॥</s-l></s-lg><s-lg><s-l>विमर्दः सुमहानासीदल्पानां बहुभिः सह ।</s-l><s-l>कलिङ्गैः सह चेदीनां निषादैश्च विशां पते ॥ १४ ॥</s-l></s-lg><s-lg><s-l>कृत्वा पुरुषकारं तु यथाशक्ति महाबलाः ।</s-l><s-l>भीमसेनं परित्यज्य संन्यवर्तन्त चेदयः ॥ १५ ॥</s-l></s-lg><s-lg><s-l>सर्वैः कलिङ्गैरासन्नः संनिवृत्तेषु चेदिषु ।</s-l><s-l>स्वबाहुबलमास्थाय न न्यवर्तत पाण्डवः ॥ १६ ॥</s-l></s-lg><s-lg><s-l>न चचाल रथोपस्थाद्भीमसेनो महाबलः ।</s-l><s-l>शितैरवाकिरन्बाणैः कलिङ्गानां वरूथिनीम् ॥ १७ ॥</s-l></s-lg><s-lg><s-l>कलिङ्गस्तु महेष्वासः पुत्रश्चास्य महारथः ।</s-l><s-l>शक्रदेव इति ख्यातो जघ्नतुः पाण्डवं शरैः ॥ १८ ॥</s-l></s-lg><s-lg><s-l>ततो भीमो महाबाहुर्विधुन्वन्रुचिरं धनुः ।</s-l><s-l>योधयामास कालिङ्गान्स्वबाहुबलमाश्रितः ॥ १९ ॥</s-l></s-lg><s-lg><s-l>शक्रदेवस्तु समरे विसृजन्सायकान्बहून् ।</s-l><s-l>अश्वाञ्जघान समरे भीमसेनस्य सायकैः ।</s-l><s-l>ववर्ष शरवर्षाणि तपान्ते जलदो यथा ॥ २० ॥</s-l></s-lg><s-lg><s-l>हताश्वे तु रथे तिष्ठन्भीमसेनो महाबलः ।</s-l><s-l>शक्रदेवाय चिक्षेप सर्वशैक्यायसीं गदाम् ॥ २१ ॥</s-l></s-lg><s-lg><s-l>स तया निहतो राजन्कलिङ्गस्य सुतो रथात् ।</s-l><s-l>सध्वजः सह सूतेन जगाम धरणीतलम् ॥ २२ ॥</s-l></s-lg><s-lg><s-l>हतमात्मसुतं दृष्ट्वा कलिङ्गानां जनाधिपः ।</s-l><s-l>रथैरनेकसाहस्रैर्भीमस्यावारयद्दिशः ॥ २३ ॥</s-l></s-lg><s-lg><s-l>ततो भीमो महाबाहुर्गुर्वीं त्यक्त्वा महागदाम् ।</s-l><s-l>उद्बबर्हाथ निस्त्रिंशं चिकीर्षुः कर्म दारुणम् ॥ २४ ॥</s-l></s-lg><s-lg><s-l>चर्म चाप्रतिमं राजन्नार्षभं पुरुषर्षभ ।</s-l><s-l>नक्षत्रैरर्धचन्द्रैश्च शातकुम्भमयैश्चितम् ॥ २५ ॥</s-l></s-lg><s-lg><s-l>कलिङ्गस्तु ततः क्रुद्धो धनुर्ज्यामवमृज्य ह ।</s-l><s-l>प्रगृह्य च शरं घोरमेकं सर्पविषोपमम् ।</s-l><s-l>प्राहिणोद्भीमसेनाय वधाकाङ्क्षी जनेश्वरः ॥ २६ ॥</s-l></s-lg><s-lg><s-l>तमापतन्तं वेगेन प्रेरितं निशितं शरम् ।</s-l><s-l>भीमसेनो द्विधा राजंश्चिच्छेद विपुलासिना ।</s-l><s-l>उदक्रोशच्च संहृष्टस्त्रासयानो वरूथिनीम् ॥ २७ ॥</s-l></s-lg><s-lg><s-l>कलिङ्गस्तु ततः क्रुद्धो भीमसेनाय संयुगे ।</s-l><s-l>तोमरान्प्राहिणोच्छीघ्रं चतुर्दश शिलाशितान् ॥ २८ ॥</s-l></s-lg><s-lg><s-l>तानप्राप्तान्महाबाहुः खगतानेव पाण्डवः ।</s-l><s-l>चिच्छेद सहसा राजन्नसंभ्रान्तो वरासिना ॥ २९ ॥</s-l></s-lg><s-lg><s-l>निकृत्य तु रणे भीमस्तोमरान्वै चतुर्दश ।</s-l><s-l>भानुमन्तमभिप्रेक्ष्य प्राद्रवत्पुरुषर्षभः ॥ ३० ॥</s-l></s-lg><s-lg><s-l>भानुमांस्तु ततो भीमं शरवर्षेण छादयन् ।</s-l><s-l>ननाद बलवन्नादं नादयानो नभस्तलम् ॥ ३१ ॥</s-l></s-lg><s-lg><s-l>न तं स ममृषे भीमः सिंहनादं महारणे ।</s-l><s-l>ततः स्वरेण महता विननाद महास्वनम् ॥ ३२ ॥</s-l></s-lg><s-lg><s-l>तेन शब्देन वित्रस्ता कलिङ्गानां वरूथिनी ।</s-l><s-l>न भीमं समरे मेने मानुषं भरतर्षभ ॥ ३३ ॥</s-l></s-lg><s-lg><s-l>ततो भीमो महाराज नदित्वा विपुलं स्वनम् ।</s-l><s-l>सासिर्वेगादवप्लुत्य दन्ताभ्यां वारणोत्तमम् ॥ ३४ ॥</s-l></s-lg><s-lg><s-l>आरुरोह ततो मध्यं नागराजस्य मारिष ।</s-l><s-l>खड्गेन पृथुना मध्ये भानुमन्तमथाच्छिनत् ॥ ३५ ॥</s-l></s-lg><s-lg><s-l>सोऽन्तरायुधिनं हत्वा राजपुत्रमरिंदमः ।</s-l><s-l>गुरुभारसहस्कन्धे नागस्यासिमपातयत् ॥ ३६ ॥</s-l></s-lg><s-lg><s-l>छिन्नस्कन्धः स विनदन्पपात गजयूथपः ।</s-l><s-l>आरुग्णः सिन्धुवेगेन सानुमानिव पर्वतः ॥ ३७ ॥</s-l></s-lg><s-lg><s-l>ततस्तस्मादवप्लुत्य गजाद्भारत भारतः ।</s-l><s-l>खड्गपाणिरदीनात्मा अतिष्ठद्भुवि दंशितः ॥ ३८ ॥</s-l></s-lg><s-lg><s-l>स चचार बहून्मार्गानभीतः पातयन्गजान् ।</s-l><s-l>अग्निचक्रमिवाविद्धं सर्वतः प्रत्यदृश्यत ॥ ३९ ॥</s-l></s-lg><s-lg><s-l>अश्ववृन्देषु नागेषु रथानीकेषु चाभिभूः ।</s-l><s-l>पदातीनां च संघेषु विनिघ्नञ्शोणितोक्षितः ।</s-l><s-l>श्येनवद्व्यचरद्भीमो रणे रिपुबलोत्कटः ॥ ४० ॥</s-l></s-lg><s-lg><s-l>छिन्दंस्तेषां शरीराणि शिरांसि च महाजवः ।</s-l><s-l>खड्गेन शितधारेण संयुगे गजयोधिनाम् ॥ ४१ ॥</s-l></s-lg><s-lg><s-l>पदातिरेकः संक्रुद्धः शत्रूणां भयवर्धनः ।</s-l><s-l>मोहयामास च तदा कालान्तकयमोपमः ॥ ४२ ॥</s-l></s-lg><s-lg><s-l>मूढाश्च ते तमेवाजौ विनदन्तः समाद्रवन् ।</s-l><s-l>सासिमुत्तमवेगेन विचरन्तं महारणे ॥ ४३ ॥</s-l></s-lg><s-lg><s-l>निकृत्य रथिनामाजौ रथेषाश्च युगानि च ।</s-l><s-l>जघान रथिनश्चापि बलवानरिमर्दनः ॥ ४४ ॥</s-l></s-lg><s-lg><s-l>भीमसेनश्चरन्मार्गान्सुबहून्प्रत्यदृश्यत ।</s-l><s-l>भ्रान्तमुद्भ्रान्तमाविद्धमाप्लुतं प्रसृतं सृतम् ।</s-l><s-l>संपातं समुदीर्यं च दर्शयामास पाण्डवः ॥ ४५ ॥</s-l></s-lg><s-lg><s-l>केचिदग्रासिना छिन्नाः पाण्डवेन महात्मना ।</s-l><s-l>विनेदुर्भिन्नमर्माणो निपेतुश्च गतासवः ॥ ४६ ॥</s-l></s-lg><s-lg><s-l>छिन्नदन्ताग्रहस्ताश्च भिन्नकुम्भास्तथापरे ।</s-l><s-l>वियोधाः स्वान्यनीकानि जघ्नुर्भारत वारणाः ।</s-l><s-l>निपेतुरुर्व्यां च तथा विनदन्तो महारवान् ॥ ४७ ॥</s-l></s-lg><s-lg><s-l>छिन्नांश्च तोमरांश्चापान्महामात्रशिरांसि च ।</s-l><s-l>परिस्तोमानि चित्राणि कक्ष्याश्च कनकोज्ज्वलाः ॥ ४८ ॥</s-l></s-lg><s-lg><s-l>ग्रैवेयाण्यथ शक्तीश्च पताकाः कणपांस्तथा ।</s-l><s-l>तूणीराण्यथ यन्त्राणि विचित्राणि धनूंषि च ॥ ४९ ॥</s-l></s-lg><s-lg><s-l>अग्निकुण्डानि शुभ्राणि तोत्त्रांश्चैवाङ्कुशैः सह ।</s-l><s-l>घण्टाश्च विविधा राजन्हेमगर्भांस्त्सरूनपि ।</s-l><s-l>पततः पतितांश्चैव पश्यामः सह सादिभिः ॥ ५० ॥</s-l></s-lg><s-lg><s-l>छिन्नगात्रावरकरैर्निहतैश्चापि वारणैः ।</s-l><s-l>आसीत्तस्मिन्समास्तीर्णा पतितैर्भूर्नगैरिव ॥ ५१ ॥</s-l></s-lg><s-lg><s-l>विमृद्यैवं महानागान्ममर्दाश्वान्नरर्षभः ।</s-l><s-l>अश्वारोहवरांश्चापि पातयामास भारत ।</s-l><s-l>तद्घोरमभवद्युद्धं तस्य तेषां च भारत ॥ ५२ ॥</s-l></s-lg><s-lg><s-l>खलीनान्यथ योक्त्राणि कशाश्च कनकोज्ज्वलाः ।</s-l><s-l>परिस्तोमाश्च प्रासाश्च ऋष्टयश्च महाधनाः ॥ ५३ ॥</s-l></s-lg><s-lg><s-l>कवचान्यथ चर्माणि चित्राण्यास्तरणानि च ।</s-l><s-l>तत्र तत्रापविद्धानि व्यदृश्यन्त महाहवे ॥ ५४ ॥</s-l></s-lg><s-lg><s-l>प्रोथयन्त्रैर्विचित्रैश्च शस्त्रैश्च विमलैस्तथा ।</s-l><s-l>स चक्रे वसुधां कीर्णां शबलैः कुसुमैरिव ॥ ५५ ॥</s-l></s-lg><s-lg><s-l>आप्लुत्य रथिनः कांश्चित्परामृश्य महाबलः ।</s-l><s-l>पातयामास खड्गेन सध्वजानपि पाण्डवः ॥ ५६ ॥</s-l></s-lg><s-lg><s-l>मुहुरुत्पततो दिक्षु धावतश्च यशस्विनः ।</s-l><s-l>मार्गांश्च चरतश्चित्रान्व्यस्मयन्त रणे जनाः ॥ ५७ ॥</s-l></s-lg><s-lg><s-l>निजघान पदा कांश्चिदाक्षिप्यान्यानपोथयत् ।</s-l><s-l>खड्गेनान्यांश्च चिच्छेद नादेनान्यांश्च भीषयन् ॥ ५८ ॥</s-l></s-lg><s-lg><s-l>ऊरुवेगेन चाप्यन्यान्पातयामास भूतले ।</s-l><s-l>अपरे चैनमालोक्य भयात्पञ्चत्वमागताः ॥ ५९ ॥</s-l></s-lg><s-lg><s-l>एवं सा बहुला सेना कलिङ्गानां तरस्विनाम् ।</s-l><s-l>परिवार्य रणे भीष्मं भीमसेनमुपाद्रवत् ॥ ६० ॥</s-l></s-lg><s-lg><s-l>ततः कलिङ्गसैन्यानां प्रमुखे भरतर्षभ ।</s-l><s-l>श्रुतायुषमभिप्रेक्ष्य भीमसेनः समभ्ययात् ॥ ६१ ॥</s-l></s-lg><s-lg><s-l>तमायान्तमभिप्रेक्ष्य कलिङ्गो नवभिः शरैः ।</s-l><s-l>भीमसेनममेयात्मा प्रत्यविध्यत्स्तनान्तरे ॥ ६२ ॥</s-l></s-lg><s-lg><s-l>कलिङ्गबाणाभिहतस्तोत्त्रार्दित इव द्विपः ।</s-l><s-l>भीमसेनः प्रजज्वाल क्रोधेनाग्निरिवेन्धनैः ॥ ६३ ॥</s-l></s-lg><s-lg><s-l>अथाशोकः समादाय रथं हेमपरिष्कृतम् ।</s-l><s-l>भीमं संपादयामास रथेन रथसारथिः ॥ ६४ ॥</s-l></s-lg><s-lg><s-l>तमारुह्य रथं तूर्णं कौन्तेयः शत्रुसूदनः ।</s-l><s-l>कलिङ्गमभिदुद्राव तिष्ठ तिष्ठेति चाब्रवीत् ॥ ६५ ॥</s-l></s-lg><s-lg><s-l>ततः श्रुतायुर्बलवान्भीमाय निशिताञ्शरान् ।</s-l><s-l>प्रेषयामास संक्रुद्धो दर्शयन्पाणिलाघवम् ॥ ६६ ॥</s-l></s-lg><s-lg><s-l>स कार्मुकवरोत्सृष्टैर्नवभिर्निशितैः शरैः ।</s-l><s-l>समाहतो भृशं राजन्कलिङ्गेन महायशाः ।</s-l><s-l>संचुक्रुधे भृशं भीमो दण्डाहत इवोरगः ॥ ६७ ॥</s-l></s-lg><s-lg><s-l>क्रुद्धश्च चापमायम्य बलवद्बलिनां वरः ।</s-l><s-l>कलिङ्गमवधीत्पार्थो भीमः सप्तभिरायसैः ॥ ६८ ॥</s-l></s-lg><s-lg><s-l>क्षुराभ्यां चक्ररक्षौ च कलिङ्गस्य महाबलौ ।</s-l><s-l>सत्यदेवं च सत्यं च प्राहिणोद्यमसादनम् ॥ ६९ ॥</s-l></s-lg><s-lg><s-l>ततः पुनरमेयात्मा नाराचैर्निशितैस्त्रिभिः ।</s-l><s-l>केतुमन्तं रणे भीमोऽगमयद्यमसादनम् ॥ ७० ॥</s-l></s-lg><s-lg><s-l>ततः कलिङ्गाः संक्रुद्धा भीमसेनममर्षणम् ।</s-l><s-l>अनीकैर्बहुसाहस्रैः क्षत्रियाः समवारयन् ॥ ७१ ॥</s-l></s-lg><s-lg><s-l>ततः शक्तिगदाखड्गतोमरर्ष्टिपरश्वधैः ।</s-l><s-l>कलिङ्गाश्च ततो राजन्भीमसेनमवाकिरन् ॥ ७२ ॥</s-l></s-lg><s-lg><s-l>संनिवार्य स तां घोरां शरवृष्टिं समुत्थिताम् ।</s-l><s-l>गदामादाय तरसा परिप्लुत्य महाबलः ।</s-l><s-l>भीमः सप्तशतान्वीराननयद्यमसादनम् ॥ ७३ ॥</s-l></s-lg><s-lg><s-l>पुनश्चैव द्विसाहस्रान्कलिङ्गानरिमर्दनः ।</s-l><s-l>प्राहिणोन्मृत्युलोकाय तदद्भुतमिवाभवत् ॥ ७४ ॥</s-l></s-lg><s-lg><s-l>एवं स तान्यनीकानि कलिङ्गानां पुनः पुनः ।</s-l><s-l>बिभेद समरे वीरः प्रेक्ष्य भीष्मं महाव्रतम् ॥ ७५ ॥</s-l></s-lg><s-lg><s-l>हतारोहाश्च मातङ्गाः पाण्डवेन महात्मना ।</s-l><s-l>विप्रजग्मुरनीकेषु मेघा वातहता इव ।</s-l><s-l>मृद्नन्तः स्वान्यनीकानि विनदन्तः शरातुराः ॥ ७६ ॥</s-l></s-lg><s-lg><s-l>ततो भीमो महाबाहुः शङ्खं प्राध्मापयद्बली ।</s-l><s-l>सर्वकालिङ्गसैन्यानां मनांसि समकम्पयत् ॥ ७७ ॥</s-l></s-lg><s-lg><s-l>मोहश्चापि कलिङ्गानामाविवेश परंतप ।</s-l><s-l>प्राकम्पन्त च सैन्यानि वाहनानि च सर्वशः ॥ ७८ ॥</s-l></s-lg><s-lg><s-l>भीमेन समरे राजन्गजेन्द्रेणेव सर्वतः ।</s-l><s-l>मार्गान्बहून्विचरता धावता च ततस्ततः ।</s-l><s-l>मुहुरुत्पतता चैव संमोहः समजायत ॥ ७९ ॥</s-l></s-lg><s-lg><s-l>भीमसेनभयत्रस्तं सैन्यं च समकम्पत ।</s-l><s-l>क्षोभ्यमाणमसंबाधं ग्राहेणेव महत्सरः ॥ ८० ॥</s-l></s-lg><s-lg><s-l>त्रासितेषु च वीरेषु भीमेनाद्भुतकर्मणा ।</s-l><s-l>पुनरावर्तमानेषु विद्रवत्सु च संघशः ॥ ८१ ॥</s-l></s-lg><s-lg><s-l>सर्वकालिङ्गयोधेषु पाण्डूनां ध्वजिनीपतिः ।</s-l><s-l>अब्रवीत्स्वान्यनीकानि युध्यध्वमिति पार्षतः ॥ ८२ ॥</s-l></s-lg><s-lg><s-l>सेनापतिवचः श्रुत्वा शिखण्डिप्रमुखा गणाः ।</s-l><s-l>भीममेवाभ्यवर्तन्त रथानीकैः प्रहारिभिः ॥ ८३ ॥</s-l></s-lg><s-lg><s-l>धर्मराजश्च तान्सर्वानुपजग्राह पाण्डवः ।</s-l><s-l>महता मेघवर्णेन नागानीकेन पृष्ठतः ॥ ८४ ॥</s-l></s-lg><s-lg><s-l>एवं संचोद्य सर्वाणि स्वान्यनीकानि पार्षतः ।</s-l><s-l>भीमसेनस्य जग्राह पार्ष्णिं सत्पुरुषोचिताम् ॥ ८५ ॥</s-l></s-lg><s-lg><s-l>न हि पाञ्चालराजस्य लोके कश्चन विद्यते ।</s-l><s-l>भीमसात्यकयोरन्यः प्राणेभ्यः प्रियकृत्तमः ॥ ८६ ॥</s-l></s-lg><s-lg><s-l>सोऽपश्यत्तं कलिङ्गेषु चरन्तमरिसूदनम् ।</s-l><s-l>भीमसेनं महाबाहुं पार्षतः परवीरहा ॥ ८७ ॥</s-l></s-lg><s-lg><s-l>ननर्द बहुधा राजन्हृष्टश्चासीत्परंतपः ।</s-l><s-l>शङ्खं दध्मौ च समरे सिंहनादं ननाद च ॥ ८८ ॥</s-l></s-lg><s-lg><s-l>स च पारावताश्वस्य रथे हेमपरिष्कृते ।</s-l><s-l>कोविदारध्वजं दृष्ट्वा भीमसेनः समाश्वसत् ॥ ८९ ॥</s-l></s-lg><s-lg><s-l>धृष्टद्युम्नस्तु तं दृष्ट्वा कलिङ्गैः समभिद्रुतम् ।</s-l><s-l>भीमसेनममेयात्मा त्राणायाजौ समभ्ययात् ॥ ९० ॥</s-l></s-lg><s-lg><s-l>तौ दूरात्सात्यकिर्दृष्ट्वा धृष्टद्युम्नवृकोदरौ ।</s-l><s-l>कलिङ्गान्समरे वीरौ योधयन्तौ मनस्विनौ ॥ ९१ ॥</s-l></s-lg><s-lg><s-l>स तत्र गत्वा शैनेयो जवेन जयतां वरः ।</s-l><s-l>पार्थपार्षतयोः पार्ष्णिं जग्राह पुरुषर्षभः ॥ ९२ ॥</s-l></s-lg><s-lg><s-l>स कृत्वा कदनं तत्र प्रगृहीतशरासनः ।</s-l><s-l>आस्थितो रौद्रमात्मानं जघान समरे परान् ॥ ९३ ॥</s-l></s-lg><s-lg><s-l>कलिङ्गप्रभवां चैव मांसशोणितकर्दमाम् ।</s-l><s-l>रुधिरस्यन्दिनीं तत्र भीमः प्रावर्तयन्नदीम् ॥ ९४ ॥</s-l></s-lg><s-lg><s-l>अन्तरेण कलिङ्गानां पाण्डवानां च वाहिनीम् ।</s-l><s-l>संततार सुदुस्तारां भीमसेनो महाबलः ॥ ९५ ॥</s-l></s-lg><s-lg><s-l>भीमसेनं तथा दृष्ट्वा प्राक्रोशंस्तावका नृप ।</s-l><s-l>कालोऽयं भीमरूपेण कलिङ्गैः सह युध्यते ॥ ९६ ॥</s-l></s-lg><s-lg><s-l>ततः शांतनवो भीष्मः श्रुत्वा तं निनदं रणे ।</s-l><s-l>अभ्ययात्त्वरितो भीमं व्यूढानीकः समन्ततः ॥ ९७ ॥</s-l></s-lg><s-lg><s-l>तं सात्यकिर्भीमसेनो धृष्टद्युम्नश्च पार्षतः ।</s-l><s-l>अभ्यद्रवन्त भीष्मस्य रथं हेमपरिष्कृतम् ॥ ९८ ॥</s-l></s-lg><s-lg><s-l>परिवार्य च ते सर्वे गाङ्गेयं रभसं रणे ।</s-l><s-l>त्रिभिस्त्रिभिः शरैर्घोरैर्भीष्ममानर्छुरञ्जसा ॥ ९९ ॥</s-l></s-lg><s-lg><s-l>प्रत्यविध्यत तान्सर्वान्पिता देवव्रतस्तव ।</s-l><s-l>यतमानान्महेष्वासांस्त्रिभिस्त्रिभिरजिह्मगैः ॥ १०० ॥</s-l></s-lg><s-lg><s-l>ततः शरसहस्रेण संनिवार्य महारथान् ।</s-l><s-l>हयान्काञ्चनसंनाहान्भीमस्य न्यहनच्छरैः ॥ १०१ ॥</s-l></s-lg><s-lg><s-l>हताश्वे तु रथे तिष्ठन्भीमसेनः प्रतापवान् ।</s-l><s-l>शक्तिं चिक्षेप तरसा गाङ्गेयस्य रथं प्रति ॥ १०२ ॥</s-l></s-lg><s-lg><s-l>अप्राप्तामेव तां शक्तिं पिता देवव्रतस्तव ।</s-l><s-l>त्रिधा चिच्छेद समरे सा पृथिव्यामशीर्यत ॥ १०३ ॥</s-l></s-lg><s-lg><s-l>ततः शैक्यायसीं गुर्वीं प्रगृह्य बलवद्गदाम् ।</s-l><s-l>भीमसेनो रथात्तूर्णं पुप्लुवे मनुजर्षभ ॥ १०४ ॥</s-l></s-lg><s-lg><s-l>सात्यकोऽपि ततस्तूर्णं भीमस्य प्रियकाम्यया ।</s-l><s-l>सारथिं कुरुवृद्धस्य पातयामास सायकैः ॥ १०५ ॥</s-l></s-lg><s-lg><s-l>भीष्मस्तु निहते तस्मिन्सारथौ रथिनां वरः ।</s-l><s-l>वातायमानैस्तैरश्वैरपनीतो रणाजिरात् ॥ १०६ ॥</s-l></s-lg><s-lg><s-l>भीमसेनस्ततो राजन्नपनीते महाव्रते ।</s-l><s-l>प्रजज्वाल यथा वह्निर्दहन्कक्षमिवैधितः ॥ १०७ ॥</s-l></s-lg><s-lg><s-l>स हत्वा सर्वकालिङ्गान्सेनामध्ये व्यतिष्ठत ।</s-l><s-l>नैनमभ्युत्सहन्केचित्तावका भरतर्षभ ॥ १०८ ॥</s-l></s-lg><s-lg><s-l>धृष्टद्युम्नस्तमारोप्य स्वरथे रथिनां वरः ।</s-l><s-l>पश्यतां सर्वसैन्यानामपोवाह यशस्विनम् ॥ १०९ ॥</s-l></s-lg><s-lg><s-l>संपूज्यमानः पाञ्चाल्यैर्मत्स्यैश्च भरतर्षभ ।</s-l><s-l>धृष्टद्युम्नं परिष्वज्य समेयादथ सात्यकिम् ॥ ११० ॥</s-l></s-lg><s-lg><s-l>अथाब्रवीद्भीमसेनं सात्यकिः सत्यविक्रमः ।</s-l><s-l>प्रहर्षयन्यदुव्याघ्रो धृष्टद्युम्नस्य पश्यतः ॥ १११ ॥</s-l></s-lg><s-lg><s-l>दिष्ट्या कलिङ्गराजश्च राजपुत्रश्च केतुमान् ।</s-l><s-l>शक्रदेवश्च कालिङ्गः कलिङ्गाश्च मृधे हताः ॥ ११२ ॥</s-l></s-lg><s-lg><s-l>स्वबाहुबलवीर्येण नागाश्वरथसंकुलः ।</s-l><s-l>महाव्यूहः कलिङ्गानामेकेन मृदितस्त्वया ॥ ११३ ॥</s-l></s-lg><s-lg><s-l>एवमुक्त्वा शिनेर्नप्ता दीर्घबाहुररिंदमः ।</s-l><s-l>रथाद्रथमभिद्रुत्य पर्यष्वजत पाण्डवम् ॥ ११४ ॥</s-l></s-lg><s-lg><s-l>ततः स्वरथमारुह्य पुनरेव महारथः ।</s-l><s-l>तावकानवधीत्क्रुद्धो भीमस्य बलमादधत् ॥ ११५ ॥</s-l></s-lg>