<s-lg><s-l> धृतराष्ट्र उवाच ।</s-l><s-l>यदिदं भारतं वर्षं यत्रेदं मूर्छितं बलम् ।</s-l><s-l>यत्रातिमात्रं लुब्धोऽयं पुत्रो दुर्योधनो मम ॥ १ ॥</s-l></s-lg><s-lg><s-l>यत्र गृद्धाः पाण्डुसुता यत्र मे सज्जते मनः ।</s-l><s-l>एतन्मे तत्त्वमाचक्ष्व कुशलो ह्यसि संजय ॥ २ ॥</s-l></s-lg><s-lg><s-l> संजय उवाच ।</s-l><s-l>न तत्र पाण्डवा गृद्धाः शृणु राजन्वचो मम ।</s-l><s-l>गृद्धो दुर्योधनस्तत्र शकुनिश्चापि सौबलः ॥ ३ ॥</s-l></s-lg><s-lg><s-l>अपरे क्षत्रियाश्चापि नानाजनपदेश्वराः ।</s-l><s-l>ये गृद्धा भारते वर्षे न मृष्यन्ति परस्परम् ॥ ४ ॥</s-l></s-lg><s-lg><s-l>अत्र ते वर्णयिष्यामि वर्षं भारत भारतम् ।</s-l><s-l>प्रियमिन्द्रस्य देवस्य मनोर्वैवस्वतस्य च ॥ ५ ॥</s-l></s-lg><s-lg><s-l>पृथोश्च राजन्वैन्यस्य तथेक्ष्वाकोर्महात्मनः ।</s-l><s-l>ययातेरम्बरीषस्य मान्धातुर्नहुषस्य च ॥ ६ ॥</s-l></s-lg><s-lg><s-l>तथैव मुचुकुन्दस्य शिबेरौशीनरस्य च ।</s-l><s-l>ऋषभस्य तथैलस्य नृगस्य नृपतेस्तथा ॥ ७ ॥</s-l></s-lg><s-lg><s-l>अन्येषां च महाराज क्षत्रियाणां बलीयसाम् ।</s-l><s-l>सर्वेषामेव राजेन्द्र प्रियं भारत भारतम् ॥ ८ ॥</s-l></s-lg><s-lg><s-l>तत्ते वर्षं प्रवक्ष्यामि यथाश्रुतमरिंदम ।</s-l><s-l>शृणु मे गदतो राजन्यन्मां त्वं परिपृच्छसि ॥ ९ ॥</s-l></s-lg><s-lg><s-l>महेन्द्रो मलयः सह्यः शुक्तिमानृक्षवानपि ।</s-l><s-l>विन्ध्यश्च पारियात्रश्च सप्तैते कुलपर्वताः ॥ १० ॥</s-l></s-lg><s-lg><s-l>तेषां सहस्रशो राजन्पर्वतास्तु समीपतः ।</s-l><s-l>अभिज्ञाताः सारवन्तो विपुलाश्चित्रसानवः ॥ ११ ॥</s-l></s-lg><s-lg><s-l>अन्ये ततोऽपरिज्ञाता ह्रस्वा ह्रस्वोपजीविनः ।</s-l><s-l>आर्या म्लेच्छाश्च कौरव्य तैर्मिश्राः पुरुषा विभो ॥ १२ ॥</s-l></s-lg><s-lg><s-l>नदीः पिबन्ति बहुला गङ्गां सिन्धुं सरस्वतीम् ।</s-l><s-l>गोदावरीं नर्मदां च बाहुदां च महानदीम् ॥ १३ ॥</s-l></s-lg><s-lg><s-l>शतद्रुं चन्द्रभागां च यमुनां च महानदीम् ।</s-l><s-l>दृषद्वतीं विपाशां च विपापां स्थूलवालुकाम् ॥ १४ ॥</s-l></s-lg><s-lg><s-l>नदीं वेत्रवतीं चैव कृष्णवेणां च निम्नगाम् ।</s-l><s-l>इरावतीं वितस्तां च पयोष्णीं देविकामपि ॥ १५ ॥</s-l></s-lg><s-lg><s-l>वेदस्मृतिं वेतसिनीं त्रिदिवामिष्कुमालिनीम् ।</s-l><s-l>करीषिणीं चित्रवहां चित्रसेनां च निम्नगाम् ॥ १६ ॥</s-l></s-lg><s-lg><s-l>गोमतीं धूतपापां च वन्दनां च महानदीम् ।</s-l><s-l>कौशिकीं त्रिदिवां कृत्यां विचित्रां लोहतारिणीम् ॥ १७ ॥</s-l></s-lg><s-lg><s-l>रथस्थां शतकुम्भां च सरयूं च नरेश्वर ।</s-l><s-l>चर्मण्वतीं वेत्रवतीं हस्तिसोमां दिशं तथा ॥ १८ ॥</s-l></s-lg><s-lg><s-l>शतावरीं पयोष्णीं च परां भैमरथीं तथा ।</s-l><s-l>कावेरीं चुलुकां चापि वापीं शतबलामपि ॥ १९ ॥</s-l></s-lg><s-lg><s-l>निचीरां महितां चापि सुप्रयोगां नराधिप ।</s-l><s-l>पवित्रां कुण्डलां सिन्धुं वाजिनीं पुरमालिनीम् ॥ २० ॥</s-l></s-lg><s-lg><s-l>पूर्वाभिरामां वीरां च भीमामोघवतीं तथा ।</s-l><s-l>पलाशिनीं पापहरां महेन्द्रां पिप्पलावतीम् ॥ २१ ॥</s-l></s-lg><s-lg><s-l>पारिषेणामसिक्नीं च सरलां भारमर्दिनीम् ।</s-l><s-l>पुरुहीं प्रवरां मेनां मोघां घृतवतीं तथा ॥ २२ ॥</s-l></s-lg><s-lg><s-l>धूमत्यामतिकृष्णां च सूचीं छावीं च कौरव ।</s-l><s-l>सदानीरामधृष्यां च कुशधारां महानदीम् ॥ २३ ॥</s-l></s-lg><s-lg><s-l>शशिकान्तां शिवां चैव तथा वीरवतीमपि ।</s-l><s-l>वास्तुं सुवास्तुं गौरीं च कम्पनां सहिरण्वतीम् ॥ २४ ॥</s-l></s-lg><s-lg><s-l>हिरण्वतीं चित्रवतीं चित्रसेनां च निम्नगाम् ।</s-l><s-l>रथचित्रां ज्योतिरथां विश्वामित्रां कपिञ्जलाम् ॥ २५ ॥</s-l></s-lg><s-lg><s-l>उपेन्द्रां बहुलां चैव कुचरामम्बुवाहिनीम् ।</s-l><s-l>वैनन्दीं पिञ्जलां वेण्णां तुङ्गवेणां महानदीम् ॥ २६ ॥</s-l></s-lg><s-lg><s-l>विदिशां कृष्णवेण्णां च ताम्रां च कपिलामपि ।</s-l><s-l>शलुं सुवामां वेदाश्वां हरिस्रावां महापगाम् ॥ २७ ॥</s-l></s-lg><s-lg><s-l>शीघ्रां च पिच्छिलां चैव भारद्वाजीं च निम्नगाम् ।</s-l><s-l>कौशिकीं निम्नगां शोणां बाहुदामथ चन्दनाम् ॥ २८ ॥</s-l></s-lg><s-lg><s-l>दुर्गामन्तःशिलां चैव ब्रह्ममेध्यां बृहद्वतीम् ।</s-l><s-l>चरक्षां महिरोहीं च तथा जम्बुनदीमपि ॥ २९ ॥</s-l></s-lg><s-lg><s-l>सुनसां तमसां दासीं त्रसामन्यां वराणसीम् ।</s-l><s-l>लोलोद्धृतकरां चैव पूर्णाशां च महानदीम् ॥ ३० ॥</s-l></s-lg><s-lg><s-l>मानवीं वृषभां चैव महानद्यो जनाधिप ।</s-l><s-l>सदानिरामयां वृत्यां मन्दगां मन्दवाहिनीम् ॥ ३१ ॥</s-l></s-lg><s-lg><s-l>ब्रह्माणीं च महागौरीं दुर्गामपि च भारत ।</s-l><s-l>चित्रोपलां चित्रबर्हां मञ्जुं मकरवाहिनीम् ॥ ३२ ॥</s-l></s-lg><s-lg><s-l>मन्दाकिनीं वैतरणीं कोकां चैव महानदीम् ।</s-l><s-l>शुक्तिमतीमरण्यां च पुष्पवेण्युत्पलावतीम् ॥ ३३ ॥</s-l></s-lg><s-lg><s-l>लोहित्यां करतोयां च तथैव वृषभङ्गिनीम् ।</s-l><s-l>कुमारीमृषिकुल्यां च ब्रह्मकुल्यां च भारत ॥ ३४ ॥</s-l></s-lg><s-lg><s-l>सरस्वतीः सुपुण्याश्च सर्वा गङ्गाश्च मारिष ।</s-l><s-l>विश्वस्य मातरः सर्वाः सर्वाश्चैव महाबलाः ॥ ३५ ॥</s-l></s-lg><s-lg><s-l>तथा नद्यस्त्वप्रकाशाः शतशोऽथ सहस्रशः ।</s-l><s-l>इत्येताः सरितो राजन्समाख्याता यथास्मृति ॥ ३६ ॥</s-l></s-lg><s-lg><s-l>अत ऊर्ध्वं जनपदान्निबोध गदतो मम ।</s-l><s-l>तत्रेमे कुरुपाञ्चालाः शाल्वमाद्रेयजाङ्गलाः ॥ ३७ ॥</s-l></s-lg><s-lg><s-l>शूरसेनाः कलिङ्गाश्च बोधा मौकास्तथैव च ।</s-l><s-l>मत्स्याः सुकुट्यः सौबल्याः कुन्तलाः काशिकोशलाः ॥ ३८ ॥</s-l></s-lg><s-lg><s-l>चेदिवत्साः करूषाश्च भोजाः सिन्धुपुलिन्दकाः ।</s-l><s-l>उत्तमौजा दशार्णाश्च मेकलाश्चोत्कलैः सह ॥ ३९ ॥</s-l></s-lg><s-lg><s-l>पाञ्चालाः कौशिजाश्चैव एकपृष्ठा युगंधराः ।</s-l><s-l>सौधा मद्रा भुजिङ्गाश्च काशयोऽपरकाशयः ॥ ४० ॥</s-l></s-lg><s-lg><s-l>जठराः कुक्कुशाश्चैव सुदाशार्णाश्च भारत ।</s-l><s-l>कुन्तयोऽवन्तयश्चैव तथैवापरकुन्तयः ॥ ४१ ॥</s-l></s-lg><s-lg><s-l>गोविन्दा मन्दकाः षण्डा विदर्भानूपवासिकाः ।</s-l><s-l>अश्मकाः पांसुराष्ट्राश्च गोपराष्ट्राः पनीतकाः ॥ ४२ ॥</s-l></s-lg><s-lg><s-l>आदिराष्ट्राः सुकुट्टाश्च बलिराष्ट्रं च केवलम् ।</s-l><s-l>वानरास्याः प्रवाहाश्च वक्रा वक्रभयाः शकाः ॥ ४३ ॥</s-l></s-lg><s-lg><s-l>विदेहका मागधाश्च सुह्माश्च विजयास्तथा ।</s-l><s-l>अङ्गा वङ्गाः कलिङ्गाश्च यकृल्लोमान एव च ॥ ४४ ॥</s-l></s-lg><s-lg><s-l>मल्लाः सुदेष्णाः प्राहूतास्तथा माहिषकार्षिकाः ।</s-l><s-l>वाहीका वाटधानाश्च आभीराः कालतोयकाः ॥ ४५ ॥</s-l></s-lg><s-lg><s-l>अपरन्ध्राश्च शूद्राश्च पह्लवाश्चर्मखण्डिकाः ।</s-l><s-l>अटवीशबराश्चैव मरुभौमाश्च मारिष ॥ ४६ ॥</s-l></s-lg><s-lg><s-l>उपावृश्चानुपावृश्चसुराष्ट्राः केकयास्तथा ।</s-l><s-l>कुट्टापरान्ता द्वैधेयाः काक्षाः सामुद्रनिष्कुटाः ॥ ४७ ॥</s-l></s-lg><s-lg><s-l>अन्ध्राश्च बहवो राजन्नन्तर्गिर्यास्तथैव च ।</s-l><s-l>बहिर्गिर्याङ्गमलदा मागधा मानवर्जकाः ॥ ४८ ॥</s-l></s-lg><s-lg><s-l>मह्युत्तराः प्रावृषेया भार्गवाश्च जनाधिप ।</s-l><s-l>पुण्ड्रा भार्गाः किराताश्च सुदोष्णाः प्रमुदास्तथा ॥ ४९ ॥</s-l></s-lg><s-lg><s-l>शका निषादा निषधास्तथैवानर्तनैरृताः ।</s-l><s-l>दुगूलाः प्रतिमत्स्याश्च कुशलाः कुनटास्तथा ॥ ५० ॥</s-l></s-lg><s-lg><s-l>तीरग्राहास्तरतोया राजिका रस्यकागणाः ।</s-l><s-l>तिलकाः पारसीकाश्च मधुमन्तः प्रकुत्सकाः ॥ ५१ ॥</s-l></s-lg><s-lg><s-l>काश्मीराः सिन्धुसौवीरा गान्धारा दर्शकास्तथा ।</s-l><s-l>अभीसारा कुलूताश्च शैवला बाह्लिकास्तथा ॥ ५२ ॥</s-l></s-lg><s-lg><s-l>दर्वीकाः सकचा दर्वा वातजामरथोरगाः ।</s-l><s-l>बहुवाद्याश्च कौरव्य सुदामानः सुमल्लिकाः ॥ ५३ ॥</s-l></s-lg><s-lg><s-l>वध्राः करीषकाश्चापि कुलिन्दोपत्यकास्तथा ।</s-l><s-l>वनायवो दशापार्श्वा रोमाणः कुशबिन्दवः ॥ ५४ ॥</s-l></s-lg><s-lg><s-l>कच्छा गोपालकच्छाश्च लाङ्गलाः परवल्लकाः ।</s-l><s-l>किराता बर्बराः सिद्धा विदेहास्ताम्रलिङ्गकाः ॥ ५५ ॥</s-l></s-lg><s-lg><s-l>ओष्ट्राः पुण्ड्राः ससैरन्ध्राः पार्वतीयाश्च मारिष ।</s-l><s-l>अथापरे जनपदा दक्षिणा भरतर्षभ ॥ ५६ ॥</s-l></s-lg><s-lg><s-l>द्रविडाः केरलाः प्राच्या भूषिका वनवासिनः ।</s-l><s-l>उन्नत्यका माहिषका विकल्पा मूषकास्तथा ॥ ५७ ॥</s-l></s-lg><s-lg><s-l>कर्णिकाः कुन्तिकाश्चैव सौद्भिदा नलकालकाः ।</s-l><s-l>कौकुट्टकास्तथा चोलाः कोङ्कणा मालवाणकाः ॥ ५८ ॥</s-l></s-lg><s-lg><s-l>समङ्गाः कोपनाश्चैव कुकुराङ्गदमारिषाः ।</s-l><s-l>ध्वजिन्युत्सवसंकेतास्त्रिगर्ताः सर्वसेनयः ॥ ५९ ॥</s-l></s-lg><s-lg><s-l>त्र्यङ्गाः केकरकाः प्रोष्ठाः परसंचरकास्तथा ।</s-l><s-l>तथैव विन्ध्यपुलकाः पुलिन्दाः कल्कलैः सह ॥ ६० ॥</s-l></s-lg><s-lg><s-l>मालका मल्लकाश्चैव तथैवापरवर्तकाः ।</s-l><s-l>कुलिन्दाः कुलकाश्चैव करण्ठाः कुरकास्तथा ॥ ६१ ॥</s-l></s-lg><s-lg><s-l>मूषका स्तनबालाश्च सतियः पत्तिपञ्जकाः ।</s-l><s-l>आदिदायाः सिरालाश्च स्तूबका स्तनपास्तथा ॥ ६२ ॥</s-l></s-lg><s-lg><s-l>हृषीविदर्भाः कान्तीकास्तङ्गणाः परतङ्गणाः ।</s-l><s-l>उत्तराश्चापरे म्लेच्छा जना भरतसत्तम ॥ ६३ ॥</s-l></s-lg><s-lg><s-l>यवनाश्च सकाम्बोजा दारुणा म्लेच्छजातयः ।</s-l><s-l>सक्षद्द्रुहः कुन्तलाश्च हूणाः पारतकैः सह ॥ ६४ ॥</s-l></s-lg><s-lg><s-l>तथैव मरधाश्चीनास्तथैव दशमालिकाः ।</s-l><s-l>क्षत्रियोपनिवेशाश्च वैश्यशूद्रकुलानि च ॥ ६५ ॥</s-l></s-lg><s-lg><s-l>शूद्राभीराथ दरदाः काश्मीराः पशुभिः सह ।</s-l><s-l>खशिकाश्च तुखाराश्च पल्लवा गिरिगह्वराः ॥ ६६ ॥</s-l></s-lg><s-lg><s-l>आत्रेयाः सभरद्वाजास्तथैव स्तनयोषिकाः ।</s-l><s-l>औपकाश्च कलिङ्गाश्च किरातानां च जातयः ॥ ६७ ॥</s-l></s-lg><s-lg><s-l>तामरा हंसमार्गाश्च तथैव करभञ्जकाः ।</s-l><s-l>उद्देशमात्रेण मया देशाः संकीर्तिताः प्रभो ॥ ६८ ॥</s-l></s-lg><s-lg><s-l>यथागुणबलं चापि त्रिवर्गस्य महाफलम् ।</s-l><s-l>दुह्येद्धेनुः कामधुक्च भूमिः सम्यगनुष्ठिता ॥ ६९ ॥</s-l></s-lg><s-lg><s-l>तस्यां गृध्यन्ति राजानः शूरा धर्मार्थकोविदाः ।</s-l><s-l>ते त्यजन्त्याहवे प्राणान्रसागृद्धास्तरस्विनः ॥ ७० ॥</s-l></s-lg><s-lg><s-l>देवमानुषकायानां कामं भूमिः परायणम् ।</s-l><s-l>अन्योन्यस्यावलुम्पन्ति सारमेया इवामिषम् ॥ ७१ ॥</s-l></s-lg><s-lg><s-l>राजानो भरतश्रेष्ठ भोक्तुकामा वसुंधराम् ।</s-l><s-l>न चापि तृप्तिः कामानां विद्यते चेह कस्यचित् ॥ ७२ ॥</s-l></s-lg><s-lg><s-l>तस्मात्परिग्रहे भूमेर्यतन्ते कुरुपाण्डवाः ।</s-l><s-l>साम्ना दानेन भेदेन दण्डेनैव च पार्थिव ॥ ७३ ॥</s-l></s-lg><s-lg><s-l>पिता माता च पुत्रश्च खं द्यौश्च नरपुंगव ।</s-l><s-l>भूमिर्भवति भूतानां सम्यगच्छिद्रदर्शिनी ॥ ७४ ॥</s-l></s-lg>