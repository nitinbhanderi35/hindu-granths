<s-lg><s-l> संजय उवाच ।</s-l><s-l>स्वसैन्यं निहतं दृष्ट्वा राजा दुर्योधनः स्वयम् ।</s-l><s-l>अभ्यधावत संक्रुद्धो भीमसेनमरिंदमम् ॥ १ ॥</s-l></s-lg><s-lg><s-l>प्रगृह्य सुमहच्चापमिन्द्राशनिसमस्वनम् ।</s-l><s-l>महता शरवर्षेण पाण्डवं समवाकिरत् ॥ २ ॥</s-l></s-lg><s-lg><s-l>अर्धचन्द्रं च संधाय सुतीक्ष्णं लोमवाहिनम् ।</s-l><s-l>भीमसेनस्य चिच्छेद चापं क्रोधसमन्वितः ॥ ३ ॥</s-l></s-lg><s-lg><s-l>तदन्तरं च संप्रेक्ष्य त्वरमाणो महारथः ।</s-l><s-l>संदधे निशितं बाणं गिरीणामपि दारणम् ।</s-l><s-l>तेनोरसि महाबाहुर्भीमसेनमताडयत् ॥ ४ ॥</s-l></s-lg><s-lg><s-l>स गाढविद्धो व्यथितः सृक्किणी परिसंलिहन् ।</s-l><s-l>समाललम्बे तेजस्वी ध्वजं हेमपरिष्कृतम् ॥ ५ ॥</s-l></s-lg><s-lg><s-l>तथा विमनसं दृष्ट्वा भीमसेनं घटोत्कचः ।</s-l><s-l>क्रोधेनाभिप्रजज्वाल दिधक्षन्निव पावकः ॥ ६ ॥</s-l></s-lg><s-lg><s-l>अभिमन्युमुखाश्चैव पाण्डवानां महारथाः ।</s-l><s-l>समभ्यधावन्क्रोशन्तो राजानं जातसंभ्रमाः ॥ ७ ॥</s-l></s-lg><s-lg><s-l>संप्रेक्ष्य तानापततः संक्रुद्धाञ्जातसंभ्रमान् ।</s-l><s-l>भारद्वाजोऽब्रवीद्वाक्यं तावकानां महारथान् ॥ ८ ॥</s-l></s-lg><s-lg><s-l>क्षिप्रं गच्छत भद्रं वो राजानं परिरक्षत ।</s-l><s-l>संशयं परमं प्राप्तं मज्जन्तं व्यसनार्णवे ॥ ९ ॥</s-l></s-lg><s-lg><s-l>एते क्रुद्धा महेष्वासाः पाण्डवानां महारथाः ।</s-l><s-l>भीमसेनं पुरस्कृत्य दुर्योधनमुपद्रुताः ॥ १० ॥</s-l></s-lg><s-lg><s-l>नानाविधानि शस्त्राणि विसृजन्तो जये रताः ।</s-l><s-l>नदन्तो भैरवान्नादांस्त्रासयन्तश्च भूमिमाम् ॥ ११ ॥</s-l></s-lg><s-lg><s-l>तदाचार्यवचः श्रुत्वा सोमदत्तपुरोगमाः ।</s-l><s-l>तावकाः समवर्तन्त पाण्डवानामनीकिनीम् ॥ १२ ॥</s-l></s-lg><s-lg><s-l>कृपो भूरिश्रवाः शल्यो द्रोणपुत्रो विविंशतिः ।</s-l><s-l>चित्रसेनो विकर्णश्च सैन्धवोऽथ बृहद्बलः ।</s-l><s-l>आवन्त्यौ च महेष्वासौ कौरवं पर्यवारयन् ॥ १३ ॥</s-l></s-lg><s-lg><s-l>ते विंशतिपदं गत्वा संप्रहारं प्रचक्रिरे ।</s-l><s-l>पाण्डवा धार्तराष्ट्राश्च परस्परजिघांसवः ॥ १४ ॥</s-l></s-lg><s-lg><s-l>एवमुक्त्वा महाबाहुर्महद्विस्फार्य कार्मुकम् ।</s-l><s-l>भारद्वाजस्ततो भीमं षड्विंशत्या समार्पयत् ॥ १५ ॥</s-l></s-lg><s-lg><s-l>भूयश्चैनं महाबाहुः शरैः शीघ्रमवाकिरत् ।</s-l><s-l>पर्वतं वारिधाराभिः शरदीव बलाहकः ॥ १६ ॥</s-l></s-lg><s-lg><s-l>तं प्रत्यविध्यद्दशभिर्भीमसेनः शिलीमुखैः ।</s-l><s-l>त्वरमाणो महेष्वासः सव्ये पार्श्वे महाबलः ॥ १७ ॥</s-l></s-lg><s-lg><s-l>स गाढविद्धो व्यथितो वयोवृद्धश्च भारत ।</s-l><s-l>प्रनष्टसंज्ञः सहसा रथोपस्थ उपाविशत् ॥ १८ ॥</s-l></s-lg><s-lg><s-l>गुरुं प्रव्यथितं दृष्ट्वा राजा दुर्योधनः स्वयम् ।</s-l><s-l>द्रौणायनिश्च संक्रुद्धौ भीमसेनमभिद्रुतौ ॥ १९ ॥</s-l></s-lg><s-lg><s-l>तावापतन्तौ संप्रेक्ष्य कालान्तकयमोपमौ ।</s-l><s-l>भीमसेनो महाबाहुर्गदामादाय सत्वरः ॥ २० ॥</s-l></s-lg><s-lg><s-l>अवप्लुत्य रथात्तूर्णं तस्थौ गिरिरिवाचलः ।</s-l><s-l>समुद्यम्य गदां गुर्वीं यमदण्डोपमां रणे ॥ २१ ॥</s-l></s-lg><s-lg><s-l>तमुद्यतगदं दृष्ट्वा कैलासमिव शृङ्गिणम् ।</s-l><s-l>कौरवो द्रोणपुत्रश्च सहितावभ्यधावताम् ॥ २२ ॥</s-l></s-lg><s-lg><s-l>तावापतन्तौ सहितौ त्वरितौ बलिनां वरौ ।</s-l><s-l>अभ्यधावत वेगेन त्वरमाणो वृकोदरः ॥ २३ ॥</s-l></s-lg><s-lg><s-l>तमापतन्तं संप्रेक्ष्य संक्रुद्धं भीमदर्शनम् ।</s-l><s-l>समभ्यधावंस्त्वरिताः कौरवाणां महारथाः ॥ २४ ॥</s-l></s-lg><s-lg><s-l>भारद्वाजमुखाः सर्वे भीमसेनजिघांसया ।</s-l><s-l>नानाविधानि शस्त्राणि भीमस्योरस्यपातयन् ।</s-l><s-l>सहिताः पाण्डवं सर्वे पीडयन्तः समन्ततः ॥ २५ ॥</s-l></s-lg><s-lg><s-l>तं दृष्ट्वा संशयं प्राप्तं पीड्यमानं महारथम् ।</s-l><s-l>अभिमन्युप्रभृतयः पाण्डवानां महारथाः ।</s-l><s-l>अभ्यधावन्परीप्सन्तः प्राणांस्त्यक्त्वा सुदुस्त्यजान् ॥ २६ ॥</s-l></s-lg><s-lg><s-l>अनूपाधिपतिः शूरो भीमस्य दयितः सखा ।</s-l><s-l>नीलो नीलाम्बुदप्रख्यः संक्रुद्धो द्रौणिमभ्ययात् ।</s-l><s-l>स्पर्धते हि महेष्वासो नित्यं द्रोणसुतेन यः ॥ २७ ॥</s-l></s-lg><s-lg><s-l>स विस्फार्य महच्चापं द्रौणिं विव्याध पत्रिणा ।</s-l><s-l>यथा शक्रो महाराज पुरा विव्याध दानवम् ॥ २८ ॥</s-l></s-lg><s-lg><s-l>विप्रचित्तिं दुराधर्षं देवतानां भयंकरम् ।</s-l><s-l>येन लोकत्रयं क्रोधात्त्रासितं स्वेन तेजसा ॥ २९ ॥</s-l></s-lg><s-lg><s-l>तथा नीलेन निर्भिन्नः सुमुखेन पतत्रिणा ।</s-l><s-l>संजातरुधिरोत्पीडो द्रौणिः क्रोधसमन्वितः ॥ ३० ॥</s-l></s-lg><s-lg><s-l>स विस्फार्य धनुश्चित्रमिन्द्राशनिसमस्वनम् ।</s-l><s-l>दध्रे नीलविनाशाय मतिं मतिमतां वरः ॥ ३१ ॥</s-l></s-lg><s-lg><s-l>ततः संधाय विमलान्भल्लान्कर्मारपायितान् ।</s-l><s-l>जघान चतुरो वाहान्पातयामास च ध्वजम् ॥ ३२ ॥</s-l></s-lg><s-lg><s-l>सप्तमेन च भल्लेन नीलं विव्याध वक्षसि ।</s-l><s-l>स गाढविद्धो व्यथितो रथोपस्थ उपाविशत् ॥ ३३ ॥</s-l></s-lg><s-lg><s-l>मोहितं वीक्ष्य राजानं नीलमभ्रचयोपमम् ।</s-l><s-l>घटोत्कचोऽपि संक्रुद्धो भ्रातृभिः परिवारितः ॥ ३४ ॥</s-l></s-lg><s-lg><s-l>अभिदुद्राव वेगेन द्रौणिमाहवशोभिनम् ।</s-l><s-l>तथेतरे अभ्यधावन्राक्षसा युद्धदुर्मदाः ॥ ३५ ॥</s-l></s-lg><s-lg><s-l>तमापतन्तं संप्रेक्ष्य राक्षसं घोरदर्शनम् ।</s-l><s-l>अभ्यधावत तेजस्वी भारद्वाजात्मजस्त्वरन् ॥ ३६ ॥</s-l></s-lg><s-lg><s-l>निजघान च संक्रुद्धो राक्षसान्भीमदर्शनान् ।</s-l><s-l>येऽभवन्नग्रतः क्रुद्धा राक्षसस्य पुरःसराः ॥ ३७ ॥</s-l></s-lg><s-lg><s-l>विमुखांश्चैव तान्दृष्ट्वा द्रौणिचापच्युतैः शरैः ।</s-l><s-l>अक्रुध्यत महाकायो भैमसेनिर्घटोत्कचः ॥ ३८ ॥</s-l></s-lg><s-lg><s-l>प्रादुश्चक्रे महामायां घोररूपां सुदारुणाम् ।</s-l><s-l>मोहयन्समरे द्रौणिं मायावी राक्षसाधिपः ॥ ३९ ॥</s-l></s-lg><s-lg><s-l>ततस्ते तावकाः सर्वे मायया विमुखीकृताः ।</s-l><s-l>अन्योन्यं समपश्यन्त निकृत्तान्मेदिनीतले ।</s-l><s-l>विचेष्टमानान्कृपणाञ्शोणितेन समुक्षितान् ॥ ४० ॥</s-l></s-lg><s-lg><s-l>द्रोणं दुर्योधनं शल्यमश्वत्थामानमेव च ।</s-l><s-l>प्रायशश्च महेष्वासा ये प्रधानाश्च कौरवाः ॥ ४१ ॥</s-l></s-lg><s-lg><s-l>विध्वस्ता रथिनः सर्वे गजाश्च विनिपातिताः ।</s-l><s-l>हयाश्च सहयारोहा विनिकृत्ताः सहस्रशः ॥ ४२ ॥</s-l></s-lg><s-lg><s-l>तद्दृष्ट्वा तावकं सैन्यं विद्रुतं शिबिरं प्रति ।</s-l><s-l>मम प्राक्रोशतो राजंस्तथा देवव्रतस्य च ॥ ४३ ॥</s-l></s-lg><s-lg><s-l>युध्यध्वं मा पलायध्वं मायैषा राक्षसी रणे ।</s-l><s-l>घटोत्कचप्रयुक्तेति नातिष्ठन्त विमोहिताः ।</s-l><s-l>नैव ते श्रद्दधुर्भीता वदतोरावयोर्वचः ॥ ४४ ॥</s-l></s-lg><s-lg><s-l>तांश्च प्रद्रवतो दृष्ट्वा जयं प्राप्ताश्च पाण्डवाः ।</s-l><s-l>घटोत्कचेन सहिताः सिंहनादान्प्रचक्रिरे ।</s-l><s-l>शङ्खदुन्दुभिघोषाश्च समन्तात्सस्वनुर्भृशम् ॥ ४५ ॥</s-l></s-lg><s-lg><s-l>एवं तव बलं सर्वं हैडिम्बेन दुरात्मना ।</s-l><s-l>सूर्यास्तमनवेलायां प्रभग्नं विद्रुतं दिशः ॥ ४६ ॥</s-l></s-lg>