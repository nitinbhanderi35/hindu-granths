<s-lg><s-l> संजय उवाच ।</s-l><s-l>अर्जुनस्तु रणे शल्यं यतमानं महारथम् ।</s-l><s-l>छादयामास समरे शरैः संनतपर्वभिः ॥ १ ॥</s-l></s-lg><s-lg><s-l>सुशर्माणं कृपं चैव त्रिभिस्त्रिभिरविध्यत ।</s-l><s-l>प्राग्ज्योतिषं च समरे सैन्धवं च जयद्रथम् ॥ २ ॥</s-l></s-lg><s-lg><s-l>चित्रसेनं विकर्णं च कृतवर्माणमेव च ।</s-l><s-l>दुर्मर्षणं च राजेन्द्र आवन्त्यौ च महारथौ ॥ ३ ॥</s-l></s-lg><s-lg><s-l>एकैकं त्रिभिरानर्छत्कङ्कबर्हिणवाजितैः ।</s-l><s-l>शरैरतिरथो युद्धे पीडयन्वाहिनीं तव ॥ ४ ॥</s-l></s-lg><s-lg><s-l>जयद्रथो रणे पार्थं भित्त्वा भारत सायकैः ।</s-l><s-l>भीमं विव्याध तरसा चित्रसेनरथे स्थितः ॥ ५ ॥</s-l></s-lg><s-lg><s-l>शल्यश्च समरे जिष्णुं कृपश्च रथिनां वरः ।</s-l><s-l>विव्यधाते महाबाहुं बहुधा मर्मभेदिभिः ॥ ६ ॥</s-l></s-lg><s-lg><s-l>चित्रसेनादयश्चैव पुत्रास्तव विशां पते ।</s-l><s-l>पञ्चभिः पञ्चभिस्तूर्णं संयुगे निशितैः शरैः ।</s-l><s-l>आजघ्नुरर्जुनं संख्ये भीमसेनं च मारिष ॥ ७ ॥</s-l></s-lg><s-lg><s-l>तौ तत्र रथिनां श्रेष्ठौ कौन्तेयौ भरतर्षभौ ।</s-l><s-l>अपीडयेतां समरे त्रिगर्तानां महद्बलम् ॥ ८ ॥</s-l></s-lg><s-lg><s-l>सुशर्मापि रणे पार्थं विद्ध्वा बहुभिरायसैः ।</s-l><s-l>ननाद बलवन्नादं नादयन्वै नभस्तलम् ॥ ९ ॥</s-l></s-lg><s-lg><s-l>अन्ये च रथिनः शूरा भीमसेनधनंजयौ ।</s-l><s-l>विव्यधुर्निशितैर्बाणै रुक्मपुङ्खैरजिह्मगैः ॥ १० ॥</s-l></s-lg><s-lg><s-l>तेषां तु रथिनां मध्ये कौन्तेयौ रथिनां वरौ ।</s-l><s-l>क्रीडमानौ रथोदारौ चित्ररूपौ व्यरोचताम् ।</s-l><s-l>आमिषेप्सू गवां मध्ये सिंहाविव बलोत्कटौ ॥ ११ ॥</s-l></s-lg><s-lg><s-l>छित्त्वा धनूंषि वीराणां शरांश्च बहुधा रणे ।</s-l><s-l>पातयामासतुर्वीरौ शिरांसि शतशो नृणाम् ॥ १२ ॥</s-l></s-lg><s-lg><s-l>रथाश्च बहवो भग्ना हयाश्च शतशो हताः ।</s-l><s-l>गजाश्च सगजारोहाः पेतुरुर्व्यां महामृधे ॥ १३ ॥</s-l></s-lg><s-lg><s-l>रथिनः सादिनश्चैव तत्र तत्र निसूदिताः ।</s-l><s-l>दृश्यन्ते बहुधा राजन्वेष्टमानाः समन्ततः ॥ १४ ॥</s-l></s-lg><s-lg><s-l>हतैर्गजपदात्योघैर्वाजिभिश्च निसूदितैः ।</s-l><s-l>रथैश्च बहुधा भग्नैः समास्तीर्यत मेदिनी ॥ १५ ॥</s-l></s-lg><s-lg><s-l>छत्रैश्च बहुधा छिन्नैर्ध्वजैश्च विनिपातितैः ।</s-l><s-l>अङ्कुशैरपविद्धैश्च परिस्तोमैश्च भारत ॥ १६ ॥</s-l></s-lg><s-lg><s-l>केयूरैरङ्गदैर्हारै राङ्कवैर्मृदितैस्तथा ।</s-l><s-l>उष्णीषैरपविद्धैश्च चामरव्यजनैरपि ॥ १७ ॥</s-l></s-lg><s-lg><s-l>तत्र तत्रापविद्धैश्च बाहुभिश्चन्दनोक्षितैः ।</s-l><s-l>ऊरुभिश्च नरेन्द्राणां समास्तीर्यत मेदिनी ॥ १८ ॥</s-l></s-lg><s-lg><s-l>तत्राद्भुतमपश्याम रणे पार्थस्य विक्रमम् ।</s-l><s-l>शरैः संवार्य तान्वीरान्निजघान बलं तव ॥ १९ ॥</s-l></s-lg><s-lg><s-l>पुत्रस्तु तव तं दृष्ट्वा भीमार्जुनसमागमम् ।</s-l><s-l>गाङ्गेयस्य रथाभ्याशमुपजग्मे महाभये ॥ २० ॥</s-l></s-lg><s-lg><s-l>कृपश्च कृतवर्मा च सैन्धवश्च जयद्रथः ।</s-l><s-l>विन्दानुविन्दावावन्त्यावाजग्मुः संयुगं तदा ॥ २१ ॥</s-l></s-lg><s-lg><s-l>ततो भीमो महेष्वासः फल्गुनश्च महारथः ।</s-l><s-l>कौरवाणां चमूं घोरां भृशं दुद्रुवतू रणे ॥ २२ ॥</s-l></s-lg><s-lg><s-l>ततो बर्हिणवाजानामयुतान्यर्बुदानि च ।</s-l><s-l>धनंजयरथे तूर्णं पातयन्ति स्म संयुगे ॥ २३ ॥</s-l></s-lg><s-lg><s-l>ततस्ताञ्शरजालेन संनिवार्य महारथान् ।</s-l><s-l>पार्थः समन्तात्समरे प्रेषयामास मृत्यवे ॥ २४ ॥</s-l></s-lg><s-lg><s-l>शल्यस्तु समरे जिष्णुं क्रीडन्निव महारथः ।</s-l><s-l>आजघानोरसि क्रुद्धो भल्लैः संनतपर्वभिः ॥ २५ ॥</s-l></s-lg><s-lg><s-l>तस्य पार्थो धनुश्छित्त्वा हस्तावापं च पञ्चभिः ।</s-l><s-l>अथैनं सायकैस्तीक्ष्णैर्भृशं विव्याध मर्मणि ॥ २६ ॥</s-l></s-lg><s-lg><s-l>अथान्यद्धनुरादाय समरे भारसाधनम् ।</s-l><s-l>मद्रेश्वरो रणे जिष्णुं ताडयामास रोषितः ॥ २७ ॥</s-l></s-lg><s-lg><s-l>त्रिभिः शरैर्महाराज वासुदेवं च पञ्चभिः ।</s-l><s-l>भीमसेनं च नवभिर्बाह्वोरुरसि चार्पयत् ॥ २८ ॥</s-l></s-lg><s-lg><s-l>ततो द्रोणो महाराज मागधश्च महारथः ।</s-l><s-l>दुर्योधनसमादिष्टौ तं देशमुपजग्मतुः ॥ २९ ॥</s-l></s-lg><s-lg><s-l>यत्र पार्थो महाराज भीमसेनश्च पाण्डवः ।</s-l><s-l>कौरव्यस्य महासेनां जघ्नतुस्तौ महारथौ ॥ ३० ॥</s-l></s-lg><s-lg><s-l>जयत्सेनस्तु समरे भीमं भीमायुधं युवा ।</s-l><s-l>विव्याध निशितैर्बाणैरष्टभिर्भरतर्षभ ॥ ३१ ॥</s-l></s-lg><s-lg><s-l>तं भीमो दशभिर्विद्ध्वा पुनर्विव्याध सप्तभिः ।</s-l><s-l>सारथिं चास्य भल्लेन रथनीडादपाहरत् ॥ ३२ ॥</s-l></s-lg><s-lg><s-l>उद्भ्रान्तैस्तुरगैः सोऽथ द्रवमाणैः समन्ततः ।</s-l><s-l>मागधोऽपहृतो राजा सर्वसैन्यस्य पश्यतः ॥ ३३ ॥</s-l></s-lg><s-lg><s-l>द्रोणस्तु विवरं लब्ध्वा भीमसेनं शिलीमुखैः ।</s-l><s-l>विव्याध बाणैः सुशितैः पञ्चषष्ट्या तमायसैः ॥ ३४ ॥</s-l></s-lg><s-lg><s-l>तं भीमः समरश्लाघी गुरुं पितृसमं रणे ।</s-l><s-l>विव्याध नवभिर्भल्लैस्तथा षष्ट्या च भारत ॥ ३५ ॥</s-l></s-lg><s-lg><s-l>अर्जुनस्तु सुशर्माणं विद्ध्वा बहुभिरायसैः ।</s-l><s-l>व्यधमत्तस्य तत्सैन्यं महाभ्राणि यथानिलः ॥ ३६ ॥</s-l></s-lg><s-lg><s-l>ततो भीष्मश्च राजा च सौबलश्च बृहद्बलः ।</s-l><s-l>अभ्यद्रवन्त संक्रुद्धा भीमसेनधनंजयौ ॥ ३७ ॥</s-l></s-lg><s-lg><s-l>तथैव पाण्डवाः शूरा धृष्टद्युम्नश्च पार्षतः ।</s-l><s-l>अभ्यद्रवन्रणे भीष्मं व्यादितास्यमिवान्तकम् ॥ ३८ ॥</s-l></s-lg><s-lg><s-l>शिखण्डी तु समासाद्य भारतानां पितामहम् ।</s-l><s-l>अभ्यद्रवत संहृष्टो भयं त्यक्त्वा यतव्रतम् ॥ ३९ ॥</s-l></s-lg><s-lg><s-l>युधिष्ठिरमुखाः पार्थाः पुरस्कृत्य शिखण्डिनम् ।</s-l><s-l>अयोधयन्रणे भीष्मं संहताः सह सृञ्जयैः ॥ ४० ॥</s-l></s-lg><s-lg><s-l>तथैव तावकाः सर्वे पुरस्कृत्य यतव्रतम् ।</s-l><s-l>शिखण्डिप्रमुखान्पार्थान्योधयन्ति स्म संयुगे ॥ ४१ ॥</s-l></s-lg><s-lg><s-l>ततः प्रववृते युद्धं कौरवाणां भयावहम् ।</s-l><s-l>तत्र पाण्डुसुतैः सार्धं भीष्मस्य विजयं प्रति ॥ ४२ ॥</s-l></s-lg><s-lg><s-l>तावकानां रणे भीष्मो ग्लह आसीद्विशां पते ।</s-l><s-l>तत्र हि द्यूतमायातं विजयायेतराय वा ॥ ४३ ॥</s-l></s-lg><s-lg><s-l>धृष्टद्युम्नो महाराज सर्वसैन्यान्यचोदयत् ।</s-l><s-l>अभिद्रवत गाङ्गेयं मा भैष्ट नरसत्तमाः ॥ ४४ ॥</s-l></s-lg><s-lg><s-l>सेनापतिवचः श्रुत्वा पाण्डवानां वरूथिनी ।</s-l><s-l>भीष्ममेवाभ्ययात्तूर्णं प्राणांस्त्यक्त्वा महाहवे ॥ ४५ ॥</s-l></s-lg><s-lg><s-l>भीष्मोऽपि रथिनां श्रेष्ठः प्रतिजग्राह तां चमूम् ।</s-l><s-l>आपतन्तीं महाराज वेलामिव महोदधिः ॥ ४६ ॥</s-l></s-lg>