<s-lg><s-l> संजय उवाच ।</s-l><s-l>द्रौणिर्भूरिश्रवाः शल्यश्चित्रसेनश्च मारिष ।</s-l><s-l>पुत्रः सांयमनेश्चैव सौभद्रं समयोधयन् ॥ १ ॥</s-l></s-lg><s-lg><s-l>संसक्तमतितेजोभिस्तमेकं ददृशुर्जनाः ।</s-l><s-l>पञ्चभिर्मनुजव्याघ्रैर्गजैः सिंहशिशुं यथा ॥ २ ॥</s-l></s-lg><s-lg><s-l>नाभिलक्ष्यतया कश्चिन्न शौर्ये न पराक्रमे ।</s-l><s-l>बभूव सदृशः कार्ष्णेर्नास्त्रे नापि च लाघवे ॥ ३ ॥</s-l></s-lg><s-lg><s-l>तथा तमात्मजं युद्धे विक्रमन्तमरिंदमम् ।</s-l><s-l>दृष्ट्वा पार्थो रणे यत्तः सिंहनादमथोऽनदत् ॥ ४ ॥</s-l></s-lg><s-lg><s-l>पीडयानं च तत्सैन्यं पौत्रं तव विशां पते ।</s-l><s-l>दृष्ट्वा त्वदीया राजेन्द्र समन्तात्पर्यवारयन् ॥ ५ ॥</s-l></s-lg><s-lg><s-l>ध्वजिनीं धार्तराष्ट्राणां दीनशत्रुरदीनवत् ।</s-l><s-l>प्रत्युद्ययौ स सौभद्रस्तेजसा च बलेन च ॥ ६ ॥</s-l></s-lg><s-lg><s-l>तस्य लाघवमार्गस्थमादित्यसदृशप्रभम् ।</s-l><s-l>व्यदृश्यत महच्चापं समरे युध्यतः परैः ॥ ७ ॥</s-l></s-lg><s-lg><s-l>स द्रौणिमिषुणैकेन विद्ध्वा शल्यं च पञ्चभिः ।</s-l><s-l>ध्वजं सांयमनेश्चापि सोऽष्टाभिरपवर्जयत् ॥ ८ ॥</s-l></s-lg><s-lg><s-l>रुक्मदण्डां महाशक्तिं प्रेषितां सौमदत्तिना ।</s-l><s-l>शितेनोरगसंकाशां पत्रिणा विजहार ताम् ॥ ९ ॥</s-l></s-lg><s-lg><s-l>शल्यस्य च महाघोरानस्यतः शतशः शरान् ।</s-l><s-l>निवार्यार्जुनदायादो जघान समरे हयान् ॥ १० ॥</s-l></s-lg><s-lg><s-l>भूरिश्रवाश्च शल्यश्च द्रौणिः सांयमनिः शलः ।</s-l><s-l>नाभ्यवर्तन्त संरब्धाः कार्ष्णेर्बाहुबलाश्रयात् ॥ ११ ॥</s-l></s-lg><s-lg><s-l>ततस्त्रिगर्ता राजेन्द्र मद्राश्च सह केकयैः ।</s-l><s-l>पञ्चत्रिंशतिसाहस्रास्तव पुत्रेण चोदिताः ॥ १२ ॥</s-l></s-lg><s-lg><s-l>धनुर्वेदविदो मुख्या अजेयाः शत्रुभिर्युधि ।</s-l><s-l>सहपुत्रं जिघांसन्तं परिवव्रुः किरीटिनम् ॥ १३ ॥</s-l></s-lg><s-lg><s-l>तौ तु तत्र पितापुत्रौ परिक्षिप्तौ रथर्षभौ ।</s-l><s-l>ददर्श राजन्पाञ्चाल्यः सेनापतिरमित्रजित् ॥ १४ ॥</s-l></s-lg><s-lg><s-l>स वारणरथौघानां सहस्रैर्बहुभिर्वृतः ।</s-l><s-l>वाजिभिः पत्तिभिश्चैव वृतः शतसहस्रशः ॥ १५ ॥</s-l></s-lg><s-lg><s-l>धनुर्विस्फार्य संक्रुद्धश्चोदयित्वा वरूथिनीम् ।</s-l><s-l>ययौ तन्मद्रकानीकं केकयांश्च परंतपः ॥ १६ ॥</s-l></s-lg><s-lg><s-l>तेन कीर्तिमता गुप्तमनीकं दृढधन्वना ।</s-l><s-l>प्रयुक्तरथनागाश्वं योत्स्यमानमशोभत ॥ १७ ॥</s-l></s-lg><s-lg><s-l>सोऽर्जुनं प्रमुखे यान्तं पाञ्चाल्यः कुरुनन्दन ।</s-l><s-l>त्रिभिः शारद्वतं बाणैर्जत्रुदेशे समर्पयत् ॥ १८ ॥</s-l></s-lg><s-lg><s-l>ततः स मद्रकान्हत्वा दशभिर्दशभिः शरैः ।</s-l><s-l>हृष्ट एको जघानाश्वं भल्लेन कृतवर्मणः ॥ १९ ॥</s-l></s-lg><s-lg><s-l>दमनं चापि दायादं पौरवस्य महात्मनः ।</s-l><s-l>जघान विपुलाग्रेण नाराचेन परंतपः ॥ २० ॥</s-l></s-lg><s-lg><s-l>ततः सांयमनेः पुत्रः पाञ्चाल्यं युद्धदुर्मदम् ।</s-l><s-l>अविध्यत्त्रिंशता बाणैर्दशभिश्चास्य सारथिम् ॥ २१ ॥</s-l></s-lg><s-lg><s-l>सोऽतिविद्धो महेष्वासः सृक्किणी परिसंलिहन् ।</s-l><s-l>भल्लेन भृशतीक्ष्णेन निचकर्तास्य कार्मुकम् ॥ २२ ॥</s-l></s-lg><s-lg><s-l>अथैनं पञ्चविंशत्या क्षिप्रमेव समर्पयत् ।</s-l><s-l>अश्वांश्चास्यावधीद्राजन्नुभौ तौ पार्ष्णिसारथी ॥ २३ ॥</s-l></s-lg><s-lg><s-l>स हताश्वे रथे तिष्ठन्ददर्श भरतर्षभ ।</s-l><s-l>पुत्रः सांयमनेः पुत्रं पाञ्चाल्यस्य महात्मनः ॥ २४ ॥</s-l></s-lg><s-lg><s-l>स संगृह्य महाघोरं निस्त्रिंशवरमायसम् ।</s-l><s-l>पदातिस्तूर्णमभ्यर्छद्रथस्थं द्रुपदात्मजम् ॥ २५ ॥</s-l></s-lg><s-lg><s-l>तं महौघमिवायान्तं खात्पतन्तमिवोरगम् ।</s-l><s-l>भ्रान्तावरणनिस्त्रिंशं कालोत्सृष्टमिवान्तकम् ॥ २६ ॥</s-l></s-lg><s-lg><s-l>दीप्यन्तमिव शस्त्रार्च्या मत्तवारणविक्रमम् ।</s-l><s-l>अपश्यन्पाण्डवास्तत्र धृष्टद्युम्नश्च पार्षतः ॥ २७ ॥</s-l></s-lg><s-lg><s-l>तस्य पाञ्चालपुत्रस्तु प्रतीपमभिधावतः ।</s-l><s-l>शितनिस्त्रिंशहस्तस्य शरावरणधारिणः ॥ २८ ॥</s-l></s-lg><s-lg><s-l>बाणवेगमतीतस्य रथाभ्याशमुपेयुषः ।</s-l><s-l>त्वरन्सेनापतिः क्रुद्धो बिभेद गदया शिरः ॥ २९ ॥</s-l></s-lg><s-lg><s-l>तस्य राजन्सनिस्त्रिंशं सुप्रभं च शरावरम् ।</s-l><s-l>हतस्य पततो हस्ताद्वेगेन न्यपतद्भुवि ॥ ३० ॥</s-l></s-lg><s-lg><s-l>तं निहत्य गदाग्रेण लेभे स परमं यशः ।</s-l><s-l>पुत्रः पाञ्चालराजस्य महात्मा भीमविक्रमः ॥ ३१ ॥</s-l></s-lg><s-lg><s-l>तस्मिन्हते महेष्वासे राजपुत्रे महारथे ।</s-l><s-l>हाहाकारो महानासीत्तव सैन्यस्य मारिष ॥ ३२ ॥</s-l></s-lg><s-lg><s-l>ततः सांयमनिः क्रुद्धो दृष्ट्वा निहतमात्मजम् ।</s-l><s-l>अभिदुद्राव वेगेन पाञ्चाल्यं युद्धदुर्मदम् ॥ ३३ ॥</s-l></s-lg><s-lg><s-l>तौ तत्र समरे वीरौ समेतौ रथिनां वरौ ।</s-l><s-l>ददृशुः सर्वराजानः कुरवः पाण्डवास्तथा ॥ ३४ ॥</s-l></s-lg><s-lg><s-l>ततः सांयमनिः क्रुद्धः पार्षतं परवीरहा ।</s-l><s-l>आजघान त्रिभिर्बाणैस्तोत्त्रैरिव महाद्विपम् ॥ ३५ ॥</s-l></s-lg><s-lg><s-l>तथैव पार्षतं शूरं शल्यः समितिशोभनः ।</s-l><s-l>आजघानोरसि क्रुद्धस्ततो युद्धमवर्तत ॥ ३६ ॥</s-l></s-lg>