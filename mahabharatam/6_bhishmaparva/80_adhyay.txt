<s-lg><s-l> संजय उवाच ।</s-l><s-l>ततो युधिष्ठिरो राजा मध्यं प्राप्ते दिवाकरे ।</s-l><s-l>श्रुतायुषमभिप्रेक्ष्य चोदयामास वाजिनः ॥ १ ॥</s-l></s-lg><s-lg><s-l>अभ्यधावत्ततो राजा श्रुतायुषमरिंदमम् ।</s-l><s-l>विनिघ्नन्सायकैस्तीक्ष्णैर्नवभिर्नतपर्वभिः ॥ २ ॥</s-l></s-lg><s-lg><s-l>स संवार्य रणे राजा प्रेषितान्धर्मसूनुना ।</s-l><s-l>शरान्सप्त महेष्वासः कौन्तेयाय समर्पयत् ॥ ३ ॥</s-l></s-lg><s-lg><s-l>ते तस्य कवचं भित्त्वा पपुः शोणितमाहवे ।</s-l><s-l>असूनिव विचिन्वन्तो देहे तस्य महात्मनः ॥ ४ ॥</s-l></s-lg><s-lg><s-l>पाण्डवस्तु भृशं विद्धस्तेन राज्ञा महात्मना ।</s-l><s-l>रणे वराहकर्णेन राजानं हृदि विव्यधे ॥ ५ ॥</s-l></s-lg><s-lg><s-l>अथापरेण भल्लेन केतुं तस्य महात्मनः ।</s-l><s-l>रथश्रेष्ठो रथात्तूर्णं भूमौ पार्थो न्यपातयत् ॥ ६ ॥</s-l></s-lg><s-lg><s-l>केतुं निपतितं दृष्ट्वा श्रुतायुः स तु पार्थिवः ।</s-l><s-l>पाण्डवं विशिखैस्तीक्ष्णै राजन्विव्याध सप्तभिः ॥ ७ ॥</s-l></s-lg><s-lg><s-l>ततः क्रोधात्प्रजज्वाल धर्मपुत्रो युधिष्ठिरः ।</s-l><s-l>यथा युगान्ते भूतानि धक्ष्यन्निव हुताशनः ॥ ८ ॥</s-l></s-lg><s-lg><s-l>क्रुद्धं तु पाण्डवं दृष्ट्वा देवगन्धर्वराक्षसाः ।</s-l><s-l>प्रविव्यथुर्महाराज व्याकुलं चाप्यभूज्जगत् ॥ ९ ॥</s-l></s-lg><s-lg><s-l>सर्वेषां चैव भूतानामिदमासीन्मनोगतम् ।</s-l><s-l>त्रीँल्लोकानद्य संक्रुद्धो नृपोऽयं धक्ष्यतीति वै ॥ १० ॥</s-l></s-lg><s-lg><s-l>ऋषयश्चैव देवाश्च चक्रुः स्वस्त्ययनं महत् ।</s-l><s-l>लोकानां नृप शान्त्यर्थं क्रोधिते पाण्डवे तदा ॥ ११ ॥</s-l></s-lg><s-lg><s-l>स च क्रोधसमाविष्टः सृक्किणी परिलेलिहन् ।</s-l><s-l>दधारात्मवपुर्घोरं युगान्तादित्यसंनिभम् ॥ १२ ॥</s-l></s-lg><s-lg><s-l>ततः सर्वाणि सैन्यानि तावकानि विशां पते ।</s-l><s-l>निराशान्यभवंस्तत्र जीवितं प्रति भारत ॥ १३ ॥</s-l></s-lg><s-lg><s-l>स तु धैर्येण तं कोपं संनिवार्य महायशाः ।</s-l><s-l>श्रुतायुषः प्रचिच्छेद मुष्टिदेशे महद्धनुः ॥ १४ ॥</s-l></s-lg><s-lg><s-l>अथैनं छिन्नधन्वानं नाराचेन स्तनान्तरे ।</s-l><s-l>निर्बिभेद रणे राजा सर्वसैन्यस्य पश्यतः ॥ १५ ॥</s-l></s-lg><s-lg><s-l>सत्वरं चरणे राजंस्तस्य वाहान्महात्मनः ।</s-l><s-l>निजघान शरैः क्षिप्रं सूतं च सुमहाबलः ॥ १६ ॥</s-l></s-lg><s-lg><s-l>हताश्वं तु रथं त्यक्त्वा दृष्ट्वा राज्ञस्तु पौरुषम् ।</s-l><s-l>विप्रदुद्राव वेगेन श्रुतायुः समरे तदा ॥ १७ ॥</s-l></s-lg><s-lg><s-l>तस्मिञ्जिते महेष्वासे धर्मपुत्रेण संयुगे ।</s-l><s-l>दुर्योधनबलं राजन्सर्वमासीत्पराङ्मुखम् ॥ १८ ॥</s-l></s-lg><s-lg><s-l>एतत्कृत्वा महाराज धर्मपुत्रो युधिष्ठिरः ।</s-l><s-l>व्यात्ताननो यथा कालस्तव सैन्यं जघान ह ॥ १९ ॥</s-l></s-lg><s-lg><s-l>चेकितानस्तु वार्ष्णेयो गौतमं रथिनां वरम् ।</s-l><s-l>प्रेक्षतां सर्वसैन्यानां छादयामास सायकैः ॥ २० ॥</s-l></s-lg><s-lg><s-l>संनिवार्य शरांस्तांस्तु कृपः शारद्वतो युधि ।</s-l><s-l>चेकितानं रणे यत्तं राजन्विव्याध पत्रिभिः ॥ २१ ॥</s-l></s-lg><s-lg><s-l>अथापरेण भल्लेन धनुश्चिच्छेद मारिष ।</s-l><s-l>सारथिं चास्य समरे क्षिप्रहस्तो न्यपातयत् ।</s-l><s-l>हयांश्चास्यावधीद्राजन्नुभौ च पार्ष्णिसारथी ॥ २२ ॥</s-l></s-lg><s-lg><s-l>सोऽवप्लुत्य रथात्तूर्णं गदां जग्राह सात्वतः ।</s-l><s-l>स तया वीरघातिन्या गदया गदिनां वरः ।</s-l><s-l>गौतमस्य हयान्हत्वा सारथिं च न्यपातयत् ॥ २३ ॥</s-l></s-lg><s-lg><s-l>भूमिष्ठो गौतमस्तस्य शरांश्चिक्षेप षोडश ।</s-l><s-l>ते शराः सात्वतं भित्त्वा प्राविशन्त धरातलम् ॥ २४ ॥</s-l></s-lg><s-lg><s-l>चेकितानस्ततः क्रुद्धः पुनश्चिक्षेप तां गदाम् ।</s-l><s-l>गौतमस्य वधाकाङ्क्षी वृत्रस्येव पुरंदरः ॥ २५ ॥</s-l></s-lg><s-lg><s-l>तामापतन्तीं विमलामश्मगर्भां महागदाम् ।</s-l><s-l>शरैरनेकसाहस्रैर्वारयामास गौतमः ॥ २६ ॥</s-l></s-lg><s-lg><s-l>चेकितानस्ततः खड्गं कोशादुद्धृत्य भारत ।</s-l><s-l>लाघवं परमास्थाय गौतमं समुपाद्रवत् ॥ २७ ॥</s-l></s-lg><s-lg><s-l>गौतमोऽपि धनुस्त्यक्त्वा प्रगृह्यासिं सुसंशितम् ।</s-l><s-l>वेगेन महता राजंश्चेकितानमुपाद्रवत् ॥ २८ ॥</s-l></s-lg><s-lg><s-l>तावुभौ बलसंपन्नौ निस्त्रिंशवरधारिणौ ।</s-l><s-l>निस्त्रिंशाभ्यां सुतीक्ष्णाभ्यामन्योन्यं संततक्षतुः ॥ २९ ॥</s-l></s-lg><s-lg><s-l>निस्त्रिंशवेगाभिहतौ ततस्तौ पुरुषर्षभौ ।</s-l><s-l>धरणीं समनुप्राप्तौ सर्वभूतनिषेविताम् ।</s-l><s-l>मूर्छयाभिपरीताङ्गौ व्यायामेन च मोहितौ ॥ ३० ॥</s-l></s-lg><s-lg><s-l>ततोऽभ्यधावद्वेगेन करकर्षः सुहृत्तया ।</s-l><s-l>चेकितानं तथाभूतं दृष्ट्वा समरदुर्मदम् ।</s-l><s-l>रथमारोपयच्चैनं सर्वसैन्यस्य पश्यतः ॥ ३१ ॥</s-l></s-lg><s-lg><s-l>तथैव शकुनिः शूरः स्यालस्तव विशां पते ।</s-l><s-l>आरोपयद्रथं तूर्णं गौतमं रथिनां वरम् ॥ ३२ ॥</s-l></s-lg><s-lg><s-l>सौमदत्तिं तथा क्रुद्धो धृष्टकेतुर्महाबलः ।</s-l><s-l>नवत्या सायकैः क्षिप्रं राजन्विव्याध वक्षसि ॥ ३३ ॥</s-l></s-lg><s-lg><s-l>सौमदत्तिरुरःस्थैस्तैर्भृशं बाणैरशोभत ।</s-l><s-l>मध्यंदिने महाराज रश्मिभिस्तपनो यथा ॥ ३४ ॥</s-l></s-lg><s-lg><s-l>भूरिश्रवास्तु समरे धृष्टकेतुं महारथम् ।</s-l><s-l>हतसूतहयं चक्रे विरथं सायकोत्तमैः ॥ ३५ ॥</s-l></s-lg><s-lg><s-l>विरथं चैनमालोक्य हताश्वं हतसारथिम् ।</s-l><s-l>महता शरवर्षेण छादयामास संयुगे ॥ ३६ ॥</s-l></s-lg><s-lg><s-l>स च तं रथमुत्सृज्य धृष्टकेतुर्महामनाः ।</s-l><s-l>आरुरोह ततो यानं शतानीकस्य मारिष ॥ ३७ ॥</s-l></s-lg><s-lg><s-l>चित्रसेनो विकर्णश्च राजन्दुर्मर्षणस्तथा ।</s-l><s-l>रथिनो हेमसंनाहाः सौभद्रमभिदुद्रुवुः ॥ ३८ ॥</s-l></s-lg><s-lg><s-l>अभिमन्योस्ततस्तैस्तु घोरं युद्धमवर्तत ।</s-l><s-l>शरीरस्य यथा राजन्वातपित्तकफैस्त्रिभिः ॥ ३९ ॥</s-l></s-lg><s-lg><s-l>विरथांस्तव पुत्रांस्तु कृत्वा राजन्महाहवे ।</s-l><s-l>न जघान नरव्याघ्रः स्मरन्भीमवचस्तदा ॥ ४० ॥</s-l></s-lg><s-lg><s-l>ततो राज्ञां बहुशतैर्गजाश्वरथयायिभिः ।</s-l><s-l>संवृतं समरे भीष्मं देवैरपि दुरासदम् ॥ ४१ ॥</s-l></s-lg><s-lg><s-l>प्रयान्तं शीघ्रमुद्वीक्ष्य परित्रातुं सुतांस्तव ।</s-l><s-l>अभिमन्युं समुद्दिश्य बालमेकं महारथम् ।</s-l><s-l>वासुदेवमुवाचेदं कौन्तेयः श्वेतवाहनः ॥ ४२ ॥</s-l></s-lg><s-lg><s-l>चोदयाश्वान्हृषीकेश यत्रैते बहुला रथाः ।</s-l><s-l>एते हि बहवः शूराः कृतास्त्रा युद्धदुर्मदाः ।</s-l><s-l>यथा न हन्युर्नः सेनां तथा माधव चोदय ॥ ४३ ॥</s-l></s-lg><s-lg><s-l>एवमुक्तः स वार्ष्णेयः कौन्तेयेनामितौजसा ।</s-l><s-l>रथं श्वेतहयैर्युक्तं प्रेषयामास संयुगे ॥ ४४ ॥</s-l></s-lg><s-lg><s-l>निष्टानको महानासीत्तव सैन्यस्य मारिष ।</s-l><s-l>यदर्जुनो रणे क्रुद्धः संयातस्तावकान्प्रति ॥ ४५ ॥</s-l></s-lg><s-lg><s-l>समासाद्य तु कौन्तेयो राज्ञस्तान्भीष्मरक्षिणः ।</s-l><s-l>सुशर्माणमथो राजन्निदं वचनमब्रवीत् ॥ ४६ ॥</s-l></s-lg><s-lg><s-l>जानामि त्वां युधि श्रेष्ठमत्यन्तं पूर्ववैरिणम् ।</s-l><s-l>पर्यायस्याद्य संप्राप्तं फलं पश्य सुदारुणम् ।</s-l><s-l>अद्य ते दर्शयिष्यामि पूर्वप्रेतान्पितामहान् ॥ ४७ ॥</s-l></s-lg><s-lg><s-l>एवं संजल्पतस्तस्य बीभत्सोः शत्रुघातिनः ।</s-l><s-l>श्रुत्वापि परुषं वाक्यं सुशर्मा रथयूथपः ।</s-l><s-l>न चैनमब्रवीत्किंचिच्छुभं वा यदि वाशुभम् ॥ ४८ ॥</s-l></s-lg><s-lg><s-l>अभि गत्वार्जुनं वीरं राजभिर्बहुभिर्वृतः ।</s-l><s-l>पुरस्तात्पृष्ठतश्चैव पार्श्वतश्चैव सर्वतः ॥ ४९ ॥</s-l></s-lg><s-lg><s-l>परिवार्यार्जुनं संख्ये तव पुत्रैः सहानघ ।</s-l><s-l>शरैः संछादयामास मेघैरिव दिवाकरम् ॥ ५० ॥</s-l></s-lg><s-lg><s-l>ततः प्रवृत्तः सुमहान्संग्रामः शोणितोदकः ।</s-l><s-l>तावकानां च समरे पाण्डवानां च भारत ॥ ५१ ॥</s-l></s-lg>