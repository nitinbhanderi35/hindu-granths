<s-lg><s-l> संजय उवाच ।</s-l><s-l>ततो मुहूर्तात्तुमुलः शब्दो हृदयकम्पनः ।</s-l><s-l>अश्रूयत महाराज योधानां प्रयुयुत्सताम् ॥ १ ॥</s-l></s-lg><s-lg><s-l>शङ्खदुन्दुभिनिर्घोषैर्वारणानां च बृंहितैः ।</s-l><s-l>रथानां नेमिघोषैश्च दीर्यतीव वसुंधरा ॥ २ ॥</s-l></s-lg><s-lg><s-l>हयानां हेषमाणानां योधानां तत्र गर्जताम् ।</s-l><s-l>क्षणेन खं दिशश्चैव शब्देनापूरितं तदा ॥ ३ ॥</s-l></s-lg><s-lg><s-l>पुत्राणां तव दुर्धर्ष पाण्डवानां तथैव च ।</s-l><s-l>समकम्पन्त सैन्यानि परस्परसमागमे ॥ ४ ॥</s-l></s-lg><s-lg><s-l>तत्र नागा रथाश्चैव जाम्बूनदविभूषिताः ।</s-l><s-l>भ्राजमाना व्यदृश्यन्त मेघा इव सविद्युतः ॥ ५ ॥</s-l></s-lg><s-lg><s-l>ध्वजा बहुविधाकारास्तावकानां नराधिप ।</s-l><s-l>काञ्चनाङ्गदिनो रेजुर्ज्वलिता इव पावकाः ॥ ६ ॥</s-l></s-lg><s-lg><s-l>स्वेषां चैव परेषां च समदृश्यन्त भारत ।</s-l><s-l>महेन्द्रकेतवः शुभ्रा महेन्द्रसदनेष्विव ॥ ७ ॥</s-l></s-lg><s-lg><s-l>काञ्चनैः कवचैर्वीरा ज्वलनार्कसमप्रभैः ।</s-l><s-l>संनद्धाः प्रत्यदृश्यन्त ग्रहाः प्रज्वलिता इव ॥ ८ ॥</s-l></s-lg><s-lg><s-l>उद्यतैरायुधैश्चित्रैस्तलबद्धाः पताकिनः ।</s-l><s-l>ऋषभाक्षा महेष्वासाश्चमूमुखगता बभुः ॥ ९ ॥</s-l></s-lg><s-lg><s-l>पृष्ठगोपास्तु भीष्मस्य पुत्रास्तव नराधिप ।</s-l><s-l>दुःशासनो दुर्विषहो दुर्मुखो दुःसहस्तथा ॥ १० ॥</s-l></s-lg><s-lg><s-l>विविंशतिश्चित्रसेनो विकर्णश्च महारथः ।</s-l><s-l>सत्यव्रतः पुरुमित्रो जयो भूरिश्रवाः शलः ॥ ११ ॥</s-l></s-lg><s-lg><s-l>रथा विंशतिसाहस्रास्तथैषामनुयायिनः ।</s-l><s-l>अभीषाहाः शूरसेनाः शिबयोऽथ वसातयः ॥ १२ ॥</s-l></s-lg><s-lg><s-l>शाल्वा मत्स्यास्तथाम्बष्ठास्त्रिगर्ताः केकयास्तथा ।</s-l><s-l>सौवीराः कितवाः प्राच्याः प्रतीच्योदीच्यमालवाः ॥ १३ ॥</s-l></s-lg><s-lg><s-l>द्वादशैते जनपदाः सर्वे शूरास्तनुत्यजः ।</s-l><s-l>महता रथवंशेन तेऽभ्यरक्षन्पितामहम् ॥ १४ ॥</s-l></s-lg><s-lg><s-l>अनीकं दशसाहस्रं कुञ्जराणां तरस्विनाम् ।</s-l><s-l>मागधो येन नृपतिस्तद्रथानीकमन्वयात् ॥ १५ ॥</s-l></s-lg><s-lg><s-l>रथानां चक्ररक्षाश्च पादरक्षाश्च दन्तिनाम् ।</s-l><s-l>अभूवन्वाहिनीमध्ये शतानामयुतानि षट् ॥ १६ ॥</s-l></s-lg><s-lg><s-l>पादाताश्चाग्रतोऽगच्छन्धनुश्चर्मासिपाणयः ।</s-l><s-l>अनेकशतसाहस्रा नखरप्रासयोधिनः ॥ १७ ॥</s-l></s-lg><s-lg><s-l>अक्षौहिण्यो दशैका च तव पुत्रस्य भारत ।</s-l><s-l>अदृश्यन्त महाराज गङ्गेव यमुनान्तरे ॥ १८ ॥</s-l></s-lg>