<s-lg><s-l> अर्जुन उवाच ।</s-l><s-l>संन्यासं कर्मणां कृष्ण पुनर्योगं च शंससि ।</s-l><s-l>यच्छ्रेय एतयोरेकं तन्मे ब्रूहि सुनिश्चितम् ॥ १ ॥</s-l></s-lg><s-lg><s-l> श्रीभगवानुवाच ।</s-l><s-l>संन्यासः कर्मयोगश्च निःश्रेयसकरावुभौ ।</s-l><s-l>तयोस्तु कर्मसंन्यासात्कर्मयोगो विशिष्यते ॥ २ ॥</s-l></s-lg><s-lg><s-l>ज्ञेयः स नित्यसंन्यासी यो न द्वेष्टि न काङ्क्षति ।</s-l><s-l>निर्द्वंद्वो हि महाबाहो सुखं बन्धात्प्रमुच्यते ॥ ३ ॥</s-l></s-lg><s-lg><s-l>सांख्ययोगौ पृथग्बालाः प्रवदन्ति न पण्डिताः ।</s-l><s-l>एकमप्यास्थितः सम्यगुभयोर्विन्दते फलम् ॥ ४ ॥</s-l></s-lg><s-lg><s-l>यत्सांख्यैः प्राप्यते स्थानं तद्योगैरपि गम्यते ।</s-l><s-l>एकं सांख्यं च योगं च यः पश्यति स पश्यति ॥ ५ ॥</s-l></s-lg><s-lg><s-l>संन्यासस्तु महाबाहो दुःखमाप्तुमयोगतः ।</s-l><s-l>योगयुक्तो मुनिर्ब्रह्म नचिरेणाधिगच्छति ॥ ६ ॥</s-l></s-lg><s-lg><s-l>योगयुक्तो विशुद्धात्मा विजितात्मा जितेन्द्रियः ।</s-l><s-l>सर्वभूतात्मभूतात्मा कुर्वन्नपि न लिप्यते ॥ ७ ॥</s-l></s-lg><s-lg><s-l>नैव किंचित्करोमीति युक्तो मन्येत तत्त्ववित् ।</s-l><s-l>पश्यञ्शृण्वन्स्पृशञ्जिघ्रन्नश्नन्गच्छन्स्वपञ्श्वसन् ॥ ८ ॥</s-l></s-lg><s-lg><s-l>प्रलपन्विसृजन्गृह्णन्नुन्मिषन्निमिषन्नपि ।</s-l><s-l>इन्द्रियाणीन्द्रियार्थेषु वर्तन्त इति धारयन् ॥ ९ ॥</s-l></s-lg><s-lg><s-l>ब्रह्मण्याधाय कर्माणि सङ्गं त्यक्त्वा करोति यः ।</s-l><s-l>लिप्यते न स पापेन पद्मपत्रमिवाम्भसा ॥ १० ॥</s-l></s-lg><s-lg><s-l>कायेन मनसा बुद्ध्या केवलैरिन्द्रियैरपि ।</s-l><s-l>योगिनः कर्म कुर्वन्ति सङ्गं त्यक्त्वात्मशुद्धये ॥ ११ ॥</s-l></s-lg><s-lg><s-l>युक्तः कर्मफलं त्यक्त्वा शान्तिमाप्नोति नैष्ठिकीम् ।</s-l><s-l>अयुक्तः कामकारेण फले सक्तो निबध्यते ॥ १२ ॥</s-l></s-lg><s-lg><s-l>सर्वकर्माणि मनसा संन्यस्यास्ते सुखं वशी ।</s-l><s-l>नवद्वारे पुरे देही नैव कुर्वन्न कारयन् ॥ १३ ॥</s-l></s-lg><s-lg><s-l>न कर्तृत्वं न कर्माणि लोकस्य सृजति प्रभुः ।</s-l><s-l>न कर्मफलसंयोगं स्वभावस्तु प्रवर्तते ॥ १४ ॥</s-l></s-lg><s-lg><s-l>नादत्ते कस्यचित्पापं न चैव सुकृतं विभुः ।</s-l><s-l>अज्ञानेनावृतं ज्ञानं तेन मुह्यन्ति जन्तवः ॥ १५ ॥</s-l></s-lg><s-lg><s-l>ज्ञानेन तु तदज्ञानं येषां नाशितमात्मनः ।</s-l><s-l>तेषामादित्यवज्ज्ञानं प्रकाशयति तत्परम् ॥ १६ ॥</s-l></s-lg><s-lg><s-l>तद्बुद्धयस्तदात्मानस्तन्निष्ठास्तत्परायणाः ।</s-l><s-l>गच्छन्त्यपुनरावृत्तिं ज्ञाननिर्धूतकल्मषाः ॥ १७ ॥</s-l></s-lg><s-lg><s-l>विद्याविनयसंपन्ने ब्राह्मणे गवि हस्तिनि ।</s-l><s-l>शुनि चैव श्वपाके च पण्डिताः समदर्शिनः ॥ १८ ॥</s-l></s-lg><s-lg><s-l>इहैव तैर्जितः सर्गो येषां साम्ये स्थितं मनः ।</s-l><s-l>निर्दोषं हि समं ब्रह्म तस्माद्ब्रह्मणि ते स्थिताः ॥ १९ ॥</s-l></s-lg><s-lg><s-l>न प्रहृष्येत्प्रियं प्राप्य नोद्विजेत्प्राप्य चाप्रियम् ।</s-l><s-l>स्थिरबुद्धिरसंमूढो ब्रह्मविद्ब्रह्मणि स्थितः ॥ २० ॥</s-l></s-lg><s-lg><s-l>बाह्यस्पर्शेष्वसक्तात्मा विन्दत्यात्मनि यत्सुखम् ।</s-l><s-l>स ब्रह्मयोगयुक्तात्मा सुखमक्षयमश्नुते ॥ २१ ॥</s-l></s-lg><s-lg><s-l>ये हि संस्पर्शजा भोगा दुःखयोनय एव ते ।</s-l><s-l>आद्यन्तवन्तः कौन्तेय न तेषु रमते बुधः ॥ २२ ॥</s-l></s-lg><s-lg><s-l>शक्नोतीहैव यः सोढुं प्राक्शरीरविमोक्षणात् ।</s-l><s-l>कामक्रोधोद्भवं वेगं स युक्तः स सुखी नरः ॥ २३ ॥</s-l></s-lg><s-lg><s-l>योऽन्तःसुखोऽन्तरारामस्तथान्तर्ज्योतिरेव यः ।</s-l><s-l>स योगी ब्रह्मनिर्वाणं ब्रह्मभूतोऽधिगच्छति ॥ २४ ॥</s-l></s-lg><s-lg><s-l>लभन्ते ब्रह्मनिर्वाणमृषयः क्षीणकल्मषाः ।</s-l><s-l>छिन्नद्वैधा यतात्मानः सर्वभूतहिते रताः ॥ २५ ॥</s-l></s-lg><s-lg><s-l>कामक्रोधवियुक्तानां यतीनां यतचेतसाम् ।</s-l><s-l>अभितो ब्रह्मनिर्वाणं वर्तते विदितात्मनाम् ॥ २६ ॥</s-l></s-lg><s-lg><s-l>स्पर्शान्कृत्वा बहिर्बाह्यांश्चक्षुश्चैवान्तरे भ्रुवोः ।</s-l><s-l>प्राणापानौ समौ कृत्वा नासाभ्यन्तरचारिणौ ॥ २७ ॥</s-l></s-lg><s-lg><s-l>यतेन्द्रियमनोबुद्धिर्मुनिर्मोक्षपरायणः ।</s-l><s-l>विगतेच्छाभयक्रोधो यः सदा मुक्त एव सः ॥ २८ ॥</s-l></s-lg><s-lg><s-l>भोक्तारं यज्ञतपसां सर्वलोकमहेश्वरम् ।</s-l><s-l>सुहृदं सर्वभूतानां ज्ञात्वा मां शान्तिमृच्छति ॥ २९ ॥</s-l></s-lg>