<s-lg><s-l> भीष्म उवाच ।</s-l><s-l>ततः स भगवान्देवो लोकानां परमेश्वरः ।</s-l><s-l>ब्रह्माणं प्रत्युवाचेदं स्निग्धगम्भीरया गिरा ॥ १ ॥</s-l></s-lg><s-lg><s-l>विदितं तात योगान्मे सर्वमेतत्तवेप्सितम् ।</s-l><s-l>तथा तद्भवितेत्युक्त्वा तत्रैवान्तरधीयत ॥ २ ॥</s-l></s-lg><s-lg><s-l>ततो देवर्षिगन्धर्वा विस्मयं परमं गताः ।</s-l><s-l>कौतूहलपराः सर्वे पितामहमथाब्रुवन् ॥ ३ ॥</s-l></s-lg><s-lg><s-l>को न्वयं यो भगवता प्रणम्य विनयाद्विभो ।</s-l><s-l>वाग्भिः स्तुतो वरिष्ठाभिः श्रोतुमिच्छाम तं वयम् ॥ ४ ॥</s-l></s-lg><s-lg><s-l>एवमुक्तस्तु भगवान्प्रत्युवाच पितामहः ।</s-l><s-l>देवब्रह्मर्षिगन्धर्वान्सर्वान्मधुरया गिरा ॥ ५ ॥</s-l></s-lg><s-lg><s-l>यत्तत्परं भविष्यं च भवितव्यं च यत्परम् ।</s-l><s-l>भूतात्मा यः प्रभुश्चैव ब्रह्म यच्च परं पदम् ॥ ६ ॥</s-l></s-lg><s-lg><s-l>तेनास्मि कृतसंवादः प्रसन्नेन सुरर्षभाः ।</s-l><s-l>जगतोऽनुग्रहार्थाय याचितो मे जगत्पतिः ॥ ७ ॥</s-l></s-lg><s-lg><s-l>मानुषं लोकमातिष्ठ वासुदेव इति श्रुतः ।</s-l><s-l>असुराणां वधार्थाय संभवस्व महीतले ॥ ८ ॥</s-l></s-lg><s-lg><s-l>संग्रामे निहता ये ते दैत्यदानवराक्षसाः ।</s-l><s-l>त इमे नृषु संभूता घोररूपा महाबलाः ॥ ९ ॥</s-l></s-lg><s-lg><s-l>तेषां वधार्थं भगवान्नरेण सहितो वशी ।</s-l><s-l>मानुषीं योनिमास्थाय चरिष्यति महीतले ॥ १० ॥</s-l></s-lg><s-lg><s-l>नरनारायणौ यौ तौ पुराणावृषिसत्तमौ ।</s-l><s-l>सहितौ मानुषे लोके संभूतावमितद्युती ॥ ११ ॥</s-l></s-lg><s-lg><s-l>अजेयौ समरे यत्तौ सहितावमरैरपि ।</s-l><s-l>मूढास्त्वेतौ न जानन्ति नरनारायणावृषी ॥ १२ ॥</s-l></s-lg><s-lg><s-l>तस्याहमात्मजो ब्रह्मा सर्वस्य जगतः पतिः ।</s-l><s-l>वासुदेवोऽर्चनीयो वः सर्वलोकमहेश्वरः ॥ १३ ॥</s-l></s-lg><s-lg><s-l>तथा मनुष्योऽयमिति कदाचित्सुरसत्तमाः ।</s-l><s-l>नावज्ञेयो महावीर्यः शङ्खचक्रगदाधरः ॥ १४ ॥</s-l></s-lg><s-lg><s-l>एतत्परमकं गुह्यमेतत्परमकं पदम् ।</s-l><s-l>एतत्परमकं ब्रह्म एतत्परमकं यशः ॥ १५ ॥</s-l></s-lg><s-lg><s-l>एतदक्षरमव्यक्तमेतत्तच्छाश्वतं महत् ।</s-l><s-l>एतत्पुरुषसंज्ञं वै गीयते ज्ञायते न च ॥ १६ ॥</s-l></s-lg><s-lg><s-l>एतत्परमकं तेज एतत्परमकं सुखम् ।</s-l><s-l>एतत्परमकं सत्यं कीर्तितं विश्वकर्मणा ॥ १७ ॥</s-l></s-lg><s-lg><s-l>तस्मात्सर्वैः सुरैः सेन्द्रैर्लोकैश्चामितविक्रमः ।</s-l><s-l>नावज्ञेयो वासुदेवो मानुषोऽयमिति प्रभुः ॥ १८ ॥</s-l></s-lg><s-lg><s-l>यश्च मानुषमात्रोऽयमिति ब्रूयात्सुमन्दधीः ।</s-l><s-l>हृषीकेशमवज्ञानात्तमाहुः पुरुषाधमम् ॥ १९ ॥</s-l></s-lg><s-lg><s-l>योगिनं तं महात्मानं प्रविष्टं मानुषीं तनुम् ।</s-l><s-l>अवमन्येद्वासुदेवं तमाहुस्तामसं जनाः ॥ २० ॥</s-l></s-lg><s-lg><s-l>देवं चराचरात्मानं श्रीवत्साङ्कं सुवर्चसम् ।</s-l><s-l>पद्मनाभं न जानाति तमाहुस्तामसं जनाः ॥ २१ ॥</s-l></s-lg><s-lg><s-l>किरीटकौस्तुभधरं मित्राणामभयंकरम् ।</s-l><s-l>अवजानन्महात्मानं घोरे तमसि मज्जति ॥ २२ ॥</s-l></s-lg><s-lg><s-l>एवं विदित्वा तत्त्वार्थं लोकानामीश्वरेश्वरः ।</s-l><s-l>वासुदेवो नमस्कार्यः सर्वलोकैः सुरोत्तमाः ॥ २३ ॥</s-l></s-lg><s-lg><s-l>एवमुक्त्वा स भगवान्सर्वान्देवगणान्पुरा ।</s-l><s-l>विसृज्य सर्वलोकात्मा जगाम भवनं स्वकम् ॥ २४ ॥</s-l></s-lg><s-lg><s-l>ततो देवाः सगन्धर्वा मुनयोऽप्सरसोऽपि च ।</s-l><s-l>कथां तां ब्रह्मणा गीतां श्रुत्वा प्रीता दिवं ययुः ॥ २५ ॥</s-l></s-lg><s-lg><s-l>एतच्छ्रुतं मया तात ऋषीणां भावितात्मनाम् ।</s-l><s-l>वासुदेवं कथयतां समवाये पुरातनम् ॥ २६ ॥</s-l></s-lg><s-lg><s-l>जामदग्न्यस्य रामस्य मार्कण्डेयस्य धीमतः ।</s-l><s-l>व्यासनारदयोश्चापि श्रुतं श्रुतविशारद ॥ २७ ॥</s-l></s-lg><s-lg><s-l>एतमर्थं च विज्ञाय श्रुत्वा च प्रभुमव्ययम् ।</s-l><s-l>वासुदेवं महात्मानं लोकानामीश्वरेश्वरम् ॥ २८ ॥</s-l></s-lg><s-lg><s-l>यस्यासावात्मजो ब्रह्मा सर्वस्य जगतः पिता ।</s-l><s-l>कथं न वासुदेवोऽयमर्च्यश्चेज्यश्च मानवैः ॥ २९ ॥</s-l></s-lg><s-lg><s-l>वारितोऽसि पुरा तात मुनिभिर्वेदपारगैः ।</s-l><s-l>मा गच्छ संयुगं तेन वासुदेवेन धीमता ।</s-l><s-l>मा पाण्डवैः सार्धमिति तच्च मोहान्न बुध्यसे ॥ ३० ॥</s-l></s-lg><s-lg><s-l>मन्ये त्वां राक्षसं क्रूरं तथा चासि तमोवृतः ।</s-l><s-l>यस्माद्द्विषसि गोविन्दं पाण्डवं च धनंजयम् ।</s-l><s-l>नरनारायणौ देवौ नान्यो द्विष्याद्धि मानवः ॥ ३१ ॥</s-l></s-lg><s-lg><s-l>तस्माद्ब्रवीमि ते राजन्नेष वै शाश्वतोऽव्ययः ।</s-l><s-l>सर्वलोकमयो नित्यः शास्ता धाता धरो ध्रुवः ॥ ३२ ॥</s-l></s-lg><s-lg><s-l>लोकान्धारयते यस्त्रींश्चराचरगुरुः प्रभुः ।</s-l><s-l>योद्धा जयश्च जेता च सर्वप्रकृतिरीश्वरः ॥ ३३ ॥</s-l></s-lg><s-lg><s-l>राजन्सत्त्वमयो ह्येष तमोरागविवर्जितः ।</s-l><s-l>यतः कृष्णस्ततो धर्मो यतो धर्मस्ततो जयः ॥ ३४ ॥</s-l></s-lg><s-lg><s-l>तस्य माहात्म्ययोगेन योगेनात्मन एव च ।</s-l><s-l>धृताः पाण्डुसुता राजञ्जयश्चैषां भविष्यति ॥ ३५ ॥</s-l></s-lg><s-lg><s-l>श्रेयोयुक्तां सदा बुद्धिं पाण्डवानां दधाति यः ।</s-l><s-l>बलं चैव रणे नित्यं भयेभ्यश्चैव रक्षति ॥ ३६ ॥</s-l></s-lg><s-lg><s-l>स एष शाश्वतो देवः सर्वगुह्यमयः शिवः ।</s-l><s-l>वासुदेव इति ज्ञेयो यन्मां पृच्छसि भारत ॥ ३७ ॥</s-l></s-lg><s-lg><s-l>ब्राह्मणैः क्षत्रियैर्वैश्यैः शूद्रैश्च कृतलक्षणैः ।</s-l><s-l>सेव्यतेऽभ्यर्च्यते चैव नित्ययुक्तैः स्वकर्मभिः ॥ ३८ ॥</s-l></s-lg><s-lg><s-l>द्वापरस्य युगस्यान्ते आदौ कलियुगस्य च ।</s-l><s-l>सात्वतं विधिमास्थाय गीतः संकर्षणेन यः ॥ ३९ ॥</s-l></s-lg><s-lg><s-l>स एष सर्वासुरमर्त्यलोकं समुद्रकक्ष्यान्तरिताः पुरीश्च ।</s-l><s-l>युगे युगे मानुषं चैव वासं पुनः पुनः सृजते वासुदेवः ॥ ४० ॥</s-l></s-lg>