<s-lg><s-l> संजय उवाच ।</s-l><s-l>प्रभातायां तु शर्वर्यां प्रातरुत्थाय वै नृपः ।</s-l><s-l>राज्ञः समाज्ञापयत सेनां योजयतेति ह ।</s-l><s-l>अद्य भीष्मो रणे क्रुद्धो निहनिष्यति सोमकान् ॥ १ ॥</s-l></s-lg><s-lg><s-l>दुर्योधनस्य तच्छ्रुत्वा रात्रौ विलपितं बहु ।</s-l><s-l>मन्यमानः स तं राजन्प्रत्यादेशमिवात्मनः ॥ २ ॥</s-l></s-lg><s-lg><s-l>निर्वेदं परमं गत्वा विनिन्द्य परवाच्यताम् ।</s-l><s-l>दीर्घं दध्यौ शांतनवो योद्धुकामोऽर्जुनं रणे ॥ ३ ॥</s-l></s-lg><s-lg><s-l>इङ्गितेन तु तज्ज्ञात्वा गाङ्गेयेन विचिन्तितम् ।</s-l><s-l>दुर्योधनो महाराज दुःशासनमचोदयत् ॥ ४ ॥</s-l></s-lg><s-lg><s-l>दुःशासन रथास्तूर्णं युज्यन्तां भीष्मरक्षिणः ।</s-l><s-l>द्वात्रिंशत्त्वमनीकानि सर्वाण्येवाभिचोदय ॥ ५ ॥</s-l></s-lg><s-lg><s-l>इदं हि समनुप्राप्तं वर्षपूगाभिचिन्तितम् ।</s-l><s-l>पाण्डवानां ससैन्यानां वधो राज्यस्य चागमः ॥ ६ ॥</s-l></s-lg><s-lg><s-l>तत्र कार्यमहं मन्ये भीष्मस्यैवाभिरक्षणम् ।</s-l><s-l>स नो गुप्तः सुखाय स्याद्धन्यात्पार्थांश्च संयुगे ॥ ७ ॥</s-l></s-lg><s-lg><s-l>अब्रवीच्च विशुद्धात्मा नाहं हन्यां शिखण्डिनम् ।</s-l><s-l>स्त्रीपूर्वको ह्यसौ जातस्तस्माद्वर्ज्यो रणे मया ॥ ८ ॥</s-l></s-lg><s-lg><s-l>लोकस्तद्वेद यदहं पितुः प्रियचिकीर्षया ।</s-l><s-l>राज्यं स्फीतं महाबाहो स्त्रियश्च त्यक्तवान्पुरा ॥ ९ ॥</s-l></s-lg><s-lg><s-l>नैव चाहं स्त्रियं जातु न स्त्रीपूर्वं कथंचन ।</s-l><s-l>हन्यां युधि नरश्रेष्ठ सत्यमेतद्ब्रवीमि ते ॥ १० ॥</s-l></s-lg><s-lg><s-l>अयं स्त्रीपूर्वको राजञ्शिखण्डी यदि ते श्रुतः ।</s-l><s-l>उद्योगे कथितं यत्तत्तथा जाता शिखण्डिनी ॥ ११ ॥</s-l></s-lg><s-lg><s-l>कन्या भूत्वा पुमाञ्जातः स च योत्स्यति भारत ।</s-l><s-l>तस्याहं प्रमुखे बाणान्न मुञ्चेयं कथंचन ॥ १२ ॥</s-l></s-lg><s-lg><s-l>युद्धे तु क्षत्रियांस्तात पाण्डवानां जयैषिणः ।</s-l><s-l>सर्वानन्यान्हनिष्यामि संप्राप्तान्बाणगोचरान् ॥ १३ ॥</s-l></s-lg><s-lg><s-l>एवं मां भरतश्रेष्ठो गाङ्गेयः प्राह शास्त्रवित् ।</s-l><s-l>तत्र सर्वात्मना मन्ये भीष्मस्यैवाभिपालनम् ॥ १४ ॥</s-l></s-lg><s-lg><s-l>अरक्ष्यमाणं हि वृको हन्यात्सिंहं महावने ।</s-l><s-l>मा वृकेणेव शार्दूलं घातयेम शिखण्डिना ॥ १५ ॥</s-l></s-lg><s-lg><s-l>मातुलः शकुनिः शल्यः कृपो द्रोणो विविंशतिः ।</s-l><s-l>यत्ता रक्षन्तु गाङ्गेयं तस्मिन्गुप्ते ध्रुवो जयः ॥ १६ ॥</s-l></s-lg><s-lg><s-l>एतच्छ्रुत्वा तु राजानो दुर्योधनवचस्तदा ।</s-l><s-l>सर्वतो रथवंशेन गाङ्गेयं पर्यवारयन् ॥ १७ ॥</s-l></s-lg><s-lg><s-l>पुत्राश्च तव गाङ्गेयं परिवार्य ययुर्मुदा ।</s-l><s-l>कम्पयन्तो भुवं द्यां च क्षोभयन्तश्च पाण्डवान् ॥ १८ ॥</s-l></s-lg><s-lg><s-l>तै रथैश्च सुसंयुक्तैर्दन्तिभिश्च महारथाः ।</s-l><s-l>परिवार्य रणे भीष्मं दंशिताः समवस्थिताः ॥ १९ ॥</s-l></s-lg><s-lg><s-l>यथा देवासुरे युद्धे त्रिदशा वज्रधारिणम् ।</s-l><s-l>सर्वे ते स्म व्यतिष्ठन्त रक्षन्तस्तं महारथम् ॥ २० ॥</s-l></s-lg><s-lg><s-l>ततो दुर्योधनो राजा पुनर्भ्रातरमब्रवीत् ।</s-l><s-l>सव्यं चक्रं युधामन्युरुत्तमौजाश्च दक्षिणम् ।</s-l><s-l>गोप्तारावर्जुनस्यैतावर्जुनोऽपि शिखण्डिनः ॥ २१ ॥</s-l></s-lg><s-lg><s-l>स रक्ष्यमाणः पार्थेन तथास्माभिर्विवर्जितः ।</s-l><s-l>यथा भीष्मं न नो हन्याद्दुःशासन तथा कुरु ॥ २२ ॥</s-l></s-lg><s-lg><s-l>भ्रातुस्तद्वचनं श्रुत्वा पुत्रो दुःशासनस्तव ।</s-l><s-l>भीष्मं प्रमुखतः कृत्वा प्रययौ सेनया सह ॥ २३ ॥</s-l></s-lg><s-lg><s-l>भीष्मं तु रथवंशेन दृष्ट्वा तमभिसंवृतम् ।</s-l><s-l>अर्जुनो रथिनां श्रेष्ठो धृष्टद्युम्नमुवाच ह ॥ २४ ॥</s-l></s-lg><s-lg><s-l>शिखण्डिनं नरव्याघ्र भीष्मस्य प्रमुखेऽनघ ।</s-l><s-l>स्थापयस्वाद्य पाञ्चाल्य तस्य गोप्ताहमप्युत ॥ २५ ॥</s-l></s-lg><s-lg><s-l>ततः शांतनवो भीष्मो निर्ययौ सेनया सह ।</s-l><s-l>व्यूहं चाव्यूहत महत्सर्वतोभद्रमाहवे ॥ २६ ॥</s-l></s-lg><s-lg><s-l>कृपश्च कृतवर्मा च शैब्यश्चैव महारथः ।</s-l><s-l>शकुनिः सैन्धवश्चैव काम्बोजश्च सुदक्षिणः ॥ २७ ॥</s-l></s-lg><s-lg><s-l>भीष्मेण सहिताः सर्वे पुत्रैश्च तव भारत ।</s-l><s-l>अग्रतः सर्वसैन्यानां व्यूहस्य प्रमुखे स्थिताः ॥ २८ ॥</s-l></s-lg><s-lg><s-l>द्रोणो भूरिश्रवाः शल्यो भगदत्तश्च मारिष ।</s-l><s-l>दक्षिणं पक्षमाश्रित्य स्थिता व्यूहस्य दंशिताः ॥ २९ ॥</s-l></s-lg><s-lg><s-l>अश्वत्थामा सोमदत्त आवन्त्यौ च महारथौ ।</s-l><s-l>महत्या सेनया युक्ता वामं पक्षमपालयन् ॥ ३० ॥</s-l></s-lg><s-lg><s-l>दुर्योधनो महाराज त्रिगर्तैः सर्वतो वृतः ।</s-l><s-l>व्यूहमध्ये स्थितो राजन्पाण्डवान्प्रति भारत ॥ ३१ ॥</s-l></s-lg><s-lg><s-l>अलम्बुसो रथश्रेष्ठः श्रुतायुश्च महारथः ।</s-l><s-l>पृष्ठतः सर्वसैन्यानां स्थितौ व्यूहस्य दंशितौ ॥ ३२ ॥</s-l></s-lg><s-lg><s-l>एवमेते तदा व्यूहं कृत्वा भारत तावकाः ।</s-l><s-l>संनद्धाः समदृश्यन्त प्रतपन्त इवाग्नयः ॥ ३३ ॥</s-l></s-lg><s-lg><s-l>तथा युधिष्ठिरो राजा भीमसेनश्च पाण्डवः ।</s-l><s-l>नकुलः सहदेवश्च माद्रीपुत्रावुभावपि ।</s-l><s-l>अग्रतः सर्वसैन्यानां स्थिता व्यूहस्य दंशिताः ॥ ३४ ॥</s-l></s-lg><s-lg><s-l>धृष्टद्युम्नो विराटश्च सात्यकिश्च महारथः ।</s-l><s-l>स्थिताः सैन्येन महता परानीकविनाशनाः ॥ ३५ ॥</s-l></s-lg><s-lg><s-l>शिखण्डी विजयश्चैव राक्षसश्च घटोत्कचः ।</s-l><s-l>चेकितानो महाबाहुः कुन्तिभोजश्च वीर्यवान् ।</s-l><s-l>स्थिता रणे महाराज महत्या सेनया वृताः ॥ ३६ ॥</s-l></s-lg><s-lg><s-l>अभिमन्युर्महेष्वासो द्रुपदश्च महारथः ।</s-l><s-l>केकया भ्रातरः पञ्च स्थिता युद्धाय दंशिताः ॥ ३७ ॥</s-l></s-lg><s-lg><s-l>एवं तेऽपि महाव्यूहं प्रतिव्यूह्य सुदुर्जयम् ।</s-l><s-l>पाण्डवाः समरे शूराः स्थिता युद्धाय मारिष ॥ ३८ ॥</s-l></s-lg><s-lg><s-l>तावकास्तु रणे यत्ताः सहसेना नराधिपाः ।</s-l><s-l>अभ्युद्ययू रणे पार्थान्भीष्मं कृत्वाग्रतो नृप ॥ ३९ ॥</s-l></s-lg><s-lg><s-l>तथैव पाण्डवा राजन्भीमसेनपुरोगमाः ।</s-l><s-l>भीष्मं युद्धपरिप्रेप्सुं संग्रामे विजिगीषवः ॥ ४० ॥</s-l></s-lg><s-lg><s-l>क्ष्वेडाः किलिकिलाशब्दान्क्रकचान्गोविषाणिकाः ।</s-l><s-l>भेरीमृदङ्गपणवान्नादयन्तश्च पुष्करान् ।</s-l><s-l>पाण्डवा अभ्यधावन्त नदन्तो भैरवान्रवान् ॥ ४१ ॥</s-l></s-lg><s-lg><s-l>भेरीमृदङ्गशङ्खानां दुन्दुभीनां च निस्वनैः ।</s-l><s-l>उत्क्रुष्टसिंहनादैश्च वल्गितैश्च पृथग्विधैः ॥ ४२ ॥</s-l></s-lg><s-lg><s-l>वयं प्रतिनदन्तस्तानभ्यगच्छाम सत्वराः ।</s-l><s-l>सहसैवाभिसंक्रुद्धास्तदासीत्तुमुलं महत् ॥ ४३ ॥</s-l></s-lg><s-lg><s-l>ततोऽन्योन्यं प्रधावन्तः संप्रहारं प्रचक्रिरे ।</s-l><s-l>ततः शब्देन महता प्रचकम्पे वसुंधरा ॥ ४४ ॥</s-l></s-lg><s-lg><s-l>पक्षिणश्च महाघोरं व्याहरन्तो विबभ्रमुः ।</s-l><s-l>सप्रभश्चोदितः सूर्यो निष्प्रभः समपद्यत ॥ ४५ ॥</s-l></s-lg><s-lg><s-l>ववुश्च तुमुला वाताः शंसन्तः सुमहद्भयम् ।</s-l><s-l>घोराश्च घोरनिर्ह्रादाः शिवास्तत्र ववाशिरे ।</s-l><s-l>वेदयन्त्यो महाराज महद्वैशसमागतम् ॥ ४६ ॥</s-l></s-lg><s-lg><s-l>दिशः प्रज्वलिता राजन्पांसुवर्षं पपात च ।</s-l><s-l>रुधिरेण समुन्मिश्रमस्थिवर्षं तथैव च ॥ ४७ ॥</s-l></s-lg><s-lg><s-l>रुदतां वाहनानां च नेत्रेभ्यः प्रापतज्जलम् ।</s-l><s-l>सुस्रुवुश्च शकृन्मूत्रं प्रध्यायन्तो विशां पते ॥ ४८ ॥</s-l></s-lg><s-lg><s-l>अन्तर्हिता महानादाः श्रूयन्ते भरतर्षभ ।</s-l><s-l>रक्षसां पुरुषादानां नदतां भैरवान्रवान् ॥ ४९ ॥</s-l></s-lg><s-lg><s-l>संपतन्तः स्म दृश्यन्ते गोमायुबकवायसाः ।</s-l><s-l>श्वानश्च विविधैर्नादैर्भषन्तस्तत्र तस्थिरे ॥ ५० ॥</s-l></s-lg><s-lg><s-l>ज्वलिताश्च महोल्का वै समाहत्य दिवाकरम् ।</s-l><s-l>निपेतुः सहसा भूमौ वेदयाना महद्भयम् ॥ ५१ ॥</s-l></s-lg><s-lg><s-l>महान्त्यनीकानि महासमुच्छ्रये समागमे पाण्डवधार्तराष्ट्रयोः ।</s-l><s-l>प्रकाशिरे शङ्खमृदङ्गनिस्वनैः प्रकम्पितानीव वनानि वायुना ॥ ५२ ॥</s-l></s-lg><s-lg><s-l>नरेन्द्रनागाश्वसमाकुलानामभ्यायतीनामशिवे मुहूर्ते ।</s-l><s-l>बभूव घोषस्तुमुलश्चमूनां वातोद्धुतानामिव सागराणाम् ॥ ५३ ॥</s-l></s-lg>