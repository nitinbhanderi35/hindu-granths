<s-lg><s-l> अर्जुन उवाच ।</s-l><s-l>ज्यायसी चेत्कर्मणस्ते मता बुद्धिर्जनार्दन ।</s-l><s-l>तत्किं कर्मणि घोरे मां नियोजयसि केशव ॥ १ ॥</s-l></s-lg><s-lg><s-l>व्यामिश्रेणैव वाक्येन बुद्धिं मोहयसीव मे ।</s-l><s-l>तदेकं वद निश्चित्य येन श्रेयोऽहमाप्नुयाम् ॥ २ ॥</s-l></s-lg><s-lg><s-l> श्रीभगवानुवाच ।</s-l><s-l>लोकेऽस्मिन्द्विविधा निष्ठा पुरा प्रोक्ता मयानघ ।</s-l><s-l>ज्ञानयोगेन सांख्यानां कर्मयोगेन योगिनाम् ॥ ३ ॥</s-l></s-lg><s-lg><s-l>न कर्मणामनारम्भान्नैष्कर्म्यं पुरुषोऽश्नुते ।</s-l><s-l>न च संन्यसनादेव सिद्धिं समधिगच्छति ॥ ४ ॥</s-l></s-lg><s-lg><s-l>न हि कश्चित्क्षणमपि जातु तिष्ठत्यकर्मकृत् ।</s-l><s-l>कार्यते ह्यवशः कर्म सर्वः प्रकृतिजैर्गुणैः ॥ ५ ॥</s-l></s-lg><s-lg><s-l>कर्मेन्द्रियाणि संयम्य य आस्ते मनसा स्मरन् ।</s-l><s-l>इन्द्रियार्थान्विमूढात्मा मिथ्याचारः स उच्यते ॥ ६ ॥</s-l></s-lg><s-lg><s-l>यस्त्विन्द्रियाणि मनसा नियम्यारभतेऽर्जुन ।</s-l><s-l>कर्मेन्द्रियैः कर्मयोगमसक्तः स विशिष्यते ॥ ७ ॥</s-l></s-lg><s-lg><s-l>नियतं कुरु कर्म त्वं कर्म ज्यायो ह्यकर्मणः ।</s-l><s-l>शरीरयात्रापि च ते न प्रसिध्येदकर्मणः ॥ ८ ॥</s-l></s-lg><s-lg><s-l>यज्ञार्थात्कर्मणोऽन्यत्र लोकोऽयं कर्मबन्धनः ।</s-l><s-l>तदर्थं कर्म कौन्तेय मुक्तसङ्गः समाचर ॥ ९ ॥</s-l></s-lg><s-lg><s-l>सहयज्ञाः प्रजाः सृष्ट्वा पुरोवाच प्रजापतिः ।</s-l><s-l>अनेन प्रसविष्यध्वमेष वोऽस्त्विष्टकामधुक् ॥ १० ॥</s-l></s-lg><s-lg><s-l>देवान्भावयतानेन ते देवा भावयन्तु वः ।</s-l><s-l>परस्परं भावयन्तः श्रेयः परमवाप्स्यथ ॥ ११ ॥</s-l></s-lg><s-lg><s-l>इष्टान्भोगान्हि वो देवा दास्यन्ते यज्ञभाविताः ।</s-l><s-l>तैर्दत्तानप्रदायैभ्यो यो भुङ्क्ते स्तेन एव सः ॥ १२ ॥</s-l></s-lg><s-lg><s-l>यज्ञशिष्टाशिनः सन्तो मुच्यन्ते सर्वकिल्बिषैः ।</s-l><s-l>भुञ्जते ते त्वघं पापा ये पचन्त्यात्मकारणात् ॥ १३ ॥</s-l></s-lg><s-lg><s-l>अन्नाद्भवन्ति भूतानि पर्जन्यादन्नसंभवः ।</s-l><s-l>यज्ञाद्भवति पर्जन्यो यज्ञः कर्मसमुद्भवः ॥ १४ ॥</s-l></s-lg><s-lg><s-l>कर्म ब्रह्मोद्भवं विद्धि ब्रह्माक्षरसमुद्भवम् ।</s-l><s-l>तस्मात्सर्वगतं ब्रह्म नित्यं यज्ञे प्रतिष्ठितम् ॥ १५ ॥</s-l></s-lg><s-lg><s-l>एवं प्रवर्तितं चक्रं नानुवर्तयतीह यः ।</s-l><s-l>अघायुरिन्द्रियारामो मोघं पार्थ स जीवति ॥ १६ ॥</s-l></s-lg><s-lg><s-l>यस्त्वात्मरतिरेव स्यादात्मतृप्तश्च मानवः ।</s-l><s-l>आत्मन्येव च संतुष्टस्तस्य कार्यं न विद्यते ॥ १७ ॥</s-l></s-lg><s-lg><s-l>नैव तस्य कृतेनार्थो नाकृतेनेह कश्चन ।</s-l><s-l>न चास्य सर्वभूतेषु कश्चिदर्थव्यपाश्रयः ॥ १८ ॥</s-l></s-lg><s-lg><s-l>तस्मादसक्तः सततं कार्यं कर्म समाचर ।</s-l><s-l>असक्तो ह्याचरन्कर्म परमाप्नोति पूरुषः ॥ १९ ॥</s-l></s-lg><s-lg><s-l>कर्मणैव हि संसिद्धिमास्थिता जनकादयः ।</s-l><s-l>लोकसंग्रहमेवापि संपश्यन्कर्तुमर्हसि ॥ २० ॥</s-l></s-lg><s-lg><s-l>यद्यदाचरति श्रेष्ठस्तत्तदेवेतरो जनः ।</s-l><s-l>स यत्प्रमाणं कुरुते लोकस्तदनुवर्तते ॥ २१ ॥</s-l></s-lg><s-lg><s-l>न मे पार्थास्ति कर्तव्यं त्रिषु लोकेषु किंचन ।</s-l><s-l>नानवाप्तमवाप्तव्यं वर्त एव च कर्मणि ॥ २२ ॥</s-l></s-lg><s-lg><s-l>यदि ह्यहं न वर्तेयं जातु कर्मण्यतन्द्रितः ।</s-l><s-l>मम वर्त्मानुवर्तन्ते मनुष्याः पार्थ सर्वशः ॥ २३ ॥</s-l></s-lg><s-lg><s-l>उत्सीदेयुरिमे लोका न कुर्यां कर्म चेदहम् ।</s-l><s-l>संकरस्य च कर्ता स्यामुपहन्यामिमाः प्रजाः ॥ २४ ॥</s-l></s-lg><s-lg><s-l>सक्ताः कर्मण्यविद्वांसो यथा कुर्वन्ति भारत ।</s-l><s-l>कुर्याद्विद्वांस्तथासक्तश्चिकीर्षुर्लोकसंग्रहम् ॥ २५ ॥</s-l></s-lg><s-lg><s-l>न बुद्धिभेदं जनयेदज्ञानां कर्मसङ्गिनाम् ।</s-l><s-l>जोषयेत्सर्वकर्माणि विद्वान्युक्तः समाचरन् ॥ २६ ॥</s-l></s-lg><s-lg><s-l>प्रकृतेः क्रियमाणानि गुणैः कर्माणि सर्वशः ।</s-l><s-l>अहंकारविमूढात्मा कर्ताहमिति मन्यते ॥ २७ ॥</s-l></s-lg><s-lg><s-l>तत्त्ववित्तु महाबाहो गुणकर्मविभागयोः ।</s-l><s-l>गुणा गुणेषु वर्तन्त इति मत्वा न सज्जते ॥ २८ ॥</s-l></s-lg><s-lg><s-l>प्रकृतेर्गुणसंमूढाः सज्जन्ते गुणकर्मसु ।</s-l><s-l>तानकृत्स्नविदो मन्दान्कृत्स्नविन्न विचालयेत् ॥ २९ ॥</s-l></s-lg><s-lg><s-l>मयि सर्वाणि कर्माणि संन्यस्याध्यात्मचेतसा ।</s-l><s-l>निराशीर्निर्ममो भूत्वा युध्यस्व विगतज्वरः ॥ ३० ॥</s-l></s-lg><s-lg><s-l>ये मे मतमिदं नित्यमनुतिष्ठन्ति मानवाः ।</s-l><s-l>श्रद्धावन्तोऽनसूयन्तो मुच्यन्ते तेऽपि कर्मभिः ॥ ३१ ॥</s-l></s-lg><s-lg><s-l>ये त्वेतदभ्यसूयन्तो नानुतिष्ठन्ति मे मतम् ।</s-l><s-l>सर्वज्ञानविमूढांस्तान्विद्धि नष्टानचेतसः ॥ ३२ ॥</s-l></s-lg><s-lg><s-l>सदृशं चेष्टते स्वस्याः प्रकृतेर्ज्ञानवानपि ।</s-l><s-l>प्रकृतिं यान्ति भूतानि निग्रहः किं करिष्यति ॥ ३३ ॥</s-l></s-lg><s-lg><s-l>इन्द्रियस्येन्द्रियस्यार्थे रागद्वेषौ व्यवस्थितौ ।</s-l><s-l>तयोर्न वशमागच्छेत्तौ ह्यस्य परिपन्थिनौ ॥ ३४ ॥</s-l></s-lg><s-lg><s-l>श्रेयान्स्वधर्मो विगुणः परधर्मात्स्वनुष्ठितात् ।</s-l><s-l>स्वधर्मे निधनं श्रेयः परधर्मो भयावहः ॥ ३५ ॥</s-l></s-lg><s-lg><s-l> अर्जुन उवाच ।</s-l><s-l>अथ केन प्रयुक्तोऽयं पापं चरति पूरुषः ।</s-l><s-l>अनिच्छन्नपि वार्ष्णेय बलादिव नियोजितः ॥ ३६ ॥</s-l></s-lg><s-lg><s-l> श्रीभगवानुवाच ।</s-l><s-l>काम एष क्रोध एष रजोगुणसमुद्भवः ।</s-l><s-l>महाशनो महापाप्मा विद्ध्येनमिह वैरिणम् ॥ ३७ ॥</s-l></s-lg><s-lg><s-l>धूमेनाव्रियते वह्निर्यथादर्शो मलेन च ।</s-l><s-l>यथोल्बेनावृतो गर्भस्तथा तेनेदमावृतम् ॥ ३८ ॥</s-l></s-lg><s-lg><s-l>आवृतं ज्ञानमेतेन ज्ञानिनो नित्यवैरिणा ।</s-l><s-l>कामरूपेण कौन्तेय दुष्पूरेणानलेन च ॥ ३९ ॥</s-l></s-lg><s-lg><s-l>इन्द्रियाणि मनो बुद्धिरस्याधिष्ठानमुच्यते ।</s-l><s-l>एतैर्विमोहयत्येष ज्ञानमावृत्य देहिनम् ॥ ४० ॥</s-l></s-lg><s-lg><s-l>तस्मात्त्वमिन्द्रियाण्यादौ नियम्य भरतर्षभ ।</s-l><s-l>पाप्मानं प्रजहिह्येनं ज्ञानविज्ञाननाशनम् ॥ ४१ ॥</s-l></s-lg><s-lg><s-l>इन्द्रियाणि पराण्याहुरिन्द्रियेभ्यः परं मनः ।</s-l><s-l>मनसस्तु परा बुद्धिर्यो बुद्धेः परतस्तु सः ॥ ४२ ॥</s-l></s-lg><s-lg><s-l>एवं बुद्धेः परं बुद्ध्वा संस्तभ्यात्मानमात्मना ।</s-l><s-l>जहि शत्रुं महाबाहो कामरूपं दुरासदम् ॥ ४३ ॥</s-l></s-lg>