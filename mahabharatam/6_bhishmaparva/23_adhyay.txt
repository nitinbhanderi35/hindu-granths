<s-lg><s-l> धृतराष्ट्र उवाच ।</s-l><s-l>धर्मक्षेत्रे कुरुक्षेत्रे समवेता युयुत्सवः ।</s-l><s-l>मामकाः पाण्डवाश्चैव किमकुर्वत संजय ॥ १ ॥</s-l></s-lg><s-lg><s-l> संजय उवाच ।</s-l><s-l>दृष्ट्वा तु पाण्डवानीकं व्यूढं दुर्योधनस्तदा ।</s-l><s-l>आचार्यमुपसंगम्य राजा वचनमब्रवीत् ॥ २ ॥</s-l></s-lg><s-lg><s-l>पश्यैतां पाण्डुपुत्राणामाचार्य महतीं चमूम् ।</s-l><s-l>व्यूढां द्रुपदपुत्रेण तव शिष्येण धीमता ॥ ३ ॥</s-l></s-lg><s-lg><s-l>अत्र शूरा महेष्वासा भीमार्जुनसमा युधि ।</s-l><s-l>युयुधानो विराटश्च द्रुपदश्च महारथः ॥ ४ ॥</s-l></s-lg><s-lg><s-l>धृष्टकेतुश्चेकितानः काशिराजश्च वीर्यवान् ।</s-l><s-l>पुरुजित्कुन्तिभोजश्च शैब्यश्च नरपुंगवः ॥ ५ ॥</s-l></s-lg><s-lg><s-l>युधामन्युश्च विक्रान्त उत्तमौजाश्च वीर्यवान् ।</s-l><s-l>सौभद्रो द्रौपदेयाश्च सर्व एव महारथाः ॥ ६ ॥</s-l></s-lg><s-lg><s-l>अस्माकं तु विशिष्टा ये तान्निबोध द्विजोत्तम ।</s-l><s-l>नायका मम सैन्यस्य संज्ञार्थं तान्ब्रवीमि ते ॥ ७ ॥</s-l></s-lg><s-lg><s-l>भवान्भीष्मश्च कर्णश्च कृपश्च समितिंजयः ।</s-l><s-l>अश्वत्थामा विकर्णश्च सौमदत्तिस्तथैव च ॥ ८ ॥</s-l></s-lg><s-lg><s-l>अन्ये च बहवः शूरा मदर्थे त्यक्तजीविताः ।</s-l><s-l>नानाशस्त्रप्रहरणाः सर्वे युद्धविशारदाः ॥ ९ ॥</s-l></s-lg><s-lg><s-l>अपर्याप्तं तदस्माकं बलं भीष्माभिरक्षितम् ।</s-l><s-l>पर्याप्तं त्विदमेतेषां बलं भीमाभिरक्षितम् ॥ १० ॥</s-l></s-lg><s-lg><s-l>अयनेषु च सर्वेषु यथाभागमवस्थिताः ।</s-l><s-l>भीष्ममेवाभिरक्षन्तु भवन्तः सर्व एव हि ॥ ११ ॥</s-l></s-lg><s-lg><s-l>तस्य संजनयन्हर्षं कुरुवृद्धः पितामहः ।</s-l><s-l>सिंहनादं विनद्योच्चैः शङ्खं दध्मौ प्रतापवान् ॥ १२ ॥</s-l></s-lg><s-lg><s-l>ततः शङ्खाश्च भेर्यश्च पणवानकगोमुखाः ।</s-l><s-l>सहसैवाभ्यहन्यन्त स शब्दस्तुमुलोऽभवत् ॥ १३ ॥</s-l></s-lg><s-lg><s-l>ततः श्वेतैर्हयैर्युक्ते महति स्यन्दने स्थितौ ।</s-l><s-l>माधवः पाण्डवश्चैव दिव्यौ शङ्खौ प्रदध्मतुः ॥ १४ ॥</s-l></s-lg><s-lg><s-l>पाञ्चजन्यं हृषीकेशो देवदत्तं धनंजयः ।</s-l><s-l>पौण्ड्रं दध्मौ महाशङ्खं भीमकर्मा वृकोदरः ॥ १५ ॥</s-l></s-lg><s-lg><s-l>अनन्तविजयं राजा कुन्तीपुत्रो युधिष्ठिरः ।</s-l><s-l>नकुलः सहदेवश्च सुघोषमणिपुष्पकौ ॥ १६ ॥</s-l></s-lg><s-lg><s-l>काश्यश्च परमेष्वासः शिखण्डी च महारथः ।</s-l><s-l>धृष्टद्युम्नो विराटश्च सात्यकिश्चापराजितः ॥ १७ ॥</s-l></s-lg><s-lg><s-l>द्रुपदो द्रौपदेयाश्च सर्वशः पृथिवीपते ।</s-l><s-l>सौभद्रश्च महाबाहुः शङ्खान्दध्मुः पृथक्पृथक् ॥ १८ ॥</s-l></s-lg><s-lg><s-l>स घोषो धार्तराष्ट्राणां हृदयानि व्यदारयत् ।</s-l><s-l>नभश्च पृथिवीं चैव तुमुलो व्यनुनादयन् ॥ १९ ॥</s-l></s-lg><s-lg><s-l>अथ व्यवस्थितान्दृष्ट्वा धार्तराष्ट्रान्कपिध्वजः ।</s-l><s-l>प्रवृत्ते शस्त्रसंपाते धनुरुद्यम्य पाण्डवः ॥ २० ॥</s-l></s-lg><s-lg><s-l>हृषीकेशं तदा वाक्यमिदमाह महीपते ।</s-l><s-l>सेनयोरुभयोर्मध्ये रथं स्थापय मेऽच्युत ॥ २१ ॥</s-l></s-lg><s-lg><s-l>यावदेतान्निरीक्षेऽहं योद्धुकामानवस्थितान् ।</s-l><s-l>कैर्मया सह योद्धव्यमस्मिन्रणसमुद्यमे ॥ २२ ॥</s-l></s-lg><s-lg><s-l>योत्स्यमानानवेक्षेऽहं य एतेऽत्र समागताः ।</s-l><s-l>धार्तराष्ट्रस्य दुर्बुद्धेर्युद्धे प्रियचिकीर्षवः ॥ २३ ॥</s-l></s-lg><s-lg><s-l>एवमुक्तो हृषीकेशो गुडाकेशेन भारत ।</s-l><s-l>सेनयोरुभयोर्मध्ये स्थापयित्वा रथोत्तमम् ॥ २४ ॥</s-l></s-lg><s-lg><s-l>भीष्मद्रोणप्रमुखतः सर्वेषां च महीक्षिताम् ।</s-l><s-l>उवाच पार्थ पश्यैतान्समवेतान्कुरूनिति ॥ २५ ॥</s-l></s-lg><s-lg><s-l>तत्रापश्यत्स्थितान्पार्थः पितॄनथ पितामहान् ।</s-l><s-l>आचार्यान्मातुलान्भ्रातॄन्पुत्रान्पौत्रान्सखींस्तथा ॥ २६ ॥</s-l></s-lg><s-lg><s-l>श्वशुरान्सुहृदश्चैव सेनयोरुभयोरपि ।</s-l><s-l>तान्समीक्ष्य स कौन्तेयः सर्वान्बन्धूनवस्थितान् ॥ २७ ॥</s-l></s-lg><s-lg><s-l>कृपया परयाविष्टो विषीदन्निदमब्रवीत् ।</s-l><s-l>दृष्ट्वेमान्स्वजनान्कृष्ण युयुत्सून्समवस्थितान् ॥ २८ ॥</s-l></s-lg><s-lg><s-l>सीदन्ति मम गात्राणि मुखं च परिशुष्यति ।</s-l><s-l>वेपथुश्च शरीरे मे रोमहर्षश्च जायते ॥ २९ ॥</s-l></s-lg><s-lg><s-l>गाण्डीवं स्रंसते हस्तात्त्वक्चैव परिदह्यते ।</s-l><s-l>न च शक्नोम्यवस्थातुं भ्रमतीव च मे मनः ॥ ३० ॥</s-l></s-lg><s-lg><s-l>निमित्तानि च पश्यामि विपरीतानि केशव ।</s-l><s-l>न च श्रेयोऽनुपश्यामि हत्वा स्वजनमाहवे ॥ ३१ ॥</s-l></s-lg><s-lg><s-l>न काङ्क्षे विजयं कृष्ण न च राज्यं सुखानि च ।</s-l><s-l>किं नो राज्येन गोविन्द किं भोगैर्जीवितेन वा ॥ ३२ ॥</s-l></s-lg><s-lg><s-l>येषामर्थे काङ्क्षितं नो राज्यं भोगाः सुखानि च ।</s-l><s-l>त इमेऽवस्थिता युद्धे प्राणांस्त्यक्त्वा धनानि च ॥ ३३ ॥</s-l></s-lg><s-lg><s-l>आचार्याः पितरः पुत्रास्तथैव च पितामहाः ।</s-l><s-l>मातुलाः श्वशुराः पौत्राः स्यालाः संबन्धिनस्तथा ॥ ३४ ॥</s-l></s-lg><s-lg><s-l>एतान्न हन्तुमिच्छामि घ्नतोऽपि मधुसूदन ।</s-l><s-l>अपि त्रैलोक्यराज्यस्य हेतोः किं नु महीकृते ॥ ३५ ॥</s-l></s-lg><s-lg><s-l>निहत्य धार्तराष्ट्रान्नः का प्रीतिः स्याज्जनार्दन ।</s-l><s-l>पापमेवाश्रयेदस्मान्हत्वैतानाततायिनः ॥ ३६ ॥</s-l></s-lg><s-lg><s-l>तस्मान्नार्हा वयं हन्तुं धार्तराष्ट्रान्सबान्धवान् ।</s-l><s-l>स्वजनं हि कथं हत्वा सुखिनः स्याम माधव ॥ ३७ ॥</s-l></s-lg><s-lg><s-l>यद्यप्येते न पश्यन्ति लोभोपहतचेतसः ।</s-l><s-l>कुलक्षयकृतं दोषं मित्रद्रोहे च पातकम् ॥ ३८ ॥</s-l></s-lg><s-lg><s-l>कथं न ज्ञेयमस्माभिः पापादस्मान्निवर्तितुम् ।</s-l><s-l>कुलक्षयकृतं दोषं प्रपश्यद्भिर्जनार्दन ॥ ३९ ॥</s-l></s-lg><s-lg><s-l>कुलक्षये प्रणश्यन्ति कुलधर्माः सनातनाः ।</s-l><s-l>धर्मे नष्टे कुलं कृत्स्नमधर्मोऽभिभवत्युत ॥ ४० ॥</s-l></s-lg><s-lg><s-l>अधर्माभिभवात्कृष्ण प्रदुष्यन्ति कुलस्त्रियः ।</s-l><s-l>स्त्रीषु दुष्टासु वार्ष्णेय जायते वर्णसंकरः ॥ ४१ ॥</s-l></s-lg><s-lg><s-l>संकरो नरकायैव कुलघ्नानां कुलस्य च ।</s-l><s-l>पतन्ति पितरो ह्येषां लुप्तपिण्डोदकक्रियाः ॥ ४२ ॥</s-l></s-lg><s-lg><s-l>दोषैरेतैः कुलघ्नानां वर्णसंकरकारकैः ।</s-l><s-l>उत्साद्यन्ते जातिधर्माः कुलधर्माश्च शाश्वताः ॥ ४३ ॥</s-l></s-lg><s-lg><s-l>उत्सन्नकुलधर्माणां मनुष्याणां जनार्दन ।</s-l><s-l>नरके नियतं वासो भवतीत्यनुशुश्रुम ॥ ४४ ॥</s-l></s-lg><s-lg><s-l>अहो बत महत्पापं कर्तुं व्यवसिता वयम् ।</s-l><s-l>यद्राज्यसुखलोभेन हन्तुं स्वजनमुद्यताः ॥ ४५ ॥</s-l></s-lg><s-lg><s-l>यदि मामप्रतीकारमशस्त्रं शस्त्रपाणयः ।</s-l><s-l>धार्तराष्ट्रा रणे हन्युस्तन्मे क्षेमतरं भवेत् ॥ ४६ ॥</s-l></s-lg><s-lg><s-l>एवमुक्त्वार्जुनः संख्ये रथोपस्थ उपाविशत् ।</s-l><s-l>विसृज्य सशरं चापं शोकसंविग्नमानसः ॥ ४७ ॥</s-l></s-lg>