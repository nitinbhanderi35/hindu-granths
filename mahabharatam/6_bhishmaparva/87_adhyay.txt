<s-lg><s-l> धृतराष्ट्र उवाच ।</s-l><s-l>इरावन्तं तु निहतं दृष्ट्वा पार्था महारथाः ।</s-l><s-l>संग्रामे किमकुर्वन्त तन्ममाचक्ष्व संजय ॥ १ ॥</s-l></s-lg><s-lg><s-l> संजय उवाच ।</s-l><s-l>इरावन्तं तु निहतं संग्रामे वीक्ष्य राक्षसः ।</s-l><s-l>व्यनदत्सुमहानादं भैमसेनिर्घटोत्कचः ॥ २ ॥</s-l></s-lg><s-lg><s-l>नदतस्तस्य शब्देन पृथिवी सागराम्बरा ।</s-l><s-l>सपर्वतवना राजंश्चचाल सुभृशं तदा ।</s-l><s-l>अन्तरिक्षं दिशश्चैव सर्वाश्च प्रदिशस्तथा ॥ ३ ॥</s-l></s-lg><s-lg><s-l>तं श्रुत्वा सुमहानादं तव सैन्यस्य भारत ।</s-l><s-l>ऊरुस्तम्भः समभवद्वेपथुः स्वेद एव च ॥ ४ ॥</s-l></s-lg><s-lg><s-l>सर्व एव च राजेन्द्र तावका दीनचेतसः ।</s-l><s-l>सर्पवत्समवेष्टन्त सिंहभीता गजा इव ॥ ५ ॥</s-l></s-lg><s-lg><s-l>निनदत्सुमहानादं निर्घातमिव राक्षसः ।</s-l><s-l>ज्वलितं शूलमुद्यम्य रूपं कृत्वा विभीषणम् ॥ ६ ॥</s-l></s-lg><s-lg><s-l>नानाप्रहरणैर्घोरैर्वृतो राक्षसपुंगवैः ।</s-l><s-l>आजगाम सुसंक्रुद्धः कालान्तकयमोपमः ॥ ७ ॥</s-l></s-lg><s-lg><s-l>तमापतन्तं संप्रेक्ष्य संक्रुद्धं भीमदर्शनम् ।</s-l><s-l>स्वबलं च भयात्तस्य प्रायशो विमुखीकृतम् ॥ ८ ॥</s-l></s-lg><s-lg><s-l>ततो दुर्योधनो राजा घटोत्कचमुपाद्रवत् ।</s-l><s-l>प्रगृह्य विपुलं चापं सिंहवद्विनदन्मुहुः ॥ ९ ॥</s-l></s-lg><s-lg><s-l>पृष्ठतोऽनुययौ चैनं स्रवद्भिः पर्वतोपमैः ।</s-l><s-l>कुञ्जरैर्दशसाहस्रैर्वङ्गानामधिपः स्वयम् ॥ १० ॥</s-l></s-lg><s-lg><s-l>तमापतन्तं संप्रेक्ष्य गजानीकेन संवृतम् ।</s-l><s-l>पुत्रं तव महाराज चुकोप स निशाचरः ॥ ११ ॥</s-l></s-lg><s-lg><s-l>ततः प्रववृते युद्धं तुमुलं लोमहर्षणम् ।</s-l><s-l>राक्षसानां च राजेन्द्र दुर्योधनबलस्य च ॥ १२ ॥</s-l></s-lg><s-lg><s-l>गजानीकं च संप्रेक्ष्य मेघवृन्दमिवोद्यतम् ।</s-l><s-l>अभ्यधावन्त संक्रुद्धा राक्षसाः शस्त्रपाणयः ॥ १३ ॥</s-l></s-lg><s-lg><s-l>नदन्तो विविधान्नादान्मेघा इव सविद्युतः ।</s-l><s-l>शरशक्त्यृष्टिनाराचैर्निघ्नन्तो गजयोधिनः ॥ १४ ॥</s-l></s-lg><s-lg><s-l>भिण्डिपालैस्तथा शूलैर्मुद्गरैः सपरश्वधैः ।</s-l><s-l>पर्वताग्रैश्च वृक्षैश्च निजघ्नुस्ते महागजान् ॥ १५ ॥</s-l></s-lg><s-lg><s-l>भिन्नकुम्भान्विरुधिरान्भिन्नगात्रांश्च वारणान् ।</s-l><s-l>अपश्याम महाराज वध्यमानान्निशाचरैः ॥ १६ ॥</s-l></s-lg><s-lg><s-l>तेषु प्रक्षीयमाणेषु भग्नेषु गजयोधिषु ।</s-l><s-l>दुर्योधनो महाराज राक्षसान्समुपाद्रवत् ॥ १७ ॥</s-l></s-lg><s-lg><s-l>अमर्षवशमापन्नस्त्यक्त्वा जीवितमात्मनः ।</s-l><s-l>मुमोच निशितान्बाणान्राक्षसेषु महाबलः ॥ १८ ॥</s-l></s-lg><s-lg><s-l>जघान च महेष्वासः प्रधानांस्तत्र राक्षसान् ।</s-l><s-l>संक्रुद्धो भरतश्रेष्ठ पुत्रो दुर्योधनस्तव ॥ १९ ॥</s-l></s-lg><s-lg><s-l>वेगवन्तं महारौद्रं विद्युज्जिह्वं प्रमाथिनम् ।</s-l><s-l>शरैश्चतुर्भिश्चतुरो निजघान महारथः ॥ २० ॥</s-l></s-lg><s-lg><s-l>ततः पुनरमेयात्मा शरवर्षं दुरासदम् ।</s-l><s-l>मुमोच भरतश्रेष्ठ निशाचरबलं प्रति ॥ २१ ॥</s-l></s-lg><s-lg><s-l>तत्तु दृष्ट्वा महत्कर्म पुत्रस्य तव मारिष ।</s-l><s-l>क्रोधेनाभिप्रजज्वाल भैमसेनिर्महाबलः ॥ २२ ॥</s-l></s-lg><s-lg><s-l>विस्फार्य च महच्चापमिन्द्राशनिसमस्वनम् ।</s-l><s-l>अभिदुद्राव वेगेन दुर्योधनमरिंदमम् ॥ २३ ॥</s-l></s-lg><s-lg><s-l>तमापतन्तमुद्वीक्ष्य कालसृष्टमिवान्तकम् ।</s-l><s-l>न विव्यथे महाराज पुत्रो दुर्योधनस्तव ॥ २४ ॥</s-l></s-lg><s-lg><s-l>अथैनमब्रवीत्क्रुद्धः क्रूरः संरक्तलोचनः ।</s-l><s-l>ये त्वया सुनृशंसेन दीर्घकालं प्रवासिताः ।</s-l><s-l>यच्च ते पाण्डवा राजंश्छलद्यूते पराजिताः ॥ २५ ॥</s-l></s-lg><s-lg><s-l>यच्चैव द्रौपदी कृष्णा एकवस्त्रा रजस्वला ।</s-l><s-l>सभामानीय दुर्बुद्धे बहुधा क्लेशिता त्वया ॥ २६ ॥</s-l></s-lg><s-lg><s-l>तव च प्रियकामेन आश्रमस्था दुरात्मना ।</s-l><s-l>सैन्धवेन परिक्लिष्टा परिभूय पितॄन्मम ॥ २७ ॥</s-l></s-lg><s-lg><s-l>एतेषामवमानानामन्येषां च कुलाधम ।</s-l><s-l>अन्तमद्य गमिष्यामि यदि नोत्सृजसे रणम् ॥ २८ ॥</s-l></s-lg><s-lg><s-l>एवमुक्त्वा तु हैडिम्बो महद्विस्फार्य कार्मुकम् ।</s-l><s-l>संदश्य दशनैरोष्ठं सृक्किणी परिसंलिहन् ॥ २९ ॥</s-l></s-lg><s-lg><s-l>शरवर्षेण महता दुर्योधनमवाकिरत् ।</s-l><s-l>पर्वतं वारिधाराभिः प्रावृषीव बलाहकः ॥ ३० ॥</s-l></s-lg>