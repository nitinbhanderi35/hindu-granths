<s-lg><s-l> संजय उवाच ।</s-l><s-l>वर्तमाने तथा रौद्रे राजन्वीरवरक्षये ।</s-l><s-l>शकुनिः सौबलः श्रीमान्पाण्डवान्समुपाद्रवत् ॥ १ ॥</s-l></s-lg><s-lg><s-l>तथैव सात्वतो राजन्हार्दिक्यः परवीरहा ।</s-l><s-l>अभ्यद्रवत संग्रामे पाण्डवानामनीकिनीम् ॥ २ ॥</s-l></s-lg><s-lg><s-l>ततः काम्बोजमुख्यानां नदीजानां च वाजिनाम् ।</s-l><s-l>आरट्टानां महीजानां सिन्धुजानां च सर्वशः ॥ ३ ॥</s-l></s-lg><s-lg><s-l>वनायुजानां शुभ्राणां तथा पर्वतवासिनाम् ।</s-l><s-l>ये चापरे तित्तिरजा जवना वातरंहसः ॥ ४ ॥</s-l></s-lg><s-lg><s-l>सुवर्णालंकृतैरेतैर्वर्मवद्भिः सुकल्पितैः ।</s-l><s-l>हयैर्वातजवैर्मुख्यैः पाण्डवस्य सुतो बली ।</s-l><s-l>अभ्यवर्तत तत्सैन्यं हृष्टरूपः परंतपः ॥ ५ ॥</s-l></s-lg><s-lg><s-l>अर्जुनस्याथ दायाद इरावान्नाम वीर्यवान् ।</s-l><s-l>सुतायां नागराजस्य जातः पार्थेन धीमता ॥ ६ ॥</s-l></s-lg><s-lg><s-l>ऐरावतेन सा दत्ता अनपत्या महात्मना ।</s-l><s-l>पत्यौ हते सुपर्णेन कृपणा दीनचेतना ॥ ७ ॥</s-l></s-lg><s-lg><s-l>भार्यार्थं तां च जग्राह पार्थः कामवशानुगाम् ।</s-l><s-l>एवमेष समुत्पन्नः परक्षेत्रेऽर्जुनात्मजः ॥ ८ ॥</s-l></s-lg><s-lg><s-l>स नागलोके संवृद्धो मात्रा च परिरक्षितः ।</s-l><s-l>पितृव्येण परित्यक्तः पार्थद्वेषाद्दुरात्मना ॥ ९ ॥</s-l></s-lg><s-lg><s-l>रूपवान्वीर्यसंपन्नो गुणवान्सत्यविक्रमः ।</s-l><s-l>इन्द्रलोकं जगामाशु श्रुत्वा तत्रार्जुनं गतम् ॥ १० ॥</s-l></s-lg><s-lg><s-l>सोऽभिगम्य महात्मानं पितरं सत्यविक्रमम् ।</s-l><s-l>अभ्यवादयदव्यग्रो विनयेन कृताञ्जलिः ।</s-l><s-l>इरावानस्मि भद्रं ते पुत्रश्चाहं तवाभिभो ॥ ११ ॥</s-l></s-lg><s-lg><s-l>मातुः समागमो यश्च तत्सर्वं प्रत्यवेदयत् ।</s-l><s-l>तच्च सर्वं यथावृत्तमनुसस्मार पाण्डवः ॥ १२ ॥</s-l></s-lg><s-lg><s-l>परिष्वज्य सुतं चापि सोऽऽत्मनः सदृशं गुणैः ।</s-l><s-l>प्रीतिमानभवत्पार्थो देवराजनिवेशने ॥ १३ ॥</s-l></s-lg><s-lg><s-l>सोऽर्जुनेन समाज्ञप्तो देवलोके तदा नृप ।</s-l><s-l>प्रीतिपूर्वं महाबाहुः स्वकार्यं प्रति भारत ।</s-l><s-l>युद्धकाले त्वयास्माकं साह्यं देयमिति प्रभो ॥ १४ ॥</s-l></s-lg><s-lg><s-l>बाढमित्येवमुक्त्वा च युद्धकाल उपागतः ।</s-l><s-l>कामवर्णजवैरश्वैः संवृतो बहुभिर्नृप ॥ १५ ॥</s-l></s-lg><s-lg><s-l>ते हयाः काञ्चनापीडा नानावर्णा मनोजवाः ।</s-l><s-l>उत्पेतुः सहसा राजन्हंसा इव महोदधौ ॥ १६ ॥</s-l></s-lg><s-lg><s-l>ते त्वदीयान्समासाद्य हयसंघान्महाजवान् ।</s-l><s-l>क्रोडैः क्रोडानभिघ्नन्तो घोणाभिश्च परस्परम् ।</s-l><s-l>निपेतुः सहसा राजन्सुवेगाभिहता भुवि ॥ १७ ॥</s-l></s-lg><s-lg><s-l>निपतद्भिस्तथा तैश्च हयसंघैः परस्परम् ।</s-l><s-l>शुश्रुवे दारुणः शब्दः सुपर्णपतने यथा ॥ १८ ॥</s-l></s-lg><s-lg><s-l>तथैव च महाराज समेत्यान्योन्यमाहवे ।</s-l><s-l>परस्परवधं घोरं चक्रुस्ते हयसादिनः ॥ १९ ॥</s-l></s-lg><s-lg><s-l>तस्मिंस्तथा वर्तमाने संकुले तुमुले भृशम् ।</s-l><s-l>उभयोरपि संशान्ता हयसंघाः समन्ततः ॥ २० ॥</s-l></s-lg><s-lg><s-l>प्रक्षीणसायकाः शूरा निहताश्वाः श्रमातुराः ।</s-l><s-l>विलयं समनुप्राप्तास्तक्षमाणाः परस्परम् ॥ २१ ॥</s-l></s-lg><s-lg><s-l>ततः क्षीणे हयानीके किंचिच्छेषे च भारत ।</s-l><s-l>सौबलस्यात्मजाः शूरा निर्गता रणमूर्धनि ॥ २२ ॥</s-l></s-lg><s-lg><s-l>वायुवेगसमस्पर्शा जवे वायुसमांस्तथा ।</s-l><s-l>आरुह्य शीलसंपन्नान्वयःस्थांस्तुरगोत्तमान् ॥ २३ ॥</s-l></s-lg><s-lg><s-l>गजो गवाक्षो वृषकश्चर्मवानार्जवः शुकः ।</s-l><s-l>षडेते बलसंपन्ना निर्ययुर्महतो बलात् ॥ २४ ॥</s-l></s-lg><s-lg><s-l>वार्यमाणाः शकुनिना स्वैश्च योधैर्महाबलैः ।</s-l><s-l>संनद्धा युद्धकुशला रौद्ररूपा महाबलाः ॥ २५ ॥</s-l></s-lg><s-lg><s-l>तदनीकं महाबाहो भित्त्वा परमदुर्जयम् ।</s-l><s-l>बलेन महता युक्ताः स्वर्गाय विजयैषिणः ।</s-l><s-l>विविशुस्ते तदा हृष्टा गान्धारा युद्धदुर्मदाः ॥ २६ ॥</s-l></s-lg><s-lg><s-l>तान्प्रविष्टांस्तदा दृष्ट्वा इरावानपि वीर्यवान् ।</s-l><s-l>अब्रवीत्समरे योधान्विचित्राभरणायुधान् ॥ २७ ॥</s-l></s-lg><s-lg><s-l>यथैते धार्तराष्ट्रस्य योधाः सानुगवाहनाः ।</s-l><s-l>हन्यन्ते समरे सर्वे तथा नीतिर्विधीयताम् ॥ २८ ॥</s-l></s-lg><s-lg><s-l>बाढमित्येवमुक्त्वा ते सर्वे योधा इरावतः ।</s-l><s-l>जघ्नुस्ते वै परानीकं दुर्जयं समरे परैः ॥ २९ ॥</s-l></s-lg><s-lg><s-l>तदनीकमनीकेन समरे वीक्ष्य पातितम् ।</s-l><s-l>अमृष्यमाणास्ते सर्वे सुबलस्यात्मजा रणे ।</s-l><s-l>इरावन्तमभिद्रुत्य सर्वतः पर्यवारयन् ॥ ३० ॥</s-l></s-lg><s-lg><s-l>ताडयन्तः शितैः प्रासैश्चोदयन्तः परस्परम् ।</s-l><s-l>ते शूराः पर्यधावन्त कुर्वन्तो महदाकुलम् ॥ ३१ ॥</s-l></s-lg><s-lg><s-l>इरावानथ निर्भिन्नः प्रासैस्तीक्ष्णैर्महात्मभिः ।</s-l><s-l>स्रवता रुधिरेणाक्तस्तोत्त्रैर्विद्ध इव द्विपः ॥ ३२ ॥</s-l></s-lg><s-lg><s-l>उरस्यपि च पृष्ठे च पार्श्वयोश्च भृशाहतः ।</s-l><s-l>एको बहुभिरत्यर्थं धैर्याद्राजन्न विव्यथे ॥ ३३ ॥</s-l></s-lg><s-lg><s-l>इरावानथ संक्रुद्धः सर्वांस्तान्निशितैः शरैः ।</s-l><s-l>मोहयामास समरे विद्ध्वा परपुरंजयः ॥ ३४ ॥</s-l></s-lg><s-lg><s-l>प्रासानुद्धृत्य सर्वांश्च स्वशरीरादरिंदमः ।</s-l><s-l>तैरेव ताडयामास सुबलस्यात्मजान्रणे ॥ ३५ ॥</s-l></s-lg><s-lg><s-l>निकृष्य निशितं खड्गं गृहीत्वा च शरावरम् ।</s-l><s-l>पदातिस्तूर्णमागच्छज्जिघांसुः सौबलान्युधि ॥ ३६ ॥</s-l></s-lg><s-lg><s-l>ततः प्रत्यागतप्राणाः सर्वे ते सुबलात्मजाः ।</s-l><s-l>भूयः क्रोधसमाविष्टा इरावन्तमथाद्रवन् ॥ ३७ ॥</s-l></s-lg><s-lg><s-l>इरावानपि खड्गेन दर्शयन्पाणिलाघवम् ।</s-l><s-l>अभ्यवर्तत तान्सर्वान्सौबलान्बलदर्पितः ॥ ३८ ॥</s-l></s-lg><s-lg><s-l>लाघवेनाथ चरतः सर्वे ते सुबलात्मजाः ।</s-l><s-l>अन्तरं नाध्यगच्छन्त चरन्तः शीघ्रगामिनः ॥ ३९ ॥</s-l></s-lg><s-lg><s-l>भूमिष्ठमथ तं संख्ये संप्रदृश्य ततः पुनः ।</s-l><s-l>परिवार्य भृशं सर्वे ग्रहीतुमुपचक्रमुः ॥ ४० ॥</s-l></s-lg><s-lg><s-l>अथाभ्याशगतानां स खड्गेनामित्रकर्शनः ।</s-l><s-l>उपहस्तावहस्ताभ्यां तेषां गात्राण्यकृन्तत ॥ ४१ ॥</s-l></s-lg><s-lg><s-l>आयुधानि च सर्वेषां बाहूनपि च भूषितान् ।</s-l><s-l>अपतन्त निकृत्ताङ्गा गता भूमिं गतासवः ॥ ४२ ॥</s-l></s-lg><s-lg><s-l>वृषकस्तु महाराज बहुधा परिविक्षतः ।</s-l><s-l>अमुच्यत महारौद्रात्तस्माद्वीरावकर्तनात् ॥ ४३ ॥</s-l></s-lg><s-lg><s-l>तान्सर्वान्पतितान्दृष्ट्वा भीतो दुर्योधनस्ततः ।</s-l><s-l>अभ्यभाषत संक्रुद्धो राक्षसं घोरदर्शनम् ॥ ४४ ॥</s-l></s-lg><s-lg><s-l>आर्श्यशृङ्गिं महेष्वासं मायाविनमरिंदमम् ।</s-l><s-l>वैरिणं भीमसेनस्य पूर्वं बकवधेन वै ॥ ४५ ॥</s-l></s-lg><s-lg><s-l>पश्य वीर यथा ह्येष फल्गुनस्य सुतो बली ।</s-l><s-l>मायावी विप्रियं घोरमकार्षीन्मे बलक्षयम् ॥ ४६ ॥</s-l></s-lg><s-lg><s-l>त्वं च कामगमस्तात मायास्त्रे च विशारदः ।</s-l><s-l>कृतवैरश्च पार्थेन तस्मादेनं रणे जहि ॥ ४७ ॥</s-l></s-lg><s-lg><s-l>बाढमित्येवमुक्त्वा तु राक्षसो घोरदर्शनः ।</s-l><s-l>प्रययौ सिंहनादेन यत्रार्जुनसुतो युवा ॥ ४८ ॥</s-l></s-lg><s-lg><s-l>स्वारूढैर्युद्धकुशलैर्विमलप्रासयोधिभिः ।</s-l><s-l>वीरैः प्रहारिभिर्युक्तः स्वैरनीकैः समावृतः ।</s-l><s-l>निहन्तुकामः समरे इरावन्तं महाबलम् ॥ ४९ ॥</s-l></s-lg><s-lg><s-l>इरावानपि संक्रुद्धस्त्वरमाणः पराक्रमी ।</s-l><s-l>हन्तुकामममित्रघ्नो राक्षसं प्रत्यवारयत् ॥ ५० ॥</s-l></s-lg><s-lg><s-l>तमापतन्तं संप्रेक्ष्य राक्षसः सुमहाबलः ।</s-l><s-l>त्वरमाणस्ततो मायां प्रयोक्तुमुपचक्रमे ॥ ५१ ॥</s-l></s-lg><s-lg><s-l>तेन मायामयाः कॢप्ता हयास्तावन्त एव हि ।</s-l><s-l>स्वारूढा राक्षसैर्घोरैः शूलपट्टिशपाणिभिः ॥ ५२ ॥</s-l></s-lg><s-lg><s-l>ते संरब्धाः समागम्य द्विसाहस्राः प्रहारिणः ।</s-l><s-l>अचिराद्गमयामासुः प्रेतलोकं परस्परम् ॥ ५३ ॥</s-l></s-lg><s-lg><s-l>तस्मिंस्तु निहते सैन्ये तावुभौ युद्धदुर्मदौ ।</s-l><s-l>संग्रामे व्यवतिष्ठेतां यथा वै वृत्रवासवौ ॥ ५४ ॥</s-l></s-lg><s-lg><s-l>आद्रवन्तमभिप्रेक्ष्य राक्षसं युद्धदुर्मदम् ।</s-l><s-l>इरावान्क्रोधसंरब्धः प्रत्यधावन्महाबलः ॥ ५५ ॥</s-l></s-lg><s-lg><s-l>समभ्याशगतस्याजौ तस्य खड्गेन दुर्मतेः ।</s-l><s-l>चिच्छेद कार्मुकं दीप्तं शरावापं च पञ्चकम् ॥ ५६ ॥</s-l></s-lg><s-lg><s-l>स निकृत्तं धनुर्दृष्ट्वा खं जवेन समाविशत् ।</s-l><s-l>इरावन्तमभिक्रुद्धं मोहयन्निव मायया ॥ ५७ ॥</s-l></s-lg><s-lg><s-l>ततोऽन्तरिक्षमुत्पत्य इरावानपि राक्षसम् ।</s-l><s-l>विमोहयित्वा मायाभिस्तस्य गात्राणि सायकैः ।</s-l><s-l>चिच्छेद सर्वमर्मज्ञः कामरूपो दुरासदः ॥ ५८ ॥</s-l></s-lg><s-lg><s-l>तथा स राक्षसश्रेष्ठः शरैः कृत्तः पुनः पुनः ।</s-l><s-l>संबभूव महाराज समवाप च यौवनम् ॥ ५९ ॥</s-l></s-lg><s-lg><s-l>माया हि सहजा तेषां वयो रूपं च कामजम् ।</s-l><s-l>एवं तद्राक्षसस्याङ्गं छिन्नं छिन्नं व्यरोहत ॥ ६० ॥</s-l></s-lg><s-lg><s-l>इरावानपि संक्रुद्धो राक्षसं तं महाबलम् ।</s-l><s-l>परश्वधेन तीक्ष्णेन चिच्छेद च पुनः पुनः ॥ ६१ ॥</s-l></s-lg><s-lg><s-l>स तेन बलिना वीरश्छिद्यमान इव द्रुमः ।</s-l><s-l>राक्षसो व्यनदद्घोरं स शब्दस्तुमुलोऽभवत् ॥ ६२ ॥</s-l></s-lg><s-lg><s-l>परश्वधक्षतं रक्षः सुस्राव रुधिरं बहु ।</s-l><s-l>ततश्चुक्रोध बलवांश्चक्रे वेगं च संयुगे ॥ ६३ ॥</s-l></s-lg><s-lg><s-l>आर्श्यशृङ्गिस्ततो दृष्ट्वा समरे शत्रुमूर्जितम् ।</s-l><s-l>कृत्वा घोरं महद्रूपं ग्रहीतुमुपचक्रमे ।</s-l><s-l>संग्रामशिरसो मध्ये सर्वेषां तत्र पश्यताम् ॥ ६४ ॥</s-l></s-lg><s-lg><s-l>तां दृष्ट्वा तादृशीं मायां राक्षसस्य महात्मनः ।</s-l><s-l>इरावानपि संक्रुद्धो मायां स्रष्टुं प्रचक्रमे ॥ ६५ ॥</s-l></s-lg><s-lg><s-l>तस्य क्रोधाभिभूतस्य संयुगेष्वनिवर्तिनः ।</s-l><s-l>योऽन्वयो मातृकस्तस्य स एनमभिपेदिवान् ॥ ६६ ॥</s-l></s-lg><s-lg><s-l>स नागैर्बहुशो राजन्सर्वतः संवृतो रणे ।</s-l><s-l>दधार सुमहद्रूपमनन्त इव भोगवान् ।</s-l><s-l>ततो बहुविधैर्नागैश्छादयामास राक्षसम् ॥ ६७ ॥</s-l></s-lg><s-lg><s-l>छाद्यमानस्तु नागैः स ध्यात्वा राक्षसपुंगवः ।</s-l><s-l>सौपर्णं रूपमास्थाय भक्षयामास पन्नगान् ॥ ६८ ॥</s-l></s-lg><s-lg><s-l>मायया भक्षिते तस्मिन्नन्वये तस्य मातृके ।</s-l><s-l>विमोहितमिरावन्तमसिना राक्षसोऽवधीत् ॥ ६९ ॥</s-l></s-lg><s-lg><s-l>सकुण्डलं समुकुटं पद्मेन्दुसदृशप्रभम् ।</s-l><s-l>इरावतः शिरो रक्षः पातयामास भूतले ॥ ७० ॥</s-l></s-lg><s-lg><s-l>तस्मिंस्तु निहते वीरे राक्षसेनार्जुनात्मजे ।</s-l><s-l>विशोकाः समपद्यन्त धार्तराष्ट्राः सराजकाः ॥ ७१ ॥</s-l></s-lg><s-lg><s-l>तस्मिन्महति संग्रामे तादृशे भैरवे पुनः ।</s-l><s-l>महान्व्यतिकरो घोरः सेनयोः समपद्यत ॥ ७२ ॥</s-l></s-lg><s-lg><s-l>हया गजाः पदाताश्च विमिश्रा दन्तिभिर्हताः ।</s-l><s-l>रथाश्च दन्तिनश्चैव पत्तिभिस्तत्र सूदिताः ॥ ७३ ॥</s-l></s-lg><s-lg><s-l>तथा पत्तिरथौघाश्च हयाश्च बहवो रणे ।</s-l><s-l>रथिभिर्निहता राजंस्तव तेषां च संकुले ॥ ७४ ॥</s-l></s-lg><s-lg><s-l>अजानन्नर्जुनश्चापि निहतं पुत्रमौरसम् ।</s-l><s-l>जघान समरे शूरान्राज्ञस्तान्भीष्मरक्षिणः ॥ ७५ ॥</s-l></s-lg><s-lg><s-l>तथैव तावका राजन्सृञ्जयाश्च महाबलाः ।</s-l><s-l>जुह्वतः समरे प्राणान्निजघ्नुरितरेतरम् ॥ ७६ ॥</s-l></s-lg><s-lg><s-l>मुक्तकेशा विकवचा विरथाश्छिन्नकार्मुकाः ।</s-l><s-l>बाहुभिः समयुध्यन्त समवेताः परस्परम् ॥ ७७ ॥</s-l></s-lg><s-lg><s-l>तथा मर्मातिगैर्भीष्मो निजघान महारथान् ।</s-l><s-l>कम्पयन्समरे सेनां पाण्डवानां महाबलः ॥ ७८ ॥</s-l></s-lg><s-lg><s-l>तेन यौधिष्ठिरे सैन्ये बहवो मानवा हताः ।</s-l><s-l>दन्तिनः सादिनश्चैव रथिनोऽथ हयास्तथा ॥ ७९ ॥</s-l></s-lg><s-lg><s-l>तत्र भारत भीष्मस्य रणे दृष्ट्वा पराक्रमम् ।</s-l><s-l>अत्यद्भुतमपश्याम शक्रस्येव पराक्रमम् ॥ ८० ॥</s-l></s-lg><s-lg><s-l>तथैव भीमसेनस्य पार्षतस्य च भारत ।</s-l><s-l>रौद्रमासीत्तदा युद्धं सात्वतस्य च धन्विनः ॥ ८१ ॥</s-l></s-lg><s-lg><s-l>दृष्ट्वा द्रोणस्य विक्रान्तं पाण्डवान्भयमाविशत् ।</s-l><s-l>एक एव रणे शक्तो हन्तुमस्मान्ससैनिकान् ॥ ८२ ॥</s-l></s-lg><s-lg><s-l>किं पुनः पृथिवीशूरैर्योधव्रातैः समावृतः ।</s-l><s-l>इत्यब्रुवन्महाराज रणे द्रोणेन पीडिताः ॥ ८३ ॥</s-l></s-lg><s-lg><s-l>वर्तमाने तथा रौद्रे संग्रामे भरतर्षभ ।</s-l><s-l>उभयोः सेनयोः शूरा नामृष्यन्त परस्परम् ॥ ८४ ॥</s-l></s-lg><s-lg><s-l>आविष्टा इव युध्यन्ते रक्षोभूता महाबलाः ।</s-l><s-l>तावकाः पाण्डवेयाश्च संरब्धास्तात धन्विनः ॥ ८५ ॥</s-l></s-lg><s-lg><s-l>न स्म पश्यामहे कंचिद्यः प्राणान्परिरक्षति ।</s-l><s-l>संग्रामे दैत्यसंकाशे तस्मिन्योद्धा नराधिप ॥ ८६ ॥</s-l></s-lg>