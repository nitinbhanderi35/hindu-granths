<s-lg><s-l> संजय उवाच ।</s-l><s-l>अथात्मजं तव पुनर्गाङ्गेयो ध्यानमास्थितम् ।</s-l><s-l>अब्रवीद्भरतश्रेष्ठः संप्रहर्षकरं वचः ॥ १ ॥</s-l></s-lg><s-lg><s-l>अहं द्रोणश्च शल्यश्च कृतवर्मा च सात्वतः ।</s-l><s-l>अश्वत्थामा विकर्णश्च सोमदत्तोऽथ सैन्धवः ॥ २ ॥</s-l></s-lg><s-lg><s-l>विन्दानुविन्दावावन्त्यौ बाह्लिकः सह बाह्लिकैः ।</s-l><s-l>त्रिगर्तराजश्च बली मागधश्च सुदुर्जयः ॥ ३ ॥</s-l></s-lg><s-lg><s-l>बृहद्बलश्च कौसल्यश्चित्रसेनो विविंशतिः ।</s-l><s-l>रथाश्च बहुसाहस्राः शोभमाना महाध्वजाः ॥ ४ ॥</s-l></s-lg><s-lg><s-l>देशजाश्च हया राजन्स्वारूढा हयसादिभिः ।</s-l><s-l>गजेन्द्राश्च मदोद्वृत्ताः प्रभिन्नकरटामुखाः ॥ ५ ॥</s-l></s-lg><s-lg><s-l>पदाताश्च तथा शूरा नानाप्रहरणायुधाः ।</s-l><s-l>नानादेशसमुत्पन्नास्त्वदर्थे योद्धुमुद्यताः ॥ ६ ॥</s-l></s-lg><s-lg><s-l>एते चान्ये च बहवस्त्वदर्थे त्यक्तजीविताः ।</s-l><s-l>देवानपि रणे जेतुं समर्था इति मे मतिः ॥ ७ ॥</s-l></s-lg><s-lg><s-l>अवश्यं तु मया राजंस्तव वाच्यं हितं सदा ।</s-l><s-l>अशक्याः पाण्डवा जेतुं देवैरपि सवासवैः ।</s-l><s-l>वासुदेवसहायाश्च महेन्द्रसमविक्रमाः ॥ ८ ॥</s-l></s-lg><s-lg><s-l>सर्वथाहं तु राजेन्द्र करिष्ये वचनं तव ।</s-l><s-l>पाण्डवान्वा रणे जेष्ये मां वा जेष्यन्ति पाण्डवाः ॥ ९ ॥</s-l></s-lg><s-lg><s-l>एवमुक्त्वा ददौ चास्मै विशल्यकरणीं शुभाम् ।</s-l><s-l>ओषधीं वीर्यसंपन्नां विशल्यश्चाभवत्तदा ॥ १० ॥</s-l></s-lg><s-lg><s-l>ततः प्रभाते विमले स्वेनानीकेन वीर्यवान् ।</s-l><s-l>अव्यूहत स्वयं व्यूहं भीष्मो व्यूहविशारदः ॥ ११ ॥</s-l></s-lg><s-lg><s-l>मण्डलं मनुजश्रेष्ठ नानाशस्त्रसमाकुलम् ।</s-l><s-l>संपूर्णं योधमुख्यैश्च तथा दन्तिपदातिभिः ॥ १२ ॥</s-l></s-lg><s-lg><s-l>रथैरनेकसाहस्रैः समन्तात्परिवारितम् ।</s-l><s-l>अश्ववृन्दैर्महद्भिश्च ऋष्टितोमरधारिभिः ॥ १३ ॥</s-l></s-lg><s-lg><s-l>नागे नागे रथाः सप्त सप्त चाश्वा रथे रथे ।</s-l><s-l>अन्वश्वं दश धानुष्का धानुष्के सप्त चर्मिणः ॥ १४ ॥</s-l></s-lg><s-lg><s-l>एवंव्यूहं महाराज तव सैन्यं महारथैः ।</s-l><s-l>स्थितं रणाय महते भीष्मेण युधि पालितम् ॥ १५ ॥</s-l></s-lg><s-lg><s-l>दशाश्वानां सहस्राणि दन्तिनां च तथैव च ।</s-l><s-l>रथानामयुतं चापि पुत्राश्च तव दंशिताः ।</s-l><s-l>चित्रसेनादयः शूरा अभ्यरक्षन्पितामहम् ॥ १६ ॥</s-l></s-lg><s-lg><s-l>रक्ष्यमाणश्च तैः शूरैर्गोप्यमानाश्च तेन ते ।</s-l><s-l>संनद्धाः समदृश्यन्त राजानश्च महाबलाः ॥ १७ ॥</s-l></s-lg><s-lg><s-l>दुर्योधनस्तु समरे दंशितो रथमास्थितः ।</s-l><s-l>व्यभ्राजत श्रिया जुष्टो यथा शक्रस्त्रिविष्टपे ॥ १८ ॥</s-l></s-lg><s-lg><s-l>ततः शब्दो महानासीत्पुत्राणां तव भारत ।</s-l><s-l>रथघोषश्च तुमुलो वादित्राणां च निस्वनः ॥ १९ ॥</s-l></s-lg><s-lg><s-l>भीष्मेण धार्तराष्ट्राणां व्यूढः प्रत्यङ्मुखो युधि ।</s-l><s-l>मण्डलः सुमहाव्यूहो दुर्भेद्योऽमित्रघातिनाम् ।</s-l><s-l>सर्वतः शुशुभे राजन्रणेऽरीणां दुरासदः ॥ २० ॥</s-l></s-lg><s-lg><s-l>मण्डलं तु समालोक्य व्यूहं परमदारुणम् ।</s-l><s-l>स्वयं युधिष्ठिरो राजा व्यूहं वज्रमथाकरोत् ॥ २१ ॥</s-l></s-lg><s-lg><s-l>तथा व्यूढेष्वनीकेषु यथास्थानमवस्थिताः ।</s-l><s-l>रथिनः सादिनश्चैव सिंहनादमथानदन् ॥ २२ ॥</s-l></s-lg><s-lg><s-l>बिभित्सवस्ततो व्यूहं निर्ययुर्युद्धकाङ्क्षिणः ।</s-l><s-l>इतरेतरतः शूराः सहसैन्याः प्रहारिणः ॥ २३ ॥</s-l></s-lg><s-lg><s-l>भारद्वाजो ययौ मत्स्यं द्रौणिश्चापि शिखण्डिनम् ।</s-l><s-l>स्वयं दुर्योधनो राजा पार्षतं समुपाद्रवत् ॥ २४ ॥</s-l></s-lg><s-lg><s-l>नकुलः सहदेवश्च राजन्मद्रेशमीयतुः ।</s-l><s-l>विन्दानुविन्दावावन्त्याविरावन्तमभिद्रुतौ ॥ २५ ॥</s-l></s-lg><s-lg><s-l>सर्वे नृपास्तु समरे धनंजयमयोधयन् ।</s-l><s-l>भीमसेनो रणे यत्तो हार्दिक्यं समवारयत् ॥ २६ ॥</s-l></s-lg><s-lg><s-l>चित्रसेनं विकर्णं च तथा दुर्मर्षणं विभो ।</s-l><s-l>आर्जुनिः समरे राजंस्तव पुत्रानयोधयत् ॥ २७ ॥</s-l></s-lg><s-lg><s-l>प्राग्ज्योतिषं महेष्वासं हैडिम्बो राक्षसोत्तमः ।</s-l><s-l>अभिदुद्राव वेगेन मत्तो मत्तमिव द्विपम् ॥ २८ ॥</s-l></s-lg><s-lg><s-l>अलम्बुसस्ततो राजन्सात्यकिं युद्धदुर्मदम् ।</s-l><s-l>ससैन्यं समरे क्रुद्धो राक्षसः समभिद्रवत् ॥ २९ ॥</s-l></s-lg><s-lg><s-l>भूरिश्रवा रणे यत्तो धृष्टकेतुमयोधयत् ।</s-l><s-l>श्रुतायुषं तु राजानं धर्मपुत्रो युधिष्ठिरः ॥ ३० ॥</s-l></s-lg><s-lg><s-l>चेकितानस्तु समरे कृपमेवान्वयोधयत् ।</s-l><s-l>शेषाः प्रतिययुर्यत्ता भीममेव महारथम् ॥ ३१ ॥</s-l></s-lg><s-lg><s-l>ततो राजसहस्राणि परिवव्रुर्धनंजयम् ।</s-l><s-l>शक्तितोमरनाराचगदापरिघपाणयः ॥ ३२ ॥</s-l></s-lg><s-lg><s-l>अर्जुनोऽथ भृशं क्रुद्धो वार्ष्णेयमिदमब्रवीत् ।</s-l><s-l>पश्य माधव सैन्यानि धार्तराष्ट्रस्य संयुगे ।</s-l><s-l>व्यूढानि व्यूहविदुषा गाङ्गेयेन महात्मना ॥ ३३ ॥</s-l></s-lg><s-lg><s-l>युद्धाभिकामाञ्शूरांश्च पश्य माधव दंशितान् ।</s-l><s-l>त्रिगर्तराजं सहितं भ्रातृभिः पश्य केशव ॥ ३४ ॥</s-l></s-lg><s-lg><s-l>अद्यैतान्पातयिष्यामि पश्यतस्ते जनार्दन ।</s-l><s-l>य इमे मां यदुश्रेष्ठ योद्धुकामा रणाजिरे ॥ ३५ ॥</s-l></s-lg><s-lg><s-l>एवमुक्त्वा तु कौन्तेयो धनुर्ज्यामवमृज्य च ।</s-l><s-l>ववर्ष शरवर्षाणि नराधिपगणान्प्रति ॥ ३६ ॥</s-l></s-lg><s-lg><s-l>तेऽपि तं परमेष्वासाः शरवर्षैरपूरयन् ।</s-l><s-l>तडागमिव धाराभिर्यथा प्रावृषि तोयदाः ॥ ३७ ॥</s-l></s-lg><s-lg><s-l>हाहाकारो महानासीत्तव सैन्ये विशां पते ।</s-l><s-l>छाद्यमानौ भृशं कृष्णौ शरैर्दृष्ट्वा महारणे ॥ ३८ ॥</s-l></s-lg><s-lg><s-l>देवा देवर्षयश्चैव गन्धर्वाश्च महोरगाः ।</s-l><s-l>विस्मयं परमं जग्मुर्दृष्ट्वा कृष्णौ तथागतौ ॥ ३९ ॥</s-l></s-lg><s-lg><s-l>ततः क्रुद्धोऽर्जुनो राजन्नैन्द्रमस्त्रमुदीरयत् ।</s-l><s-l>तत्राद्भुतमपश्याम विजयस्य पराक्रमम् ॥ ४० ॥</s-l></s-lg><s-lg><s-l>शस्त्रवृष्टिं परैर्मुक्तां शरौघैर्यदवारयत् ।</s-l><s-l>न च तत्राप्यनिर्भिन्नः कश्चिदासीद्विशां पते ॥ ४१ ॥</s-l></s-lg><s-lg><s-l>तेषां राजसहस्राणां हयानां दन्तिनां तथा ।</s-l><s-l>द्वाभ्यां त्रिभिः शरैश्चान्यान्पार्थो विव्याध मारिष ॥ ४२ ॥</s-l></s-lg><s-lg><s-l>ते हन्यमानाः पार्थेन भीष्मं शांतनवं ययुः ।</s-l><s-l>अगाधे मज्जमानानां भीष्मस्त्राताभवत्तदा ॥ ४३ ॥</s-l></s-lg><s-lg><s-l>आपतद्भिस्तु तैस्तत्र प्रभग्नं तावकं बलम् ।</s-l><s-l>संचुक्षुभे महाराज वातैरिव महार्णवः ॥ ४४ ॥</s-l></s-lg>