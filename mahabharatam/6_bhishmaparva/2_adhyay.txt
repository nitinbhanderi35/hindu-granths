<s-lg><s-l> वैशंपायन उवाच ।</s-l><s-l>ततः पूर्वापरे संध्ये समीक्ष्य भगवानृषिः ।</s-l><s-l>सर्ववेदविदां श्रेष्ठो व्यासः सत्यवतीसुतः ॥ १ ॥</s-l></s-lg><s-lg><s-l>भविष्यति रणे घोरे भरतानां पितामहः ।</s-l><s-l>प्रत्यक्षदर्शी भगवान्भूतभव्यभविष्यवित् ॥ २ ॥</s-l></s-lg><s-lg><s-l>वैचित्रवीर्यं राजानं स रहस्यं ब्रवीदिदम् ।</s-l><s-l>शोचन्तमार्तं ध्यायन्तं पुत्राणामनयं तदा ॥ ३ ॥</s-l></s-lg><s-lg><s-l> व्यास उवाच ।</s-l><s-l>राजन्परीतकालास्ते पुत्राश्चान्ये च भूमिपाः ।</s-l><s-l>ते हनिष्यन्ति संग्रामे समासाद्येतरेतरम् ॥ ४ ॥</s-l></s-lg><s-lg><s-l>तेषु कालपरीतेषु विनश्यत्सु च भारत ।</s-l><s-l>कालपर्यायमाज्ञाय मा स्म शोके मनः कृथाः ॥ ५ ॥</s-l></s-lg><s-lg><s-l>यदि त्विच्छसि संग्रामे द्रष्टुमेनं विशां पते ।</s-l><s-l>चक्षुर्ददानि ते हन्त युद्धमेतन्निशामय ॥ ६ ॥</s-l></s-lg><s-lg><s-l> धृतराष्ट्र उवाच ।</s-l><s-l>न रोचये ज्ञातिवधं द्रष्टुं ब्रह्मर्षिसत्तम ।</s-l><s-l>युद्धमेतत्त्वशेषेण शृणुयां तव तेजसा ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>तस्मिन्ननिच्छति द्रष्टुं संग्रामं श्रोतुमिच्छति ।</s-l><s-l>वराणामीश्वरो दाता संजयाय वरं ददौ ॥ ८ ॥</s-l></s-lg><s-lg><s-l> व्यास उवाच ।</s-l><s-l>एष ते संजयो राजन्युद्धमेतद्वदिष्यति ।</s-l><s-l>एतस्य सर्वं संग्रामे नपरोक्षं भविष्यति ॥ ९ ॥</s-l></s-lg><s-lg><s-l>चक्षुषा संजयो राजन्दिव्येनैष समन्वितः ।</s-l><s-l>कथयिष्यति ते युद्धं सर्वज्ञश्च भविष्यति ॥ १० ॥</s-l></s-lg><s-lg><s-l>प्रकाशं वा रहस्यं वा रात्रौ वा यदि वा दिवा ।</s-l><s-l>मनसा चिन्तितमपि सर्वं वेत्स्यति संजयः ॥ ११ ॥</s-l></s-lg><s-lg><s-l>नैनं शस्त्राणि भेत्स्यन्ति नैनं बाधिष्यते श्रमः ।</s-l><s-l>गावल्गणिरयं जीवन्युद्धादस्माद्विमोक्ष्यते ॥ १२ ॥</s-l></s-lg><s-lg><s-l>अहं च कीर्तिमेतेषां कुरूणां भरतर्षभ ।</s-l><s-l>पाण्डवानां च सर्वेषां प्रथयिष्यामि मा शुचः ॥ १३ ॥</s-l></s-lg><s-lg><s-l>दिष्टमेतत्पुरा चैव नात्र शोचितुमर्हसि ।</s-l><s-l>न चैव शक्यं संयन्तुं यतो धर्मस्ततो जयः ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा स भगवान्कुरूणां प्रपितामहः ।</s-l><s-l>पुनरेव महाबाहुं धृतराष्ट्रमुवाच ह ॥ १५ ॥</s-l></s-lg><s-lg><s-l>इह युद्धे महाराज भविष्यति महान्क्षयः ।</s-l><s-l>यथेमानि निमित्तानि भयायाद्योपलक्षये ॥ १६ ॥</s-l></s-lg><s-lg><s-l>श्येना गृध्राश्च काकाश्च कङ्काश्च सहिता बलैः ।</s-l><s-l>संपतन्ति वनान्तेषु समवायांश्च कुर्वते ॥ १७ ॥</s-l></s-lg><s-lg><s-l>अत्युग्रं च प्रपश्यन्ति युद्धमानन्दिनो द्विजाः ।</s-l><s-l>क्रव्यादा भक्षयिष्यन्ति मांसानि गजवाजिनाम् ॥ १८ ॥</s-l></s-lg><s-lg><s-l>खटाखटेति वाशन्तो भैरवं भयवेदिनः ।</s-l><s-l>कह्वाः प्रयान्ति मध्येन दक्षिणामभितो दिशम् ॥ १९ ॥</s-l></s-lg><s-lg><s-l>उभे पूर्वापरे संध्ये नित्यं पश्यामि भारत ।</s-l><s-l>उदयास्तमने सूर्यं कबन्धैः परिवारितम् ॥ २० ॥</s-l></s-lg><s-lg><s-l>श्वेतलोहितपर्यन्ताः कृष्णग्रीवाः सविद्युतः ।</s-l><s-l>त्रिवर्णाः परिघाः संधौ भानुमावारयन्त्युत ॥ २१ ॥</s-l></s-lg><s-lg><s-l>ज्वलितार्केन्दुनक्षत्रं निर्विशेषदिनक्षपम् ।</s-l><s-l>अहोरात्रं मया दृष्टं तत्क्षयाय भविष्यति ॥ २२ ॥</s-l></s-lg><s-lg><s-l>अलक्ष्यः प्रभया हीनः पौर्णमासीं च कार्त्तिकीम् ।</s-l><s-l>चन्द्रोऽभूदग्निवर्णश्च समवर्णे नभस्तले ॥ २३ ॥</s-l></s-lg><s-lg><s-l>स्वप्स्यन्ति निहता वीरा भूमिमावृत्य पार्थिवाः ।</s-l><s-l>राजानो राजपुत्राश्च शूराः परिघबाहवः ॥ २४ ॥</s-l></s-lg><s-lg><s-l>अन्तरिक्षे वराहस्य वृषदंशस्य चोभयोः ।</s-l><s-l>प्रणादं युध्यतो रात्रौ रौद्रं नित्यं प्रलक्षये ॥ २५ ॥</s-l></s-lg><s-lg><s-l>देवताप्रतिमाश्चापि कम्पन्ति च हसन्ति च ।</s-l><s-l>वमन्ति रुधिरं चास्यैः स्विद्यन्ति प्रपतन्ति च ॥ २६ ॥</s-l></s-lg><s-lg><s-l>अनाहता दुन्दुभयः प्रणदन्ति विशां पते ।</s-l><s-l>अयुक्ताश्च प्रवर्तन्ते क्षत्रियाणां महारथाः ॥ २७ ॥</s-l></s-lg><s-lg><s-l>कोकिलाः शतपत्राश्च चाषा भासाः शुकास्तथा ।</s-l><s-l>सारसाश्च मयूराश्च वाचो मुञ्चन्ति दारुणाः ॥ २८ ॥</s-l></s-lg><s-lg><s-l>गृहीतशस्त्राभरणा वर्मिणो वाजिपृष्ठगाः ।</s-l><s-l>अरुणोदयेषु दृश्यन्ते शतशः शलभव्रजाः ॥ २९ ॥</s-l></s-lg><s-lg><s-l>उभे संध्ये प्रकाशेते दिशां दाहसमन्विते ।</s-l><s-l>आसीद्रुधिरवर्षं च अस्थिवर्षं च भारत ॥ ३० ॥</s-l></s-lg><s-lg><s-l>या चैषा विश्रुता राजंस्त्रैलोक्ये साधुसंमता ।</s-l><s-l>अरुन्धती तयाप्येष वसिष्ठः पृष्ठतः कृतः ॥ ३१ ॥</s-l></s-lg><s-lg><s-l>रोहिणीं पीडयन्नेष स्थितो राजञ्शनैश्चरः ।</s-l><s-l>व्यावृत्तं लक्ष्म सोमस्य भविष्यति महद्भयम् ॥ ३२ ॥</s-l></s-lg><s-lg><s-l>अनभ्रे च महाघोरं स्तनितं श्रूयतेऽनिशम् ।</s-l><s-l>वाहनानां च रुदतां प्रपतन्त्यश्रुबिन्दवः ॥ ३३ ॥</s-l></s-lg>