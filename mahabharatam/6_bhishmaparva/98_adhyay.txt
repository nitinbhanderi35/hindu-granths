<s-lg><s-l> धृतराष्ट्र उवाच ।</s-l><s-l>कथं द्रोणो महेष्वासः पाण्डवश्च धनंजयः ।</s-l><s-l>समीयतू रणे शूरौ तन्ममाचक्ष्व संजय ॥ १ ॥</s-l></s-lg><s-lg><s-l>प्रियो हि पाण्डवो नित्यं भारद्वाजस्य धीमतः ।</s-l><s-l>आचार्यश्च रणे नित्यं प्रियः पार्थस्य संजय ॥ २ ॥</s-l></s-lg><s-lg><s-l>तावुभौ रथिनौ संख्ये दृप्तौ सिंहाविवोत्कटौ ।</s-l><s-l>कथं समीयतुर्युद्धे भारद्वाजधनंजयौ ॥ ३ ॥</s-l></s-lg><s-lg><s-l> संजय उवाच ।</s-l><s-l>न द्रोणः समरे पार्थं जानीते प्रियमात्मनः ।</s-l><s-l>क्षत्रधर्मं पुरस्कृत्य पार्थो वा गुरुमाहवे ॥ ४ ॥</s-l></s-lg><s-lg><s-l>न क्षत्रिया रणे राजन्वर्जयन्ति परस्परम् ।</s-l><s-l>निर्मर्यादं हि युध्यन्ते पितृभिर्भ्रातृभिः सह ॥ ५ ॥</s-l></s-lg><s-lg><s-l>रणे भारत पार्थेन द्रोणो विद्धस्त्रिभिः शरैः ।</s-l><s-l>नाचिन्तयत तान्बाणान्पार्थचापच्युतान्युधि ॥ ६ ॥</s-l></s-lg><s-lg><s-l>शरवृष्ट्या पुनः पार्थश्छादयामास तं रणे ।</s-l><s-l>प्रजज्वाल च रोषेण गहनेऽग्निरिवोत्थितः ॥ ७ ॥</s-l></s-lg><s-lg><s-l>ततोऽर्जुनं रणे द्रोणः शरैः संनतपर्वभिः ।</s-l><s-l>वारयामास राजेन्द्र नचिरादिव भारत ॥ ८ ॥</s-l></s-lg><s-lg><s-l>ततो दुर्योधनो राजा सुशर्माणमचोदयत् ।</s-l><s-l>द्रोणस्य समरे राजन्पार्ष्णिग्रहणकारणात् ॥ ९ ॥</s-l></s-lg><s-lg><s-l>त्रिगर्तराडपि क्रुद्धो भृशमायम्य कार्मुकम् ।</s-l><s-l>छादयामास समरे पार्थं बाणैरयोमुखैः ॥ १० ॥</s-l></s-lg><s-lg><s-l>ताभ्यां मुक्ताः शरा राजन्नन्तरिक्षे विरेजिरे ।</s-l><s-l>हंसा इव महाराज शरत्काले नभस्तले ॥ ११ ॥</s-l></s-lg><s-lg><s-l>ते शराः प्राप्य कौन्तेयं समस्ता विविशुः प्रभो ।</s-l><s-l>फलभारनतं यद्वत्स्वादुवृक्षं विहंगमाः ॥ १२ ॥</s-l></s-lg><s-lg><s-l>अर्जुनस्तु रणे नादं विनद्य रथिनां वरः ।</s-l><s-l>त्रिगर्तराजं समरे सपुत्रं विव्यधे शरैः ॥ १३ ॥</s-l></s-lg><s-lg><s-l>ते वध्यमानाः पार्थेन कालेनेव युगक्षये ।</s-l><s-l>पार्थमेवाभ्यवर्तन्त मरणे कृतनिश्चयाः ।</s-l><s-l>मुमुचुः शरवृष्टिं च पाण्डवस्य रथं प्रति ॥ १४ ॥</s-l></s-lg><s-lg><s-l>शरवृष्टिं ततस्तां तु शरवर्षेण पाण्डवः ।</s-l><s-l>प्रतिजग्राह राजेन्द्र तोयवृष्टिमिवाचलः ॥ १५ ॥</s-l></s-lg><s-lg><s-l>तत्राद्भुतमपश्याम बीभत्सोर्हस्तलाघवम् ।</s-l><s-l>विमुक्तां बहुभिः शूरैः शस्त्रवृष्टिं दुरासदाम् ॥ १६ ॥</s-l></s-lg><s-lg><s-l>यदेको वारयामास मारुतोऽभ्रगणानिव ।</s-l><s-l>कर्मणा तेन पार्थस्य तुतुषुर्देवदानवाः ॥ १७ ॥</s-l></s-lg><s-lg><s-l>अथ क्रुद्धो रणे पार्थस्त्रिगर्तान्प्रति भारत ।</s-l><s-l>मुमोचास्त्रं महाराज वायव्यं पृतनामुखे ॥ १८ ॥</s-l></s-lg><s-lg><s-l>प्रादुरासीत्ततो वायुः क्षोभयाणो नभस्तलम् ।</s-l><s-l>पातयन्वै तरुगणान्विनिघ्नंश्चैव सैनिकान् ॥ १९ ॥</s-l></s-lg><s-lg><s-l>ततो द्रोणोऽभिवीक्ष्यैव वायव्यास्त्रं सुदारुणम् ।</s-l><s-l>शैलमन्यन्महाराज घोरमस्त्रं मुमोच ह ॥ २० ॥</s-l></s-lg><s-lg><s-l>द्रोणेन युधि निर्मुक्ते तस्मिन्नस्त्रे महामृधे ।</s-l><s-l>प्रशशाम ततो वायुः प्रसन्नाश्चाभवन्दिशः ॥ २१ ॥</s-l></s-lg><s-lg><s-l>ततः पाण्डुसुतो वीरस्त्रिगर्तस्य रथव्रजान् ।</s-l><s-l>निरुत्साहान्रणे चक्रे विमुखान्विपराक्रमान् ॥ २२ ॥</s-l></s-lg><s-lg><s-l>ततो दुर्योधनो राजा कृपश्च रथिनां वरः ।</s-l><s-l>अश्वत्थामा ततः शल्यः काम्बोजश्च सुदक्षिणः ॥ २३ ॥</s-l></s-lg><s-lg><s-l>विन्दानुविन्दावावन्त्यौ बाह्लिकश्च सबाह्लिकः ।</s-l><s-l>महता रथवंशेन पार्थस्यावारयन्दिशः ॥ २४ ॥</s-l></s-lg><s-lg><s-l>तथैव भगदत्तश्च श्रुतायुश्च महाबलः ।</s-l><s-l>गजानीकेन भीमस्य ताववारयतां दिशः ॥ २५ ॥</s-l></s-lg><s-lg><s-l>भूरिश्रवाः शलश्चैव सौबलश्च विशां पते ।</s-l><s-l>शरौघैर्विविधैस्तूर्णं माद्रीपुत्राववारयन् ॥ २६ ॥</s-l></s-lg><s-lg><s-l>भीष्मस्तु सहितः सर्वैर्धार्तराष्ट्रस्य सैनिकैः ।</s-l><s-l>युधिष्ठिरं समासाद्य सर्वतः पर्यवारयत् ॥ २७ ॥</s-l></s-lg><s-lg><s-l>आपतन्तं गजानीकं दृष्ट्वा पार्थो वृकोदरः ।</s-l><s-l>लेलिहन्सृक्किणी वीरो मृगराडिव कानने ॥ २८ ॥</s-l></s-lg><s-lg><s-l>ततस्तु रथिनां श्रेष्ठो गदां गृह्य महाहवे ।</s-l><s-l>अवप्लुत्य रथात्तूर्णं तव सैन्यमभीषयत् ॥ २९ ॥</s-l></s-lg><s-lg><s-l>तमुद्वीक्ष्य गदाहस्तं ततस्ते गजसादिनः ।</s-l><s-l>परिवव्रू रणे यत्ता भीमसेनं समन्ततः ॥ ३० ॥</s-l></s-lg><s-lg><s-l>गजमध्यमनुप्राप्तः पाण्डवश्च व्यराजत ।</s-l><s-l>मेघजालस्य महतो यथा मध्यगतो रविः ॥ ३१ ॥</s-l></s-lg><s-lg><s-l>व्यधमत्स गजानीकं गदया पाण्डवर्षभः ।</s-l><s-l>महाभ्रजालमतुलं मातरिश्वेव संततम् ॥ ३२ ॥</s-l></s-lg><s-lg><s-l>ते वध्यमाना बलिना भीमसेनेन दन्तिनः ।</s-l><s-l>आर्तनादं रणे चक्रुर्गर्जन्तो जलदा इव ॥ ३३ ॥</s-l></s-lg><s-lg><s-l>बहुधा दारितश्चैव विषाणैस्तत्र दन्तिभिः ।</s-l><s-l>फुल्लाशोकनिभः पार्थः शुशुभे रणमूर्धनि ॥ ३४ ॥</s-l></s-lg><s-lg><s-l>विषाणे दन्तिनं गृह्य निर्विषाणमथाकरोत् ।</s-l><s-l>विषाणेन च तेनैव कुम्भेऽभ्याहत्य दन्तिनम् ।</s-l><s-l>पातयामास समरे दण्डहस्त इवान्तकः ॥ ३५ ॥</s-l></s-lg><s-lg><s-l>शोणिताक्तां गदां बिभ्रन्मेदोमज्जाकृतच्छविः ।</s-l><s-l>कृताङ्गदः शोणितेन रुद्रवत्प्रत्यदृश्यत ॥ ३६ ॥</s-l></s-lg><s-lg><s-l>एवं ते वध्यमानास्तु हतशेषा महागजाः ।</s-l><s-l>प्राद्रवन्त दिशो राजन्विमृद्नन्तः स्वकं बलम् ॥ ३७ ॥</s-l></s-lg><s-lg><s-l>द्रवद्भिस्तैर्महानागैः समन्ताद्भरतर्षभ ।</s-l><s-l>दुर्योधनबलं सर्वं पुनरासीत्पराङ्मुखम् ॥ ३८ ॥</s-l></s-lg>