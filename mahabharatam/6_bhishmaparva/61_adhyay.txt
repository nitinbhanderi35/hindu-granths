<s-lg><s-l> धृतराष्ट्र उवाच ।</s-l><s-l>भयं मे सुमहज्जातं विस्मयश्चैव संजय ।</s-l><s-l>श्रुत्वा पाण्डुकुमाराणां कर्म देवैः सुदुष्करम् ॥ १ ॥</s-l></s-lg><s-lg><s-l>पुत्राणां च पराभवं श्रुत्वा संजय सर्वशः ।</s-l><s-l>चिन्ता मे महती सूत भविष्यति कथं त्विति ॥ २ ॥</s-l></s-lg><s-lg><s-l>ध्रुवं विदुरवाक्यानि धक्ष्यन्ति हृदयं मम ।</s-l><s-l>यथा हि दृश्यते सर्वं दैवयोगेन संजय ॥ ३ ॥</s-l></s-lg><s-lg><s-l>यत्र भीष्ममुखाञ्शूरानस्त्रज्ञान्योधसत्तमान् ।</s-l><s-l>पाण्डवानामनीकानि योधयन्ति प्रहारिणः ॥ ४ ॥</s-l></s-lg><s-lg><s-l>केनावध्या महात्मानः पाण्डुपुत्रा महाबलाः ।</s-l><s-l>केन दत्तवरास्तात किं वा ज्ञानं विदन्ति ते ।</s-l><s-l>येन क्षयं न गच्छन्ति दिवि तारागणा इव ॥ ५ ॥</s-l></s-lg><s-lg><s-l>पुनः पुनर्न मृष्यामि हतं सैन्यं स्म पाण्डवैः ।</s-l><s-l>मय्येव दण्डः पतति दैवात्परमदारुणः ॥ ६ ॥</s-l></s-lg><s-lg><s-l>यथावध्याः पाण्डुसुता यथा वध्याश्च मे सुताः ।</s-l><s-l>एतन्मे सर्वमाचक्ष्व यथातत्त्वेन संजय ॥ ७ ॥</s-l></s-lg><s-lg><s-l>न हि पारं प्रपश्यामि दुःखस्यास्य कथंचन ।</s-l><s-l>समुद्रस्येव महतो भुजाभ्यां प्रतरन्नरः ॥ ८ ॥</s-l></s-lg><s-lg><s-l>पुत्राणां व्यसनं मन्ये ध्रुवं प्राप्तं सुदारुणम् ।</s-l><s-l>घातयिष्यति मे पुत्रान्सर्वान्भीमो न संशयः ॥ ९ ॥</s-l></s-lg><s-lg><s-l>न हि पश्यामि तं वीरं यो मे रक्षेत्सुतान्रणे ।</s-l><s-l>ध्रुवं विनाशः समरे पुत्राणां मम संजय ॥ १० ॥</s-l></s-lg><s-lg><s-l>तस्मान्मे कारणं सूत युक्तिं चैव विशेषतः ।</s-l><s-l>पृच्छतोऽद्य यथातत्त्वं सर्वमाख्यातुमर्हसि ॥ ११ ॥</s-l></s-lg><s-lg><s-l>दुर्योधनोऽपि यच्चक्रे दृष्ट्वा स्वान्विमुखान्रणे ।</s-l><s-l>भीष्मद्रोणौ कृपश्चैव सौबलेयो जयद्रथः ।</s-l><s-l>द्रौणिर्वापि महेष्वासो विकर्णो वा महाबलः ॥ १२ ॥</s-l></s-lg><s-lg><s-l>निश्चयो वापि कस्तेषां तदा ह्यासीन्महात्मनाम् ।</s-l><s-l>विमुखेषु महाप्राज्ञ मम पुत्रेषु संजय ॥ १३ ॥</s-l></s-lg><s-lg><s-l> संजय उवाच ।</s-l><s-l>शृणु राजन्नवहितः श्रुत्वा चैवावधारय ।</s-l><s-l>नैव मन्त्रकृतं किंचिन्नैव मायां तथाविधाम् ।</s-l><s-l>न वै विभीषिकां कांचिद्राजन्कुर्वन्ति पाण्डवाः ॥ १४ ॥</s-l></s-lg><s-lg><s-l>युध्यन्ति ते यथान्यायं शक्तिमन्तश्च संयुगे ।</s-l><s-l>धर्मेण सर्वकार्याणि कीर्तितानीति भारत ।</s-l><s-l>आरभन्ते सदा पार्थाः प्रार्थयाना महद्यशः ॥ १५ ॥</s-l></s-lg><s-lg><s-l>न ते युद्धान्निवर्तन्ते धर्मोपेता महाबलाः ।</s-l><s-l>श्रिया परमया युक्ता यतो धर्मस्ततो जयः ।</s-l><s-l>तेनावध्या रणे पार्था जययुक्ताश्च पार्थिव ॥ १६ ॥</s-l></s-lg><s-lg><s-l>तव पुत्रा दुरात्मानः पापेष्वभिरताः सदा ।</s-l><s-l>निष्ठुरा हीनकर्माणस्तेन हीयन्ति संयुगे ॥ १७ ॥</s-l></s-lg><s-lg><s-l>सुबहूनि नृशंसानि पुत्रैस्तव जनेश्वर ।</s-l><s-l>निकृतानीह पाण्डूनां नीचैरिव यथा नरैः ॥ १८ ॥</s-l></s-lg><s-lg><s-l>सर्वं च तदनादृत्य पुत्राणां तव किल्बिषम् ।</s-l><s-l>सापह्नवाः सदैवासन्पाण्डवाः पाण्डुपूर्वज ।</s-l><s-l>न चैनान्बहु मन्यन्ते पुत्रास्तव विशां पते ॥ १९ ॥</s-l></s-lg><s-lg><s-l>तस्य पापस्य सततं क्रियमाणस्य कर्मणः ।</s-l><s-l>संप्राप्तं सुमहद्घोरं फलं किंपाकसंनिभम् ।</s-l><s-l>स तद्भुङ्क्ष्व महाराज सपुत्रः ससुहृज्जनः ॥ २० ॥</s-l></s-lg><s-lg><s-l>नावबुध्यसि यद्राजन्वार्यमाणः सुहृज्जनैः ।</s-l><s-l>विदुरेणाथ भीष्मेण द्रोणेन च महात्मना ॥ २१ ॥</s-l></s-lg><s-lg><s-l>तथा मया चाप्यसकृद्वार्यमाणो न गृह्णसि ।</s-l><s-l>वाक्यं हितं च पथ्यं च मर्त्यः पथ्यमिवौषधम् ।</s-l><s-l>पुत्राणां मतमास्थाय जितान्मन्यसि पाण्डवान् ॥ २२ ॥</s-l></s-lg><s-lg><s-l>शृणु भूयो यथातत्त्वं यन्मां त्वं परिपृच्छसि ।</s-l><s-l>कारणं भरतश्रेष्ठ पाण्डवानां जयं प्रति ।</s-l><s-l>तत्तेऽहं कथयिष्यामि यथाश्रुतमरिंदम ॥ २३ ॥</s-l></s-lg><s-lg><s-l>दुर्योधनेन संपृष्ट एतमर्थं पितामहः ।</s-l><s-l>दृष्ट्वा भ्रातॄन्रणे सर्वान्निर्जितान्सुमहारथान् ॥ २४ ॥</s-l></s-lg><s-lg><s-l>शोकसंमूढहृदयो निशाकाले स्म कौरवः ।</s-l><s-l>पितामहं महाप्राज्ञं विनयेनोपगम्य ह ।</s-l><s-l>यदब्रवीत्सुतस्तेऽसौ तन्मे शृणु जनेश्वर ॥ २५ ॥</s-l></s-lg><s-lg><s-l> दुर्योधन उवाच ।</s-l><s-l>त्वं च द्रोणश्च शल्यश्च कृपो द्रौणिस्तथैव च ।</s-l><s-l>कृतवर्मा च हार्दिक्यः काम्बोजश्च सुदक्षिणः ॥ २६ ॥</s-l></s-lg><s-lg><s-l>भूरिश्रवा विकर्णश्च भगदत्तश्च वीर्यवान् ।</s-l><s-l>महारथाः समाख्याताः कुलपुत्रास्तनुत्यजः ॥ २७ ॥</s-l></s-lg><s-lg><s-l>त्रयाणामपि लोकानां पर्याप्ता इति मे मतिः ।</s-l><s-l>पाण्डवानां समस्ताश्च न तिष्ठन्ति पराक्रमे ॥ २८ ॥</s-l></s-lg><s-lg><s-l>तत्र मे संशयो जातस्तन्ममाचक्ष्व पृच्छतः ।</s-l><s-l>यं समाश्रित्य कौन्तेया जयन्त्यस्मान्पदे पदे ॥ २९ ॥</s-l></s-lg><s-lg><s-l> भीष्म उवाच ।</s-l><s-l>शृणु राजन्वचो मह्यं यत्त्वां वक्ष्यामि कौरव ।</s-l><s-l>बहुशश्च ममोक्तोऽसि न च मे तत्त्वया कृतम् ॥ ३० ॥</s-l></s-lg><s-lg><s-l>क्रियतां पाण्डवैः सार्धं शमो भरतसत्तम ।</s-l><s-l>एतत्क्षममहं मन्ये पृथिव्यास्तव चाभिभो ॥ ३१ ॥</s-l></s-lg><s-lg><s-l>भुञ्जेमां पृथिवीं राजन्भ्रातृभिः सहितः सुखी ।</s-l><s-l>दुर्हृदस्तापयन्सर्वान्नन्दयंश्चापि बान्धवान् ॥ ३२ ॥</s-l></s-lg><s-lg><s-l>न च मे क्रोशतस्तात श्रुतवानसि वै पुरा ।</s-l><s-l>तदिदं समनुप्राप्तं यत्पाण्डूनवमन्यसे ॥ ३३ ॥</s-l></s-lg><s-lg><s-l>यश्च हेतुरवध्यत्वे तेषामक्लिष्टकर्मणाम् ।</s-l><s-l>तं शृणुष्व महाराज मम कीर्तयतः प्रभो ॥ ३४ ॥</s-l></s-lg><s-lg><s-l>नास्ति लोकेषु तद्भूतं भविता नो भविष्यति ।</s-l><s-l>यो जयेत्पाण्डवान्संख्ये पालिताञ्शार्ङ्गधन्वना ॥ ३५ ॥</s-l></s-lg><s-lg><s-l>यत्तु मे कथितं तात मुनिभिर्भावितात्मभिः ।</s-l><s-l>पुराणगीतं धर्मज्ञ तच्छृणुष्व यथातथम् ॥ ३६ ॥</s-l></s-lg><s-lg><s-l>पुरा किल सुराः सर्वे ऋषयश्च समागताः ।</s-l><s-l>पितामहमुपासेदुः पर्वते गन्धमादने ॥ ३७ ॥</s-l></s-lg><s-lg><s-l>मध्ये तेषां समासीनः प्रजापतिरपश्यत ।</s-l><s-l>विमानं जाज्वलद्भासा स्थितं प्रवरमम्बरे ॥ ३८ ॥</s-l></s-lg><s-lg><s-l>ध्यानेनावेद्य तं ब्रह्मा कृत्वा च नियतोऽञ्जलिम् ।</s-l><s-l>नमश्चकार हृष्टात्मा परमं परमेश्वरम् ॥ ३९ ॥</s-l></s-lg><s-lg><s-l>ऋषयस्त्वथ देवाश्च दृष्ट्वा ब्रह्माणमुत्थितम् ।</s-l><s-l>स्थिताः प्राञ्जलयः सर्वे पश्यन्तो महदद्भुतम् ॥ ४० ॥</s-l></s-lg><s-lg><s-l>यथावच्च तमभ्यर्च्य ब्रह्मा ब्रह्मविदां वरः ।</s-l><s-l>जगाद जगतः स्रष्टा परं परमधर्मवित् ॥ ४१ ॥</s-l></s-lg><s-lg><s-l>विश्वावसुर्विश्वमूर्तिर्विश्वेशो विष्वक्सेनो विश्वकर्मा वशी च ।</s-l><s-l>विश्वेश्वरो वासुदेवोऽसि तस्माद्योगात्मानं दैवतं त्वामुपैमि ॥ ४२ ॥</s-l></s-lg><s-lg><s-l>जय विश्व महादेव जय लोकहिते रत ।</s-l><s-l>जय योगीश्वर विभो जय योगपरावर ॥ ४३ ॥</s-l></s-lg><s-lg><s-l>पद्मगर्भ विशालाक्ष जय लोकेश्वरेश्वर ।</s-l><s-l>भूतभव्यभवन्नाथ जय सौम्यात्मजात्मज ॥ ४४ ॥</s-l></s-lg><s-lg><s-l>असंख्येयगुणाजेय जय सर्वपरायण ।</s-l><s-l>नारायण सुदुष्पार जय शार्ङ्गधनुर्धर ॥ ४५ ॥</s-l></s-lg><s-lg><s-l>सर्वगुह्यगुणोपेत विश्वमूर्ते निरामय ।</s-l><s-l>विश्वेश्वर महाबाहो जय लोकार्थतत्पर ॥ ४६ ॥</s-l></s-lg><s-lg><s-l>महोरग वराहाद्य हरिकेश विभो जय ।</s-l><s-l>हरिवास विशामीश विश्वावासामिताव्यय ॥ ४७ ॥</s-l></s-lg><s-lg><s-l>व्यक्ताव्यक्तामितस्थान नियतेन्द्रिय सेन्द्रिय ।</s-l><s-l>असंख्येयात्मभावज्ञ जय गम्भीर कामद ॥ ४८ ॥</s-l></s-lg><s-lg><s-l>अनन्त विदितप्रज्ञ नित्यं भूतविभावन ।</s-l><s-l>कृतकार्य कृतप्रज्ञ धर्मज्ञ विजयाजय ॥ ४९ ॥</s-l></s-lg><s-lg><s-l>गुह्यात्मन्सर्वभूतात्मन्स्फुटसंभूतसंभव ।</s-l><s-l>भूतार्थतत्त्व लोकेश जय भूतविभावन ॥ ५० ॥</s-l></s-lg><s-lg><s-l>आत्मयोने महाभाग कल्पसंक्षेपतत्पर ।</s-l><s-l>उद्भावन मनोद्भाव जय ब्रह्मजनप्रिय ॥ ५१ ॥</s-l></s-lg><s-lg><s-l>निसर्गसर्गाभिरत कामेश परमेश्वर ।</s-l><s-l>अमृतोद्भव सद्भाव युगाग्ने विजयप्रद ॥ ५२ ॥</s-l></s-lg><s-lg><s-l>प्रजापतिपते देव पद्मनाभ महाबल ।</s-l><s-l>आत्मभूत महाभूत कर्मात्मञ्जय कर्मद ॥ ५३ ॥</s-l></s-lg><s-lg><s-l>पादौ तव धरा देवी दिशो बाहुर्दिवं शिरः ।</s-l><s-l>मूर्तिस्तेऽहं सुराः कायश्चन्द्रादित्यौ च चक्षुषी ॥ ५४ ॥</s-l></s-lg><s-lg><s-l>बलं तपश्च सत्यं च धर्मः कामात्मजः प्रभो ।</s-l><s-l>तेजोऽग्निः पवनः श्वास आपस्ते स्वेदसंभवाः ॥ ५५ ॥</s-l></s-lg><s-lg><s-l>अश्विनौ श्रवणौ नित्यं देवी जिह्वा सरस्वती ।</s-l><s-l>वेदाः संस्कारनिष्ठा हि त्वयीदं जगदाश्रितम् ॥ ५६ ॥</s-l></s-lg><s-lg><s-l>न संख्यां न परीमाणं न तेजो न पराक्रमम् ।</s-l><s-l>न बलं योगयोगीश जानीमस्ते न संभवम् ॥ ५७ ॥</s-l></s-lg><s-lg><s-l>त्वद्भक्तिनिरता देव नियमैस्त्वा समाहिताः ।</s-l><s-l>अर्चयामः सदा विष्णो परमेशं महेश्वरम् ॥ ५८ ॥</s-l></s-lg><s-lg><s-l>ऋषयो देवगन्धर्वा यक्षराक्षसपन्नगाः ।</s-l><s-l>पिशाचा मानुषाश्चैव मृगपक्षिसरीसृपाः ॥ ५९ ॥</s-l></s-lg><s-lg><s-l>एवमादि मया सृष्टं पृथिव्यां त्वत्प्रसादजम् ।</s-l><s-l>पद्मनाभ विशालाक्ष कृष्ण दुःस्वप्ननाशन ॥ ६० ॥</s-l></s-lg><s-lg><s-l>त्वं गतिः सर्वभूतानां त्वं नेता त्वं जगन्मुखम् ।</s-l><s-l>त्वत्प्रसादेन देवेश सुखिनो विबुधाः सदा ॥ ६१ ॥</s-l></s-lg><s-lg><s-l>पृथिवी निर्भया देव त्वत्प्रसादात्सदाभवत् ।</s-l><s-l>तस्माद्भव विशालाक्ष यदुवंशविवर्धनः ॥ ६२ ॥</s-l></s-lg><s-lg><s-l>धर्मसंस्थापनार्थाय दैतेयानां वधाय च ।</s-l><s-l>जगतो धारणार्थाय विज्ञाप्यं कुरु मे प्रभो ॥ ६३ ॥</s-l></s-lg><s-lg><s-l>यदेतत्परमं गुह्यं त्वत्प्रसादमयं विभो ।</s-l><s-l>वासुदेव तदेतत्ते मयोद्गीतं यथातथम् ॥ ६४ ॥</s-l></s-lg><s-lg><s-l>सृष्ट्वा संकर्षणं देवं स्वयमात्मानमात्मना ।</s-l><s-l>कृष्ण त्वमात्मनास्राक्षीः प्रद्युम्नं चात्मसंभवम् ॥ ६५ ॥</s-l></s-lg><s-lg><s-l>प्रद्युम्नाच्चानिरुद्धं त्वं यं विदुर्विष्णुमव्ययम् ।</s-l><s-l>अनिरुद्धोऽसृजन्मां वै ब्रह्माणं लोकधारिणम् ॥ ६६ ॥</s-l></s-lg><s-lg><s-l>वासुदेवमयः सोऽहं त्वयैवास्मि विनिर्मितः ।</s-l><s-l>विभज्य भागशोऽऽत्मानं व्रज मानुषतां विभो ॥ ६७ ॥</s-l></s-lg><s-lg><s-l>तत्रासुरवधं कृत्वा सर्वलोकसुखाय वै ।</s-l><s-l>धर्मं स्थाप्य यशः प्राप्य योगं प्राप्स्यसि तत्त्वतः ॥ ६८ ॥</s-l></s-lg><s-lg><s-l>त्वां हि ब्रह्मर्षयो लोके देवाश्चामितविक्रम ।</s-l><s-l>तैस्तैश्च नामभिर्भक्ता गायन्ति परमात्मकम् ॥ ६९ ॥</s-l></s-lg><s-lg><s-l>स्थिताश्च सर्वे त्वयि भूतसंघाः कृत्वाश्रयं त्वां वरदं सुबाहो ।</s-l><s-l>अनादिमध्यान्तमपारयोगं लोकस्य सेतुं प्रवदन्ति विप्राः ॥ ७० ॥</s-l></s-lg>