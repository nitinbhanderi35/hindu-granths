<s-lg><s-l> संजय उवाच ।</s-l><s-l>यथा स भगवान्व्यासः कृष्णद्वैपायनोऽब्रवीत् ।</s-l><s-l>तथैव सहिताः सर्वे समाजग्मुर्महीक्षितः ॥ १ ॥</s-l></s-lg><s-lg><s-l>मघाविषयगः सोमस्तद्दिनं प्रत्यपद्यत ।</s-l><s-l>दीप्यमानाश्च संपेतुर्दिवि सप्त महाग्रहाः ॥ २ ॥</s-l></s-lg><s-lg><s-l>द्विधाभूत इवादित्य उदये प्रत्यदृश्यत ।</s-l><s-l>ज्वलन्त्या शिखया भूयो भानुमानुदितो दिवि ॥ ३ ॥</s-l></s-lg><s-lg><s-l>ववाशिरे च दीप्तायां दिशि गोमायुवायसाः ।</s-l><s-l>लिप्समानाः शरीराणि मांसशोणितभोजनाः ॥ ४ ॥</s-l></s-lg><s-lg><s-l>अहन्यहनि पार्थानां वृद्धः कुरुपितामहः ।</s-l><s-l>भरद्वाजात्मजश्चैव प्रातरुत्थाय संयतौ ॥ ५ ॥</s-l></s-lg><s-lg><s-l>जयोऽस्तु पाण्डुपुत्राणामित्यूचतुररिंदमौ ।</s-l><s-l>युयुधाते तवार्थाय यथा स समयः कृतः ॥ ६ ॥</s-l></s-lg><s-lg><s-l>सर्वधर्मविशेषज्ञः पिता देवव्रतस्तव ।</s-l><s-l>समानीय महीपालानिदं वचनमब्रवीत् ॥ ७ ॥</s-l></s-lg><s-lg><s-l>इदं वः क्षत्रिया द्वारं स्वर्गायापावृतं महत् ।</s-l><s-l>गच्छध्वं तेन शक्रस्य ब्रह्मणश्च सलोकताम् ॥ ८ ॥</s-l></s-lg><s-lg><s-l>एष वः शाश्वतः पन्थाः पूर्वैः पूर्वतरैर्गतः ।</s-l><s-l>संभावयत चात्मानमव्यग्रमनसो युधि ॥ ९ ॥</s-l></s-lg><s-lg><s-l>नाभागो हि ययातिश्च मान्धाता नहुषो नृगः ।</s-l><s-l>संसिद्धाः परमं स्थानं गताः कर्मभिरीदृशैः ॥ १० ॥</s-l></s-lg><s-lg><s-l>अधर्मः क्षत्रियस्यैष यद्व्याधिमरणं गृहे ।</s-l><s-l>यदाजौ निधनं याति सोऽस्य धर्मः सनातनः ॥ ११ ॥</s-l></s-lg><s-lg><s-l>एवमुक्ता महीपाला भीष्मेण भरतर्षभ ।</s-l><s-l>निर्ययुः स्वान्यनीकानि शोभयन्तो रथोत्तमैः ॥ १२ ॥</s-l></s-lg><s-lg><s-l>स तु वैकर्तनः कर्णः सामात्यः सह बन्धुभिः ।</s-l><s-l>न्यासितः समरे शस्त्रं भीष्मेण भरतर्षभ ॥ १३ ॥</s-l></s-lg><s-lg><s-l>अपेतकर्णाः पुत्रास्ते राजानश्चैव तावकाः ।</s-l><s-l>निर्ययुः सिंहनादेन नादयन्तो दिशो दश ॥ १४ ॥</s-l></s-lg><s-lg><s-l>श्वेतैश्छत्रैः पताकाभिर्ध्वजवारणवाजिभिः ।</s-l><s-l>तान्यनीकान्यशोभन्त रथैरथ पदातिभिः ॥ १५ ॥</s-l></s-lg><s-lg><s-l>भेरीपणवशब्दैश्च पटहानां च निस्वनैः ।</s-l><s-l>रथनेमिनिनादैश्च बभूवाकुलिता मही ॥ १६ ॥</s-l></s-lg><s-lg><s-l>काञ्चनाङ्गदकेयूरैः कार्मुकैश्च महारथाः ।</s-l><s-l>भ्राजमाना व्यदृश्यन्त जङ्गमाः पर्वता इव ॥ १७ ॥</s-l></s-lg><s-lg><s-l>तालेन महता भीष्मः पञ्चतारेण केतुना ।</s-l><s-l>विमलादित्यसंकाशस्तस्थौ कुरुचमूपतिः ॥ १८ ॥</s-l></s-lg><s-lg><s-l>ये त्वदीया महेष्वासा राजानो भरतर्षभ ।</s-l><s-l>अवर्तन्त यथादेशं राजञ्शांतनवस्य ते ॥ १९ ॥</s-l></s-lg><s-lg><s-l>स तु गोवासनः शैब्यः सहितः सर्वराजभिः ।</s-l><s-l>ययौ मातङ्गराजेन राजार्हेण पताकिना ।</s-l><s-l>पद्मवर्णस्त्वनीकानां सर्वेषामग्रतः स्थितः ॥ २० ॥</s-l></s-lg><s-lg><s-l>अश्वत्थामा ययौ यत्तः सिंहलाङ्गूलकेतनः ।</s-l><s-l>श्रुतायुश्चित्रसेनश्च पुरुमित्रो विविंशतिः ॥ २१ ॥</s-l></s-lg><s-lg><s-l>शल्यो भूरिश्रवाश्चैव विकर्णश्च महारथः ।</s-l><s-l>एते सप्त महेष्वासा द्रोणपुत्रपुरोगमाः ।</s-l><s-l>स्यन्दनैर्वरवर्णाभैर्भीष्मस्यासन्पुरःसराः ॥ २२ ॥</s-l></s-lg><s-lg><s-l>तेषामपि महोत्सेधाः शोभयन्तो रथोत्तमान् ।</s-l><s-l>भ्राजमाना व्यदृश्यन्त जाम्बूनदमया ध्वजाः ॥ २३ ॥</s-l></s-lg><s-lg><s-l>जाम्बूनदमयी वेदिः कमण्डलुविभूषिता ।</s-l><s-l>केतुराचार्यमुख्यस्य द्रोणस्य धनुषा सह ॥ २४ ॥</s-l></s-lg><s-lg><s-l>अनेकशतसाहस्रमनीकमनुकर्षतः ।</s-l><s-l>महान्दुर्योधनस्यासीन्नागो मणिमयो ध्वजः ॥ २५ ॥</s-l></s-lg><s-lg><s-l>तस्य पौरवकालिङ्गौ काम्बोजश्च सुदक्षिणः ।</s-l><s-l>क्षेमधन्वा सुमित्रश्च तस्थुः प्रमुखतो रथाः ॥ २६ ॥</s-l></s-lg><s-lg><s-l>स्यन्दनेन महार्हेण केतुना वृषभेण च ।</s-l><s-l>प्रकर्षन्निव सेनाग्रं मागधश्च नृपो ययौ ॥ २७ ॥</s-l></s-lg><s-lg><s-l>तदङ्गपतिना गुप्तं कृपेण च महात्मना ।</s-l><s-l>शारदाभ्रचयप्रख्यं प्राच्यानामभवद्बलम् ॥ २८ ॥</s-l></s-lg><s-lg><s-l>अनीकप्रमुखे तिष्ठन्वराहेण महायशाः ।</s-l><s-l>शुशुभे केतुमुख्येन राजतेन जयद्रथः ॥ २९ ॥</s-l></s-lg><s-lg><s-l>शतं रथसहस्राणां तस्यासन्वशवर्तिनः ।</s-l><s-l>अष्टौ नागसहस्राणि सादिनामयुतानि षट् ॥ ३० ॥</s-l></s-lg><s-lg><s-l>तत्सिन्धुपतिना राजन्पालितं ध्वजिनीमुखम् ।</s-l><s-l>अनन्तरथनागाश्वमशोभत महद्बलम् ॥ ३१ ॥</s-l></s-lg><s-lg><s-l>षष्ट्या रथसहस्रैस्तु नागानामयुतेन च ।</s-l><s-l>पतिः सर्वकलिङ्गानां ययौ केतुमता सह ॥ ३२ ॥</s-l></s-lg><s-lg><s-l>तस्य पर्वतसंकाशा व्यरोचन्त महागजाः ।</s-l><s-l>यन्त्रतोमरतूणीरैः पताकाभिश्च शोभिताः ॥ ३३ ॥</s-l></s-lg><s-lg><s-l>शुशुभे केतुमुख्येन पादपेन कलिङ्गपः ।</s-l><s-l>श्वेतच्छत्रेण निष्केण चामरव्यजनेन च ॥ ३४ ॥</s-l></s-lg><s-lg><s-l>केतुमानपि मातङ्गं विचित्रपरमाङ्कुशम् ।</s-l><s-l>आस्थितः समरे राजन्मेघस्थ इव भानुमान् ॥ ३५ ॥</s-l></s-lg><s-lg><s-l>तेजसा दीप्यमानस्तु वारणोत्तममास्थितः ।</s-l><s-l>भगदत्तो ययौ राजा यथा वज्रधरस्तथा ॥ ३६ ॥</s-l></s-lg><s-lg><s-l>गजस्कन्धगतावास्तां भगदत्तेन संमितौ ।</s-l><s-l>विन्दानुविन्दावावन्त्यौ केतुमन्तमनुव्रतौ ॥ ३७ ॥</s-l></s-lg><s-lg><s-l>स रथानीकवान्व्यूहो हस्त्यङ्गोत्तमशीर्षवान् ।</s-l><s-l>वाजिपक्षः पतन्नुग्रः प्राहरत्सर्वतोमुखः ॥ ३८ ॥</s-l></s-lg><s-lg><s-l>द्रोणेन विहितो राजन्राज्ञा शांतनवेन च ।</s-l><s-l>तथैवाचार्यपुत्रेण बाह्लीकेन कृपेण च ॥ ३९ ॥</s-l></s-lg>