<s-lg><s-l> संजय उवाच ।</s-l><s-l>पूर्वाह्णे तस्य रौद्रस्य युद्धमह्नो विशां पते ।</s-l><s-l>प्रावर्तत महाघोरं राज्ञां देहावकर्तनम् ॥ १ ॥</s-l></s-lg><s-lg><s-l>कुरूणां पाण्डवानां च संग्रामे विजिगीषताम् ।</s-l><s-l>सिंहानामिव संह्रादो दिवमुर्वीं च नादयन् ॥ २ ॥</s-l></s-lg><s-lg><s-l>आसीत्किलकिलाशब्दस्तलशङ्खरवैः सह ।</s-l><s-l>जज्ञिरे सिंहनादाश्च शूराणां प्रतिगर्जताम् ॥ ३ ॥</s-l></s-lg><s-lg><s-l>तलत्राभिहताश्चैव ज्याशब्दा भरतर्षभ ।</s-l><s-l>पत्तीनां पादशब्दाश्च वाजिनां च महास्वनाः ॥ ४ ॥</s-l></s-lg><s-lg><s-l>तोत्त्राङ्कुशनिपाताश्च आयुधानां च निस्वनाः ।</s-l><s-l>घण्टाशब्दाश्च नागानामन्योन्यमभिधावताम् ॥ ५ ॥</s-l></s-lg><s-lg><s-l>तस्मिन्समुदिते शब्दे तुमुले लोमहर्षणे ।</s-l><s-l>बभूव रथनिर्घोषः पर्जन्यनिनदोपमः ॥ ६ ॥</s-l></s-lg><s-lg><s-l>ते मनः क्रूरमाधाय समभित्यक्तजीविताः ।</s-l><s-l>पाण्डवानभ्यवर्तन्त सर्व एवोच्छ्रितध्वजाः ॥ ७ ॥</s-l></s-lg><s-lg><s-l>स्वयं शांतनवो राजन्नभ्यधावद्धनंजयम् ।</s-l><s-l>प्रगृह्य कार्मुकं घोरं कालदण्डोपमं रणे ॥ ८ ॥</s-l></s-lg><s-lg><s-l>अर्जुनोऽपि धनुर्गृह्य गाण्डीवं लोकविश्रुतम् ।</s-l><s-l>अभ्यधावत तेजस्वी गाङ्गेयं रणमूर्धनि ॥ ९ ॥</s-l></s-lg><s-lg><s-l>तावुभौ कुरुशार्दूलौ परस्परवधैषिणौ ।</s-l><s-l>गाङ्गेयस्तु रणे पार्थं विद्ध्वा नाकम्पयद्बली ।</s-l><s-l>तथैव पाण्डवो राजन्भीष्मं नाकम्पयद्युधि ॥ १० ॥</s-l></s-lg><s-lg><s-l>सात्यकिश्च महेष्वासः कृतवर्माणमभ्ययात् ।</s-l><s-l>तयोः समभवद्युद्धं तुमुलं लोमहर्षणम् ॥ ११ ॥</s-l></s-lg><s-lg><s-l>सात्यकिः कृतवर्माणं कृतवर्मा च सात्यकिम् ।</s-l><s-l>आनर्छतुः शरैर्घोरैस्तक्षमाणौ परस्परम् ॥ १२ ॥</s-l></s-lg><s-lg><s-l>तौ शराचितसर्वाङ्गौ शुशुभाते महाबलौ ।</s-l><s-l>वसन्ते पुष्पशबलौ पुष्पिताविव किंशुकौ ॥ १३ ॥</s-l></s-lg><s-lg><s-l>अभिमन्युर्महेष्वासो बृहद्बलमयोधयत् ।</s-l><s-l>ततः कोसलको राजा सौभद्रस्य विशां पते ।</s-l><s-l>ध्वजं चिच्छेद समरे सारथिं च न्यपातयत् ॥ १४ ॥</s-l></s-lg><s-lg><s-l>सौभद्रस्तु ततः क्रुद्धः पातिते रथसारथौ ।</s-l><s-l>बृहद्बलं महाराज विव्याध नवभिः शरैः ॥ १५ ॥</s-l></s-lg><s-lg><s-l>अथापराभ्यां भल्लाभ्यां पीताभ्यामरिमर्दनः ।</s-l><s-l>ध्वजमेकेन चिच्छेद पार्ष्णिमेकेन सारथिम् ।</s-l><s-l>अन्योन्यं च शरैस्तीक्ष्णैः क्रुद्धौ राजंस्ततक्षतुः ॥ १६ ॥</s-l></s-lg><s-lg><s-l>मानिनं समरे दृप्तं कृतवैरं महारथम् ।</s-l><s-l>भीमसेनस्तव सुतं दुर्योधनमयोधयत् ॥ १७ ॥</s-l></s-lg><s-lg><s-l>तावुभौ नरशार्दूलौ कुरुमुख्यौ महाबलौ ।</s-l><s-l>अन्योन्यं शरवर्षाभ्यां ववृषाते रणाजिरे ॥ १८ ॥</s-l></s-lg><s-lg><s-l>तौ तु वीक्ष्य महात्मानौ कृतिनौ चित्रयोधिनौ ।</s-l><s-l>विस्मयः सर्वभूतानां समपद्यत भारत ॥ १९ ॥</s-l></s-lg><s-lg><s-l>दुःशासनस्तु नकुलं प्रत्युद्याय महारथम् ।</s-l><s-l>अविध्यन्निशितैर्बाणैर्बहुभिर्मर्मभेदिभिः ॥ २० ॥</s-l></s-lg><s-lg><s-l>तस्य माद्रीसुतः केतुं सशरं च शरासनम् ।</s-l><s-l>चिच्छेद निशितैर्बाणैः प्रहसन्निव भारत ।</s-l><s-l>अथैनं पञ्चविंशत्या क्षुद्रकाणां समार्दयत् ॥ २१ ॥</s-l></s-lg><s-lg><s-l>पुत्रस्तु तव दुर्धर्षो नकुलस्य महाहवे ।</s-l><s-l>युगेषां चिच्छिदे बाणैर्ध्वजं चैव न्यपातयत् ॥ २२ ॥</s-l></s-lg><s-lg><s-l>दुर्मुखः सहदेवं तु प्रत्युद्याय महाबलम् ।</s-l><s-l>विव्याध शरवर्षेण यतमानं महाहवे ॥ २३ ॥</s-l></s-lg><s-lg><s-l>सहदेवस्ततो वीरो दुर्मुखस्य महाहवे ।</s-l><s-l>शरेण भृशतीक्ष्णेन पातयामास सारथिम् ॥ २४ ॥</s-l></s-lg><s-lg><s-l>तावन्योन्यं समासाद्य समरे युद्धदुर्मदौ ।</s-l><s-l>त्रासयेतां शरैर्घोरैः कृतप्रतिकृतैषिणौ ॥ २५ ॥</s-l></s-lg><s-lg><s-l>युधिष्ठिरः स्वयं राजा मद्रराजानमभ्ययात् ।</s-l><s-l>तस्य मद्राधिपश्चापं द्विधा चिच्छेद मारिष ॥ २६ ॥</s-l></s-lg><s-lg><s-l>तदपास्य धनुश्छिन्नं कुन्तीपुत्रो युधिष्ठिरः ।</s-l><s-l>अन्यत्कार्मुकमादाय वेगवद्बलवत्तरम् ॥ २७ ॥</s-l></s-lg><s-lg><s-l>ततो मद्रेश्वरं राजा शरैः संनतपर्वभिः ।</s-l><s-l>छादयामास संक्रुद्धस्तिष्ठ तिष्ठेति चाब्रवीत् ॥ २८ ॥</s-l></s-lg><s-lg><s-l>धृष्टद्युम्नस्ततो द्रोणमभ्यद्रवत भारत ।</s-l><s-l>तस्य द्रोणः सुसंक्रुद्धः परासुकरणं दृढम् ।</s-l><s-l>त्रिधा चिच्छेद समरे यतमानस्य कार्मुकम् ॥ २९ ॥</s-l></s-lg><s-lg><s-l>शरं चैव महाघोरं कालदण्डमिवापरम् ।</s-l><s-l>प्रेषयामास समरे सोऽस्य काये न्यमज्जत ॥ ३० ॥</s-l></s-lg><s-lg><s-l>अथान्यद्धनुरादाय सायकांश्च चतुर्दश ।</s-l><s-l>द्रोणं द्रुपदपुत्रस्तु प्रतिविव्याध संयुगे ।</s-l><s-l>तावन्योन्यं सुसंक्रुद्धौ चक्रतुः सुभृशं रणम् ॥ ३१ ॥</s-l></s-lg><s-lg><s-l>सौमदत्तिं रणे शङ्खो रभसं रभसो युधि ।</s-l><s-l>प्रत्युद्ययौ महाराज तिष्ठ तिष्ठेति चाब्रवीत् ॥ ३२ ॥</s-l></s-lg><s-lg><s-l>तस्य वै दक्षिणं वीरो निर्बिभेद रणे भुजम् ।</s-l><s-l>सौमदत्तिस्तथा शङ्खं जत्रुदेशे समाहनत् ॥ ३३ ॥</s-l></s-lg><s-lg><s-l>तयोः समभवद्युद्धं घोररूपं विशां पते ।</s-l><s-l>दृप्तयोः समरे तूर्णं वृत्रवासवयोरिव ॥ ३४ ॥</s-l></s-lg><s-lg><s-l>बाह्लीकं तु रणे क्रुद्धं क्रुद्धरूपो विशां पते ।</s-l><s-l>अभ्यद्रवदमेयात्मा धृष्टकेतुर्महारथः ॥ ३५ ॥</s-l></s-lg><s-lg><s-l>बाह्लीकस्तु ततो राजन्धृष्टकेतुममर्षणम् ।</s-l><s-l>शरैर्बहुभिरानर्छत्सिंहनादमथानदत् ॥ ३६ ॥</s-l></s-lg><s-lg><s-l>चेदिराजस्तु संक्रुद्धो बाह्लीकं नवभिः शरैः ।</s-l><s-l>विव्याध समरे तूर्णं मत्तो मत्तमिव द्विपम् ॥ ३७ ॥</s-l></s-lg><s-lg><s-l>तौ तत्र समरे क्रुद्धौ नर्दन्तौ च मुहुर्मुहुः ।</s-l><s-l>समीयतुः सुसंक्रुद्धावङ्गारकबुधाविव ॥ ३८ ॥</s-l></s-lg><s-lg><s-l>राक्षसं क्रूरकर्माणं क्रूरकर्मा घटोत्कचः ।</s-l><s-l>अलम्बुसं प्रत्युदियाद्बलं शक्र इवाहवे ॥ ३९ ॥</s-l></s-lg><s-lg><s-l>घटोत्कचस्तु संक्रुद्धो राक्षसं तं महाबलम् ।</s-l><s-l>नवत्या सायकैस्तीक्ष्णैर्दारयामास भारत ॥ ४० ॥</s-l></s-lg><s-lg><s-l>अलम्बुसस्तु समरे भैमसेनिं महाबलम् ।</s-l><s-l>बहुधा वारयामास शरैः संनतपर्वभिः ॥ ४१ ॥</s-l></s-lg><s-lg><s-l>व्यभ्राजेतां ततस्तौ तु संयुगे शरविक्षतौ ।</s-l><s-l>यथा देवासुरे युद्धे बलशक्रौ महाबलौ ॥ ४२ ॥</s-l></s-lg><s-lg><s-l>शिखण्डी समरे राजन्द्रौणिमभ्युद्ययौ बली ।</s-l><s-l>अश्वत्थामा ततः क्रुद्धः शिखण्डिनमवस्थितम् ॥ ४३ ॥</s-l></s-lg><s-lg><s-l>नाराचेन सुतीक्ष्णेन भृशं विद्ध्वा व्यकम्पयत् ।</s-l><s-l>शिखण्ड्यपि ततो राजन्द्रोणपुत्रमताडयत् ॥ ४४ ॥</s-l></s-lg><s-lg><s-l>सायकेन सुपीतेन तीक्ष्णेन निशितेन च ।</s-l><s-l>तौ जघ्नतुस्तदान्योन्यं शरैर्बहुविधैर्मृधे ॥ ४५ ॥</s-l></s-lg><s-lg><s-l>भगदत्तं रणे शूरं विराटो वाहिनीपतिः ।</s-l><s-l>अभ्ययात्त्वरितो राजंस्ततो युद्धमवर्तत ॥ ४६ ॥</s-l></s-lg><s-lg><s-l>विराटो भगदत्तेन शरवर्षेण ताडितः ।</s-l><s-l>अभ्यवर्षत्सुसंक्रुद्धो मेघो वृष्ट्या इवाचलम् ॥ ४७ ॥</s-l></s-lg><s-lg><s-l>भगदत्तस्ततस्तूर्णं विराटं पृथिवीपतिम् ।</s-l><s-l>छादयामास समरे मेघः सूर्यमिवोदितम् ॥ ४८ ॥</s-l></s-lg><s-lg><s-l>बृहत्क्षत्रं तु कैकेयं कृपः शारद्वतो ययौ ।</s-l><s-l>तं कृपः शरवर्षेण छादयामास भारत ॥ ४९ ॥</s-l></s-lg><s-lg><s-l>गौतमं केकयः क्रुद्धः शरवृष्ट्याभ्यपूरयत् ।</s-l><s-l>तावन्योन्यं हयान्हत्वा धनुषी विनिकृत्य वै ॥ ५० ॥</s-l></s-lg><s-lg><s-l>विरथावसियुद्धाय समीयतुरमर्षणौ ।</s-l><s-l>तयोस्तदभवद्युद्धं घोररूपं सुदारुणम् ॥ ५१ ॥</s-l></s-lg><s-lg><s-l>द्रुपदस्तु ततो राजा सैन्धवं वै जयद्रथम् ।</s-l><s-l>अभ्युद्ययौ संप्रहृष्टो हृष्टरूपं परंतप ॥ ५२ ॥</s-l></s-lg><s-lg><s-l>ततः सैन्धवको राजा द्रुपदं विशिखैस्त्रिभिः ।</s-l><s-l>ताडयामास समरे स च तं प्रत्यविध्यत ॥ ५३ ॥</s-l></s-lg><s-lg><s-l>तयोः समभवद्युद्धं घोररूपं सुदारुणम् ।</s-l><s-l>ईक्षितृप्रीतिजननं शुक्राङ्गारकयोरिव ॥ ५४ ॥</s-l></s-lg><s-lg><s-l>विकर्णस्तु सुतस्तुभ्यं सुतसोमं महाबलम् ।</s-l><s-l>अभ्ययाज्जवनैरश्वैस्ततो युद्धमवर्तत ॥ ५५ ॥</s-l></s-lg><s-lg><s-l>विकर्णः सुतसोमं तु विद्ध्वा नाकम्पयच्छरैः ।</s-l><s-l>सुतसोमो विकर्णं च तदद्भुतमिवाभवत् ॥ ५६ ॥</s-l></s-lg><s-lg><s-l>सुशर्माणं नरव्याघ्रं चेकितानो महारथः ।</s-l><s-l>अभ्यद्रवत्सुसंक्रुद्धः पाण्डवार्थे पराक्रमी ॥ ५७ ॥</s-l></s-lg><s-lg><s-l>सुशर्मा तु महाराज चेकितानं महारथम् ।</s-l><s-l>महता शरवर्षेण वारयामास संयुगे ॥ ५८ ॥</s-l></s-lg><s-lg><s-l>चेकितानोऽपि संरब्धः सुशर्माणं महाहवे ।</s-l><s-l>प्राच्छादयत्तमिषुभिर्महामेघ इवाचलम् ॥ ५९ ॥</s-l></s-lg><s-lg><s-l>शकुनिः प्रतिविन्ध्यं तु पराक्रान्तं पराक्रमी ।</s-l><s-l>अभ्यद्रवत राजेन्द्र मत्तो मत्तमिव द्विपम् ॥ ६० ॥</s-l></s-lg><s-lg><s-l>यौधिष्ठिरस्तु संक्रुद्धः सौबलं निशितैः शरैः ।</s-l><s-l>व्यदारयत संग्रामे मघवानिव दानवम् ॥ ६१ ॥</s-l></s-lg><s-lg><s-l>शकुनिः प्रतिविन्ध्यं तु प्रतिविध्यन्तमाहवे ।</s-l><s-l>व्यदारयन्महाप्राज्ञः शरैः संनतपर्वभिः ॥ ६२ ॥</s-l></s-lg><s-lg><s-l>सुदक्षिणं तु राजेन्द्र काम्बोजानां महारथम् ।</s-l><s-l>श्रुतकर्मा पराक्रान्तमभ्यद्रवत संयुगे ॥ ६३ ॥</s-l></s-lg><s-lg><s-l>सुदक्षिणस्तु समरे साहदेविं महारथम् ।</s-l><s-l>विद्ध्वा नाकम्पयत वै मैनाकमिव पर्वतम् ॥ ६४ ॥</s-l></s-lg><s-lg><s-l>श्रुतकर्मा ततः क्रुद्धः काम्बोजानां महारथम् ।</s-l><s-l>शरैर्बहुभिरानर्छद्दारयन्निव सर्वशः ॥ ६५ ॥</s-l></s-lg><s-lg><s-l>इरावानथ संक्रुद्धः श्रुतायुषममर्षणम् ।</s-l><s-l>प्रत्युद्ययौ रणे यत्तो यत्तरूपतरं ततः ॥ ६६ ॥</s-l></s-lg><s-lg><s-l>आर्जुनिस्तस्य समरे हयान्हत्वा महारथः ।</s-l><s-l>ननाद सुमहन्नादं तत्सैन्यं प्रत्यपूरयत् ॥ ६७ ॥</s-l></s-lg><s-lg><s-l>श्रुतायुस्त्वथ संक्रुद्धः फाल्गुनेः समरे हयान् ।</s-l><s-l>निजघान गदाग्रेण ततो युद्धमवर्तत ॥ ६८ ॥</s-l></s-lg><s-lg><s-l>विन्दानुविन्दावावन्त्यौ कुन्तिभोजं महारथम् ।</s-l><s-l>ससेनं ससुतं वीरं संससज्जतुराहवे ॥ ६९ ॥</s-l></s-lg><s-lg><s-l>तत्राद्भुतमपश्याम आवन्त्यानां पराक्रमम् ।</s-l><s-l>यदयुध्यन्स्थिरा भूत्वा महत्या सेनया सह ॥ ७० ॥</s-l></s-lg><s-lg><s-l>अनुविन्दस्तु गदया कुन्तिभोजमताडयत् ।</s-l><s-l>कुन्तिभोजस्ततस्तूर्णं शरव्रातैरवाकिरत् ॥ ७१ ॥</s-l></s-lg><s-lg><s-l>कुन्तिभोजसुतश्चापि विन्दं विव्याध सायकैः ।</s-l><s-l>स च तं प्रतिविव्याध तदद्भुतमिवाभवत् ॥ ७२ ॥</s-l></s-lg><s-lg><s-l>केकया भ्रातरः पञ्च गान्धारान्पञ्च मारिष ।</s-l><s-l>ससैन्यास्ते ससैन्यांश्च योधयामासुराहवे ॥ ७३ ॥</s-l></s-lg><s-lg><s-l>वीरबाहुश्च ते पुत्रो वैराटिं रथसत्तमम् ।</s-l><s-l>उत्तरं योधयामास विव्याध निशितैः शरैः ।</s-l><s-l>उत्तरश्चापि तं धीरं विव्याध निशितैः शरैः ॥ ७४ ॥</s-l></s-lg><s-lg><s-l>चेदिराट्समरे राजन्नुलूकं समभिद्रवत् ।</s-l><s-l>उलूकश्चापि तं बाणैर्निशितैर्लोमवाहिभिः ॥ ७५ ॥</s-l></s-lg><s-lg><s-l>तयोर्युद्धं समभवद्घोररूपं विशां पते ।</s-l><s-l>दारयेतां सुसंक्रुद्धावन्योन्यमपराजितौ ॥ ७६ ॥</s-l></s-lg><s-lg><s-l>एवं द्वंद्वसहस्राणि रथवारणवाजिनाम् ।</s-l><s-l>पदातीनां च समरे तव तेषां च संकुलम् ॥ ७७ ॥</s-l></s-lg><s-lg><s-l>मुहूर्तमिव तद्युद्धमासीन्मधुरदर्शनम् ।</s-l><s-l>तत उन्मत्तवद्राजन्न प्राज्ञायत किंचन ॥ ७८ ॥</s-l></s-lg><s-lg><s-l>गजो गजेन समरे रथी च रथिनं ययौ ।</s-l><s-l>अश्वोऽश्वं समभिप्रेत्य पदातिश्च पदातिनम् ॥ ७९ ॥</s-l></s-lg><s-lg><s-l>ततो युद्धं सुदुर्धर्षं व्याकुलं समपद्यत ।</s-l><s-l>शूराणां समरे तत्र समासाद्य परस्परम् ॥ ८० ॥</s-l></s-lg><s-lg><s-l>तत्र देवर्षयः सिद्धाश्चारणाश्च समागताः ।</s-l><s-l>प्रैक्षन्त तद्रणं घोरं देवासुररणोपमम् ॥ ८१ ॥</s-l></s-lg><s-lg><s-l>ततो दन्तिसहस्राणि रथानां चापि मारिष ।</s-l><s-l>अश्वौघाः पुरुषौघाश्च विपरीतं समाययुः ॥ ८२ ॥</s-l></s-lg><s-lg><s-l>तत्र तत्रैव दृश्यन्ते रथवारणपत्तयः ।</s-l><s-l>सादिनश्च नरव्याघ्र युध्यमाना मुहुर्मुहुः ॥ ८३ ॥</s-l></s-lg>