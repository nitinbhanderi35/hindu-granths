<p name="bs_sutra" align="center"><strong>सुकृतदुष्कृते एवेति तु बादरिः।।3.1.11।।<br></strong></p><p name="bs_comm" align="justify">।।3.1.11।।<br><br>बादरिस्त्वाचार्यः सुकृतदुष्कृते एव चरणशब्देन प्रत्याय्येते इति मन्यते चरणम् अनुष्ठान कर्मेत्यनर्थान्तरम्। तथा हि अविशेषेण कर्ममात्रे चरतिः प्रयुज्यमानो दृश्यते  यो हि इष्टादिलक्षणं पुण्यं कर्म करोति तं लौकिका आचक्षते  धर्मं चरत्येष महात्मेति। आचारोऽपि च धर्मविशेष एव। भेदव्यपदेशस्तु कर्मचरणयोर्ब्राह्मणपरिव्राजकन्यायेनाप्युपपद्यते। तस्मात् रमणीयचरणाः प्रशस्तकर्माणः कपूयचरणा निन्दितकर्माणः इति निर्णयः।।<br><br></p>