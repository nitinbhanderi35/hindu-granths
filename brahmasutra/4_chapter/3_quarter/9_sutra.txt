<p name="bs_sutra" align="center"><strong>सामीप्यातु तद्व्यपदेशः।।4.3.9।।<br></strong></p><p name="bs_comm" align="justify">।।4.3.9।।<br>  <br>  तुशब्द आशङ्काव्यावृत्त्यर्थः परब्रह्मसामीप्यात् अपरस्य ब्रह्मणः तस्मिन्नपि ब्रह्मशब्दप्रयोगो न विरुध्यते।  परमेव हि ब्रह्म विशुद्धोपाधिसंबन्धं क्वचित्कैश्चिद्विकारधर्मैर्मनोमयत्वादिभिः उपासनाय उपदिश्यमानम् अपरमिति स्थितिः।।<br><br>  ननु कार्यप्राप्तौ अनावृत्तिश्रवणं न घटते न हि परस्माद्ब्रह्मणोऽन्यत्र क्वचिन्नित्यतां संभावयन्ति दर्शयति च <br>देवयानेन पथा प्रस्थितानामनावृत्तिम्  एतेन प्रतिपद्यमाना इमं मानवमावर्तं नावर्तन्ते  इति तेषामिह न पुनरावृत्तिरस्ति  तयोर्ध्वमायन्नमृतत्वमेति इति च अत्र ब्रूमः  <br><br></p>