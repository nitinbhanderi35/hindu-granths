<p name="bs_sutra" align="center"><strong>अस्यैव चोपपत्तेरेष ऊष्मा।।4.2.11।।<br></strong></p><p name="bs_comm" align="justify">।।4.2.11।।<br>  <br>  अस्यैव च सूक्ष्मस्य शरीरस्य एष ऊष्मा यमेतस्मिञ्जीवच्छरीरे संस्पर्शेनोष्माणं विजानन्ति।  तथा हि <br>मृतावस्थायाम् अवस्थितेऽपि देहे विद्यमानेष्वपि च रूपादिषु देहगुणेषु न ऊष्मा उपलभ्यते जीवदवस्थायामेव तु उपलभ्यते  इत्यत उपपद्यते प्रसिद्धशरीरव्यतिरिक्तव्यपाश्रय एव एष ऊष्मेति।  तथा च श्रुतिः  उष्ण एव जीविष्यञ्शीतो मरिष्यन् इति।।<br><br></p>