<p name="bs_sutra" align="center"><strong>द्वादशाहवदुभयविधं बादरायणोऽतः।।4.4.12।।<br></strong></p><p name="bs_comm" align="justify">।।4.4.12।।<br>  <br>  बादरायणः पुनराचार्यः अत एव उभयलिङ्गश्रुतिदर्शनात् उभयविधत्वं साधु मन्यते  यदा सशरीरतां संकल्पयति तदा सशरीरो भवति यदा तु अशरीरतां तदा अशरीर इति सत्यसंकल्पत्वात् संकल्पवैचित्र्याच्च।  द्वादशाहवत्  यथा द्वादशाहः सत्रम् अहीनश्च भवति उभयलिङ्गश्रुतिदर्शनात्एवमिदमपीति।।<br><br></p>