<p name="bs_sutra" align="center"><strong>प्रसिद्धेश्च।।1.3.17।।<br></strong></p><p name="bs_comm" align="justify">।।1.3.17।।<br>  <br>  इतश्च परमेश्वर एव दहरोऽस्मिन्नन्तराकाशः इत्युच्यते यत्कारणमाकाशशब्दः परमेश्वरे प्रसिद्धः         आकाशो वै नाम नामरूपयोर्निर्वहिता सर्वाणि ह वा इमानि भूतान्याकाशादेव समुत्पद्यन्ते इत्यादिप्रयोगदर्शनात्।  जीवे तु न क्वचिदाकाशशब्दः प्रयुज्यमानो दृश्यते।  भूताकाशस्तु सत्यामप्याकाशशब्दप्रसिद्धौ उपमानोपमेयभावाद्यसंभवान्न ग्रहीतव्य इत्युक्तम्।।<br><br></p>