<p name="bs_sutra" align="center"><strong>भेदश्रुतेः।।2.4.18।।<br></strong></p><p name="bs_comm" align="justify">।।2.4.18।।<br>  <br>  भेदेन वागादिभ्यः प्राणः सर्वत्र श्रूयते  ते ह वाचमूचुः इत्युपक्रम्य वागादीनसुरपाप्मविध्वस्तानुपन्यस्य उपसंहृत्य वागादिप्रकरणम् अथ हेममासन्यं प्राणमूचुः इत्यसुरविध्वंसिनो मुख्यस्य प्राणस्य पृथगुपक्रमणात्।  तथा मनो वाचं प्राणं तान्यात्मनेऽकुरुत इत्येवमाद्या अपि भेदश्रुतय उदाहर्तव्याः।  तस्मादपि तत्त्वान्तरभूता मुख्यादितरे।।<br><br>  कुतश्च तत्त्वान्तरभूताः  <br><br></p>