<p name="bs_sutra" align="center"><strong>।। द्वितीयोऽध्यायः ।।<br>।। तृतीयः पादः ।। <br><br>न वियदश्रुतेः ।। 2.3.1 ।।<br></strong></p><p name="bs_comm" align="justify">वियदधिकरणम्।।2.3.1।।<br>  <br>  किमस्याकाशस्योत्पत्तिरस्ति उत नास्तीति।  तत्र तावत्प्रतिपद्यते  न वियदश्रुतेरिति न खल्वाकाशमुत्पद्यते कस्मात्  अश्रुतेः  न ह्यस्योत्पत्तिप्रकरणे श्रवणमस्ति छान्दोग्ये हि सदेव सोम्येदमग्र आसीदेकमेवाद्वितीयम् इति सच्छब्दवाच्यं ब्रह्म प्रकृत्य तदैक्षत तत्तेजोऽसृजत इति च पञ्चानां महाभूतानां मध्यमं तेज आदि कृत्वा त्रयाणां तेजोबन्नानामुत्पत्तिः श्राव्यते श्रुतिश्च नः प्रमाणमतीन्द्रियार्थविज्ञानोत्पत्तौ न च अत्र श्रुतिरस्त्याकाशस्योत्पत्तिप्रतिपादिनी तस्मान्नाकाशस्योत्पत्तिरिति।।<br><br></p>