{
  "results": [
    {
      "book": "YogaSutras",
      "id": "63985",
      "key": "1-7",
      "order": 7,
      "tags": [
        "Pada 1",
        "Sutra 7"
      ],
      "text": "प्रत्यक्षानुमानागमाः प्रमाणानि ॥ १-७ ॥"
    }
  ],
  "related": [
    {
      "book": "YS_Com_YogaValliBhashyam",
      "id": "66859",
      "key": "1-7",
      "order": 107,
      "tags": [
        "1-7",
        "Pada 1",
        "Sutra 7",
        "Yoga Sutra Commentary"
      ],
      "text": "\nप्रत्यक्षानुमानागमाः प्रमाणानि ॥ ७ ॥ \nप्रमाणसंख्येयत्तासूत्रमिदम् । प्रत्यक्षानुमानोपमानशब्दाः प्रमाणानीति नैयायिकाः । तानि चार्थापत्तिसहितानीति प्राभाकराः । तान्यनुपलब्धिसहितानीति भाट्टाः । ऐतिह्यसहितानि तानीति पौराणिकाः । कपिलपतञ्जली तु त्रीण्येवेत्यस्थापयताम् । औपनिषदा वेदान्तिनोऽपि कापिलपातञ्जलपथानुसारिण इति प्रमाणपदवी प्रकाशते ।\nप्रत्यक्षप्रमाणे साक्षाद्वा परस्परया वेन्द्रियसन्निकर्षेण आत्ममनसोः प्रवृत्तिरिति बोध्यम् । अनुमानेऽप्येकदेशसाक्षात्कारस्यापि तथैवेति । आप्तवाक्यरूपशब्दस्य भ्रमप्रमादादीनामसंभवात् निस्सन्दिग्धं प्रामाण्यम् । वेदानां तु सर्वदैव स्वतः प्रामाण्यम् संभवति । उक्तं ह्यापस्तम्बधर्मसूत्रे “धर्मज्ञसमयः प्रमाणं वेदाश्च” इति । सर्वेष्वपि प्रमाणेष्वनुत्तमं शब्दप्रमाणम् । विना तं कीदग्विधस्यापि जीवनस्यासंभवादिति पातञ्जलाः ।\nयथाप्यौपनिषदब्रह्मजिज्ञासायां “सोऽश्नुते सर्वान् कामान् सह, ब्रह्मणा विपश्चितेति”, सर्वकामावाप्तिः ब्रह्मज्ञानस्य फलमात्यन्तिकदुःखनिवृत्तिद्वारा इत्युक्तं तथापि पातञ्जलयोगशास्त्रोक्तयोगानुष्ठानस्य सक्रमस्य सनियमस्य च तादृग्ब्रह्मप्राप्तिफलकत्वमपीत्यङ्गीकार्यम् । तथैव सकलोपनिषत्सु प्रतिपादितत्वात्तथाविधब्रह्मबोधकशास्त्रे प्रमाणं केवलं श्रुतिस्मृत्योदय एव न तु प्रत्यक्षानुमाने इति बहवः सन्तो मन्यन्ते । तुल्यबलत्वादुभयोरुपनिषद्योगयोर्विकल्पं मन्यन्ते ।\n"
    },
    {
      "book": "YS_Com_YogaChandrika",
      "id": "66668",
      "key": "1-7",
      "order": 107,
      "tags": [
        "1-7",
        "Pada 1",
        "Sutra 7",
        "Yoga Sutra Commentary"
      ],
      "text": "\nप्रत्यक्षानुमानागमाः प्रमाणानि ॥ ७ ॥\nप्रत्यक्ष। बाह्यवस्तुनि इन्द्रियद्वारेणचित्तस्योपरागादर्थस्य विशेषावधारणप्रधाना वृत्तिः प्रत्यक्षम् । अनुमानं नाम गृहीतसम्बन्धाद्धेतोः पक्षे साध्यस्य सामान्यात्मना निश्चयः । आप्तस्य ईश्वरस्य वाक्यं वेदः ॥ ७ ॥\n"
    },
    {
      "book": "YS_Com_YogaSudhakara",
      "id": "66656",
      "key": "1-7",
      "order": 107,
      "tags": [
        "1-7",
        "Pada 1",
        "Sutra 7",
        "Yoga Sutra Commentary"
      ],
      "text": "\nप्रत्यक्षानुमानागमाः प्रमाणानि ॥ ७ ॥\nत्रीण्येव प्रमाणानीति भावः । वृत्तावज्ञातार्थावगाही चितिशक्तेः प्रतिबिम्बः प्रमा । तत्करणं वृत्तिः प्रमाणम् । तत्त्वं प्रमाणसामान्यलक्षणम् । तत्र चक्षुरादिद्वारा व्यक्तिविशेषनिर्धारणी चित्तवृत्तिः प्रत्यक्षप्रमाणम् । तदाकारवृत्तौ चितिशक्तेः प्रतिबिम्बः प्रत्यक्षप्रमा । एवं ध्यानसमाधिद्वारा चितिशक्तिविशेषावद्योतिका संप्रज्ञाताख्या चित्तवृत्तिः प्रत्यक्षप्रमाणम् । ज्ञाता चितिशक्तिः फलम्  । लिङ्गज्ञानद्वारा लिङ्गिसामान्यनिर्धारणी वृत्तिरनुमानम् । तत्र प्रतिबिम्बोऽनुमितिः । पदार्थज्ञानद्वारा वाक्यार्थावगाहिनी वृत्तिरागमः । तत्र प्रतिबिम्बः शाब्दः । अनुमानागमावुभयत्र समानाविति पृथङ्नोदाहृतौ ॥ ७ ॥\n"
    },
    {
      "book": "YS_Com_Vritti",
      "id": "66272",
      "key": "1-7",
      "order": 107,
      "tags": [
        "1-7",
        "Pada 1",
        "Sutra 7",
        "Yoga Sutra Commentary"
      ],
      "text": "\nतासां क्रमेण लक्षणान्याह –\nप्रत्यक्षानुमानागमाः प्रमाणानि ॥ ७ ॥\nअनधिगततत्त्वबोधः प्रमा, तत्करणं प्रमाणमिति प्रमाणसामान्यलक्षणम् । अविसंवादि ज्ञानं वा प्रमा । तत्रेन्द्रियद्वारा स्वतो वा मनःसनिकर्षात् जायते यो विशेषतः पदार्थनिश्चयः तत्करणं वृत्तिः प्रत्यक्षं प्रमाणम् । तत्रेन्द्रियद्वारा निर्गतस्य चित्तस्येन्द्रियसाहित्येनैवार्थाकारः परिणामश्चित्तस्य शङ्खपैत्याद्याकारतायां नयनादिगतपित्ताद्यन्वयदर्शनात् । अत एव रूपादिवृत्तिषु चक्षुरादीनां करणत्वमुच्यते । वृत्तिश्च – ’अनन्ता रश्मयस्तस्य प्रभावत्यः स्थिता हृदि’ इति स्मृतेः प्रभावद् द्रव्यमेव । निश्चयत्वं च संशयभिन्नज्ञानत्वं तेन नेच्चाकृत्यादिष्वतिव्याप्तिः । स्वतो वेत्यनेन विवेकख्यातिरपि लक्षिता । ’इन्द्रियप्रणालिकया चित्तवृत्त्याकारस्य बाह्यवस्त्वाकारोपरागात् बाह्यार्थगोचरं सामान्यधर्मविशेषधर्मतादात्म्यापन्नस्याप्यर्थस्य सामान्यधर्मोपसर्जनकविशेषरूपेण भानम्’ इति भाष्यकृतः । तत्रापीन्द्रियप्रणालिकयेत्युपलक्षणम् । अनेनानुमित्यादिषु चित्तवृत्त्याकारेणैव साकारता वृत्तेः सामान्यविषयकत्वं च दर्शितम् । तदवच्छिन्ने एव व्याप्तिग्रहात् ॥ स्वप्नध्यानादौ चित्तवृत्तिघटाकारस्यैवानुभूयमानत्वात् तत्रापि चित्तवृत्तेर्घटाद्याकारतयानुभवात् चित्ते वासनारूपेण सर्वद्रव्यसत्तास्ति । ते हि वृत्तिसामग्र्या स्थूलाकारास्तस्यां भासन्त इति दिक् । प्रमाणफलमविशिष्टः पौरुषेयश्चित्तवृत्तिबोध इति भाष्यम् । वृत्तिरूपकरणस्य चित्तवृत्तिसमानाकारः पुरुषरूपो बोधः । तत्र हेतुगर्भविशेषणमविशिष्ट इति । चित्तवृत्तिसारूप्यापन्न इत्यर्थः ॥ यद्यपि स नित्यस्तथापि तत्तदाकारवैशिष्ट्येन फलत्वं पुरुषाश्रितत्वं चेति बोध्यम् । राजार्थे भृत्यव्यापारवत् पुरुषार्थमेव करणव्यापारात्तद्बोधस्यैव फलत्वं युक्तम् । वृत्तिश्च प्रदीपशिखावद्बुद्धेरग्रभागः । येन चित्तस्यैकाग्रताव्यवहारः । एकमग्रे विषयतया यस्य तद्भावो ह्येकाग्रता ॥ अयं घट इत्याकार एव वृत्तेर्बोधः । घटमहं जानामीति बुद्धेर्वृत्त्यन्तरं, चैतन्यस्य स्वप्रकाशतयाऽस्यैवाभिलापो वा । केचिद्बुद्धौ प्रतिबिम्ब एव पुरुषस्य वृत्तिस्तदेव वृत्त्याकारतामापन्नं बोधफलमिति । तन्न । प्रतिबिम्बस्य बुद्धिपरिणामरूपतया तुच्छत्वेनार्थभानरूपत्वानुपपत्तेः । किञ्च परस्परप्रतिबिम्बः स्मृतिसिद्धः । किञ्च जानामीत्येवं बुद्धिवृत्तौ भासमानं प्रतिबिम्बचैतन्यं न स्वज्ञेयं सम्भवति कर्तृकर्मविरोधात् । अतस्तस्या बिम्बचैतन्ये भानमावश्यकमिति दिक् ॥\nलिङ्गजन्या वृत्तिः सामान्यविषयाऽनुमानम् । आप्तेन तत्त्वदर्शनकारुण्यकरणपाटवरूपाप्तिमता स्वयं दृष्टस्य श्रुतस्यानुमितस्य वार्थस्य स्वचित्तवृत्तिज्ञानसदृशज्ञानविषयतया परचित्ते समर्पयितुमुपदिश्यते यः शब्दस्तज्जन्या तदर्थविषया वृत्तिरागमः ॥ यत्र वक्ताऽदृष्टश्रुतानुमितार्थत्वेनाश्रद्धेयः स आगमोऽप्रमाणम् । अन्यस्तु प्रमाणम् । मन्वाद्युक्तार्थानामपि तन्मूलवेदवक्ता ईश्वरो दृष्टानुमितार्थः एवेति तेऽपि प्रमाणमेव । वृत्तयस्तु साक्षिभास्याः करणानपेक्षणात्। साक्षाद्दर्शनरूपमेव पुरुषस्य साक्षित्वम् । तदुक्तम् – “प्रमाता चेतनः शुद्धः प्रमाणं वृत्तिरेव च । प्रमाऽर्थाकारवृत्तीनां चेतने प्रतिबिम्बनम् ॥ प्रतिबिम्बितवृत्तीनां विषयो मेय उच्यते ॥ वृत्तयः साक्षिभास्याः स्युः करणस्यानपेक्षणात् ॥ साक्षाद्दर्शनरूपं च साक्षित्वं सांख्यसूचितम्’ इति ॥ सुखादिमत्यो हि वृत्तयः रूपादिमत्यो भार्या इव पुरुषस्य भोग्या इत्युच्यन्ते ॥ ७ ॥\n"
    },
    {
      "book": "YS_Com_SutrarthaBodhini",
      "id": "66093",
      "key": "1-7",
      "order": 107,
      "tags": [
        "1-7",
        "Pada 1",
        "Sutra 7",
        "Yoga Sutra Commentary"
      ],
      "text": "\nतत्र प्रमाणवृत्तिं विभजते –\nप्रत्यक्षानुमानागमाः प्रमाणानि ॥ ७ ॥\nत्रीण्येव प्रमाणानीति भावः । तत्र मानसामान्यलक्षणमविसंवादि ज्ञानम् । तत्रापीन्द्रियप्रणालिकया चित्तस्य बाह्यवस्तूपरागात् तद्विषया सामान्यविशेषात्मनोऽर्थस्य विशेषावधारणप्रधाना वृत्तिः प्रत्यक्षप्रमाणम् । गृहीतसंबन्धाल्लिङ्गाल्लिङ्गिनि सामान्यात्मनाऽध्यवसायोऽनुमानम् । आप्तवचनमागमः ॥ ७ ॥\n"
    },
    {
      "book": "YS_Com_SiddhantaChandrika",
      "id": "65929",
      "key": "1-7",
      "order": 107,
      "tags": [
        "1-7",
        "Pada 1",
        "Sutra 7",
        "Yoga Sutra Commentary"
      ],
      "text": "\nविपर्ययं लक्षयति –\nविपर्ययो मिथ्याज्ञानमाद्रूपप्रतिष्ठम्॥८॥\nविपर्यय इति लक्ष्यनिर्देशः। मिथ्याज्ञानमित्यादिलक्षणम्। तच्चायथार्थज्ञानम्। तद्विकल्पेऽप्यनुगत इत्यत आह॥ अतद्रूपप्रतिष्ठमिति तच्च रूपं चेति तद्रूपं ज्ञानस्वरूपम्। तस्मिन्नेव विद्यते प्रतिष्ठा बाधाऽप्रतिबध्यत्वं यस्य तत्। यथा शुक्त्यादिविशेषदर्शनप्रतिबद्ध्यं रजतादिज्ञानम्। विकल्पस्तु प्रत्ययप्रत्यक्षप्रमावद् बाधाऽप्रतिबद्ध्य एव। इदमानित्यमिति ज्ञातेऽपि बाधितत्त्वे कलहादौ शब्दज्ञानोदयात्। अतो, न तत्रातिव्याप्तिः। बाधबाध्यपरोक्षप्रमायामतिव्याप्तिवारणाय मिथ्याज्ञानमिति॥८॥\n"
    },
    {
      "book": "YS_Com_Pradipika",
      "id": "65718",
      "key": "1-7",
      "order": 107,
      "tags": [
        "1-7",
        "Pada 1",
        "Sutra 7",
        "Yoga Sutra Commentary"
      ],
      "text": "\nप्रमाणाद्याः पञ्चवृत्तीः क्रमेण पञ्चभिः सूत्रैर्लक्षयति –\nप्रत्यक्षानुमानागमाः प्रमाणानि ॥ ७ ॥\nअनधिगततत्त्वबोधः प्रमा, तत्करणं प्रमाणमिति प्रमाणसामान्यलक्षणं प्रसिद्धत्वादुपेक्ष्यैव विभागः कृतः । तत्रेन्द्रियद्वारा स्वतो वा मनःसंनिकर्षाज्जायते याऽनधिगतार्थनिश्चयरूपा वृत्तिः सा प्रत्यक्षं प्रमाणम्। निश्चयत्वं च संशयभिन्नज्ञानत्वम् । अतो नेच्छाकृत्यादिष्वतिव्याप्तिः । इच्छादिषु संनिकर्षस्य हेतुत्वे प्रमाणाभावात् । अस्य च प्रमाणस्य फलं प्रमा पौरुषेयो बोधः । वृत्तिद्वारैव हि तदारूढोऽर्थश्चित्तौ प्रतिबिम्बते । यद्यपि पुरुषस्वरूपो बोधो नित्यस्तथापि तत्तद्विषयाविष्टत्वेन तस्य फलत्वं पुरुषाश्रितत्त्वं च घटते । विषयता च प्रतिबिम्बस्वरूपेति । एवमेवानुमानाद्यखिलवृत्तीनां पौरुषेयो बोध एव प्रयोजनं पुरुषार्थमेव करणव्यापारात्, राजार्थं भृत्यव्यापारवत् । व्याप्यादिवृत्तिजन्या वृत्तिरनुमानं प्रमाणम् । योग्यशब्दजन्या वृत्तिश्च शब्दप्रमाणमिति । एतेष्वेव प्रमाणेषु परोक्तानामुपमानैतिह्यादीनां प्रवेशः । अत्र प्रमात्रादिविभागे वार्तिककारिकाः –“प्रमाता चेतनः शुद्धः प्रमाणं वृत्तिरेव च । प्रमाऽर्थाकारवृत्तीनां चेतनप्रतिबिम्बनम् ॥ प्रतिबिम्बितवृत्तीनां विषयो मेय उच्यते । वृत्तयः साक्षिभास्याः स्युः करणस्यानपेक्षणात् ॥ साक्षाद्दर्शनरूपं च साक्षित्वं सांख्यसूचितम् । अविकारेण द्रष्टृत्वं साक्षित्वं चापरे जगुः” ॥ ७ ॥\n"
    },
    {
      "book": "YS_Com_ManiPrabha",
      "id": "65565",
      "key": "1-7",
      "order": 107,
      "tags": [
        "1-7",
        "Pada 1",
        "Sutra 7",
        "Yoga Sutra Commentary"
      ],
      "text": "\nतत्र प्रमाणवृत्तिं विभजते- \nप्रत्यक्षानुमानागमाः प्रमाणानि ॥ ( ७ ) \nत्रीण्येव प्रमाणानीति भावः । अत्र प्रमाकरणत्वं सामान्यलक्षणम् । प्रमा चाज्ञातार्थावगाहि पौरुषेयो बोधः वृत्तौ प्रतिबिम्बः । तत्करणं वृत्तिः । तत्रेन्द्रियसम्बन्धद्वारा चित्तस्य घटादिसम्बन्धे सति सामान्यविशेषात्मकेस्र्थे व्यक्तिरूपविशेषनिर्धारणप्रधाना वृत्तिः प्रत्यक्षं प्रमाणम् ।  तत्र अर्थाकारायां वृत्तौ चिदात्मनो यः प्रतिबिम्बः सोस्पि वृत्तिद्वारा अर्थाकारः सन् फलं भवति । एवं सामान्यतो ज्ञाते परोक्षार्थे समाधिना विद्यमानविशेषवृत्तिः प्रमाणत्वमिति ज्ञेयम् । अनुमानागमयोर्व्याप्तिसङ्गतिग्रहापेक्षत्वात् वन्हित्वादिसामान्ये तद्ग्रहात् सामान्यविषयत्वमेव । तत्र व्याप्तिग्रहे सति पक्षवृत्तिलिङ्गज्ञानात् साध्यतावच्छेदकसामान्यनिर्धारणवृत्तिरनुमानम् । आप्तेन दृष्टोस्नुमितो वा अर्थः येन शब्देनोपदिश्यते तस्माच्छब्दात् श्रोतुः तदर्थविषयावृत्तिरागमः । वेदस्य आप्तेश्वरप्रणीतत्वं वक्ष्यते ।। \n"
    },
    {
      "book": "YS_Com_VyasaBhashya",
      "id": "65364",
      "key": "1-7",
      "order": 107,
      "tags": [
        "1-7",
        "Pada 1",
        "Sutra 7",
        "Yoga Sutra Commentary"
      ],
      "text": "\nतत्र\nप्रत्यक्षानुमानागमाः प्रमाणानि ॥ ७ ॥ \nइन्द्रियप्रणालिकया चित्तस्य बाह्यवस्तूपरागात्तद्विषया सामान्यविशेषात्मनोऽर्थस्य विशेषावधारणप्रधाना वृत्तिः प्रत्यक्षं प्रमाणम्। फलमविशिष्टः पौरुषेयश्चित्तवृत्तिबोधः। प्रतिसंवेदी पुरुष इत्युपरिष्टादुपपादयिष्यामः।\nअनुमेयस्य तुल्यजातीयेष्वनुवृत्तो भिन्नजातीयेभ्यो व्यावृत्तः संबन्धो यस्तद्विषया सामान्यावधारणप्रधाना वृत्तिरनुमानम्। यथा देशान्तरप्राप्तेर्गतिमच्चन्द्रतारकं चैत्रवत्, विन्ध्यश्चाप्राप्तिरगतिः। आप्तेन दृष्टोऽनुमितो वाऽर्थपरत्रस्वबोधसंक्रान्तये शब्देनोपदिश्यते, शब्दात्तदर्थविषया वृत्तिः श्रोतुरागमः। यस्याश्रद्धेयार्थो वक्ता न दृष्टानुमितार्थः स आगमः प्लवते। मूलवक्तरि तु दृष्टानुमितार्थे निर्विप्लवः स्यात् ॥ ७ ॥ \n"
    },
    {
      "book": "YS_Com_RajaMartandaBhashya",
      "id": "64938",
      "key": "1-7",
      "order": 107,
      "tags": [
        "1-7",
        "Pada 1",
        "Sutra 7",
        "Yoga Sutra Commentary"
      ],
      "text": "\nआसां क्रमेण लक्षणमाह –\nप्रत्यक्षानुमानागमाः प्रमाणानि ॥ ७ ॥ \nअत्रातिप्रसिद्धत्वात् प्रमाणानां शास्त्रकारेण भेदलक्षणेनैव गतत्वात् लक्षणस्य पृथक्तल्लक्षणं न कृतम्। प्रमाणलक्षणन्तु अविसंवादिज्ञानं प्रमाणमिति। इन्द्रियद्वारेण बाह्यवस्तूपरागाच्चित्तस्य तद्विषयसामान्यविशेषात्मनोऽर्थस्य विशेषावधारणप्रधाना वृत्तिः प्रत्यक्षम्। गृहीतसम्बन्धाल्लिङ्गात् लिङ्गिनि सामान्यात्मनाऽध्यवसायोऽनुमानम्। आप्तवचनं आगमः।\n"
    }
  ]
}