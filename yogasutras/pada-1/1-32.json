{
  "results": [
    {
      "book": "YogaSutras",
      "id": "63978",
      "key": "1-32",
      "order": 32,
      "tags": [
        "Pada 1",
        "Sutra 32"
      ],
      "text": "तत्प्रतिषेधार्थमेकतत्त्वाभ्यासः ॥ १-३२ ॥"
    }
  ],
  "related": [
    {
      "book": "YS_Com_YogaValliBhashyam",
      "id": "66892",
      "key": "1-32",
      "order": 132,
      "tags": [
        "1-32",
        "Pada 1",
        "Sutra 32",
        "Yoga Sutra Commentary"
      ],
      "text": "\nतत्प्रतिषेधार्थमेकतत्त्वाभ्यासः ॥ ३२ ॥ \nतेषां, विक्षेपकारणानां प्रतिषेधार्थं निरोधार्थमेकतत्त्वाभ्यासः । एकंच तत् तत्त्वं च एकतत्त्वं, एकतत्त्वस्याभ्यासः एकतत्त्वाभ्यासः । एकपदं सर्वज्ञं सर्वशक्तिमन्तं सकलगुणं देशकालक्रियानवच्छिन्नाविद्यादिक्लेशरहितं सर्वश्रुतिशिरोभूतोंकारपर्यायप्रणवप्रतिपाद्यमनवच्छिन्नैश्वर्यं स्मरणमात्रकर्मणा सर्वरोगनिवर्तकं प्राकृतगुणासंस्पृष्टं पुरुषाकारं भगवन्तं बोधयति । “प्रत्यगानन्दं ब्रह्म पुरुषं प्रणवस्वरूपम् अकार उकार मकार” “सहस्रशीर्षा पुरुषः” इति चात्र प्रमाणे ।\nतत्त्वपदं सर्वकालसर्वदेशसर्वावस्थास्वप्यविक्रियं परिपूर्णानन्दं सकलकल्याणगुणविशिष्टमपरिमितौदार्यदयाज्ञाननिधिं बोधयति । ईदृशतत्त्वस्य निरन्तराभ्यासो योगाभ्यासिनामावश्यकः । तेन जगतीतलवर्तिसर्वव्याधयो भस्मीभवन्तीतीदं भगवद्वाचकप्रणवजपप्रणवार्थानुसंधानफलबोधक “ततः प्रत्यक्चेतना..........” इति पूर्वस्मिन् सूत्रे स्पष्टीकृतम् ।\nयोगेन रोगचिकित्साक्रम एवं रूपमासीदिति भगवान् पतञ्जलिर्जानिन्नपि युगभेदेन वैदिकधर्मानुष्ठानह्रासात् लोके पुरुषाणां स्त्रीणां सर्वेषामपि लघुतमरोगचिकित्साक्रमं द्वितीयपादे (साधनपादे) विवृणोति “तपः स्वाध्याये”त्यादिना । एतावता प्रबन्धेन व्याधयः सुखविरोधिन इति निर्णीतम् । अत्रापि मानसिकव्याधिनिवृत्तये कति चन सुलभोपाया वक्ष्यन्ते प्रच्छर्दनेत्यादिसूत्रैः । इदं सर्वं पराशरैर्वसिष्ठपौत्रैः स्वकृतपुराणे रोगनामभिः साकं रोगनिवृत्तिप्रकारसहितं खाण्डिक्य केशिध्वजसंवादरूपकथायां विशदीकृतम् । इदं तु न विस्मरणीयं यत् सर्वैर्योगाभ्यासिभिर्योगाध्यापकैश्च स्वस्वशरीरे रुग्णताया अवकाशः कदापि न देय इति । अथ च योगाङ्गानुष्ठानसमये आर्षं संप्रदायमनुसृत्यैव त्येयम् ।\n"
    },
    {
      "book": "YS_Com_YogaChandrika",
      "id": "66704",
      "key": "1-32",
      "order": 132,
      "tags": [
        "1-32",
        "Pada 1",
        "Sutra 32",
        "Yoga Sutra Commentary"
      ],
      "text": "\nतत्प्रतिषेधार्थमेकतत्त्वाभ्यासः ॥ ३२ ॥\nतत्प्रतिषेधार्थमिति । तेषां विक्षेपाणां निषेधार्थं कस्मिंश्चिदभिमते तत्त्वे अभ्यासः ॥ ३२ ॥\n"
    },
    {
      "book": "YS_Com_YogaSudhakara",
      "id": "66540",
      "key": "1-32",
      "order": 132,
      "tags": [
        "1-32",
        "Pada 1",
        "Sutra 32",
        "Yoga Sutra Commentary"
      ],
      "text": "\nइत्थमन्तरायानुक्त्वा ते कस्मान्नाशनीया इत्यपेक्षायां पूर्वोक्तमीश्वरप्रणिधानमेवास्मिन्नंशे स्मारयति-\nतत्प्रतिषेधार्थमेकतत्त्वाभ्यासः ॥ ३२ ॥\nतेषां सोपद्रवाणां विक्षेपाणां विनाशार्थमेकतत्त्वस्येश्वरस्याभ्यासः कर्तव्यः । एतदुक्तं भवति – एकतत्त्वगोचरमनोवृत्तिप्रवाहानुकूलो यत्नोऽभ्यासः । स च दीर्घकालनैरन्तर्यसत्कारैर्दृढमासेवितव्यः । आसेविते च तस्मिन्व्याध्यादयो वासनाः क्षणेनैव विशरारुतां यान्ति । तदुक्तम् – ’वासनासंपरित्यागे यदि यत्नं करोष्यलम् । तत्ते शिथिलतां यान्ति सर्वाधिव्याधयः क्षणात्’ इति ॥ ३२ ॥\n"
    },
    {
      "book": "YS_Com_Vritti",
      "id": "66334",
      "key": "1-32",
      "order": 132,
      "tags": [
        "1-32",
        "Pada 1",
        "Sutra 32",
        "Yoga Sutra Commentary"
      ],
      "text": "\nईश्वरप्रणिधानवतस्त्वेते स्वत एव न भवन्तीत्युक्तम् । तदभाववतस्तु बलवदभ्यासनिरसनीया एत इत्याह –\nतत्प्रतिषेधार्थमेकतत्त्वाभ्यासः ॥ ३२ ॥\nतेषामन्तरायाणां प्रतिषेधार्थमन्ततो यत्र कुत्रचिदप्येकार्थेऽभ्यासः कार्यः । तेन चोदितायामेकाग्रतायां विक्षेपः प्रशममुपयन्ति । एकाग्रतोपदेशादेव चित्तमेषामक्षणिकं स्थिरमनुभूतस्मृतिदर्शनाच्च स्वकृतकर्मोपभोगाच्च । यदहमद्राक्षं तत्स्पृशामि यच्चास्प्राक्षं तत्पश्यामीति प्रत्यभिज्ञानाच्च, अहंप्रत्ययगोचरश्चित्तमेव । एकाग्रतोपदेशादेव नाणु किन्तु विभु, योगिनां सर्वावच्छेदेनैकदाखिलसाक्षात्काराच्च, अयोगिनामपि दीर्घशष्कुलीभक्षणादौ अनेकेन्द्रियवृत्त्यनुभवाच्च । नच तेषां योगजधर्म एव प्रत्यासत्तिः, संयोगादिलौकिकप्रत्यासत्त्यैवोपपत्तौ तत्कल्पने गौरवादन्योन्यव्यभिचाराच्च, तद्वारणाय साक्षात्कारेष्ववान्तरजातिकल्पने गौरवम् । अत एव न मध्यमपरिमाणं प्रलये विनाशेनादृष्टाधारतानुपपत्तेः । अतो विभु । तस्य च सर्वार्थग्रहणसमर्थस्य तमआख्यावरणभङ्ग एव योगेन क्रियते । सुषुप्तौ तमसो वृत्तिप्रतिबन्धकत्वसिद्धेः । विभोरपि गतिश्रुतिरात्मन इव प्राणेन्द्रियाद्युपाधिनोपपन्ना। विभोरपि प्रधानस्य (?) कार्यरूपत्वदर्शनात् । तदुक्तं भाष्ये – एकमनेकार्थमवस्थितं च चित्तमिति । विशोकावेति सूत्रे बुद्धिसत्त्वं भास्वरमाकाशकल्पमिति चोक्तम् ॥ ३२ ॥\n"
    },
    {
      "book": "YS_Com_SutrarthaBodhini",
      "id": "66085",
      "key": "1-32",
      "order": 132,
      "tags": [
        "1-32",
        "Pada 1",
        "Sutra 32",
        "Yoga Sutra Commentary"
      ],
      "text": "\nईश्वरप्रणिधानादेतेषामभाव इत्युक्तमुपसंहरति –\nतत्प्रतिषेधार्थमेकतत्त्वाभ्यासः ॥ ३२ ॥\nविक्षेपाणां नाशार्थमेकतत्त्वाभ्यासोऽभिमतध्यानं कार्यमित्यर्थः ॥ ३२ ॥\n"
    },
    {
      "book": "YS_Com_SiddhantaChandrika",
      "id": "65922",
      "key": "1-32",
      "order": 132,
      "tags": [
        "1-32",
        "Pada 1",
        "Sutra 32",
        "Yoga Sutra Commentary"
      ],
      "text": "\nतस्य चित्तस्यासूयादिमलवतो योगासम्भवात् तन्निरासोपायं चार्थायोगमाह –\nमैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चित्तप्रसादनम् ॥ ३३ ॥\nमैत्रीकरुणेति ॥ अत्र सुखादिशब्दास्तद्वत्पराः । तथाच सुखिषु मैत्रीं सौहार्दम् ईर्ष्याकालुष्यनिवर्त्तकं, दुःखिषु करुणां दयामसूयाकालुष्यनिवर्त्तिकां, पुण्यवृत्तिषु हर्षं द्वेषनिवर्त्तकम्, अपुण्यशब्दितपापिषु उपेक्षाम् अमर्षकालुष्यनिवर्त्तिकां भावयेत् । तदेवं चर्य्यायोगेन चित्तमलनिरासकेन मुख्यादिषु यथाक्रममुक्तभावनारूपेण सात्त्विको धर्म्मो जायते । तेन च शुक्लेन धर्म्मेण चित्तं प्रसन्नं भवति । प्रसादे च स्थितिपदं लभते । एतच्च पुष्कलं विरक्तस्यैव सम्भवतीति मुख्यचर्यायोगो वैराग्यमेवेति संक्षेपः ॥ ३३ ॥\n"
    },
    {
      "book": "YS_Com_Pradipika",
      "id": "65753",
      "key": "1-32",
      "order": 132,
      "tags": [
        "1-32",
        "Pada 1",
        "Sutra 32",
        "Yoga Sutra Commentary"
      ],
      "text": "\nसूत्रद्वयोक्ता अन्तराया ईश्वरप्रणिधाननिरस्या इति मुख्यकल्पाभिप्रायेणैवोक्तम् । तदसंभवे तु यत्र कुत्रचिदैकाग्र्येणाप्येते बलवदभ्यासतो निरसनीया भवन्तीत्याह –\nतत्प्रतिषेधार्थमेकतत्त्वाभ्यासः ॥ ३२ ॥\nतेषामन्तरायाणां प्रतिषेधार्थमन्ततो यत्र कुत्रचिदप्येकस्मिन्नर्थे अभ्यासः कार्य इत्यर्थः ॥ ३२ ॥\n"
    },
    {
      "book": "YS_Com_ManiPrabha",
      "id": "65556",
      "key": "1-32",
      "order": 132,
      "tags": [
        "1-32",
        "Pada 1",
        "Sutra 32",
        "Yoga Sutra Commentary"
      ],
      "text": "\nईश्वरप्रणिधानादेतेषामभाव इत्युक्तमुपसंहरति- \nतत्प्रतिषेधार्थमेकतत्त्वाभ्यासः ॥ ( ३२ )\nविक्षेपातां नाशार्थमेकतत्त्वस्य ईश्वरस्य अभ्यासः ध्यानं कार्यमित्यर्थः । अत्र भाष्यकारैः ’स्थायि चित्तं स्यात् तस्यैकाग्रता सम्पादनीया’ इति क्षणिकमतमाशङ्क्य ’सोस्हम् इति प्रत्यभिज्ञानात् चित्तमेकमनेकार्थावगाहि स्थायि विद्यत इति साधितम् ॥ \n"
    },
    {
      "book": "YS_Com_VyasaBhashya",
      "id": "65399",
      "key": "1-32",
      "order": 132,
      "tags": [
        "1-32",
        "Pada 1",
        "Sutra 32",
        "Yoga Sutra Commentary"
      ],
      "text": "\nअथैते विक्षेपाः समाधिप्रतिपक्षास्ताभ्यामेवाभ्यासवैराग्याभ्यां निरोद्धव्याः। तत्राभ्यासस्य विषयमुपसंहरन्निदमाह – \nतत्प्रतिषेधार्थमेकतत्त्वाभ्यासः ॥ ३२ ॥ \nविक्षेपप्रतिषेधार्थमेकतत्त्वावलम्बनं चित्तमभ्यसेत्। यस्य तु प्रत्यर्थनियतं प्रत्ययमात्रं क्षणिकं च चित्तं तस्य सर्वमेव चित्तमेकाग्रं नास्त्येव विक्षिप्तम्। यदि पुनरिदं सर्वतः प्रत्याहृत्यैकस्मिन्नर्थे समाधीयते तदा भवत्येकाग्रमित्यतो न प्रत्यर्थनियतम्।\nयोऽपि सदृशप्रत्ययप्रवाहेन चित्तमेकाग्रं मन्यते तस्यैकाग्रता यदि प्रवाहचित्तस्य धर्मस्तदैकं नास्ति प्रवाहचित्तं क्षणिकत्वात्। अथ प्रवाहांशस्यैव प्रत्ययस्य धर्मः, स सर्वः सदृशप्रत्ययप्रवाही वा विसदृशप्रत्ययप्रवाही वा प्रत्यर्थनियतत्वादेकाग्र एवेति विक्षिप्तचित्तानुपपत्तिः। तस्मादेकमनेकार्थमवस्थितं चित्तमिति।\nयदि च चित्तेनैकेनानन्विताः स्वभावभिन्नाः प्रत्यया जायेरन्नथ कथमन्यप्रत्ययदृष्टस्यान्यः स्मर्ता भवेत्। अन्यप्रत्ययोपचितस्य च कर्माशयस्यान्यः प्रत्यय उपभोक्ता भवेत्। कथंचित्समाधीयमानमप्येतद्गोमयपायसीयन्यायमाक्षिपति।\nकिं च स्वात्मानुभवापह्नवश्चित्तस्यान्यत्वे प्राप्नोति। कथं, यदहमद्राक्षं तत्स्पृशामि यच्चास्प्राक्षं तत्पश्यामीत्यहमिति प्रत्ययः सर्वस्य प्रत्ययस्य भेदे सति प्रत्ययिन्यभेदेनोपस्थितः। एकप्रत्ययविषयोऽयमभेदात्माऽहमिति प्रत्ययः कथमत्यन्तभिन्नेषु चित्तेषु वर्तमानः सामान्यमेकं प्रत्ययिनमाश्रयेत्। स्वानुभवग्राह्यश्चायमभेदात्माऽहमिति प्रत्ययः। न च प्रत्यक्षस्य माहात्म्यं प्रमाणान्तरेणाभिभूयते। प्रमाणान्तरं च प्रत्यक्षबलेनैव व्यवहारं लभते। तस्मादेकमनेकार्थमवस्थितं च चित्तम् ॥ ३२ ॥ \n"
    },
    {
      "book": "YS_Com_RajaMartandaBhashya",
      "id": "65028",
      "key": "1-32",
      "order": 132,
      "tags": [
        "1-32",
        "Pada 1",
        "Sutra 32",
        "Yoga Sutra Commentary"
      ],
      "text": "\nसोपद्रवविक्षेपप्रतिषेधार्थमुपायान्तरमाह –\nतत्प्रतिषेधार्थमेकतत्त्वाभ्यासः ॥ ३२ ॥ \nतेषां विक्षेपाणां प्रतिषेधार्थमेकस्मिन्कस्मिंश्चिदभिमते तत्त्वेऽभ्यासश्चेतसः पुनः पुनर्निवेशनं कार्यः। मद्बलात् प्रत्युदितायामेकाग्रतायां विक्षेपाः प्रशममुपायन्ति।\n"
    }
  ]
}