{
  "results": [
    {
      "book": "YogaSutras",
      "id": "64053",
      "key": "1-33",
      "order": 33,
      "tags": [
        "Pada 1",
        "Sutra 33"
      ],
      "text": "मैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चितप्रसादनम् ॥ १-३३ ॥"
    }
  ],
  "related": [
    {
      "book": "YS_Com_YogaValliBhashyam",
      "id": "66884",
      "key": "1-33",
      "order": 133,
      "tags": [
        "1-33",
        "Pada 1",
        "Sutra 33",
        "Yoga Sutra Commentary"
      ],
      "text": "\nमैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चितप्रसादनम् ॥ ३३ ॥ \nमित्रस्य भावो मैत्री । स्नेह इत्यर्थः । मनसो बाह्येन्द्रियसन्निकर्षजन्यो बाह्यविषयाकारेण दृढः परिणाम इति भावना । ईदृशस्नेहभावनां सुखितेषु विषयेषु कृत्वा यस्तुष्यति, सः क्रमात् दुःखदूरो भवति । एवमेव करुणाभावना दुःखितेषु, मुदिताभावना पुण्यविषयेषु, उपेक्षाभावना चापुण्यविषयेषु कर्तव्याः । ईदृशविरोधसामग्रीबलान्मानसिककल्मषशोधनं भवति ।\n"
    },
    {
      "book": "YS_Com_YogaChandrika",
      "id": "66703",
      "key": "1-33",
      "order": 133,
      "tags": [
        "1-33",
        "Pada 1",
        "Sutra 33",
        "Yoga Sutra Commentary"
      ],
      "text": "\nमैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चितप्रसादनम् ॥ ३३ ॥\nमैत्रीति। मैत्री सौहार्दं मु(खि)(दि)तेषु, करुणां कृपां दुःखितेषु, मुदिना हर्षं पुण्यवत्सु, उपेक्षामौदासीन्यमपुण्यवत्सु भावयेत् । एवं मैत्र्यादिपरिकर्मणा चित्तं प्रसीदति रागद्वेषनिरासे सुखेन समाधेः प्रादुर्भावो भवत्येकाग्रता च ॥ ३३ ॥\n"
    },
    {
      "book": "YS_Com_YogaSudhakara",
      "id": "66486",
      "key": "1-33",
      "order": 133,
      "tags": [
        "1-33",
        "Pada 1",
        "Sutra 33",
        "Yoga Sutra Commentary"
      ],
      "text": "\nअधुना संप्रज्ञातभूमिरूपैकाग्रतोपायान् ’मैत्री –“ इत्यादि ’यथाभिमत – ’ इत्यन्तेन सूत्रसप्तकेनाह–\nमैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चितप्रसादनम् ॥ ३३ ॥\nचित्तं हि रागद्वेषपुण्यपापैः कलुषीक्रियते । तत्र स्वप्नादौ स्वेनानुभूयमानं सुखमनुशेते ’ सर्वं सुखजातं मे भूयात्’ इति कश्चिद्धीवृत्तिविशेषो रागः । स च सुखजातस्य दृष्टादृष्टसामग्र्यभावेन संपादयितुमशक्यत्वाच्चित्तं कलुषीकरोति । यदा तु सुखिप्राणिषु मैत्रीं भावयेत् ’सर्वेऽप्येते सुखिनो मदीयाः’ इति, तदा तत्सुखं स्वकीयमेव संपन्नमिति तत्र रागो निवर्तते । न केवलं रागः, किं तु परगुणासहनदोषाविष्करणरूपासूयेर्ष्यादिकमपि निवर्तते । निवृत्ते च रागासूयेर्ष्यादौ वर्षास्वतीतासु शरत्सरिदिव चित्तं प्रसीदति । तथा दुःखमनुशेते ’ सर्वं दुःखं सर्वथा मे मा भूत्’ इति कश्चित्प्रत्ययो द्वेषः। स च वैर्यादिषु सत्सु निवारयितुमश्क्यत्वात्सदा हृदयं दहति । यदा ’स्वस्येव परेषां प्रतिकूलं दुःखं मा भूत्’ इत्यनेन प्रकारेण करुणां दुःखिप्राणिषु भावयेत्, तदा वैर्यादिषु द्वेषो निवर्तते । न केवलं द्वेषः, किन्तु दुःखित्वप्रतियोकस्वसुखित्वप्रयुक्तो दर्पोऽपि निवर्तते । स च दर्पो भगवता दर्शितः – ’ईश्वरोऽहमहं भोगी सिद्धोऽहं बलवान्सुखी । आढ्योऽभिजनवानस्मि कोऽन्योऽस्ति सदृशो मया’ इति । अत उभयनिवृत्तौ चित्तं प्रसीदति । तथा प्राणिनः स्वभावत एव पुण्यं नानुतिष्ठन्ति, पापं प्रसीदति । तथा प्राणिनः स्वभावत एव पुण्यं नानुतिष्ठन्ति, पापं त्वनुतिष्ठन्ति । अतस्ते पुण्यपापे पश्चात्तापं जनयतः । यदि पुण्यपुरुषेषु मुदितां भावयेत्, तदा तद्वासनया स्वयमप्यप्रमत्तः पुण्ये प्रवर्तते । तथा पापिषूपेक्षां भावयन्त्वयमपि पापान्निवर्तते।अतः पश्चात्तापाभावेन चित्तं प्रसीदति । ननु पुण्यात्मसु मुदितां भावयतः पुण्ये प्रवृत्तिः फलत्वेनोक्ता ; सा च योगिनो न युक्ता, तस्य पुनर्जन्मकरत्वात् । मैवम् ; काम्यस्येष्टापूर्तादेर्जन्महेतुत्वादिह तु योगाभ्यासजन्यस्य जन्मानापादकस्याशुक्लकृष्णस्य पुण्यस्य विवक्षितत्वात् । वक्ष्यति च भगवान्सूत्रकारः – ’कर्माशुक्लकृष्णं योगिनस्त्रिविधमितरेषाम्’ इति । अतो मैत्र्यादिभावनया रागादिवासनानिवृत्तौ प्रसादं स्थैर्यमापन्नं सच्चित्तमेकाग्रतापदं लभत इत्यर्थः । तदुक्तम् – पौरुषेण प्रयत्नेन बलात्सन्त्यज्य वासनाम् । स्थितिं बध्नासि चेत्तर्हि पदमासादयस्यलम्’ इति ॥ ३३ ॥\n"
    },
    {
      "book": "YS_Com_Vritti",
      "id": "66345",
      "key": "1-33",
      "order": 133,
      "tags": [
        "1-33",
        "Pada 1",
        "Sutra 33",
        "Yoga Sutra Commentary"
      ],
      "text": "\nइदानीं श्रद्धावीर्यादिरूपोपायाभ्यासे स्थितिसाधने वशीकारद्वारेणाप्रतिबन्धहेतूनाह –\nमैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चितप्रसादनम् ॥ ३३ ॥\nप्रसादनं स्थितिनिबन्धनम् । निबन्धनत्वं च स्थितिहेतुश्रद्धाद्यप्रतिबन्धद्वारा स्थित्यभ्रंशहेतुत्त्वम् । सुखादिशब्दाश्च सुखितादिवाचिनः । तेषु क्रमेण मैत्र्यादीनामुत्पादनाभ्यासात्प्रसन्नं चित्तमेकाग्रं स्थितिपदं लभते इत्यर्थः। मैत्री सौहार्दम् । करुणा निरुपाधिः परदुःखप्रहाणेच्छा । मुदिता प्रीतिः । उपेक्षा औदासीन्यम्। एषां च परिकर्मेति संज्ञा । एकाग्रताहेतुश्चित्तसंस्कारः परिकर्म । स च विषयकालुष्यराहित्यरूपश्चित्तप्रसादः । रागद्वेषेर्ष्यासूयामर्षपापादिमलापसारणद्वारा एते तद्धेतवः ॥ ३३ ॥\n"
    },
    {
      "book": "YS_Com_SutrarthaBodhini",
      "id": "66106",
      "key": "1-33",
      "order": 133,
      "tags": [
        "1-33",
        "Pada 1",
        "Sutra 33",
        "Yoga Sutra Commentary"
      ],
      "text": "\nतस्य चित्तस्यासूयादिमलवतो योगसम्भवात्तन्मलनिरासोपायमाह –\nमैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चितप्रसादनम् ॥ ३३ ॥\nमैत्री सुखिषु मित्रता । दुःखिषु करुणा दया । पुण्यवृत्तिषु हर्षो मुदितम् । अपुण्यशब्दितपापादिके उपेक्षां भावयेत् । तया वृत्त्या चित्तस्य प्रसादनं भवति । सुखादिषु यथाक्रममुक्तभावनया सात्त्विको धर्मो जायते । तेन च शुक्लेन धर्मेण चित्तं प्रसन्नं भवति । प्रसन्ने च स्थितिपदं लभते ॥ ३३ ॥\n"
    },
    {
      "book": "YS_Com_SiddhantaChandrika",
      "id": "65924",
      "key": "1-33",
      "order": 133,
      "tags": [
        "1-33",
        "Pada 1",
        "Sutra 33",
        "Yoga Sutra Commentary"
      ],
      "text": "\nएवं मैत्र्यादिभावनया प्रसन्नस्य चित्तस्य स्थित्युपायं हठयोगमाह –\nप्रच्छर्दनविधारणाभ्यां वा प्राणस्य ॥ ३४ ॥\nप्रच्छर्दनेति ॥ कौष्ठ्यस्य वायोः प्रच्छर्दनम् एकतरनासापुटेन मात्राप्रमाणेन शनैः शनैर्बहिर्निःसारणम् । विधारणं रेचितस्य वायोर्बहिरेव स्थापनं कुम्भकं, न तु सहसा प्रवेशनम् । तथाचात्र पूरकवर्ज्जनाद्रेचितपूरितशान्तप्रत्याहारोत्तराधरसमभेदेन सप्तकुम्भकेषु मध्ये रेचितकुम्भकोऽयं प्रथमाभ्यासेऽनेकनियमानपेक्षितया प्रशस्तः । सर्वमेतदग्रे प्राणायामप्रकरणे स्फुटीभविष्यति । तदेताभ्यां प्राणजये चित्तजयस्तयोरविनाभावात् प्राणायामस्य सर्वपापनाशकत्वात् पापनिवृत्त्या च चित्तमेकत्र लक्ष्ये स्थिरं भवति । वाशब्दः सूत्रे वक्ष्यमाणोपायविकल्पार्थः । प्राणायामस्य हठयोगत्वमुक्तं स्मृतौ – हकारेण तु सूर्योऽसौ ठकारेणेन्दुरुच्यते* सूर्य्याचन्द्रमसोरैक्यं हठ इत्यभिधीयते ॥ सूर्य्यचन्द्राख्ययोः प्राणायामयोरैक्यलक्षणः* हठयोगो योगबीजं प्राणायामः प्रकीर्त्यत इति ॥ ३४ ॥\n"
    },
    {
      "book": "YS_Com_Pradipika",
      "id": "65729",
      "key": "1-33",
      "order": 133,
      "tags": [
        "1-33",
        "Pada 1",
        "Sutra 33",
        "Yoga Sutra Commentary"
      ],
      "text": "\nयोगसाधनगतो विशेष उक्तः । इदनीं स्थितिसाधने श्रद्धावीर्याद्युपायाभ्यासे वशीकारद्वारेणाप्रतिबन्धहेतूनाह सूत्रैः –\nमैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चितप्रसादनम् ॥ ३३ ॥\nप्रसादनं स्थितिनिबन्धनमिति तृतीयसूत्रस्थेनान्वयः । अन्यथा तत्र सूत्रे वाशब्दवैयर्थ्यात् । निबन्धनत्वं च स्थितिहेतुश्रद्धाद्यप्रतिबन्धद्वारा स्थित्यभ्रंशहेतुत्त्वं भाष्ये व्याख्यातत्वात् । सुखादिशब्दाश्च धर्मधर्म्यभेदात्सुखितादिवाचिनः । तथा सुखितदुःखितधार्मिकपापशीलेषु यथोक्तक्रमं मैत्र्यादीनामुत्पादाच्चित्तस्य प्रसादनं स्थितिनिबन्धनं भवति । रागद्वेषपापादिमलापसारणेन चित्तवशीकारात् सूत्रे वक्ष्यमाणादित्यर्थः । मैत्री सौहार्दम् । करुणा निरुपाधिः परदुःखप्रहाणेच्छा । मुदिता प्रीतिः । उपेक्षा औदासीन्यमिति ॥ ३३ ॥\n"
    },
    {
      "book": "YS_Com_ManiPrabha",
      "id": "65583",
      "key": "1-33",
      "order": 133,
      "tags": [
        "1-33",
        "Pada 1",
        "Sutra 33",
        "Yoga Sutra Commentary"
      ],
      "text": "\nतस्य चित्तस्यासूयादिमलवतो योगायोगात्तन्मलनिरासोपहानाह- \nमैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चित्तप्रसादनम् ॥ ( ३३ )\nसुखिषु प्राणिषु मैत्रीं- मित्रताम्, दुःखितेषु करुणां-दयाम्, पुण्यवर्तिषु मुदितां- हर्षम्, अपुण्यशब्दितपापवृत्तिषु उपेक्षां- मध्यस्थवृत्तिं भावयेत् ( तया भावनया ) ( तथा भावनया ) चित्तस्य प्रसादनं भवति । सुखादिषु यथाक्रममुक्तया भावनया सात्त्विको धर्मो जायते । तेषु ईर्ष्या- अपकारेच्छा । असूयाद्वेषाणां चित्तमलानां विनाशात्तेन च शुक्लेन धर्मेण चित्तं प्रसन्नं भवति । प्रसन्नं च वक्ष्यमाणेभ्य उपायेभ्य एकाग्रं स्थितिपदं लभते इति तात्पर्यम् ॥ \n"
    },
    {
      "book": "YS_Com_VyasaBhashya",
      "id": "65392",
      "key": "1-33",
      "order": 133,
      "tags": [
        "1-33",
        "Pada 1",
        "Sutra 33",
        "Yoga Sutra Commentary"
      ],
      "text": "\nयस्य चित्तस्यावस्थितस्येदं शास्त्रेण परिकर्म निर्दिश्यते तत्कथम् –\nमैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चितप्रसादनम् ॥ ३३ ॥ \nतत्र सर्वप्राणिषु सुखसंभोगापन्नेषु मैत्रीं भावयेत्। दुःखितेषु करुणाम्। पुण्यात्मकेषु मुदिताम्। अपुण्यशीलेषूपेक्षाम्। एवमस्य भावयतः शुक्लो धर्म उपजायते। ततश्च चित्तं प्रसीदति। प्रसन्नमेकाग्रं स्थितिपदं लभते ॥ ३३ ॥ \n"
    },
    {
      "book": "YS_Com_RajaMartandaBhashya",
      "id": "64971",
      "key": "1-33",
      "order": 133,
      "tags": [
        "1-33",
        "Pada 1",
        "Sutra 33",
        "Yoga Sutra Commentary"
      ],
      "text": "\nइदानीं चित्तसंस्कारापादकपरिकर्मकथनमुपायान्तरमाह –\nमैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चितप्रसादनम् ॥ ३३ ॥ \nमैत्री सौहार्दम्। करुणा कृपा। मुदिता हर्षः। उपेक्षौदासीन्यम्। एता यथाक्रमं सुखितेषु दुःखितेषु पुण्यवत्सु अपुण्यवत्सु च विभावयेत्। तथा हि सुखितेषु साधु एषां सुखित्वमिति मैत्रीं कुर्यान्न तु ईर्ष्याम्। दुःखितेषु कथं नु नामैषां दुःखनिवृत्तिः स्यादिति कृपामेव कुर्यान्न ताटस्थ्यम्। पुण्यवत्सु पुण्यानुमोदनेन हर्षमेव कुर्यान्न तु किमेते पुण्यवन्त इति विद्वेषम्। अपुण्यवत्सु चौदासीन्यमेव भावयेन्नानुमोदनं न वा द्वेषम्। सूत्रे सुखदुःखादिशब्दैस्तद्वन्तः प्रतिपादिताः। तदेवं मैत्र्यादिपरिकर्मणा चित्ते प्रसीदति सुखेन समाधेराविर्भावो भवति। परिकर्म चैतद्बाह्यं कर्म। यथा गणिते मिश्रकादिव्यवहारो गणितनिष्पत्तये संकलितादिकर्मोपकारकत्वेन प्रधानकर्मनिष्पत्तये भवति एवं द्वेषरागादिप्रतिपक्षभूतमैत्र्यादिभावनया समुत्पादितप्रसादं चित्तं संप्रज्ञातादिसमाधियोग्यं संपद्यते। रागद्वेषावेव मुख्यतया विक्षेपमुत्पादयतः। तौ चेत्समूलमुन्मूलितौ स्यातां तदा प्रसन्नत्वान्मनसो भवत्येकाग्रता।\n"
    }
  ]
}