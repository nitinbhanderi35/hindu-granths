{
  "results": [
    {
      "book": "YogaSutras",
      "id": "64007",
      "key": "2-30",
      "order": 81,
      "tags": [
        "Pada 2",
        "Sutra 30"
      ],
      "text": "अहिंसासत्यस्तेयब्रह्मचर्यापरिग्रहा यमाः ॥ २-३० ॥"
    }
  ],
  "related": [
    {
      "book": "YS_Com_YogaChandrika",
      "id": "66776",
      "key": "2-30",
      "order": 230,
      "tags": [
        "2-30",
        "Pada 2",
        "Sutra 30",
        "Yoga Sutra Commentary"
      ],
      "text": "\nअहिंसासत्यस्तेयब्रह्मचर्यापरिग्रहा यमाः ॥ ३० ॥\nतानि क्रमेण दर्शयति – अहिंसेत्यादिना । तत्र प्राणवियोगहेतुर्व्यापारो हिंसा तदभावोऽहिंसा । सत्यं साङ्गानसयोर्यथार्थत्वम् । अस्तेयं परस्वापहरणाभावः । ब्रह्मचर्यमुपस्थसंयमः । अपरिग्रहो भोगसाधनानामस्वीकरणम् एते पञ्च यमाः ॥ ३० ॥\n"
    },
    {
      "book": "YS_Com_YogaSudhakara",
      "id": "66594",
      "key": "2-30",
      "order": 230,
      "tags": [
        "2-30",
        "Pada 2",
        "Sutra 30",
        "Yoga Sutra Commentary"
      ],
      "text": "\nतत्र के यमा इत्यपेक्षायामाह –\nअहिंसासत्यस्तेयब्रह्मचर्यापरिग्रहा यमाः ॥ ३० ॥\nअहिंसादिभ्यो निषिद्धकर्मभ्यो योगिनं यमयन्ति निवर्तयन्तीति यमाः । तत्राहिंसा कायवाङ्मनोभिः सर्वदा सर्वभूतानामहिंसनम् । सत्यं सर्वदानृतानभिभाषणम् । अस्तेयं परस्वत्वानपाहारः । ब्रह्मचर्यमष्टविधमैथुनत्यागः । अपरिग्रहः शरीरस्थितिमात्रव्यतिरिक्तभोगसाधनास्वीकारः । एते पञ्च यमा इत्यर्थः ॥ ३० ॥\n"
    },
    {
      "book": "YS_Com_Vritti",
      "id": "66368",
      "key": "2-30",
      "order": 230,
      "tags": [
        "2-30",
        "Pada 2",
        "Sutra 30",
        "Yoga Sutra Commentary"
      ],
      "text": "\nतत्र यमं लक्षयति –\nअहिंसासत्यस्तेयब्रह्मचर्यापरिग्रहा यमाः ॥ ३० ॥\nतत्राहिंसा प्राणिनामद्रोहः । शौचाचमनादावपरिहार्यहिंसायां तु न दोषः । सत्यं वाङ्मनसयोर्यथार्थता । अस्तेयं परस्वानादानम् । ब्रह्मचर्यमष्टविधमैथुनत्यागः । ’स्मरणं कीर्तनं केलिः प्रेक्षणं गुह्यभाषणम् । संकल्पेऽध्यवसायश्च क्रियानिर्वृत्तिरेव चे’त्यष्टविधम् । अपरिग्रहश्च हिंसाद्यसंख्यदोषदर्शनात्पदार्थानामस्वीकरणम् ॥ ३० ॥\n"
    },
    {
      "book": "YS_Com_SutrarthaBodhini",
      "id": "66144",
      "key": "2-30",
      "order": 230,
      "tags": [
        "2-30",
        "Pada 2",
        "Sutra 30",
        "Yoga Sutra Commentary"
      ],
      "text": "\nअहिंसासत्यस्तेयब्रह्मचर्यापरिग्रहा यमाः ॥ ३० ॥\nअन्यानपेक्षत्वेन सफलत्वाद्यमा आदावुच्यन्ते । पश्चाद् यमसापेक्षा नियमाः । एतदुभयाधीनशुद्ध्यपेक्षा आसनादय उत्तरोत्तरहेतवः पश्चादुच्यन्ते । अपरिग्रहो देहयात्रातिरिक्तभोगसाधनास्वीकारः ॥ ३० ॥\n"
    },
    {
      "book": "YS_Com_SiddhantaChandrika",
      "id": "66017",
      "key": "2-30",
      "order": 230,
      "tags": [
        "2-30",
        "Pada 2",
        "Sutra 30",
        "Yoga Sutra Commentary"
      ],
      "text": "\nतत्र के यमास्तत्राह-\nअहिंसासत्यास्तेयब्रह्मचर्यापरिग्रहा यमाः॥३०॥\nतत्र प्राणिदुःखसाधनव्यापारो हिंसा। उक्ता चेश्वरगीतायां-\nकर्मणा मनसा वाचा सर्वभूतेषु सर्वदा।\nअक्लेशजननं प्रोक्ता अहिंसा परमर्षिभिरित्यादिना। हिंसायाः सर्वकालमेव सर्वत्र परिहार्यत्वात् प्रथमं तदभावरूपाया अहिंसाया निर्देशः॥सत्यं यथादृष्टयथाश्रुतयथानुमितयथाध्यातविषयं व्यवहरणम्। तच्च द्विविधं- कथारूमाचरणरूपं च। तत्राद्य, देवगुरुतीर्थादिसेवनमिष्टसाधनं, शालयो मधुरा इत्यादि। द्वितीयं, द्विजस्य यज्ञोपवीतादिधारणम्। तथाच यथार्थबोधनानुकूलो व्यापारः सत्यम्। अत्रानुकूल्यं तदर्थबोध्नेच्छाकृतत्वम्। तदर्थबोध्नेच्छया कृतो व्यापार इति यावत्। तेन बोधनीयस्य शक्तिभ्रमादिना विपरीते बोधेऽपि न वक्तुर्यथार्थवाक्येऽव्याप्तिरिति संक्षेपः। तद्भिन्नं चानृतमिति सिद्धम्। यथा चैत्यवन्दनमिष्टसाधनमित्यादिवाक्यं, युधिष्ठिरस्य द्रोणं प्रति अश्वत्थामो हत इति वाक्यं च। स्वेच्छापूर्वकभ्रमानुकूलत्वात्॥शूद्रस्य यज्ञोपवीतधारणाद्याचरणं च। तत्र सत्यं निरूपितम्। तत्रैव१ यथार्थकथनाचारं सत्यं प्रोक्तं द्विजातिभिः* इति। तदप्यवध्यहिंसागोचरं ग्राह्यम्। अवध्यहिंसागोचरे सत्ये प्रत्यवायश्रवणात्।अस्तेयं स्तेयानाचरणम्। स्तेयं परद्रव्यापहरणम्। परद्रव्यं= परस्य ममेदमिति स्वत्वास्पदं द्रव्यं, तस्यापहरणम्= अन्यायेन तस्मिन् ममेदमिति स्वत्वापादनम्। अन्यायश्च चौर्यं बलं च। तदुक्तं तत्रैव, परद्रव्यापहरणं चौर्याद्वाथ बलेन वा* स्तेयं तस्यानाचरणमस्तेयं धर्मसाधनमिति। चौर्यात् समुदायैकदेशप्रच्छादनात्। बलेन शस्त्रादिप्रदर्शनाघातादिना॥ब्रह्मचर्यं सर्वावस्थोपस्थेन्द्रियसंयमः। उक्तस्तत्रैव। कर्मणा मनसा वाचा सर्वावस्थासु सर्वदा* सर्वत्र मैथुनत्यागं ब्रह्मचर्यं प्रचक्षते इति। सर्वावस्थासु यौवनाद्यवस्थासु। सर्वदा रात्र्यादावपि। सर्वत्र, अयोनौ वा वियोनौ वा पशुयोनौ तथैव चेति मनुः। मैथुनं सुखविशेषहेतुशुक्रक्षरणानुकूलो व्यापारोऽष्टविधः। स्मरणं स्पर्शनं केलिः प्रेक्षणं गुह्यभाषणम्* संकल्पो ऽध्यवसायश्च क्रियानिर्वृतिरेव च* एतन्मैथुनमष्टाङ्गं प्रवदन्ति मनीषिण इत्यादिना शास्त्रेषु कथितम्। स च साभिलाषस्तथा। तादृशस्यैव शास्त्रेषु निन्दनात्। तस्मात्साभिलाषस्मरणादिरूपाष्टविधमैथुनत्यागो ब्रह्मचर्यमिति सिद्धम्॥अपरिग्रहः देहायात्रामात्रातिरिक्तभोगसाधनानामस्वीकारः। अर्जनरक्षणक्षयसङ्गहिंसादिदोषभावनया भोगसाधनानां द्रव्यादिदेहान्तानामस्वीकारः। उक्तस्तत्रैव द्रव्याणामप्यनादानमापद्यपि यथेच्छया* अपरिग्रह इत्याहुस्तं प्रयत्नेन पालयेदिति। द्रव्याणामपीत्यपिना देहेन्द्रियपरिग्रहः। तत्र द्रव्याणामनादानं स्वत्वासम्पादनं, देहादीनामभिमानत्यागः। फलं तेषां विशिष्य वक्ष्यति सूत्रकारः॥३०॥\n"
    },
    {
      "book": "YS_Com_Pradipika",
      "id": "65799",
      "key": "2-30",
      "order": 230,
      "tags": [
        "2-30",
        "Pada 2",
        "Sutra 30",
        "Yoga Sutra Commentary"
      ],
      "text": "\nकण्ठकूपे क्षुत्पिपासानिवृत्तिः ॥ ३० ॥\nकूपाकारं कण्ठच्छिद्रं हृदयपर्यन्तं तिष्ठति । तस्मिन् संयमादशेषविशेषतः साक्षात्कृते सति क्षुत्पिपासे न बाधेते ॥ २९ ॥\n"
    },
    {
      "book": "YS_Com_ManiPrabha",
      "id": "65596",
      "key": "2-30",
      "order": 230,
      "tags": [
        "2-30",
        "Pada 2",
        "Sutra 30",
        "Yoga Sutra Commentary"
      ],
      "text": "\nतत्र के यमा इत्यत आह- \nअहिंसासत्यास्तेयब्रह्मचर्यापरिग्रहा यमाः ॥ ( ३० )\nअन्यानपेक्षत्वेन सफलत्वाद् यमा आदावुच्यन्ते । पश्चाद्यमसापेक्षा नियमाः । एतदुभयाधीनशुद्ध्यपेक्षा आसनादय उत्तरोत्तरहेतवः पश्चादुच्यन्ते ।\nतत्र अहिंसा नाम मनोवाक्कायैः सर्वदा सर्वभूतानामपीडनं परः शुक्ल एष धर्मः । अन्ये यमादयः एतस्या एवंशुद्ध्यर्थाः ।\nतथा चोक्तम्- स खल्वयं ब्राह्मणो यथा यथा व्रतानि बहूनि समादित्सति तथा तथा प्रमादकृतेभ्यो हिंसानिदानेभ्यो निवर्तमानस्तामेवावदातरूपामहिंसां करोतीति । सत्यं परहितार्थं यथार्थकथनम् । बलाद्रहसि वा परवित्तहरणं स्तेयं तदभावोस्स्तेयं परद्रव्यास्पृहेत्यर्थः । ब्रह्मचर्यम् उपस्थ-संयमः । स्त्रियाः प्रेक्षणालापस्पर्शश्रवणध्यानत्यागः तदङ्गम् । अपरिग्रहो नाम देहयात्रानिर्वाहकातिरिक्तभोगसाधनास्वीकारः । एते पञ्च यमा योगस्य विरोधिहिंसानृतस्तेयस्त्रीसङ्गपरिग्रहनिरासकत्वेनाङ्गत्वं भजन्ते ॥\n"
    },
    {
      "book": "YS_Com_VyasaBhashya",
      "id": "65363",
      "key": "2-30",
      "order": 230,
      "tags": [
        "2-30",
        "Pada 2",
        "Sutra 30",
        "Yoga Sutra Commentary"
      ],
      "text": "\nतत्र –\nअहिंसासत्यस्तेयब्रह्मचर्यापरिग्रहा यमाः ॥ ३० ॥ \nतत्राहिंसा सर्वथा सर्वदा सर्वभूतानामनभिद्रोहः। उत्तरे च यमनियमास्तन्मूलास्तत्सिद्धिपरतयैव तत्प्रतिपादनाय प्रतिपाद्यन्ते। तदवदातरूपकरणायेवोपादीयन्ते। तथा चोक्तम् – स खल्वयं ब्राह्मणो यथा यथा व्रतानि बहूनि समादित्सते तथा तथा प्रमादकृतेभ्यो हिंसानिदानेभ्यो निवर्तमानस्तामेवावदातरूपामहिंसां करोति।\nसत्यं यथार्थे वाङ्मनसे। यथा दृष्टं यथाऽनुमितं तथा वाङ्मनश्चेति। परत्र स्वबोधसंक्रान्तये वागुक्ता, सा यदि न वञ्चिता भ्रान्ता वा प्रतिपत्तिवन्ध्या वा भवेदिति। एषा सर्वभूतोपकारार्थं प्रवृत्ता न भूतोपघाताय। यदि चैवमप्यभिधीयमाना भूतोपघातपरैव स्यान्न सत्यं भवेत्पापमेव भवेत्तेन पुण्याभासेन पुण्यप्रतिरूपकेण कष्टं तमः प्राप्नुयात्। तस्मात्परीक्ष्य सर्वभूतहितं सत्यं ब्रूयात्।\nस्तेयमशास्त्रपूर्वकं द्रव्याणां परतः स्वीकरणं, तत्प्रतिषेधः पुनरस्पृहारूपमस्तेयमिति। ब्रह्मचर्यं गुप्तेन्द्रियस्योपस्थस्य संयमः। विषयाणामर्जनरक्षणक्षयसङ्गहिंसादोषदर्शनादस्वीकरणमपरिग्रह इत्येते यमाः ॥ ३० ॥ \n"
    },
    {
      "book": "YS_Com_RajaMartandaBhashya",
      "id": "65007",
      "key": "2-30",
      "order": 230,
      "tags": [
        "2-30",
        "Pada 2",
        "Sutra 30",
        "Yoga Sutra Commentary"
      ],
      "text": "\nक्रमेणैषां स्वरूपमाह –\nअहिंसासत्यस्तेयब्रह्मचर्यापरिग्रहा यमाः ॥ ३० ॥ \nतत्र प्राणवियोगप्रयोजनव्यापारो हिंसा। सा च सर्वानर्थहेतुः। तदभावोऽहिंसा। हिंसायाः सर्वकालं परिहार्यत्वात्प्रथमं तदभावरूपाया अहिंसाया निर्देशः। सत्यं वाङ्मनसयोर्यथार्थत्वम्। स्तेयं परस्वापहरणं तदभावोऽस्तेयम्। ब्रह्मचर्यमुपस्थसंयमः। अपरिग्रहो भोगसाधनानामनङ्गीकारः। त एतेऽहिंसादयः पञ्च यमशब्दवाच्या योगाऽङ्गत्वेन निर्दिष्टाः।\n"
    }
  ]
}