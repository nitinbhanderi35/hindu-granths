{
  "results": [
    {
      "book": "YogaSutras",
      "id": "64051",
      "key": "2-12",
      "order": 63,
      "tags": [
        "Pada 2",
        "Sutra 12"
      ],
      "text": "क्लेशमूलः कर्माशयो दृष्टादृष्टजन्मवेदनीयः ॥ २-१२ ॥"
    }
  ],
  "related": [
    {
      "book": "YS_Com_YogaChandrika",
      "id": "66759",
      "key": "2-12",
      "order": 212,
      "tags": [
        "2-12",
        "Pada 2",
        "Sutra 12",
        "Yoga Sutra Commentary"
      ],
      "text": "\nक्लेशमूलः कर्माशयो दृष्टादृष्टजन्मवेदनीयः ॥ १२ ॥\n"
    },
    {
      "book": "YS_Com_YogaSudhakara",
      "id": "66537",
      "key": "2-12",
      "order": 212,
      "tags": [
        "2-12",
        "Pada 2",
        "Sutra 12",
        "Yoga Sutra Commentary"
      ],
      "text": "\nइत्थं क्लेशांस्तद्धानोपायं  च अभिधाय अधुना कर्माशयस्य क्लेशनिदानत्वमुपदर्शयन्नाह –\nक्लेशमूलः कर्माशयो दृष्टादृष्टजन्मवेदनीयः ॥ १२ ॥\nराजद्वेषादिक्लेशनिदानः कर्मणां धर्माधर्मरूपः संस्कारः कर्माशयः । स च दृष्टजन्मवेदनीया इहैवानुभाव्यः, अदृष्टजन्मवेदनीयश्चामुत्रानुभाव्यः । तत्राद्यो यथा नन्दिकेश्वरस्तीव्रतपश्चर्यादिसाधनेनेश्वरं समाराध्य सद्य एव देवत्वादिकमलभत, नहुषो महर्ष्यपराधेन सद्यः सर्पत्वमगमत् । द्वितीयस्तु स्वर्गनरकादिहेतुरित्यर्थः ॥ १२ ॥\n"
    },
    {
      "book": "YS_Com_Vritti",
      "id": "66293",
      "key": "2-12",
      "order": 212,
      "tags": [
        "2-12",
        "Pada 2",
        "Sutra 12",
        "Yoga Sutra Commentary"
      ],
      "text": "\nअथ क्लेशानां दुःखनिदानत्वे द्वारमाह –\nक्लेशमूलः कर्माशयो दृष्टादृष्टजन्मवेदनीयः ॥ १२ ॥\nदृष्टादृष्टजन्मभोग्यो धर्माधर्मप्रचयः क्लेशमूलकस्तत्कार्यमित्यर्थः । “रागद्वेषादयो दोषाः सर्वे भ्रान्तिनिबन्धनाः । कार्यो ह्यस्य भवेद्दोषः पुण्यापुण्यमिति श्रुतेः । तद्वशादेव सर्वेषां सर्वदेहसमुद्भवः’ इति कौर्मात् । तत्रोत्कटौ धर्माधर्मौ च वर्तमानजन्मभोज्यौ ॥ १२ ॥\n"
    },
    {
      "book": "YS_Com_SutrarthaBodhini",
      "id": "66108",
      "key": "2-12",
      "order": 212,
      "tags": [
        "2-12",
        "Pada 2",
        "Sutra 12",
        "Yoga Sutra Commentary"
      ],
      "text": "\nननु तेषां कथं क्लेशत्वमित्याशङ्क्य कर्मतत्फलमूलत्वेन बन्धकत्वात् तेषां क्लेशत्वमित्याह –\nक्लेशमूलः कर्माशयो दृष्टादृष्टजन्मवेदनीयः ॥ १२ ॥\nआशेत इत्याशयः । कर्मणां धर्माधर्मरूपसंस्कारः । क्लेशाः कामादयो मूलमस्येति क्लेशमूलः । स च द्विविधः । दृष्टजन्मवेदनीयोऽदृष्टजन्मवेदनीयश्चेति ज्ञेयम् ॥ १२ ॥\n"
    },
    {
      "book": "YS_Com_SiddhantaChandrika",
      "id": "66014",
      "key": "2-12",
      "order": 212,
      "tags": [
        "2-12",
        "Pada 2",
        "Sutra 12",
        "Yoga Sutra Commentary"
      ],
      "text": "\nननु जात्यायुर्भोगहेतवः पुरुषं क्लिश्नन्तः क्लेशाः कर्माशयश्च तथा, न त्वविद्यादयस्तत्कथमेतेषां क्लेशत्वमित्याशङ्क्य कर्मतत्फलमूलत्वेन बन्धकत्वात्तेषां क्लेशत्वमाह-\nक्लेशमूलः कर्माशयो दृष्टजन्मवेदनीयः॥१२॥\nक्लेशा अविद्यास्मितारागद्वेषाभिनिवेशा मूलं यस्योत्पादे कार्यकारणभावे च स तथोक्तः कर्माशयः। आशेरते सांसारिकाः पुरुषा अस्मिन्नित्याशयो धर्माधर्मरूपः संस्कारः। स द्विविधः। दृष्टादृष्टजन्मवेदनीयः। दृष्टादृष्टजन्मनी वर्तमानभविष्यती ताभ्यां वेदनीयो भोफ़्यः, तीव्रसंवेगेन परदेवताराधनादिद्वारा, महदवमानादिना चेह जन्मान्येवानुभवनीयो दृष्टजन्मवेदनीयः। मृदुमध्यवेगेन कृतकर्मणा जन्मान्तरेऽनुभवनीयोऽदृष्टजन्मवेदनीय इति यावत्। तत्र प्रथमः क्रमेण नन्दीश्वरस्याष्टवार्षिकस्य शिवभजनेन देवत्वादिप्राप्तेः। नहुषस्य महानुभावमहर्षीणामवमानेन सर्पत्वादिप्राप्तेः। एवं द्वितीयोऽन्येषां मन्दानाम्। मनुष्यदेहेन संवत्सरसहस्रादिनिर्वर्त्यभोगस्यासंभवात्। क्लेशमूल इत्यनेन- क्षीणक्लेशानां नास्त्यदृष्टजन्मभोग्यः। ज्ञानेन क्लेशानां कर्मबीजमूलानां नाशात्। नारकिणां तु नास्ति दृष्टजन्मवेदनीय इति ज्ञापितम्॥१२॥\n"
    },
    {
      "book": "YS_Com_Pradipika",
      "id": "65792",
      "key": "2-12",
      "order": 212,
      "tags": [
        "2-12",
        "Pada 2",
        "Sutra 12",
        "Yoga Sutra Commentary"
      ],
      "text": "\nअङ्गसमाधेरेवोत्तरपरिणामानन्तरकालीनं परिणामान्तरमाह –\nततः पुनः शान्तोदितौ तुल्यप्रत्ययौ चित्तस्यैकाग्रतापरिणामः ॥ १२ ॥\nततः सर्वार्थताया निःशेषतः क्षये सति शान्तोदितौ विनष्टोत्पन्नौ तुल्यप्रत्ययावेकाकारप्रत्ययौ चित्तस्यैकाग्रताकालीनः परिणामो भवति । सजातीयैकैकः प्रत्ययो नश्यत्यन्योन्यश्चोत्पद्यत इत्यर्थः । पूर्वधर्मापाये धर्मान्तरोत्पत्तेरेव परिणामत्वादिति भावः ॥ १२ ॥\n"
    },
    {
      "book": "YS_Com_ManiPrabha",
      "id": "65623",
      "key": "2-12",
      "order": 212,
      "tags": [
        "2-12",
        "Pada 2",
        "Sutra 12",
        "Yoga Sutra Commentary"
      ],
      "text": "\nक्लेशान्निरूप्य, ननु कथं तेषां क्लेशत्वमित्याशङ्क्य कर्मतत्फल-मूलत्वेन बन्धकत्वात् तेषां क्लेशत्वमित्याह- \nक्लेशमूलः कर्माशयो दृष्टादृष्टजन्मवेदनीयः ॥ ( १२ )\nअत्र त्रिभिः पदैः क्रमेण कर्मणो हेतुस्वरूपकार्य्याण्युच्यन्ते । ( आशेरते सांसारिकाः पूरुषा अस्मिन्नित्याशयः ) ( आशेरत इत्याशयः) कर्मणां धर्माधर्मरूपसंस्कारः । क्लेशाः कामक्रोधादयो मूलमस्येति क्लेशमूलः । स च द्विविधः दृष्टजन्मवेदनीयः अदृष्टजन्मवेदनीयश्चेति । येन देहेन कर्म कृतं ( तद् दृष्टं जन्म ) तेनैव देहेन भोक्तव्य आद्यः । यथा नन्दीश्वरो बाल एव मनुष्य-देहेन तीव्रसंवेगेन मन्त्रतपःसमाधिभिः ईश्वराराधनं कृत्वा सद्य एव देवत्वजातिं दीर्घायुः, दिव्यभोगांश्च लब्धवान् । तथा विश्वामित्रो जात्यायुषी लब्धवान् । तथा भीतव्याधितकृपणविश्वस्तमहानुभावेषु कृतोपराधः सद्य एव पच्यते । यथा नहुषस्य महर्ष्यपराधेन सद्यः सर्पत्वमभवत् । द्वितीयस्तु जन्मान्तरभोग्यस्वर्गनरकादिहेतुः कर्माशय इत्यर्थः ।। \n"
    },
    {
      "book": "YS_Com_VyasaBhashya",
      "id": "65439",
      "key": "2-12",
      "order": 212,
      "tags": [
        "2-12",
        "Pada 2",
        "Sutra 12",
        "Yoga Sutra Commentary"
      ],
      "text": "\nक्लेशमूलः कर्माशयो दृष्टादृष्टजन्मवेदनीयः ॥ १२ ॥ \nतत्र पुण्यापुण्यकर्माशयः कामलोभमोहक्रोधप्रभवः। स दृष्टजन्मवेदनीयश्चादृष्टजन्मवेदनीयश्च। तत्र तीव्रसंवेगेन मन्त्रतपःसमाधिभिर्निर्वर्तित ईश्वरदेवतामहर्षिमहानुभावानामाराधनाद्वा यः परिनिष्पन्नः स सद्यः परिपच्यते पुण्यकर्माशय इति। तथा तीव्रक्लेशेन भीतव्याधितकृपणेषु विश्वासोपगतेषु वा महानुभावेषु वा तपस्विषु कृतः पुनः पुनरपकारः स चापि पापकर्माशयः सद्य एव परिपच्यते। यथा नन्दीश्वरः कुमारो मनुष्यपरिणामं हित्वा देवत्वेन परिणतः। तथा नहुषोऽपि देवानामिन्द्रः स्वकं परिणामं हित्वा तिर्यक्त्वेन परिणत इति। तत्र नारकाणां नास्ति दृष्टजन्मवेदनीयः कर्माशयः। क्षीणक्लेशानामपि नास्त्यदृष्टजन्मवेदनीयः कर्माशय इति ॥ १२ ॥ \n"
    },
    {
      "book": "YS_Com_RajaMartandaBhashya",
      "id": "64952",
      "key": "2-12",
      "order": 212,
      "tags": [
        "2-12",
        "Pada 2",
        "Sutra 12",
        "Yoga Sutra Commentary"
      ],
      "text": "\nएवं क्लेशानां तत्त्वमभिधाय कर्माशयस्याभिधातुमाह –\nक्लेशमूलः कर्माशयो दृष्टादृष्टजन्मवेदनीयः ॥ १२ ॥ \nकर्माशय इत्यनेन तस्य स्वरूपमभिहितम्। यतो वासनारूपाण्येव कर्माणि क्लेशमूल इत्यनेन कारणमभिहितम्। यतः कर्मणां शुभाशुभानां क्लेशा एव निमित्तम्। दृष्टादृष्टजन्मवेदनीय इत्यनेन फलमुक्तम्। अस्मिन्नेव जन्मनि अनुभवनीयो दृष्टजन्मवेदनीयः। जन्मान्तरानुभवनीयोऽदृष्टजन्मवेदनीयः। तथा हि कानिचित्पुण्यानि कर्माणि देवताराधनादीनि तीव्रसंवेगेन कृतानीहैव जन्मनि जात्यायुर्भोगलक्षणं फलं प्रयच्छन्ति यथा नन्दीश्वरस्य भगवन्महेश्वराराधनबलादिहैव जन्मनि जात्यादयो विशिष्टाः प्रादूर्भूताः। एवमन्येषां विश्वामित्रादीनां तपः प्रभावाज्जात्यायुषी। केषांचिज्जातिरेव यथा तीव्रसंवेगेन दुष्टकर्मकृतां नहुषादीनां जात्यन्तरादिपरिणामः। उर्वश्याश्च कार्तिकेयवने लतारूपतया। एवं व्यस्तसमस्तरूपत्वेन यथायोगं योज्यम्।\n"
    }
  ]
}