{
  "results": [
    {
      "book": "YogaSutras",
      "id": "64086",
      "key": "4-2",
      "order": 163,
      "tags": [
        "Pada 4",
        "Sutra 2"
      ],
      "text": "जात्यन्तरपरिणामः प्रकृत्यापूरात् ॥ ४-२ ॥"
    }
  ],
  "related": [
    {
      "book": "YS_Com_YogaChandrika",
      "id": "66771",
      "key": "4-2",
      "order": 402,
      "tags": [
        "4-2",
        "Pada 4",
        "Sutra 2",
        "Yoga Sutra Commentary"
      ],
      "text": "\nजात्यन्तरपरिणामः प्रकृत्यापूरात् ॥ २ ॥\nजात्यन्तरेति । योऽह्यस्मिन् जन्मनि जात्यन्तरपरिणामः स प्रकृत्या पूरणात् पाश्चात्यजन्यप्रकृतयोऽस्मिन् जन्मनि विकारानापूरयन्ति ॥ २ ॥\n"
    },
    {
      "book": "YS_Com_YogaSudhakara",
      "id": "66636",
      "key": "4-2",
      "order": 402,
      "tags": [
        "4-2",
        "Pada 4",
        "Sutra 2",
        "Yoga Sutra Commentary"
      ],
      "text": "\nननु परमेश्वरसमाराधनादितपःप्रभावेणैव नन्दीश्वरो मनुष्यदेहेन देवत्वमगमदित्युपाख्यायते; तत्कथम्, मनुष्यदेहस्य देवशरीराकारेण परिणामायोगादित्याशङ्क्याह –\nजात्यन्तरपरिणामः प्रकृत्यापूरात् ॥ २ ॥\nप्रधानाद्यः पृथिव्यन्ताः प्रकृतयः । तासां सर्वत्र विद्यमानतया नरादिदेहावयवेष्वापूराद्धर्मादि-निमित्तानुरोधेनावयवानुप्रवेशाज्जात्यन्तरपरिणामो युज्यत इत्यर्थः ॥ २ ॥\n"
    },
    {
      "book": "YS_Com_Vritti",
      "id": "66400",
      "key": "4-2",
      "order": 402,
      "tags": [
        "4-2",
        "Pada 4",
        "Sutra 2",
        "Yoga Sutra Commentary"
      ],
      "text": "\nननु यदा मनुष्यादिशरीरेणैव देवभावं प्राप्नोति सिद्ध्या यदा वाणिमादिसिद्धयः प्रादुर्भवन्ति तदा किं सङ्कल्पोगजधर्माभ्यामतिरिक्तं कारणमपेक्षते न वेति संशये सत्याह –\nजात्यन्तरपरिणामः प्रकृत्यापूरात् ॥ २ ॥\nमनुष्यादिशरीरस्य देवादिजात्यन्तररूपः परिणामः सत्वादिविशेषरूपाणां देवादिशरीरारम्भयोग्यानामापूरणादेव भवति । तत्र च पूरणेऽधर्मादिप्रतिबन्धनिवृत्तिद्वारा योगिसंकल्पयोगजधर्मादिकं निमित्तमात्रम् । जात्यन्तरपदं च महिमाद्युपलक्षकमपि । प्रकृत्यापूरोऽपगमस्याप्युपलक्षकः । तेनाणिमादिसिद्धिप्रकारोऽप्युक्तः । अत एव वामनादेस्तदापूर एव शरीरवृद्धिरगस्त्यपीयमानसमुद्रस्य च तदपसरणादेवाल्पत्वमुपपन्नम् । कायव्यूहादिकं तु देहान्तरादिप्रकृतीनां पृथगेवारम्भकसंयोगादिति बोध्यम् । एवं हिरण्यगर्भादीनां जगत्सृष्ट्याद्यपि प्रकृत्यापूरादिति बोध्यम् । प्रकृत्यापूरणमत्र जीवान्तराणां स्वस्वोपाधिसंयोगस्याप्युपलक्षणं येन योगी जीवान्तरसंयोगेन गजतुरगादीनि निर्मायैश्वर्यं भूङ्क्ते । तत्र समाधिसिद्धावयं विशेषः, यत्तत्संस्कृतमेव चित्तमात्मसाक्षात्कारद्वारा मोक्षहेतुर्नान्यसिद्धिसंस्कृतमिति । प्रह्लादादीनां भक्तिजा सिद्धिस्तपःसिद्धिमध्य एव प्रविष्टा ’ अक्षयः परमो धर्मो भक्तिलेशेन जायते’ इति स्मृतेस्तपोन्तराद्भक्तिरधिकेति बोध्यम् ॥ २ ॥\n"
    },
    {
      "book": "YS_Com_SutrarthaBodhini",
      "id": "66196",
      "key": "4-2",
      "order": 402,
      "tags": [
        "4-2",
        "Pada 4",
        "Sutra 2",
        "Yoga Sutra Commentary"
      ],
      "text": "\nननु तपःप्रभावादिहैव नन्दीश्वरस्य श्रीगौरीकृपया देवशरीतपरिणामः श्रूयते । तत्र न तावन्नरदेहावयवानामेवोपादानत्वम् । नरदेहमात्रहेतोर्विलक्षणकार्यकारित्वायोगात् । न तावन्नरदेह एव, तस्मिन् सति परिणामान्तरायोगात् । नष्टस्य चाऽहेतुत्वादित्याशङ्क्याह –\nजात्यन्तरपरिणामः प्रकृत्यापूरात् ॥ २ ॥\nप्रधानादयः पृथिव्यन्ताः प्रकृतयस्तासां सर्वत्र सत्त्वान्नरादिदेहावयवेषु तासामापूराद् धर्मादिनिमित्तानुरोधेनावयवाऽनुप्रवेशाज्जात्यन्तरपरिणामो युज्यते । यथाऽग्निकणस्य प्रकृत्यनुग्रहाद् वनादौ बहुतृणादिमण्डलव्यापित्वं तद्वदित्यर्थः ॥ २ ॥\n"
    },
    {
      "book": "YS_Com_SiddhantaChandrika",
      "id": "66060",
      "key": "4-2",
      "order": 402,
      "tags": [
        "4-2",
        "Pada 4",
        "Sutra 2",
        "Yoga Sutra Commentary"
      ],
      "text": "\nननु सिद्धिस्तृतीयपादे वर्णिता अणिमादिप्रादुर्भावरूपा। तत्राणोर्महद्भावः। एवं सा एकधा भवति त्रिधा भवति पञ्चधा। शतश्च दश चैकश्च सहस्राणि च विंशतिरित्यादिश्रुतिसिद्धकामरूपतादशायां मनुष्यादिरूपेण परिणम्य स्थितानां देवतिर्यगादिजातिपरिणामः। एवम्महतोनुभावादिश्च कथम्। पूर्वपरिणामवति परिणामान्तरायोगात्। नानुपमृद्यप्रादुर्भाव इति ज्ञायेन पूर्वपरिणामनाशस्य हेतुत्वात्। न च तेषां सङ्कल्पमात्रेण तत्सिद्धिः। संयमस्य निमित्तमात्रत्वात्। तत्राह – \nजात्यन्तरपरिणामः प्रकृत्यापूरात्॥२॥\nप्रधानादिपृथिव्यादन्ताः कायेन्द्रियादिप्रकृतयः। तासाम् आपूराद् धर्माद्यनुरोधेन मनुष्यादिदेहावयवेषु अनुप्रवेशात् कामरूपतादशायां देवतिर्यगादिरूपजात्यन्तपरिणामः, अणेर्महद्भावश्च भवति। एवं महतोणुभावः प्रकृत्यपगमादित्यपि बोध्यम्॥२॥\n"
    },
    {
      "book": "YS_Com_Pradipika",
      "id": "65834",
      "key": "4-2",
      "order": 402,
      "tags": [
        "4-2",
        "Pada 4",
        "Sutra 2",
        "Yoga Sutra Commentary"
      ],
      "text": "\nजात्यन्तरपरिणामः प्रकृत्यापूरात् ॥ २ ॥\nदेहेन्द्रियकारणसात्विकाद्यवयवोपचयाद्भवति । यथा नन्दीश्वरस्य ब्राह्मणदेहेन्द्रिययोर्देवसंबन्धिदेहेन्द्रियरूपता दैवप्रकृत्यनुप्रवेशादित्यर्थः । जात्यन्तरपदं च महिमाद्यखिलसिद्ध्युपलक्षणं प्रकृत्यापूरश्चापगमस्याप्युपलक्षकः । तेनाणिमादिसिद्धिप्रकारोऽप्युक्त इति ॥ २ ॥\n"
    },
    {
      "book": "YS_Com_ManiPrabha",
      "id": "65704",
      "key": "4-2",
      "order": 402,
      "tags": [
        "4-2",
        "Pada 4",
        "Sutra 2",
        "Yoga Sutra Commentary"
      ],
      "text": "\nननु तपः प्रभावात् इहैव नन्दीश्वरस्य नरस्य श्रीगौरीवल्लभकटाक्षवीक्षणेन देवशरीरपरिणामः श्रूयते । तत्र न तावदयं नरदेहः देवादिदेहस्योपादानम् । तस्मिन् स्थिते परिणामान्तरायोगात् नष्टस्याहेतुत्वात् । नापि तदवयवा एवोपादानम् । नरदेहमात्रहेतोः विलक्षणकार्यकारित्वायोगात् इत्याशङ्क्याह- \nजात्यन्तरपरिणामः प्रकृत्यापूरात् ॥ ( २ )\nप्रधानादयः पृथिव्यन्ताः प्रकृतयः । तासां सर्वत्र सत्त्वात् नरादिदेहावयवेषु तासाम् आपूरात्- धर्मादिनिमित्तानुरोधेन अवयवानुप्रवेशात् जात्यन्तरपरिणामः युज्यते । यथा अग्निकरणस्य प्रकृत्यनुग्रहात् वनादौ बहुतृणादिमण्डलव्यापित्वं तद्वदित्यर्थः ॥\n"
    },
    {
      "book": "YS_Com_VyasaBhashya",
      "id": "65452",
      "key": "4-2",
      "order": 402,
      "tags": [
        "4-2",
        "Pada 4",
        "Sutra 2",
        "Yoga Sutra Commentary"
      ],
      "text": "\nतत्र कायेन्द्रियाणामन्यजातीयपरिणतानाम् –\nजात्यन्तरपरिणामः प्रकृत्यापूरात् ॥ २ ॥ \nपूर्वपरिणामापाय उत्तरपरिणामोपजनस्तेषामपूर्वावयवानुप्रवेशाद्भवति। कायेन्द्रियप्रकृतयश्च स्वं स्वं विकारमनुगृह्णन्त्यापूरेण धर्मादिनिमित्तमपेक्षमाणा इति ॥ २ ॥ \n"
    },
    {
      "book": "YS_Com_RajaMartandaBhashya",
      "id": "65060",
      "key": "4-2",
      "order": 402,
      "tags": [
        "4-2",
        "Pada 4",
        "Sutra 2",
        "Yoga Sutra Commentary"
      ],
      "text": "\nतत्र याः पूर्वमुक्ताः सिद्धयस्तासां नानाविधजन्मादि कारणप्रतिपादनद्वारेणैवं बोधयति। मदि या एताः सिद्धयस्ताः सर्वाः पूर्वजन्माभ्यस्तसमाधिबलाज्जन्मादिनिमित्तमात्रत्वेनाऽश्रित्य प्रवर्तन्ते। ततश्चानेकभवसाध्यस्य समाधेर्न क्षतिरस्तीत्याश्वासोत्पादनाय समाधिसिद्धेश्च प्राधान्यख्यापनार्थं कैवल्यप्रयोगार्थं चाऽऽह –\nजात्यन्तरपरिणामः प्रकृत्यापूरात् ॥ २ ॥ \nयोऽयमिहैव जन्मनि नन्दीश्वरादीनां जात्यादिपरिणामः सप्रकृत्यापूरात् पाश्चात्त्या एव हि प्रकृतयोऽमुष्मिञ्जन्मनि विकारानापूरयन्ति जात्यन्तराकारेण परिणामयन्ति।\n"
    }
  ]
}