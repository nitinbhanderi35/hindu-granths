{
  "results": [
    {
      "book": "YogaSutras",
      "id": "64110",
      "key": "3-22",
      "order": 128,
      "tags": [
        "Pada 3",
        "Sutra 22"
      ],
      "text": "सोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥ ३-२२ ॥"
    }
  ],
  "related": [
    {
      "book": "YS_Com_YogaChandrika",
      "id": "66755",
      "key": "3-22",
      "order": 322,
      "tags": [
        "3-22",
        "Pada 3",
        "Sutra 22",
        "Yoga Sutra Commentary"
      ],
      "text": "\nसोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥ २२ ॥\n"
    },
    {
      "book": "YS_Com_YogaSudhakara",
      "id": "66574",
      "key": "3-22",
      "order": 322,
      "tags": [
        "3-22",
        "Pada 3",
        "Sutra 22",
        "Yoga Sutra Commentary"
      ],
      "text": "\nसोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥ २२ ॥\nसोपक्रमं शीघ्रविपाकं कर्म, निरुपक्रमं च चिरविपाकं कर्म यत्, तत्रोभयत्र संयमेन साक्षात्कारात्तद्विपाकस्यायुषोऽपरान्तोऽवसानम्, तस्य ज्ञानममुष्मिन्देशेऽमुककाले मम कायवियोग इति साक्षात्कारो भवति ॥ २२ ॥\n"
    },
    {
      "book": "YS_Com_Vritti",
      "id": "66385",
      "key": "3-22",
      "order": 322,
      "tags": [
        "3-22",
        "Pada 3",
        "Sutra 22",
        "Yoga Sutra Commentary"
      ],
      "text": "\nसोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥ २२ ॥\nसोपक्रमं तीव्रवेगेन फलदातृ, निरुपक्रमं मन्दवेगेन फलदातृ, एवंभूतं यत्प्रवृत्तफलकमायुष्करं कर्म तत्साक्षात्कारेणैवायुर्निर्णयौचित्यात्, तत्र संयमात्तदन्यतररूपेण साक्षात्कारे सति अपरान्तस्य मरणस्य कालज्ञानं भवतीत्यर्थः । तत्र तीव्रवेगत्वेऽल्पकालता । मन्दवेगत्वे विलम्बः । अरिष्टेभ्यो वा । अरिष्टानि मार्कण्डेयपुराणाद्युक्तानि यथा पिहितकर्णस्यान्तर्घोपाश्रवणं नेत्रेऽवष्टब्धे ज्योतिरदर्शनमित्यादीनि ॥ १२ ॥\nदिनमाससंवत्सराः ॥ दिनमाससंवत्सरादिभेदैर्मृत्युचिह्नानि । तेभ्यो वा लिङ्गेफ़्भ्यो मरणज्ञानं भवतीत्यर्थः ॥ २१ ॥\n"
    },
    {
      "book": "YS_Com_SutrarthaBodhini",
      "id": "66171",
      "key": "3-22",
      "order": 322,
      "tags": [
        "3-22",
        "Pada 3",
        "Sutra 22",
        "Yoga Sutra Commentary"
      ],
      "text": "\nविभूत्यन्तरमाह –\nसोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥ २२ ॥\nपूर्वजन्मकृतमिदानीं स्थितं कर्म द्विविधं, सोपक्रमं निरुपक्रमं च । फलदानव्यापारयुक्तं सोपक्रमम् । कालान्तरे फलप्रदं निरुपक्रमम् । तत्र संयमेन साक्षात्कारात्तद्विषयस्यायुषोऽवसानम-परान्तशब्दितं ज्ञायते । परस्य प्रजापतेरपरान्तो महाप्रलयः । नराणान्तु मरणमपरान्तः । तस्य ज्ञानम् अस्मिन् देशकालादौ मम देहवियोगसाक्षात्कारः । प्रसङ्गाद् अयोगिसाधारणमाह ॥ अरिष्टेभ्यो वेति ॥ त्रिविधमरिष्टम् आध्यात्मिकमाधिभौतिकमाधिदैविकं चेति । तत्रायं स्वदेहेऽपिहितकर्णे न शृणोति । ज्योतिर्नेत्रेऽवष्टब्धे न पश्यति । तृतीयं स्वर्गमकस्मात् सिद्धान् वा पश्यतीति, विपरीतं वा सर्वमित्यनेनापि भवेदपरान्तज्ञानमित्यर्थः ॥ २२ ॥\n"
    },
    {
      "book": "YS_Com_SiddhantaChandrika",
      "id": "66074",
      "key": "3-22",
      "order": 322,
      "tags": [
        "3-22",
        "Pada 3",
        "Sutra 22",
        "Yoga Sutra Commentary"
      ],
      "text": "\nसिद्ध्यन्तरमाह -\nसोपक्रमं निरुपक्रमं च कर्मतत्संयमाद्यपरान्तज्ञानमरिष्टेभ्यो वा॥२२॥\nपूर्वजन्मकृतमिदानीमस्थितं कर्म द्विविधं सोपक्रमं निरुपक्रमं च। तत्र सोपक्रमं फलदानव्यापारयुक्तम्। निरुपक्रमं कालान्तरे फलप्रदम्। तस्मिन् द्विविधे कर्मणि किं कर्म शीघ्रविपाकं किं वा चिरविपाकमिति संयमात् साक्षात्कृतेऽपरान्तर्शब्दितस्य मरणस्य ज्ञानम्। अमुष्मिन् देशे काले चानेन प्रकारेणामुकहेतुना भविष्यतीत्वेवं भवतीत्यर्थः। प्रसङ्गादयोगिनोऽप्याह॥ अरिष्टेभ्योवेति॥ अरिष्टं त्रिविधम्। अध्यात्मिकम् आधिभौतिकम् आधिदैविकं च। तत्राऽऽध्यात्मिकं च विपरीतोऽसुसञ्चारः, विहितकरणस्य नादाश्रवणादिकं च। आधिभौतिकं च अकस्माद्विकृतपुरुषदर्शनादि। आधिदैविकम् अकाण्ड एवात्रायोग्यस्वर्गादिदर्शनम्। उक्तानि स्कान्दे –\nवामनासापुटे यस्य्स वायुर्वाति दिवानिशम्।\nअखण्दमेकं तस्यायुर्नश्यत्यब्दत्रयेण हि॥\nद्व्यहोरात्रं त्र्यहोरात्रं रविवर्हति सन्ततम्।\nआद्व्येकवर्षे तस्येह जीवितावधिरुच्यते॥\nवहेन्नासापुटयुगे दशाहानि निरन्तरम्।\nवायुश्चेत् प्रतिसङ्क्रान्तिं तदा जीवेदृतुत्रयम्॥\nअरुन्धतिं ध्रुवं चैव विष्णोस्त्रीणि पदानि च।\nआसन्नमृत्युर्नेक्षेत चतुर्थे मातृमण्डलम्॥\nअरुन्धती भवेद्जिह्वा ध्रुवो नासाग्रमुच्यते।\nविष्णोः पदं भ्रुवोर्मध्यं नेत्रग्लौर्मातृमण्डलम्॥\nवेत्ति निलादिवर्णस्य कट्वम्लादिरसस्य च।\nअकस्मादन्यथा भावं षण्मासेन स मृत्युभाक्॥\nषण्मासमृयोंमर्त्यस्य कण्ठोष्ठरसनापुटाः।\nशुष्यन्ति सततं तद्वत् सजिव्हातालुपञ्चमाः॥\nरेतःकरजनेत्रान्तं नीलिमानं भजन्ति चेत्।\nतर्हि कीनाशनगरीं पृष्ठेमासिव्रजेन्नरः॥\nदृतमारुह्य सरटस्त्रिवर्णो यस्य मस्तकम्।\nप्रयातियाति तस्यायुः षण्मासे परिसङ्क्षयन्॥\nसुस्नातस्यापि यसाशु हृदयं परिशुष्यति।\nचरणौ च करौ वापि त्रिमासं तस्य जीवितम्॥\nछायाप्रकम्पते यस्य देहबन्धेऽपि निश्चले।\nकृतान्तदूता बध्नन्ति चतुर्थे मासितं नरम्॥\nयस्य वीर्ये मलं मूत्रं क्षुतं सद्यः पतो दिह।\nएकधैव भवएद्वर्षे जीवितं तस्य निश्चितम्॥\nइन्द्रनीलनिभं व्योम्नि नागवृन्दं य ईक्षते।\nइतस्ततः प्रचलितं षण्मासं स तु जीवति॥\nमतिर्भ्रष्येश्चलेद्वाणी धनुरैन्द्रम् निरीक्षते।\nरात्रौ चन्द्रद्ययं चापि दिवा च द्वौ दिवाकरौ॥\nदिवा स तारकाचन्द्रं रात्रौ व्योमवितारकम्।\nयुगपञ्चचतुर्दिक्षु शाक्रं कोदण्डमण्डलम्॥\nभूरुहे भूधराग्रे वा गन्धर्वनगरालयम्।\nदिवा पिशाचनृत्यं च ह्येते पञ्चत्वहेतवः॥\nसर्वेष्वेतेषु चिन्हेषु यद्येकमभिवीक्षते।\nतदा मासावधिं मृत्युं प्रतीक्षेत न चाधिकम्॥\nअकस्माद्वीक्षते यस्तु पुरुषं कृष्णपिङ्गलम्।\nतस्मिन्नेव क्षणे रूपं सजीवेद् वत्सरद्वयम्॥\nप्रेक्ष्यते भक्ष्यते यो हि पिशाचासुरवायसैः।\nभूतैः प्रेतैः श्वभिर्गृध्रैर्गोमायुखरशूकरैः॥\nशरभैः करभैः कीरैः श्येनैरन्यैश्च जन्तुभिः।\nस्वप्नं स जीवितं त्यक्त्वा वर्षान्ते यममीक्षते॥\nगन्धपुष्पांशुकैः शोणैः स्वां तनुं भूषितां नरः।\nयः पश्येत् स्वप्नसमये सोऽपि मामांस्तु जीवति॥\nपांशुराशीं च वल्मीकं यूपं दण्डमथापिव।\nयोऽधिरोहति वै स्वप्ने स पृष्ठे मासि नश्यति॥\nरासभारूढमात्मानं तलाभ्यक्तं च मुण्डितम्।\nनीयमानं यमाशायां यः पश्येत् स च पूर्ववत्॥\nस्वमौलौ स्वस्तनौ वापि यः पश्येत् स्वप्नगो नरः।\nतृणानि शुष्ककाष्ठानि पृष्ठेमासि स नश्यति॥\nलोहदण्डधरं कृष्णं पुरुषं कृष्णवाससम्।\nस्वप्ने योऽग्रे स्थितं पश्येत् स त्रीन् मासान्न लङ्घ्येत्॥\nकाली कुमारी यं स्वप्ने बन्धियाद् बाहुपाशकैः।\nस मासेन समीक्ष्येत नगरीं शमनोषिताम्॥\nनरो यो वानरारूढो यायात् प्राचीं दिशं स्वपन्।\nदिनैः पञ्चदशैरेव पश्येत् संयमनीं पुरीम्॥\nकृपणोऽपि वदान्यः स्याद् वदान्यः कृपणो यदि।\nप्रकृतेर्विकृतिश्च स्यात्तदा पञ्चत्वमृच्छति॥\nमार्कण्डेये –\nअरश्मिबिम्बं सूर्ये च बिम्बं सूर्योशुमालिनम्।\nदृष्ट्वैकादश मासांस्तु नरो वर्षे न जीवति॥\nचरेन्मूत्रं पुरीषं च यःस्वर्णे रजतं तथा।\nप्रत्यक्षमथवा स्वप्ने जीवितं दशमासिकम्॥\nदृष्ट्वा प्रेतपिशाचानां गन्धर्वनगराणि च।\nसुवर्णवर्णवृक्षांश्च नवमासान् स जीवति॥\nस्थूलः कृशः कृशः स्थूलो योऽकस्मादेव जायते।\nप्रकृतेश्च निवर्तेत तस्यायुश्चाष्टमासिकम्॥\nकपोतो गृध्रकाकोलौ वायसो वापि मूर्ध्वनि।\nक्रव्यादो वा खगस्तिष्ठेत् षण्मासायुः प्रदर्शकः॥\nहन्यते काकपङ्क्तिभिः पांशुवर्षेण वानरः।\nशुष्येच्च वै यस्य मर्म स्नानाद्वामादधस्तनम्॥\nतस्यापि पञ्चभिर्मासैर्विद्यान्मृत्युमुपस्थितम्।\nघृते तैले तथाऽऽदर्शे तोये वाऽप्यात्मनस्तनुम्॥\nयः पश्येदशिरस्कां वा मासादूर्ध्वे न जीवति।\nरक्तकृष्णाम्बरचरा गायन्ती हसती च यम्॥\nदक्षिणाशां नयेन्नारी स्वप्ने सोऽपि न जीवति।\nनग्नं क्षपणकं स्वप्ने हसमानं महाबलम्॥\nएतं चाऽऽवीक्ष्य वल्गन्तं विद्यान्मृत्युमुपस्थितम्।\nआमस्तकतलं यस्तु निमग्नं कङ्कसागरे॥\nस्वप्नेपश्यत्त्यथात्मानं स सद्योम्रियते नरः।\nकेशाङ्गारांस्तथा भस्म भुजङ्गं निर्जलां नदीम्॥\nदृष्ट्वा स्वप्ने दशाहानु मृत्युरेकादशेऽहानि।\nकरालैर्विकटैः कृष्णैः पुरुषैरुद्यदायुधैः॥\nपाषाणैस्ताडितः स्वप्ने सद्यो मृत्युमवाप्नुताम्।\nसूर्योदये यस्य शिवाः क्रोशन्त्यायान्ति सम्मुखम्॥\nविपरीत्या परीत्या च स सद्योर्मृत्युमृच्छति।\nयस्य वै भुक्तमात्रस्य हृदये बाधते क्षुधा॥\nजायन्ते दन्तघर्षाश्च स गतायुर्न संशयः।\nदीपादिगन्धं नो वेत्ति त्रस्यत्यपि तथा निशि॥\nनात्मानं परनेत्रस्थं वीक्षते न स जीवति।\nपिधाय कर्णौ निर्घोषं न श्रुणोत्यात्मसम्भवम्॥\nनश्यते चाक्ष्णोज्योतिर्यस्य सोऽपि न जीवति।\nस्वप्नेऽग्निं प्रविशेद्यस्तु न च निष्क्रमते पुनः॥\nजलप्रवेशादपि वा तदन्तं तस्य जीवितम्।\nउष्ट्ररासभयानेन यः स्वप्ने दक्षिणां दिशम्॥\nप्रयाति तं विजानीयात् सद्योन्मृत्युं नरेश्वर।\nस्ववस्रममलं शुक्लं रक्तं पश्यत्यथाऽसितम्॥\nयः पुमान् मृत्युमासन्नं तस्यापि हि विनिर्दिशेत्।\nयैश्चाऽऽविनीतः सततं येऽस्य पूज्यतमा मताः॥\nतानेव वावजानाति तानेव च विनिन्दति।\nदेवान्नार्चयते वृद्धान् गुरून् विप्रांश्च निन्दति॥\nमातापित्रोरहङ्कारं योगिनां च महात्मनाम्।\nप्राप्ते काले तु विदुषस्तद् विज्ञेयं विचक्षणैः॥\nएवमादीन्यरिष्टानि ज्ञात्वा प्राज्ञो मतिं हरौ।\nकुर्यात्ततो भवेत्तस्य जीवितं मुक्तिरेव वा॥\nउत्क्रान्तिकाले संस्मृत्य पुनर्योगित्वमृच्छति।\nअक्षीणकर्मबन्धश्च योगवासनया तदा॥\nतस्मादसिद्धयोगेन सिद्धयोगेन वा पुनः।\nज्ञेयान्यरिष्टानि तदा येनोत्क्रान्तौ न सीदति॥\nदृष्ट्वारिष्टं तथा योगी त्यक्त्वा मरणजं भयम्।\nतत्स्वभावं तदाऽऽलोच्य योगं युञ्जीत तत्त्ववित्॥\nततो मृत्युभयान्मुक्तो विहरेद्वा यथासुखम्, इति॥\nअस्मादेव हेतोर्योगसिद्धिप्रस्तावेऽरिष्टेभ्यो वेति कथितम्। उपलक्षणमेतच्छायापुरुषदर्शनस्यापि। तद्दर्शनप्रकारश्चोक्तस्कन्त्रे –\nआकाशे विगताऽम्बुदे निशि सिते पक्षे पुनः प्रत्यहं\nभूमावापदमाललाटफलकं ह्येकाग्रचित्तश्चिरम्।\nप्रातः पृष्ठगतेरवागनिमिषं छायाङ्गलेखां चिरं\nदृष्ट्वोर्धे नयनेन यत् सिततरं छायानरं पश्यति।\nतत्कर्णास्यकरास्यपार्श्वहृदयाभावेक्षणेऽर्का१२ऽश्व७दिग्१०-\nभू१रामाक्षि२समा शिरो विगमतो मामांस्तु षड् जीवति॥\nहृद्रन्ध्रदृष्ट्या मुनिसङ्ख्यमासान् द्विदेहदृष्ट्या तु मृतिस्तदैव॥\nसम्पूर्णदृष्ट्या तु न वर्षमध्ये रोगो मृतिर्वेति वदन्ति सत्यम्, इति सङ्क्षेपः॥२२॥\n"
    },
    {
      "book": "YS_Com_Pradipika",
      "id": "65808",
      "key": "3-22",
      "order": 322,
      "tags": [
        "3-22",
        "Pada 3",
        "Sutra 22",
        "Yoga Sutra Commentary"
      ],
      "text": "\nसोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥ २२ ॥\nसोपक्रमं तीव्रवेगेन फलदातृ । निरुपक्रमं मन्दवेगेन फलदातृ । एवं भूतं यत्कर्मार्थात्प्रारब्धफलकमायुष्करं तत्साक्षात्कारेणैवायुर्निर्णयौचित्यात्, तत्र संयमात्तदन्यतररूपेण तत्साक्षात्कारे सति अपरान्तस्य पश्चिमस्य मरणस्य ज्ञानं भवति । शीघ्रविलम्बान्यतरविशेषेणेति शेषः । आरब्धफलकस्यायुष्करकर्मणो हि तीव्रवेगतः फलदातृतया साक्षात्कारे सति आयुर्ह्रासो ज्ञायते, इतरथा वैपरीत्यं ज्ञायत इति योगिभिरवधानार्थं मरणकाले ज्ञातव्य इत्याशयेन । प्रसङ्गान्मरणज्ञानस्योपायान्तरमाह – अरिष्टेभ्यो वेति । अरिष्टानि वसिष्ठसंहितामार्कण्डेयपुराणादिषूक्तानि ॥ २१ ॥\n"
    },
    {
      "book": "YS_Com_ManiPrabha",
      "id": "65617",
      "key": "3-22",
      "order": 322,
      "tags": [
        "3-22",
        "Pada 3",
        "Sutra 22",
        "Yoga Sutra Commentary"
      ],
      "text": "\nविभूत्यन्तरमाह- \nसोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥ ( २२ )\nपूर्वजन्मकृतम् इदानीं स्थितं कर्म द्विविधम् । सोपक्रमं निरुपक्रमं च । फलदानव्यापारयुक्तं शीघ्रविपाकं च सोपक्रमम्, सातपदेशे प्रसारितेनार्द्रवस्रेण शीघ्रं शुष्यता तुल्यं, कालान्तरे फलप्रदमिदानीं निर्व्यापारं चिरविपाकं निरुपक्रमं, निरातपदेशे पिण्डीकृतार्द्रवस्त्रतुल्यम् । तत्र संयमेस्स्य साक्षात्कारात् तद्विपाकस्यायुषोस्वसानमपरान्तशब्दितं ज्ञायते । परस्य प्रजापतेरन्तः परान्तः महाप्रलयः । नरादीनां मरणमरान्तः । तस्य ज्ञानममुष्मिन्देशे अमुककाले मम देहवियोग इति साक्षात्कारः । तत्र सोपक्रमकर्मसाक्षात्कारे तद्विपाकस्य झटिति भोगार्थं बहुशरीराणि गृहीत्वा योगी स्वेच्छया म्रियते । एकेन तत्र तद्भोगे मरणविलम्बः । \nप्रसङ्गादाह- अरिष्टेभ्यो वा इति । तत्राध्यात्मिकारिष्टानि करपिहितकर्णपुटस्य प्राणघोषाश्रवणादीनि, आधिभौतिकानि यमभटदर्शनादीनि, आधिदैविकान्यकस्मात्स्वर्गदर्शनादीनि, एतानि( अतीव ) ( अरिवत् ) त्रासयन्ति इति अरिष्टानि त्रिविधानि मरणलिङ्गानि तेभ्यो वा मरणज्ञानं ( भवत्ययोगिनोस्पीत्यर्थः ।) ( भवति अस्य योगिनः । यद्यपि अयोगिनामपि अरिष्टेभ्यः प्रायेण मरणज्ञानमुत्पद्यते, तथापि तेषां तत्संशयरूपम् । योगिनां तु नियतकालदेशतया प्रत्यक्षवदव्यभिचारीति विशेष इत्यर्थः) ।।\n"
    },
    {
      "book": "YS_Com_VyasaBhashya",
      "id": "65441",
      "key": "3-22",
      "order": 322,
      "tags": [
        "3-22",
        "Pada 3",
        "Sutra 22",
        "Yoga Sutra Commentary"
      ],
      "text": "\nसोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥ २२ ॥ \nआयुर्विपाकं कर्म द्विविधं सोपक्रमं निरुपक्रमं च। तत्र यथाऽऽर्द्रं वस्त्रं वितानितं लघीयसा कालेन शुष्येत्तथा सोपक्रमम्। यथा च तदेव संपिण्डितं चिरेण संशुष्येदेवं निरुपक्रमम्। यथा वाऽग्निः शुष्के कक्षे मुक्तो वातेन समन्ततो युक्तः क्षेपीयसा कालेन दहेत्तथा सोपक्रमम्। यथा वा स एवाग्निस्तृणराशौ क्रमशोऽवयवेषु न्यस्तश्चिरेण दहेत्तथा निरुपक्रमम्। तदैकभविकमायुष्करं कर्म द्विविधं सोपक्रमं निरुपक्रमं च। तत्संयमादपरान्तस्य प्रायणस्य ज्ञानम्।\nअरिष्टेभ्यो वेति। त्रिविधमरिष्टमाध्यात्मिकमाधिभौतिकमाधिदैविकं चेति। तत्राऽऽध्यात्मिकं घोषं स्वदेहे पिहितकर्णो न शृणोति, ज्योतिर्वा नेत्रेऽवष्टब्धे न पश्यति। तथाऽऽधिभौतिकं यमपुरुषान्पश्यति, पितॄनतीतानकस्मात्पश्यति। तथाऽऽधिदैविकं स्वर्गमकस्मात्सिद्धान्वा पश्यति। विपरीतं वा सर्वमिति। अनेन वा जानात्यपरान्तमुपस्थितमिति ॥ २२ ॥ \n"
    },
    {
      "book": "YS_Com_RajaMartandaBhashya",
      "id": "65015",
      "key": "3-22",
      "order": 322,
      "tags": [
        "3-22",
        "Pada 3",
        "Sutra 22",
        "Yoga Sutra Commentary"
      ],
      "text": "\nसिद्ध्यन्तरमाह –\nसोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥ २२ ॥ \nआयुर्विपाकं यत्पूर्वकृतं कर्म तद्द्विप्रकारं सोपक्रमं निरुपक्रमं च। तत्र सोपक्रमं यत्फलजननायोपक्रमेण कार्यकारणाभिमुख्येन सह वर्तते। यथोष्णप्रदेशे प्रसारितमार्द्रवासः शीघ्रमेव शुष्यति। उक्तरूपविपरीतं निरुपक्रमं यथा तदेवाऽऽर्द्रवासः संवर्तितमनुष्णदेशे चिरेण शुष्यति। तस्मिन्द्विविधे कर्मणि यः संयमं करोति किं मम कर्म शीघ्रविपाकं चिरविपाकं वा एवं ध्यानदार्ढ्यादपरान्तज्ञानमस्योत्पद्यते। अपरान्तः शरीरवियोगस्तस्मिञ्ज्ञानममुष्मिन्कालेऽमुष्मिन्देशे मम शरीरवियोगो भविष्यतीति निःसंशयं जानाति। अरिष्टेभ्यो वा। अरिष्टानि त्रिविधानि आध्यात्मिकाधिभौतिकाधिदैविकभेदेन। तत्राऽऽध्यात्मिकानि पिहितकर्णः कोष्ठ्यस्य वायोर्घोषं न शृणोतीत्येवमादीनि। आधिभौतिकानि अकस्माद्विकृतपुरुषदर्शनादीनि। आधिदैविकानि अकाण्ड एव द्रष्टुमशक्यस्वर्गादिपदार्थदर्शनादीनि। तेभ्यः शरीरवियोगकालं जानाति। यद्यपि अयोगिनामप्यरिष्टेभ्यः प्रायेण तज्ज्ञानमुत्पद्यते तथाऽपि तेषां सामान्याकारेण तत्संशयरूपं योगिनां पुनर्नियत देशकालतया प्रत्यक्षवदव्यभिचारि।\n"
    }
  ]
}