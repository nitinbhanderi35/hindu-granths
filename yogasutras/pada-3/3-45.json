{
  "results": [
    {
      "book": "YogaSutras",
      "id": "64074",
      "key": "3-45",
      "order": 151,
      "tags": [
        "Pada 3",
        "Sutra 45"
      ],
      "text": "ततोऽणिमादिप्रादुर्भावः कायसंपत्तद्धर्मानभिघातश्च ॥ ३-४५ ॥"
    }
  ],
  "related": [
    {
      "book": "YS_Com_YogaChandrika",
      "id": "66804",
      "key": "3-45",
      "order": 345,
      "tags": [
        "3-45",
        "Pada 3",
        "Sutra 45",
        "Yoga Sutra Commentary"
      ],
      "text": "\nततोऽणिमादिप्रादुर्भावः कायसंपत्तद्धर्मानभिघातश्च ॥ ४५ ॥\nतस्य फलमाह तत इति । अणिमा अणुत्वापत्तिः महिमा महत्त्वं लघिमा लघुत्वप्राप्तिः गरिमा गुरुत्वप्राप्तिः अङ्गुल्यग्रेण चन्द्रादिस्पर्शनशक्तिः, प्राकाम्यमिच्छानभिघातः शरीरान्तःकरणेश्वरत्वमीशित्वं सर्वतः प्रभविष्णुत्वं वशित्वं सर्वभूतानि तदुक्तं नातिक्रामन्ति । त एते अणिमाद्याः समाध्युपयोगिभूतजयाद्योगिनः प्रादुर्भवन्ति एता महासिद्धय इत्युच्यन्ते । कायसम्पत् वक्ष्यमाणा तां प्राप्नोति तद्धर्मानभिघातश्च तस्य कायस्य ये धर्माः रूपादस्तेषामनभिघातो नाशो नास्ति अस्य रूपस्याग्निवाय्वादिना दाहशोषादिकं न भवतीत्यर्थः ॥ ४५ ॥\n"
    },
    {
      "book": "YS_Com_YogaSudhakara",
      "id": "66616",
      "key": "3-45",
      "order": 345,
      "tags": [
        "3-45",
        "Pada 3",
        "Sutra 45",
        "Yoga Sutra Commentary"
      ],
      "text": "\nनन्वस्तु भूतजयः; किं तत इत्यत्राह –\nततोऽणिमादिप्रादुर्भावः कायसंपत्तद्धर्मानभिघातश्च ॥ ४५ ॥\nततो भूतजयाद्योगिनोऽणिमाद्यष्टमहासिद्धयः प्रादुर्भवन्ति। परमाणुतुल्यत्वमणिमा । विभुत्वं महिमा । तूलपिण्डवल्लघुत्वं लघिमा । मेरुवद्गुरुत्वं गरिमा । अङ्गुल्या चन्द्रस्पर्शनं प्राप्तिः । सत्यसङ्कल्पत्वं प्राकाम्यम् । भूतनियन्तृत्वं वशित्वम् । भूतस्रष्टृत्वमीशितृत्वम् । इत्यष्टैश्वर्याणि । अत्र प्राप्त्यन्तानि स्थूलसंयमात्सिध्यन्ति । स्वरूपसंयमात्प्राकाम्यम् । अवशिष्टमवशिष्टत्रयसंयमादिति विभागः । कायसंपद्वक्ष्यमाणलक्षणा, तद्धर्मैस्तस्य काठिन्यादिभूतधर्मैरनभिघातश्च योगिनो भूतजयात्सिध्यतीत्यर्थः ॥ ४५ ॥\n"
    },
    {
      "book": "YS_Com_Vritti",
      "id": "66445",
      "key": "3-45",
      "order": 345,
      "tags": [
        "3-45",
        "Pada 3",
        "Sutra 45",
        "Yoga Sutra Commentary"
      ],
      "text": "\nभूतानां संकल्पानुविधायकत्वे सति या सिद्धयस्ता आह –\nततोऽणिमादिप्रादुर्भावः कायसंपत्तद्धर्मानभिघातश्च ॥ ४५ ॥\nततो भूतजयादणिमादिप्रादुर्भावादिरूपं सिद्धित्रयं भवतीत्यर्थः । अणिमा शरीरस्याणुत्वम् । महिमा योजनादिव्यापित्वम् । गरिमा गुरुत्वम् । लघिमा तूलादिवल्लघुत्वम् । प्राप्तिः भूमिष्ठ एवाङ्गुष्ठाग्रेण चन्द्रं स्पृशतीत्यादिरूपमिन्द्रियाणां सामर्थ्यम् । प्राकाम्यं श्रुतदृष्टेष्विच्छानभिघातः यथा भूमौ जलेष्विव निमज्जतीत्यादि । ईशित्वं सर्वेषां भूतभौतिकानां शरीरवत्संकल्पमात्रेण प्रेरणम् । वशित्वं भूतभौतिकानां गुणानां वश्यत्वम् । सत्यसंकल्पोऽपि चन्द्रमसमादित्यं न करोति ईश्वरेच्छानुविधानात् ईश्वरसंकल्पविरुद्धसंकल्पाकरणात् । तथासति तत्प्रद्वेषेण सिद्धितश्च्यवेरन् । सूत्रेऽणिमादिपदेन प्राकाम्यातिरिक्तानां ग्रहणम् । तस्य तद्धर्मानभिघातपदेन ग्रहणात् । यथा विरोधकृताभिघाताभावः । यथा शिलामप्यनुप्रविशति जलं न क्लेदयति तं नाग्निर्दहति न वायुश्चालयति, अनावरणेऽप्याकाशे आवृतशरीरो भवति, सिद्धानामप्यदृश्यो भवति ॥ ४४ ॥\n"
    },
    {
      "book": "YS_Com_SutrarthaBodhini",
      "id": "66215",
      "key": "3-45",
      "order": 345,
      "tags": [
        "3-45",
        "Pada 3",
        "Sutra 45",
        "Yoga Sutra Commentary"
      ],
      "text": "\nततोऽणिमादिप्रादुर्भावः कायसंपत्तद्धर्मानभिघातश्च ॥ ४५ ॥\nततो भूतजयाद्योगिनोऽणिमाद्यष्टसिद्धयः प्रादुर्भवन्ति । परमाणुतुल्यत्वं लघुतूलपिण्डवल्लघुत्वं भूतनियन्तृत्वमित्याद्यैश्वर्याणि स्थूलसंयमात् सिद्ध्यन्ति । स्वरूपसंयमात् प्राकाम्यम् । कायसंपद् वक्ष्यते। तस्य कायस्य भूतधर्मैः काठिन्यादिभिरनभिघातश्च भूतजयात् सिद्ध्यति, येन शिलान्तर्विशति शीतोष्णादयो न बाधन्त इत्यर्थः ॥ ४५ ॥\n"
    },
    {
      "book": "YS_Com_SiddhantaChandrika",
      "id": "66010",
      "key": "3-45",
      "order": 345,
      "tags": [
        "3-45",
        "Pada 3",
        "Sutra 45",
        "Yoga Sutra Commentary"
      ],
      "text": "\nतस्यैव भूतजयस्य सिद्धिमाह –\nततोऽणिमादिप्राडुर्भावः कायसम्पद्धर्माऽनभिघातश्च॥४५॥\nततो भुतजयादणिमादिप्रादुर्भावः।\nअणिमा लघिमा चैव महिमा गरिमा तथा।\nप्राप्तिः प्राकाम्यमीशित्वं वशित्वं चाष्टमं स्मृतमित्येवमष्टविधैरैश्वर्यस्य प्राप्तिर्भवति। प्रादुर्भवः इत्यनेन सत्त्वप्रधानस्य चित्तस्य स्वरूपत एव तद्योग्यत्वात् संयमेनाभिव्यक्तिमात्रमितिज्ञापितम्। अणिमा सङ्कल्पमात्रेण तत्क्षणादेव प्रकृत्यपगमेन परमाणुवद्देहस्य सूक्ष्मता॥१॥ लघिमा गुरुतरस्यापि पर्वतादेस्तूल्यवल्लघुभावः॥२॥ महिमा आकाशादिवन्महद्भावः॥३॥ गरिमा लघुतरस्यापि तूलादेः पर्वतादिवद्गुरुभावः॥४॥ प्राप्तिः परिच्छिन्नभावस्यैव सङ्कल्पमात्रेणावयवदैर्घ्याद्देशान्तरस्थवस्तुस्पर्शः। यथा अङ्गुल्यग्रेण चन्द्रादिवस्तुस्पर्शशक्तिः॥५॥ एताः पञ्चसिद्धयः स्थूलसंयमस्य फलम्। स्वरूपस्य प्राकाम्यं, तच्चेच्छानभिघातः॥६॥ सूक्ष्मस्य वशित्वम्। तच्च भूतभौतिकानां स्वाधीनकरणम्॥७॥ अन्वयस्य ईशित्वं भूतानामुत्पत्तिविनाशयोः संस्थानविशेषे च सामर्थ्यम्॥८॥ अर्थवत्वस्य यत्र कामावसायित्वं तच्च सत्यसङ्कल्पताप्राकाम्यमेव। नन्वेवं योगी कदाचिज्जलातेजः कुर्यात्। तथा च ईश्वरसत्प्रतिपक्षः स्यादितिचेन्न। ईश्वरसङ्कल्पानुसारेणैव तत्सङ्कल्पस्योत्पत्तेरिति अन्यत्र विस्तरः। एवं कायसम्पद्वक्ष्यमाणा भवति॥ तद्धर्मानभिघातश्च॥ तद्धर्मैः पृथिव्यादिभूतधर्मैः काठिन्यादिभि- रनभिघातोऽप्रतिबन्धश्च भवति। शिलादिष्वपि योगिशरीरप्रवेशदर्शनादिति सङ्क्षेपः॥४५॥\n"
    },
    {
      "book": "YS_Com_Pradipika",
      "id": "65879",
      "key": "3-45",
      "order": 345,
      "tags": [
        "3-45",
        "Pada 3",
        "Sutra 45",
        "Yoga Sutra Commentary"
      ],
      "text": "\nभूतजयस्य फलमाह –\nततोऽणिमादिप्रादुर्भावः कायसंपत्तद्धर्मानभिघातश्च ॥ ४५ ॥\nततो भूतजयादणिमादिप्रादुर्भावादिरूपं सिद्धित्रयं भवतीत्यर्थः । तत्राणिमाद्यष्टसिद्धयः स्मर्यन्ते । ’अणिमा महिमा मूर्तेर्लघिमा प्राप्तिरिन्द्रियैः । प्राकाम्यं श्रुतदृष्टेषु शक्तिः प्रेरणमीशिता । गुणेष्वसङ्गो वशिता यत्कामस्तदवस्यतीति’ । मूर्तेः शरीरस्य अणिमा अणुत्वम् । महिमा योजनादिव्याप्तित्वम् । लघिमा तूलादिवल्लघुत्वम् । भूमिष्ट एवाङ्गुल्यग्रेण चन्द्रमसं स्पृशतीत्यादि सामर्थ्यमिन्द्रियैः प्राप्तिरित्युच्यते। श्रुतदृष्टेषु प्राकाम्यमिच्छानभिघातः, यथा भूमौ जलेष्विव निमज्जतीत्यादि । ईशिता तु भूतभौतिकानां सर्वेषां शरिरवत्संकल्पमात्रेण प्रेरणम् । वशिता च गुणानां भूतभौतिकानां वश्यत्वम् । सत्यसंकल्पत्वं तु यत्कामस्तदवस्यतीत्यनेनोक्तम् । अवस्यन्ति प्राप्नोतीत्यर्थः । अत्र च सूत्रे प्राकाम्यं विहाय सप्तैव सिद्धयोऽणिमादीत्यनेन गृहीताः । प्राकाम्यं तु तद्धर्मानभिघातशब्देन गृहीतमिति विशेषः ॥ ४४ ॥\n"
    },
    {
      "book": "YS_Com_ManiPrabha",
      "id": "65670",
      "key": "3-45",
      "order": 345,
      "tags": [
        "3-45",
        "Pada 3",
        "Sutra 45",
        "Yoga Sutra Commentary"
      ],
      "text": "\nततोस्णिमादिप्रादुर्भावः कायसम्पत्तद्धर्मानभिघातश्च ॥ ( ४५ )\nततः भूतजयात् योगिनोस्णिमाद्यष्टसिद्धयः प्रादुर्भवन्ति । परमाणुतुल्यत्वमणिमा, विभुत्वं महिमा, तूलपिण्डवत् लघुत्वं लघिमा, मेरुवद् गुरुत्वं महिमा, अङ्गुल्या चन्द्रसम्स्पर्शनं प्राप्तिः, सत्यसङ्कल्पत्वं प्राकाम्यं, भूतनियन्तृत्वं वशित्वं, भूतस्रष्टृत्वमीशित्वम् इत्यष्टैश्वर्याणि । अत्र प्राप्त्यन्तानि स्थूलसंयमात् सिद्ध्यन्ति । स्वरूपसंयमात् प्राकाम्यम् । अवशिष्टं हेतुसंयमादिति विभागः । कायसंपत् वक्ष्यते, तस्य कायस्य भूतधर्मैः काठिन्यादिभिरनभिघातश्च भूतजयात् सिद्ध्यति । येन शिलान्तः प्रविशति, शीतोष्णादयो न बाधन्त इत्यर्थः ॥\n"
    },
    {
      "book": "YS_Com_VyasaBhashya",
      "id": "65503",
      "key": "3-45",
      "order": 345,
      "tags": [
        "3-45",
        "Pada 3",
        "Sutra 45",
        "Yoga Sutra Commentary"
      ],
      "text": "\nततोऽणिमादिप्रादुर्भावः कायसंपत्तद्धर्मानभिघातश्च ॥ ४५ ॥ \nतत्राणिमा भवत्यणुः। लघिमा लघुर्भवति। महिमा महाभवति। प्राप्तिरङ्गुल्यग्रेणापि स्पृशति चन्द्रमसम्। प्राकाम्यमिच्छानभिघातः। भूमावुन्मज्जति निमज्जति यथोदके। वशित्वं भूतभौतिकेषु वशी भवत्यवश्यश्चान्येषाम्। ईशितृत्वं तेषां प्रभवाप्ययव्यूहानामीष्टे। यत्र कामावसायित्वं सत्यसंकल्पता यथा संकल्पस्तथा भूतप्रकृतीनामवस्थानम्। न च शक्तोऽपि पदार्थविपर्यासं करोति। कस्मात्। अन्यस्य यत्र कामावसायिनः पूर्वसिद्धस्य तथा भूतेषु संकल्पादिति। एतान्यष्टावैश्वर्याणि। \nकायसंपद्वक्ष्यमाणा। तद्धर्मानभिघातश्च पृथिवी मूर्त्या न निरुणद्धि योगिनः शरीरादिक्रियां, शिलामप्यनुविशतीति। नाऽऽपः स्निग्धाः क्लेदयन्ति। नाग्निरूष्णो दहति। न वायुः प्रणामी वहति। अनावरणात्मकेऽप्याकाशे भवत्यावृतकायः सिद्धानामप्यदृश्यो भवति ॥ ४५ ॥ \n"
    },
    {
      "book": "YS_Com_RajaMartandaBhashya",
      "id": "65052",
      "key": "3-45",
      "order": 345,
      "tags": [
        "3-45",
        "Pada 3",
        "Sutra 45",
        "Yoga Sutra Commentary"
      ],
      "text": "\nतस्यैव भूतजयस्य फलमाह –\nततोऽणिमादिप्रादुर्भावः कायसंपत्तद्धर्मानभिघातश्च ॥ ४५ ॥ \n1 अणिमा परमाणुरूपतापत्तिः। 2 महिमा महत्त्वम्। 3 लघिमा तूलपिण्डवल्लघुत्वप्राप्तिः। 4 गरिमा गुरुत्वम्। 5 प्राप्तिरङ्गुल्यग्रेण चन्द्रादिस्पर्शनशक्तिः। 6 प्राकाम्यमिच्छानभिघातः। 7 शरीरान्तः करणेश्वरत्वमीशित्वम्। 8 सर्वत्र प्रभविष्णुता वशित्वं सर्वाण्येव भूतानि अनुगामित्वात्तदुक्तं नातिक्रामन्ति। 9 यत्रकामावसायो यस्मिन्विषयेऽस्य काम इच्छा भवति यस्मिन्विषये योगिनो व्यवसायो भवति तं विषयं स्वीकारद्वारेणाभिलाषसमाप्तिपर्यन्तं नयन्तीत्यर्थः। त एतेऽणिमाद्याः समाध्युपयोगिनो भूतजयाद्योगिनः प्रादुर्भवन्ति। यथा परमाणुत्वं प्राप्तो वज्रादीनामप्यन्तः प्रविशति। एवं सर्वत्र योज्यम्। त एतेऽणिमादयोऽष्टौ गुणा महासिद्ध्यय उच्यन्ते। कायसंपद्वक्ष्यमाणा तां प्राप्नोति तद्धर्मानभिघातश्च तस्य कायस्य ये धर्मा रूपादयस्तेषामनभिघातो नाशो न कुतश्चिद्भवति नास्य रूपमग्निर्दहति न वायुः शोषयतीत्यादि योज्यम्।\n"
    }
  ]
}