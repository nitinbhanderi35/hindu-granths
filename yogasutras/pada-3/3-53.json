{
  "results": [
    {
      "book": "YogaSutras",
      "id": "64132",
      "key": "3-53",
      "order": 159,
      "tags": [
        "Pada 3",
        "Sutra 53"
      ],
      "text": "जातिलक्षणदेशैरन्यतानवच्छेदात्तुल्ययोस्ततः प्रतिपत्तिः ॥ ३-५३ ॥"
    }
  ],
  "related": [
    {
      "book": "YS_Com_YogaChandrika",
      "id": "66814",
      "key": "3-53",
      "order": 353,
      "tags": [
        "3-53",
        "Pada 3",
        "Sutra 53",
        "Yoga Sutra Commentary"
      ],
      "text": "\nजातिलक्षणदेशैरन्यतानवच्छेदात्तुल्ययोस्ततः प्रतिपत्तिः ॥ ५३ ॥\nजातीति । पदार्थानां भेदहेतवो जातिलक्षणदेशा भवन्ति । तत्र जात्या भेदो यथायं गौरयं महिष इति । जात्या तुल्ययोर्लक्षणेन भेदो यथायं गौः शुक्लोऽयमरुण इति । देशाद्यथा तुल्यपरिमाणयोरामलकयोर्भिन्नदेशावस्थितयोः । यत्र भेदो न ज्ञायते तत्रापि कृतसंयमस्य ज्ञानमुपजायते उभयोर्भेदप्रतिपत्तिर्भवत्येव ॥ ५३ ॥\n"
    },
    {
      "book": "YS_Com_YogaSudhakara",
      "id": "66590",
      "key": "3-53",
      "order": 353,
      "tags": [
        "3-53",
        "Pada 3",
        "Sutra 53",
        "Yoga Sutra Commentary"
      ],
      "text": "\nअधुनास्य साक्षात्कारस्य सूक्ष्मं विषयविशेषमभिधातुमाह –\nजातिलक्षणदेशैरन्यतानवच्छेदात्तुल्ययोस्ततः प्रतिपत्तिः ॥ ५३ ॥\nलोके हि भावानां त्रयो भेदनिश्चयहेतवः । तत्र देशेन लक्षणेन च तुल्ययोर्गोगवययोर्जात्या भेदधीः। देशजातिभ्यां तुल्ययोर्गवोः कृष्णश्वेतादिलक्षणेन भेदधीः । जातिलक्षणाभ्यां तुल्ययोरामलकयोः पूर्वोत्तरादिदेशभेदाद्भेदनिश्चयः । यदा पुनर्योगिनो ज्ञानपरिक्षार्थं केनचित्पूर्वदेशस्थमामलक-मुत्तरामलकदेशे विन्यस्योत्तरामलकमन्यव्यासक्ते योगिन्यपहृतम्, तयोरामलकयोरामलकत्वजात्या रूपपरिमाणादिलक्षणेन देशेन च तुल्ययोर्जात्यादिभिरन्यताया अनवच्छेदादनिश्चयात्ततस्तस्मात्क्षण-संयमजविवेकज्ञानादेवान्यत्वप्रतीतिर्योगिनो भवतीत्यर्थः ॥ ५३ ॥\n"
    },
    {
      "book": "YS_Com_Vritti",
      "id": "66441",
      "key": "3-53",
      "order": 353,
      "tags": [
        "3-53",
        "Pada 3",
        "Sutra 53",
        "Yoga Sutra Commentary"
      ],
      "text": "\nतादृशज्ञानस्यैकमुदाहरणमाह –\nजातिलक्षणदेशैरन्यतानवच्छेदात्तुल्ययोस्ततः प्रतिपत्तिः ॥ ५३ ॥\nतुल्ययोः तुल्यजातिलक्षणदेशयोः वस्तुनोर्जात्यादिभिरन्यताया भेदस्यानवच्छेदादवधारणासंभवात् क्षणतत्क्रमसंयमादेव प्रतिपत्तिर्भेदसाक्षात्कारो भावतीत्यर्थः । भेदो हि क्वचिज्जत्या गृह्यते, यथा गोमहिषयोः । क्वचिद्देशेन, यथा पूर्वोत्तरस्थितामलकयोः । यदातु पूर्वमामलकं विषयान्तरासक्तस्य योगिन उत्तरदेशे केनचिन्नीयते उत्तरदेशस्थं च पूर्वदेशे तदा तयोः साजात्यात्सलक्षणत्वात्कालभेदेन समानदेशत्वाच्च जात्यादित्रयेण भेदग्रहो न संभवति । पूर्वमत्पूर्वदेशस्थमामलकमिदमिदं चोत्तरदेशस्थमित्येवंरूपः । अत आमलकयोस्तद्देशसंबन्धक्षणानां संयमेन साक्षात्करणात् तद्भेदेनैवोक्तभेदग्रहसिद्धिरामलक्योः, एवं परमाणूनामपि तत्तद्देशसंबन्धक्षणसाक्षात्कारेणैव परस्परं भेदज्ञानम् । इदमुपलक्षणम् । क्वचिद्द्यवधिरपि भेदकारणम्, यथा कुशपुष्करद्वीपयोः । क्वचित्संस्थानं, यथा विशुद्धावयवकुत्सितावयवयोः । मुक्तात्मनामपि भूतचरमदेहसंबन्धेन योगिनो भेदं पश्यन्ति । एतेन नित्यद्रव्यवृत्तयोऽनन्ता विशेषास्तेषां परस्परं भेदका इत्यपास्तम् । तेषां परस्परं भेदकस्यान्वेषणेऽनवस्थापत्तेः । स्वत एव भेदे नित्यद्रव्याणामेव स्वतः सोऽस्तु किं तेन । भेदकस्योपपादितत्वाच्च । प्रधानस्योक्तभेदकाभावान्न पृथक्त्वमिति वार्षगण्यः । एतत्क्षणसंयमाद्विवेकप्रतिपत्तेरुदाहरणम् । तत्क्रमसंयमाद्विवेकप्रतिपत्तेस्तु यथा, द्वित्रक्षणमात्रेण ज्येष्ठकनिष्ठयोर्ज्येष्ठकनिष्ठताविवेकज्ञानं क्षणक्रमसाक्षात्कारं विना नेति क्षणक्रमसंयमास्तत्र कारणमिति दिक् ॥ ५२ ॥\n"
    },
    {
      "book": "YS_Com_SutrarthaBodhini",
      "id": "66221",
      "key": "3-53",
      "order": 353,
      "tags": [
        "3-53",
        "Pada 3",
        "Sutra 53",
        "Yoga Sutra Commentary"
      ],
      "text": "\nसम्प्रति सूक्ष्मं विशेषमाह –\nजातिलक्षणदेशैरन्यतानवच्छेदात्तुल्ययोस्ततः प्रतिपत्तिः ॥ ५३ ॥\nअवच्छेदो निश्चयः । समस्तव्यस्तापहृतामलकादौ जात्यादेरन्यत्वनिश्चयासम्भवात् क्षणसंयमजविवेकज्ञानादेव इदं प्राग् इदमुत्तरमिति भेदं निश्चिनोतीत्यर्थः ॥ ५३ ॥\n"
    },
    {
      "book": "YS_Com_SiddhantaChandrika",
      "id": "66053",
      "key": "3-53",
      "order": 353,
      "tags": [
        "3-53",
        "Pada 3",
        "Sutra 53",
        "Yoga Sutra Commentary"
      ],
      "text": "\nतस्य विवेकज्ञानस्यासङ्कीर्णमुदाहरणमाह –\nजातिलक्षणदेशैरन्यतानवच्छएदातुल्ययोस्ततः प्रतिपत्तिः॥५३॥\nतुल्ययोरेकजात्येकलक्षणैकदेशावच्छिन्नयोर्जातिर्गोत्वमहिषत्वादिः। लक्षणं नीलपीतादि। देशः पूर्वपश्चिमादिः। एतैरन्यतानवच्छेदात् भेदावधारण्स्यासम्भवात्। ततः संयमविवेकज्ञानात् प्रतिपत्तिर्निश्चयो भवतीत्यर्थः। एतच्च क्षणसंयमजन्यज्ञानस्यैकदेशोदाहरणम्। क्षणक्रमसंयमज्ञानस्य तु ज्येष्ठकनिष्ठतिवेकज्ञानमदाहरणं स्वयमूह्यम्॥५३॥\n"
    },
    {
      "book": "YS_Com_Pradipika",
      "id": "65894",
      "key": "3-53",
      "order": 353,
      "tags": [
        "3-53",
        "Pada 3",
        "Sutra 53",
        "Yoga Sutra Commentary"
      ],
      "text": "\nविवेकजज्ञानस्यैकमुदाहरणमाह –\nजातिलक्षणदेशैरन्यतानवच्छेदात्तुल्ययोस्ततः प्रतिपत्तिः ॥ ५३ ॥\nतुल्ययोस्तुल्यजातिलक्षणदेशयोर्वस्तुनोर्जात्यादिभिरन्यतानवच्छेदाद्भेदावधारणासंभवात् ततः क्षणतत्क्रमसंयमादेव प्रतिपत्तिर्भेदसाक्षात्करो भवतीत्यर्थः । भेदो हि क्वचिज्जात्या गृह्यते । यथा गोमहिषयोः । क्वचिच्च लक्षणैरवस्थादिभिर्यथा बालवृद्धयोः । क्वचिद्देशेन । यथा पूर्वोत्तरस्थितवस्तुनोः । यदा तु पूर्वदेशस्थितमामलकं विषयान्तरासक्तस्य योगिन उत्तरदेशे केनाप्यानीयते उत्तरदेशस्थं च समानमामलकान्तरं पूर्वदेशे नीयते तदा तयोरामलकयोः सजातीयत्वात्सलक्षणत्वात्कालभेदेन समानदेशत्वाच्च जात्यादित्रयेण भेदग्रहो न संभवति । पूर्वमिदं मत्पूर्वदेशस्थमामलकमिदं चोत्तरदेशस्थमित्येवंरूपम् । अत आमलकयोस्तत्तद्देशसंबन्धक्षणानां संयमेन साक्षात्करणात्तद्भेदेनैवामलकयोर्भेदसिद्धिरिति । एतच्च क्षणसंयमाद्विवेकप्रतिपत्तेरुदाहरणम् । क्षणक्रमसंयमाद्विवेकप्रतिपत्तेस्तु यथा द्वित्रक्षणमात्रेण ज्येष्ठकनिष्ठयोर्ज्येष्ठताविवेकज्ञानं क्षणक्रमसाक्षात्कारं विना न भवतीत्यतः क्षणक्रमसंयमस्तत्र कारणमिति ॥ ५२ ॥\n"
    },
    {
      "book": "YS_Com_ManiPrabha",
      "id": "65675",
      "key": "3-53",
      "order": 353,
      "tags": [
        "3-53",
        "Pada 3",
        "Sutra 53",
        "Yoga Sutra Commentary"
      ],
      "text": "\nइदं क्षणसंयमजं ज्ञानं सर्वविषयमित्यग्रे वक्ष्यते । संप्रति सूक्ष्मं तस्य विषयविशेषमाह- \nजातिलक्षणदेशैरन्यतानवच्छेदे तुल्ययोस्ततः प्रतिपत्तिः ॥ ( ५३ )\nअवच्छेदो निश्चयः । लोके हि भावानां त्रयो भेदनिश्चयहेतवः । तत्र देशेन लक्षणेन च तुल्ययोर्गोगवयोर्जात्या भेदधीः । देशजातिभ्यां तुल्ययोर्गवोः कृष्णश्वेतादिलक्षणेन भेदधीः । जातिलक्षणाभ्यां तुल्ययोरामलकयोः पूर्वोत्तरादिदेशभेदाद्भेदनिश्चयः । यदा पुनर्योगिनो ज्ञानपरीक्षार्थं केनचित्पूर्वदेशस्थमामलकमुत्तरामलकदेशे विन्यस्य उत्तरामलकम् अन्यव्यासक्ते योगिनि अपह्रतं, तदा तयोः ( आमलकत्वजातिरूपपरिणामादिलक्षणेन ) ( जात्या रूपपरिणामादिलक्षणेन ) देशेन च तुल्ययोः जात्यादिभिः अन्यत्वनिश्चयासंभवात् ततः- क्षणसंयमजविवेकज्ञानादेव अन्यत्वप्रतिपत्तिर्योगिनो भवति । यस्मिन् क्षणे पूर्वामलकमुत्तरत्र विन्यस्तं, तस्मात् प्राचीनक्षणेषु तस्मिन् पूर्वदेशस्थरूपपूर्वपरिणाममाला जाता नोत्तरामलके, तस्य तेषु क्षणेषु उत्तरत्वपरिणाममालावत्त्वात् । तथा च क्षणक्रमज्ञो योगी तयोः पूर्वोत्तरत्वपरिणाममालाक्षणेभ्योस्स्य क्षणस्यानन्तर्यं जानन् अधुना इदमुत्तरम् इतः प्राक् पूर्वं नोत्तरम् इति भेदं निश्चिनोतीत्यर्थः ॥\n"
    },
    {
      "book": "YS_Com_VyasaBhashya",
      "id": "65499",
      "key": "3-53",
      "order": 353,
      "tags": [
        "3-53",
        "Pada 3",
        "Sutra 53",
        "Yoga Sutra Commentary"
      ],
      "text": "\nतस्य विषयविशेष उपक्षिप्यते –\nजातिलक्षणदेशैरन्यतानवच्छेदात्तुल्ययोस्ततः प्रतिपत्तिः ॥ ५३ ॥ \nतुल्ययोर्देशलक्षणसारूप्ये जातिभेदोऽन्यताया हेतुः, गौरियं वडवेयमिति। तुल्यदेशजातीयत्वे लक्षणमन्यत्वकरं कालाक्षी गौः स्वस्तिमती गौरिति। द्वयोरामलकयोर्जातिलक्षणसारूप्याद्देशभेदोऽन्यत्वकर इदं पूर्वमिदमुत्तरमिति। यदा तु पूर्वमामलकमन्यव्यग्रस्य ज्ञातुरुत्तरदेश उपावर्त्यते तदा तुल्यदेशत्वे पूर्वमेतदुत्तरमेतदितिप्रविभागानुपपत्तिः। असंदिग्धेन च तत्त्वज्ञानेन भवितव्यमित्यत इदमुक्तं ततः प्रतिपत्तिर्विवेकजज्ञानादिति।\nकथं, पूर्वामलकसहक्षणो देश उत्तरामलकसहक्षणाद्देशाद्भिन्नः। ते चाऽऽमलके स्वदेशक्षणानुभवभिन्ने। अन्यदेशक्षणानुभवस्तु तयोरन्यत्वे हेतुरिति। एतेन दृष्टान्तेन परमाणोस्तुल्यजातिलक्षणदेशस्य पूर्वपरमाणुदेशसहक्षणसाक्षात्करणादुत्तरस्य परमाणोस्तद्देशा-नुपपत्तावुत्तरस्य तद्देशानुभवो भिन्नः सहक्षणभेदात्तयोरीश्वरस्य योगिनोऽन्यत्वप्रत्ययो भवतीति।\nअपरे तु वर्णयन्ति – येऽन्त्या विशेषास्तेऽन्यताप्रत्ययं कुर्वन्तीति। तत्रापि देशलक्षणभेदो मूर्तिव्यवधिजातिभेदश्चान्यत्वे हेतुः। क्षणभेदस्तु योगिबुद्धिगम्य एवेति। अत उक्तं मूर्तिव्यवधिजातिभेदाभावान्नास्ति मूलपृथक्त्वमिति वार्षगण्यः ॥ ५३ ॥ \n"
    },
    {
      "book": "YS_Com_RajaMartandaBhashya",
      "id": "65106",
      "key": "3-53",
      "order": 353,
      "tags": [
        "3-53",
        "Pada 3",
        "Sutra 53",
        "Yoga Sutra Commentary"
      ],
      "text": "\nअस्यैव संयमस्य विषयविवेकोपक्षेपणायाऽऽह –\nजातिलक्षणदेशैरन्यतानवच्छेदात्तुल्ययोस्ततः प्रतिपत्तिः ॥ ५३ ॥ \nपदार्थानां भेदहेतवो जातिलक्षणदेशा भवन्ति। क्वचिद्भेदहेतुर्जातिः यथा गौरियं महिषीऽयमिति। जात्या तुल्ययोर्लक्षणं भेदहेतुः इयं कर्बुरेयमरुणेति। जात्या लक्षणेन चाभिन्नयोर्भेदहेतुर्देशो दृष्टः यथा तुल्यपरिमाणयोरामलकयोर्भिन्न देशस्थितयोः। यत्र पुनर्भेदोऽवधारयितुं न शक्यते यथैकदेशस्थितयोः शुक्लयोः पार्थिवयोः परमाण्वोस्तथाविधे विषये भेदाय कृतसंयमस्य भेदेन ज्ञानमुत्पद्यते तदा तदभ्यासात्सूक्ष्माण्यपि तत्त्वानि भेदेन प्रतिपद्यते। एतदुक्तं भवति यत्र केनचिदुपायेन भेदो नावधारयितुं शक्यस्तत्र संयमाद्भवत्येव भेदप्रतिपत्तिः।\n"
    }
  ]
}