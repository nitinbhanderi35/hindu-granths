<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>आतिवाहिकाधिकरणम्</strong></p>
<p style="text-align: center;"><strong>(</strong><strong>अधिकरणार्थः – ब्रह्मप्रेप्सोर्मध्येमार्गं श्रुतानामर्चिरादीनाम्, अतिवोढृदेवताविशेषत्वमेव न मार्गचिह्नत्वं, नापि भोगभूमित्वम्</strong><strong>)</strong></p>
<p><strong>५१२</strong>. <strong>आतिवाहिकास्तल्लिङ्गात्</strong> <strong>॥</strong> <strong>४</strong>–<strong>३</strong>–<strong>४</strong> <strong>॥</strong></p>
<p><strong>(</strong><strong>अधिकरणोपयोगिनी चिन्ता</strong><strong>)</strong></p>
<p>इदमिदानीं चिन्त्यते – किमर्चिरादयो मार्गचिह्नभूता:, उत भोगभूमय:, अथवा विदुषां ब्रह्म प्रेप्सतामतिवोढार: इति किं तावद्युक्तम्? मार्गचिह्नभूता इति । कुत:? उपदेशस्य तथाविधत्वात्; दृश्यते हि लोके ग्रामादीन् प्रति गन्तॄणामेवंविधो देशिकैरुपदेश: – इतो निष्क्रम्यामुकं वृक्षममुकां नदीममुकं च पर्वतपार्श्वं गत्वाऽमुकं ग्रामं गच्छ इति । &nbsp;अथवा भोगभूमय एतास्स्यु:, कालविशेषतया प्रसिद्धानामहरादीनां मार्गचिह्नत्वानुपपत्तेरन्यस्य च मार्गचिह्नभूतस्यैतेषामनभिधायकत्वात् । भोगभूमित्वं च&nbsp; <strong>एत</strong> <strong>एव</strong> <strong>लोका</strong> <strong>यदहोरात्राण्यर्धमासा</strong> <strong>मासा</strong> <strong>ऋतवस्सवंत्सरा</strong>: (तै.ना.८०) इत्यहरादीनां लोकत्ववचनादुपपद्यते । अत एव च कौषीतकिन:&nbsp;&nbsp; <strong>अग्निलोकमागच्छति</strong> (कौषी.१.३) इत्यादिना लोकशब्दानुविधानेनार्चिरादीन् पठन्तीति ॥</p>
<p><strong>(</strong><strong>सिद्धान्तार्थः सूत्रार्थतः</strong><strong>)</strong></p>
<p>एवं प्राप्ते ब्रूम:&nbsp; आतिवाहिका<strong>:</strong> – इति। विदुषामतिवाहे परमपुरुषेण नियुक्ता: आतिवाहिका: देवताविशेषा एतेऽर्चिरादय:। कुत:? तल्लिङ्गात्-&nbsp; अतिवहनलिङ्गात् ।&nbsp; अतिवहनं हि गन्तॄणां गमयितृत्वम् । गमयितृत्वं च&nbsp; <strong>तत्पुरुषोऽमानव</strong>: <strong>स</strong> <strong>एनान्</strong> <strong>ब्रह्म</strong> <strong>गमयति</strong> (छा.४.१५.५,६) इत्युपसंहारे श्रूयमाणं पूर्वेषामप्यविशेषश्रुतानां स एव सम्बन्ध इति गमयति । वदन्ति चार्चिरादय: शब्दा:&nbsp; अर्चिराद्यात्मभूतानभिमानिदेवताविशेषान् ।&nbsp; <strong>तं</strong> <strong>पृथिव्यब्रवीत्</strong> (यजु.५.५.२) इतिवत्॥४॥</p>
<p><strong>(</strong><strong>वरुणादीनां विद्युतः परेषामपि आतिवाहिकत्वेनान्वयौचित्यम्</strong><strong>)</strong></p>
<p>यद्येवं&nbsp; <strong>तत्पुरुषोऽमानवस्स</strong> <strong>एतान्</strong> <strong>ब्रह्म</strong> <strong>गमयति</strong> (छां.४.१५.५) इति वैद्युतस्यैव पुरुषस्य ब्रह्मगमयितृत्वश्रुतेर्विद्युत: परेषां वरुणादीनां कथमातिवाहिकत्वेनान्वय इत्यत्राह –</p>
<p><strong>५१३</strong>. <strong>वैद्युतेनैव</strong> <strong>ततस्तच्छ्रुते</strong>: <strong>॥</strong> <strong>४</strong>–<strong>३</strong>–<strong>५</strong> <strong>॥</strong></p>
<p>तत: विद्युत उपरि, वैद्युतेन – अमानवेनैवातिवाहिकेन विदुषामाब्रह्मप्राप्तेर्गमनम्। कुत:? तच्छ्रुते: – <strong>स</strong> <strong>एनान्</strong> <strong>ब्रह्म</strong> <strong>गमयति</strong> (छा.४.१५.५) इति तस्यैव गमयितृत्वश्रुते:। वरुणादयस्तु अनुग्राहका इति तेषामप्यातिवाहिकत्वेनान्वयो विद्यत एव॥ ५॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>आतिवाहिकाधिकरणम्॥५॥</strong></p>
		</div>