<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>वरुणाधिकरणम्॥३॥</strong></p>
<p style="text-align: center;"><strong>(</strong><strong>अधिकरणार्थः – अर्चिरादिपथगतस्य वरुणस्य विदुषोऽनन्तरमेव</strong><strong>)</strong></p>
<p><strong>५११</strong>. <strong>तटितोऽधि</strong> <strong>वरुणस्सम्बन्धात्</strong> <strong>॥</strong> <strong>४</strong>–<strong>३</strong>–<strong>३</strong> <strong>॥</strong></p>
<p><strong>(</strong><strong>पूर्वोक्तार्थदृढीकरणपूर्वकं निरूपणीयांशोपस्थापनम्</strong><strong>)</strong></p>
<p>कौषीतकिनां,&nbsp; <strong>स</strong> <strong>एतं</strong> <strong>देवयानं</strong> <strong>पन्थानमापद्याग्निलोकमागच्छति</strong> <strong>स</strong> <strong>वायुलोकं</strong> <strong>स</strong> <strong>वरुणलोकं</strong> <strong>स</strong> <strong>आदित्यलोकं</strong> <strong>स</strong> <strong>इन्द्रलोकं</strong> <strong>स</strong> <strong>प्रजापतिलोकं</strong> <strong>स</strong> <strong>ब्रह्मलोकम्</strong> (कौषी.१.३) इत्यत्राग्निलोकशब्दस्यार्चि: पर्यायत्वेन प्राथम्यमविगीतम् । वायोश्च संवत्सरादूर्ध्वं निवेश उक्त: । आदित्यस्याप्यत्र प्राप्तपाठक्रमबाधेन&nbsp; <strong>देवलोकादादित्यमादित्याद्वैद्युतम्</strong> (बृ.८.२.१५) इति वाजसनेयकोक्तश्रुतिक्रमाद्देवलोक-शब्दाभिहिताद्वायोरुपरि निवेशस्सिद्ध:। इदानीं वरुणेन्द्रादिषु चिन्ता।</p>
<p><strong>(</strong><strong>विचारौपयिकः संशयः</strong><strong>)</strong></p>
<p>किमेते वरुणादयो यथापाठं वायोरूर्ध्वं निवेशयितव्या:, आहोस्विद्वैद्युतोऽधीति विशये,</p>
<p><strong>(</strong><strong>युक्त्या पूर्वः पक्षः</strong><strong>)</strong></p>
<p>अर्चि: प्रभृतिषु सर्वेषु&nbsp;&nbsp; <strong>अर्चिषोऽह</strong>: (छा.४.१५.५) इत्यादिश्रुतिक्रमोपरोधाद्विद्युत: परस्ताच्च&nbsp; <strong>तत्पुरुषोऽमानवस्स</strong> <strong>एनान्</strong> <strong>ब्रह्म</strong> <strong>गमयति</strong> (छा.४.१५.५) इति विद्युत्पुरुषस्य ब्रह्मगमियतृत्व-श्रवणाच्च सर्वत्रावकाशाभावेनाप्राप्तौ च उपदेशावैयर्थ्यायावश्यं कस्यचिद्बाध्यत्वे पाठक्रमानुरोधेन वायोरनन्तरं वरुणो निवेशयितव्य:। वाय्वादित्ययो: क्रमस्य बाधितत्वेनेन्द्रप्रजापती&nbsp; अपि ह्यत्रैव निवेशयितव्यौ –</p>
<p><strong>(</strong><strong>सूत्रार्थतः सिद्धान्तः</strong><strong>)</strong></p>
<p>इति प्राप्त उच्यते – तटितोऽधि वरुण<strong>:</strong> इति । वरुणस्तावद्विद्युत उपरिष्टान्निवेशयितव्य:। कुत:? सम्बन्धात् – मेघोदरवर्तित्वाद्विद्युतो वरुणेन सम्बन्धो लोकवेदयो: प्रसिद्ध:। एतदुक्तं भवति – वरुणादीनामुपदेशावैयर्थ्याय क्वचिन्निवेशयितव्यत्वे सति पाठक्रमादर्थक्रमस्य बलीयस्त्वाद्विद्युतोऽधि वरुणो निवेशयितव्य:; ततश्चामानवस्य गमयितृत्वं व्यवधानसहमित्यवगम्यते। तस्य च व्यवघानसहत्वादिन्द्रादेश्चोपदिष्टस्यावश्यनिवेशयितव्यस्य वरुणादुपर्युपदिष्टत्वादागन्तूनामन्ते निवेशयितव्यत्वाच्च वरुणादुपरीन्द्रादि: निवेशयितव्य इति ॥३॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>वरुणाधिकरणम्॥३॥</strong></p>
		</div>