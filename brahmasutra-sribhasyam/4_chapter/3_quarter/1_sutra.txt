<div class="elementor-widget-container">
			<p style="text-align: center;"><strong>श्रीभगवद्रामानुजविरचिते</strong> <strong>श्रीशारीरकमीमांसाभाष्ये&nbsp;</strong><strong>चतुर्थे फलाध्याये </strong>–<strong> तृतीयः गति</strong><strong>पाद</strong>:</p>
<p style="text-align: center;"><strong>(</strong><strong>पातार्थः – मुमुक्षोः तदर्थं निष्पन्नोपासनस्य हार्दानुग्रहात् मूर्धन्यनाड्या उत्क्रान्तस्य परप्राप्तये गमनमार्गविचारः</strong><strong>)</strong></p>
<p style="text-align: center;"><strong>अर्चिराद्यधिकरणम्</strong> <strong>॥१॥</strong></p>
<p style="text-align: center;"><strong>(</strong><strong>अधिकरणार्थः – परं प्राप्नुवतः पुरुषस्य अर्चिरादिरेक एव मार्गः नियतश्चिन्तनीयः, नान्यः</strong><strong>)</strong></p>
<p><strong>५०९</strong>. <strong>अर्चिरादिना</strong> <strong>तत्प्रथिते</strong>: <strong>॥</strong> <strong>४</strong>–<strong>३</strong>–<strong>१</strong> <strong>॥</strong></p>
<p><strong>(</strong><strong>पादसङ्गतिः पादविचार्योऽर्थश्च</strong><strong>)</strong></p>
<p>विदुष उत्क्रान्तस्य नाडीविशेषेण हार्दानुग्रहाद्गत्युपक्रम उक्त: । तस्य गच्छतो मार्ग इदानीं निर्णीयते ॥</p>
<p><strong>(</strong><strong>विचारविषयस्योपस्थापनम्</strong><strong>)</strong></p>
<p>तत्र श्रुतिषु मार्गप्रकारा: बहुधा आम्नायन्ते; छान्दोग्ये तावत्&nbsp; <strong>यथा</strong> <strong>पुष्करपलाश</strong> <strong>आपो</strong> <strong>न</strong> <strong>श्लिष्यन्ते</strong> <strong>एवमेवंविदि</strong> <strong>पापं</strong> <strong>कर्म</strong> <strong>न</strong> <strong>श्लिष्यते</strong> (छा.४.१४.३) इत्युपक्रम्य ब्रह्मविद्यामुपदिश्याम्नायते&nbsp; <strong>अथ</strong> <strong>यदुचैवास्मिन्</strong> <strong>शव्यं</strong> <strong>कुर्वन्ति</strong> <strong>यदु</strong> <strong>च</strong> <strong>न</strong>&nbsp; <strong>अर्चिषमेवाभिसम्भवन्ति</strong>&nbsp; <strong>अर्चिषोऽहरह्न</strong> <strong>आपूर्यमाणपक्षमापूर्यमाणपक्षाद्यान्</strong> <strong>षडुदङ्ङेति</strong> <strong>मासांस्तान्</strong> <strong>मासेभ्य</strong>: <strong>संवत्सरं</strong> <strong>संवत्सरादादित्यमादित्याच्चन्द्रमसं</strong> <strong>चन्द्रमसो</strong> <strong>विद्युतं</strong> <strong>तत्पुरुषोऽमानव</strong>:<strong>।</strong> <strong>स</strong> <strong>एनान्</strong> <strong>ब्रह्म</strong> <strong>गमयत्येष</strong> <strong>देवपथो</strong> <strong>ब्रह्म</strong> <strong>पथ</strong>: <strong>एतेन</strong> <strong>प्रतिप्रद्यमाना</strong> <strong>इमं</strong> <strong>मानवमावर्तं</strong> <strong>नावर्तन्ते</strong> (छा.४.१५.५,६) इति । तथाऽत्रैवाष्टमे&nbsp; <strong>अथैतैरेव</strong> <strong>रश्मिभिरूर्ध्वमाक्रमते</strong> (छा.८.६.५) इति । कौषीतकिनश्च देवयानमार्गमन्यथाऽधीयते&nbsp; <strong>स</strong> <strong>एतं</strong> <strong>देवयानं</strong> <strong>पन्थानमापद्याग्निलोकमागच्छति</strong> <strong>स</strong> <strong>वायुलोकं</strong> <strong>स</strong> <strong>वरुणलोकं</strong> <strong>स</strong> <strong>आदित्यलोकं</strong> <strong>स</strong> <strong>इन्द्रलोकं</strong> <strong>स</strong> <strong>प्रजापतिलोकं</strong> <strong>स</strong> <strong>ब्रह्मलोकम्</strong> (कोषी.१.३) इति । तथा बृहदारण्यके – <strong>य</strong> <strong>एवमेतद्विदुर्येचेमेऽरण्ये</strong> <strong>श्रद्धां</strong> <strong>सत्यमुपासते</strong> <strong>तेऽर्चिषमभिसम्भवन्ति</strong>&nbsp; <strong>अर्चिषोऽहरह्न</strong> <strong>आपूर्यमाणपक्षमापूर्यमाणपक्षाद्यान्</strong> <strong>षण्मासानुदङ्ङादित्य</strong> <strong>एति</strong> <strong>मासेभ्यो</strong> <strong>देवलोकं</strong> <strong>देवलोकादादित्यमादित्याद्वैद्युतं</strong> <strong>वैद्युतात्पुरुषोऽमानवस्स</strong> <strong>एत्य</strong> <strong>ब्रह्मलोकान्</strong> <strong>गमयति</strong> (बृह.६.८.२५) इति । तत्रैव पुनरन्यथा यदा वै पुरुषोऽस्माल्लोकांत्प्रैति स वायुमागच्छति तस्मै स तत्र विजिहीते <strong>यथा</strong> <strong>रथचक्रस्य</strong> <strong>खम्</strong> <strong>तेन</strong> <strong>स</strong> <strong>ऊर्ध्वमाक्रमते</strong> <strong>स</strong> <strong>आदित्यमागच्छति</strong> <strong>तस्मै</strong> <strong>स</strong> <strong>तत्र</strong> <strong>विजिहीते</strong> <strong>यथा</strong> <strong>आडम्बरस्य</strong> <strong>खम्</strong> <strong>तेन</strong> <strong>स</strong> <strong>ऊर्ध्वमाक्रमते</strong> <strong>स</strong> <strong>चन्द्रमसमागच्छति</strong> <strong>तस्मै</strong> <strong>स</strong> <strong>तत्र</strong> <strong>विजिहीते</strong> <strong>यथा</strong> <strong>दुन्दुभे</strong>: <strong>खम्</strong> (बृ.७.१०.१) इत्यादि &nbsp;॥</p>
<p><strong>(</strong><strong>विचारोपयोगी संशयः</strong><strong>)</strong></p>
<p>तत्र संशय: – किमर्चिरादिरेक एव मार्ग: आभिश्श्रुतिभि: प्रतिपाद्यत इति, तेनैव ब्रह्म गच्छति विद्वान् उत तस्मादन्येऽन्यत्र मार्गा इति, तैर्वाऽनेन वेत्यनियम: – इति।</p>
<p><strong>(</strong><strong>यौक्तिकः पूर्वपक्षः</strong><strong>)</strong></p>
<p>किं युक्तम्?&nbsp; अनियम इति। कुत:? अनेकरूपत्वान्नैरपेक्ष्याच्चैति॥</p>
<p><strong>(</strong><strong>सूत्रतः सिद्धान्तार्थः</strong><strong>)</strong></p>
<p>एवं प्राप्तेऽभिधीयते – अर्चिरादिना – इति।&nbsp; अर्चिरादिरेक एव मार्गस्सर्वत्र प्रतिपाद्यते। अतोऽर्चिरादिनैव गच्छति । कुत:? तत्प्रथिते<strong>:</strong> – तस्यैव सर्वत्र प्रथिते:। प्रथिति: – प्रसिद्धि:, तस्यैव सर्वत्र प्रत्यभिज्ञानादित्यर्थ: । प्रत्यभिज्ञानात्स एव मार्गस्सर्वत्र न्यूनाधिकभावेन प्रतिपाद्यत इति विद्यागुणोपसंहारवदन्यत्रोक्तानामन्यत्रोपसंहार: क्रियते ।</p>
<p><strong>(</strong><strong>उक्तस्य प्रत्यभिज्ञानस्य प्रदर्शनम्</strong><strong>)</strong></p>
<p>छान्दोग्ये तावदुपकोसलविद्यायां पञ्चाग्निविद्यायां चैकरूप एवाम्नायते; वाजसनेयके च पञ्चाग्निविद्यायां तथैवार्चिरादि: अल्पान्तर आम्नायते; अतस्तत्रापि स एवेति प्रतीयते । अन्यत्रापि सर्वत्राग्न्यादित्यादय: प्रत्यभिज्ञायन्ते ॥१॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अर्चिराद्यधिकरणम्॥१॥</strong></p>
		</div>