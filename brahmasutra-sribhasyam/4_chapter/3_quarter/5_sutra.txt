<div class="elementor-widget-container">
			<p style="text-align: center;"><strong>श्री</strong> <strong>शारीरकमीमांसाभाष्ये</strong> <strong>कार्याधिकरणम्॥६॥</strong></p>
<p style="text-align: center;"><strong>(</strong><strong>अधिकरणार्थः – अर्चिरादिरातिवाहिको गणः ब्रह्मात्मकं प्रकृतिवियुक्तात्मानं च उपासीनानेव ब्रह्मपदं नयति, न तु कार्यं हिरण्यगर्भादिकमुपासीनान्</strong><strong>)</strong></p>
<p><strong>५१४</strong>. <strong>कार्यं</strong> <strong>बादरिरस्य</strong> <strong>गत्युपपत्ते</strong>: <strong>॥</strong> <strong>४</strong>–<strong>३</strong>–<strong>६</strong> <strong>॥</strong></p>
<p><strong>(</strong><strong>अवान्तरसङ्गतिप्रदर्शनम्</strong><strong>)</strong></p>
<p>अर्चिरादिनैव गच्छति विद्वान्; अर्चिरादिरमानवान्तश्च गण आतिवाहिको विद्वांसं ब्रह्म गमयतीत्युक्तम्।</p>
<p><strong>(</strong><strong>प्रकृताधिकरणार्था चिन्ता</strong><strong>)</strong></p>
<p>इदमिदानीं चिन्त्यते । किमयमर्चिरादिको गण: कार्यं हिरण्यगर्भमुपासीनान्नयति, उत परमेव ब्रह्मोपासीनान्, अथ परं ब्रह्मोपासीनान् प्रत्यगात्मानं ब्रह्मात्मकतयोपासीनांश्च – इति विशये –</p>
<p><strong>(</strong><strong>सूत्रार्थतः बादरिमतप्रदर्शनम्</strong><strong>)</strong></p>
<p>कार्यमुपासीनानेव गमयतीति बादरिराचार्यो मन्यते। कुत:? अस्य – हिरण्यगर्भमुपासीनस्यैव गत्युपपत्ते:; न हि परिपूर्णं सर्वज्ञं सर्वगतं सर्वात्मभूतं परं ब्रह्मोपासीनस्य तत्प्राप्तये देशान्तरगतिरुपपद्यते, प्राप्तत्वादेव &nbsp;॥</p>
<p><strong>(</strong><strong>उपासनवैयर्थ्यपरिहारः</strong><strong>)</strong></p>
<p>नित्यप्राप्तपरब्रह्मविषयाविद्यानिवृत्तिमात्रमेव हि परविद्याकार्यम्। कार्यं तु हिरण्यगर्भरूपं ब्रह्मोपासीनस्य परिच्छिन्नदेशवर्तिप्राप्यप्राप्त्यर्थं गमनमुपपद्यते। अतोऽर्चिरादिरातिवाहिकगणः तमेव नयति ॥६॥</p>
<p><strong>(</strong><strong>उक्तबातरिमताभ्युच्चायकश्रुतिः</strong><strong>)</strong></p>
<p><strong>५१५</strong>. <strong>विशेषितत्वाच्च</strong> <strong>॥</strong> <strong>४</strong>–<strong>३</strong>–<strong>७</strong> <strong>॥</strong></p>
<p><strong>पुरुषोऽमानव</strong> <strong>एत्य</strong> <strong>ब्रह्मलोकान्गमयति</strong> (बृ.८.२.१५) इति लोकशब्देन बहुवचनेन च लौकिकविशेषवर्तिनं हिरण्यगर्भमुपासीनमेवामानवो गमयतीति विशेष्यते। किञ्च&nbsp; <strong>प्रजापतेस्सभां</strong> <strong>वेश्म</strong> <strong>प्रपद्ये</strong> (छां.८.१४.१) इति कार्यस्य हिरण्यगर्भस्य समीपगमनमर्चिरादिना गत: प्रत्यभिसन्धत्ते ॥७॥</p>
<p><strong>(</strong><strong>उक्तपक्षे ब्रह्म गमयतीति निर्देशौचित्यम्</strong><strong>)</strong></p>
<p>नन्वेवं&nbsp; <strong>तत्पुरुषोऽमानव</strong>: (छा.४.१५.५)&nbsp; <strong>स</strong> <strong>एनान्</strong> <strong>ब्रह्म</strong> <strong>गमयति</strong> (छां.४.१४.६) इत्ययं निर्देशो नोपपद्यते; हिरण्यगर्भनयने हि स एनान् ब्रह्माणं गमयति इति निर्देष्टव्यं स्यात्; अत आह-</p>
<p><strong>५१६</strong>. <strong>सामीप्यात्तु</strong> <strong>तद्व्यपदेश</strong>: <strong>॥</strong> <strong>४</strong>–<strong>३</strong>–<strong>८</strong> <strong>॥</strong></p>
<p><strong>यो</strong> <strong>ब्रह्माणं</strong> <strong>विदधाति</strong> (श्वे.६.१८) इति हिरण्यगर्भस्य प्रथमजत्वेन ब्रह्मसामीप्यात्तस्य ब्रह्मशब्देन व्यपदेश इति गत्यनुपपत्तिविशेषणादिभिरुक्तैर्हेातुभिर्निश्चीयत इत्यर्थ: ॥८॥</p>
<p><strong>(</strong><strong>कार्यब्रह्मपरत्वेऽपि अमृतत्वाद्युक्तिनिर्वाहः</strong><strong>)</strong></p>
<p>अथ स्यात् –&nbsp; अर्चिरादिना हिरण्यगर्भप्राप्तौ&nbsp; <strong>एष</strong> <strong>देवपथो</strong> <strong>ब्रह्मपथ</strong> <strong>एतेन</strong> <strong>प्रतिपद्यमाना</strong> <strong>इमं</strong> <strong>मानवमावर्तं</strong> <strong>नावर्तन्ते</strong> (छा.४.१५.६)&nbsp; <strong>तयोर्ध्वमायन्नमृतत्वमेति</strong> (कठ.२.६.१६)&nbsp; इत्यमृतत्वप्राप्त्यपुनरावृत्तिव्यपदेशो नोपपद्यते, हिरण्यगर्भस्य कार्यभूतस्य द्विपरार्धकालावसाने विनाशशास्त्रात्, <strong>आब्रह्मभुवनाल्लोका</strong>: <strong>पुनरावर्तिनोऽर्जुन</strong> (भ.गी.८.१६) इति वचनाद्धिरण्यगर्भं प्राप्तस्य पुनरावृतेरवर्जनीयत्वादिति; अत्राह –</p>
<p><strong>५१७</strong>. <strong>कार्यात्यये</strong> <strong>तदध्यक्षेण</strong> <strong>सहात</strong>: <strong>परमभिधानात्</strong> <strong>॥</strong> <strong>४</strong>–<strong>३</strong>–<strong>९</strong> <strong>॥</strong></p>
<p>कार्यस्य ब्रह्मलोकस्यात्यये तदध्यक्षेण – हिरण्यगर्भेणाधिकारिकेणावसिताधिकारेण विदुषा सह स्वयमपि तत्राधिगतविद्य:; अत: कार्याद्ब्रह्मलोकात् परं ब्रह्म प्राप्नोतीत्यर्चिरादिना गतस्यामृतत्वप्राप्त्यपुनरावृत्त्यभिधानात्&nbsp; <strong>ते</strong> <strong>ब्रह्मलोके</strong> <strong>तु</strong> <strong>परान्तकाले</strong> <strong>परामृतात्परिमुच्यन्ति</strong> <strong>सर्वे</strong> (तै.ना.१०.२४.५) इति वचनाच्चावगम्यते ॥९॥</p>
<p><strong>(</strong><strong>उक्तार्थस्य स्मृतितोऽपि सिद्धिः</strong><strong>)</strong></p>
<p><strong>५१८</strong>. <strong>स्मृतेश्च</strong> <strong>॥</strong> <strong>४</strong>–<strong>३</strong>–<strong>१०</strong> <strong>॥</strong></p>
<p>स्मृतेश्चायमर्थोऽवगम्यते – ब्रह्मणा सह ते सर्वे सम्प्राप्ते प्रतिसञ्चरे । परस्यान्ते कृतात्मन<strong>:</strong> प्रविशन्ति परं पदम् &nbsp;इति । अत: कार्यमुपासीनमेवार्चिरादिको गणो नयतीति बादरेर्मतम्॥१०॥</p>
<p><strong>(</strong><strong>ब्रह्मशब्दमुख्यत्वानुगुणं जैमिनिमतम्</strong><strong>)</strong></p>
<p>अत्र जैमिनि: पक्षान्तरपरिग्रहेण प्रत्यवतिष्ठते –</p>
<p><strong>५१९</strong>. <strong>परं</strong> <strong>जैमिनिर्मुख्यत्वात्</strong> <strong>॥</strong> <strong>४</strong>–<strong>३</strong>–<strong>११</strong> <strong>॥</strong></p>
<p>परं ब्रह्मोपासीनानर्चिरादिर्नयतीति जैमिनिराचार्यो मन्यते; कुत:? मुख्यत्वात् –&nbsp; तत्पुरुषोऽमानवस्स एनान् ब्रह्म गमयति इति ब्रह्मशब्दस्य परस्मिन्नेव ब्रह्मणि मुख्यत्वात् । प्रामाणान्तरेण कार्यत्वनिश्चये सत्येव हि लाक्षणिकत्वं युक्तम् ।</p>
<p><strong>(</strong><strong>गमनान्यथानुपपत्तेः कार्यब्रह्मगमकतानिरासः</strong><strong>)</strong></p>
<p>न च गमनानुपपत्ति: प्रमाणम्, परस्य ब्रह्मणस्सर्वगतत्वेऽपि विदुषो विशिष्टदेशगतस्यैव अविद्यानिवृत्तिशास्त्रात् । यथा हि विद्योत्पत्तिर्वर्णाश्रमधर्मशौचाचारदेशकालाद्यपेक्षा तमेतं वेदानुवचनेन इत्यादिशास्त्रादवगम्यते, तथा निश्शेषाविद्यानिवर्तनरूपविद्यानिष्पत्तिरपि विशिष्टदेशगतिसापेक्षेति गतिशास्त्रादवगम्यते । विदुष उत्क्रान्तिप्रतिषेधादि तु पूर्वमेव परिहृतम् ।</p>
<p><strong>(</strong><strong>विशेषितत्वाच्चेति सूत्रोक्तयुक्तिनिरासः</strong><strong>)</strong></p>
<p>यत्तु&nbsp; ब्रह्मलोकान् (बृ.८-२-१५) इति लोकशब्दबहुवचनाभ्यां विशेषणात्कार्य- भूतहिरण्यगर्भप्रतीतिरिति; तदयुक्तम्, निषादस्थपतिन्यायेन ब्रह्मैव लोको ब्रह्मलोक इति कर्मधारयस्यैव युक्तत्वात्, अर्थस्य चैकत्वे निश्चिते बहुवचनम् <strong>अदिति</strong>:<strong> पाशान्</strong> &nbsp;(जै.मी.सू.९.३.५) इतिवदुपपत्ते:; परस्य ब्रह्मण: परिपूर्णस्य सर्वगतस्य सत्यसङ्कल्पस्य स्वेच्छापरिकल्पिता: &nbsp;स्वासाधारणा अप्राकृताश्च लोका नात्यन्ताय न सन्ति, श्रुतिस्मृतीतिहासपुराणप्रामाण्यात्॥११॥</p>
<p><strong>(</strong><strong>देहान्निष्क्रममाणस्य श्रौतत्वज्ञापनम्</strong><strong>)</strong></p>
<p><strong>५२०</strong>. <strong>दर्शनाच्च</strong> <strong>॥</strong> <strong>४</strong>–<strong>३</strong>–<strong>१२</strong> <strong>॥</strong></p>
<p>दर्शयति श्रुति: मूर्धन्यनाड्या निष्क्रम्य देवयानेन गतस्य परब्रह्मप्राप्तिम्&nbsp; एष सम्प्रसादोऽस्माच्छरीरात्समुत्थाय परं ज्योतिरुपसम्पद्य स्वेन रूपेणाभिनिष्पद्यते इति॥१२॥</p>
<p><strong>(</strong><strong>कार्यब्रह्मप्रत्यभिज्ञापकनिरासः</strong><strong>)</strong></p>
<p>यदुक्तं&nbsp; प्रजापतेस्सभां वेश्म प्रपद्ये इत्यर्चिरादिना गतस्य कार्ये प्रत्यभिसन्धिर्दृश्यत इति तत्रोत्तरं –</p>
<p><strong>५२१</strong>. <strong>न</strong> <strong>च</strong> <strong>कार्ये</strong> <strong>प्रत्यभिसन्धि</strong>: <strong>॥</strong> <strong>४</strong>–<strong>३</strong>–<strong>१३</strong> <strong>॥</strong></p>
<p>न चायं प्रत्यभिसन्धि: कार्ये हिरण्यगर्भे;&nbsp; अपि तु परस्मिन्नेव ब्रह्मणि, वाक्यशेषे&nbsp; <strong>यशोऽहं</strong> <strong>भवामि</strong> <strong>ब्राह्मणानाम्</strong> (छा.८.१४.१) इति तस्याभिसन्धातुस्सर्वाविद्याविमोकपूर्वकसर्वात्म-भावाभिसन्धानात्, <strong>अश्व</strong> <strong>इव</strong> <strong>रोमाणि</strong> <strong>विधूय</strong> <strong>पापं</strong> <strong>चन्द्र</strong> <strong>इव</strong> <strong>राहोर्मुखात्प्रमुच्य।</strong> <strong>धूत्वा</strong> <strong>शरीरमकृतं</strong> <strong>कृतात्मा</strong> <strong>ब्रह्मलोकमभिसम्भवानि</strong> (छा.८.१३.१) इत्यभिसम्भाव्यस्य ब्रह्मलोकस्याकृतत्वश्रवणात्, सर्वबन्धविनिर्मोकस्य च साक्षाच्छ्रवणात्। अत: परमेव ब्रह्मोपासीनमर्चिरादिरातिवाहिको गणो नयतीति जैमिनेर्मतम् ॥१३॥</p>
<p><strong>(</strong><strong>बादरायणमतेन सिद्धान्तार्थप्रदर्शनम्</strong><strong>)</strong></p>
<p>इदानीं बादरायणस्तु भगवान् स्वमतेन सिद्धान्तमाह –</p>
<p><strong>५२२</strong>. <strong>अप्रतीकालम्बनान्नयतीति</strong> <strong>बादरायण</strong> <strong>उभयधा</strong> <strong>च</strong> <strong>दोषात्तत्क्रतुश्च</strong> <strong>॥</strong> <strong>४</strong>–<strong>३</strong>–<strong>१४</strong> <strong>॥</strong></p>
<p>अप्रतीकालम्बनान् प्रतीकालम्बनव्यतिरिक्तान् नयत्यर्चिरादिरातिवाहिको गण इति भगवान् बादरायणो मन्यते &nbsp;॥</p>
<p><strong>(</strong><strong>आतिवाहिकनीयमानचेतनस्वरूपनिगमनम्</strong><strong>)</strong></p>
<p>एतदुक्तं भवति – कार्यमुपासीनान्नयतीति नायं पक्षस्सम्भवति; परमेवोपासीनानित्ययमपि नियमो नास्ति; न च प्रतीकालम्बनानपि नयति;&nbsp; अपि तु ये परं ब्रह्मोपासते, ये चात्मानं प्रकृतिवियुक्तं ब्रह्मात्मकमुपासते; तानुभयविधान्नयति; ये तु ब्रह्मकार्यान्तर्भूतनामादिकं वस्तु देवदत्तादिषु सिंहादिदृष्टिवत् ब्रह्मदृष्ट्या, केवलं वा तत्तद्वस्तूपासते, न तान्नयति। अत: परं ब्रह्मोपसीनानात्मानं च प्रकृतिवियुक्तं ब्रह्मात्मकमुपासीनान्नयति इति ।</p>
<p><strong>(</strong><strong>उक्तार्थे हेतुप्रदर्शनम्</strong><strong>)</strong></p>
<p>कुत:? उभयधा च दोषात्। कार्यमुपासीनान्नयतीति पक्षे अस्माच्छरीरात्समुत्थाय परं ज्योतिरुपसम्पद्य इत्यादिका: श्रुतय: प्रकुप्येयु:; परमेवोपासीनानिति नियमे&nbsp; <strong>तद्य</strong> <strong>इत्थं</strong> <strong>विदुर्ये</strong> <strong>चेमेऽरण्ये</strong> <strong>श्रद्धा</strong> <strong>तप</strong> <strong>इत्युपासते</strong> <strong>तेऽर्चिषमभिसम्भवन्ति</strong> (छा.५.१०.१) इति पञ्चाग्निविदोऽर्चिरादिर्गणो नयतीति श्रुति: प्रकुप्येत्। अत: उभयस्मिन्नपि पक्षे दोषस्स्यात् । तस्मादुभयविधान्नयतीति । तदेतदाह – तत्क्रतुश्च – इति। तत्क्रतु<strong>:</strong> – तथोपासीनस्तथैव प्राप्नोतीत्यर्थ:,&nbsp; <strong>यथाक्रतुरस्मिन्</strong> <strong>लोके</strong> <strong>पुरुषो</strong> <strong>भवति</strong> <strong>तथेत</strong>: <strong>प्रेत्य</strong> <strong>भवति</strong> (छा.३.१४.१)&nbsp; <strong>तं</strong> <strong>यथायथोपासते</strong> (मुद्ग.उ.३) इति न्यायात् । पञ्चाग्निविदोप्यर्चिरादिना गतिश्श्रवणात्,&nbsp; अर्चिरादिना गतस्य ब्रह्मप्राप्त्यपुनरावृत्तिश्रवणाच्च । अत एव तत्क्रतुन्यायात्प्रकृतिविनिर्मुक्त-ब्रह्मात्मकात्मा-नुसन्धानं&nbsp; सिद्धम् । नामादिप्राणपर्यन्त-प्रतीकालम्बनानां तु उभयविधश्रुतिसिद्ध-उपासनाभावात्, अचिन्मिश्रोपासने तत्क्रतुन्यायाच्चार्चिरादिना गतिर्ब्रह्मप्राप्तिश्च न विद्यते ॥१४॥</p>
<p><strong>(</strong><strong>उक्तस्य विशेषस्य श्रौतत्वप्रदर्शनम्</strong><strong>)</strong></p>
<p>तमिमं विशेषं श्रुतिरेव दर्शयतीत्याह –</p>
<p><strong>५२३</strong>. <strong>विशेषञ्च</strong> <strong>दर्शयति</strong> <strong>॥</strong> <strong>४</strong>–<strong>३</strong>–<strong>१५</strong> <strong>॥</strong></p>
<p>यावन्नाम्नो गतं तत्रास्य <strong>यथाकामचारो</strong> <strong>भवति</strong> (छा.७.१.५) इत्यादिका श्रुति: नामादिप्राणपर्यन्तप्रतीकमुपासीनानां गत्यनपेक्षं परिमितफलविशेषं च दर्शयति, तस्मादचिन्मिश्रं केवलं वा अचिद्वस्तु ब्रह्मदृष्ट्या&nbsp; तद्वियोगेन च य उपासते, न तान् नयति, अपि तु परं ब्रह्मोपासीनानात्मानं च प्रकृतिवियुक्तं ब्रह्मात्मकमुपासीनानातिवाहिको गणो नयतीति सिद्धम्॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>कार्याधिकरणम्॥५॥</strong></p>
<p style="text-align: center;"><strong>इति</strong> <strong>भगवद्रामानुजिवरिचते</strong> <strong>शारीरकमीमांसाभाष्ये</strong> <strong>चतुर्थस्याध्यायस्य&nbsp;</strong><strong>तृतीय</strong>:<strong>पाद</strong>:<strong>॥३॥</strong></p>
		</div>