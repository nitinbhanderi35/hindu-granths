<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>वाय्वधिकरणम्॥२॥</strong></p>
<p style="text-align: center;"><strong>(</strong><strong>अधिकरणस्यार्थः – अर्चिरादिपथगत वायु-देवलोक शब्दयोरेकार्थता, अतः तत्र गच्छतां आदित्यतः पूर्वं वायोरेव प्राप्तिः</strong><strong>)</strong></p>
<p><strong>५१०</strong>. <strong>वायुमब्दादविशेषविशेषाभ्याम्</strong> <strong>॥४</strong>–<strong>३</strong>–<strong>२॥</strong></p>
<p><strong>(</strong><strong>विचारणीयविषयोपस्थापनम्</strong> <strong>तदर्थं विषयशोधनं च</strong><strong>)</strong></p>
<p>अर्चिरादिनैव गच्छन्ति विद्वांस इत्युक्तम्; तत्रार्चिरादिके मार्गे छन्दोगा: मासादित्ययोरन्तराले संवत्सरमधीयते,&nbsp; <strong>मासेभ्य</strong>: <strong>संवत्सरं</strong> <strong>संवत्सरादादित्यम्</strong> (छा.४.१५.५) इति। वाजसनेयिनस्तु तयोरेवान्तराले देवलोकं&nbsp; <strong>मासेभ्यो</strong> <strong>देवलोकं</strong> <strong>देवलोकादादित्यम्</strong> (बृ.८.२.१५) इति। उभयत्रापि मार्गस्यैकत्वादुभावुभयत्रोपसंहार्यौ। तत्र मासादूर्ध्वमभिहितयोस्संवत्सरदेवलोकयो: पञ्चम्याऽभिहितस्य श्रौतक्रमस्य तुल्यत्वेऽपि&nbsp; <strong>अर्चिषोऽहरह्न</strong> <strong>आपूर्यमाणपक्षमापूर्यमाणपक्षाद्यान्</strong> <strong>षडुदङ्ङेतिमासांस्तान्</strong> (छां.४.१५.५) इत्यधिककालानां न्यूनकालेभ्य उत्तरोत्तरत्वेन निवेशदर्शनात्संवत्सरस्यैव मासादनन्तरं बुद्धौ विपरिवृत्ते: संवत्सर एव मासादूर्ध्वं निवेशयितव्य इति तत ऊर्ध्वं देवलोक इति निश्चीयते । अन्यत्र वाजसनेयिन:&nbsp; <strong>यदा</strong> <strong>वै</strong> <strong>पुरुषोऽस्माल्लोकात्प्रैति</strong> <strong>स</strong> <strong>वायुमागच्छति</strong> <strong>तस्मै</strong> <strong>स</strong> <strong>तत्र</strong> <strong>विजिहीते</strong> <strong>यथा</strong> <strong>रथचक्रस्य</strong> <strong>खं</strong> <strong>तेन</strong> <strong>स</strong> <strong>ऊर्ध्वमाक्रमते</strong> <strong>स</strong> <strong>आदित्यमागच्छति</strong> (बृ.७.१०.१) इत्यादित्यात्पूर्वं वायुमधीयते। कौषीतकिनस्तु&nbsp; <strong>स</strong> <strong>एतं</strong> <strong>देवयानं</strong> <strong>पन्थानमापद्याग्निलोकमागच्छति</strong> <strong>स</strong> <strong>वायुलोकम्</strong> (कौ.१.३) इत्यग्निलोकशब्दनिर्दिष्टादर्चिष: परं वायुमधीयते । तत्र कौषीतकिनां पाठक्रमेणार्चिष: परत्वेन प्राप्तस्य वायोर्वाजसनेयिनां&nbsp; <strong>तेन</strong> <strong>स</strong> <strong>ऊर्ध्वमाक्रमते</strong> <strong>स</strong> <strong>आदित्यमागच्छति</strong> (बृ.७.१०.१) इत्यूर्ध्वशब्दनिर्दिष्टश्रौतक्रमेण पाठक्रमाद्बलीयसा आदित्यात्पूर्वं प्रवेशो निश्चीयते । अत आदित्यात्पूर्वं संवत्सरादूर्ध्वं देवलोको वायुश्च प्राप्तौ।</p>
<p><strong>(</strong><strong>निर्णयौपयिकः संशयः</strong><strong>)</strong></p>
<p>तत्रेदं चिन्त्यते – किं देवलोको वायुश्चार्थान्तरभूतौ यथेष्टक्रमेण विद्वानभिगच्छेत्, उतानर्थान्तरत्वेन संवत्सरादूर्ध्वं देवलोकं सन्तं वायुमभिगच्छेत्&nbsp; इति ।</p>
<p><strong>(</strong><strong>युक्त्या पूर्वः पक्षः</strong><strong>)</strong></p>
<p>किं युक्तम्? भिन्नार्थत्वम्, प्रसिद्धे:। भिन्नार्थत्वे चोर्ध्वशब्देन पञ्चम्या चोभयोस्संवत्सरादित्यान्तराले श्रुतिक्रमेण प्राप्तत्वात्, विशेषाभावाच्च यथेष्टम् –</p>
<p><strong>(</strong><strong>सिद्धान्तः)</strong></p>
<p>इति प्राप्ते उच्यते – <strong>वायुमब्दात्</strong> – इति । वायुं संवत्सरादूर्ध्वमभिगच्छेत्। कुत:?&nbsp; अविशेषविशेषाभ्यां वायोरेव निर्दिष्टत्वात् । देवलोकशब्दो हि अविशेषेण – सामान्येन देवानां लोक इत्यनेन रूपेण वायुमभिधत्ते ।&nbsp; <strong>स</strong> <strong>वायुमागच्छति</strong> <strong>तस्मै</strong> <strong>स</strong> <strong>तत्र</strong> (बृ.७.१०.१) इति वायुशब्दो विशेषेण वायुमभिधत्ते । अतो देवलोकवायुशब्दाभ्याम् अविशेषविशेषाभ्यां वायुरेवाभिधीयत इति संवत्सरादूर्ध्वं वायुमेवाभिगच्छेत् । कौषीतकिनां वायुलोकशब्दश्चाग्निलोकशब्दवत् वायुश्चासौ लोकश्चेति व्युत्पत्त्या वायुमेवाभिधत्ते । वायुश्च देवानामावासभूत इत्यन्यत्र श्रूयते&nbsp; योऽयं पवत एष देवानां गृहा<strong>:</strong> इति ॥२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>वाय्वधिकरणम्॥</strong> <strong>२॥</strong></p>
		</div>