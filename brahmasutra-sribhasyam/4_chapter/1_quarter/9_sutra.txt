<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अनारब्धकार्याधिकरणम्॥९॥</strong></p>
<p style="text-align: center;"><strong>(</strong><strong>अधिकरणार्थः – भगवदुपासकस्योक्तः सुकृतादिविनाशः फलदानप्रवृत्तपुण्यपापमात्रविषयः</strong><strong>)</strong></p>
<p><strong>४८४</strong>. <strong>अनारब्धकार्ये</strong> <strong>एव</strong> <strong>तु</strong> <strong>पूर्वे</strong> <strong>तदवधे</strong>: <strong>॥</strong> <strong>४</strong>–<strong>१</strong>–<strong>१५</strong> <strong>॥</strong></p>
<p><strong>(</strong><strong>अवान्तरसङ्गतिः</strong><strong>)</strong></p>
<p>ब्रह्मविद्योत्पत्ते: पूर्वोत्तरभाविनोस्सुकृतदुष्कृतयोरश्लेषविनाशावुक्तौ ।</p>
<p><strong>(</strong><strong>विचारोपयोगी संशयः</strong><strong>)</strong></p>
<p>तत: पूर्वभाविनो: सुकृतदुष्कृतयो: किमविशेषेण विनाश:, उतानारब्धकार्ययोरेवेति विशये –</p>
<p><strong>(</strong><strong>युक्त्या पूर्वः पक्षः</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>सर्वे</strong> <strong>पाप्मान</strong>: <strong>प्रदूयन्ते</strong> (छा.५.२४.३) इति विद्याफलस्याविशेषश्रवणाद्विद्योत्पत्युत्तर-कालभाविन्याश्च शरीरस्थिते: कुलालचक्रभ्रमणादिवत् संस्कारवशादप्युपपत्तेरविशेषेण –</p>
<p><strong>(</strong><strong>सूत्रार्थतः सिद्धान्तः</strong><strong>)</strong></p>
<p>इति प्राप्ते उच्यते: अनारब्धकार्ये एव तु पूर्वे – इति विद्योत्पत्ते: पूर्वे सुकृतदुष्कृते अनारब्धकार्ये – अप्रवृत्तफले एव विद्यया विनश्यत:; कुत:? तदवधे<strong>:</strong>–&nbsp; <strong>तस्य</strong> <strong>तावदेव</strong> <strong>चिरं</strong> <strong>यावन्न</strong> <strong>विमोक्ष्ये</strong> <strong>अथ</strong> <strong>सम्पत्स्ये</strong> (छा.६.१४.२) इति शरीरपातविलम्बावधिश्रुते: ॥</p>
<p><strong>(</strong><strong>संस्कारविशेषस्य अप्रामाणिकता</strong><strong>)</strong></p>
<p>न च पुण्यापुण्यकर्मजन्यभगवत्प्रीत्यप्रीतिव्यतिरेकेण शरीरस्थितिहेतुभूतसंस्कारसद्भावे प्रमाणमस्ति॥१५॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अनारब्धकार्याधिकरणम्॥</strong> <strong>९॥</strong></p>
		</div>