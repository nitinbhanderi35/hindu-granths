<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>इतरक्षपणाधिकरणम्</strong></p>
<p style="text-align: center;"><strong>(</strong><strong>अधिकरणार्थः – विदुषो ब्रह्मसम्पत्तिः, आरब्धकार्यपुण्यपापयोः फलभोगेन क्षपणानन्तरमेव</strong><strong>)</strong></p>
<p><strong>४८८</strong>. <strong>भोगेन</strong> <strong>त्वितरे</strong> <strong>क्षपयित्वाऽथ</strong> <strong>संपद्यते</strong> <strong>॥</strong> <strong>४</strong>–<strong>१</strong>–<strong>१९</strong> <strong>॥</strong></p>
<p><strong>(</strong><strong>विचारौपयिकः संशयः</strong><strong>)</strong></p>
<p>ययो: पुण्यपापयोरश्लेषविनाशावुक्तौ, ताभ्यामितरे आरब्धकार्ये पुण्यपापे किं विद्यायोनिशरीरावसाने, उत तच्छरीरावसाने शरीरान्तरावसाने वेत्यनियम इति संशये,</p>
<p><strong>(</strong><strong>युक्त्या पूर्वः पक्षः</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong>तस्य तावदेव चिरं यावन्न विमोक्ष्ये (छा.६.१४.२) इति तच्छरीरविमोक्षावसानत्वश्रवणात् तदवसाने &nbsp;॥</p>
<p><strong>(</strong><strong>सूत्रार्थतः सिद्धान्तः</strong><strong>)</strong></p>
<p>इति प्राप्त उच्यते – भोगेन तु इति। तुशब्द: पक्षव्यावृत्त्यर्थ:; इतरे आरब्धकार्ये पुण्यपापे स्वारब्धफलभोगेन क्षपयित्वा तत्फलभोगसमाप्त्यनन्तरं ब्रह्म सम्पद्यते; ते च पुण्यपापे एकशरीरोपभोग्यफले चेत् – तच्छरीरावसाने सम्पद्यते; अनेकशरीरभोग्यफले चेत् – तदवसाने सम्पद्यते, भोगेनैव क्षपयितव्यत्वादारब्धफलयो: कर्मणो: । <strong>तस्य</strong> <strong>तावदेव</strong> <strong>चिरं</strong> <strong>यावन्न</strong> <strong>विमोक्ष्ये</strong> (छां.६.१४.२) इति च भोगेन तयो: कर्मणो: विमोक्ष उच्यते, देहावधिनियमाश्रवणात्।</p>
<p><strong>(</strong><strong>बहुचर्चितपुण्यपापाश्लेषविनाशविचारनिगमनम्</strong><strong>)</strong></p>
<p>तदेवं ब्रह्मविद्याया: प्रागनुष्ठितमभुक्तफलमनारब्धफलं पुण्यपापरूपं कर्मानादिकालसंचितं अनन्तं विद्यामाहात्म्यात् विनश्यति; विद्यारम्भोत्तरकालमनुष्ठितं च न श्लिष्यति; तत्र पुण्यरूपं सर्वं विदुषस्सुहृदो गृह्णन्ति, पापं च द्विषन्त इति निरवद्यम् ॥१९॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>इतरक्षपणाधिकरणम्॥११॥</strong></p>
<p style="text-align: center;"><strong>इति</strong> <strong>श्रीभगवद्रामानुजविरचिते</strong> <strong>शारीरकमीमांसाभाष्ये</strong> <strong>चतुर्थस्याध्यायस्य</strong> <strong>प्रथमः आवृत्तिपाद</strong>:<strong>॥१॥</strong></p>
		</div>