<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>इतराधिकरणम्॥८॥</strong></p>
<p style="text-align: center;"><strong>(</strong><strong>अधिकरणस्यार्थः – ब्रह्मविदो निष्पन्नोपासनस्य पापानामिव पुण्यामप्यश्लेष-विनाशौ</strong><strong>)</strong></p>
<p><strong>४८३</strong>. <strong>इतरस्याप्येवमसंश्लेष</strong>: <strong>पाते</strong> <strong>तु</strong> <strong>॥</strong> <strong>४</strong>–<strong>१</strong>–<strong>१४</strong> <strong>॥</strong></p>
<p><strong>(</strong><strong>पुण्येऽप्युक्तन्यायातिदेशः</strong><strong>)</strong></p>
<p>उत्तरपूर्वाघयोर्विद्यया अश्लेषविनाशावुक्तौ; इतरस्य – पुण्यस्यापि एवम् – उक्तेन न्यायेनाश्लेषविनाशौ विद्यया स्याताम्, विद्याफलविरोधित्वसामान्याद्व्यपदेशाच्च । भवति च व्यपदेश: – उभे सुकृतदुष्कृते निर्दिश्य <strong>सर्वे</strong> <strong>पाप्मानोऽतो</strong> <strong>निवर्तन्ते</strong> (छा.८.४.१) इति,&nbsp; <strong>तत्सुकृतदुष्कृते</strong> <strong>धूनुते</strong> (कौषी.१.४) इति च। मुमुक्षोरनिष्टफलत्वात्सुकृतस्यापि पाप्मशब्देन व्यपदेश:।</p>
<p><strong>(</strong><strong>सौत्रस्य न्यायातिदेशस्य प्रयोजनम्</strong><strong>)</strong></p>
<p>सुकृतस्यापि शास्त्रीयत्वात्तत्फलस्य केषांचिदिष्टत्वदर्शनाच्च विद्याया&nbsp; अविरोधशङ्कां निवर्तयितुमतिदेश: ।</p>
<p><strong>(</strong><strong>असंश्लेषे विशेषप्रदर्शनम्</strong><strong>)</strong></p>
<p>ननु विदुषोऽपि सेतिकर्तव्यताकोपासननिर्वृत्तये वृष्ट्यन्नादिफलानीष्टान्येव; कथं तेषां विरोधाद्विनाश उच्यते; तत्राह पाते तु इति। शरीरपाते तु तेषां विनाश:; शरीरपातादूर्ध्वं तु विद्यानुगुणदृष्टफलानि सुकृतानि नश्यन्तीत्यर्थ:॥१४॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>इतराधिकरणम्॥८॥</strong></p>
		</div>