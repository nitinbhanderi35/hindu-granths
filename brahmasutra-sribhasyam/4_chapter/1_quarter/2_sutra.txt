<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>आत्मत्वोपासनाधिकरणम्॥२॥</strong></p>
<p style="text-align: center;"><strong>(</strong><strong>अधिकरणार्थः – उपास्यं ब्रह्म उपासितुः आत्मत्वेनैवोपास्यम्, न अन्यत्वेन</strong><strong>)</strong></p>
<p><strong>४७२</strong>. <strong>आत्मेति</strong> <strong>तूपगच्छन्ति</strong> <strong>ग्राहयन्ति</strong> <strong>च</strong> <strong>॥</strong> <strong>४</strong>–<strong>१</strong>–<strong>३</strong> <strong>॥</strong></p>
<p><strong>(</strong><strong>संशयप्रदर्शनतः अधिकरणचिन्त्योऽर्थः</strong><strong>)</strong></p>
<p>इदमिदानीं चिन्त्यते – किमुपास्यं ब्रह्मोपासितुरन्यत्वेनोपास्यम्, उतोपासितुरात्मत्वेन – इति।</p>
<p><strong>(</strong><strong>युक्त्या पूर्वःपक्षः</strong><strong>)</strong></p>
<p>किं युक्तम्?; अन्यत्वेनेति। कुत:? उपासितु: प्रत्यगात्मनोऽर्थान्तरत्वात् ब्रह्मण: । अर्थान्तरत्वं च&nbsp;&nbsp; <strong>अधिकं</strong> <strong>तु</strong> <strong>भेदिनर्देशात्</strong> (शारी.२.१.२२) <strong>अधिकोपदेशात्</strong> (शारी.३.४.८) <strong>नेतरोऽनुपपत्ते</strong>: (शारी.१.१.१७) इत्यादिषूपपादितम्। यथावस्थितं च ब्रह्मोपास्यम्; अयथोपासने हि ब्रह्मप्राप्तिरप्ययथाभूता स्यात् – <strong>यथाक्रतुरस्मिन्</strong> <strong>लोके</strong> <strong>पुरुषो</strong> <strong>भवति</strong> <strong>तथेत</strong>: <strong>प्रेत्य</strong> <strong>भवति</strong> (छा.३.१४.१) इति न्यायात्। अतोऽन्यत्वेनोपास्यमिति॥</p>
<p><strong>(</strong><strong>सूत्रार्थवर्णनतः सिद्धान्तः</strong><strong>)</strong></p>
<p>एवं प्राप्तेऽभिधीयते – आत्मेति तु – इति । तुशब्दोऽवधारणे; उपासितुरात्मेत्येवोपास्यम्, उपासिता प्रत्यगात्मा स्वशरीरस्य स्वयं यथा आत्मा; तथा स्वात्मनोऽपि परं ब्रह्मात्मेत्येवोपासीतेत्यर्थ:। कुत:? एवं ह्युपगच्छन्ति पूर्वे उपासितार:&nbsp; – <strong>त्वं</strong> <strong>वा</strong> <strong>अहमस्मि</strong> <strong>भगवो</strong> <strong>देवते</strong> <strong>अहं</strong> <strong>वै</strong> <strong>त्वमसि</strong> (बृ.३.४.१०) इति। उपासितुरर्थान्तरभूतं ब्रह्मोपासितारोऽहमिति कथमभ्युपग्छन्तीत्यत्राह – ग्राहयन्ति च – इति । इममर्थमविरुद्धमुपासितॄन् ग्राहयन्ति शास्त्राणि – तान् प्रत्युपपादयन्तीत्यर्थ: ।</p>
<p><strong>(</strong><strong>शास्त्रतः आत्मत्वोपपादनप्रकारः</strong><strong>)</strong></p>
<p><strong>य</strong> <strong>आत्मनि</strong> <strong>तिष्ठन्नात्मनोऽन्तरो</strong> <strong>यमात्मा</strong> <strong>न</strong> <strong>वेद</strong> <strong>यस्याऽत्मा</strong> <strong>शरीरं</strong> <strong>य</strong> <strong>आत्मानमन्तरो</strong> <strong>यमयति</strong> <strong>स</strong> <strong>त</strong> <strong>आत्माऽन्तर्याम्यमृत</strong>: (बृ.५.७.२२) <strong>सन्मूलास्सोम्येमास्सर्वा</strong>: <strong>प्रजास्सदायतनास्सत्प्रतिष्ठा</strong>: <strong>ऐतदात्म्यमिदसर्वम्</strong> (छां.६.८.४) <strong>सर्वं</strong> <strong>खल्विदं</strong> <strong>ब्रह्म</strong> <strong>तज्जलानिति</strong> (छां.३.१४.३) इति च सर्वस्य&nbsp; चिदचिद्वस्तुनस्तज्जत्वात्तल्लत्वात् तदनत्वात्तन्नियाम्यत्वात्तच्छरीरत्वाच्च सर्वस्यायमात्मा, अतस्स त आत्मा; अतो यथा प्रत्यगात्मनस्स्वशरीरं प्रत्यात्मत्वात् देवोऽहं मनुष्योऽहम् इत्यनुसन्धानम्; तथा प्रत्यगात्मनोऽपि आत्मत्वात्परमात्मनस्तस्याप्यहमित्येवानुसन्धानं युक्तमिति । एवं शास्त्रैरुपपादितं सर्वबुद्धीनां ब्रह्मैकनिष्ठत्वेन सर्वशब्दानां ब्रह्मैकनिष्ठत्वमभ्युपगच्छन्त:&nbsp; <strong>त्वं</strong> <strong>वा</strong> <strong>अहमस्मि</strong> <strong>भगवो</strong> <strong>देवते</strong> <strong>अहं</strong> <strong>वै</strong> <strong>त्वमसि</strong> <strong>भगवो</strong> <strong>देवते</strong> इति व्यतिकरेणोक्तवन्त: । एवं च,</p>
<p><strong>(</strong><strong>आत्मत्वानुसन्धानपृथक्त्वानुसन्धानयोरविरोधः</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong>अथ योऽन्यां देवतामुपास्ते अन्योऽसावन्योऽहमस्मीति न स वेद (बृ.३.४.१०) <strong>अकृत्स्नो</strong> <strong>ह्येष</strong> <strong>आत्मेत्येवोपासीत </strong>(बृ.३.४.१०), <strong>सर्वं</strong> <strong>तं</strong> <strong>परादाद्योऽन्यत्राऽत्मनस्सर्वं</strong> <strong>वेद </strong>(बृ.६.५.७) इत्यात्मत्वा-ननुसन्धाननिषेध:;&nbsp; <strong>पृथगात्मानं</strong> <strong>प्रेरितारं</strong> <strong>च</strong> <strong>मत्वा</strong> (श्वे.१.६) इति पृथक्त्वानुसन्धानविधानं चाविरुद्धम्, अहमिति स्वात्मतयाऽनुसन्धानादन्यत्वानुसन्धाननिषेधो रक्षित:; स्वशरीरात्स्वात्मनः अधिकत्वानुसन्धानवत् स्वात्मनोऽपि परमात्मनोऽधिकत्वानुसन्धानात्पृथक्त्वानुसन्धानविधानं च रक्षितम्।&nbsp; अधिकस्य ब्रह्मण: प्रत्यगात्मन आत्मत्वात्तस्य च ब्रह्मशरीरत्वान्निषेधवाक्ये&nbsp; अकृत्स्नो ह्येष<strong>:</strong> इत्युक्तम्। अत उपासितुरात्मत्वेन ब्रह्मोपास्यमिति स्थितम् ॥ ३॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>आत्मत्वोपासनाधिकरणम्॥</strong> <strong>२॥</strong></p>
		</div>