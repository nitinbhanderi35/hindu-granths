<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>आप्रयाणाधिकरणम्॥६॥</strong></p>
<p style="text-align: center;"><strong>(</strong><strong>अधिकरणार्थः मोक्षोपायभूतं ध्यानं देहपातं यावत् प्रत्यहमनुवर्तनीयम्, न तु</strong><strong> एकस्मिन्नेवाहनि निर्वर्त्यम्</strong><strong>)</strong></p>
<p><strong>४८१</strong>. <strong>आप्रयाणात्तत्रापि</strong> <strong>हि</strong> <strong>दृष्टम्</strong> <strong>॥</strong> <strong>४</strong>–<strong>१</strong>–<strong>१२</strong> <strong>॥</strong></p>
<p><strong>(</strong><strong>अधिकरणीयः संशयः</strong><strong>)</strong></p>
<p>तदिदमपवर्गसाधनमुक्तलक्षणमुपासनमेकाह एव संपाद्यम्, उताप्रयाणात्प्रत्यहं अनुवर्तनीयमिति विशये</p>
<p><strong>(</strong><strong>युक्त्या पूर्वःपक्षः</strong><strong>)</strong></p>
<p>एकस्मिन्नेवाहनि शास्त्रार्थस्य कृतत्वात्तावतैव परिसमापनीयम्</p>
<p><strong>(</strong><strong>सिद्धान्तः सूत्रतः</strong><strong>)</strong></p>
<p>इति प्राप्त उच्यते – आप्रयाणात् – इति। आमरणादनुवर्तनीयम्; कुत:? तत्रापि हि दृष्टम् – उपासनोद्योगप्रभृत्याप्रयाणान्मध्ये य: काल: तत्र सर्वत्रापि दृष्टमुपासनं,&nbsp; <strong>स</strong> <strong>खल्वेवं</strong> <strong>वर्तयन् यावदायुषं</strong> <strong>ब्रह्मलोकमभिसम्पद्यते</strong> (छा.८.१५.१) इति॥१२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>आप्रयाणाधिकरणम्॥६॥</strong></p>
		</div>