<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>प्रतीकाधिकरणम्॥३॥</strong></p>
<p style="text-align: center;"><strong>(</strong><strong>अधिकरणार्थः – प्रतीकोपासनस्थले, न आत्मत्वानुसन्धानं प्रतीके कार्यम्</strong><strong>)</strong></p>
<p><strong>४७३</strong>. <strong>न</strong> <strong>प्रतीके</strong> <strong>न</strong> <strong>हि</strong> <strong>स</strong>: <strong>॥</strong> <strong>४</strong>–<strong>१</strong>–<strong>४</strong> <strong>॥</strong></p>
<p><strong>(</strong><strong>विषयोपस्थापनं संशयश्च</strong><strong>)</strong></p>
<p><strong>मनो</strong> <strong>ब्रह्मेत्युपासीत</strong> (छा.३.१८.१)&nbsp; <strong>स</strong> <strong>यो</strong> <strong>नाम</strong> <strong>ब्रह्मेत्युपास्ते</strong> (छा.७.१.५) इत्यादिप्रतीकोपासनेष्वप्यात्मत्वानुसन्धानं कार्यम्, उत न – इति चिन्तायां&nbsp; –</p>
<p><strong>(</strong><strong>सहेतुकः पूर्वः पक्षः</strong><strong>)</strong></p>
<p><strong>मनो</strong> <strong>ब्रह्मेत्युपासीत</strong> (छा.३.१८.१) इति ब्रह्मोपासनत्वसाम्याद्ब्रह्मणश्चोपासितुरात्मत्वात् आत्मेत्येवोपासीतेति ॥</p>
<p><strong>(</strong><strong>सूत्रतः सिद्धान्तः</strong><strong>)</strong></p>
<p>एवं प्राप्तेऽभिधीयते – न प्रतीके – इति । प्रतीके नात्मत्वानुसन्धानं कार्यम्; न हि स<strong>:</strong> – नह्युपासितुरात्मा प्रतीक: । प्रतीकोपासनेषु प्रतीक एवोपास्य:; न ब्रह्म। ब्रह्म तु तत्र दृष्टिविशेषणमात्रम् । प्रतीकोपासनं हि नाम अब्रह्मणि ब्रह्मदृष्ट्याऽनुसन्धानम्; तत्रोपास्यस्य प्रतीकस्योपासितुरात्मत्वाभावान्न तथाऽनुसन्धेयम् ॥ ४॥</p>
<p><strong>(</strong><strong>शङ्कासमाधाने </strong><strong>)</strong></p>
<p>नन्वत्रापि ब्रह्मैवोपास्यम्; ब्रह्मण उपास्यत्वसम्भवे मन आदीनामचेतनानामल्पशक्तीनां च उपास्यत्वाश्रयणस्यान्याय्यत्वात्। अतो मन आदिदृष्ट्या ब्रह्मैवोपास्यमिति; अत आह –</p>
<p><strong>४७४</strong>. <strong>ब्रह्मदृष्टिरुत्कर्षात्</strong> <strong>॥</strong> <strong>४</strong>–<strong>१</strong>–<strong>५</strong> <strong>॥</strong></p>
<p><strong>(</strong><strong>निकृष्टे एवोत्कृष्टदृष्टेः न्याय्यता</strong><strong>)</strong></p>
<p>मन आदिषु ब्रह्मदृष्टिरेव युक्ता; न ब्रह्मणि मन आदिदृष्टि:, ब्रह्मणो मन आदिभ्य उत्कर्षात्; तेषां च विपर्ययात्। उत्कृष्टे हि राजनि भृत्यदृष्टि: प्रत्यवायकरी; भृत्ये तु राजदृष्टिरभ्युदयाय ॥५॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>प्रतीकाधिकरणम्॥३॥</strong></p>
		</div>