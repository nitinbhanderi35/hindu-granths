<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>आदित्यादिमत्यधिकरणम्॥</strong></p>
<p style="text-align: center;"><strong>(</strong><strong>अधिकरणार्थः – क्रत्वङ्गाश्रितेषूपासनेषु उद्गीथादावेव आदित्यादिदृष्टिः कार्या, न आदित्यादावुद्गीथादिदृष्टिः</strong><strong>)</strong></p>
<p><strong>४७५</strong>. <strong>आदित्यादिमतयश्चाङ्ग</strong> <strong>उपपत्ते</strong>: <strong>॥</strong> <strong>४</strong>–<strong>१</strong>–<strong>६</strong> <strong>॥</strong></p>
<p><strong>(</strong><strong>विषयसंशयौ</strong><strong>)</strong></p>
<p><strong>य</strong> <strong>एवासौ</strong> <strong>तपति</strong> <strong>तमुद्गीथमुपासीत</strong> (छा.१.३.१) इत्यादिषु कर्माङ्गाश्रयेषूपासनेषु संशय: – किमुद्गीथादौ कर्माङ्गे आदित्यादिदृष्टि: कर्तव्या, उतादित्यादिषूद्गीथादिदृष्टि:&nbsp; इति । उत्कृष्टदृष्टिर्निकृष्टे कर्तव्येति न्यायात्, उद्गीथादीनां च फलसाधनभूतकर्माङ्गत्वेनाफलेभ्य आदित्यादिभ्य: उत्कृष्टत्वादादित्यादिषूद्गीथादिदृष्टि:-</p>
<p><strong>(</strong><strong>सूत्रार्थतः सिद्धान्तः</strong><strong>)</strong></p>
<p>इति प्राप्तेऽभिधीयते – आदित्यादिमतयश्चाङ्गे – इति। चशब्दोऽवधारणे; क्रत्वङ्गे उद्गीथादावादित्यादिदृष्टय एव कार्या:; कुत:? उपपत्ते<strong>:</strong> – आदित्यादीनामेवोत्कृष्टत्वोपपत्ते:; आदित्यादिदेवताराधनद्वारेण हि कर्मणामपि फलसाधनत्वम्; अतस्तद्दृष्टिरुद्गीथाद्यङ्गे ॥ ६॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>आदित्यादिमत्यधिकरणम्॥४॥</strong></p>
		</div>