<div class="elementor-widget-container">
			<p style="text-align: center;"><strong>श्रीभगवद्रामानुजविरचिते</strong> <strong>श्रीशारीरकमीमांसाभाष्ये&nbsp;</strong><strong>चतुर्थः फलाध्यायः</strong></p>
<p style="text-align: center;"><strong>(</strong><strong>अधिकरणानि – 33 सूत्राणि – 137</strong><strong>)</strong></p>
<p style="text-align: center;"><strong>(</strong><strong>अध्यायार्थः – विद्यास्वरूपविशोधनपूर्वकम् विद्याफलचिन्तनम्</strong><strong>)</strong></p>
<p style="text-align: center;"><strong>प्रथमः आवृत्तिपादः ।। 4-1 ।।</strong></p>
<p><strong>&nbsp;</strong></p>
<p style="text-align: center;"><strong>&nbsp;(</strong><strong>पादार्थः – उपासनप्रकारचिन्ता, पूर्वोत्तराघाश्लेष-विनाशौ च</strong><strong>)</strong></p>
<p style="text-align: center;"><strong>आवृत्त्यधिकरणम्</strong> <strong>॥१॥</strong></p>
<p style="text-align: center;"><strong>(</strong><strong>अधिकरणार्थः – उपासनस्य असकृदावृत्तस्यैव मोक्षोपायता</strong><strong>)</strong></p>
<p><strong>४७०</strong>. <strong>आवृत्तिरसकृदुपदेशात्</strong> <strong>॥</strong> <strong>४</strong>–<strong>१</strong>–<strong>१</strong> <strong>॥</strong></p>
<p><strong>(</strong><strong>अध्यायसङ्गतिः</strong><strong>)</strong></p>
<p>तृतीयेऽध्याये साधनैस्सह विद्या चिन्तिता। अथेदानीं विद्यास्वरूपविशोधनपूर्वकं विद्याफलं चिन्त्यते। तत्र</p>
<p><strong>(</strong><strong>प्रस्तुतो विषयः विचार्यांशश्च</strong><strong>)</strong></p>
<p><strong>ब्रह्मविदाप्नोति</strong> <strong>परम्</strong> (तै.आन.१.१)&nbsp; <strong>तमेव</strong> <strong>विदित्वाऽतिमृत्युमेति</strong> (श्वे.३.८) <strong>ब्रह्म</strong> <strong>वेद</strong> <strong>ब्रह्मैव</strong> <strong>भवति</strong> (मु.३.२.९)&nbsp; <strong>यदा</strong> <strong>पश्य</strong>: <strong>पश्यते</strong> <strong>रुक्मवर्णम्</strong> (मु.३.१.३) इत्यादि वेदान्तवाक्येषु ब्रह्मप्राप्तिसाधनतया विहितं वेदनं किं सकृत्कृतमेव शास्त्रार्थ:, उतासकृदावृत्तमिति संशय:।</p>
<p><strong>(</strong><strong>सयुक्तिकः पूर्वपक्षः</strong><strong>)</strong></p>
<p>किं युक्तम्? सकृत्कृतमिति;&nbsp; <strong>ब्रह्म</strong> <strong>वेद</strong> <strong>ब्रह्मैव</strong> <strong>भवति</strong> (मु.३.२.९) इति वेदनमात्रस्यैव विधानात्, असकृदावृत्तौ प्रमाणाभावात् ।</p>
<p><strong>(</strong><strong>विषयसिद्धिं यावत् आवृत्तेः सिद्धिशङ्का</strong><strong>)</strong></p>
<p>न चावघातादिवद्वेदनस्य ब्रह्मापरोक्ष्यं प्रति दृष्टोपायत्वाद्यावत्कार्यमावृत्तिरिति शक्यं वक्तुम्, वेदनस्य दृष्टोपायत्वाभावात्। ज्योतिष्टोमादिकर्माणि, वेदान्तविहितं च वेदनं परमपुरुषाराधनरूपम्, आराधिताच्च परमपुरुषाद्धर्मार्थकाममोक्षाख्यपुरुषार्थावाप्तिरिति हि <strong>फलमत</strong> <strong>उपपत्ते</strong>: (शारी.३.२.३७) इत्यत्र प्रतिपादितम् । अतो ज्योतिष्टोमादिवद्यथाशब्दं सकृत्कृतमेव शास्त्रार्थ: –</p>
<p><strong>(</strong><strong>सिद्धान्तः सूत्रार्थविवरणतः</strong><strong>)</strong></p>
<p>इति प्राप्ते प्रचक्ष्महे – आवृत्तिरसकृत् इति । असकृदावृत्तमेव वेदनं शास्त्रार्थः ।</p>
<p>कुत:? उपदेशात् – ध्यानोपासनपर्यायेण वेदनशब्देनोपदेशात् । तत्पर्यायत्वं च विद्युपास्तिध्यायतीनामेकस्मिन्विषये वेदनोपदेशपरवाक्येषु प्रयोगादवगम्यते । तथाहि – <strong>मनो</strong> <strong>ब्रह्मेत्युपासीत</strong> (छां.३.१८.१) इत्युपासिनोपक्रान्तोऽर्थ:&nbsp; <strong>भाति</strong> <strong>च</strong> <strong>तपति</strong> <strong>च</strong> <strong>कीर्त्या</strong> <strong>यशसा</strong> <strong>ब्रह्मवर्चसेन</strong> <strong>य</strong> <strong>एवं</strong> <strong>वेद</strong> (छा.३.१८.३) इति विदिनोपसंह्रियते; तथा&nbsp; <strong>यस्तद्वेद</strong> <strong>यत्स</strong> <strong>वेद</strong> <strong>स</strong> <strong>मयैतदुक्त</strong>: (छां.४.१.४) इत्युपक्रमे विदिनोक्तं रैक्वस्य ज्ञानम्,&nbsp; <strong>अनु</strong> <strong>म</strong> <strong>एतां</strong> <strong>भगवो</strong> <strong>देवतां</strong> <strong>शाधि</strong> <strong>यां</strong> <strong>देवतामुपास्से</strong> (छा.४.२.२) इतयुपासिनोपसंह्रियते; तथा&nbsp; <strong>ब्रह्मविदाप्नोति</strong> <strong>परम्</strong> (तै.आन.१-१) इत्यादिवाक्यसमानार्थेषु वाक्येषु&nbsp; <strong>आत्मा</strong> <strong>वा</strong> <strong>अरे</strong> <strong>द्रष्टव्य</strong>: <strong>श्रोतव्यो</strong> <strong>मन्तव्यो</strong> <strong>निदिध्यासतिव्य</strong>: (बृ.४.४.५) <strong>ततस्तु</strong> <strong>तं</strong> <strong>पश्यति</strong> <strong>निष्कलं</strong> <strong>ध्यायमान</strong>: (मु.३.१.८) इत्यादिषु ध्यायतिना वेदनमभिधीयते; ध्यानं च चिन्तनम्; चिन्तनं च स्मृतिसन्ततिरूपम्; न स्मृतिमात्रम् &nbsp;॥</p>
<p><strong>(</strong><strong>ध्यानोपास्त्योरेकार्थता</strong><strong>)</strong></p>
<p>उपास्तिरपि तदेकार्थ:, एकाग्रचित्तवृत्तिनैरन्तर्ये प्रयोगदर्शनात्; तदुभयैकार्थ्यात् असकृदावृत्तसन्ततस्मृतिरिह&nbsp; <strong>ब्रह्म</strong> <strong>वेद</strong> <strong>ब्रह्मैव</strong> भवति (मु.३.२.९)&nbsp; <strong>ज्ञात्वा</strong> <strong>देवं</strong> <strong>मुच्यते</strong> <strong>सर्वपाशै</strong>: (श्वे.१.८) इत्यादिषु वेदनादिशब्दैरभिधीयते इति निश्चीयते ॥१॥</p>
<p><strong>(</strong><strong>उक्तार्थस्य पुराणस्मृतितः दृढीकरणम्</strong><strong>)</strong></p>
<p><strong>४७१</strong>. <strong>लिङ्गाच्च</strong> <strong>॥</strong> <strong>४</strong>–<strong>१</strong>–<strong>२</strong> <strong>॥</strong></p>
<p>लिङ्गं – स्मृति:। स्मृतेश्चायमर्थोऽवगम्यते। स्मर्यते हि मोक्षसाधनभूतं वेदनं स्मृतिसन्ततिरूपं&nbsp; <strong>तद्रूपप्रत्यये</strong> <strong>चैका</strong> <strong>सन्ततिश्चान्यनिस्स्पृहा</strong> <strong>।</strong> <strong>तद्ध्यानं</strong> <strong>प्रथमैष्षड्भिरङ्गैर्निष्पाद्यते</strong> <strong>तथा</strong> (विष्णु.६.७.९१) इति तस्मादसकृदावृत्तमेव वेदनं शास्त्रार्थ: ॥२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>आवृत्त्यधिकरणम्॥१॥</strong></p>
		</div>