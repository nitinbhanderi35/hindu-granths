<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>आसीनाधिकरणम्॥५॥</strong></p>
<p style="text-align: center;"><strong>(</strong><strong>अधिकरणार्थः – मोक्षार्थोपासनरूपं ध्यानं सापाश्रये आसीनस्यैव पुरुषस्य</strong><strong>)</strong></p>
<p><strong>४७६</strong>. <strong>आसीनस्सम्भवात्</strong> <strong>॥</strong> <strong>४</strong>–<strong>१</strong>–<strong>७</strong> <strong>॥</strong></p>
<p><strong>(</strong><strong>अवान्तरसङ्गतिप्रदर्शनम्</strong><strong>)</strong></p>
<p>मोक्षसाधनतया वेदान्तशास्त्रैर्विहितं ज्ञानं ध्यानोपासनादिशब्दवाच्यमसकृदावृत्तं सन्ततस्मृतिरूपमित्युक्तम्।</p>
<p><strong>(</strong><strong>संसयगर्भितः पूर्वपक्षः</strong><strong>)</strong></p>
<p>तदनुतिष्ठन्नासीनश्शयानस्तिष्ठन् गच्छंश्च विशेषाभावात् अनियमेनानुतिष्ठेत् –</p>
<p><strong>(</strong><strong>सिद्धान्तार्थः सूत्रतः</strong><strong>)</strong></p>
<p>इति प्राप्ते उच्यते – आसीन<strong>:</strong> इति । आसीन उपासनमनुतिष्ठते; कुत:? सम्भवात् – आसीनस्यैव ह्येकाग्रचित्ततासम्भव:; स्थितिगत्यो<strong>:</strong> प्रयत्नसापेक्षत्वात्, शयने च निद्रासम्भवात्। पश्चार्धधारणप्रयत्ननिवृत्तये सापाश्रये आसीन: कुर्यात्॥ ७॥</p>
<p><strong>(</strong><strong>ध्यानकाले ऐकाग्र्यस्यावश्यकता</strong><strong>)</strong></p>
<p><strong>४७७</strong>. <strong>ध्यानाच्च</strong> <strong>॥</strong> <strong>४</strong>–<strong>१</strong>–<strong>८</strong> <strong>॥</strong></p>
<p><strong>निदिध्यासितव्य</strong><strong>:</strong> (बृ.६.५.६) इति ध्यानरूपत्वादुपासनस्य, एकाग्रचित्तता अवश्यंभाविनी । ध्यानं हि विजातीयप्रत्ययान्तराव्यवहितमेकचिन्तनमित्युक्तम् ॥८॥</p>
<p><strong>(</strong><strong>ध्याने ऐकाग्र्यस्य आवश्यकत्वदृढीकरणम्</strong><strong>)</strong></p>
<p><strong>४७८</strong>. <strong>अचलत्वं</strong> <strong>चापेक्ष्य</strong> <strong>॥</strong> <strong>४</strong>–<strong>१</strong>–<strong>९</strong> <strong>॥</strong></p>
<p>निश्चलत्वं चापेक्ष्य पृथिव्यन्तरिक्षादिषु ध्यानवाचोयुक्तिर्दृश्यते&nbsp; ध्यायतीव पृथिवी<strong>,</strong> ध्यायतीवान्तरिक्षं<strong>,</strong> ध्यायतीव द्यौ<strong>:,</strong> <strong>ध्यायन्तीवापो</strong><strong>,</strong> <strong>ध्यायन्तीव</strong> <strong>पर्वता</strong>: (छा.७.६.२) इति। अत: पृथिवीपर्वतादिवदेकाग्रचित्ततया निश्चलत्वमुपासकस्यासीनस्यैव सम्भवेत् ॥९॥</p>
<p><strong>(</strong><strong>आसीनतायाः गीतास्मृतिसिद्धता</strong><strong>)</strong></p>
<p><strong>४७९</strong>. <strong>स्मरन्ति</strong> <strong>च</strong> <strong>॥</strong> <strong>४</strong>–<strong>१</strong>–<strong>१०</strong> <strong>॥</strong></p>
<p>स्मरन्ति चासीनस्यैव ध्यानं&nbsp; – <strong>शुचौ</strong> <strong>देशे</strong> <strong>प्रतिष्ठाप्य</strong> <strong>स्थिरमासनमात्मन</strong>:<strong>।</strong> <strong>नात्युच्छ्रितं</strong> <strong>नातिनीचं</strong> <strong>चेलाजिनकुशोत्तरम्</strong> <strong>।</strong> <strong>तत्रैकाग्रं</strong> <strong>मन</strong>: <strong>कृत्वा</strong> <strong>यतचित्तेन्द्रियक्रिय</strong>:<strong>।</strong> <strong>उपिवश्याऽसने</strong> <strong>युञ्ज्याद्योगमात्मविशुद्धये</strong> इति (भ.गी.६.११.१२) ॥१०॥</p>
<p><strong>(</strong><strong>उपासनयोग्यदेशकालविधेः ऐकाग्र्यमेव लक्ष्यम्</strong><strong>)</strong></p>
<p><strong>४८०</strong>. <strong>यत्रैकाग्रता</strong> <strong>तत्राविशेषात्</strong> <strong>॥</strong> <strong>४</strong>–<strong>१</strong>–<strong>११</strong> <strong>॥</strong></p>
<p>एकाग्रतातिरक्तदेशकालविशेषाश्रवणादेकाग्रतानुकूलो यो देश: कालश्च, स एवोपासनस्य देश: कालश्च ।&nbsp; समे शुचौ शर्करावह्निवालुकाविवर्जिते इति वचनमेकाग्रतैकान्तदेशमाह; न तु देशं नियच्छति, मनोऽनुकूले इति वाक्यशेषात्॥११॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>आसीनाधिकरणम्॥</strong> <strong>५॥</strong></p>
		</div>