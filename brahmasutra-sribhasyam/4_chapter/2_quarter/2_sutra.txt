<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>मनोऽधिकरणम्॥२॥</strong></p>
<p style="text-align: center;"><strong>(</strong><strong>अधिकरणार्थः – सर्वेन्द्रिययुक्तस्य मनसः संयोगरूपा प्राणे सम्पत्तिः</strong><strong>)</strong></p>
<p><strong>४९१</strong>. <strong>तन्मन</strong>: <strong>प्राण</strong> <strong>उत्तरात्</strong> <strong>॥</strong> <strong>४</strong>–<strong>२</strong>–<strong>३</strong> <strong>॥</strong></p>
<p><strong>(</strong><strong>सूत्रविवृत्या सिद्धान्तार्थवर्णनम्</strong><strong>)</strong></p>
<p>तत् – सर्वेन्द्रियसंयुक्तं मन<strong>:</strong> प्राणे सम्पद्यते – प्राणेन संयुज्यते; न मनोवृत्तिमात्रम्। कुत:? उत्तरात् –&nbsp; <strong>मन</strong>: <strong>प्राणे</strong> (छा.६.८.६) इति वाक्यात्।</p>
<p><strong>(</strong><strong>अधिकरणौपयिकी अधिकाशङ्का</strong><strong>)</strong></p>
<p>अधिकाशङ्का तु&nbsp; <strong>अन्नमयं</strong> <strong>हि</strong> <strong>सोम्य</strong> <strong>मन</strong>: (छा.६.६.५) इति वचनान्मनसोऽन्नप्रकृतित्वमवगम्यते; अन्नस्य च&nbsp; <strong>ता</strong> <strong>अन्नमसृजन्त</strong> (छा.६-२-४) इत्यम्मयत्वं&nbsp; सिद्धम्,&nbsp; <strong>आपोमय</strong>: <strong>प्राण</strong>: (छां.६.६.५) इति चाप्प्रकृतित्वं प्राणस्यावगम्यते, अतो मन<strong>:</strong> प्राणे सम्पद्यत इत्यत्र प्राणशब्देन प्राणप्रकृतिभूता आपो निर्दिश्य तासु मनस्सम्पत्तिप्रतिपादने परम्परया स्वकारणे लय इति सम्पत्तिवचनमुपपन्नं भवति – इति ॥</p>
<p><strong>(</strong><strong>अधिकरणतः सिद्धः तत्परिहारः</strong><strong>)</strong></p>
<p>परिहारस्तु&nbsp; <strong>अन्नमयं</strong> <strong>हि</strong> <strong>सोम्य</strong> <strong>मन</strong>:, <strong>आपोमय</strong>: <strong>प्राण</strong>: (छां.६.६.५) इति मन: प्राणयोरन्नेनाद्भिश्चाप्यायनमुच्यते; न तत्प्रकृतित्वम्, आहङ्कारिकत्वान्मनस:, आकाशविकारत्वाच्च प्राणस्य । प्राणशब्देनापां लक्षणा च स्यात् – इति॥ ३॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>मनोऽधिकरणम्॥२॥</strong></p>
		</div>