<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अध्यक्षाधिकरणम्॥३॥</strong></p>
<p style="text-align: center;"><strong>(</strong><strong>अधिकरणार्थः – वागादिमनोन्तयुक्तस्य प्राणस्य जीवे सम्पत्तिः</strong><strong>)</strong></p>
<p><strong>४९२</strong>. <strong>सोऽध्यक्षे</strong> <strong>तदुपगमादिभ्य</strong>: <strong>॥</strong> <strong>४</strong>–<strong>२</strong>–<strong>४</strong> <strong>॥</strong></p>
<p><strong>(</strong><strong>सयुक्तिकः पूर्वः पक्षः</strong><strong>)</strong></p>
<p>यथा&nbsp; वाङ्मनसि सम्पद्यते <strong>मन</strong>: <strong>प्राणे</strong> (छा.६.८.६) इति वचनानुरोधेन मन: प्राणयोरेव वाङ्मनसयोस्सम्पत्ति:; तथा&nbsp; <strong>प्राणस्तेजसि</strong> (छा.६.६.६) इति वचनात्तेजस्येव प्राणस्सम्पद्यते –</p>
<p><strong>(</strong><strong>सूत्रतः सिद्धान्तार्थः</strong><strong>)</strong></p>
<p>इति प्राप्त उच्यते – <strong>सोऽध्यक्षे</strong> – इति। स<strong>:</strong> – प्राण:, अध्यक्षे – करणाधिपे जीवे सम्पद्यते। कुत:? तदुपगमादिभ्य<strong>: </strong>– प्राणस्य जीवोपगमस्तावच्छूयते&nbsp; <strong>एवमेवेममात्मानमन्तकाले</strong> <strong>सर्वे</strong> <strong>प्राणा</strong> <strong>अभिसमायन्ति</strong> (बृ.६.३.३८) इति; तथा जीवेन सह प्राणस्योत्क्रान्ति: श्रूयते&nbsp; <strong>तमुत्क्रामन्तं</strong> <strong>प्राणोऽनूत्क्रामति</strong> (बृह.६.४.२) इति; प्रतिष्ठा च जीवेन सह श्रूयते&nbsp; <strong>कस्मिन्नुत्क्रान्त</strong> <strong>उत्क्रान्तो</strong> <strong>भविष्यामि</strong> <strong>कस्मिन्वा</strong> <strong>प्रतिष्ठिते</strong> <strong>प्रतिष्ठास्यामि</strong> (प्र.६.३) इति। एवं जीवेन संयुज्य तेन सह तेजस्सम्पत्तिरिह&nbsp; <strong>प्राणस्तेजसि</strong> (छा.६.८.६) इत्युच्यते; यथा यमुनाया: गङ्गया संयुज्य सागरगमनेऽपि&nbsp; यमुना सागरं गच्छति इति वचो न विरुध्यते, तद्वत् ॥४॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अध्यक्षाधिकरणम्॥३॥</strong></p>
		</div>