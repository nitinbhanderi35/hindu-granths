<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>भूताधिकरणम्॥४॥</strong></p>
<p style="text-align: center;"><strong>(</strong><strong>अधिकरणार्थः – प्राणसंयुक्तस्य जीवस्य संहतेषु सर्वेषु भूतेष्वेव सम्पत्तिः, न केवले तेजसि</strong><strong>)</strong></p>
<p><strong>४९३</strong>. <strong>भूतेषु</strong> <strong>तच्छ्रुते</strong>: <strong>॥</strong> <strong>४</strong>–<strong>२</strong>–<strong>५॥</strong></p>
<p><strong>(</strong><strong>विचारणीयो विषयः ससंशयः</strong><strong>)</strong></p>
<p><strong>प्राणस्तेजसि</strong> (छा.६.८.६) इति जीवसंयुक्तस्य प्राणस्य तेजसि सम्पत्तिरुक्ता, सा सम्पत्ति: किं तेजोमात्रे, उत संहतेषु सर्वेषु भूतेष्विति विशये</p>
<p><strong>(</strong><strong>पूर्वपक्षार्थः</strong><strong>)</strong></p>
<p>तेजोमात्रश्रवणात्तेजसि</p>
<p><strong>(</strong><strong>सूत्रेण सिद्धान्तार्थः</strong><strong>)</strong></p>
<p>इति प्राप्त उच्यते – भूतेषु – इति। भूतेषु- सम्पद्यते। कुत:? तच्छ्रुते: – <strong>पृथिवीमय</strong> <strong>आपोमय</strong>: …… <strong>तेजोमय</strong>: (बृ.६.४.५) इति जीवस्य सञ्चरतस्सर्वभूतमयत्वश्रुते:॥५॥</p>
<p><strong>(</strong><strong>एकैकस्य भूतस्य सृष्ट्यनौपयिकता</strong><strong>)</strong></p>
<p>ननु तेज: प्रभृतिष्वेकैकस्मिन् क्रमेण सम्पत्तावपि&nbsp; <strong>पृथिवीमय</strong><strong>:</strong> (बृ.६.४.५) इत्यादिका श्रुतिरुपपद्यते, अत आह –</p>
<p><strong>४९४</strong>. <strong>नैकस्मिन्</strong> <strong>दर्शयतो</strong> <strong>हि</strong> <strong>॥</strong> <strong>४</strong>–<strong>२</strong>–<strong>६</strong> <strong>॥</strong></p>
<p>नैकस्मिन्, एकैकस्य कार्याक्षमत्वात्। दर्शयतो ह्यक्षमत्वं श्रुतिस्मृती&nbsp; <strong>अनेन</strong> <strong>जीवेनाऽत्मनाऽनुप्रविश्य</strong> <strong>नामरूपे</strong> <strong>व्याकरवाणि</strong> <strong>तासां</strong> <strong>त्रिवृतं</strong> <strong>त्रिवृतमेकैकां</strong> <strong>करवाणि</strong> (छा.६.३.२) इति नामरूपव्याकरणयोग्यत्वाय त्रिवृत्करणमुपदिश्यते।&nbsp; <strong>नानावीर्या</strong>: <strong>पृथग्भूता</strong>: <strong>ततस्ते</strong> <strong>संहतिं</strong> <strong>विना।</strong> <strong>नाशक्नुवन्</strong> <strong>प्रजास्स्रष्टुमसमागम्य</strong> <strong>कृत्स्नश</strong>:<strong>।</strong> <strong>समेत्यान्योन्यसंयोगं</strong> <strong>परस्परसमाश्रया</strong>:<strong>।</strong> <strong>महदाद्या</strong> <strong>विशेषान्ता</strong> <strong>ह्यण्डमुत्पादयन्ति</strong> <strong>ते</strong> (वि.पु.१.२.५२,५३) इति। अत: <strong>प्राणस्तेजसि</strong> (छा.६.८.६) इति तेजश्शब्देन भूतान्तरसंसृष्टमेव तेजोऽभिधीयते। अतो भूतेष्वेव सम्पत्ति: ॥६॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>भूताधिकरणम्॥</strong> <strong>४॥</strong></p>
		</div>