<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>आसृत्युपक्रमाधिकरणम्</strong></p>
<p style="text-align: center;"><strong>(</strong><strong>अधिकरणार्थः – देहादुत्क्रमं प्राप्नुवतोर्विद्वदविदुषोः द्वयोरपि गतिः, नाडीप्रवेशपर्यन्तं समानैव</strong><strong>)</strong></p>
<p><strong>४९५</strong>. <strong>समाना</strong> <strong>चासृत्युपक्रमादमृतत्वं</strong> <strong>चानुपोष्य</strong> <strong>॥</strong> <strong>४</strong>–<strong>२</strong>–<strong>७</strong> <strong>॥</strong></p>
<p><strong>(</strong><strong>विचारणीयः संशयः</strong><strong>)</strong></p>
<p>इयमुत्क्रान्ति: किं विद्वदविदुषोस्समाना, उताविदुष एवेति चिन्तायाम्,</p>
<p><strong>(</strong><strong>पूर्वः पक्षः</strong><strong>)</strong></p>
<p>अविदुष एवेति प्राप्तम्। कुत:? विदुषोऽत्रैवामृतत्ववचनादुत्क्रान्त्यभावात्। विदुषो ह्यत्रैवामृतत्वं श्राव्यते –&nbsp; <strong>यदा</strong> <strong>सर्वे</strong> <strong>प्रमुच्यन्ते</strong> <strong>कामा</strong> <strong>येऽस्य</strong> <strong>हृदि</strong> <strong>स्थिता</strong>:<strong>।</strong> <strong>अथ</strong> <strong>मर्त्योऽमृतो</strong> <strong>भवत्यत्र</strong> <strong>ब्रह्म</strong> <strong>समश्नुते</strong> (कठ.२.६.१४) इति॥</p>
<p><strong>(</strong><strong>सूत्रतः सिद्धान्तः</strong><strong>)</strong></p>
<p>एवं प्राप्तेऽभिधीयते- समानाचाऽसृत्युपक्रमात् – इति। विदुषोऽप्यासृत्युपक्रमात् उत्क्रान्तिस्समाना। आसृत्युपक्रमात् – आगत्युपक्रमात्, नाडीप्रवेशात्प्रागित्यर्थ:। विदुषोऽपि हि नाडीविशेषेणोत्क्रम्य गति: श्रूयते –&nbsp; <strong>शतं</strong> <strong>चैका</strong> <strong>च</strong> <strong>हृदयस्य</strong> <strong>नाड्यस्तासां</strong> <strong>मूर्धानमभिनिस्सृतैका।</strong> <strong>तयोर्ध्वमायन्नमृतत्वमेति</strong> <strong>विष्वङ्ङन्या</strong> <strong>उत्क्रमणे</strong>&nbsp; <strong>भवन्ति</strong> (कठ.२.६.१६) इति। एवं नाडीविशेषेण गतिश्रवणाद्विदुषोऽप्युत्क्रान्तिरवर्जनीया । सा च नाडीप्रवेशात्प्राग्विशेषाश्रवणात्समाना। तत्प्रवेशदशायां च विशेष: श्रूयते&nbsp; <strong>तेन</strong> <strong>प्रद्योतेनैष</strong> <strong>आत्मा</strong> <strong>निष्क्रामति</strong> <strong>चक्षुषी</strong> <strong>वा</strong> <strong>मूर्ध्नो</strong> <strong>वा</strong> <strong>अन्येभ्यो</strong> <strong>वा</strong> <strong>शरीरदेशेभ्य</strong> (बृ.६.४.२) इति&nbsp; <strong>शतं</strong> <strong>चैका</strong> <strong>च</strong> <strong>हृदयस्य</strong> (कठ.२.६.१६) इत्यनया श्रुत्यैकार्थ्यान्मूर्ध्नो निष्क्रमणं विद्वद्विषयम्; इतरदविद्वद्विषयम् ।</p>
<p><strong>(</strong><strong>अत्र ब्रह्म समश्नुते इति श्रुत्याशयः</strong><strong>)</strong></p>
<p>यदुक्तं – विदुषोऽत्रैवामृतत्वं श्राव्यते – इति;</p>
<p>तत्रोच्यते – <strong>अमृतत्वं</strong> <strong>चानुपोष्य</strong> – इति। चशब्दोऽवधारणे। अनुपोष्य – शरीरेन्द्रियादिसम्बन्धमदग्ध्वैव, यदमृतत्वम् – उत्तरपूर्वाघयोरश्लेषविनाशरूपं प्राप्यते; तदुच्यते&nbsp; <strong>यदा</strong> <strong>सर्वे</strong> <strong>प्रमुच्यन्ते</strong> (कठ.२.६.१४) इत्यादिकया श्रुत्येत्यर्थ:।&nbsp; अत्र <strong>ब्रह्म</strong> <strong>समश्नुते</strong> (कठ.२.३.१४) इति च उपासनवेलायां यो ब्रह्मानुभव:;&nbsp; तद्विषयमित्यभिप्राय:॥७॥</p>
<p><strong>४९६</strong>. <strong>तदापीतेस्संसारव्यपदेशात्</strong> <strong>॥४</strong>–<strong>२</strong>–<strong>८॥</strong></p>
<p><strong>(</strong><strong>संसारस्य ब्रह्मप्राप्तिपर्यन्तता</strong><strong>)</strong></p>
<p>अवश्यं च तत् – अमृतत्वमदग्धदेहसम्बन्धस्यैवेति विज्ञेयम्।</p>
<p>कुत:? आपीते: संसारव्यपदेशात् – अपीति<strong>:</strong> – अप्यय: – ब्रह्मप्राप्ति:। सा चार्चिरादिना मार्गेण देशविशेषं गत्वेति वक्ष्यते। आतदवस्थाप्राप्ते: संसार: – देहसम्बन्धलक्षणो हि व्यपदिश्यते –&nbsp; <strong>तस्य</strong> <strong>तावदेव</strong> <strong>चिरं</strong> <strong>यावन्न</strong> <strong>विमोक्ष्येऽथ</strong> <strong>सम्पत्स्ये</strong> (छा.६.१४.२) इति&nbsp; अश्व इव रोमाणि विधूय पापं चन्द्र इव राहोर्मुखात्प्रमुच्य। धूत्वा शरीरमकृतं कृतात्मा ब्रह्मलोकमभिसम्भवानि इति च॥ ८॥</p>
<p><strong>(</strong><strong>विदुषोऽपि आब्रह्मप्राप्ति बन्धानुवृत्तिः</strong><strong>)</strong></p>
<p><strong>४९७</strong>. <strong>सूक्ष्मं</strong> <strong>प्रमाणतश्च</strong> <strong>तथोपलब्धे</strong>: <strong>॥</strong> <strong>४</strong>–<strong>२</strong>–<strong>९</strong> <strong>॥</strong></p>
<p>इतश्च विदुषोऽपि बन्धो नात्र दग्ध:; यतस्सूक्ष्मं शरीरमनुवर्तते । कुत इदमवगम्यते; प्रमाणतस्तथोपलब्धे<strong>:</strong> – उपलभ्यते हि देवयानेन पथा गच्छतो विदुष:&nbsp; <strong>तं</strong> <strong>प्रतिब्रूयात्</strong> (कौ.१.२) <strong>सत्यं</strong> <strong>ब्रूयात्</strong> इति चन्द्रमसा संवादवचनेन शरीरसद्भाव: । अतस्सूक्ष्मशरीरमनुवर्तते। अतश्च बन्धो न दग्ध: ॥९॥</p>
<p><strong>(</strong><strong>अत्र ब्रह्मेति श्रुतेः सर्वबन्धविनिर्मोक्षतात्पर्यकत्वाभावः</strong><strong>)</strong></p>
<p><strong>४९८</strong>. <strong>नोपमर्देनात</strong>: <strong>॥</strong> <strong>४</strong>–<strong>२</strong>–<strong>१०</strong> <strong>॥</strong></p>
<p>अत:&nbsp; <strong>यदा</strong> <strong>सर्वे</strong> <strong>प्रमुच्यन्ते</strong> <strong>कामा</strong> <strong>येऽस्य</strong> <strong>हृदि</strong> <strong>स्थिता</strong>:<strong>।</strong> <strong>अथ</strong> <strong>मर्त्योऽमृतो</strong> <strong>भवत्यत्र</strong> <strong>ब्रह्म</strong> <strong>समश्नुते</strong> (कठ.२.६.१४) इति वचनं न बन्धोपमर्देनामृतत्वं वदति ॥१०॥</p>
<p><strong>(</strong><strong>विदुषोऽपि उत्क्रमतः शरीरे ऊष्मोपलब्धेः सूक्ष्मशरीरानुवृत्तिज्ञापकता</strong><strong>)</strong></p>
<p><strong>४९९</strong>. <strong>अस्यैव</strong> <strong>चोपपत्तेरूष्मा</strong> <strong>॥</strong> <strong>४</strong>–<strong>२</strong>–<strong>११</strong> <strong>॥</strong></p>
<p>अस्य – सूक्ष्मशरीरस्य क्वचिद्विद्यमानत्वोपपत्तेर्विदुष: प्रक्रान्तमरणस्य मरणात्प्रागूष्मा, स्थूले शरीरे क्वाचित्क उपलभ्यते । न च स्थूलस्यैव शरीरस्यायमूष्मा, अन्यत्रानुपलब्धे:। ततश्चोष्मण: क्वचिदुपलब्धिर्विदुषस्सूक्ष्मशरीरस्योत्क्रान्तिनिबन्धनेति गम्यते। तस्माद्विदुषोऽपि आसृत्युपक्रमात्समानोत्क्रान्तिरिति सुष्ठूक्तम् ॥११॥</p>
<p>पुनरपि विदुष उत्क्रान्तिर्न सम्भवतीत्याशङ्क्य परिह्रियते –</p>
<p><strong>५००</strong>. <strong>प्रतिषेधादिति</strong> <strong>चेन्न</strong> <strong>शारीरात्स्पष्टो</strong> <strong>ह्येकेषाम्</strong> <strong>॥</strong> <strong>४</strong>–<strong>२</strong>–<strong>१२</strong> <strong>॥</strong></p>
<p><strong>(</strong><strong>विदुषो देहादुत्क्रान्ते, श्रुतिनिषिद्धत्वशङ्का</strong><strong>)</strong></p>
<p>यदुक्तं विदुषोऽप्युत्क्रांन्तिस्समानेति, तन्नोपपद्यते, विदुष उत्क्रान्तिप्रतिषेधात् ।</p>
<p>तथाहि <strong>स</strong> <strong>एतास्तेजोमात्रास्समभ्याददानो</strong> <strong>हृदयमेवान्वपक्रामति</strong> (बृ.६-४-१) इत्युपक्रम्य&nbsp; <strong>तेन</strong> <strong>प्रद्योतेनैष</strong> <strong>आत्मा</strong> <strong>निष्क्रामति</strong> <strong>तमुत्क्रामन्तं</strong> <strong>प्राणोऽनूत्क्रामति</strong> (बृह.६-४-१) इत्यविदुष उत्क्रान्तिप्रकारमभिधाय&nbsp; <strong>अन्यन्नवतरं</strong> <strong>कल्याणतरं</strong> <strong>रूपं</strong> <strong>कुरुते</strong> (बृ.६-४-४) इति देहान्तरपरिग्रहं चाभिधाय&nbsp; <strong>प्राप्यान्तं</strong> <strong>कर्मणस्तस्य</strong> <strong>यत्किंचेह</strong> <strong>करोत्ययम्</strong> <strong>।</strong> <strong>तस्माल्लोकात्पुनरेत्यस्मै</strong> <strong>लोकाय</strong> <strong>कर्मणे</strong> <strong>इति</strong> <strong>तु</strong> <strong>कामयमान</strong>: (बृ.६.४.६) इत्यविद्वद्विषयं परिसमाप्य&nbsp; <strong>अथाकामयमानो</strong> <strong>योऽकामो</strong> <strong>निष्काम</strong> <strong>आप्तकाम</strong> <strong>आत्मकाम</strong>: <strong>न</strong> <strong>तस्य</strong> <strong>प्राणा</strong> <strong>उत्क्रामन्ति</strong> <strong>ब्रह्मैव</strong> <strong>सन्</strong> <strong>ब्रह्माप्येति</strong> (बृ.६.४.६) इति विदुष उत्क्रान्ति: प्रतिषिध्यते। तथा पूर्वत्र आर्तभागप्रश्नेऽपि विदुष उत्क्रान्तिप्रतिषेधो दृश्यते&nbsp; <strong>अप</strong> <strong>पुनर्मृत्युं</strong> <strong>जयति</strong> (बृ.५.२.१०) इति विद्वांसं प्रस्तुत्य <strong>याज्ञवल्क्येति</strong> <strong>होवाच</strong> <strong>यत्रायं</strong> <strong>पुरुषो</strong> <strong>म्रियते</strong> <strong>उदस्मात्प्राणा</strong>: <strong>क्रामन्त्याहो</strong> <strong>न</strong> इति पृष्ट:&nbsp; <strong>नेति</strong> <strong>होवाच</strong> <strong>याज्ञवल्क्योऽत्रैव</strong> <strong>समवलीयन्ते</strong> <strong>स</strong> <strong>उच्छ्वयत्याध्मातो</strong> <strong>मृत</strong>: <strong>शेते</strong> (बृह.५.२.१०) इति। अतो विद्वानिहैवामृतत्वं प्राप्नोतीति चेत् –</p>
<p><strong>(</strong><strong>विदुषः उत्क्रान्तिनिषेधशङ्कायाः निरासः</strong><strong>)</strong></p>
<p>तन्न, शारीरात् – प्रत्यगात्मन: प्राणानामुत्क्रान्तिर्ह्यत्र प्रतिषिध्यते; न शरीरात्&nbsp; <strong>न</strong> <strong>तस्य</strong> <strong>प्राणा</strong>: <strong>उत्क्रामन्ति</strong> (बृह.६.४.६) इत्यत्र तच्छब्देन&nbsp; <strong>अथाकामयमान</strong>: (बृह.६.४.६) इति प्रकृतश्शारीर एव परामृश्यते; नाश्रुतं शरीरम्।&nbsp; तस्य (बृ.६.४.६) इति षष्ठ्या प्राणानां सम्बन्धित्वेन शारीरो निर्दिष्ट:; नतूत्त्क्रान्त्यपादानत्वेन; उत्क्रान्त्यपादानं तु शरीरमेवेति चेत् – न, अपादानापेक्षायामश्रुताच्छरीरात्सम्बन्धितया श्रुतस्यात्मन एव सन्निहितत्वेनापादानतयापि ग्राह्यत्वात् । किञ्च प्राणानां जीवसम्बन्धितयैव प्रज्ञातानां तत्सम्बन्धकथने प्रयोजनाभावात्सम्बन्धमात्रवाचिन्या षष्ठ्या अपादानमेव विशेष इति निश्चीयते । यथा&nbsp; नटस्य शृणोति इति।</p>
<p><strong>(</strong><strong>उक्तार्थे विवादानवकाशप्रकाशनम्</strong><strong>)</strong></p>
<p>न चात्र विवदितव्यं – स्पष्टो ह्येकेषां – माध्यन्दिनानामाम्नाये शारीरो जीव एवापादानमिति&nbsp; <strong>योऽकामो</strong> <strong>निष्काम</strong> <strong>आप्तकामो</strong> <strong>आत्मकाम</strong> <strong>न</strong> <strong>तस्मात्प्राणा</strong> <strong>उत्क्रामन्ति</strong> (बृ.६.४.६) इति।</p>
<p><strong>(</strong><strong>उत्क्रान्तिनिषेधाप्रसक्तिशङ्का – परिहारौ</strong><strong>)</strong></p>
<p>शारीरात्प्राणानामुत्क्रान्तिप्रसङ्गाभावात्तन्निषेधो नोपपद्यत इति चेत् – न,&nbsp; <strong>तस्य</strong> <strong>तावदेव</strong> <strong>चिरम्</strong> (छा.६.१४.२) इति विदुषश्शरीरवियोगकाले ब्रह्मसम्पत्तिवचनेन प्राणानामपि तस्मिन्काले शारीराद्विदुषो वियोग: प्रसज्यते; ततश्च देवयानेन पथा ब्रह्मसम्पत्तिर्नोपपद्यत इति । <strong>न</strong> <strong>तस्य</strong> <strong>प्राणा</strong> <strong>उत्क्रामन्ति</strong> (बृ.६.४.६) देवयानेन पथा ब्रह्मप्राप्ते: प्राग्जीवाद्विदुषोऽपि प्राणा न विश्लिष्यन्तीत्युच्यते।</p>
<p><strong>(</strong><strong>आर्तभागप्रश्न-प्रतिवचनयोर्निर्णयः</strong><strong>)</strong></p>
<p>आर्तभागप्रश्नोऽपि यदा विद्वद्विषय:; तदा अयमेव परिहार: । स त्वविद्वद्विषय:, तत्र प्रश्नप्रतिवचनयो: ब्रह्मविद्याप्रसङ्गादर्शनात्; तत्र हि ग्रहातिग्रहरूपेणेन्द्रियेन्द्रियार्थस्वभाव:, अपामग्न्यन्नत्वं, &nbsp;म्रियमाणस्य जीवस्य प्राणापरित्याग:, मृतस्य नामवाच्यकीर्त्यनुवृत्ति:, तस्य च पुण्यपापानुगुण-गतिप्राप्तिरित्येतेऽर्था: प्रश्नपूर्वकं प्रत्युक्ता:। तत्र च <strong>अप</strong> <strong>पुनर्मृत्युं</strong> <strong>जयति</strong> (बृह.५.२.१०) इति &nbsp;अपामग्न्यन्नत्वज्ञानादग्निजय एव मृत्युजय उच्यते । अतो नात्र विदुष: प्रसङ्ग:।&nbsp; अविदुषस्तु प्राणानुत्क्रान्तिवचनं – स्थूलदेहवत्प्राणा न मुञ्चन्ति,&nbsp; अपि तु भूतसूक्ष्मवज्जीवं परिष्वज्य गच्छन्ति – इति प्रतिपादयतीति निरवद्यम् ॥१२॥</p>
<p><strong>(</strong><strong>विदुषः उत्क्रान्तेः स्मृत्या सिद्धिः</strong><strong>)</strong></p>
<p><strong>५०१</strong>. <strong>स्मर्यते</strong> <strong>च</strong> <strong>॥</strong> <strong>४</strong>–<strong>२</strong>–<strong>१३</strong> <strong>॥</strong></p>
<p>स्मर्यते च विदुषोऽपि मूर्धन्यनाड्योत्क्रान्ति:&nbsp; <strong>ऊर्ध्वमेक</strong>: <strong>स्थितस्तेषां</strong> <strong>यो</strong> <strong>भित्त्वा</strong> <strong>सूर्यमण्डलम्।</strong> <strong>ब्रह्मलोकमतिक्रम्य</strong> <strong>तेन</strong> <strong>याति</strong> <strong>परां</strong> <strong>गतिम्</strong> (याज्ञ.स्मृ.३.१६७) इति ॥१३॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>आसृत्युपक्रमाधिकरणम्॥५॥</strong></p>
		</div>