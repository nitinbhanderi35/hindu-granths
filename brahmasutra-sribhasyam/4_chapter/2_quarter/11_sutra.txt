<div class="elementor-widget-container">
			
<p></p>


<p style="text-align: center;"><strong>श्रीशारीररकमीमांसाभाष्ये</strong> <strong>दक्षिणायनाधिकरणम्॥११॥</strong></p>
<p style="text-align: center;"><strong>(</strong><strong>अधिकरणार्थः – दक्षिणायने मृतस्याऽपि विदुषः ब्रह्मप्राप्तिरस्त्येव, न चन्द्रं प्राप्य पुनरावृत्तिः</strong><strong>)</strong></p>
<p><strong>५०७</strong>. <strong>अतश्चायनेऽपि</strong> <strong>दिक्षणे</strong> <strong>॥</strong> <strong>४</strong>–<strong>२</strong>–<strong>१९</strong> <strong>॥</strong></p>
<p><strong>(</strong><strong>सूत्रार्थानुवादः, अधिकाशङ्का च</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; निशि मृतस्यापि विदुषो ब्रह्मप्राप्तौ यो हेतुरुक्त:, तत एव हेतोर्दक्षिणेऽप्ययने मृतस्य ब्रह्मप्राप्तिस्सिद्धा ॥</p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; अधिकाशङ्का तु&nbsp; <strong>अथ</strong> <strong>यो</strong> <strong>दक्षिणे</strong> <strong>प्रमीयते</strong> <strong>पितृणामेव</strong> <strong>महिमानं</strong> <strong>गत्वा</strong> <strong>चन्द्रमसस्सायुज्यं</strong> <strong>गच्छति</strong> (तै.ना.५२.) इति दक्षिणायने मृतस्य चन्द्रप्राप्तिश्रवणात् चन्द्रं प्राप्तानां च तेषां यदा तत्पर्यवैति, <strong>अथैतमेवाध्वानं</strong> <strong>पुनर्निवर्तन्ते</strong> (छा.५.१०.५) इति पुनरावृत्तिश्रवणात्, भीष्मादीनां च ब्रह्मविद्यानिष्ठानामुत्तरायणप्रतीक्षादर्शनाद्दक्षिणायने मृतस्य ब्रह्मप्राप्तिर्न सम्भवति – इति।</p>
<p><strong>(</strong><strong>अधिकाशङ्कापरिहारतः सिद्धान्तः</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; परिहारस्तु – अविदुषां पितृयाणेन पथा चन्द्रं प्राप्तानामेव पुनरावृत्ति:, विदुषस्तु चन्द्रं प्राप्तस्यापि&nbsp; <strong>तस्माद्ब्रह्मणो</strong> <strong>महिमानमाप्नोति</strong> (तै.ना.५२) इति वाक्यशेषात्तस्य दक्षिणायनमृतस्य चन्द्रप्राप्ति: ब्रह्म प्रपित्सतो विश्रमहेतुमात्रमिति गम्यते; वाक्यशेषाभावेऽपि पूर्वोक्तादेव बन्धहेत्वभावात् विदुषश्चन्द्रं प्राप्तस्यापि ब्रह्मप्राप्तिरनिवार्या। भीष्मादीनां योगप्रभावात् स्वच्छन्दमरणानां धर्मप्रवर्तनायोत्तरायणप्राशस्त्यप्रदर्शनार्थ: तथाविधाचार:॥</p>
<p><strong>(</strong><strong>विदुषः दक्षिणायनमरणेऽपि ब्रह्मप्राप्तिनिर्णयस्य गीतावचनविरोधशङ्का-तत्परिहारौ</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ननु च विदुषो मुमूर्षून् प्रति पुनरावृत्तिहेतुत्वेन कालविशेषविधिर्दृश्यते – <strong>यत्र</strong> <strong>काले</strong> <strong>त्वनावृत्तिमावृत्तिं</strong> <strong>चैव</strong> <strong>योगिन</strong>:<strong>।</strong> <strong>प्रयाता</strong> <strong>यान्ति</strong> <strong>तं</strong> <strong>कालं</strong> <strong>वक्ष्यामि</strong> <strong>भरतर्षभ।</strong>&nbsp; <strong>अग्निर्ज्योतिरहश्शुक्ल</strong>: <strong>षण्मासा</strong> <strong>उत्तरायणम्</strong> <strong>।</strong> <strong>तत्र</strong> <strong>प्रयाता</strong> <strong>गच्छन्ति</strong> <strong>ब्रह्म</strong> <strong>ब्रह्मविदो</strong> <strong>जना</strong>:<strong>॥</strong> <strong>धूमो</strong> <strong>रात्रिस्तथा</strong> <strong>कृष्ण</strong>: <strong>षण्मासा</strong> <strong>दक्षिणायनम्।</strong> <strong>तत्र</strong> <strong>चान्द्रमसं</strong> <strong>ज्योतिर्योगी</strong> <strong>प्राप्य</strong> <strong>निवर्तते।</strong> <strong>शुक्ल</strong> <strong>कृष्णे</strong> <strong>गती</strong> <strong>ह्येते</strong> <strong>जगतश्शाश्वते</strong> <strong>मते।</strong> <strong>एकया</strong> <strong>यात्यनावृत्तिमन्ययाऽवर्तते</strong> <strong>पुन</strong>: (भ.गी.८.२३,२४,२५,२६) इति; तत्राह –</p>
<p><strong>५०८</strong>. <strong>योगिन</strong>: <strong>प्रति</strong> <strong>र्स्म्येते</strong> <strong>स्मार्ते</strong> <strong>चैते</strong> <strong>॥</strong> <strong>४</strong>–<strong>२</strong>–<strong>२०</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; नात्र मुमूर्षून् प्रति मरणकालविशेषोपादानं स्मर्यते;&nbsp; अपि तु योगिन: – योगनिष्ठान् प्रति स्मार्ते स्मृतिविषयभूते – स्मर्तव्ये देवयानिपतृयाणाख्ये गती स्मर्येते योगाङ्गतयाऽनुदिनं स्मर्तुम्। तथा ह्युपसंहार<strong>:</strong>।<strong>&nbsp; </strong><strong>नैते</strong> <strong>सृती</strong> <strong>पार्थ</strong> <strong>जानन्योगी</strong> <strong>मुह्यति</strong> <strong>कश्चन।</strong> <strong>तस्मात्सर्वेषु</strong> <strong>कालेषु</strong> <strong>योगमुक्तो</strong> <strong>भवार्जुन</strong> (भ.गी.८.२७) इति । <strong>अग्निर्ज्योति</strong><strong>:</strong> (भ.गी.८-२३) <strong>धूमो</strong> <strong>रात्रि</strong>: (भ.गी.८.२४) इति कालशब्द: कालाभिमानिदेवतातिवाहिकपर:, अग्न्यादे: कालत्वासम्भवात्। अत:&nbsp; <strong>तेऽर्चिषमभिसम्भवन्ति</strong> (बृ.८.२.१५) इति विहितदेवयानानुस्मृतिरत्र विद्यानिष्ठान् प्रति विधीयते, न मुमूर्षून् प्रति मरणकालविशेष:॥२०॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>दक्षिणायनाधिकरणम्॥११॥</strong></p>
<p style="text-align: center;"><strong>इति</strong> <strong>श्रीभगवद्रानुजविरिचते</strong> <strong>श्रीशारीरकमीमांसाभाष्ये</strong> <strong>चतुर्थस्याध्यायस्य</strong> <strong>द्वितीय</strong>:<strong>पाद</strong>:<strong>॥२॥</strong></p>		</div>