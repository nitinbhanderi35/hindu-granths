<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>निशाधिकरणम्॥१०॥</strong></p>
<p style="text-align: center;"><strong>(</strong><strong>अधिकरणार्थः – विदुषः निशि मृतस्यापि ब्रह्मप्राप्तिः अवश्यम्भाविनी</strong><strong>)</strong></p>
<p><strong>५०६</strong>. <strong>निशि</strong> <strong>नेति</strong> <strong>चेन्न</strong> <strong>सम्बन्धस्य</strong> <strong>यावद्देहभावित्वाद्दर्शयति</strong> <strong>च</strong> <strong>॥</strong> <strong>४</strong>–<strong>२</strong>–<strong>१८</strong> <strong>॥</strong></p>
<p><strong>(</strong><strong>प्रकृतचिन्तोपयोगिसंशयप्रदर्शनम्</strong><strong>)</strong></p>
<p>इदमिदानीं चिन्त्यते – विदुषो निशि मृतस्य ब्रह्मप्राप्तिरस्ति, नेति।</p>
<p><strong>(</strong><strong>सिद्धान्तिच्छायया शङ्कापूर्वकं पूर्वपक्षस्वीकारः</strong><strong>)</strong></p>
<p>यद्यपि निशायां सूर्यरश्मिसम्भवाद्रश्म्यनुसारेण गतिर्निशायामपि सम्भवति; तथापि निशामरणस्य शास्त्रेषु गर्हितत्वात्परमपुरुषार्थलक्षणब्रह्मप्राप्तिर्निशामृतस्य न सम्भवति । शास्त्रेषु दिवामरणं प्रशस्तम्, विपरीतं निशामरणं, <strong>दिवा</strong> <strong>च</strong> <strong>शुक्लपक्षश्च</strong> <strong>उत्तरायणमेव</strong> <strong>च।</strong> <strong>मुमूर्षतां</strong> <strong>प्रशस्तानि</strong> <strong>विपरीतं</strong> <strong>तु</strong> <strong>गर्हितम्</strong> (म.भा.अनु.२२-३१) इति। दिवामरणनिशामरणयो: प्रशस्तत्वविपरीतत्वे चोत्तमाधमगतिहेतुत्वेन स्याताम्। अतो निशामरणमधोगतिहेतुत्वान्न ब्रह्मप्राप्तिहेतुरिति चेत् –</p>
<p><strong>(</strong><strong>सूत्रोत्तरखण्डविवरणतः सिद्धान्तार्थः</strong><strong>)</strong></p>
<p>तन्न, विदुष: कर्मसम्बन्धस्य यावद्देहभावित्वात् । एतदुक्तं भवति – अनारब्धकार्याणामधोगतिहेतुभूतानां कर्मणां विद्यासम्बन्धेनैव विनाशादुत्तरेषां चाश्लेषात्प्रारब्धकार्यस्य च चरमदेहावधित्वाद्बन्धहेत्वभावाद्विदुषो निशामृतस्यापि ब्रह्मप्राप्तिस्सिद्धैव । दर्शयति च श्रुति:&nbsp; <strong>तस्य</strong> <strong>तावदेव</strong> <strong>चिरं</strong> <strong>यावन्न</strong> <strong>विमोक्ष्ये</strong> <strong>अथ</strong> <strong>सम्पत्स्ये</strong> (छां.६.१४.२) इति दिवा च शुक्लपक्षश्च&nbsp; इत्यादिवचनमविद्वद्विषयम् ॥१८॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>निशाधिकरणम्॥१०॥</strong></p>
		</div>