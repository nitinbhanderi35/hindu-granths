<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong>&nbsp; <strong>अविभागाधिकरणम्॥७॥</strong></p>
<p style="text-align: center;"><strong>(</strong><strong>अधिकरणार्थः – जीवस्य विदुषः उत्क्रान्तौ परमात्मनि सम्पत्तिः अविभागरूपैव, न कारणापत्तिरूपा</strong><strong>)</strong></p>
<p><strong>५०३</strong>. <strong>अविभागो</strong> <strong>वचनात्</strong> <strong>॥</strong> <strong>४</strong>–<strong>२</strong>–<strong>१५</strong> <strong>॥</strong></p>
<p><strong>(</strong><strong>सङ्गतिगर्भः विचारौपयिकः संशयः</strong><strong>)</strong></p>
<p>सेयं परमात्मनि सम्पत्ति: कि प्राकृतलयवत्कारणापत्तिरूपा, उत वाङ्मनसि (छा.६.८.६) इत्यादिवदविभागरूपेति चिन्तायां –</p>
<p><strong>(</strong><strong>सयुक्तिकः पूर्वः पक्षः</strong><strong>)</strong></p>
<p>परमात्मनस्सर्वेषां योनिभूतत्वात्कारणापत्तिरूपा</p>
<p><strong>(</strong><strong>सूत्रतः सिद्धान्तार्थः</strong><strong>)</strong></p>
<p>इति प्राप्ते उच्यते –&nbsp; अविभाग<strong>:</strong> – इति। अपृथग्भाव: पृथग्व्यवहारानर्हासंसर्ग इत्यर्थ:। कुत:? वचनात् । <strong>तेज</strong>: <strong>परस्यां</strong> <strong>देवतायाम्</strong> (छा.६.८.६) इत्यत्रापि&nbsp; <strong>वाङ्मनसि</strong> <strong>सम्पद्यते</strong> (छां.६.८.६) इत्यतस्सम्पद्यत इति वचनस्यानुषङ्गात्, तस्य च संसर्गविशेषवाचित्वात्, अनुषक्तस्याभिधानवैरूप्ये प्रमाणाभावात्। उत्क्रान्तिवेलयां कारणापत्तिप्रयोजनाभावात् पुनस्तत्राव्यक्तादिसृष्ट्यवचनाच्च ॥१५॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong>&nbsp; <strong>अविभागाधिकरणम्॥</strong> <strong>७॥</strong></p>
		</div>