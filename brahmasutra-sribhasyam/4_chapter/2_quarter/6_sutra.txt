<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>परसम्पत्त्यधिकरणम्</strong> <strong>॥६॥</strong></p>
<p style="text-align: center;"><strong>(</strong><strong>अधिकरणार्थः – विदुषि जीवे परिष्वक्तानि भूतसूक्ष्माणि परमात्मन्येव सम्पद्यन्ते</strong><strong>)</strong></p>
<p><strong>५०२</strong>. <strong>तानि</strong> <strong>परे</strong> <strong>तथाह्याह</strong> <strong>॥</strong> <strong>४</strong>–<strong>२</strong>–<strong>१४</strong> <strong>॥</strong></p>
<p><strong>(</strong><strong>अवान्तरसङ्गतिः</strong><strong>)</strong></p>
<p>सकरणग्राम: सप्राण: करणाध्यक्ष: प्रत्यगात्मा उत्क्रान्तिवेलायां तेज: प्रभृतिभूतसूक्ष्मेषु सम्पद्यत इत्युक्तम्; सैषा सम्पत्तिर्विदुषो न विद्यत इत्याशङ्क्य परिहृतम् &nbsp;॥</p>
<p><strong>(</strong><strong>विचारौपयिकः संशयः</strong><strong>)</strong></p>
<p>तानि पुनर्जीवपरिष्वक्तानि भूतसूक्ष्माणि किं यथाकर्म यथाविद्यं च स्वकार्याय गच्छन्ति, उत परमात्मनि सम्पद्यन्त इति विशये –</p>
<p><strong>(</strong><strong>पूर्वः पक्षः</strong><strong>)</strong></p>
<p>मध्ये परमात्मसम्पत्तौ सुखदु:खोपभोगरूपकार्यदर्शनात्, तदुपभोगानुगुण्येन यथाकर्म यथाविद्यं च गच्छन्ति ।</p>
<p><strong>(</strong><strong>सूत्रतः सिद्धान्तः</strong><strong>)</strong></p>
<p>इति प्राप्ते उच्यते – तानि परे – इति । तानि परस्मिन्नात्मनि सम्पद्यन्ते; कुत:? तथाह्याह श्रुति: – <strong>तेज</strong>: <strong>परस्यां</strong> <strong>देवतायाम्</strong> (छा.६-८-६) इति । यथाह – श्रुतिस्तदनुगुणं कार्यं कल्प्यमित्यर्थ: । सुषुप्तिप्रलययोर्यथा परमात्मसम्पत्त्या सुखदु:खोपभोगायासविश्रम:; तद्वदिहापि॥१४॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>परसम्पत्त्यधिकरणम्॥६॥</strong></p>
		</div>