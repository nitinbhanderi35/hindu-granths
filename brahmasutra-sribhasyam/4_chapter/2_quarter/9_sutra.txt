<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>रश्म्यनुसाराधिकरणम्</strong> <strong>॥९॥</strong></p>
<p style="text-align: center;"><strong>(</strong><strong>अधिकरणार्थः – विदुषाणां जीवानां सूर्यरश्म्यनुसारेणैव ब्रह्मप्राप्तिः</strong><strong>)</strong></p>
<p><strong>५०५</strong>. <strong>रश्म्यनुसारी</strong> <strong>॥</strong> <strong>४</strong>–<strong>२</strong>–<strong>१७</strong> <strong>॥</strong></p>
<p><strong>(</strong><strong>विचारणीयविषयोपस्थापनम्</strong><strong>)</strong></p>
<p>विदुषो हृदयात् शताधिकया मूर्धन्यनाड्या निर्गतस्यादित्यरश्मीननुसृत्यादित्यमण्डलगति: श्रूयते –&nbsp; अथ यत्रैतदस्माच्छरीरदुत्क्रामत्यथैतैरेव रश्मिभिरूर्ध्वमाक्रमते (छा.८.६.५) इति।</p>
<p><strong>(</strong><strong>विचारार्थः संशयः</strong><strong>)</strong></p>
<p>तत्र रश्म्यनुसारेणैवेत्ययं गतिनियमस्सम्भवति, नेति चिन्तायां –</p>
<p><strong>(</strong><strong>पूर्वपक्षः युक्त्या</strong><strong>)</strong></p>
<p>निशि मृतस्य विदुषो रश्म्यनुसारासम्भवादनियम: । वचनन्तु पक्षप्राप्तविषयम् –</p>
<p><strong>(</strong><strong>सिद्धान्तार्थः सूत्रतः</strong><strong>)</strong></p>
<p>इति प्राप्ते उच्यते – <strong>रश्म्यनुसारी</strong> – इति। रश्म्यनुसार्येव विद्वानूर्ध्वं गच्छति; कुत:?&nbsp; <strong>अथैतैरेव</strong> <strong>रश्मिभि</strong>: (छां.८.६.५) इत्यवधारणात्; पाक्षिकत्वे ह्येवकारोऽनर्थकस्स्यात् ।</p>
<p><strong>(</strong><strong>पूर्वपक्षयुक्तेर्निरासः</strong><strong>)</strong></p>
<p>यदुक्तं निशि मृतस्य रश्म्यसम्भवाद्रश्मीननुसृत्य गमनं नोपपद्यत इति; तन्न, निश्यपि सूर्यरश्म्यनुसारस्सम्भवति; लक्ष्यते हि निश्यपि निदाघसमये ऊष्मोपलब्ध्या रश्मिसद्भाव:; हेमन्तादौ तु हिमाभिभवाद्दुर्दिन इवोष्मानुपलम्भ:; श्रूयते च नाडीरश्मीनां सर्वदाऽन्योन्यान्वय: – तद्यथा महापथ आतत उभौ ग्रामौ गच्छतीमं चामुं च<strong>,</strong> एवमेवैत आदित्यस्य रश्मय उभौ लोकौ गच्छन्तीमं चामुं च । अमुष्मादादित्यात्प्रतायन्ते ता<strong>:</strong> आसु नाडीषु सृप्ता<strong>:</strong> आभ्यो नाडीभ्य<strong>:</strong> प्रतायन्ते तेऽमुष्मिन्नादित्ये सृप्ता<strong>:</strong> इति । तस्मान्निश्यपि रश्मिसम्भवान्निशि मृतानामपि विदुषां रश्म्यनुसारेणैव ब्रह्मप्राप्तिरस्त्येव॥१७॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>रश्म्यनुसाराधिकरणम्॥९॥</strong></p>
		</div>