<div class="elementor-widget-container">
			<p style="text-align: center;"><strong>श्रीभगवद्रामानुजविरचिते</strong> <strong>श्रीशारीरकमीमांसाभाष्ये&nbsp;</strong><strong>चतुर्थे फलाध्याये</strong>–<strong>द्वितीय</strong>: <strong>उत्क्रान्तिपाद</strong>:</p>
<p style="text-align: center;"><strong>(</strong><strong>अधिकरणानि – 11, सूत्राणि 20</strong><strong>)</strong></p>
<p style="text-align: center;"><strong>(</strong><strong>पादार्थः – ब्रह्मविदुषो गतिप्रकारचिन्तायां प्रथममुत्क्रान्तिचिन्ता</strong><strong>)</strong></p>
<p style="text-align: center;"><strong>वागधिकरणम्॥१॥</strong></p>
<p style="text-align: center;"><strong>(</strong><strong>अधिकरणार्थः – ब्रह्मविदुषो गतिप्रकारचिन्तायां प्रथममुत्क्रान्तिचिन्ता</strong><strong>)</strong></p>
<p><strong>४८९</strong>. <strong>वाङ्मनसि</strong> <strong>दर्शनाच्छब्दाच्च</strong> <strong>॥</strong> <strong>४</strong>–<strong>२</strong>–<strong>१</strong> <strong>॥</strong></p>
<p><strong>(</strong><strong>अधिकरणार्थः – प्रयतो जीवस्योक्ता वाचो मनसि सम्पत्तिः, वाक्स्वरूपसम्पत्तिरेव, न तु तद्वृत्तिमात्रस्य</strong><strong>)</strong></p>
<p>इदानीं विदुषो गतिप्रकारं चिन्तयितुमारभते । प्रथमं तावदुत्क्रान्तिश्चिन्त्यते। तत्रेदमाम्नायते <strong>अस्य</strong> <strong>सोम्य</strong> <strong>पुरुषस्य</strong> <strong>प्रयतो</strong> <strong>वाङ्मनसि</strong> <strong>सम्पद्यते</strong> <strong>मन</strong>: <strong>प्राणे</strong> <strong>प्राणस्तेजसि</strong> <strong>तेज</strong>: <strong>परस्यां</strong> <strong>देवतायाम्</strong> (छा.६.८.६) इति।</p>
<p><strong>(</strong><strong>अधिकरणीयः संशयः</strong><strong>)</strong></p>
<p>अत्र&nbsp; <strong>वाङ्मनसि</strong> <strong>सम्पद्यते</strong> (छा.६.८.६) इति वाचो मनसि सम्पत्तिश्रुति: किं वाग्वृत्तिमात्रविषया, उत वाग्विषयेति विशये –</p>
<p><strong>(</strong><strong>युक्त्या पूर्वःपक्षः</strong><strong>)</strong></p>
<p>वृत्तिमात्रविषयेति युक्तम्। कुत:? मनसो वाक्प्रकृतित्वाभावात्तत्र वाक्स्वरूपसम्पत्त्यसम्भवात्। वागादिवृत्तीनां मनोऽधीनत्वेन वृत्तिसम्पत्तिश्रुति: कथंचिदुपपद्यत इति॥</p>
<p><strong>(</strong><strong>सूत्रतः सिद्धान्तार्थः</strong><strong>)</strong></p>
<p>एवं प्राप्तेऽभिधीयते वाङ्मनसि इति । वाक्स्वरूपमेव मनसि सम्पद्यते। कुत:? दर्शनात् – दृश्यते हि वागिन्द्रय उपरतेऽपि मन: प्रवृत्ति:। वृत्तिमात्रसम्पत्त्यापि तदुपपद्यत इति चेत् तत्राह – शब्दाच्चेति।&nbsp; <strong>वाङ्मनसि</strong> <strong>सम्पद्यते</strong> (छा.६.८.६) इति वाक्स्वरूपसम्पत्तावेव हि शब्द:; न वृत्तिमात्रसम्पत्तौ । न हि तदानीं वृत्त्युपरमे वागिन्द्रियं प्रमाणान्तरेणोपलभ्यते; येन वृत्तिमात्रमेव सम्पद्यत इत्युच्येत ।</p>
<p><strong>(</strong><strong>पूर्वपक्षयुक्तेः समाधानम्</strong><strong>)</strong></p>
<p>यदुक्तं मनसो वाक्प्रकृतित्वाभावाद्वाचो मनसि सम्पत्तिर्नोपपद्यत इति; तत्,&nbsp; <strong>वाङ्मनसि</strong> <strong>सम्पद्यते</strong> (छा.६.८.६) इति वचनान्मनसा वाक्संयुज्यते; नतु तत्र लीयत इति परिहर्तव्यम् ॥१॥</p>
<p><strong>(</strong><strong>उक्तेऽर्थे श्रुत्यन्तरार्थसामञ्जस्यसिद्धिः</strong><strong>)</strong></p>
<p><strong>४९०</strong>. <strong>अत</strong> <strong>एव</strong> <strong>सर्वाण्यनु</strong> <strong>॥</strong> <strong>४</strong>–<strong>२</strong>–<strong>२</strong> <strong>॥</strong></p>
<p>यतो वाचो मनसा संयोगमात्रं सम्पत्ति:; न तु लय:; अत एव वाचमनु सर्वेषामिन्द्रियाणां मनसि सम्पत्तिश्रुतिरुपपद्यते,&nbsp; <strong>तस्मादुपशान्ततेजा</strong> <strong>अपुनर्भवमिन्द्रियैर्मनसि</strong> <strong>सम्पद्यमानै</strong>: (प्रश्न.उप.३.९) इति॥२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>वागधिकरणम्॥१॥</strong></p>
		</div>