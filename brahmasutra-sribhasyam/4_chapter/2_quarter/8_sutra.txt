<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>तदोकोधिकरणम्॥८॥</strong></p>
<p style="text-align: center;"><strong>(</strong><strong>अधिकरणार्थः – परमपुरुषप्रसादात् विदुषः जीवस्य उत्क्रान्तिकाले मूर्धन्यनाडीप्रकाशः तया गतिश्च</strong><strong>)</strong></p>
<p><strong>५०४</strong>. <strong>तदोकोऽग्रज्वलनं</strong> <strong>तत्प्रकाशितद्वारो</strong> <strong>विद्यासामर्थ्यात्तच्छेषगत्यनुस्मृतियोगाच्च</strong> <strong>हार्दानुगृहीतश्शताधिकया</strong> <strong>॥</strong> <strong>४</strong>–<strong>२</strong>–<strong>१६</strong> <strong>॥</strong></p>
<p><strong>(</strong><strong>अवान्तरसङ्गतिः</strong><strong>)</strong></p>
<p>एवं गत्युपक्रमावधि विद्वदविदुषोस्समानाकार उत्क्रान्तिप्रकार उक्त:; इदानीं विदुषो विशेष उच्यते।</p>
<p><strong>(</strong><strong>विचारणीयो विषयः, विचारार्थः संशयश्च</strong><strong>)</strong></p>
<p>तत्रेदमाम्नायते –&nbsp; शतं चैका च हृदयस्य नाड्यस्तासां मूर्धानमभिनिस्सृतैका । <strong>तयोर्ध्वमायन्नमृतत्वमेति</strong> <strong>विष्वङ्डन्या</strong> <strong>उत्क्रमणे</strong>&nbsp; <strong>भवन्ति</strong> (कठ.२.६.१६) इति । अनया नाडीनां शताधिकया मूर्धन्य नाड्यैव विदुषो गमनम्, अन्याभिरेव चाविदुषो गमनमित्ययं नियम उपपद्यते, नेति संशय:।</p>
<p><strong>(</strong><strong>युक्तितः पूर्वः पक्षः</strong><strong>)</strong></p>
<p>किं युक्तम्? नियमो नोपपद्यत इति । कुत:? नाडीनां भूयस्त्वादतिसूक्ष्मत्वाच्च दुर्विवेचतया पुरुषेणोपादातुमशक्यत्वात्। <strong>तयोर्ध्वमायन्नमृतत्वमेति</strong> <strong>विष्वङ्डन्या</strong> <strong>उत्क्रमणे</strong> <strong>भवन्ति</strong> (कठ.२.६.१६) इति यादृच्छिकीमुत्क्रान्तिमनुवदतीति युक्तमिति ॥</p>
<p><strong>(</strong><strong>सूत्रतः सिद्धान्तार्थः</strong><strong>)</strong></p>
<p>एवं प्राप्ते प्रचक्ष्महे शताधिकया – इति। विद्वान् शताधिकया मूर्धन्ययैव नाड्योत्क्रामति।</p>
<p>न चास्या: विदुषो दुर्विवेचत्वम्; विद्वान् हि, परमपुरुषाराधनभूतात्यर्थप्रियविद्यासामर्थ्यात् विद्याशेषभूततयाऽऽत्मनोऽत्यर्थप्रियगत्यनुस्मरणयोगाच्च प्रसन्नेन हार्देन परमपुरुषेणानुगृहीतो भवति; ततश्च तदोक<strong>:</strong> – तस्य जीवस्य स्थानं हृदयम्, अग्रज्वलनं भवति अग्रे ज्वलनं प्रकाशनं यस्य, तदिदमग्रज्वलनम्। परमपुरुषप्रसादात्प्रकाशितद्वारो विद्वान् तां नाडीं विजानातीति तया विदुषो गतिरुपपद्यते ॥१६॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>तदोकोऽधिकरणम्॥८॥</strong></p>
		</div>