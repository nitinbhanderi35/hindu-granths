<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong>&nbsp; <strong>अविभागेनदृष्टत्वाधिकरणम्</strong></p>
<p style="text-align: center;"><strong>(</strong><strong>अधिकरणार्थः – मुक्तस्य मोक्षदशायां स्वानुभवः, स्वात्मभूतपरमात्मापृथग्भावेनेति निरूपणम्</strong><strong>)</strong></p>
<p><strong>५२७</strong>. <strong>अविभागेन</strong> <strong>दृष्टत्वात्</strong> <strong>॥</strong> <strong>४</strong>–<strong>४</strong>–<strong>४</strong> <strong>॥</strong></p>
<p><strong>(</strong><strong>विचारोपयोगी विषयगर्भः संशयः</strong><strong>)</strong></p>
<p>किमयं परं ज्योतिरुपसम्पन्न: सर्वबन्धविनिर्मुक्त: प्रत्यगात्मा स्वात्मानं परमात्मन: पृथग्भूतमनुभवति, उत तत्प्रकारतया तदविभक्तम् – इति विशये</p>
<p><strong>(</strong><strong>पूर्वः पक्षः</strong><strong>)</strong></p>
<p><strong>सोऽश्नुते</strong> <strong>सर्वान्</strong> <strong>कामान्</strong> <strong>सह</strong> <strong>ब्रह्मणा</strong> <strong>विपिश्चता</strong> (तै.आन.१.२)&nbsp; <strong>यदा</strong> <strong>पश्य</strong>: <strong>पश्यते</strong> <strong>रुक्मवर्णं</strong> <strong>कर्तारमीशं</strong> <strong>पुरुषं</strong> <strong>ब्रह्मयोनिम्।</strong>&nbsp; <strong>तदा</strong> <strong>विद्वान्</strong> <strong>पुण्यपापे</strong> <strong>विधूय</strong> <strong>निरञ्जन</strong>: <strong>परमं</strong> <strong>साम्यमुपैति</strong> (मु.३.१.३)&nbsp; <strong>इदं</strong> <strong>ज्ञानमुपाश्रित्य</strong> <strong>मम</strong> <strong>साधर्म्यमागता</strong>:<strong>।</strong> <strong>सर्गेऽपि</strong> <strong>नोपजायन्ते</strong> <strong>प्रलये</strong> <strong>न</strong> <strong>व्यथिन्त</strong> <strong>च</strong> (भ.गी.१४.२) इत्यादिश्रुतिस्मृतिभ्यां मुक्तस्य परेण साहित्यसाम्यसाधर्म्यावगमात् पृथग्भूतमनुभवति-</p>
<p><strong>(</strong><strong>सूत्रतः सिद्धान्तार्थः</strong><strong>)</strong></p>
<p>इति प्राप्त उच्यते – अविभागेन – इति । परस्माद्ब्रह्मण: स्वात्मानमविभागेनानुभवति मुक्त:। कुत:? दृष्टत्वात् – परब्रह्मोपसम्पत्त्या निवृत्ताविद्यातिरोधानस्य याथातथ्येन स्वात्मनो दृष्टत्वात् । स्वात्मन: स्वरूपं हि <strong>तत्त्वमसि</strong> (छा.६.८.७) <strong>अयमात्मा</strong> <strong>ब्रह्म</strong> (बृ.उ.६.४.५) <strong>ऐतदात्म्यमिदं</strong> <strong>सर्वं</strong> (छां.६.८.७) <strong>सर्वं</strong> <strong>खल्विदं</strong> <strong>ब्रह्म</strong> (छा.३-१४-१) इत्यादिसामानाधिकरण्यनिर्देशै:&nbsp; <strong>य</strong> <strong>आत्मनि</strong> <strong>तिष्ठन्नात्मनोऽन्तरो</strong> <strong>यमात्मा</strong> <strong>न</strong> <strong>वेद</strong> <strong>यस्याऽत्मा</strong> <strong>शरीरं</strong> <strong>य</strong> <strong>आत्मानमन्तरो</strong> <strong>यमयति</strong> <strong>स</strong> <strong>त</strong> <strong>आत्माऽन्तर्याम्यमृत</strong>: (बृ.५.७.२२) <strong>अन्त</strong>: <strong>प्रविष्टश्शास्ता</strong> <strong>जनानां</strong> <strong>सर्वात्मा</strong> (तै.आ.१.३.२१) इत्यादिभिश्च परमात्मात्मकं तच्छरीरतया तत्प्रकारभूतमिति प्रतिपादितम्;&nbsp; <strong>अवस्थितेरिति</strong> <strong>काशकृत्स्न</strong>: (शारी.१.४.२२) इत्यत्र। अतोऽविभागेन&nbsp; अहं ब्रह्मास्मि इत्येवानुभवति।</p>
<p><strong>(</strong><strong>साम्यादिशब्दतात्पर्यम्</strong><strong>)</strong></p>
<p>साम्यसाधर्म्यव्यपदेशो ब्रह्मप्रकारभूतस्यैव प्रत्यगात्मन: स्वरूपं तत्सममिति देवादिप्राकृतरूपप्रहाणेन ब्रह्मसमानशुद्धिं प्रतिपादयति। सहश्रुतिस्त्वेवंभूतस्य प्रत्यगात्मन: प्रकारिणा ब्रह्मणा सह तद्गुणानुभवं प्रतिपादयतीति न कश्चिद्विरोध:। ब्रह्मप्रकारतया तदविभागोक्तेर्हि&nbsp; <strong>सङ्कल्पादेव</strong> <strong>तच्छ्रुते</strong>: (शारी.४.४.८) इत्यादि न विरुध्यते, <strong>अधिकन्तु</strong> <strong>भेदनिर्देशात्</strong> (शारी.२.१.२२)&nbsp;&nbsp; <strong>अधिकोपदेशात्</strong> (शारी.३.४.८) इत्यादि च ॥४॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अविभागेनदृष्टत्वाधिकरणम्॥२॥</strong></p>
		</div>