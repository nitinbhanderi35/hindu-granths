<div class="elementor-widget-container">
			<p style="text-align: center;"><strong>श्रीभगवद्रामानुजविरचिते</strong> <strong>श्रीशारीरकमीमांसाभाष्ये&nbsp;</strong><strong>चतुर्थे फलाध्याये</strong> <strong>चतुर्थः मुक्तिपाद</strong>:</p>
<p style="text-align: center;"><strong>(</strong><strong>पादार्थः – भक्त्यानुष्ठानतः निष्पन्नमोक्षोपायत्वात् अर्चिरादिना मार्गेण गतानां मुक्तानामैश्वर्यप्रकारस्य चिन्तनम्</strong><strong>)</strong></p>
<p style="text-align: center;"><strong>सम्पद्याविर्भावाधिकरणम्॥१॥</strong></p>
<p style="text-align: center;"><strong>(</strong><strong>अधिकरणार्थः – मुक्तात्मनां ब्रह्मोपसम्पत्या प्राप्यो दशाविशेषः स्वाभाविकस्वरूपाविर्भाव एव</strong><strong>)</strong></p>
<p><strong>५२४</strong>. <strong>सम्पद्याविर्भावस्स्वेनशब्दात्</strong> <strong>॥</strong> <strong>४</strong>–<strong>४</strong>–<strong>१</strong> <strong>॥</strong></p>
<p><strong>(</strong><strong>पादसङ्गत्यर्थं पूर्वोत्तरार्थसङ्क्षेपः</strong><strong>)</strong></p>
<p>परं ब्रह्मोपासीनानामात्मानं च प्रकृतिवियुक्तं ब्रह्मात्मकमुपासीनानामर्चिरादिना मार्गेणापुनरावृत्तिलक्षणा गतिरुक्ता; इदानीं मुक्तानामैश्वर्यप्रकारं चिन्तयितुमारभते ।</p>
<p><strong>(</strong><strong>प्रकृतविचारार्थः संशयः</strong><strong>)</strong></p>
<p>इदमाम्नायते – <strong>एवमेवैष</strong> <strong>संप्रसादोऽस्माच्छरीरात्समुत्थाय</strong> <strong>परं</strong> <strong>ज्योतिरुपसम्पद्य</strong> <strong>स्वेन</strong> <strong>रूपेणाभिनिष्पद्यते</strong> (छा.८.१२.२) इति। किमस्माच्छरीरात्समुत्थाय परज्योतिरुपसम्पन्नस्य देवादिरूपवत्साध्येन रूपेण सम्बन्धोऽनेन वाक्येन प्रतिपाद्यते, उत स्वाभाविकस्य स्वरूपस्याविर्भाव इति संशये,</p>
<p><strong>(</strong><strong>युक्त्या पूर्वः पक्षः</strong><strong>)</strong></p>
<p>साध्येन रूपेण सम्बन्ध इति युक्तम्। अन्यथा ह्यपुरुषार्थावबोधित्वं मोक्षशास्त्रस्य स्यात्, स्वरूपस्य स्वतोऽपुरुषार्थत्वदर्शनात्। न हि सुषुप्तौ देहेन्द्रियव्यापारेषूपरतेषु केवलस्यात्मस्वरूपस्य पुरुषार्थसम्बन्धो दृश्यते;</p>
<p><strong>(</strong><strong>दुःखविगममात्रस्यापुरुषार्थता</strong><strong>)</strong></p>
<p>न च दु:खनिवृत्तिमात्रं परं ज्योतिरुपसम्पन्नस्य पुरुषार्थ:, येन स्वरूपाविर्भाव एव मोक्ष: इत्युच्येत;&nbsp; <strong>स</strong> <strong>एको</strong> <strong>ब्रह्मण</strong> <strong>आनन्द</strong>:<strong>।</strong> <strong>श्रोत्रियस्य</strong> <strong>चाकामहतस्य</strong> (तै.आन.८.४)&nbsp; <strong>रसं</strong> <strong>ह्येवायं</strong> <strong>लब्ध्वाऽनन्दी</strong> <strong>भवति</strong> (तै.आन.७.१) इत्यादिभ्यो मुक्तस्य सुखानन्त्यश्रवणात् &nbsp;॥</p>
<p><strong>(</strong><strong>स्वरूपस्य तिरोध्यसम्भवः</strong><strong>)</strong></p>
<p>नचापरिच्छिन्नानन्दरूपचैतन्यमेवास्य स्वरूपम्, तच्च संसारदशायामविद्यया तिरोहितं परं ज्योतिरुपसम्पन्नस्याविर्भवतीति शक्यं वक्तुम्, ज्ञानस्वरूपस्य तिरोधानासम्भवात्। प्रकाशपर्यायस्य ज्ञानस्य तिरोधानं&nbsp; तद्विनाश एवेति हि पूर्वमेवोक्तम् &nbsp;॥</p>
<p><strong>(</strong><strong>स्वरूपस्य पुरुषार्थताप्रतिक्षेपः</strong><strong>)</strong></p>
<p>न च प्रकाशमात्रस्याऽनन्दता सम्भवति; सुखस्वरूपता ह्यानन्दस्वरूपता, सुखस्वरूपत्वं चात्मनोऽनुकूलत्वम्; प्रकाशमात्रात्मवादिन: कस्य प्रकाशोऽनुकूलवेदनीयो भवेदिति प्रकाशमात्रात्मवादिन: कथंचिदप्यानन्दस्वरूपता दुरुपपादा।</p>
<p><strong>(</strong><strong>स्वरूपनिष्पत्तिमात्रसाध्यतायां वचनानर्थक्यम्</strong><strong>)</strong></p>
<p>स्वरूपापत्तिमात्रे च साध्ये स्वरूपस्य नित्यनिष्पन्नत्वादुपसम्पन्नस्य&nbsp; <strong>स्वेन</strong> <strong>रूपेणाभिनिष्पद्यते</strong> (छा.८.१२.२) इति वचनमनर्थकं स्यात् । अतोऽपूर्वेण साध्येन रूपेण सम्पद्यते। एवं च&nbsp; अभिनिष्पद्यते इति वचनं मुख्यार्थमेव भवति।&nbsp; <strong>स्वेन</strong> <strong>रूपेण</strong> (छा.८.१२.२) इत्यप्यानन्दैकान्तेन स्वासाधारणेनाभिनिष्पद्यत इति सङ्गच्छत इति।</p>
<p><strong>(</strong><strong>सूत्रतः सिद्धान्तः</strong><strong>)</strong></p>
<p>एवं प्राप्ते प्रचक्ष्महे – सम्पद्याविर्भाव<strong>:</strong> इति। अयं प्रत्यगात्माऽर्चिरादिना परं ज्योतिरुपसम्पद्य यं दशाविशेषमापद्यते, स स्वरूपाविर्भावरूप:; नापूर्वाकारोत्पत्तिरूप:। कुत:? स्वेन शब्दात् &nbsp;<strong>स्वेन</strong> <strong>रूपेण</strong> (छा.८.१२.१) इति विशेषणोपादानादित्यर्थ:। आगन्तुकविशेषपरिग्रहे हि <strong>स्वेन</strong> <strong>रूपेण</strong> (छां.८-१२-२) इति विशेषणमनर्थकं स्यात्, अविशेषणेऽपि तस्य स्वकीयरूपत्वसिद्धे:॥</p>
<p><strong>(</strong><strong>पूर्वपक्षोक्तवचनानर्थक्याक्षेपनिरासः</strong><strong>)</strong></p>
<p>यत्तूक्तं स्वरूपस्य नित्यप्राप्तत्वात्&nbsp; उपसम्पद्याभिनिष्पद्यते (छा.८.१२.१) इति वचनमनर्थकमिति – तत्रोत्तरं</p>
<p><strong>५२५</strong>. <strong>मुक्त</strong>: <strong>प्रतिज्ञानात्</strong> <strong>॥</strong> <strong>४</strong>–<strong>४</strong>–<strong>२</strong> <strong>॥</strong></p>
<p>कर्मसम्बन्धतत्कृतदेहादिविनिर्मुक्त: स्वाभाविकरूपेणावस्थितोऽत्र&nbsp; <strong>स्वेन</strong> <strong>रूपेणाभिनिष्पद्यते</strong> (छां.८.१२.२) इत्युच्यते । अतो नित्यप्राप्तस्यापि स्वरूपस्य कर्मरूपाविद्यातिरोहितस्य तिरोधाननिवृत्तिरत्राभिनिष्पत्तिरुच्यते। कुत:? प्रतिज्ञानात् – सा हि प्रतिपाद्यतया प्रतिज्ञाता।</p>
<p><strong>(</strong><strong>प्रतिज्ञानविशदीकरणम्</strong><strong>)</strong></p>
<p>कुत: इदमवगम्यते?&nbsp; <strong>य</strong> <strong>आत्मा</strong> (छा.८.७.१) इति प्रकृतं प्रत्यगात्मानं जागरिताद्यवस्था-त्रितयविनिर्मुक्तं, प्रियाप्रियहेतुभूतकर्मारब्ध-शरीरविनिर्मुक्तं च प्रतिपादयितुम्&nbsp; <strong>एतं</strong> <strong>त्वेव</strong> <strong>ते</strong> <strong>भूयोऽनुव्याख्यास्यामि</strong> (छा.८.९.३) इति पुन:पुनरुक्त्वा&nbsp; <strong>एवमेवैष</strong> <strong>सम्प्रसादोऽस्माच्छरीरात्समुत्थाय</strong> <strong>परं</strong> <strong>ज्योतिरुपसम्पद्य</strong> <strong>स्वेन</strong> <strong>रूपेणाभिनिष्पद्यते</strong> (छा.८.१२.२) इत्यभिधानात् । अत: कर्मणा सम्बद्धस्य परं ज्योतिरुपसम्पद्य बन्धनिवृत्तिरूपा मुक्ति: स्वेन रूपेणाभिनिष्पत्तिरुच्यते। स्वरूपाविर्भावेऽप्यभिनिष्पत्तिशब्दो दृश्यते, युक्त्याऽयमर्थो निष्पद्यते इत्यादिषु ॥२॥</p>
<p><strong>(</strong><strong>स्वरूपाविर्भावस्य मोक्षशास्त्राविषयत्वशङ्कानिरासः</strong><strong>)</strong></p>
<p>यच्चोक्तम् – आत्मस्वरूपस्य सुषुप्तावपुरुषार्थत्वदर्शनात्स्वरूपाविर्भावे मोक्षशास्त्रस्य अपुरुषार्थावबोधित्वं स्यादिति कृत्वा देवाद्यवस्थावत्सुखसम्बन्ध्यवस्थान्तरप्राप्तिरभिनिष्पत्ति: इति; तत्रोत्तरम् –</p>
<p><strong>५२६</strong>. <strong>आत्मा</strong> <strong>प्रकरणात्</strong> <strong>॥</strong> <strong>४</strong>–<strong>४</strong>–<strong>३</strong> <strong>॥</strong></p>
<p>स्वरूपेणैवायमात्मा अपहतपाप्मत्वादिसत्यसङ्कल्पत्वपर्यन्तगुणक: प्रकरणादवगम्यते;&nbsp; <strong>य</strong> <strong>आत्माऽपहतपाप्मा</strong> <strong>विजरो</strong> <strong>विमृत्युर्विशोको</strong> <strong>विजिघत्सोऽपिपास</strong>: <strong>सत्यकामस्सत्यसङ्कल्प</strong>: (छा.८.७.१) इति हि प्रजापतिवाक्यप्रक्रमः ।।</p>
<p><strong>(</strong><strong>प्रकरणस्य जीवात्मविषयता</strong><strong>)</strong></p>
<p>इदं च प्रकरणं प्रत्यगात्मविषयमिति&nbsp; <strong>उत्तराच्चेदाविर्भूतस्वरूपस्तु</strong> (शारी.१.३.१८) इत्यत्र प्रतिपादितम्॥ अतोऽपहतपाप्मत्वादिस्वरूप एवायमात्मा संसारदशायां कर्माख्याविद्यया तिरोहितस्वरूप: परं ज्योतिरुपसम्पद्याविर्भूतस्वरूपो भवति । अत: प्रत्यगात्मनोऽपहतपाप्मत्वादयः स्वाभाविका गुणा: परं ज्योतिरुपसम्पन्नस्याविर्भवन्ति; नोत्पद्यन्ते;</p>
<p><strong>(</strong><strong>उक्तेऽर्थे शौनकोक्तिसंवादः</strong><strong>)</strong></p>
<p>यथोक्तं भगवता शौनकेनापि&nbsp; <strong>यथा</strong> <strong>न</strong> <strong>क्रियते</strong> <strong>ज्योत्स्ना</strong> <strong>मलप्रक्षालनान्मणे</strong>: <strong>।</strong> <strong>दोषप्रहाणान्न</strong> <strong>ज्ञानमात्मन</strong>: <strong>क्रियते</strong> <strong>तथा</strong> <strong>॥</strong> <strong>यथोदपानकरणात्क्रियते</strong> <strong>न</strong> <strong>जलाम्बरम्।</strong> <strong>सदेव</strong> <strong>नीयते</strong> <strong>व्यक्तिमसतस्सम्भव</strong>: <strong>कुत</strong>:<strong>।</strong> <strong>तथा</strong> <strong>हेयगुणध्वंसादवबोधादयो</strong> <strong>गुणा</strong>:<strong>।</strong> <strong>प्रकाश्यन्ते</strong> <strong>न</strong> <strong>जन्यन्ते</strong> <strong>नित्या</strong> <strong>एवात्मनो</strong> <strong>हि</strong> <strong>ते</strong> (विष्णधर्मे.१०४-५५,५६,५७) इति । अतो ज्ञानानन्दादिगुणानां कर्मणा आत्मनि सङ्कुचितानां परं ज्योतिरुपसम्पद्य कर्मरूपबन्धक्षये विकासरूपाविर्भावो नानुपपन्न इति सुष्ठूक्तं सम्पद्याविर्भाव<strong>:</strong> – इति॥३॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>सम्पद्याविर्भावाधिकरणम्॥१॥</strong></p>
		</div>