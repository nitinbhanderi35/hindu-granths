<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>जगद्व्यापारवर्जाधिकरणम्</strong> <strong>॥६॥</strong></p>
<p style="text-align: center;"><strong>(</strong><strong>अधिकरणार्थः – मुक्तात्मनां ब्रह्मणा परमसाम्यं भगवदसाधारणान् धर्मान्विहायैव</strong><strong>)</strong></p>
<p><strong>५४०</strong>. <strong>जगद्व्यापारवर्जं</strong> <strong>प्रकरणादसन्निहितत्वाच्च</strong> <strong>॥</strong> <strong>४</strong>–<strong>४</strong>–<strong>१७</strong> <strong>॥</strong></p>
<p><strong>(</strong><strong>विचारोपयोगी संशयः</strong><strong>)</strong></p>
<p>किं मुक्तस्यैश्वर्यं जगत्सृष्ट्यादि परमपुरुषासाधारणं सर्वेश्वरत्वमपि, उत तद्रहितं केवलपरमपुरुषानुभवविषयमिति संशय:।</p>
<p><strong>(</strong><strong>युक्त्या पूर्वः पक्षः</strong><strong>)</strong></p>
<p>किं युक्तम् ? जगदीश्वरत्वमपीति। कुत:? <strong>निरञ्जन</strong>: <strong>परमं</strong> <strong>साम्यमुपैति</strong> (मु.३.१.३) इति परमपुरुषेण परमसाम्यापत्तिश्रुते: सत्यसङ्कल्पत्वश्रुतेश्च।</p>
<p><strong>(</strong><strong>मुक्तैश्वर्यस्य जगन्नियमनाविनाभावशङ्का</strong><strong>)</strong></p>
<p>न हि परमसाम्यसत्यसङ्कल्पत्वे सर्वेश्वरासाधारणजगन्नियमनेन विनोपपद्येते । अतस्सत्यसङ्कल्पत्वपरमसाम्योपपत्तये समस्तजगन्नियमनरूपमपि मुक्तस्यैश्वर्यमिति ॥</p>
<p><strong>(</strong><strong>सिद्धान्तः सूत्रार्थतः</strong><strong>)</strong></p>
<p>एवं प्राप्ते प्रचक्ष्महे – जगद्व्यापारवर्जम् इति । जगद्व्यापार<strong>:</strong> – निखिलचेतनाचेतनस्वरूपस्थितिप्रवृत्तिभेदनियमनम् । तद्वर्जं निरस्तनिखिलतिरोधानस्य निर्व्याजब्रह्मानुभवरूपं मुक्तस्यैश्वर्यम् । कुत:? प्रकरणात् – निखिलजगन्नियमनं हि परं ब्रह्म प्रकृत्याऽम्नायते – <strong>यतो</strong> <strong>वा</strong> <strong>इमानि</strong> <strong>भूतानि</strong> <strong>जायन्ते</strong> <strong>येन</strong> <strong>जातानि</strong> <strong>जीवन्ति</strong> <strong>यत्प्रयन्त्यभिसंविशन्ति</strong> <strong>तद्विजिज्ञासस्व</strong> <strong>तद्ब्रह्म</strong> (तै.भृगु.१) इति। यद्येतन्निखिलजगन्नियमनं मुक्तानामपि साधारणं स्यात्, ततश्चेदं जगदीश्वरत्वरूपं ब्रह्मलक्षणं न सङ्गच्छते; असाधारणस्य हि लक्षणत्वम् । तथा&nbsp; <strong>सदेव</strong> <strong>सोम्येदमग्र</strong> <strong>आसीदेकमेवाद्वितीयं</strong>, <strong>तदैक्षत</strong> <strong>बहु</strong> <strong>स्यां</strong> <strong>प्रजायेयेति</strong> <strong>तत्तेजोऽसृजत</strong> (छा.६.२.१)&nbsp; <strong>ब्रह्म</strong> <strong>वा</strong> <strong>इदमेकमेवाग्र</strong> <strong>आसीत्</strong> <strong>तदेकं</strong> <strong>सन्न</strong> <strong>व्यभवत्</strong> <strong>तच्छ्रेयोरूपमत्यसृजत</strong> <strong>क्षत्रं</strong> <strong>यान्येतानि</strong> <strong>देवक्षत्राणि</strong> <strong>इन्द्रो</strong> <strong>वरुणस्सोमो</strong> <strong>रुद्र</strong>: <strong>पर्जन्यो</strong> <strong>यमो</strong> <strong>मृत्युरीशान</strong> <strong>इति</strong> (बृ.३.४.११) आत्मा वा इदमेकएवाग्र आसीत् नान्यत्किञ्चन मिषत् स ईक्षत लोकान्नु सृजा इति <strong>स</strong> <strong>इमान्</strong> <strong>लोकानसृजत</strong> (ऐत.१.१)&nbsp; <strong>एको</strong> <strong>ह</strong> <strong>वै</strong> <strong>नारायण</strong> <strong>आसीन्न</strong> <strong>ब्रह्मा</strong> <strong>नेशानो</strong> <strong>नेमे</strong> <strong>द्यावापृथिवी</strong>, <strong>क्षत्राणि</strong> <strong>नापो</strong> <strong>नाग्निर्न</strong> <strong>सोमो</strong> <strong>न</strong> <strong>सूर्य</strong>: <strong>स</strong> <strong>एकाकी</strong> <strong>न</strong> <strong>रमेत</strong> <strong>तस्य</strong> <strong>ध्यानान्तस्थस्यैका</strong> <strong>कन्या</strong> <strong>दशेन्द्रियाणि</strong> (महोपनिषत्.१.१) इत्यदिषु ।&nbsp; <strong>य</strong>: <strong>पृथिव्यां</strong> <strong>तिष्ठन्</strong> <strong>पृथिव्या</strong> <strong>अन्तर</strong>: (बृ.५.७.३) इत्यारभ्य&nbsp; <strong>य</strong> <strong>आत्मनि</strong> <strong>तिष्ठन्</strong> (शतपथ.१४.५.३०) इत्यादिषु च निखिलजगन्नियमनं परमपुरुषं प्रकृत्यैव श्रूयते । असन्निहितत्वाच्च – नचैतेषु निखिलजगन्नियमनप्रसङ्गेषु मुक्तस्य सन्निधानमस्ति; येन जगद्व्यापारस्तस्यापि स्यात् ॥</p>
<p><strong>(</strong><strong>मुक्ते जगद्व्यापारस्य श्रीतत्वशङ्कापरिहारौ</strong><strong>)</strong></p>
<p><strong>५४१</strong>. <strong>प्रत्यक्षोपदेशादिति</strong> <strong>चेन्नाधिकारिकमण्डलस्थोक्ते</strong>: <strong>॥</strong> <strong>४</strong>–<strong>४</strong>–<strong>१८</strong> <strong>॥</strong></p>
<p>स स्वराड्भवति तस्य सर्वेषु लोकेषु कामचारो भवति (छा.७.२५.२)&nbsp; <strong>इमान्</strong> <strong>लोकान्</strong> <strong>कामान्नी</strong> <strong>कामरूप्यनुसंचरन्</strong> (तै.भृगु,१०.५) इति प्रत्यक्षेण – श्रुत्या मुक्तस्य जगद्व्यापार उपदिश्यते; अतो न जगद्व्यापारवर्जमिति चेत् तन्न, आधिकारिकमण्डलस्थोक्ते:; आधिकारिका:&nbsp; अधिकारेषु नियुक्ता हिरण्यगर्भादय:; मण्डलानि तेषां लोका:; तत्स्था: भोगा: मुक्तस्याकर्मवश्यस्य भवन्तीत्ययमर्थ:&nbsp; <strong>तस्य</strong> <strong>सर्वेषु</strong> <strong>लोकेषु</strong> <strong>कामचारो</strong> <strong>भवति</strong> (छा.७.२५.२) इत्यादिनोच्यते । अकर्मप्रतिहतज्ञानो मुक्तो विकारलोकान् ब्रह्मविभूतिभूताननुभूय यथाकामं तृप्यतीत्यर्थ: । तदेवं विकारान्तर्वर्तिन: आधिकारिकमण्डलस्थान् सर्वान् भोगान् ब्रह्मविभूतिभूताननुभवतीत्यनेन वाक्येनोच्यते; न जगद्व्यापार: ॥१८॥</p>
<p><strong>(</strong><strong>मुक्तभोगस्य अन्तवत्त्वशङ्कायाः परिहारः</strong><strong>)</strong></p>
<p>यदि संसारिवन्मुक्तोऽपि विकारान्तर्वर्तिनो भोगान् भुङ्क्ते, तर्हि बद्धस्येव मुक्तस्याप्यन्तवदेव भोग्यजातमल्पं च स्यात्; तत्राह –</p>
<p><strong>५४२</strong>. <strong>विकारावर्ति</strong> <strong>च</strong> <strong>तथा</strong> <strong>हि</strong> <strong>स्थितिमाह</strong> <strong>॥</strong> <strong>४</strong>–<strong>४</strong>–<strong>१९</strong> <strong>॥</strong></p>
<p>विकारे – जन्मादिके न वर्तत इति विकारावर्ति; निर्धूतनिखलविकारं निखिलहेयप्रत्यनीक-कल्याणैकतानं, निरतिशयानन्दं, परं ब्रह्म सविभूतिकं, सकलकल्याणगुणमनुभवति मुक्त: ।&nbsp; तद्विभूत्यन्तर्गतत्वेन विकारवर्तिनां लोकनामपि मुक्तभोग्यत्वम् । तथाहि परस्मिन् ब्रह्मणि निर्विकारेऽनवधिकातिशयानन्दे मुक्तस्यानुभवितृत्वेन स्थितिमाह श्रुति: –&nbsp; <strong>यदा</strong> <strong>ह्येवैष</strong> <strong>एतस्मिन्नदृश्येऽनात्म्येऽनिरुक्तेऽनिलयनेऽभयं</strong> <strong>प्रतिष्ठां</strong> <strong>विन्दते</strong> <strong>अथ</strong> <strong>सोऽभयं</strong> <strong>गतो</strong> <strong>भवति</strong> (तै.अन.७.२.१) <strong>रसो</strong> <strong>वै</strong> <strong>स</strong>: <strong>रसं</strong> <strong>ह्येवायं</strong> <strong>लब्ध्वाऽऽनन्दी</strong> <strong>भवति</strong> (तै.आन.७-२,१) इत्यादिका । तद्विभूतिभूतं च जगत्तत्रैव वर्तते &nbsp;&nbsp;<strong>तस्मिन्लोकाश्श्रितास्सर्वे</strong> <strong>तदु</strong> <strong>नात्येति</strong> <strong>कश्चन</strong> (कठ.२.५.८) इति श्रुते:।</p>
<p><strong>(</strong><strong>कामचारश्रुतेः जगद्व्यापारपरत्वाभावः</strong><strong>)</strong></p>
<p>अतस्सविभूतिकं ब्रह्मानुभवन्विकारान्तर्वर्तिन: आधिकारिकमण्डलस्थानपि भोगान् भुङ्क्त इति&nbsp; <strong>सर्वेषु</strong> <strong>लोकेषु</strong> <strong>कामचार</strong>: (छा.७.२५.२) इत्यादिनोच्यते; न मुक्तस्य जगद्व्यापार:॥१९॥</p>
<p><strong>(</strong><strong>श्रुति-स्मृतिभ्यां जगन्नियमनस्य परमात्मासाधारणता</strong><strong>)</strong></p>
<p><strong>५४३</strong>. <strong>दर्शयतश्चैवं</strong> <strong>प्रत्यक्षानुमाने</strong> <strong>॥</strong> <strong>४</strong>–<strong>४</strong>–<strong>२०</strong> <strong>॥</strong></p>
<p>अस्य प्रत्यगात्मनो मुक्तस्य नियाम्यभूतस्य नियन्तृभूतपरमपुरुषासाधारणं जगद्व्यापाररूपं नियमनं न सम्भवतीत्युक्तम्; निखिलजगन्नियमनरूपो व्यापार: परमपुरुषासाधारण इति दर्शयत: श्रुतिस्मृती – <strong>भीषाऽस्माद्वात</strong>: <strong>पवते</strong> <strong>भीषोदेति</strong> <strong>सूर्य</strong>: <strong>भीषाऽस्मादग्निश्चेन्द्रश्च</strong> <strong>मृत्युर्धावति</strong> <strong>पञ्चम</strong>: (तै.आन.८.१) इति,&nbsp; <strong>एतस्य</strong> <strong>वा</strong> <strong>अक्षरस्य</strong> <strong>प्रशासने</strong> <strong>गार्गि</strong> <strong>सूर्याचन्द्रमसौ</strong> <strong>विधृतौ</strong> तिष्ठत<strong>:</strong> (बृ.५.८.९) इत्यादि; तथा&nbsp; एष सर्वेश्वर एष भूताधिपतिरेष भूतपाल एष सेतुर्विधरण एषां लोकानामसंभेदाय (बृ.६.४.२२) इति च श्रुति:। स्मृतिरपि&nbsp; <strong>मयाऽध्यक्षेण</strong> <strong>प्रकृतिस्सूयते</strong> <strong>सचराचरम्।</strong> <strong>हेतुनाऽनेन</strong> <strong>कौन्तेय</strong> <strong>जगद्धि</strong> <strong>परिवर्तते</strong> (भ.गी.९.१०) इति, <strong>विष्टभ्याहमिदं</strong> <strong>कृत्स्नमेकांशेन</strong> <strong>स्थितो</strong> <strong>जगत्</strong> (भ.गी.१०.४२) इति च । तथा मुक्तस्य सत्यसङ्कल्पत्वादिपूर्वकस्याप्यानन्दस्य परमपुरुष एव हेतुरिति श्रुतिस्मृती दर्शयत: । एष ह्येवानन्दयाति (तै.आन.७-२१)&nbsp; मां च योऽव्यभिचारेण भक्तियोगेन सेवते। स गुणान् समतीत्यैतान् ब्रह्मभूयाय कल्पते। ब्रह्मणो हि प्रतिष्ठाऽहममृतस्याव्ययस्य च। शाश्वतस्य च धर्मस्य <strong>सुखस्यैकान्तिकस्य</strong> <strong>च</strong> (भ.गी.१४.२६,२७) इति ।</p>
<p><strong>(</strong><strong>अन्याधीनत्व-नित्यत्वयोर्विरोधशङ्का-परिहारौ</strong><strong>)</strong></p>
<p>यद्यप्यपहतपाप्मत्वादि: सत्यसङ्कल्पत्वपर्यन्तो गुणगण: प्रत्यगात्मन: स्वाभाविक एवाविर्भूत: – तथाऽपि तस्य तथाविधत्वमेव परमपुरुषायत्तम्; तस्य नित्यस्थितिश्च तदायत्ता; परमपुरुषस्यैतन्नित्यताया: नित्येष्टत्वान्नित्यतया वर्तत इति न कश्चिद्विरोध: । एवमेव परमपुरुषभोगोपकरणस्य लीलोपकरणस्य च नित्यतया शास्त्रावगतस्य परमपुरुषस्य नित्येष्टत्वादेव तथाऽवस्थानमस्तीति शास्त्रादवगम्यते । अतो मुक्तस्य सत्यसङ्कल्पत्वं परमपुरुषसाम्यं च जगद्व्यापारवर्जम्॥२०॥</p>
<p><strong>(</strong><strong>मुक्तैश्वर्यस्य जगद्व्यापारवर्जत्वे भोगसाम्यश्रुतिः</strong><strong>)</strong></p>
<p><strong>५४४</strong>. <strong>भोगमात्रसाम्यलिङ्गाच्च</strong> <strong>॥</strong> <strong>४</strong>–<strong>४</strong>–<strong>२१</strong> <strong>॥</strong></p>
<p>ब्रह्मयाथात्म्यानुभवरूपभोगमात्रे मुक्तस्य ब्रह्मसाम्यप्रतिपादनाच्च लिङ्गाज्जगद्व्यापारवर्जं इत्यवगम्यते&nbsp; <strong>सोऽश्नुते</strong> <strong>सर्वान्</strong> <strong>कामान्</strong> <strong>सह</strong> <strong>ब्रह्मण</strong> <strong>विपश्चिता</strong> (तै.आन.१.२) इति । अतो मुक्तस्य परमपुरुषसाम्यं सत्यसङ्कल्पत्वं च परमपुरुषासाधारणनिखिलजगन्नियमनश्रुत्यानुगुण्येन वर्णनीयमिति जगद्व्यापारवर्जमेव मुक्तैश्वर्यम्॥२१॥</p>
<p><strong>(</strong><strong>मुक्तैश्वर्यस्य परमपुरुषायत्तत्वेऽपि न जीवस्य पुनरावृत्तिशङ्का</strong><strong>)</strong></p>
<p>यदि परमपुरुषायत्तं मुक्तैश्वर्यम्, तर्हि तस्य स्वतन्त्रत्वेन तत्सङ्कल्पान्मुक्तस्य पुनरावृत्तिसम्भवा शङ्केत्यत्राह –</p>
<p><strong>५४५</strong>. <strong>अनावृत्तिश्शब्दादनावृत्तिश्शब्दात्</strong> <strong>॥</strong> <strong>४</strong>–<strong>४</strong>–<strong>२२</strong> <strong>॥</strong></p>
<p>यथा निखिलहेयप्रत्यनीककल्याणैकतानो जगज्जन्मादिकारणं समस्तवस्तुविलक्षण: सर्वज्ञ: सत्यसङ्कल्प; आश्रितवात्सल्यैकजलधि:, परमकारुणिक:, निरस्तसमाभ्यधिकसम्भावन:, परब्रह्माभिधान:, परमपुरुषोऽस्तीति शब्दादवगम्यते; एवमहरहरनुष्ठीयमानवर्णाश्रमधर्मानुगृहीत-तदुपासनरूपतत्समाराधनप्रीत:, उपासीनाननादिकालप्रवृत्तानन्तदुस्तरकर्मसञ्चयरूपाविद्यां विनिवर्त्य स्वयाथात्म्यानुभवरूपानवधिकातिशयानन्दं प्रापय्य पुनर्नावर्तयतीत्यपि शब्दादेवावगम्यते । शब्दश्च&nbsp; <strong>स</strong> <strong>खल्वेवं</strong> <strong>वर्तयन्यावदायुषं</strong> <strong>ब्रह्मलोकमभिसम्पद्यते</strong> <strong>न</strong> <strong>च</strong> <strong>पुनरावर्तते</strong> <strong>न</strong> <strong>च</strong> <strong>पुनरावर्तते</strong> (छा.८.१५.१) इत्यादिक: ।&nbsp; तथा च भगवता स्वयमेवोक्तं&nbsp; <strong>मामुपेत्य</strong> <strong>पुनर्जन्म</strong> <strong>दु</strong>:<strong>खालयमशाश्वतम्</strong> <strong>।</strong> <strong>नाप्नुवन्ति</strong> <strong>महात्मानस्संसिद्धिं</strong> <strong>परमां</strong> <strong>गता</strong>:<strong>।</strong> <strong>आब्रह्मभुवनाल्लोका</strong>: <strong>पुनरावर्तिनोऽर्जुन।</strong> <strong>मामुपेत्य</strong> <strong>तु</strong> <strong>कौन्तेय</strong> <strong>पुनर्जन्म</strong> <strong>न</strong> <strong>विद्यते</strong> (भ.गी.८.१५,१६) इति ।</p>
<p><strong>(</strong><strong>पुनरावृत्तिसम्भवशङ्कानिरासः</strong><strong>)</strong></p>
<p>न चोच्छिन्नकर्मबन्धस्यासङ्कुचितज्ञानस्य परब्रह्मानुभवैकस्वभावस्य तदेकप्रियस्य अनवधिकातिशयानन्दं ब्रह्मानुभवतोऽन्यापेक्षा तदर्थारम्भाद्यसम्भवात्पुनरावृत्तिशङ्का ।</p>
<p><strong>(</strong><strong>भगवत्सङ्कल्पस्य पुनरावृत्त्पादकत्वनिरासः</strong><strong>)</strong></p>
<p>न च परमपुरुषस्सत्यासङ्कल्पोऽत्यर्थप्रियं ज्ञानिनं लब्ध्वा कदाचिदावर्तयिष्यति, य एवमाह प्रियो हि ज्ञाननोऽत्यर्थमहं स च मम प्रिय<strong>:</strong>। उदारास्सर्व एवैते ज्ञानीत्वात्मैव मे मतम्॥ आस्थितस्स हि युक्तात्मा मामेवानुत्तमां गतिम्। बहूनां जन्मनामन्ते ज्ञानवान् मां प्रपद्यते॥ <strong>वासुदेवस्सर्वमिति</strong> <strong>स</strong> <strong>महात्मा</strong> <strong>सुदुर्लभ</strong>: (भ.गी.७.१७,१८,१९) इति। सूत्राभ्यासश्शास्त्रपरिसमाप्तिं द्योतयति इति सर्वं समञ्जसम् ॥२२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>जगद्व्यापारवर्जाधिकरणम्॥६॥</strong></p>
<p style="text-align: center;">————–</p>
<p style="text-align: center;"><strong>इति</strong> <strong>श्रीभगद्रामानुजिवरिचते</strong> <strong>शारीरकमीमांसाभाष्ये</strong> <strong>चतुर्थस्य फलाध्यायस्य&nbsp;</strong><strong>चतुर्थः मुक्तिपाद</strong>:, <strong>समाप्तश्चाध्याय</strong>: <strong>॥४॥</strong></p>
<p style="text-align: center;"><strong>शास्त्रं</strong> <strong>च</strong> <strong>परिसमाप्तम्॥</strong></p>
<p style="text-align: center;">—————</p>
		</div>