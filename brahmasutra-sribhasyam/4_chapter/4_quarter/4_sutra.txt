<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>संकल्पाधिकरणम्॥४॥</strong></p>
<p style="text-align: center;"><strong>(</strong><strong>अधिकरणार्थः – मुक्तात्मनोऽपि ज्ञात्यादिरूपेष्टार्थसम्पत्तिः</strong><strong>)</strong></p>
<p><strong>५३१</strong>. <strong>संकल्पादेव</strong> <strong>तच्छ्रुते</strong>: <strong>॥</strong> <strong>४</strong>–<strong>४</strong>–<strong>८</strong><strong>॥</strong></p>
<p><strong>(</strong><strong>अवान्तरसङ्गतिः – विचारणीयो विषयश्च</strong><strong>)</strong></p>
<p>मुक्त: परं ब्रह्मोपसम्पद्य ज्ञानस्वरूपोऽपहतपाप्मत्वादिसत्यसङ्कल्पत्वपर्यन्तगुणक आविर्भवतीत्युक्तम्; तमधिकृत्य सत्यसङ्कल्पत्वप्रयुक्ता व्यवहारा: श्रूयन्ते <strong>स</strong> <strong>तत्र</strong> <strong>पर्येति</strong> <strong>जक्षत्क्रीडन्रममाण</strong>: <strong>स्त्रीभिर्वायानैर्वा</strong> <strong>ज्ञातिभिर्वा</strong> (छां.८.१२.३) इति ।</p>
<p><strong>(</strong><strong>विचारोपयोगी संशयः</strong><strong>)</strong></p>
<p>किमस्य ज्ञात्यादिप्राप्ति: प्रयत्नान्तरसापेक्षा, उत परमपुरुषस्येव सङ्कल्पमात्रादेव भवतीति विशये;</p>
<p><strong>(</strong><strong>युक्तितः पूर्वः पक्षः</strong><strong>)</strong></p>
<p>लोके राजादीनां सत्यसंकल्पत्वेन व्यवह्रियमाणानां कार्यनिष्पादने प्रयत्नान्तरसापेक्षत्वदर्शनादस्यापि तत्सापेक्षा –</p>
<p><strong>(</strong><strong>सूत्रतः सिद्धान्तः</strong><strong>)</strong></p>
<p>इति प्राप्त उच्यते -सङ्कल्पादेव – इति । कुत:? तच्छ्रुते<strong>:</strong> – <strong>स</strong> <strong>यदि</strong> <strong>पितृलोककामो</strong> <strong>भवति</strong> <strong>सङ्कल्पादेवास्य</strong> <strong>पितरस्समुत्तिष्ठन्ति</strong> (छा.८.२.१) इति हि सङ्कल्पादेव पित्रादीनां समुत्थानं श्रूयते। न च प्रयत्नान्तरसापेक्षत्वाभिधायि श्रुत्यन्तरं दृश्यते; येनास्य सङ्कल्पादेव इत्यवधारणस्य विज्ञानघन एव (बृ.४.४.१२) इतिवद्व्यवस्थापनं क्रियते॥८॥</p>
<p><strong>(</strong><strong>मुक्तस्याकर्मवश्यताया अनेनैव सिद्धिः</strong><strong>)</strong></p>
<p><strong>५३२</strong>. <strong>अत</strong> <strong>एव</strong> <strong>चानन्याधिपति</strong>: <strong>॥</strong> <strong>४</strong>–<strong>४</strong>–<strong>९</strong> <strong>॥</strong></p>
<p>यतो मुक्तस्सत्यसङ्कल्प:; अत एवानन्याधिपतिश्च। अन्याधिपतित्वं हि विधिनिषेधयोग्यत्वम्। विधिनिषेधयोग्यत्वे हि प्रतिहतसङ्कल्पत्वं भवेत् । अतस्सत्यसङ्कल्पत्वश्रुत्यैवानन्याधिपतित्वं च&nbsp; सिद्धम् । अत एव&nbsp; <strong>स</strong> <strong>स्वराड्भवति</strong> (छा.७.२५.२) इत्युच्यते ॥९॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>सङ्कल्पाधिकरणम्॥४॥</strong></p>
		</div>