<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अभावाधिकरणम्॥५॥</strong></p>
<p style="text-align: center;"><strong>(</strong><strong>अधिकरणार्थः – मुक्तस्यात्मनः सशरीरत्वाशरीरत्वयोर्द्वयोरपि न्याय्यतास्थापनम्</strong><strong>)</strong></p>
<p><strong>५३३</strong>. <strong>अभावं</strong> <strong>बादिरराह</strong> <strong>ह्येवम्</strong> <strong>॥४</strong>–<strong>४</strong>–<strong>१०॥</strong></p>
<p><strong>(</strong><strong>विचारार्थः संशयः</strong><strong>)</strong></p>
<p>किं मुक्तस्य देहेन्द्रियाणि न सन्ति, उत सन्ति, अथवा यथासङ्कल्पं सन्ति न सन्ति चेति विशये –</p>
<p><strong>(</strong><strong>तत्र बादरेर्मतम्, सप्रमाणम्</strong><strong>)</strong></p>
<p>शरीरेन्द्रियाणामभावं बादरिराचार्यो मन्यते; कुत:? आह ह्येवं –&nbsp; <strong>न</strong> <strong>ह</strong> <strong>वै</strong> <strong>सशरीरस्य</strong> <strong>सत</strong>: <strong>प्रियाप्रिययोरपहतिरस्ति।</strong> <strong>अशरीरं</strong> <strong>वा</strong> <strong>व</strong> <strong>सन्तं</strong> <strong>न</strong> <strong>प्रियाप्रिये</strong> <strong>स्पृशत</strong>: (छां.८.१२.१) इति शरीरसम्बन्धे दु:खस्यावर्जनीयत्वमभिधाय&nbsp; अस्माच्छरीरात्समुत्थाय परं ज्योतिरुपसम्पद्य स्वेन रूपेणाभिनिष्पद्यते इति मुक्तस्याशरीरत्वं ह्याह श्रुति: ॥१०॥</p>
<p><strong>(</strong><strong>मुक्तात्मविषये जैमिनिमतम्</strong><strong>)</strong></p>
<p><strong>५३४</strong>. <strong>भावं</strong> <strong>जैमिनिर्विकल्पामननात्</strong> <strong>॥</strong> <strong>४</strong>–<strong>४</strong>–<strong>११</strong> <strong>॥</strong></p>
<p>मुक्तस्य शरीरेन्द्रियभावं जैमिनिराचार्यो मन्यते, कुत:? विकल्पामननात् – विविध: कल्पो विकल्प:; वैविध्यमित्यर्थ:,&nbsp; <strong>स</strong> <strong>एकधा</strong> <strong>भवति</strong> <strong>त्रिधा</strong> <strong>भवति</strong>, <strong>पञ्चधा</strong>, <strong>सप्तधा</strong> (छा.७.२६.२) इत्यादिश्रुते:। आत्मन एकस्यानेकधाभावासम्भवात् त्रिधाभावादय: शरीरनिबन्धना इत्यवगम्यते। अशरीरत्ववचनं तु कर्मनिमित्तशरीराभावपरम्; तदेव हि शरीरं प्रियाप्रियहेतु:॥११॥</p>
<p><strong>(</strong><strong>बादरायणाशयः सिद्धान्तरूपः</strong><strong>)</strong></p>
<p>भगवांस्तु बादरायण: स्वमतेन&nbsp; सिद्धान्तमाह –</p>
<p><strong>५३५</strong>. <strong>द्वादशाहवदुभयविधं</strong> <strong>बादरायणोऽत</strong>: <strong>॥</strong> <strong>४</strong>–<strong>४</strong>–<strong>१२</strong> <strong>॥</strong></p>
<p>सङ्कल्पादेव इत्येतदतश्शब्देन परामृश्यते; अत एव सङ्कल्पात्, उभयविधं सशरीरमशरीरं च मुक्तं भगवान् बादरायणो मन्यते; एवञ्चोभयी श्रुतिरुपपद्यते; द्वादशाहवत् – यथा&nbsp; <strong>द्वादशाहमृद्धिकामा</strong> <strong>उपेयु</strong>: (आप.श्रौत.सू.सोमप्रकरणे)&nbsp; द्वादशाहेन प्रजाकामं याजयेत् इत्युपैतियजतिचोदनाभ्यां सङ्कल्पभेदेन सत्रमहीनं च भवति॥१२॥</p>
<p><strong>(</strong><strong>मुक्तौ जीवस्य भगवत्सृष्टोपकरणैपरि भोगसिद्धिः</strong><strong>)</strong></p>
<p>यदा शरीराद्युपकरणवत्त्वम्; तदा तानि शरीराद्युपकरणानि स्वेनैव सृष्टानीति नास्ति नियम इत्याह –</p>
<p><strong>५३६</strong>. <strong>तन्वभावे</strong> <strong>सन्ध्यवदुपपत्ते</strong>: <strong>॥</strong> <strong>४</strong>–<strong>४</strong>–<strong>१३</strong> <strong>॥</strong></p>
<p>स्वेनैव सृष्टतनुप्रभृत्युपकरणाभावे परमपुरुषसृष्टैरुपकरणैर्भोगोपपत्ते: सत्यसङ्कल्पोऽपि स्वयं न सृजति । यथा स्वप्ने&nbsp; <strong>अथ</strong> <strong>रथान्</strong> <strong>रथयोगान्</strong> <strong>पथस्सृजते</strong> <strong>इत्यारभ्य</strong> <strong>अथ</strong> <strong>वेशान्तान्</strong> <strong>पुष्किरण्य</strong>: <strong>स्रवन्त्य</strong>: <strong>सृजते</strong> <strong>स</strong> <strong>हि</strong> <strong>कर्ता</strong> (बृ.६.३.१०) इति&nbsp; <strong>य</strong> <strong>एषु</strong> <strong>सुप्तेषु</strong> <strong>जागर्ति</strong> <strong>कामंकामं</strong> <strong>पुरुषो</strong> <strong>निर्मिमाण</strong>: <strong>तदेव</strong> <strong>शुक्रं</strong> <strong>तद्ब्रह्म</strong> <strong>तदेवामृतमुच्यते</strong> <strong>तस्मिन्लोकाश्श्रितास्सर्वे</strong> <strong>तदु</strong> <strong>नात्येति</strong> <strong>कश्चन</strong> (कठ.२.५.८) इति ईश्वरसृष्टै: रथाद्युपकरणैर्जीवो भुङ्क्ते; तथा मुक्तोऽपि लीलाप्रवृत्तेनेश्वरेण सृष्टै: पितृलोकादिभिर्लीलारसं भुङ्क्ते॥१३॥</p>
<p><strong>(</strong><strong>मुक्तौ जीवस्य स्वसृष्टैरप्युपकरणैः भोगसम्पत्तिः</strong><strong>)</strong></p>
<p><strong>५३७</strong>. <strong>भावे</strong> <strong>जाग्रद्वत्</strong> <strong>॥</strong> <strong>४</strong>–<strong>४</strong>–<strong>१४</strong> <strong>॥</strong></p>
<p>स्वसङ्कल्पादेव सृष्टतनुप्रभृतिपितृलोकाद्युपकरणभावे जाग्रत्पुरुषभोगवन्मुक्तोऽपि लीलारसं भुङ्क्ते; परमपुरुषोऽपि लीलार्थं दशरथवसुदेवादिपितृलोकादिकमात्मन: सृष्ट्वा तैर्मनुष्यधर्मलीलारसं यथा भुङ्क्ते; तथा मुक्तानामपि स्वलीलायै पितृलोकादिकं स्वयमेव सृजति कदाचित्; कदाचिच्च मुक्ता: सत्यसङ्कल्पत्वात्परमपुरुषलीलान्तर्गतस्वपितृलोकादिकं स्वयमेव सृजन्तीति सर्वमुपपन्नम् ॥१४॥</p>
<p><strong>(</strong><strong>अणोरप्यात्मनः अनेकशरीराभिमानोपपादनम्</strong><strong>)</strong></p>
<p>नन्वात्माऽणुपरिमाण इत्युक्तम्; कथमनेकशरीरेष्वेकस्याणोरात्माभिमानसम्भव इत्यत्राह –</p>
<p><strong>५३८</strong>. <strong>प्रदीपवदावेशस्तथाहि</strong> <strong>दर्शयति</strong> <strong>॥</strong> <strong>४</strong>–<strong>४</strong>–<strong>१५</strong> <strong>॥</strong> <strong>(पू)</strong></p>
<p>यथा प्रदीपस्यैकस्यैकस्मिन्देशे वर्तमानस्य स्वप्रभया देशान्तरावेश: तथाऽऽयत्मनोऽप्येकदेह-स्थितस्यैव स्वप्रभारूपेण चैतन्येन सर्वशरीरावेशो नानुपपन्न:; यथा चैकस्मिन्नपि देहे हृदयाद्येकप्रदेशवर्तिनोऽपि चैतन्यव्याप्त्या सर्वस्मिन् देहे आत्माभिमान:, तद्वत्। इयान्विशेष: – अमुक्तस्य कर्मणा सङ्कुचितज्ञानस्य देहान्तरेषु आत्माभिमानानुगुणा व्याप्तिर्न सम्भवति; मुक्तस्य त्वसङ्कुचितज्ञानस्य यथासङ्कल्पं आत्माभिमानानुगुणा व्याप्ति: इदम् इति ग्रहणानुगुणा च नानुपपन्ना । तथाहि दर्शयति <strong>&nbsp;</strong><strong>वालाग्रशतभागस्य</strong> <strong>शतधा</strong> <strong>कल्पितस्य</strong> <strong>च</strong> <strong>।</strong> <strong>भागो</strong> <strong>जीवस्स</strong> <strong>विज्ञेयस्स</strong> <strong>चानन्त्याय</strong> <strong>कल्पते</strong> (श्वे.५.अ.९) इति। अमुक्तस्य कर्म नियामकम्; मुक्तस्य तु स्वेच्छेति विशेष:॥</p>
<p><strong>(</strong><strong>ब्रह्मप्राप्तवतो ज्ञानाभावश्रुतिः, सुषुप्त्यादिदशाविषयिणी</strong><strong>)</strong></p>
<p>ननु परं ब्रह्म प्राप्तस्यान्तरबाह्यज्ञानलोपं दर्शयति श्रुति:&nbsp; प्राज्ञेनात्मना सम्परिष्वक्तो <strong>न</strong> <strong>बाह्यं</strong> <strong>किञ्चन</strong> <strong>वेद</strong> <strong>नान्तरम्</strong> (बृ.६.३.२१) इति; तत्कथं मुक्तस्य सार्वज्ञ्यमुच्यते? तत्रोत्तरं –</p>
<p><strong>५३९</strong>. <strong>स्वाप्ययसम्पत्त्योरन्यतरापेक्षमाविष्कृतं</strong> <strong>हि</strong> <strong>॥</strong> <strong>४</strong>–<strong>४</strong>–<strong>१६</strong> <strong>॥</strong> <strong>(सि)</strong></p>
<p>नेदं वचनं मुक्तिविषयम्;&nbsp; अपि तु स्वाप्ययसम्पत्त्योरन्यतरापेक्षम् । स्वाप्यय: – सुषुप्ति:; सम्पत्तिश्च – मरणम्,&nbsp; वाङ्मनसि सम्पद्यते (छां.६.८.६) इत्यारभ्य&nbsp; <strong>तेज</strong>: <strong>परस्यां</strong> <strong>देवतायाम्</strong> (छा.६.८.६) इति वचनात्। तयोश्चावस्थयो: प्राज्ञप्राप्तिर्निस्सम्बोधत्वं च विद्येते । अतस्तयोरन्यतरापेक्षमिदं वचनम् । सुषुप्तिमरणयोर्निस्सम्बोधत्वं, मुक्तस्य च सर्वज्ञत्वमाविष्कृतं हि श्रुत्या नाह खल्वयमेवं सम्प्रत्यात्मानं जानात्ययमहमस्मीति नो एवेमानि भूतानि विनाशमेवापीतो भवति <strong>नाहमत्र</strong> <strong>भोग्यं</strong> <strong>पश्यामि</strong> (छा.८.११.२) इति सुषुप्तिवेलायां निस्सम्बोधत्वमुक्त्वा तस्मिन्नेव वाक्ये मुक्तमधिकृत्य&nbsp; <strong>स</strong> <strong>वा</strong> <strong>एष</strong> <strong>दिव्येन</strong> <strong>चक्षुषा</strong> <strong>मनसैतान्</strong> <strong>कामान्</strong> <strong>पश्यन्</strong> <strong>रमते</strong> <strong>य</strong> <strong>एते</strong> <strong>ब्रह्मलोके</strong> (छा.८.१२.५) इति सर्वज्ञत्वमुच्यते । तथा&nbsp; <strong>सर्वं</strong> <strong>ह</strong> <strong>पश्य</strong>: <strong>पश्यति</strong> <strong>सर्वमाप्नोति</strong> <strong>सर्वश</strong>: (छा.७.२६.२) इति च स्पष्टमेव सर्वज्ञत्वमुच्यते। तथा मरणे च <strong>निस्सम्बोधत्वम्</strong> <strong>एतेभ्यो</strong> <strong>भूतेभ्यस्समुत्थाय</strong> <strong>तान्येवानुविनश्यति</strong> (बृ.४.४.१२) इत्युक्तम् । विनश्यति न पश्यतीत्यर्थ: । अत:&nbsp; <strong>प्राज्ञेनाऽत्मना</strong> (बृ.६.३.२१) इति वचनं स्वाप्ययसम्पत्त्योरन्यतरापेक्षम् ॥१६॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अभावाधिकरणम्</strong> <strong>॥५॥</strong></p>
		</div>