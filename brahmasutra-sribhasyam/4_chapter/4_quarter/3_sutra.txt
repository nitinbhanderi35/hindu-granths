<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>ब्राह्माधिकरणम्॥३॥</strong></p>
<p style="text-align: center;"><strong>(</strong><strong>अधिकरणार्थः – मुक्तौ आत्मस्वरूपाविर्भावः, विज्ञानस्वरूपेण अपहतपाप्मत्वादिना चेति</strong><strong>)</strong></p>
<p><strong>५२८</strong>. <strong>ब्राह्मेण</strong> <strong>जैमिनिरुपन्यासादिभ्य</strong>: <strong>॥</strong> <strong>४</strong>–<strong>४</strong>–<strong>५</strong> <strong>॥</strong></p>
<p><strong>(</strong><strong>भावान्तरसङ्गतिप्रदर्शनम्</strong><strong>)</strong></p>
<p>प्रत्यगात्मन: परं ज्योतिरुपसम्पद्य निवृत्ततिरोधानस्य स्वरूपाविर्भाव एवेत्युक्तम् ।</p>
<p><strong>(</strong><strong>विचारणीयो विषयः, प्रकृतः संशयश्च</strong><strong>)</strong></p>
<p>तत्र येन स्वरूपेणायमाविर्भवति; तत्स्वरूपं श्रुतिवैविध्याद्विचार्यते। किमपहतपाप्मत्वादिकमेवास्य स्वरूपमिति तेन रूपेणायमाविर्भवति, उत विज्ञानमात्रमेवेति तेन रूपेण, अथोभयोरविरोध इत्युभयरूपेणेति ।</p>
<p><strong>(</strong><strong>जैमिनेर्मतानुवादः</strong><strong>)</strong></p>
<p>किं तावत्प्राप्तम्? ब्राह्मेणेति जैमिनिराचार्यो मन्यते । ब्राह्मेण – अपहतपाप्मत्वादिनेत्यर्थ:। अपहतपाप्मत्वादयो हि दहरवाक्ये ब्रह्मसम्बन्धितया श्रुता: । ब्राह्मेणेति कुतोऽवगम्यते? उपन्यासादिभ्य:; उपन्यस्यन्ते हि ब्रह्मगुणा: अपहतपाप्मत्वादय: प्रत्यगात्मनोऽपि प्रजापतिवाक्ये&nbsp; <strong>य</strong> <strong>आत्माऽपहतपाप्मा</strong> (छा.८.७.१) इत्यादिना&nbsp; <strong>सत्यसङ्कल्प</strong>: (छां.८.७.२) इत्यन्तेन। आदिशब्देन सत्यसङ्कल्पत्वादिगुणायत्ता जक्षणादय:&nbsp; <strong>जक्षत्क्रीडन्रममाण</strong><strong>:</strong> (छा.८.१२.३) इत्यादिवाक्यावगता व्यवहारा गृह्यन्ते । अत एभ्य उपन्यासादिभ्य: प्रत्यगात्मनो विज्ञानमात्रस्वरूपत्वं न सम्भवतीति जैमिनेर्मतम् ॥५॥</p>
<p><strong>(</strong><strong>औडुलोमिमतप्रदर्शनम्</strong><strong>)</strong></p>
<p><strong>५२९</strong>. <strong>चिति</strong> <strong>तन्मात्रेण</strong> <strong>तदात्मकत्वादित्यौडुलौमि</strong>: <strong>॥</strong> <strong>४</strong>–<strong>४</strong>–<strong>६</strong> <strong>॥</strong></p>
<p>चैतन्यमात्रमेवास्य स्वरूपमिति तेन रूपेणाविर्भवतीत्यौडुलोमिराचार्यो मन्यते । कुत:? तदात्मकत्वात् – तावन्मात्रात्मकत्वादस्य प्रत्यगात्मन: ।&nbsp; <strong>स</strong> <strong>यथा</strong> <strong>सैन्धवघनोऽनन्तरोऽबाह्य</strong>: <strong>कृत्स्नो</strong> <strong>रसघन</strong> <strong>एव</strong> <strong>एवं</strong> <strong>वा</strong> <strong>अरेऽयमात्माऽनन्तरोऽबाह्य</strong>: <strong>कृत्स्न</strong>: <strong>प्रज्ञानघन</strong> <strong>एव</strong> (बृ.६.५.१३) <strong>विज्ञानघन</strong> <strong>एव</strong> (बृ.४.४.१२) इत्यवधारणात् विज्ञानमात्रमेवास्य स्वरूपमित्यवगम्यते। अतोऽस्य गुणान्तराभावात् <strong>अपहतपाप्मा</strong> (छा.८.७.२) इत्यादय: शब्दा: विकारसुखदु:खाद्यविद्यात्मकधर्म-व्यावृत्तिपरा इति चिति तन्मात्ररूपेणाविर्भाव इत्यौडुलोमेर्मतम् ॥६॥</p>
<p><strong>(</strong><strong>बादारयणस्य स्वस्य मतेन सिद्धान्तः</strong><strong>)</strong></p>
<p>सम्प्रति भगवान् बादरायण: स्वमतेन&nbsp; सिद्धान्तमाह –</p>
<p><strong>५३०</strong>. <strong>एवमप्युपन्यासात्पूर्वभावादविरोधं</strong> <strong>बादरायण</strong>: <strong>॥</strong> <strong>४</strong>–<strong>४</strong>–<strong>७</strong> <strong>॥</strong></p>
<p>एवमपि – विज्ञानमात्रस्वरूपत्वप्रतिपादने सत्यपि, सत्यकामत्वादीनां पूर्वोक्तानां गुणानामविरोधं बादरायण आचार्यो मन्यते । कुत:? उपन्यासात्पूर्वभावात् – औपनिषदात्&nbsp; <strong>य</strong> <strong>आत्माऽपहतपाप्मा</strong> (छा.८.७.१) इत्याद्युपन्यासात्प्रमाणात् पूर्वेषाम् – अपहतपाप्मत्व-सत्यकामत्वादीनां अपि भावात् विद्यमानत्वात्। तुल्यप्रमाणकानामितरेतरबाधो न युज्यत इत्यर्थ:।</p>
<p><strong>(</strong><strong>उक्तार्थे वस्तुविरोधपरिहारः</strong><strong>)</strong></p>
<p>न च वस्तुविरोधादपहतपाप्मत्वादीनां अविद्यापरिकल्पितत्वं न्याय्यम्, विशेषाभावात् विपरीतं कस्मान्न भवति इति न्यायात् । तुल्यबलत्वे ह्यशक्यस्या-वधारणस्यान्यपरत्वमेव न्याय्यम् ।।</p>
<p><strong>(</strong><strong>विज्ञानघन एवेत्यस्य तात्पर्यान्तरम्</strong><strong>)</strong></p>
<p>एवमप्यविरोध इत्यभ्युपगम्य वदन् ज्ञानमात्रमेवास्य स्वरूपं नान्यत्किञ्चिदस्तीत्ययमर्थ: <strong>विज्ञानघन</strong> <strong>एव</strong> (बृ.४.४.१२) इत्यादिभिर्न प्रतिपाद्यत इति मन्यते । कस्तर्हि <strong>विज्ञानघन</strong> <strong>एव</strong> (बृ.४.४.१२) इत्यवधारणस्यार्थ:? कृत्स्नोऽप्यात्मा जडव्यावृत्तस्वप्रकाश: नान्यायत्तप्रकाश: स्वल्पोऽपि प्रदेशोऽस्तीत्ययमर्थो वाक्यादेव सुव्यक्त: । <strong>स</strong> <strong>यथा</strong> <strong>सैन्धवघनोऽनन्तरोऽबाह्य</strong>: <strong>कृत्स्नो</strong> <strong>रसघन</strong> <strong>एव</strong> <strong>एवं</strong> <strong>वा</strong> <strong>अरेऽयमात्माऽनन्तरोऽबाह्य</strong>: <strong>कृत्स्न</strong>: <strong>प्रज्ञानघन</strong> <strong>एव</strong> (बृ.६.५.१३) इति ।</p>
<p><strong>(</strong><strong>अविरोधस्य विशदीकरणम्</strong><strong>)</strong></p>
<p>न चैवं प्रत्यगात्मनो धर्मिस्वरूपस्य कृत्स्नस्य विज्ञानघनत्वेऽप्यपहतपाप्मत्व-सत्यसङ्कल्पत्वादिधर्मसम्बन्धो वाक्यान्तरावगतो विरुध्यते; यथा सैन्धवघनस्य कृत्स्नस्य रसघनत्वे रसनेन्द्रियावगते चक्षुराद्यवगता: रूपकाठिन्यादयो न विरुध्यन्ते । इदमत्र वाक्यतात्पर्यं – यथा रसवत्स्वाम्रफलादिषु त्वगादिप्रदेशभेदेन रसभेदे सत्यपि सैन्धवघनस्य सर्वत्रैकरसत्वम्; तथाऽऽत्मनोऽपि सर्वत्र विज्ञानस्वरूपत्वम्; स्वप्रकाश-स्वरूपत्वमित्यर्थ:॥७॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>ब्राह्माधिकरणम्॥३॥</strong></p>
		</div>