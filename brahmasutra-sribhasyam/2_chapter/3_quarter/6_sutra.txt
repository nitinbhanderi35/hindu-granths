<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>परायत्ताधिकरणम्॥६॥</strong></p>
<p style="text-align: center;"><strong>(</strong><strong>अधिकरणार्थः – जीवात्मगतं विहित-निषिद्धक्रियाकर्तृत्वं परमात्माधीनम्</strong><strong>)</strong></p>
<p><strong>२५६</strong>. <strong>परात्तु</strong> <strong>तच्छ्रुते</strong>:<strong>॥</strong> <strong>२</strong>–<strong>३</strong>–<strong>४०</strong> <strong>॥</strong></p>
<p><strong>(</strong><strong>एतदधिकरणविचारणीयोऽर्थः</strong><strong>)</strong></p>
<p>इदं जीवस्य कर्तृत्वं किं स्वातन्त्र्येण? उत परमात्मायत्तमिति।</p>
<p><strong>(</strong><strong>युक्तिसिद्धः पूर्वः पक्षः</strong><strong>)</strong></p>
<p>कि प्राप्तम्? स्वातन्त्रयेणेति । परमात्मायत्तत्वे हि&nbsp; विधिनिषेधशास्त्रानर्थक्यं प्रसज्येत । यो हि स्वबृुद्धया प्रवृत्तिनिवृत्त्यारम्भशक्त:; स एव नियोज्यो भवति। अत स्वातन्त्र्येणास्य कर्तृत्वम्॥</p>
<p><strong>(</strong><strong>सिद्धान्तः सूत्रार्थविवृत्त्या सह</strong><strong>)</strong></p>
<p>इति प्राप्तेऽभिधीयते – परात्तु तच्छ्रुते<strong>:</strong> – इति। तुशब्द: पक्षं व्यावर्तयति; तत् -कर्तृत्वं अस्य – जीवस्य परात् – परमात्मन एव हेतोर्भवति, कुत:? श्रुते<strong>: </strong>– &nbsp;अन्त: <strong>प्रविष्टश्शास्ता</strong> <strong>जनानां</strong> <strong>सर्वात्मा</strong> (तै.आर.३.११.१०) <strong>य</strong> <strong>आत्मनि</strong> <strong>तिष्ठन्नात्मनोमन्तरो</strong> <strong>यमात्मा</strong> <strong>न</strong> <strong>वेद</strong> <strong>यस्यात्मा</strong> <strong>शरीरं</strong> <strong>य</strong> <strong>आत्मानमन्तरो</strong> <strong>यमयति</strong> <strong>स</strong> <strong>त</strong> <strong>आत्माऽन्तर्याम्यमृत</strong>: (बृ.५.७.२२) इति। स्मृतिरपि – <strong>सर्वस्य</strong> <strong>चाहं</strong> <strong>हृदि</strong> <strong>सन्निविष्टो</strong> <strong>मत्त</strong>: <strong>स्मृति</strong>: <strong>ज्ञानमपोहनं</strong> <strong>च</strong> (भ.गी.१५.१५) <strong>ईश्वरस्सर्वभूतानां</strong> <strong>हृद्देशेऽर्जुन</strong> <strong>तिष्ठति।</strong> <strong>भ्रामयन्</strong> <strong>सर्वभूतानि</strong> <strong>यन्त्रारूढानि</strong> <strong>मायया</strong> (भ.गी.१८-६१) इति॥४०॥</p>
<p><strong>(</strong><strong>पूर्वपक्षोक्तायाः युक्तेः अनूद्य निरासः</strong><strong>)</strong></p>
<p>नन्वेवं&nbsp; विधिनिषेधशास्त्रानर्थक्यं प्रसज्येतेत्युक्तम्; तत्राह –</p>
<p><strong>२५७</strong>. <strong>कृतप्रयत्नापेक्षस्तु</strong>&nbsp; <strong>विहितप्रतिषिद्धावैयर्थ्यादिभ्य</strong>:<strong>॥</strong> <strong>२</strong>–<strong>३</strong>–<strong>४१</strong> <strong>॥</strong></p>
<p>सर्वासु क्रियासु पुरुषेण कृतं प्रयत्नम् उद्योगमपेक्ष्यान्तर्यामी परमात्मा तदनुमतिदानेन प्रवर्तयति। परमात्मानुमतिमन्तरेणास्य प्रवृत्तिर्नोपपद्यत इत्यर्थ:।</p>
<p>कुत एतत्?&nbsp; विहितप्रतिषिद्धावैयर्थ्यादिभ्य: – आदिशब्देनानुग्रहनिग्रहादयो गृह्यन्ते। यथा द्वयोस्साधारणे धने परस्वत्वापादनमन्यतरानुमतिमन्तरेण नोपपद्यते; अथापीतरानुमते: स्वेनैव कृतमिति तत्फलं स्वस्यैव भवति ।</p>
<p>पापकर्मसु निवर्तनशक्तस्याप्यनुमन्तृत्वं न निर्दयत्वमावहतीति साङ्ख्यसमयनिरूपणे प्रतिपादितम् &nbsp;॥</p>
<p><strong>(</strong><strong>परमात्मनः जीवीयप्रथमप्रवृत्तावौदासीन्ये, श्रुतिविरोध-तत्परिहारौ</strong><strong>)</strong></p>
<p>नन्वेवम् <strong>एष</strong> <strong>ह्येव</strong> <strong>साधुकर्म</strong> <strong>कारयति</strong> <strong>तं</strong> <strong>यमेभ्यो</strong> <strong>लोकेभ्य</strong> <strong>उन्निनीषति</strong> <strong>एष</strong> <strong>एवासाधु</strong> <strong>कर्म</strong> <strong>कारयति</strong> <strong>तं</strong> <strong>यमधो</strong> <strong>निनीषति</strong> (कौषी.३.९) इत्युन्निनीषयाऽधोनिनीषया च स्वयमेव साध्वसाधुनी कर्मणी कारयतीत्येतन्नोपपद्यते। उच्यते – एतन्न सर्वसाधारणम्, यस्त्वतिमात्रपरमपुरुषानुकूल्ये व्यवस्थित: प्रवर्तते; तमनुगृह्णन् भगवान् स्वयमेव स्वप्राप्त्युपायेष्वतिकल्याणेषु कर्मस्वेव रुचिं जनयति। यश्चातिमात्रप्रातिकूल्ये व्यवस्थित: प्रवर्तते; तं निगृह्णन् स्वप्राप्तिविरोधिगतिसाधनेषु कर्मसु रुचिं जनयति । यथोक्तं भगवता स्वयमेव <strong>अहं</strong> <strong>सर्वस्य</strong> <strong>प्रभवो</strong> <strong>मत्तस्सर्वं</strong> <strong>प्रवर्तते।</strong> <strong>इति</strong> <strong>मत्वा</strong> <strong>भजन्ते</strong> <strong>मां</strong> <strong>बृुधा</strong> <strong>भावसमन्विता</strong>: (भ.गी.१०.८) इत्यारभ्य <strong>तेषां</strong> <strong>सततयुक्तानां</strong> <strong>भजतां</strong> <strong>प्रीतिपूर्वकम्।</strong> <strong>ददामि</strong> <strong>बृुद्धियोगं</strong> <strong>तं</strong> <strong>येन</strong> <strong>मामुपयान्ति</strong> <strong>ते</strong> (भ.गी.१०-१०) <strong>तेषामेवानुकम्पार्थमहमज्ञानजं</strong> <strong>तम</strong>: <strong>नाशयाम्यात्मभावस्थो</strong> <strong>ज्ञानदीपेन</strong> <strong>भास्वता</strong> (भ.गी.१०.११) इति । तथा <strong>असत्यमप्रतिष्ठं</strong> <strong>ते</strong> <strong>जगदाहुरनीश्वरम्</strong> (भ.गी.१६.८) इत्यादि <strong>मामात्मपरदेहेषु</strong> <strong>प्रद्विषन्तोऽभ्यसूयका</strong><strong>:</strong> (भ.गी.१६.१८) इत्यन्तमुक्त्वा <strong>तानहं</strong> <strong>द्विषत</strong>: <strong>क्रूरान्</strong> <strong>संसारेषु</strong> <strong>नराधमान्।</strong> <strong>क्षिपाम्यजस्रमशुभानासुरीष्वेव</strong> <strong>योनिषु</strong> (भ.गी.१६.१९) इत्युक्तम्॥ ४०॥</p>
<p style="text-align: center;"><strong>इति</strong> <strong>श्री</strong> <strong>शारीरकमीमांसाभाष्ये</strong> <strong>परायत्ताधिकरणम्॥६॥</strong></p>
		</div>