<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>तेजोऽधिकरणम्॥२॥</strong></p>
<p style="text-align: center;"><strong>(</strong><strong>अधिकरणार्थः – तेज आदिशरीरकात् ब्रह्मण एव अबादिसृष्टिः, न केवलं तेज आदे-</strong><strong>)</strong></p>
<p><strong>२२६</strong>. <strong>तेजोऽतस्तथाह्याह</strong> <strong>॥</strong> <strong>२</strong>–<strong>३</strong>–<strong>१०</strong> <strong>॥</strong></p>
<p><strong>(</strong><strong>अवान्तरसङ्गतिः, प्रकृताधिकरणीयो विचारश्च</strong><strong>)</strong></p>
<p>ब्रह्मव्यतिरिक्तस्य कृत्स्नस्य ब्रह्मकार्यत्वमुक्तम्, इदानीं व्यवहितकार्याणां किं केवलात्तत्तदनन्तरकारणभूताद्वस्तुन उत्पत्ति:, आहोस्वित्तत्तद्रूपाद्ब्रह्मण इति चिन्त्यते।</p>
<p><strong>(</strong><strong>पूर्वः पक्षः सहेतुकः</strong><strong>)</strong></p>
<p>किं युक्तम्? केवलात्तत्तद्वस्तुन इति। कुत:? तेजस्तावत् अत: – मातरिश्वन एवोत्पद्यते। <strong>वायोरग्नि</strong><strong>:</strong> (तै.उ.आन.१) इति ह्याह ॥१०॥</p>
<p><strong>(</strong><strong>अपां तेजस एव केवलात् सृष्टिशङ्का</strong><strong>)</strong></p>
<p><strong>२२७</strong>. <strong>आप</strong>:<strong>॥</strong> <strong>२</strong>–<strong>३</strong>–<strong>११</strong> <strong>॥</strong></p>
<p>आपोऽपि अत: – तेजस एवोत्पद्यन्ते, <strong>अग्नेराप</strong>: (तै.उ.आन.१.२) <strong>तदपोऽसृजत</strong> (छा.६.२.३) इति ह्याह ॥११॥</p>
<p><strong>(</strong><strong>पृथिव्या अपि केवलायाः, अप्सृष्टिशङ्का</strong><strong>)</strong></p>
<p><strong>२२८</strong>. <strong>पृथिवी</strong> <strong>॥</strong> <strong>२</strong>–<strong>३</strong>–<strong>१२</strong> <strong>॥</strong></p>
<p>पृथिवी अद्भ्य उत्पद्यते – <strong>अद्भ्य</strong>: <strong>पृथिवी</strong> (तै.उ.आन.१.२) <strong>ता</strong> <strong>अन्नमसृजन्त</strong> (छां.६.२.४) इति ह्याह॥१२॥</p>
<p><strong>(</strong><strong>‘अन्न’ शब्दस्य पृथिव्यभिधायकत्वम्</strong><strong>)</strong></p>
<p>नन्वन्नशब्देन कथं पृथिव्यभिधीयते? अत आह</p>
<p><strong>२२९</strong>. <strong>अधिकाररूपशब्दान्तरेभ्य</strong>: <strong>॥</strong> <strong>२</strong>–<strong>३</strong>–<strong>१३</strong> <strong>॥</strong></p>
<p>महाभूतसृष्ट्यधिकारात्पृथिव्येवान्नशब्देनोक्तेति प्रतीयते। अदनीयस्य सर्वस्य पृथिवीविकारत्वात् कारणे कार्यशब्द:। तथा वाक्यशेषे भूतानां रूपसंशब्दने, <strong>यदग्नेरोहितं</strong> <strong>रूपं</strong> <strong>तेजसस्तद्रूपं</strong> <strong>यच्छुक्लं</strong> <strong>तदपां</strong> <strong>यत्कृष्णं</strong> <strong>तदन्नस्य</strong> (छा.६.४.१) इत्यप्तेजसोस्सजातीयमेवान्नशब्दवाच्यं प्रतीयते। शब्दान्तरं च समानप्रकरणे <strong>अग्नेराप</strong>: <strong>अद्भ्य</strong>: <strong>पृथिवी</strong> (तै.उ.आन.१.२) इति श्रूयते। अत: पृथिव्येवान्नशब्देनोच्यत इत्यद्भ्य: एव पृथिवी जायते ।</p>
<p><strong>(</strong><strong>ब्रह्मणः सकाशादुत्पद्यमानानां सर्वासां पारम्परिकत्वम्</strong><strong>)</strong></p>
<p>उदाहृतास्तेज: प्रभृतय: प्रदर्शनार्था:। महदादयोऽपि स्वानन्तरवस्तुन एवोत्पद्यन्ते, यथाश्रुत्यभ्युपगमाविरोधात्। <strong>एतस्माज्जायते</strong> <strong>प्राणो</strong> <strong>मनस्सर्वेन्द्रियाणि</strong> <strong>च</strong> <strong>।</strong> <strong>खं</strong> <strong>वायुर्ज्योतिराप</strong>: <strong>पृथिवी</strong> <strong>विश्वस्य</strong> <strong>धारिणी</strong> (मु.२.१.३) <strong>तस्मादेतद्ब्रह्मनामरूपमन्नं</strong> <strong>च</strong> <strong>जायते</strong> (मु.१.१.९) <strong>तस्माद्वा</strong> <strong>एतस्मादात्मन</strong> <strong>आकाशस्सम्भूत</strong>: (तै.अन.१) <strong>तत्तेजोऽसृजत</strong> (छा.६.२.३) इत्यादयो ब्रह्मण: परम्परया कारणत्वेऽप्युपपद्यन्त इति॥१३॥</p>
<p><strong>(</strong><strong>सिद्धान्तप्रतिपादनम्</strong><strong>)</strong></p>
<p>एवं प्राप्ते प्रचक्ष्महे –</p>
<p><strong>२३०</strong>. <strong>तदभिध्यानादेव</strong> <strong>तु</strong> <strong>तल्लिङ्गात्स</strong>:<strong>॥</strong> <strong>२</strong>–<strong>३</strong>–<strong>१४</strong> <strong>॥</strong></p>
<p>तुशब्दात्पक्षो व्यावृत्त:, महदादिकार्याणामपि तत्तदनन्तरवस्तुशरीरकस्स एव पुरुषोत्तम: कारणम्, कुत:? तदभिध्यानरूपात्तल्लिङ्गात्; अभिध्यानम् – बहु स्यामिति सङ्कल्प:, <strong>तत्तेज</strong> <strong>ऐक्षत</strong> <strong>बहु</strong> <strong>स्यां</strong> <strong>प्रजायेयेति</strong> (छा.६.२.३) <strong>ता</strong> <strong>आप</strong> <strong>ऐक्षन्त</strong> <strong>बह्व्यस्स्याम</strong> <strong>प्रजायेमहि</strong> (छा.६-२-४) इत्यात्मनो बहुभवनसङ्कल्परूपेक्षणश्रवणान्महदहङ्काराकाशादीनामपि कारणानां तथाविधेक्षापूर्विकैव स्वकार्यसृष्टिरिति गम्यते ॥</p>
<p><strong>(</strong><strong>सृष्टिसङ्कल्पात्मकेक्षणस्य परब्रह्मासाधारणता</strong><strong>)</strong></p>
<p>तथाविधं चेक्षणं तत्तच्छरीरकस्य परस्यैव ब्रह्मण उपपद्यते। श्रूयते च सर्वशरीरकत्वेन सर्वात्मकत्वं परस्य ब्रह्मणोऽन्तर्यामिब्राह्मणे <strong>य</strong>: <strong>पृथिव्यां</strong> <strong>तिष्ठन्</strong> (बृ.५-७-२२) <strong>योऽप्सु</strong> <strong>तिष्ठन्</strong> (बृह.५-७-२२) <strong>यस्तेजसि</strong> <strong>तिष्ठन्</strong> (बृह.५.७.२२) <strong>यो</strong> <strong>वायौ</strong> <strong>तिष्ठन्</strong> (बृह.५.७.२२) <strong>य</strong> <strong>आकाशे</strong> <strong>तिष्ठन्</strong> (बृह.५.७.२२) इत्यादि। सुबालोपनिषदि च <strong>यस्य</strong> <strong>पृथिवी</strong> <strong>शरीरम्</strong> (सुबा.७) इत्यारभ्य <strong>यस्याहङ्कारश्शरीरम्</strong> (सुबा.७.खं) <strong>यस्य</strong> <strong>बुद्धिश्शरीरम्</strong> (सुवा.७.खं) <strong>यस्याव्यक्तं</strong> <strong>शरीरम्</strong> (सुबा.७) इत्यादि॥१४॥</p>
<p><strong>(</strong><strong>श्रुतायाः प्राणादिसृष्टेः पारम्परिकत्वतात्पर्याभावः</strong><strong>)</strong></p>
<p>यच्चोक्तम् <strong>एतस्माज्जायते</strong> <strong>प्राणो</strong> <strong>मनस्सर्वेन्द्रियाणि</strong> <strong>च</strong> (मु.२.१.३) इत्यादिषु श्रूयमाणा ब्रह्मण: प्राणादिसृष्टि: परम्परयाऽप्युपपद्यत इति; अत्रोच्यते –</p>
<p><strong>२३१</strong>. <strong>विपर्ययेण</strong> <strong>तु</strong> <strong>क्रमोऽत</strong> <strong>उपपद्यते</strong> <strong>च</strong> <strong>॥</strong> <strong>२</strong>–<strong>३</strong>–<strong>१५</strong> <strong>॥</strong></p>
<p>तुशब्दोऽवधारणार्थ:। अव्यक्तमहदहङ्काराकाशादिक्रमाद्विपर्ययेण यस्सर्वेषां कार्याणां ब्रह्मानन्तर्यरूप: क्रम: <strong>एतस्माज्जायते</strong> <strong>प्राण</strong>: (मु.२.१.३) इत्यादिषु प्रतीयते, स च क्रम: तत्तद्रूपाद्ब्रह्मण: तत्तत्कार्योत्पत्तेरेवोपपद्यते। परम्परया कारणत्वे ह्यानन्तर्यश्रवणमुपरुध्येत। अत: <strong>एतस्माज्जायते</strong> (मु.२.१.३) इत्यादिकमपि सर्वस्य ब्रह्मण: साक्षात्सम्भवस्योत्तम्भनम् ॥१५॥</p>
<p><strong>२३२</strong>. <strong>अन्तरा</strong> <strong>विज्ञानमनसी</strong> <strong>क्रमेण</strong> <strong>तल्लिङ्गादिति</strong> <strong>चेन्नाविशेषात्</strong> <strong>॥</strong> <strong>२</strong>–<strong>३</strong>–<strong>१६॥</strong></p>
<p><strong>(</strong><strong>‘एतस्मात्’ इत्यादेः ब्रह्मणः साक्षात्सम्भवपरत्वोत्तम्भकत्वाभावशङ्का – तत्परिहारौ</strong><strong>)</strong></p>
<p>विज्ञानसाधनत्वादिन्द्रियाणि विज्ञानमित्युच्यन्ते, यदुक्तम् <strong>एतस्माज्जायते</strong> (मु.२.१.३) इत्यादिना सर्वस्य ब्रह्मणोऽनन्तरकार्यत्वं श्राव्यते; अतश्चानेन वाक्येन सर्वस्य साक्षाद्ब्रह्मण उत्पत्तिरभिध्यानलिङ्गावगता उत्तभ्यत इति; तन्नोपपद्यते – क्रमविशेषपरत्वादस्य वाक्यस्य; अत्रापि सर्वेषां क्रमप्रतीते:। खादिषु तावत् श्रुत्यन्तरसिद्ध: क्रमोऽत्रापि प्रतीयते – तैस्सहपाठलिङ्गाद्भूतप्राणयोरन्तराले विज्ञानमनसी अपि क्रमेणोत्पद्येते इति प्रतीयते। अतस्सर्वस्य साक्षाद्ब्रह्मण एव सम्भवस्योत्तम्भनमिदं वाक्यं न भवतीति चेत्-तन्न, अविशेषात् एतस्माज्जायते प्राण<strong>:</strong> (मु.२-१-३) इत्यनेनाविशेषात्। विज्ञानमनसो: खादीनां च <strong>एतस्माज्जायते</strong> (मु.२-१-३) इत्यनेन साक्षात्सम्भवरूपसम्बन्धस्याभिधेयस्य सर्वेषां प्राणादिपृथिव्यन्तानामविशिष्टत्वात्स एव विधेय:, न क्रम:। श्रुत्यन्तरसिद्धक्रमविरोधाच्च नेदं क्रमपरम्, <strong>पृथिव्यप्सु</strong> <strong>प्रलीयते</strong> (सुबा.२-ख) <strong>तम</strong>…<strong>एकीभवति</strong> (सुबाल.२-खं) इत्यन्तेन क्रमान्तरप्रतीते:। अतोऽव्यक्तादिशरीरकात्परस्माद्ब्रह्मण एव सर्वकार्याणामुत्पत्ति:। तेज: प्रभृतयश्च शब्दास्तदात्मभूतं ब्रह्मैवाभिदधति ॥१६॥</p>
<p><strong>(</strong><strong>सर्वशब्दानां ब्रह्मवाचित्वे व्युत्पत्तिविरोधशङ्कापरिहारः</strong><strong>)</strong></p>
<p>नन्वेवं सर्वशब्दानां ब्रह्मवाचित्वे सति तैस्तैश्शब्दै: तत्तद्वस्तुव्यपदेशो व्युत्पत्तिसिद्ध उपरुद्ध्येत; तत्राह –</p>
<p><strong>२३३</strong>. <strong>चराचरव्यपाश्रयस्तु</strong> <strong>स्यात्तद्व्यपदेशो</strong> <strong>भाक्तस्तद्भावभावित्वात् ।।२</strong>–<strong>३</strong>–<strong>१७॥</strong></p>
<p>तुशब्दश्चोदिताशङ्कानिवृत्त्यर्थ:, निखलजङ्गमस्थावरव्यपाश्रयस्तत्तच्छब्दव्यपदेश: भाक्त: – वाच्यैकदेशे भज्यत इत्यर्थ:, समस्तवस्तुप्रकारिणो ब्रह्मण: प्रकार भूतवस्तुग्राहिप्रत्यक्षादिप्रमाणविषयत्वात् वेदान्तश्रवणात्प्राक्प्रकार्यप्रतीते:, प्रकारिप्रतीतिभावभावित्वाच्च तत्पर्यवसानस्य, लोके तत्तद्वस्तुमात्रे वाच्यैकदेशे ते ते शब्दा: भङ्क्त्वा भङ्क्त्वा व्यपदिश्यन्ते।</p>
<p><strong>(</strong><strong>सूत्रस्य योजनाभेदेन अर्थबोधनम्</strong><strong>)</strong></p>
<p>अथवा तेज:प्रभृतिभिश्शब्दै: तत्तद्वस्तुमात्रवाचितया व्युत्पन्नैर्ब्रह्मणो व्यपदेशो भाक्तस्स्यात् अमुख्यस्स्यादित्याशङ्क्य चराचरव्यपाश्रयस्तु&nbsp; इत्युच्यते। चराचरव्यपाश्रय: तद्व्यपदेश: – तद्वाचिशब्द:, चराचरवाचिशब्दो ब्रह्मण्यभाक्त: मुख्य एव; कुत:?, ब्रह्मभावभावित्वात्सर्वशब्दानां वाचकभावस्य; नामरूपव्याकरणश्रुत्या हि तथाऽवगतम्॥१७॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>तेजोधिकरणम्</strong> <strong>॥</strong> <strong>२</strong> <strong>॥</strong></p>
		</div>