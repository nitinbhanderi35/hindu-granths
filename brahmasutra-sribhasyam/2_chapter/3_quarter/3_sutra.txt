<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>आत्माधिकरणम्॥३॥</strong></p>
<p style="text-align: center;"><strong>(</strong><strong>अधिकरणार्थः – जीवानां उत्पत्तिविनाशराहित्येन नित्यता</strong><strong>)</strong></p>
<p><strong>२३४</strong>. <strong>नात्मा</strong> <strong>श्रुतेर्नित्यत्वाच्च</strong> <strong>ताभ्य</strong>: <strong>॥</strong> <strong>२</strong>–<strong>३</strong>–<strong>१८</strong> <strong>॥</strong></p>
<p><strong>(</strong><strong>अवान्तरसङ्गतिः, अधिकरणे विचारणीयोंशश्च</strong><strong>)</strong></p>
<p>वियदादे: कृत्स्नस्य परस्माद्ब्रह्मण उत्पत्तिरुक्ता। इदानीं जीवस्याप्युत्पत्तिरस्ति नेति संशय्यते ॥</p>
<p><strong>(</strong><strong>पूर्वपक्षः सयुक्तिकः</strong><strong>)</strong></p>
<p>कि युक्तम्? अस्तीति, कुत:, एकविज्ञानेन सर्वविज्ञानप्रतिज्ञोपपत्ते:, प्राक्सृष्टेरेकत्वावधारणाच्च। वियदादेरिव जीवस्याप्युत्पत्तिवादिन्य: श्रुतयश्च सन्ति – <strong>यत</strong>: <strong>प्रसूता</strong> <strong>जगत</strong>: <strong>प्रसूती</strong> <strong>तोयेन</strong> <strong>जीवान्</strong> <strong>व्यससर्ज</strong> <strong>भूम्याम्</strong> (तै.उ.ना.१.१) <strong>प्रजापति</strong>: <strong>प्रजा</strong> <strong>असृजत</strong> (यजु.२.अष्ट) <strong>सन्मूलास्सोम्येमास्सर्वा</strong>: <strong>प्रजास्सदायतनास्सत्प्रतिष्ठा</strong>: (छा.६.८.४) <strong>यतो</strong> <strong>वा</strong> <strong>इमानि</strong> <strong>भूतानि</strong> <strong>जायन्ते</strong> (तै.उ.भृगु-१) इति। एवं सचेतनस्य जगत उत्पत्तिवचनात् जीवस्याप्युत्पत्ति: प्रतीयते।</p>
<p><strong>(</strong><strong>जीवब्रह्माभेदतः, जीवनित्यत्वशङ्का-परिहारौ</strong><strong>)</strong></p>
<p>न च वाच्यं – ब्रह्मणो नित्यत्वात् तत्त्वमस्यादिभिश्च जीवस्य ब्रह्मत्वावगमाज्जीवस्य नित्यत्वम् – इति ऐतदात्म्यिमदं सर्वम् (छा.६.८.७) <strong>सर्वं</strong> <strong>खल्विदं</strong> <strong>ब्रह्म</strong> (छा.३.१४.१) इत्येवमादिभिर्वियदादेरपि ब्रह्मत्वावगमात्तस्यापि नित्यत्वप्रसक्ते:। अतो जीवोऽपि वियदादिवत् उत्पद्यत इति॥</p>
<p><strong>(</strong><strong>अधिकरणीयः सिद्धान्तः</strong><strong>)</strong></p>
<p>एवं प्राप्तेऽभिधीयते नात्मा श्रुते<strong>:</strong> – इति। नात्मोत्पद्यते; कुत:? श्रुते: <strong>न</strong> <strong>जायते</strong> <strong>म्रियते</strong> <strong>वा</strong> <strong>विपश्चित्</strong> (कठ.२.१८) <strong>ज्ञाज्ञौ</strong> <strong>द्वावजौ</strong>, (श्वेत.२.९) इत्यादिभिर्जीवस्योत्पत्तिप्रतिषेधो हि श्रूयते। आत्मनो नित्यत्वं च ताभ्य: श्रुतिभ्य एवावगम्यते <strong>नित्यो</strong> <strong>नित्यानां</strong> <strong>चेतनश्चेतनानामेको</strong> <strong>बहूनां</strong> <strong>यो</strong> <strong>विदधाति</strong> <strong>कामान्</strong> (श्वेत.६.१३) <strong>अजो</strong> <strong>नित्यश्शाश्वतोऽयं</strong> <strong>पुराणो</strong> <strong>न</strong> <strong>हन्यते</strong> <strong>हन्यमाने</strong> <strong>शरीरे</strong>, (कठ.२.१८) इत्यादिभ्य:। अतश्च नात्मोत्पद्यते।</p>
<p><strong>(</strong><strong>अधिकरणद्वयार्थनिगमनम्</strong><strong>)</strong></p>
<p>कथं तर्ह्येकविज्ञानेन सर्वविज्ञानप्रतिज्ञोपपद्यते; इत्थमुपपद्यते जीवस्यापि कार्यत्वात्कार्यकारणयोरनन्यत्वाच्च। एवं तर्हि वियदादिवदुत्पत्तिमत्त्वमङ्गीकृतं स्यात्; नेत्युच्यते – कार्यत्वं हि नामैकस्य द्रव्यस्यावस्थान्तरापत्ति:, तज्जीवस्याप्यस्त्येव। इयांस्तु विशेष<strong>:</strong> – वियदादेरचेतनस्य यादृशोऽन्यथाभावो न तादृशो जीवस्य; ज्ञानसङ्कोचविकासलक्षणो जीवस्यान्यथाभाव:; वियदादेस्तु स्वरूपान्यथाभावलक्षण:। सेयं स्वरूपान्यथाभावलक्षणोत्पत्तिर्जीवे प्रतिषिध्यते।</p>
<p><strong>(</strong><strong>आत्मनो नित्यत्वे एकविज्ञानतः सर्वविज्ञानानुपपत्तिशङ्का-तत्परिहारौ</strong><strong>)</strong></p>
<p><strong>एतदुक्तं</strong> <strong>भवति</strong> – भोग्यभोक्तृनियन्तॄन् विविक्तस्वभावान् प्रतिपाद्य भोग्यगतमुत्पत्त्यादिकं, भोक्तरि प्रतिषिध्य तस्य नित्यतां च प्रतिपाद्य भोग्यगतमुत्पत्त्यादिकं, भोक्तृगतं चापुरुषार्थाश्रयत्वं नियन्तरि प्रतिषिध्य तस्य नित्यत्वं, निरवद्यत्वं सर्वदा सर्वज्ञत्वं, सत्यसङ्कल्पत्वं, करणाधिपाधिपत्वं, विश्वस्य पतित्वं च प्रतिपाद्य सर्वावस्थयोश्चिदचितोस्तं प्रति शरीरत्वं तस्य चात्मत्वं प्रतिपादितम् ॥</p>
<p><strong>(</strong><strong>ब्रह्मण एव कार्यत्व-कारणत्वयोर्विवेकः</strong><strong>)</strong></p>
<p>अतस्सर्वदा चिदचिद्वस्तुतया तत्प्रकारं ब्रह्म। तत्कदाचित्स्वस्माद्विभक्त-व्यपदेशानर्हातिसूक्ष्मदशापन्नचिदचिद्वस्तु शरीरं तिष्ठति; तत्कारणावस्थं ब्रह्म। कदाचिच्च विभक्तनामरूपस्थूलचिदचिद्वस्तुशरीरम्; तच्च कार्यावस्थम्। तत्र कारणावस्थस्य कार्यावस्थापत्तौ अचिदंशस्य कारणावस्थायां शब्दादिविहीनस्य भोग्यत्वाय शब्दादिमत्तया स्वरूपान्यथा-भावरूपविकारो भवति। चिदंशस्य च कर्मफलविशेषभोक्तृत्वाय तदनुरूपज्ञानविकासरूपविकारो भवति। उभयप्रकारविशिष्टे नियन्त्रंशे तदवस्थतदुभय-विशिष्टतारूपविकारो भवति ॥</p>
<p><strong>(</strong><strong>ब्रह्मणः कार्यत्वप्रकारविवेचनम्</strong><strong>)</strong></p>
<p>कारणावस्थाया अवस्थान्तरापत्तिरूपो विकार: प्रकारद्वये प्रकारिणि च समान:। अत एवैकस्यावस्थान्तरापत्तिरूपविकारापेक्षया <strong>येनाश्रुतं</strong> <strong>श्रुतम्</strong> (छा.६.१.३) इत्येकविज्ञानेन सर्वविज्ञानं प्रतिज्ञाय मृदादिदृष्टान्तो <strong>यथा</strong> <strong>सोम्यैकेन</strong> (छां.६-१-४) इत्यादिना निदर्शित: ॥</p>
<p><strong>(</strong><strong>उत्पत्त्यनुत्पत्त्यादिपरश्रुतिविषयविभागः</strong><strong>)</strong></p>
<p>ईदृशज्ञानसङ्कोचविकासकरतत्तद्देहसम्बन्धवियोगाभिप्राया: जीवस्योत्पत्तिमरणवादिन्य:, <strong>प्रजापति</strong>: <strong>प्रजा</strong> <strong>असृजत</strong> (तै.यजु.अष्ट-२) इत्याद्या: श्रुतय:। अचिदंशवत्स्वरूपान्यथात्वाभावाभिप्राया उत्पत्तिप्रतिषेधवादिन्यो नित्यत्ववादिन्यश्च <strong>न</strong> <strong>जायते</strong> <strong>म्रियते</strong> (कठ.२.१८) इत्याद्या:, नित्यो नित्यानाम् (श्वेत.६.१३) इत्याद्याश्च श्रुतय: ।</p>
<p>स्वरूपान्यथात्वज्ञानसङ्कोचविकासरूपोभयविधानिष्टविकाराभावाभिप्राया: <strong>स</strong> <strong>वा</strong> <strong>एष</strong> <strong>महानज</strong> <strong>आत्माऽजरोऽमरोऽमृतो</strong> <strong>ब्रह्म</strong> (बृह.६.४.२५) <strong>नित्यो</strong> <strong>नित्यानाम्</strong> (श्वे.६.१३) इत्याद्या: परविषया: श्रुतय:।</p>
<p><strong>(</strong><strong>सदा विशिष्टस्याऽपि ब्रह्मणः, प्राक् सृष्टेरेकत्वोपपत्तिः</strong><strong>)</strong></p>
<p>एवं सर्वदा चिदचिद्वस्तुविशिष्टस्य ब्रह्मण: प्राक्सृष्टेरेकत्वावधारणं च नामरूपविभागाभावादुपपद्यते।</p>
<p><strong>तद्धेदं</strong> <strong>तह्यव्याकृतमासीत्</strong> <strong>तन्नामरूपाभ्यां</strong> <strong>व्याक्रियत</strong> (बृह.३.४.७) इति हि&nbsp; नामरूपविभाग-भावाभावाभ्यां नानात्वैकत्वे वदति – इति।</p>
<p><strong>(</strong><strong>अद्वैतकारणत्रयेऽपि एकत्वावधारणनिर्वाहस्य अविशिष्टता</strong><strong>)</strong></p>
<p>ये त्वविद्योपाधिकं जीवत्वं वदन्ति, ये च पारमार्थिकोपाधिकृतम्, ये च सन्मात्रस्वरूपं ब्रह्म स्वयमेव भोक्तृभोग्यनियन्तृरूपेण त्रिधाऽवस्थितं वदन्ति; सर्वेऽप्येते अविद्याशक्तेरुपाधिशक्तेर्भोक्तृभोग्यनियन्तृशक्तीनां च प्रलयकालेऽवस्थानेऽपि तदानीमेकत्वावधारणं नामरूपविभागाभावादेव उपपादयन्ति । <strong>वैषम्यनैर्घृण्ये</strong> <strong>न</strong> <strong>सापेक्षत्वात्</strong> (ब्र.सू.२.१.३४) <strong>न</strong> <strong>कर्माविभागादितिचेन्नानादित्वादुपपद्यते</strong> <strong>चाप्युलभ्यते</strong> <strong>च</strong> (ब्र.सू.२.१.३५) इति सूत्राभ्यां जीवभेदस्य तत्कर्मप्रवाहस्य चानादित्वाभ्युपगमाच्च।</p>
<p><strong>(</strong><strong>विशिष्टाद्वैतिनां त्रिविधाद्वैतिनां च विशेषः</strong><strong>)</strong></p>
<p>इयान्विशेष<strong>: –</strong> एकस्यानाद्यविद्यया ब्रह्म स्वयमेव मुह्यति, अन्यस्य पारमार्थिकानाद्युपाधिना ब्रह्मस्वरूपमेव बध्यते, उपाधिब्रह्मव्यतिरिक्तवस्त्वन्तराभावात्। अपरस्य ब्रह्मैव&nbsp; विचित्राकारेण परिणमते, कर्मफलानि चानिष्टानि भुङ्क्ते नियन्त्रंशस्य भोक्तृत्वाभावेऽपि सर्वज्ञत्वात्स्वस्मादभिन्नं भोक्तारमनुसंदधातीति स्वयमेव भुङ्क्ते, अस्माकं तु स्थूलसूक्ष्मावस्थ-चिदचिद्वस्तुशरीरं ब्रह्म कार्यकारणोभयावस्थावस्थितमपि सर्वदा निरस्तनिखिलदोषगन्धं सत्यसङ्कल्पत्वाद्यपरिमितोदार-गुणसागरमवतिष्ठते। प्रकारभूतचिदचित् वस्तुगता: अपुरुषार्था: स्वरूपान्यथाभावाश्चेति सर्वं समञ्जसम्॥१८॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>आत्माधिकरणम्॥३॥</strong></p>
		</div>