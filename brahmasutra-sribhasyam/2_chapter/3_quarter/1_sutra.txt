<div class="elementor-widget-container">
			<p style="text-align: center;"><strong>श्रीभगवद्रामानुजविरचिते&nbsp;</strong><strong>श्रीशारीरकमीमांसाभाष्ये&nbsp;</strong><strong>द्वितीये अविरोधाध्याये</strong>–<strong>तृतीयः वियत्पादः </strong></p>
<p style="text-align: center;"><strong>(</strong><strong>अधिकरणानि – 7, सूत्राणि – 52</strong><strong>)</strong></p>
<p style="text-align: center;"><strong>(</strong><strong>पादार्थः – वियदादेः प्रपञ्चस्य ब्रह्मकार्यत्वचिन्ता</strong><strong>)</strong></p>
<p style="text-align: center;">(54) <strong>वियदधिकरणम्</strong> <strong>॥१॥</strong></p>
<p style="text-align: center;"><strong>(</strong><strong>सूत्राणि 1-9</strong><strong>)</strong></p>
<p style="text-align: center;"><strong>(</strong><strong>अधिकरणार्थः – आकाशस्य ब्रह्मकार्यत्वचिन्ता</strong><strong>)</strong></p>
<p><strong>२१७</strong>. <strong>न</strong> <strong>वियदश्रुते</strong>: <strong>॥</strong> <strong>२</strong>–<strong>३</strong>–<strong>१</strong> <strong>॥</strong></p>
<p><strong>(</strong><strong>पादसङ्गतिप्रदर्शनम्</strong><strong>)</strong></p>
<p>साङ्ख्यादिवेदबाह्यतन्त्राणां न्यायाभासमूलतया विप्रतिषेधाच्चासामञ्जस्यमुक्तम्; इदानीं स्वपक्षस्य विप्रतिषेधादिदोषगन्धाभावख्यापनाय ब्रह्मकार्यतयाऽभिमतचिदचिदात्मकप्रपञ्चस्य कार्यताप्रकारो विशोध्यते।</p>
<p><strong>(</strong><strong>संशयाकारः</strong><strong>)</strong></p>
<p>तत्र वियदुत्पद्यते, न वा – इति संशय्यते।</p>
<p><strong>(</strong><strong>सयुक्तिकः पूर्वः पक्षः</strong><strong>)</strong></p>
<p>किं युक्तम्? न वियदुत्पद्यत इति। कुत:? अश्रुते:; संभावितस्य हि श्रवणसंभव:; असंभावितस्य तु गगनकुसुमवियदुत्पत्त्यादे: शब्दाभिधेयत्वं न संभवति। न खलु निरवयवस्य सर्वगतस्याकाशस्य आत्मन इवोत्पत्तिर्निरूपयितुं शक्यते &nbsp;॥</p>
<p><strong>(</strong><strong>पूर्वपक्षनिर्वाहः, उत्पत्तिश्रुतेरर्थविरोधश्च</strong><strong>)</strong></p>
<p>अत एव उत्पत्त्यसंभवात् छान्दोग्ये सृष्टिप्रकारे तेज:प्रभृतीनामेवोत्पत्तिराम्नायते – <strong>तदैक्षत</strong>&nbsp; <strong>बहु</strong> <strong>स्यां</strong> <strong>प्रजायेयेति</strong> <strong>तत्तेजोऽसृजत</strong> (छा.६-२-३) इति। तैत्तरीयकाथर्वणादिषु <strong>तस्माद्वा</strong> <strong>एतस्मादात्मन</strong> <strong>आकाशस्संभूत</strong>: (तै.आन.१.अनु) <strong>एतस्माज्जायते</strong> <strong>प्राणो</strong> <strong>मनस्सर्वेन्द्रियाणि</strong> <strong>च</strong> <strong>खं</strong> <strong>वायुर्ज्योतिराप</strong>: (मु.२-१-३) इत्यादिषु श्रूयमाणा वियदुत्पत्ति: अर्थविरोधाद्बाध्यत इति॥१॥</p>
<p><strong>(</strong><strong>श्रुत्या वियदुत्पत्तेस्सिद्धान्तः</strong><strong>)</strong></p>
<p>एवं प्राप्तेऽभिधीयते –</p>
<p><strong>२१८</strong>. <strong>अस्ति</strong> <strong>तु</strong> <strong>॥</strong> <strong>२</strong>–<strong>३</strong>–<strong>२</strong> <strong>॥</strong></p>
<p>अस्ति तु आकाशस्योत्पत्ति:; अतीन्द्रियार्थविषया हि श्रुति: प्रमाणान्तराप्रतीतामपि वियदुत्पत्तिं प्रतिपादयितुं समर्थैव। न च श्रुतिप्रतिपन्नेऽर्थे तद्विरोधि निरवयवत्वादिहेतुकं अनुत्पत्त्यनुमानमुदेतुं अलम्; आत्मनोऽनुत्पत्तिर्न निरवयवत्वप्रयुक्तेति वक्ष्यते ॥२॥</p>
<p><strong>(</strong><strong>आकाशोत्पत्तिश्रुतेः गौणत्वशङ्का</strong><strong>)</strong></p>
<p>पुनश्चोदयति –</p>
<p><strong>२१९</strong>. <strong>गौण्यसम्भवाच्छब्दाच्च</strong> <strong>॥</strong> <strong>२</strong>–<strong>३</strong>–<strong>३</strong> <strong>॥</strong></p>
<p><strong>तस्माद्वा</strong> <strong>एतस्मादात्मन</strong> <strong>आकाशस्संभूत</strong>: (तै.उ.आन.१.अनु) इत्यादिवियदुत्पत्तिश्रुतिर्गौणीति कल्पयितुं युक्तम्, <strong>तत्तेजोऽसृजत</strong> (छा.६.२.३) इति सिसृक्षो<strong>:</strong> ब्रह्मण: प्रथमं तेज उत्पद्यत इति तेज उत्पत्तिप्राथम्येन वियदुत्पत्तिप्रतिपादनासम्भवात्, <strong>वायुश्चान्तरिक्षं</strong> <strong>चैतदमृतम्</strong> (बृ.४.३.३) इति वियतोऽमृतत्वशब्दाच्च॥३॥</p>
<p><strong>(</strong><strong>‘सम्भूत’ शब्दस्यैकस्य आकाशांशे गौणत्वस्य अग्न्यंशे मुख्यतायाश्चानुपपत्तिः</strong><strong>)</strong></p>
<p>कथमेकस्य संभूतशब्दस्य आकाशापेक्षया गौणत्वम्, अग्न्याद्यपेक्षया मुख्यत्वमिति चेत् तत्राह –</p>
<p><strong>२२०</strong>. <strong>स्याच्चैकस्य</strong> <strong>ब्रह्मशब्दवत्।२</strong>–<strong>३</strong>–<strong>४॥</strong></p>
<p>एकस्यैव <strong>तस्माद्वा</strong> <strong>एतस्मादात्मन</strong> <strong>आकाशस्संभूत</strong>: (तै.उ.आन.१) इत्याकाशे मुख्यत्वासंभवात् गौणतया प्रयुक्तस्य सम्भूतशब्दस्य <strong>वायोरग्नि</strong><strong>:</strong> (तै.उ.आन.१) इत्यादिष्वनुषक्तस्य मुख्यत्वं स्यादेव; ब्रह्मशब्दवत् – यथा ब्रह्मशब्द:, <strong>तस्मादेतद्ब्रह्म</strong> <strong>नाम</strong> <strong>रूपमन्नं</strong> <strong>च</strong> <strong>जायते</strong> (मु.१.१.९) इत्यत्र प्रधाने गौणतया प्रयुक्तस्तस्मिन्नेव प्रकरणे <strong>तपसा</strong> <strong>चीयते</strong> <strong>ब्रह्म</strong> <strong>ततोऽन्नमभिजायते</strong> (मु.१.१.८) इति ब्रह्मणि मुख्यतया प्रयुज्यते; तद्वत्। अनुषङ्गे च श्रवणावृत्ताविवाभिधानावृत्तिर्विद्यत एवेत्यर्थ:॥४॥</p>
<p><strong>(</strong><strong>वियदनुत्पत्तिशङ्कायाः परिहारः</strong><strong>)</strong></p>
<p>परिहरति –</p>
<p><strong>२२१</strong>. <strong>प्रतिज्ञाहानिरव्यतिरेकात्</strong> <strong>॥</strong> <strong>२</strong>–<strong>३</strong>–<strong>५</strong> <strong>॥</strong></p>
<p>छान्दोग्यश्रुत्यनुसारेणान्यासां वियदुत्पत्तिवादिनीनां श्रुतीनां गौणत्वं कल्पयियतुं न युज्यते, यत: छान्दोग्यश्रुत्यैव वियदुत्पत्तिरङ्गीकृता, <strong>येनाश्रुतं</strong> <strong>श्रुतम्</strong> (छा.६.१.३) इत्यादिना ब्रह्मविज्ञानेन सर्वविज्ञान-प्रतिज्ञानात्। तस्या हि प्रतिज्ञाया: अहानिराकाशस्यापि ब्रह्मकार्यत्वेन तदव्यतिरेकादेव भवति॥४॥</p>
<p><strong>(</strong><strong>छान्दोग्यश्रुतितः आकाशोत्पत्तिप्रतीतिः</strong><strong>)</strong></p>
<p><strong>२२२</strong>. <strong>शब्देभ्य</strong>: <strong>॥</strong> <strong>२</strong>–<strong>३</strong>–<strong>६॥</strong></p>
<p>इतश्च वियदुत्पत्ति: छान्दोग्ये प्रतीयते, <strong>सदेव</strong> <strong>सोम्येदमग्र</strong> <strong>आसीदेकमेवाद्वितीयम्</strong> (छा.६.२.१) इति प्राक्सृष्टेरेकेत्वावधारणशब्दात्; <strong>ऐतदात्म्यमिदं</strong> <strong>सर्वम्</strong> (छा.६.८.७) इत्येवमादिशब्देभ्यश्च कार्यत्वेन ब्रह्मणोऽव्यतिरेकप्रतीते:। नच <strong>तत्तेजोऽसृजत</strong> (छा.६.२.३) इति तेजस उत्पत्तिश्रुतिर्वियदुत्पत्तिं वारयति। वियदुत्पत्यवचनमात्रेण तेजस: प्रतीयमानं प्राथम्यं श्रुत्यन्तरप्रतिपन्नां वियदुत्पत्तिं न निवारियतुमलम्॥६॥</p>
<p><strong>(</strong><strong>सर्वस्यापि कार्यताश्रुत्या आकाशस्यापि कार्यत्वावश्यंभावः</strong><strong>)</strong></p>
<p><strong>२२३</strong>. <strong>यावद्विकारन्तु</strong> <strong>विभागो</strong> <strong>लोकवत्</strong> <strong>॥</strong> <strong>२</strong>–<strong>३</strong>–<strong>७॥</strong></p>
<p>तुशब्दाश्चार्थे, <strong>एैतदात्म्यमिदं</strong> <strong>सर्वम्</strong> (छां.६.८.७) इत्यादिभिराकाशस्य विकारत्ववचनेन तस्याकाशस्य ब्रह्मणो विभाग: उत्पत्तिरप्युक्तैव। लोकवत् – यथा लोके एते सर्वे देवदत्तपुत्रा इत्यभिधाय तेषु केषाञ्चित्तत उत्पत्तिवचनेन सर्वेषामुत्पत्तिरुक्ता स्यात्, तद्वत्। एवं व सति <strong>वायुश्चान्तिरक्षञ्चैतदमृतम्</strong> (बृ.४.३.३) इति सुराणामिव चिरकालस्थायित्वाभिप्रायम्॥७॥</p>
<p><strong>(</strong><strong>आकाशोत्पत्तिसिद्ध्या वायूत्पत्तेरुक्तप्रायता</strong><strong>)</strong></p>
<p><strong>२२४</strong>. <strong>एतेन</strong> <strong>मातिरश्वा</strong> <strong>व्याख्यात</strong>:<strong>॥</strong> <strong>२</strong>–<strong>३</strong>–<strong>८</strong> <strong>॥</strong></p>
<p>अनेनैव हेतुना मातरिश्वनो वायोरप्युत्पत्तिर्व्याख्याता। वियन्मातिरश्वनो: पृथग्योगकरणं <strong>तेजोऽतस्तथाह्याह</strong> (ब्र.सू.२.३.१०) इति मातरिश्वपरामर्शार्थम्॥८॥</p>
<p><strong>(</strong><strong>उत्पत्तेरभावः ब्रह्ममात्रवृत्तिता</strong><strong>)</strong></p>
<p><strong>२२५</strong>. <strong>असम्भवस्तु</strong> <strong>सतोऽनुपपत्ते</strong>: <strong>॥</strong> <strong>२</strong>–<strong>३</strong>–<strong>९</strong> <strong>॥</strong></p>
<p>तुशब्दोऽवधारणार्थ:; असम्भव<strong>:</strong> – अनुत्पत्ति:। सत: – ब्रह्मण एव; तद्व्यतिरिक्तस्य कस्यचिदप्यनुत्पत्तिर्न सम्भवति, अनुपपत्ते:। एतदुक्तं भवति &nbsp;– वियन्मातिरश्वनोरुत्पत्तिप्रतिपादनं उदाहरणार्थम्; उत्पत्त्यसम्भवस्तु सत: परमकारणस्य परस्यैव ब्रह्मण: । तद्व्यतिरिक्तस्य कृत्स्नस्याव्यक्तमहदहङ्कारतन्मात्रेन्द्रियवियत्पवनादिकस्य प्रपञ्चस्यैकविज्ञानेन सर्वविज्ञान-प्रतिज्ञादिभिरवगतकार्यभावस्यानुत्पत्तिर्नोपपद्यत इति॥९॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>वियदधिकरणम्॥१॥</strong></p>
		</div>