<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>कर्त्रधिकरणम्॥५॥</strong></p>
<p style="text-align: center;"><strong>(</strong><strong>अधिकरणार्थः – आत्मन एव कर्तृत्वम्, न गुणानाम् इति समर्थनम्</strong><strong>)</strong></p>
<p><strong>२४९</strong>. <strong>कर्ता</strong> <strong>शास्त्रार्थवत्वात्</strong> <strong>॥</strong> <strong>२</strong>–<strong>३</strong>–<strong>३३</strong> <strong>॥</strong></p>
<p><strong>(</strong><strong>अवान्तरसङ्गतिप्रदर्शनम्, अधिकरणीयो विचारश्च</strong><strong>)</strong></p>
<p>अयमात्मा ज्ञाता, स चाणुपरिमाण इत्युक्तम्; इदानीं किं स एव कर्ता; उत स्वयमकर्तैव सन्नचेतनानां गुणानां कर्तृत्वमात्मन्यध्यस्यतीति चिन्त्यते।</p>
<p><strong>(</strong><strong>पर्वपक्षः सयुक्तिकः</strong><strong>)</strong></p>
<p>किमत्र युक्तम्? अकर्तैवात्मेति। कुत:? आत्मनो ह्यकर्तृत्वम्, गुणानामेव च कर्तृत्वमध्यात्मशास्त्रेषु श्रूयते। तथाहि कठवल्लीषु जीवस्य <strong>न</strong> <strong>जायते</strong> <strong>म्रियते</strong> (कठ.२.१८) इत्यादिना जन्मजरामरणादिकं सर्वं प्रकृतिधर्मं प्रतिषिध्य हननादिषु क्रियासु कर्तृत्वमपि प्रतिषिध्यते हन्ता चेन्मन्यते हन्तुं हतश्चेन्मन्यते हतम्। उभौ तौ न विजानीतो नायं हन्त न हन्यते (कठ.२.१९) इति। हन्तारमात्मानं जानन्न जानात्यात्मानमित्यर्थ:। तथा च भगवता स्वयमेव जीवस्याकर्तृत्वं स्वरूपम्, कर्तृत्वाभिमानस्तु व्यामोह इत्युच्यते <strong>प्रकृते</strong>: <strong>क्रियमाणानि</strong> <strong>गुणै</strong>: <strong>कर्माणि</strong> <strong>सर्वश</strong>:<strong>।</strong> <strong>अहङ्कारविमूढात्मा</strong> <strong>कर्ताऽहमिति</strong> <strong>मन्यते</strong> (भ.गी.३.२७) <strong>नान्यं</strong> <strong>गुणेभ्य</strong>: <strong>कर्तारं</strong> <strong>यदा</strong> <strong>द्रष्टाऽनुपश्यति</strong> (भ.गी.१४.१९) <strong>कार्यकारणकर्तृत्वे</strong> <strong>हेतु</strong>: <strong>प्रकृतिरुच्यते।</strong> <strong>पुरुषस्सुखदु</strong>:<strong>खानां</strong> <strong>भोक्तृत्वे</strong> <strong>हेतुरुच्यते</strong> (भ.गी.१३.२०) इति च। अत: पुरुषस्य भोक्तृत्वमेव, प्रकृतेरेव तु कर्तृत्वम् इति।</p>
<p><strong>(</strong><strong>सिद्धान्तमुखेन सूत्रार्थः</strong><strong>)</strong></p>
<p>एवं प्राप्ते प्रचक्ष्महे – कर्ता शास्त्रार्थवत्त्वात् इति। आत्मैव कर्ता, न गुणा:, कस्मात्? शास्त्रार्थवत्त्वात्। शास्त्राणि हि यजेत स्वर्गकाम<strong>:</strong> मुमुक्षुर्ब्रह्मोपासीत इत्येवमादीनि स्वर्गमोक्षादिफलस्य भोक्तारमेव कर्तृत्वे नियुञ्जते; न ह्यचेतनस्य कर्तृत्वेऽन्यो नियुज्यते। शासनाच्च शास्त्रम्; शासनं च प्रवर्तनम् शास्त्रस्य च प्रवर्तकत्वं बोधजननद्वारेण; अचेतनं च प्रधानं न बोधयितुं शक्यम्। अत: शास्त्राणामर्थवत्त्वं भोक्तुश्चेतनस्यैव कर्तृत्वे भवेत्। तदुक्तं <strong>शास्त्रफलं</strong> <strong>प्रयोक्तरि</strong> (पूर्व.मी.न्या.३-७) इति।</p>
<p><strong>(</strong><strong>अनुवादपूर्वकं पूर्वपक्षनिरासः</strong><strong>)</strong></p>
<p>यदुक्तं <strong>हन्ता</strong> <strong>चेन्मन्यते</strong> (कठ.२.१९) इत्यादिना हननिक्रयायामकर्तृत्वमात्मन: श्रूयत इति; तदात्मनो नित्यत्वेन हन्तव्यत्वाभावादुच्यते। यच्च <strong>प्रकृते</strong>: <strong>क्रियमाणानि</strong> (भ.गी.३.२७) इत्यादिना गुणानामेव कर्तृत्वं स्मर्यत इति; तत्सांसारिकप्रवृत्तिष्वस्य कर्तृता सत्त्वरजस्तमोगुणसंसर्गकृता; न स्वरूपप्रयुक्तेति प्राप्ताप्राप्ताविवेकेन गुणानामेव कर्तृतेत्युच्यते। तथा च तत्रैवोच्यते <strong>कारणं</strong> <strong>गुणसङ्गोऽस्य</strong> <strong>सदसद्योनिजन्मसु</strong> (भ.गी.१६.२९) इति। तथा तत्रैवात्मनश्च कर्तृत्वमभ्युपेत्योच्यते <strong>तत्रैवं</strong> <strong>सति</strong> <strong>कर्तारमात्मानं</strong> <strong>केवलं</strong> <strong>तु</strong> <strong>य</strong>:<strong>।</strong> <strong>पश्यत्यकृतबुद्धित्वान्न</strong> <strong>स</strong> <strong>पश्यति</strong> <strong>दुर्मति</strong>: (भ.गी.१८-१६) इति। <strong>अधिष्ठानं</strong> <strong>तथा</strong> <strong>कर्ता</strong> <strong>करणं</strong> <strong>च</strong> <strong>पृथग्विधम्।</strong>&nbsp; <strong>विविधा</strong> <strong>च</strong> <strong>पृथक्</strong> <strong>चेष्टा</strong> <strong>दैवं</strong> <strong>चैवात्र</strong> <strong>पञ्चमम्</strong> (भ.गी.१८.१४) इत्यधिष्ठानादिदैवपर्यन्तसापेक्षे सत्यात्मन: कर्तृत्वे य आत्मानमेव केवलं कर्तारं मन्यते, न स पश्यतीत्यर्थ: ॥३३॥</p>
<p><strong>(</strong><strong>आत्मनः कर्तृत्वस्य श्रुत्युपदेशतो लाभः</strong><strong>)</strong></p>
<p><strong>२५०</strong>. <strong>उपादानाद्विहारोपदेशाच्च</strong> <strong>॥</strong> <strong>२</strong>–<strong>३</strong>–<strong>३४</strong> <strong>॥</strong></p>
<p><strong>स</strong> <strong>यथा</strong> <strong>महाराज</strong>: (बृ.४.१.१८) इति प्रकृत्य, <strong>एवमेवैष</strong> <strong>एतान्</strong> <strong>प्राणान्</strong> <strong>गृहीत्वा</strong> <strong>स्वे</strong> <strong>शरीरे</strong> <strong>यथाकामं</strong> <strong>परिवर्तते</strong> (बृह.४.७.१८) इति प्राणानामुपादाने विहारे च कर्तृत्वमुपदिश्यते॥३४॥</p>
<p><strong>(</strong><strong>आत्मनः कर्तृत्वव्यपदेशः लौकिक-वैदिकीषु क्रियासु</strong><strong>)</strong></p>
<p>२५१<strong>. </strong>व्यपदेशाच्च क्रियायां न चेन्निर्देशविपर्यय<strong>:</strong>॥ २<strong>–</strong>३<strong>–</strong>३५ ॥</p>
<p><strong>विज्ञानं</strong> <strong>यज्ञं</strong> <strong>तनुते</strong> <strong>कर्माणि</strong> <strong>तनुतेऽपि</strong> <strong>च</strong> (तै.आन.५.१) इति लौकिकवैदिकक्रियासु कर्तृत्वव्यपदेशाच्च कर्ता । विज्ञानशब्देन नात्मनो व्यपदेश:; अपित्वन्त:करणस्य बुद्धेरिति चेत् – एवं सति निर्देशविपर्ययस्स्यात् – बुद्धे: करणत्वाद्विज्ञानेनेति करणविभक्तिनिर्देशस्स्यात्॥३५॥</p>
<p><strong>(</strong><strong>आत्मनः कर्तृत्वानभ्युपगमे दोषप्रदर्शनम्</strong><strong>)</strong></p>
<p><strong>२५२</strong>. <strong>उपलब्धिवदनियम</strong>: <strong>॥</strong> <strong>२</strong>–<strong>३</strong>–<strong>३६</strong> <strong>॥</strong></p>
<p>आत्मनोऽकर्तृत्वे दोष उच्यते। यथाऽऽत्मनो विभुत्वे नित्योपलब्ध्यनुपलब्धिप्रसङ्ग इत्यादिनोपलब्धेरनियम उक्त:; तद्वदात्मनोऽकर्तृत्वे प्रकृतेश्च कर्तृत्वे तस्यास्सर्वपुरुषसाधारणत्वात् सर्वाणि कर्माणि सर्वेषां भोगाय स्यु:; नैव वा कस्यचित्। आत्मनो विभुत्वाभ्युपगमात्सन्निधानमपि सर्वेषामविशिष्टम्। अत एव चान्त:करणादीनामपि नियमो नोपपद्यते; यदायत्ता व्यवस्था स्यात्॥३६॥</p>
<p><strong>(</strong><strong>बुद्धेः कर्तृत्वाभ्युपगमे आत्मापलापापत्तिः</strong><strong>)</strong></p>
<p><strong>२५३</strong>. <strong>शक्तिविपर्ययात्॥</strong> <strong>२</strong>–<strong>३</strong>–<strong>३७</strong> <strong>॥</strong></p>
<p>बृुद्धे: कर्तृत्वे कर्तुरन्यस्य भोक्तृत्वानुपपत्तेर्भोक्तृत्वशक्तिरपि तस्या एव स्यादित्यात्मनो भोक्तृत्वशक्तिर्हीयेत। भोक्तृत्वं च बुद्धेरेव संपद्यत इति आत्मसद्भावे प्रमाणाभावश्च स्यात्। <strong>पुरुषोऽस्ति</strong> <strong>भोक्तृभावात्</strong> (सां.का.१७) इति हि तेषामभ्युपगम:॥३७॥</p>
<p><strong>(</strong><strong>प्रकृतौ, प्रकृत्यन्यथाख्यातिरूपसमाध्यनुपपत्तिः</strong><strong>)</strong></p>
<p><strong>२५४</strong>. <strong>समाध्यभावाच्च</strong> <strong>॥</strong> <strong>२</strong>–<strong>३</strong>–<strong>३८</strong> <strong>॥</strong></p>
<p>बुद्धे: कर्तृत्वे मोक्षसाधनभूतसमाधावपि सैव कर्त्री स्यात् । स च समाधि: प्रकृतेरन्योऽस्मीत्येवंरूप:, न च प्रकृतेरन्योऽस्मीति प्रकृतिस्समाधातुमलम्। अतोऽप्यात्मैव कर्ता॥३८॥</p>
<p><strong>(</strong><strong>आत्मनः कर्तृत्वे, तस्मिंस्तस्यानुपरतिशङ्का-तत्परिहारौ</strong><strong>)</strong></p>
<p>नन्वात्मन: कर्तृत्वेऽभ्युपगम्यमाने सर्वदा कर्तृत्वान्नोपरमेतेत्यत्राह –</p>
<p><strong>२५५</strong>. <strong>यथा</strong> <strong>च</strong> <strong>तक्षोभयधा॥</strong> <strong>२</strong>–<strong>३</strong>–<strong>३९</strong> <strong>॥</strong></p>
<p>वागादिकरणसम्पन्नोऽप्यात्मा यदेच्छति, तदा करोति यदा तु नेच्छति, तदा न करोति, यथा तक्षा वाश्यादिकरणसन्निधानेऽपि इच्छानुगुण्येन करोति, न करोति च। बुद्धेस्त्वचेतनाया: कर्तृत्वे तस्या: भोगवाञ्छादिनियमकारणाभावात्सर्वदा कर्तृत्वमेव स्यात्॥२९॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>कर्त्रधिकरणम्॥</strong> <strong>५॥</strong></p>
		</div>