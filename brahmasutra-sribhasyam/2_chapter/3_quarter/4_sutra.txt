<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>ज्ञाधिकरणम्॥४॥</strong></p>
<p style="text-align: center;"><strong>(</strong><strong>अधिकरणार्थः – ज्ञानाश्रयत्वस्य जीवस्वरूपतानिरूपणम्</strong><strong>)</strong></p>
<p><strong>२३५</strong>. <strong>ज्ञोऽत</strong> <strong>एव</strong> <strong>॥</strong> <strong>२</strong>–<strong>३</strong>–<strong>१९</strong> <strong>॥</strong></p>
<p><strong>(</strong><strong>अवान्तरसङ्गतिः, अधिकरणीयः संशयश्च</strong><strong>)</strong></p>
<p>वियदादिवज्जीवो नोत्पद्यत इत्युक्तम्, तत्प्रसङ्गेन जीवस्वरूपं निरूप्यते। किं सुगतकपिलाभिमतचिन्मात्रमेवात्मनस्स्वरूपम्; उत कणभुगभिमतपाषाणकल्पस्वरूपं अचित्स्वभावमेव आगन्तुकचैतन्यगुणकम्; अथ ज्ञातृत्वमेवास्य स्वरूपमिति।</p>
<p><strong>(</strong><strong>युक्तिसहितः पूर्वः पक्षः, चेतनस्य ज्ञानमात्रस्वरूपता</strong><strong>)</strong></p>
<p>किं युक्तम्? चिन्मात्रमिति; कुत:? तथा श्रुते:। अन्तर्यामिब्राह्मणे हि <strong>य</strong> <strong>आत्मनि</strong> <strong>तिष्ठन्</strong> (बृ.५.७.२२) इति माध्यन्दिनस्य पर्यायस्य स्थाने <strong>यो</strong> <strong>विज्ञाने</strong> <strong>तिष्ठन्</strong> (बृह.५.७.२२) इति &nbsp;काण्वा अधीयते। तथा <strong>विज्ञानं</strong> <strong>यज्ञं</strong> <strong>तनुते</strong> <strong>कर्माणि</strong> <strong>तनुतेऽपि</strong> <strong>च</strong> (तै.आन.५.१) इति कर्तुरात्मनो विज्ञानमेव स्वरूपं श्रूयते । स्मृतिषु च <strong>ज्ञानस्वरूपमत्यन्तनिर्मलं</strong> <strong>परमार्थत</strong>: (वि.पु.१.२.६) इत्यादिष्वात्मनो ज्ञानस्वरूपत्वं प्रतीयते। अपरस्तु जीवात्मनो ज्ञानत्वे ज्ञातृत्वे च स्वाभाविकेऽभ्युपगम्यमाने तस्य सर्वगतस्य सर्वदा सर्वत्रोपलब्धिप्रसङ्गात्, करणानां च वैयर्थ्यात्, सुषुप्तिमूर्च्छादिषु सतोऽप्यात्मन: चैतन्यानुपलब्धेर्जाग्रतस्सामग्र्यां सत्यां ज्ञानोत्पत्ति-दर्शनादस्य न ज्ञानं स्वरूपम्; नापि ज्ञातृत्वम्; आगन्तुकमेव चैतन्यम्; सर्वगतत्वं चात्मनोऽवश्याभ्युपेत्यम्, सर्वत्र कार्योपलब्धे: सर्वत्रात्मनस्सन्निधानाभ्युपगमाच्छरीरगमनेनैव कार्यसम्भवे सति गतिकल्पनायां प्रमाणाभावाच्च। श्रुतिरपि सुषुप्तिवेलायां ज्ञानाभावं दर्शयति – <strong>नाहं</strong> <strong>खल्वयमेवं</strong> <strong>सम्प्रत्यात्मानं</strong> <strong>जानात्ययमहमस्मीति</strong> <strong>नो</strong> <strong>एवेमानि</strong> <strong>भूतानि</strong> (छा.८.११.२) इति। तथा मोक्षदशायां ज्ञानाभावं दर्शयति – <strong>न</strong> <strong>प्रेत्य</strong> <strong>संज्ञाऽस्ति</strong> (बृ.६.५.१३) इति। <strong>ज्ञानस्वरूपम्</strong> (वि.पु.१.२.६) इत्यादिप्रयोगस्तु ज्ञानस्य तदसाधारणगुणत्वेन लाक्षणिक इति॥</p>
<p><strong>(</strong><strong>सिद्धान्तप्रदर्शनम्, तत्र चेतनस्य ज्ञातृत्वस्वरूपता</strong><strong>)</strong></p>
<p>एवं प्राप्ते प्रचक्ष्महे – ज्ञोऽत एव – ज्ञ एव – अयमात्मा ज्ञातृत्वस्वरूप एव, न ज्ञानमात्रम्, नापि जडस्वरूप:; कुत:? अत एव – श्रुतेरेवेत्यर्थ; । नात्मा श्रुते<strong>:</strong> इति प्रकृता श्रुति: अत इति शब्देन परामृश्यते । तथा छान्दोग्ये प्रजापतिवाक्ये मुक्तामुक्तात्मस्वरूपकथने <strong>अथ</strong> <strong>यो</strong> <strong>वेदेदं</strong> <strong>जिघ्राणीति</strong> <strong>स</strong> <strong>आत्मा</strong> (बृ.५.७.२२) <strong>मनसैवेतान्</strong> <strong>कामान्</strong> <strong>पश्यन्</strong> <strong>रमते</strong> <strong>य</strong> <strong>एते</strong> <strong>ब्रह्मलोके</strong> (छा.८-१२-४) <strong>सत्यकामस्सत्यसङ्कल्प</strong>: (छा.८.७.१) <strong>नोपजनं</strong> <strong>स्मरन्निदं</strong> <strong>शरीरम्</strong> (छा.८-१२-३) अन्यत्रापि <strong>न</strong> <strong>पश्यो</strong> <strong>मृत्युं</strong> <strong>पश्यति</strong> (छा.७.२६.२) तथा वाजसनेयके <strong>कतम</strong> <strong>आत्मा</strong> (बृ.६.३.७) इति पृष्ट्वा <strong>योऽयं</strong> <strong>विज्ञानमय</strong>: <strong>प्राणेषु</strong> <strong>हृद्यन्तर्ज्योति</strong>: <strong>पुरुष</strong>: (बृ.६.३.७) इति तथा विज्ञातारमरे केन विजानीयात् (बृ.६.५.१५) जानात्येवायं पुरुष<strong>: </strong>इति, तथा <strong>एष</strong> <strong>हि</strong> <strong>द्रष्टा</strong> <strong>श्रोता</strong> <strong>घ्राता</strong> <strong>रसियता</strong> <strong>मन्ता</strong> <strong>बोद्धा</strong> <strong>कर्ता</strong> <strong>विज्ञानात्मा</strong> <strong>पुरुष</strong>: (प्रश्न. ४-९) <strong>एवमेवास्य</strong> <strong>परिद्रष्टुरिमाष्षोडशकला</strong><strong>:</strong> (प्रश्न.६,५) इति ॥१९॥</p>
<p><strong>(</strong><strong>आत्मनो विभुत्वे समुन्मिषतो दोषस्य अणुत्वतो निरासः</strong><strong>)</strong></p>
<p>यत्तूक्तं ज्ञातृत्वे स्वाभाविके सति सर्वगतस्य तस्य सर्वदा सर्वत्रोपलब्धि: प्रसज्यत इति तत्रोच्यते।</p>
<p><strong>२३६</strong>. <strong>उत्क्रान्तिगत्यागतीनाम्</strong> <strong>॥</strong> <strong>२</strong>–<strong>३</strong>–<strong>२०</strong> <strong>॥</strong></p>
<p>नायं सर्वगत:, अपित्वणुरेवायमात्मा; कुत:? उत्क्रान्तिगत्यागतीनां श्रुते:, उत्क्रान्तिस्तावच्छ्रूयते <strong>तेन</strong> <strong>प्रद्योतेनैष</strong> <strong>आत्मा</strong> <strong>निष्क्रामति</strong> <strong>चक्षुषो</strong> <strong>वा</strong> <strong>मूर्घ्नो</strong> <strong>वाऽन्येभ्यो</strong> <strong>वा</strong> <strong>शरीरदेशेभ्य</strong>: (बृ.६.४.२) इति। गतिरपि <strong>ये</strong> <strong>वै</strong> <strong>केचास्माल्लोकात्प्रयन्ति</strong> <strong>चन्द्रमसमेव</strong> <strong>ते</strong> <strong>सर्वे</strong> <strong>गच्छन्ति</strong> (कौषी.१.२) इति । आगतिरपि <strong>तस्माल्लोकात्</strong> <strong>पुनरेत्यस्मै</strong> <strong>लोकाय</strong> <strong>कर्मणे</strong> (बृ.६.४.६) इति। विभुत्वे ह्येता उत्क्रान्त्यादयो नोपपद्येरन्॥२०॥</p>
<p><strong>(</strong><strong>आत्मनो विभुत्वे, गत्यागत्योः सर्वथा असम्भवः</strong><strong>)</strong></p>
<p><strong>२३७</strong>. <strong>स्वात्मना</strong> <strong>चोत्तरयो</strong>: <strong>॥</strong> <strong>२</strong>–<strong>३</strong>–<strong>२१</strong> <strong>॥</strong></p>
<p>च शब्दोऽवधारणे। यद्यपि शरीरवियोगरूपत्वेनोत्क्रान्ति: स्थितस्याप्यात्मन: कथंचिदुपपद्यते; गत्यागती तु न कथंचिदुपपद्येते। अतस्ते स्वात्मनैव सम्पाद्ये ॥२१॥</p>
<p><strong>(</strong><strong>श्रुतौ महत्वोक्तेः जीवविषयकत्वभ्रान्तिकृताणुत्वविरोधपरिहारः</strong><strong>)</strong></p>
<p><strong>२३८</strong>. <strong>नाणुरतच्छ्रुतेरिति</strong> <strong>चेन्नेतराधिकारात्</strong> <strong>॥</strong> <strong>२</strong>–<strong>३</strong>–<strong>२२</strong> <strong>॥</strong></p>
<p><strong>योऽयं</strong> <strong>विज्ञानमय</strong><strong>:</strong> <strong>प्राणेषु</strong> (बृ.६.३.७) इति जीवं प्रस्तुत्य <strong>स</strong> <strong>वा</strong> <strong>एष</strong> <strong>महानज</strong> <strong>आत्मा</strong> (बृ.६.४.१५) इति महत्त्वश्रुते: नाणुर्जीव इति चेन्न; इतराधिकारात् – जीवादितरस्य प्राज्ञस्य तत्राधिकारात्; यद्यप्युपक्रमे जीव: प्रस्तुत:, तथापि <strong>यस्यानुवित्त</strong>: <strong>प्रतिबुद्ध</strong> <strong>आत्मा</strong> (बृ.६.४.१३) इति मध्ये पर: प्रतिपाद्यत इति तत्सम्बन्धीदं महत्वम्; न जीवस्य ॥२२॥</p>
<p><strong>(</strong><strong>आत्मनः अणुत्वस्य श्रौतता</strong><strong>)</strong></p>
<p><strong>२३९</strong><strong>. </strong><strong>स्वशब्दोन्मानाभ्यां</strong> <strong>च</strong> <strong>॥</strong> <strong>२</strong><strong>–</strong><strong>३</strong><strong>–</strong><strong>२३</strong> <strong>॥</strong></p>
<p>साक्षादणुशब्द एव श्रूयते <strong>एषोऽणुरात्मा</strong> <strong>चेतसा</strong> <strong>वेदितव्यो</strong> <strong>यस्मिन्</strong> <strong>प्राण</strong>: <strong>पञ्चधा</strong> <strong>संविवेश</strong> (मु.३.१.९) इति;&nbsp; <strong>उद्धृत्य</strong> <strong>मानमुन्मानम्</strong>;&nbsp; अणुसदृशं वस्तूद्धृत्य तन्मानत्वं जीवस्य श्रूयते <strong>वालाग्रशतभागस्य</strong> <strong>शतधा</strong> <strong>कल्पितस्य</strong> <strong>च।</strong> <strong>भागो</strong> <strong>जीवस्स</strong> <strong>विज्ञेय</strong>: (श्वे.५.९) इति; <strong>आराग्रमात्रो</strong> <strong>ह्यवरोऽपि</strong> <strong>दृष्ट</strong>: (श्वेत.५.८) इति च । अतोऽणुरेवायमात्मा ॥२३॥</p>
<p><strong>(</strong><strong>अणुत्वे सर्वावयवावच्छेदेन वेदनानुपपत्ति-तत्परिहारौ</strong><strong>)</strong></p>
<p>अथ स्यात् – आत्मनोऽणुत्वे सकलशरीरव्यापिनी वेदना नोपपद्यत इति; तत्र मतान्तरेण परिहारमाह –</p>
<p>२४०<strong>. </strong>अविरोधश्चन्दनवत् ॥ २<strong>–</strong>३<strong>–</strong>२४ ॥</p>
<p>यथा हरिचन्दनबिन्दुर्देहैकदेशवर्त्यपि सकलदेहव्यापिनमाह्लादं जनयति, तद्वदात्माऽपि देहैकदेशवर्ती सकलदेशवर्तिनीं वेदनामनुभवति ॥२४॥</p>
<p><strong>(</strong><strong>अणोरात्मनः चन्दनबिन्दुदृष्टान्तासाङ्गत्य-तत्समाधाने</strong><strong>)</strong></p>
<p><strong>२४१</strong>. <strong>अवस्थितिवैशेष्यादिति</strong> <strong>चेन्नाभ्युपगमाद्धृदि</strong> <strong>हि</strong> <strong>॥</strong> <strong>२</strong>–<strong>३</strong>–<strong>२५</strong> <strong>॥</strong></p>
<p>हरिचन्दनबिन्द्वादेर्देहदेशविशेषावस्थितिविशेषात्तथाभाव:, आत्मनस्तु तन्न विद्यत इति चेन्न; आत्मनोऽपि देहदेशविशेषे स्थित्यभ्युपगमात् । हृदयदेशे ह्यात्मन: स्थिति<strong>:</strong> श्रूयते <strong>हृदि</strong> <strong>ह्ययमात्मा</strong> <strong>तत्रैकशतं</strong> <strong>नाडीनाम्</strong> (प्रश्न.३.६) इति; तथा <strong>कतम</strong> <strong>आत्मा</strong> (बृ.६.३.७) इति प्रकृत्य <strong>योऽयं</strong> <strong>विज्ञानमय</strong>: <strong>प्राणेषु</strong> <strong>ह्यद्यन्तर्ज्योति</strong>: (बृह.६.३.७) इति। आत्मनो देशविशेषस्थितिख्यापनाय चन्दनदृष्टान्त: प्रदर्शित:; न तु चन्दनस्य देशविशेषापेक्षा॥२५॥</p>
<p><strong>(</strong><strong>अस्मिन् विषये सूत्रकृतः स्वाभिप्रायप्रकाशनम्</strong><strong>)</strong></p>
<p>एकदेशवर्तिनस्सकलदेहव्यापिकार्यकरत्वप्रकारं स्वमतेनाह –</p>
<p><strong>२४२</strong>. <strong>गुणाद्वाऽऽलोकवत्</strong> <strong>॥</strong> <strong>२</strong>–<strong>३</strong>–<strong>२६</strong> <strong>॥</strong></p>
<p>वा शब्दो मतान्तरव्यावृत्त्यर्थ:; आत्मा स्वगुणेन ज्ञानेन सकलदेहं व्याप्यावस्थित: आलोकवत् – यथा मणिद्युमणिप्रभृतीनामेकदेशवर्तिनामालोकोऽनेकदेशव्यापी दृश्यते, तद्वद्धृदयस्थस्याऽत्मनो ज्ञानं सकलदेहं व्याप्य वर्तते; ज्ञातु: प्रभास्थानीयस्य ज्ञानस्य स्वाश्रयादन्यत्र वृत्तिर्मणिप्रभावदुपपद्यत इति प्रथमसूत्रे स्थापितम्॥ २६॥</p>
<p><strong>(</strong><strong>ज्ञानरूपस्यात्मनः स्वातिरिक्तज्ञानगुणकत्वोपपत्तिः</strong><strong>)</strong></p>
<p>ननूक्तं ज्ञानमात्रमेवात्मेति; तत्कथं ज्ञानस्य स्वरूपव्यतिरिक्तगुणत्वमुच्यते; तत्राह –</p>
<p><strong>२४३</strong>. <strong>व्यतिरेको</strong> <strong>गन्धवत्तथा</strong> <strong>च</strong> <strong>दर्शयति</strong> <strong>॥</strong> <strong>२</strong>–<strong>३</strong>–<strong>२७</strong> <strong>॥</strong></p>
<p>यथा पृथिव्या: गन्धस्य गुणत्वेनोपलभ्यमानस्य ततो व्यतिरेक:, तथा जानामीति ज्ञातृगुणत्वेन प्रतीयमानस्य ज्ञानस्याऽत्मनो व्यतिरेकस्सिद्ध:; दर्शयति च श्रुति: जानात्येवायं पुरुष<strong>:</strong> इति॥२७॥</p>
<p><strong>(</strong><strong>ज्ञान-तदाश्रययोः श्रुतिकण्ठोक्तिः</strong><strong>)</strong></p>
<p><strong>२४४</strong>. <strong>पृथगुपदेशात्</strong> <strong>॥</strong> <strong>२</strong>–<strong>३</strong>–<strong>२८</strong> <strong>॥</strong></p>
<p>स्वशब्देनैव, विज्ञानं विज्ञातु: पृथगुपदिश्यते न हि विज्ञातुर्विज्ञातेर्विपरिलोपो विद्यते (बृ.६.३.३०) इति ॥२८॥</p>
<p><strong>(</strong><strong>ज्ञातृत्वस्वरूपेऽप्यात्मनि ज्ञानशब्दप्रयोगौचित्यम्</strong><strong>)</strong></p>
<p>यत्तूक्तं <strong>यो</strong> <strong>विज्ञाने</strong> <strong>तिष्ठन्</strong> (बृ.५.७.२२) <strong>विज्ञानं</strong> <strong>यज्ञं</strong> <strong>तनुते</strong> (तै.आन.५.१) <strong>ज्ञानस्वरूपमत्यन्तनिर्मलम्</strong> (वि.पु.१.२.६) इत्यादिषु ज्ञानमेवात्मेति व्यपदिश्यत इति, तत्राह –</p>
<p><strong>२४५</strong>. <strong>तद्गुणसारत्वात्तु</strong> <strong>तद्व्यपदेश</strong>: <strong>प्राज्ञवत्</strong> <strong>॥</strong> <strong>२</strong>–<strong>३</strong>–<strong>२९</strong> <strong>॥</strong></p>
<p>तुशब्दश्चोद्यं व्यावर्तयति; तद्गुणसारत्वात् – विज्ञानगुणसारत्वात् आत्मनो विज्ञानमिति व्यपदेश:। विज्ञानमेवास्य सारभूतो गुण:, यथा प्राज्ञस्यानन्दस्सारभूतो गुण इति प्राज्ञ आनन्दशब्देन व्यपदिश्यते – <strong>यदेष</strong> <strong>आकाश</strong> <strong>आनन्दो</strong> <strong>न</strong> <strong>स्यात्</strong> (तै.आन.७.१) <strong>आनन्दो</strong> <strong>ब्रह्मेति</strong> <strong>व्यजानात्</strong> (तै.भृ.६.१) इति; प्राज्ञस्य ह्यानन्दस्सारभूतो गुण:- <strong>स</strong> <strong>एको</strong> <strong>ब्रह्मण</strong> <strong>आनन्द</strong>: (तै.आन.८-४) <strong>आनन्दं</strong> <strong>ब्रह्मणो</strong> <strong>विद्वान्</strong> <strong>न</strong> <strong>बिभेति</strong> <strong>कुतश्चन</strong> (तै.आन.७.१) इति। यथा वा सत्यं ज्ञानमनन्तं ब्रह्म (तै.आन.१.१) इति विपश्चित: प्राज्ञस्य ज्ञानशब्देन व्यपदेश: <strong>सह</strong> <strong>ब्रह्मणा</strong> <strong>विपश्चिता</strong> (तै.आन.१.२) <strong>यस्सर्वज्ञ</strong>: (मु.१.१.९) इत्यादिषु प्राज्ञस्य ज्ञानं सारभूतो गुण इति विज्ञायते॥</p>
<p><strong>(</strong><strong>ज्ञानस्य स्वरूपानुबन्धिधर्मत्वतः आत्मनि ताच्छब्द्यम्</strong><strong>)</strong></p>
<p><strong>२४६</strong>. <strong>यावदात्मभावित्वाच्च</strong> <strong>न</strong> <strong>दोषस्तद्दर्शनात्</strong> <strong>॥</strong> <strong>२</strong>–<strong>३</strong>–<strong>३०</strong> <strong>॥</strong></p>
<p>विज्ञानस्य यावदात्मभाविधर्मत्वात्तेन तद्व्यपदेशो न दोष:; तथा च खण्डादयो यावत्स्वरूपभाविगोत्वादिधर्मशब्देन गौरिति व्यपदिश्यमाना दृश्यन्ते; स्वरूपनिरूपणधर्मत्वादित्यर्थ:। चकारात् ज्ञानवदात्मनोऽपि स्वप्रकाशत्वेन विज्ञानमिति व्यपदेशो न दोष इति समुच्चिनोति॥३०॥</p>
<p><strong>(</strong><strong>ज्ञानस्य आत्मस्वरूपानुबन्धिधर्मत्वाभावशङ्का-परिहारौ</strong><strong>)</strong></p>
<p>यच्चोक्तं सुषुप्त्यादिषु ज्ञानाभावात् ज्ञानस्य न स्वरूपानुबन्धिधर्मत्वमिति, तत्राह –</p>
<p><strong>२४७</strong>. <strong>पुंस्त्वादिवत्वस्य</strong> <strong>सतोऽभिव्यक्तियोगात्</strong> <strong>॥</strong> <strong>२</strong>–<strong>३</strong>–<strong>३१</strong> <strong>॥</strong></p>
<p>तुशब्दश्चोदिताशङ्कानिवृत्त्यर्थ:। अस्य – ज्ञानस्य सुषुप्त्यादिष्वपि विद्यमानस्य जागर्यादिष्वभिव्यक्ते: सम्भवात्स्वरूपानुबन्धिधर्मत्वोपपत्ति: । पुंस्त्वादिवत् – यथा पुंस्त्वाद्यसाधारणस्य धातोर्बाल्यावस्थायां सतोऽप्यनभिव्यक्तस्य युवत्वेऽभिव्यक्तौ पुंसस्तद्वत्ता न कादाचित्की भवति । सप्तधातुमयत्वं हि शरीरस्य स्वरूपानुबन्धि – तत्सप्तधातु त्रिमलं द्वियोनि चतुर्विधाहारमयं शरीरम् इति शरीरस्वरूपव्यपदेशात्।</p>
<p><strong>(</strong><strong>आत्मप्रकाशस्य सार्वकालिकता</strong><strong>)</strong></p>
<p>सुषुप्त्यादिष्वप्यहमर्थ: प्रकाशत इति प्रागेवोक्तम्। तस्य विद्यमानस्य ज्ञानस्य विषयगोचरत्वं जागर्यादावुपलभ्यते। एते चात्मनो ज्ञातृत्वादयो धर्मा: प्रागेवोपपादिता: । अतो ज्ञातृत्वमेव जीवात्मन: स्वरूपम् । स चायमात्माऽणुपरिमाण: । <strong>न</strong> <strong>प्रेत्य</strong> <strong>संज्ञाऽस्ति</strong> (बृ.४.४.१२) इत्यपि न मुक्तस्य ज्ञानाभाव उच्यते; अपि तु <strong>एतेभ्यो</strong> <strong>भूतेभ्यस्समुत्थाय</strong> <strong>तान्येवानुविनश्यति</strong> (बृ.४.४.१२) इति संसारदशायां यद्भूतानुविधायित्वप्रयुक्तं जन्मनाशादिदर्शनम्, तन्मुक्तस्य न विद्यते <strong>न</strong> <strong>पश्यो</strong> <strong>मृत्युं</strong> <strong>पश्यति</strong> <strong>न</strong> <strong>रोगं</strong> <strong>नोत</strong> <strong>दु</strong>:<strong>खताम्।</strong> <strong>सर्वं</strong> <strong>हि</strong> <strong>पश्य</strong>: <strong>पश्यति</strong> <strong>सर्वमाप्नोति</strong> <strong>सर्वश</strong>: (छा.७.२६.२) <strong>नोपजनं</strong> <strong>स्मरन्निदं</strong> <strong>शरीरम्</strong> (छा.८.१२.३) <strong>मनसैतान्</strong> <strong>कामान्</strong> <strong>पश्यन्</strong> <strong>रमते</strong> (छा.८.१२.५) इत्यादिश्रुत्यैकार्थ्यात् ॥३१॥</p>
<p><strong>(</strong><strong>आत्मनो ज्ञानत्व-जडत्वपक्षयोः विभुत्वे दूषणम्</strong><strong>)</strong></p>
<p>सम्प्रति ज्ञानात्मवादे तस्य सर्वगतत्वे दूषणमाह –</p>
<p><strong>२४८</strong>. <strong>नित्योपलब्ध्यनुपलब्धिप्रसङ्गोऽन्यतरनियमो</strong> <strong>वाऽन्यथा॥</strong> <strong>२</strong>–<strong>३</strong>–<strong>३२</strong> <strong>॥</strong></p>
<p>अन्यथा सर्वगतत्वपक्षे तस्य ज्ञानमात्रत्वपक्षे च नित्यमुपलब्ध्यनुपलब्धी सहैव प्रसज्येयाताम्; अन्यतरनियमो वा – उपलब्धिरेव वा नित्यं स्यात्, अनुपलब्धिरेव वा।</p>
<p><strong>(</strong><strong>उपलब्ध्यनुपलब्ध्योः उभयोर्वा प्रसङ्गप्रकारः</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong>एतदुक्तं भवति – लोके तावद्वर्तमानयोरात्मोपलब्ध्यनुपलब्ध्योरयं ज्ञानात्मा सर्वगतो हेतुस्स्यात् उपलब्धेरेव वा, अनुपलब्धेरेव वा; उभयहेतुत्वे सर्वदा सर्वत्रोभयं प्रसज्येत; यद्युपलब्धेरेव, सर्वस्य सर्वदा सर्वत्रानुपलम्भो न स्यात्। अथानुपलब्धेरेव, सर्वदा सर्वत्रोपलब्धिर्न स्यात् इति। अस्माकं शरीरस्यान्तरेवावस्थितत्वात् आत्मनस्तत्रैवोपलब्धिर्नान्यत्रेति व्यवस्थासिद्धि: । करणायत्तोपलब्धेरपि सर्वेषामात्मनां सर्वगतत्वेन सर्वै: करणैस्सर्वदा संयुक्तत्वाददृष्टादेरप्यनियमादुक्तदोषस्समान:॥३२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>ज्ञाधिकरणम्॥</strong> <strong>४॥</strong></p>
		</div>