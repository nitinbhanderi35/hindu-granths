<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>ज्योतिराद्यधिष्ठानाधिकरणम्॥६॥</strong></p>
<p style="text-align: center;"><strong>(</strong><strong>अधिकरणद्वयार्थनिगमनम्</strong><strong>)</strong></p>
<p><strong>२८१</strong>. <strong>ज्योतिराद्यधिष्ठानं</strong> <strong>तु</strong> <strong>तदामननात्प्राणवता</strong> <strong>शब्दात्</strong> <strong>॥</strong> <strong>२</strong>–<strong>४</strong>–<strong>१३</strong> <strong>॥</strong></p>
<p><strong>(</strong><strong>अधिकरणद्वयार्थनिगमनम्</strong><strong>)</strong></p>
<p>सश्रेष्ठानां प्राणानां ब्रह्मण उत्पत्तिरियत्तापरिमाणं चोक्तम्; तेषां प्राणानामग्न्यादिदेवताधिष्ठितत्वं च पूर्वमेव <strong>अभिमानिव्यपदेशस्तु</strong> <strong>विशेषानुगतिभ्याम्</strong> (शारी.२.१.५) इत्यनेन सूत्रेण प्रसङ्गादुपपादितम्; जीवस्य च स्वभोगसाधनानामेषामधिष्ठातृत्वं लोकसिद्धम्, <strong>एवमेवैष</strong> <strong>एतान्</strong> <strong>प्राणान्</strong> <strong>गृहीत्वा</strong> <strong>स्वे</strong> <strong>शरीरे</strong> <strong>यथाकामं</strong> <strong>परिवर्तते</strong> (बृ.४.१.१८) इत्यादिश्रुतिसिद्धं च।</p>
<p><strong>(</strong><strong>प्रकृतोपयोगी संशयः, पूर्वपक्षश्च</strong><strong>)</strong></p>
<p>तदिदं जीवस्याग्न्यादिदेवतानां च प्राणविषयमधिष्ठानं किं स्वायत्तम्; उत परमात्मायत्तमिति विषये नैरपेक्ष्यात्स्वायत्तम् ॥</p>
<p><strong>(</strong><strong>सिद्धान्तमुखेन सूत्रार्तवर्णनम्</strong><strong>)</strong></p>
<p>इति प्राप्त उच्यते – ज्योतिराद्यधिष्ठानमिति । प्राणवता – जीवेन सह ज्योतिरादीनामग्न्यादिदेवतानां प्राणविषयमधिष्ठानम्, तदामननात् – तस्य परमात्मन: आमननाद्भवति । आमननम् – आभिमुख्येन मननम्, परमात्मनस्सङ्कल्पादेव भवतीत्यर्थ:। कुत एतत्? शब्दात् – इन्द्रियाणां साभिमानिदेवतानां जीवात्मनश्च स्वकार्येषु परमपुरुषमननायत्तत्त्वशास्त्रात्। यथाऽन्तर्यामिब्राह्मणादिषु <strong>योऽग्नौ</strong> <strong>तिष्ठन्नग्नेरन्तरो</strong> <strong>यमग्निर्न</strong> <strong>वेद</strong> <strong>यस्याग्निश्शरीरं</strong> <strong>योऽग्निमन्तरो</strong> <strong>यमयति</strong> <strong>स</strong> <strong>त</strong> <strong>आत्माऽन्तर्याम्यमृत</strong>: (बृ.५.७.५) <strong>यो</strong> <strong>वायौ</strong> <strong>तिष्ठन्</strong> (<strong>बृ</strong>.<strong>५</strong>.<strong>७</strong>.<strong>५</strong>) <strong>य</strong> <strong>आदित्ये</strong> <strong>तिष्ठन्</strong> (बृह.५.७.५) <strong>य</strong> <strong>आत्मनि</strong> <strong>तिष्ठन्</strong> (बृह.५.७.५) <strong>यश्चक्षुषि</strong> <strong>तिष्ठन्</strong> (बृह.५.७.५) इत्यादि। यथा च <strong>भीषाऽस्माद्वात</strong>: <strong>पवते</strong> <strong>भीषोदेति</strong> <strong>सूर्य</strong>:<strong>।</strong> <strong>भीषाऽस्मादग्निश्चेन्द्रश्च</strong> <strong>।</strong> <strong>मृत्युर्धावति</strong> <strong>पञ्चम</strong>: (तै.आन.८.१) इति । तथा <strong>एतस्य</strong> <strong>वा</strong> <strong>अक्षरस्य</strong> <strong>प्रशासने</strong> <strong>गार्गि</strong> <strong>सूर्याचन्द्रमसौ</strong> <strong>विधृतौ</strong> <strong>तिष्ठत</strong>: (बृ.५.८.९) इत्यादि ॥१३॥</p>
<p><strong>(</strong><strong>सर्वेषां परमात्माधिष्ठितत्वनैयत्यम्</strong><strong>)</strong></p>
<p><strong>२८२</strong>. <strong>तस्य</strong> <strong>च</strong> <strong>नित्यत्वात्</strong> <strong>॥</strong> <strong>२</strong>–<strong>४</strong>–<strong>१४</strong> <strong>॥</strong></p>
<p>सर्वेषां परमात्माधिष्ठितत्वस्य नित्यत्वात्, स्वरूपानुबन्धित्वेन नियतत्वाच्च तत्सङ्कल्पादेवैषामधिष्ठातृत्वमवर्जनीयम्। <strong>तत्सृष्ट्वा</strong> <strong>तदेवानुप्राविशत्</strong> <strong>तदनुप्रविश्य</strong> <strong>सच्च</strong> <strong>त्यच्चाभवत्</strong> (तै.उ.आन.६-२-३) इत्यादिना परमपुरुषस्य नियन्तृत्वेन सर्वचिदचिद्वस्त्वनुप्रवेश: स्वरूपानुबन्धी श्रूयते; स्मर्यते च <strong>विष्टभ्याहमिदं</strong> <strong>कृत्स्नमेकांशेन</strong> <strong>स्थितो</strong> <strong>जगत्</strong> (भ.गी.१०.४२) इति ॥१४॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>ज्योतिराद्यधिष्ठानाधिकरणम्</strong> <strong>॥६॥</strong></p>
		</div>