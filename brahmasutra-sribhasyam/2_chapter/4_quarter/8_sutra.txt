<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>संज्ञामूर्तिक</strong><strong>ॢ</strong><strong>प्त्यधिकरणम्॥८॥</strong></p>
<p style="text-align: center;"><strong>(</strong><strong>अधिकरणार्थः – नामरूपव्याकरणात्मकप्रपञ्चव्यष्टिसृष्टेः त्रिवृत्कर्तृसमानकर्तृता</strong><strong>)</strong></p>
<p><strong>२८५</strong>. <strong>संज्ञामूर्तिक</strong><strong>ॢ</strong><strong>प्तिस्तु</strong> <strong>त्रिवृर्त्कुवत</strong> <strong>उपदेशात्</strong> <strong>॥</strong> <strong>२</strong>–<strong>४</strong>–<strong>१७</strong> <strong>॥</strong></p>
<p><strong>(</strong><strong>पेटिकासङ्गतिः</strong><strong>)</strong></p>
<p>भूतेन्द्रियादीनां समष्टिसृष्टि:, जीवानां कर्तृत्वं च परस्माद्ब्रह्मण इत्युक्तं पुरस्तात्। जीवानां स्वेन्द्रियाधिष्ठानं च परायत्तमिति चानन्तरं स्थिरीकरणाय स्मारितम्।</p>
<p><strong>(</strong><strong>संशयो विचारार्थः</strong><strong>)</strong></p>
<p>या त्वियं नामरूपव्याकरणात्मिका प्रपञ्चव्यष्टिसृष्टि:, सा किं समष्टिजीवरूपस्य हिरण्यगर्भस्यैव कर्म, उत तेज: प्रभृतिशरीरकस्य परस्याबादिसृष्टिवद्धिरण्यगर्भशरीरकस्य परस्य ब्रह्मण, इतीदानीं चिन्त्यते।</p>
<p><strong>(</strong><strong>सहेतुकः पूर्वपक्षः</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong>किं युक्तम्? समष्टिजीवस्येति; कुत:? <strong>अनेन</strong> <strong>जीवेनाऽत्मनाऽनुप्रविश्य</strong> <strong>नामरूपे</strong> <strong>व्याकरवाणि</strong> (छां.६.३.२) इति जीवकर्तृकत्वश्रवणात्। न हि परा देवता स्वेन रूपेण नामरूपे व्याकरवाणीत्यैक्षत; अपि तु स्वांशभूतेन जीवरूपेण, <strong>अनेन</strong> <strong>जीवेनाऽत्मना</strong> (छां.६.३.२) इति वचनात्।</p>
<p><strong>(</strong><strong>उक्तव्याख्याने लाक्षणिकत्वाशङ्का-परिहारौ</strong><strong>)</strong></p>
<p>नन्वेवं चारेणानुप्रविश्य परबलं सङ्कलयानीतिवत् व्याकरवाणि इत्युत्तमपुरुष: कतृस्थक्रियश्च प्रविशतिर्लाक्षणिकस्स्यात्।</p>
<p>नैवम्, तत्र राजचारयो: स्वरूपभेदाल्लाक्षणिकत्वम्, इह तु जीवस्यापि स्वांशत्वेन स्वरूपत्वात्तेन रूपेण प्रवेशो व्याकरणं चात्मन एवेति न लाक्षणिकत्वप्रसङ्ग:।</p>
<p>न च सहयोगलक्षणेयं तृतीया, कारकविभक्तौ सम्भवन्त्यामुपपदविभक्ते: अन्याय्यत्वात्।</p>
<p>न च करणे तृतीया, ब्रह्मकर्तृकयो: प्रवेशव्याकरणयोर्जीवस्य साधकतमत्वाभावात्।</p>
<p>न च जीवस्य कर्तृत्वं प्रवेशमात्रे पर्यवस्यति, नामरूपव्याकरणं तु ब्रह्मण एवेति शक्यं वक्तुम्, क्त्वाप्रत्ययेन समानकर्तृकत्वप्रतीते:। जीवस्य स्वांशत्वेन स्वरूपत्वेऽपि परस्वरूपव्यावृत्त्यर्थ: अनेन जीवेन (छा.६.३.२) इति पराक्त्वेन परामर्श:। अतो हिरण्यगर्भकर्तृकेयं नामरूपव्याक्रिया। अत एव च स्मृतिषु चतुर्मुखकर्तृकसृष्टिप्रकरणे नामरूपव्याकरणं सङ्कीर्त्यते <strong>नामरूपं</strong> <strong>च</strong> <strong>भूतानां</strong> <strong>कृत्यानां</strong> <strong>च</strong> <strong>प्रपञ्चनम्।</strong> <strong>वेदशब्देभ्य</strong> <strong>एवादौ</strong> <strong>देवादीनां</strong> <strong>चकार</strong> <strong>स</strong>: (वि.पु.१.५.६३) इत्यादि॥</p>
<p><strong>(</strong><strong>सूत्रार्थविवृत्या सिद्धान्तप्रदर्शनम्</strong><strong>)</strong></p>
<p>एवं प्राप्तेऽभिधीयते – संज्ञामूर्ति<strong>&nbsp;&nbsp; </strong>प्तिस्तु – इति। तुशब्द: पक्षं व्यावर्तयति; संज्ञामूर्तिक्लृप्ति: – नामरूपव्याकरणम्, तत् त्रिवृत्कुर्वत: परस्यैव ब्रह्मण:, तस्यैव नामरूपव्याकरणोपदेशात्। त्रिवृत्करणं कुर्वत एव हि नामरूपव्याकरणमुपदिश्यते – <strong>सेयं</strong> <strong>देवतैक्षत</strong> <strong>हन्ताहमिमास्तिस्रो</strong> <strong>देवता</strong> <strong>अनेन</strong> <strong>जीवेनाऽत्मनाऽनुप्रविश्य</strong> <strong>नामरूपे</strong> <strong>व्याकरवाणि</strong> <strong>तासां</strong> <strong>त्रिवृतं</strong> <strong>त्रिवृतमेकैकां</strong> <strong>करवाणि</strong> (छा.६.३.२) इति समानकर्तृकत्वप्रतीते:। त्रिवृत्करणं तु चतुर्मुखस्याण्डान्तर्वर्तिनो न सम्भवति, त्रिवृत्कृतैस्तेजोबन्नैर्ह्यण्डमुत्पाद्यते; चतुर्मुखस्य चाण्डे सम्भव: स्मर्यते – तस्मिन्नण्डेऽभवद्ब्रह्मा सर्वलोकपितामह<strong>:</strong> इति। अतस्त्रिवृत्करणं परस्यैव ब्रह्मण:; तत्समानकर्तृकं नामरूपव्याकरणं च तस्यैवेति विज्ञायते।</p>
<p><strong>(</strong><strong>अनेन जीवेनेति श्रुत्यर्थसाङ्गत्यम्</strong><strong>)</strong></p>
<p>कथं तर्हि <strong>अनेन</strong> <strong>जीवेन</strong> (छा.६.३.२) इति सङ्गच्छते, <strong>आत्मना</strong> <strong>जीवेन</strong> (छा.६.३.२) इति सामानाधिकरण्यात् जीवशरीरं परं ब्रह्मैव जीवशब्देनाभिधीयते; यथा <strong>तत्तेज</strong> <strong>ऐक्षत</strong> (छा.६.२.३) <strong>तदपोऽसृजत</strong> (छां.६.२.३) <strong>ता</strong> <strong>आप</strong> <strong>ऐक्षन्त</strong> (छां.६.२.३) <strong>ता</strong> <strong>अन्नमसृजन्त</strong> (छां.६.२.३) इति तेज: प्रभृतिशरीरकं परमेव ब्रह्माभिधीयते। अतो जीवसमष्टिभूतहिरण्यगर्भशरीरकस्य परस्यैव ब्रह्मण: कर्म नामरूपव्याकरणम्।</p>
<p><strong>(</strong><strong>प्रविशतेः उत्तमपुरुषस्य चतुर्मुखसृष्टौ नामरूपव्याकरणोपदेशस्य च सामरस्यवर्णनम्</strong><strong>)</strong></p>
<p>एवं च प्रविश्य <strong>नामरूपे</strong> <strong>व्याकरवाणि</strong> (छा.६.३.२) इति प्रविशतिरुत्तमपुरुषश्चाक्लिष्टौ मुख्यार्थावेव भवत:। प्रवेशव्याकरणयोस्समानकर्तृकत्वमप्युपपद्यते। चतुर्मुखशरीरकस्य परस्यैव ब्रह्मण: कर्म देवादिविचित्रसृष्टिरिति चतुर्मुखकर्तृकसृष्टिप्रकरणे नामरूपव्याक्रियोपदेश- श्चोपपद्यते।</p>
<p><strong>(</strong><strong>उक्तार्थानुगुणः अनुप्रवेशनामरूपव्याकरणश्रुत्यर्थः</strong><strong>)</strong></p>
<p><strong>अत</strong><strong>:</strong> <strong>सेयं</strong> <strong>देवता</strong> (छा.६.३.२) इत्यादिवाक्यस्यायमर्थ: – इमा: – तेजोऽबन्नरूपास्तिस्रो देवता अनेन जीवेन – जीवसमष्टिविशिष्टेनाऽत्मनाऽनुप्रविश्य नामरूपे व्याकरवाणि – देवादिविचित्रसृष्टिं तन्नामधेयानि च करवाणि। तदर्थमन्योन्यसंसर्गमप्राप्तानामेषां तेजोबन्नानां विशेषसृष्ट्यसमर्थानां तत्सामर्थ्यायैकैकां त्रिवृतं त्रिवृतं करवाणि – इति। अत: परस्यैव ब्रह्मण: कर्मेदं नामरूपव्याकरणम्॥१७॥</p>
<p><strong>(</strong><strong>उक्तार्थे वैघठ्यशङ्कायाः परिहाररूपतया उत्तरसूत्रावतरणम</strong><strong>)</strong></p>
<p>अथ स्यात् नामरूपव्याकरणस्य त्रिवृत्करणेनैककर्तृकत्वात्परमात्मकर्तृकमिति न शक्यते वक्तुम्, त्रिवृत्करणस्यापि जीवकर्तृकत्वसम्भवात्। अण्डसृष्ट्युत्तरकालं हि चतुर्मुखसृष्टजीवेषु त्रिवृत्करणप्रकार उपदिश्यते – <strong>यथा</strong> <strong>तु</strong> <strong>खलु</strong> <strong>सोम्येमास्तिस्रो</strong> <strong>देवता</strong>: <strong>पुरुषं</strong> <strong>प्राप्य</strong> <strong>त्रिवृत्त्रिवृदेकैका</strong> <strong>भवति</strong> <strong>तन्मे</strong> <strong>विजानाहीति</strong> (छा.६.४.७) <strong>अन्नमशितं</strong> <strong>त्रेधा</strong> <strong>विधीयते</strong> <strong>तस्य</strong> <strong>य</strong>: <strong>स्थविष्ठो</strong> <strong>भागस्तत्पुरीषं</strong> <strong>भवति</strong> <strong>यो</strong> <strong>मध्यमस्तन्मांसं</strong> <strong>योऽणिष्ठ</strong>: <strong>तन्मन</strong>: (छा.६.५.१) इत्यादिना । तथा पूर्वस्मिन्नपि वाक्ये <strong>यदग्ने</strong> <strong>रोहितं</strong> <strong>रूपं</strong> <strong>तेजसस्तद्रूपं</strong> <strong>यच्छुक्लं</strong> <strong>तदपां</strong> <strong>यत्कृष्णं</strong> <strong>तदन्नस्य</strong> (छां.६.५.१) इत्यादिना चतुर्मुखसृष्टाग्न्यादित्यचन्द्रविद्युत्सु त्रिवृत्करणं प्रदर्श्यते। नामरूपव्याकरणोत्तरकालं च त्रिवृत्करणं श्रूयते। सेयं देवता<strong>, </strong>इमास्तिस्रो देवता<strong>:</strong> अनेन जीवेनाऽत्मनाऽनुप्रविश्य नामरूपे व्याकरोत्तासां त्रिवृतंत्रिवृतमेकैकामकरोत् (छा.६.३.४) इति । तत्राह॥</p>
<p><strong>२८६</strong>. <strong>मांसादि</strong> <strong>भौमं</strong> <strong>यथाशब्दमितरयोश्च</strong> <strong>॥</strong> <strong>२</strong>–<strong>४</strong>–<strong>१८</strong> <strong>॥</strong></p>
<p><strong>(</strong><strong>शङ्कानुवादपूर्वकं सूत्रार्थमुखेन परिहारः</strong><strong>)</strong></p>
<p>यदुक्तमण्डसृष्ट्युत्तरकालं चतुर्मुखसृष्टदेवतादिविषयोऽयं <strong>तासां</strong> <strong>त्रिवृतं</strong> <strong>त्रिवृतमेकैकामकरोत्</strong> (छा.६.३.२) इति त्रिवृत्करणोपदेश इति ॥</p>
<p>तन्नोपपद्यते, <strong>अन्नमशितं</strong> <strong>त्रेधा</strong> <strong>विधीयते</strong> (छा.६.५.१) इत्यत्र मांसमनसो: पुरीषादणुत्वेनाणीयस्त्वेन च व्यपदिष्टयो: कारणानुविधायित्वेनाप्यतैजसत्वप्रसङ्गात् <strong>आप</strong>: <strong>पीता</strong>: (छा.६.५.२) इत्यत्रापि मूत्रप्राणयो: स्थविष्ठाणीयसो: पार्थिवत्वतैजसत्वप्रसङ्गाच्च।</p>
<p>न चैवमिष्यते; मांसादि भौममिष्यते – पुरीषवन्मांसमनसी अपि भौमे – पार्थिवे इष्येते <strong>अन्नमशितं</strong> <strong>त्रेधा</strong> (छा.६.५.२) इति प्रक्रमात्।</p>
<p>यथाशब्दमितरयोश्च – इतरयोरपि <strong>आप</strong>:<strong>पीता</strong>: (छां.६.५.२) <strong>तेजोऽशितम्</strong> (छां.६.५.२) इति पर्याययोर्यथाशब्दं विकारा इष्यन्ते।</p>
<p><strong>आप</strong>: <strong>पीतास्त्रेधा</strong> <strong>विधीयन्ते</strong> (छां.६.५.२) इत्यपामेव त्रेधा परिणाम: शब्दात्प्रतीयते; तथा <strong>तेजोऽशितं</strong> <strong>त्रेधा</strong> <strong>विधीयते</strong> (छां.६.५.२) इत्यपि तेजस एव त्रेधा परिणाम: शब्दात्प्रतीयते; अत: पुरीषमांसमनांसि पृथिवीविकारा:, मूत्रलोहितप्राणा: अब्विकारा:, अस्थिमज्जावाचस्तेजोविकारा इति प्रतिपत्तव्यम् ॥</p>
<p><strong>अन्नमयं</strong> <strong>हि</strong> <strong>सोम्य</strong> <strong>मन</strong>:, <strong>आपोमय</strong>: <strong>प्राणस्तेजोमयी</strong> <strong>वाक्</strong> (छां.६.५.२) इति वाक्यशेषाविरोधाच्च ।</p>
<p>अत: <strong>तासां</strong> <strong>त्रिवृतं</strong> <strong>त्रिवृतमेकैकामकरोत्</strong> (छा.६.३.४) इत्युक्तस्त्रिवृत्करणप्रकार: <strong>अन्नमशितम्</strong> (छां.६.५.२) इत्यादिना न प्रदर्श्यते । तथा सति मन: प्राणवाचां त्रयाणामप्यणीयस्त्वेन तैजसत्वात् <strong>अन्नमयं</strong> <strong>हि</strong> <strong>सोम्य</strong> <strong>मन</strong>: (छां.६.५.२) इत्यादिर्विरुध्यते।</p>
<p>प्रागेव त्रिवृत्कृतानां पृथिव्यादीनां पुरुषं प्राप्तानाम् <strong>अन्नमशितम्</strong> (छां.६.५.२) इत्यादिनैकैकस्य त्रेधा परिणाम उच्यते। अण्डसृष्टे: प्रागेव च तेजोबन्नानां त्रिवृत्करणेन भवितव्यम्, अत्रिवृत्कृतानां तेषां कार्यारम्भासामर्थ्यात्। अन्योन्यसंयुक्तानामेव हि कार्यारम्भसामर्थ्यम्; तदेव च त्रिवृत्करणम्। तथा च स्मर्यते <strong>नानावीर्या</strong>: <strong>पृथग्भूतास्ततस्ते</strong> <strong>संहतिं</strong> <strong>विना।</strong> <strong>नाशक्नुवन्</strong> <strong>प्रजास्स्रष्टुमसमागम्य</strong> <strong>कृत्स्नश</strong>:<strong>॥</strong> <strong>समेत्यान्योन्यसंयोगं</strong> <strong>परस्परसमाश्रया</strong>:<strong>।</strong> <strong>महदाद्या</strong> <strong>विशेषान्ता</strong> <strong>ह्यण्डमुत्पादयन्ति</strong> <strong>ते</strong> (वि.पु.१.२.५२) इति। अत एव च <strong>अनेन</strong> <strong>जीवेनाऽत्मनाऽनुप्रविश्य</strong> <strong>नामरूपे</strong> <strong>व्याकरोत्</strong> <strong>तासां</strong> <strong>त्रिवृतं</strong> <strong>त्रिवृतमेकैकामकरोत्</strong> (छा.६.३.४) इति पाठक्रमोऽर्थक्रमेण बाध्यते ।</p>
<p><strong>(</strong><strong>अग्न्यादिषु त्रिवृत्करणप्रदर्शनप्रयोजनम्</strong><strong>)</strong></p>
<p>अण्डान्तर्वर्तिष्वग्न्यादित्यादिषु त्रिवृत्करणप्रदर्शनं श्वेतकेतोश्शुश्रुषोरण्डान्तर्वर्तित्वेन; तस्य बहिष्ठवस्तुषु त्रिवृत्करणप्रदर्शनायोगात् त्रिवृत्कृतानां कार्येषु अग्न्यादित्यादिषु क्रियते ॥१८॥</p>
<p><strong>(</strong><strong>त्रिरूपस्य एकैकरूपेण व्यपदेशोपपत्तिः</strong><strong>)</strong></p>
<p>स्यादेतत्; <strong>अन्नमशितम्</strong> (छा.६.५.१) <strong>आप</strong>: <strong>पीता</strong>: (छां.६.५.२) <strong>तेजोऽशितम्</strong> (छां.६.५.३) इति त्रिवृत्कृतानामन्नादीनामेकैकस्य तेजोबन्नात्मकत्वेन त्रिरूपस्य कथमन्नमापस्तेज इत्येकैकरूपेण व्यपदेश उपपद्यत इति; तत्राह –</p>
<p>२८७<strong>. </strong>वैशेष्यात्तु तद्वादस्तद्वाद<strong>: </strong>॥ २<strong>–</strong>४<strong>–</strong>१९ ॥</p>
<p>वैशेष्यं – विशेषभाव: । त्रिवृत्करणेन त्रिरूपेऽप्येकैकस्मिन्नन्नाद्याधिक्यात्तत्र तत्रान्नादिवाद:। द्विरुक्तिरध्यायसमाप्तिं द्योतयति ॥१९॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>संज्ञामूर्ति</strong><strong>क</strong><strong>ॢ</strong><strong>प्त्यधिकरणम् ॥</strong> <strong>८</strong> <strong>॥</strong></p>
<p style="text-align: center;"><strong>इति</strong> <strong>श्रीभगवद्रामानुजविरचिते</strong> <strong>श्रीशारीरकमीमांसाभाष्ये&nbsp;</strong><strong>द्वितीयस्याध्यायस्य</strong> <strong>चतुर्थ</strong>: <strong>पाद</strong>:<strong>॥</strong> <strong>४॥</strong></p>
		</div>