<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>प्राणाणुत्वाधिकरणम्</strong> <strong>॥३॥</strong></p>
<p style="text-align: center;"><strong>(</strong><strong>अधिकरणार्थः – इन्द्रियाणाम् अणुपरिमाणतास्थापनम्</strong><strong>)</strong></p>
<p><strong>२७४</strong>. <strong>अणवश्च</strong> <strong>॥</strong> <strong>२</strong>–<strong>४</strong>–<strong>६</strong> <strong>॥</strong></p>
<p><strong>(</strong><strong>पूर्वपक्षः सप्रमाणः</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>त</strong> <strong>एते</strong> <strong>सर्व</strong> <strong>एव</strong> <strong>समा</strong>: <strong>सर्वेऽनन्ता</strong>: (बृह.३.५.१३) इत्यानन्त्यश्रवणाद्विभुत्वं प्राणानाम् –</p>
<p><strong>(</strong><strong>सिद्धान्तरूपः सूत्राशयः</strong><strong>)</strong></p>
<p>इति प्राप्तेऽभिधीयते – प्राणमनूत्क्रान्तं सर्वे प्राणा अनूत्क्रामन्ति (बृ.६.४.२) इत्युत्क्रान्त्यादिश्रवणात्परिमितत्वे सिद्धे सत्युत्क्रान्त्यादिषु पार्श्वस्थैरनुपलभ्यमानत्वादणवश्च प्राणा:। आनन्त्यश्रुतिस्तु <strong>अथ</strong> <strong>यो</strong> <strong>हैताननन्तानुपास्ते</strong> (बृ.३-५-१३) इत्युपासनश्रवणात् उपास्यप्राणविशेषणभूतकार्यबाहुल्याभिप्राया ॥६॥</p>
<p><strong>२७५</strong>. <strong>श्रेष्ठश्च</strong> <strong>॥</strong> <strong>२</strong>–<strong>४</strong>–<strong>७</strong> <strong>॥</strong></p>
<p><strong>(</strong><strong>मुख्यप्राणस्यापि उत्पत्तिमत्ता</strong><strong>)</strong></p>
<p>प्राणसंवादे शरीरस्थितिहेतुत्वेन श्रेष्ठतया निर्णीतो मुख्यप्राण: <strong>आनीदवातं</strong> <strong>स्वधया</strong> <strong>तदेकम्</strong> (ऋग्वेद:.८.७.१०.११.२)&nbsp; इति महाप्रलयसमये स्वकार्यभूतप्राणनसद्भावश्रवणात्, <strong>एतस्माज्जायते</strong> (मुण्ड.१.१.३) इति जन्मश्रवणस्य जीवजन्मश्रवणवदुपपत्तेर्नोत्पद्यत इत्याशङ्कय प्राक्सृष्टेः एकत्वावधारणादिविरोधात्, <strong>एतस्माज्जायते</strong> <strong>प्राण</strong>: (मु.२.१.३) इति पृथिव्यादितुल्योत्पत्ति-श्रवणात्, उत्पत्तिनिषेधाभावाच्च जायत एव श्रेष्टश्च प्राण इत्युच्यते।</p>
<p><strong>आनीदवातम्</strong> (ऋ.वे.८.७.१०.११.२) इति तु न चैवं श्रेष्ठं प्राणमभिप्रेत्योच्यते; अपि तु परस्य ब्रह्मण एकस्यैव विद्यमानत्वमुच्यते। अवातम् इति तत्रैव श्रवणात् &nbsp;॥</p>
<p>पूर्वेणैव तु तुल्यन्यायत्वेऽपि पृथग्योगकरणमुत्तरचिन्तार्थम्॥७॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>प्राणाणुत्वाधिकरणम्॥३॥</strong></p>
		</div>