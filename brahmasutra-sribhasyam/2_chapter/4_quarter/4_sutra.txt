<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>वायुक्रियाधिकरणम्॥४॥</strong></p>
<p style="text-align: center;"><strong>(</strong><strong>अधिकरणार्थः – श्रेष्ठः प्राणः न वायुसामान्यम्, तत्क्रिया वा, किन्तु विशिष्टो वायुः</strong><strong>)</strong></p>
<p><strong>२७६</strong>. <strong>न</strong> <strong>वायुक्रिये</strong> <strong>पृथगुपदेशात्</strong> <strong>॥</strong> <strong>२</strong>–<strong>४</strong>–<strong>८</strong> <strong>॥</strong></p>
<p><strong>(</strong><strong>विचारोपयोगी संशयः</strong><strong>)</strong></p>
<p>सोऽयं श्रेष्ठ: प्राण: किं महाभूतद्वितीयवायुमात्रम्; तस्य वा स्पन्दरूपक्रिया; अथवा वायुरेव कञ्चन विशेषमापन्न: – इति विशये –</p>
<p><strong>(</strong><strong>पूर्वपक्षः सहेतुकः</strong><strong>)</strong></p>
<p>वायुरेवेति प्राप्तम्, य<strong>:</strong> प्राणस्स वायु<strong>:</strong> इति व्यपदेशात्। यद्वा वायुमात्रे प्राणत्वप्रसिद्ध्यभावादुच्छ्वासनिश्वासादिवायुक्रियायां प्राणशब्दप्रसिद्धेश्च तत्क्रियैव –</p>
<p><strong>(</strong><strong>सिद्धान्तरूपं सूत्रोत्तरार्धवर्णनम्</strong><strong>)</strong></p>
<p>इति प्राप्ते न वायुमात्रम्, न च तत्क्रियेत्युच्यते; कुत:, पृथगुपदेशात् – <strong>एतस्माज्जायते</strong> <strong>प्राणो</strong> <strong>मनस्सर्वेन्द्रियाणि</strong> <strong>च</strong> <strong>।</strong> <strong>खं</strong> <strong>वायु</strong>: (मु.२.१.३) इति । तत एव पृथगुपदेशात् वायुक्रियापि न भवति प्राण:; न हि तेज: प्रभृतीनां क्रिया तैस्सह पृथग्द्रव्यतयोपदिश्यते य<strong>:</strong> प्राणस्स वायु<strong>:</strong> इति तु वायुरेवावस्थान्तरमापन्न: प्राण:; न तेज: प्रभृतिवत्तत्त्वान्तरमिति ज्ञापनार्थम्। उच्छ्वासनिश्वासादावपि प्राण: स्पन्दत इति क्रियावति द्रव्य एव प्राणशब्दप्रसिद्धि:; न क्रियामात्रे॥८॥</p>
<p><strong>(</strong><strong>वायोः भूतान्तरत्वनिरासः</strong><strong>)</strong></p>
<p>किमयं प्राणो वायोर्विकारस्सन्नग्निवद्भूतान्तरम्?, नेत्याह –</p>
<p><strong>२७७</strong>. <strong>चक्षुरादिवत्तु</strong> <strong>तत्सहशिष्ट्यादिभ्य</strong>:&nbsp; <strong>॥</strong> <strong>२</strong>–<strong>४</strong>–<strong>९</strong> <strong>॥</strong></p>
<p>नायं भूतविशेष:; अपि तु चक्षुरादिवज्जीवोपकरणविशेष: । तच्चोपकरणत्वमुपकरण-भूतैरिन्द्रियै: सहशिष्ट्यादिभ्योऽवगम्यते। चक्षुरादिभिस्सहायं प्राणश्शिष्यते प्राणसंवादादिषु। तत्सजातीयत्वे हि तैस्सह शासनं युज्यते।</p>
<p>प्राणशब्दपरिगृहीतेषु करणेष्वस्य&nbsp; विशिष्याभिधानमादिशब्देन गृह्यते; <strong>अथ</strong> <strong>ह</strong> <strong>य</strong> <strong>एवायं</strong> <strong>मुख्य</strong>: <strong>प्राण</strong>: (छा.१.२.७) <strong>योऽयं</strong> <strong>मध्यम</strong>: <strong>प्राण</strong>: इत्यादिषु&nbsp; विशिष्याभिधानात् ॥९॥</p>
<p><strong>(</strong><strong>मुख्यप्राणस्य चक्षुरादिवत् जीवोपकरणत्वसमर्थनम्</strong><strong>)</strong></p>
<p>चक्षुरादिवदस्यापि करणत्वे तद्वदस्यापि जीवं प्रत्युपकारविशेषरूपक्रियया भवितव्यम्; सा तु न दृश्यते; अतो नायं चक्षुरादिवद्भवितुमर्हातीति चेत् – तत्राह –</p>
<p><strong>२७८</strong>. <strong>अकरणत्वाच्च</strong> <strong>न</strong> <strong>दोषस्तथाहि</strong> <strong>दर्शयति</strong> <strong>॥</strong> <strong>२</strong>–<strong>४</strong>–<strong>१०</strong> <strong>॥</strong></p>
<p>अकरणत्वात् – करणं क्रिया, अक्रियत्वात् अस्य प्राणस्य जीवं प्रत्युपकारविशेषरूप-क्रियारहितत्वाच्च यो दोष उद्भाव्यते, स नास्ति; यत उपकारविशेषरूपां शरीरेन्द्रियधारणादिरूपां क्रियां दर्शयति श्रुति: – <strong>यस्मिन्नुत्क्रान्ते</strong> <strong>इदं</strong> <strong>शरीरं</strong> <strong>पापिष्ठतरमिव</strong> <strong>दृश्यते</strong> <strong>स</strong> <strong>व</strong>: <strong>श्रेष्ठ</strong>: (छा.५.१.७) इत्युक्त्वा वागाद्युत्क्रमणेऽपि शरीरस्येन्द्रियाणां च स्थितिं दर्शयित्वा प्राणोत्क्रमणे शरीरेन्द्रियशैथिल्याभिधानात्। अत: प्राणापानव्यानोदानसमानाकारेण पञ्चधाऽवस्थितोऽयं प्राण: शरीरेन्द्रियधारणादिना जीवस्योपकरोतीति चक्षुरादिवत्करणत्वम्॥१०॥</p>
<p><strong>(</strong><strong>प्राणापानादीनां तत्त्वान्तरत्वशङ्कानिरासः</strong><strong>)</strong></p>
<p>नन्वेवं नामभेदात्कार्यभेदाच्च प्राणापानादयस्तत्त्वान्तराणि स्यु: तत्राह –</p>
<p><strong>२७९</strong>. <strong>पञ्चवृत्तिर्मनोवद्व्यपदिश्यते</strong> <strong>॥</strong> <strong>२</strong>–<strong>४</strong>–<strong>११</strong> <strong>॥</strong></p>
<p>यथा कामादिवृत्तिभेदे तत्कार्यभेदेऽपि न कामादिकं मनसस्तत्त्वान्तरं <strong>कामस्सङ्कल्पो</strong>&nbsp; <strong>विचिकत्सा</strong> <strong>श्रद्धाऽश्रद्धा</strong> <strong>धृतिरधृतिर्ह्रीर्धीर्भीरित्येतत्सर्वं</strong> <strong>मन</strong> <strong>एव</strong> (बृ.३.५.३) इति वचनात्। एवं <strong>प्राणोऽपानो</strong> <strong>व्यान</strong> <strong>उदानस्समाना</strong> <strong>इत्येतत्सर्वं</strong> <strong>प्राण</strong> <strong>एव</strong> (बृ.उ.३.५.३) इति वचनात् अपानादयोऽपि प्राणस्यैव वृत्तिविशेषा:; न तत्त्वान्तरमित्यवगम्यते॥११॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>वायुक्रियाधिकरणम्॥४॥</strong></p>
		</div>