<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>सप्तगत्यधिकरणम्॥२॥</strong> <strong>(सू.4-5)</strong></p>
<p style="text-align: center;"><strong>(</strong><strong>अधिकरणार्थः – इन्द्रियाणां एकादशसङ्ख्यतासमर्थनम्</strong><strong>)</strong></p>
<p><strong>२७२</strong>. <strong>सप्त</strong> <strong>गतेर्विशेषितत्वाच्च</strong> <strong>॥</strong> <strong>२</strong>–<strong>४</strong>–<strong>४</strong> <strong>॥</strong></p>
<p><strong>(</strong><strong>विचारणोपयोगी संशयः</strong><strong>)</strong></p>
<p>तानीन्द्रियाणि किं सप्तैव स्यु:, अथवैकादशेति चिन्त्यते। श्रुतिविप्रतिपत्तेस्संशय:।</p>
<p><strong>(</strong><strong>पूर्वपक्षः तत्र हेतुश्च</strong><strong>)</strong></p>
<p>किं प्राप्तम्; सप्तेति। कुत:? गतेर्विशेषितत्वाच्च। गतिस्तावज्जायमानेन म्रियमाणेन च जीवेन सह लोकेषु सञ्चरणरूपा सप्तानामेव श्रूयते <strong>सप्त</strong> <strong>इमे</strong> <strong>लोका</strong> <strong>येषु</strong> <strong>चरन्ति</strong> <strong>प्राणा</strong> <strong>गुहाशया</strong> <strong>निहितास्सप्तसप्त</strong> (मु.२.१.८) इति । वीप्सा पुरुषभेदाभिप्राया । विशेषिताश्च ते गतिमन्त: प्राणा: स्वरूपत: <strong>यदा</strong> <strong>पञ्चावतिष्ठन्ते</strong> <strong>ज्ञानानि</strong> <strong>मनसा</strong> <strong>सह।</strong> <strong>बुद्धिश्च</strong> <strong>न</strong> <strong>विचेष्टेत</strong> <strong>तामाहु</strong>: <strong>परमां</strong> <strong>गतिम्</strong> (कठ.२.६.१०) इति। शरीरान्तस्सञ्चरणं विहाय मोक्षार्थगमनं परमा गति:। एवं जीवेन सह जन्ममरणयोस्सप्तानामेव गतिश्रवणात् योगदशायां ज्ञानानीति विशेषितत्वाच्च जीवस्य करणानि श्रोत्रत्वक्चक्षुर्जिह्वाघ्राणबृुद्धिमनांसि सप्तैवेति गम्यते ॥</p>
<p><strong>(</strong><strong>हस्त-पादादिषु इन्द्रियव्यपदेशस्यौपचारिकता</strong><strong>)</strong></p>
<p>यानि त्वितराणि विषयाणां ग्राहकत्वेन <strong>अष्टौ</strong> <strong>ग्रहा</strong>: (बृ.५.२.९) <strong>सप्त</strong> <strong>वै</strong> <strong>शीर्षण्या</strong>: <strong>प्राणा</strong>: <strong>द्वाववाञ्चौ</strong> (यजु.७.३.१०) इत्यादिषु चतुर्दशपर्यन्तानि प्राणप्रतिपादकवाक्येषु वाक्पाणिपादपायूपस्थ-अहङ्कारचित्ताख्यानीन्द्रियाणि प्रतीयन्ते, तेषां जीवेन सह गतिश्रवणाभावात् जीवस्याल्पाल्पोपकारकत्वमात्रेण औपचारिक: प्राणव्यपदेश: ॥४॥</p>
<p><strong>&nbsp;(</strong><strong>इन्द्रियाणामेकादशत्वनिर्णायकं सिद्धान्तसूत्रम्</strong><strong>)</strong></p>
<p>इति प्राप्ते प्रचक्ष्महे –</p>
<p><strong>२७३</strong>. <strong>हस्तादयस्तु</strong> <strong>स्थितेऽतो</strong> <strong>नैवम्</strong> <strong>॥</strong> <strong>२</strong>–<strong>४</strong>–<strong>५</strong> <strong>॥</strong></p>
<p>न सप्तैवेन्द्रियाणि, अपि त्वेकादश, हस्तादीनामपि शरीरे स्थिते जीवे तस्य भोगोपकरणत्वात्, कार्यभेदाच्च । दृश्यते हि श्रोत्रादीनामिव हस्तादीनामपि कार्यभेद आदानादि:; अतस्तेऽपि सन्त्येव। अतो नैवम् – अतो हस्तादयो न सन्तीत्येवं न मन्तव्यमित्यर्थ:। अध्यवसायाभिमानचिन्तावृत्तिभेदान्मन एव बुद्ध्यहङ्कारचित्तशब्दैर्व्यपदिश्यत इत्येकादशेन्द्रियाणि। अत: <strong>दशेमे</strong> <strong>पुरुषे</strong> <strong>प्राणा</strong>: <strong>आत्मैकादश</strong>: (बृ.५.९.४) इति – <strong>आत्मशब्देन</strong> <strong>मनोऽभिधीयते</strong><strong>;</strong> <strong>इन्द्रियाणि</strong> <strong>दशैकं</strong> <strong>च</strong> <strong>पञ्च</strong> <strong>चेन्द्रियगोचरा</strong><strong>:</strong> (भ.गी.१३-५) <strong>तैजसानीन्द्रियाण्याहुर्देवा</strong> <strong>वैकारिका</strong> <strong>दश।</strong> <strong>एकादशं</strong> <strong>मनश्चात्र</strong> (वि.पु.१.२.४७) इत्यादिश्रुतिस्मृतिसिद्धेन्द्रियसङ्ख्या स्थिता। अधिकसङ्ख्यावादा: मनोवृत्तिभेदाभिप्राया:; न्यूनव्यपदेशास्तु तत्र तत्र विवक्षितगमनादिकार्यविशेषप्रयुक्ता:॥५॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>सप्तगत्यधिकरणम्॥२॥</strong></p>
		</div>