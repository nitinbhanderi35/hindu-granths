<div class="elementor-widget-container">
			<p style="text-align: center;"><strong>श्रीभगवद्रामानुजविरचते</strong> <strong>श्रीशारीरकमीमांसाभाष्ये</strong></p>
<p style="text-align: center;"><strong>द्वितीये अविरोधाध्याये</strong> <strong>चतुर्थः प्राण</strong><strong>पाद</strong>: <strong>॥</strong></p>
<p style="text-align: center;"><strong>(</strong><strong>पादार्थः – प्राणादीनां जीवोपकरणानां ब्रह्मकार्यत्वचिन्ता</strong><strong>)</strong></p>
<p style="text-align: center;"><strong>प्राणोत्पत्त्यधिकरणम्॥१॥</strong></p>
<p><strong>(</strong><strong>अधिकरणार्थः – प्राणशब्दवाच्यानामिन्द्रियाणामपि वियदादिवत् ब्रह्मकार्यता</strong><strong>)</strong></p>
<p><strong>२६९</strong>. <strong>तथा</strong> <strong>प्राणा</strong>: <strong>॥</strong> <strong>२</strong>–<strong>४</strong>–<strong>१</strong> <strong>॥</strong></p>
<p><strong>(</strong><strong>पादसङ्गतिप्रदर्शनम्</strong><strong>)</strong></p>
<p>ब्रह्मव्यतिरिक्तस्य वियदादे: कृत्स्नस्य कार्यत्वेनोत्पत्तावुक्तायां जीवस्य कार्यत्वेऽपि स्वरूपान्यथाभावलक्षणोत्पत्तिरपोदिता; तत्प्रसङ्गेन जीवस्वरूपं शोधितम् ॥</p>
<p>सम्प्रति जीवोपकरणानामिन्द्रियाणां प्राणस्य चोत्पत्त्यादिप्रकारो विशोध्यते ।</p>
<p><strong>(</strong><strong>विचाराङ्गसंशयस्वरूपम्</strong><strong>)</strong></p>
<p>तत्र किमिन्द्रियाणां कार्यत्वं जीववत्; उत वियदादिवदिति चिन्त्यते ।</p>
<p><strong>(</strong><strong>अधिकरणद्वयार्थनिगमनम्</strong><strong>)</strong></p>
<p>किं युक्तम्? जीववदेवेत्याह पूर्वपक्षी तथा प्राणा<strong>:</strong> – इति। प्राणा<strong>:</strong> – इन्द्रियाणि । यथा जीवो नोत्पद्यते; तथेन्द्रियाण्यपि नोत्पद्यन्ते। कुत:?</p>
<p>श्रुते:। यथा जीवस्यानुत्पत्ति: श्रुतेरवगम्यते; तथा प्राणानामप्यनुत्पत्ति: श्रुतेरेवावगम्यते। तथा प्राणा इति प्रमाणमप्यतिदिश्यते ॥</p>
<p><strong>(</strong><strong>अतिदेशतः सिद्धरूपं श्रुतिप्रमाणम्</strong><strong>)</strong></p>
<p>का पुनरत्र श्रुति:? <strong>असद्वा</strong> <strong>इदमग्र</strong> <strong>आसीत्</strong> <strong>।</strong> <strong>तदाहु</strong>: <strong>किं</strong> <strong>तदासीदिति</strong> <strong>ऋषयो</strong> <strong>वा</strong> <strong>व</strong> <strong>ते</strong> <strong>अग्रे</strong> <strong>सदासीत्</strong> <strong>तदाहु</strong>: <strong>के</strong> <strong>ते</strong> <strong>ऋषय</strong> <strong>इति</strong> <strong>प्राणा</strong> <strong>वा</strong> <strong>व</strong> <strong>ऋृषय</strong>: (शत.६.१.१) इति जगदुत्पत्ते: प्रागिन्द्रियाणां सद्भाव: श्रूयते। प्राणशब्दे बहुवचनादिन्द्रियाण्येवेति निश्चीयते।</p>
<p><strong>(</strong><strong>श्रुतेः अन्यथानेयत्वशङ्का-परिहारौ</strong><strong>)</strong></p>
<p>न चेयं श्रुति: <strong>वायुश्चान्तिरक्षं</strong> <strong>चैतदमृतम्</strong> (बृ.४.३.३) <strong>सैषाऽनस्तमिता</strong> <strong>देवता</strong> <strong>यद्वायु</strong>: (शतपथ.६.१.१) इतिवच्चिरकालावस्थायित्वेन परिणेतुं शक्या, <strong>असद्वा</strong> <strong>इदमग्र</strong> <strong>आसीत्</strong> (छां.६.२.१) इति कृत्स्नप्रपञ्चप्रलयवेलायामपि अवस्थितत्वश्रवणात्। उत्पत्तिवादिन्यस्तु जीवोत्पत्तिवादिन्य इव नेतव्या इति॥</p>
<p><strong>(</strong><strong>अधिकरणीयः सिद्धान्तः</strong><strong>)</strong></p>
<p>एवं प्राप्तेऽभिधीयते – वियदादिवदेव प्राणाश्चोत्पद्यन्ते; कुत:? <strong>सदेव</strong> <strong>सोम्येदमग्र</strong> <strong>आसीत्</strong> (छा.६.२.१) <strong>आत्मा</strong> <strong>वा</strong> <strong>इदमेक</strong> <strong>एवाग्र</strong> <strong>आसीत्</strong> (ऐ.१.१.१.१) इत्यादिषु प्राक्सृष्टेरेकत्वावधारणात्, <strong>एतस्माज्जायते</strong> <strong>प्राणो</strong> <strong>मनस्सर्वेन्द्रियाणि</strong> <strong>च</strong> (मु.२.१.३) इतीन्द्रियाणामुत्पत्तिश्रवणाच्च, प्रागवस्थानासम्भवात् ॥</p>
<p><strong>(</strong><strong>इन्द्रियोत्पत्तिवादस्य आत्मोत्पत्तिवादवैषम्यम्</strong><strong>)</strong></p>
<p>न चात्मोत्पत्तिवादवदिन्द्रियोत्पत्तिवादा: परिणेतुं शक्या:, आत्मवदुत्पत्तिप्रतिषेधश्रुतीनां नित्यत्वश्रुतीनां चादर्शनात् ॥</p>
<p><strong>(</strong><strong>असद्वा इति प्रस्तुतस्य वाक्यस्य परमात्मपरता</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>असद्वा</strong> <strong>इदमग्र</strong> <strong>आसीत्</strong> (शत.६.१.९) इत्यादिवाक्येऽपि प्राणशब्देन परमात्मैव निर्दिश्यते। <strong>सर्वाणि</strong> <strong>ह</strong> <strong>वा</strong> <strong>इमानि</strong> <strong>भूतानि</strong> <strong>प्राणमेवाभिसंविशन्ति</strong> <strong>प्राणमभ्युज्जिहते</strong> (छा.१.११.५) इति प्राणशब्दस्य परमात्मन्यपि प्रसिद्धे:। <strong>प्राणा</strong> <strong>वा</strong> <strong>व</strong> <strong>ऋषय</strong>: (शत.६.१.१) इति ऋषिशब्दश्च सर्वज्ञे तस्मिन्नेव युज्यते। न त्वचेतनेष्विन्द्रियेषु॥१॥</p>
<p><strong>(</strong><strong>प्राणर्षिशब्दयोः परमात्मपरत्वे बहुवचनविरोधशमनम्</strong><strong>)</strong></p>
<p>ऋषय:, प्राणा इति च बहुवचनश्रुति: कथमुपपद्यत इति चेत् तत्राह;</p>
<p><strong>२७०</strong>. <strong>गौण्यसम्भवात्तत्प्राक्छ्रुतेश्च</strong> <strong>॥</strong> <strong>२</strong>–<strong>४</strong>–<strong>२</strong> <strong>॥</strong></p>
<p>बहुवचनश्रुतिर्गौणी, बह्वर्थासम्भवात्, तस्यैव परमात्मन: सृष्टे: प्रागवस्थानश्रुतेरेव॥२॥</p>
<p><strong>(</strong><strong>प्राणशब्दस्य परमात्मपरत्वे उपष्टम्भकम्</strong><strong>)</strong></p>
<p><strong>२७१</strong>. <strong>तत्पूर्वकत्वाद्वाच</strong>: <strong>॥</strong> <strong>२</strong>–<strong>४</strong>–<strong>३</strong> <strong>॥</strong></p>
<p>इतश्च प्राणशब्द: परमात्मवचन:; वाच<strong>: </strong>– परमात्मव्यतिरिक्तविषयस्य नामधेयस्य वाग्विषयभूतवियदादिसृष्टिपूर्वकत्वात्। <strong>तद्धेदं</strong> <strong>तर्ह्यव्याकृतमासीत्तन्नामरूपाभ्यां</strong> <strong>व्याक्रियत</strong> (बृ.३.४.७) इति नामरूपभाजामभावात्तदानीं वागादीन्द्रियकार्याभावाच्च तानि न सन्तीत्यर्थ:॥३॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>प्राणोत्पत्त्यधिकरणम्॥</strong> <strong>१॥</strong></p>
		</div>