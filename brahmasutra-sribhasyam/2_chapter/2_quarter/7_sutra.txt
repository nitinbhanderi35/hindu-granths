<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>पशुपत्यधिकरणम्॥७॥</strong></p>
<p style="text-align: center;"><strong>(</strong><strong>अधिकरणार्थः – वेदविरुद्धाभिप्रायकपाशुपतमतनिरासः</strong><strong>)</strong></p>
<p><strong>२०९</strong>. <strong>पत्युरसामञ्जस्यात्</strong> <strong>॥</strong> <strong>२</strong>–<strong>२</strong>–<strong>३५</strong> <strong>॥</strong></p>
<p><strong>(</strong><strong>सङ्गतिप्रदर्शनम्</strong><strong>)</strong></p>
<p>कपिलकणादसुगतार्हातमतानामसामञ्जस्यात् वेदबाह्यत्वाच्च निश्श्रेयसार्थिभि: अनादरणीयत्वमुक्तम्; इदानीं पशुपतिमतस्य वेदविरोधादसामञ्जस्याच्चानादरणीयता उच्यते।</p>
<p><strong>(</strong><strong>पाशुपतस्य अनौचित्योपपादनतः स्वसिद्धान्तः</strong><strong>)</strong></p>
<p>तन्मतानुसारिणश्चतुर्विधा: – कापाला:, कालामुखा:, पाशुपता:, शैवाश्च – इति सर्वे चैते वेदविरुद्धां तत्त्वप्रक्रियां ऐहिकामुष्मिकनिश्श्रेयससाधनकल्पनाश्च कल्पयन्ति। निमित्तोपादानयोर्भेदं, निमित्तकारणं च पशुपतिमाचक्षते। तथा निश्श्रेयससाधनमपि मुद्रिकाषट्कधारणादिकम् । यथाहु: कापाला: – <strong>मुद्रिकाषट्कतत्त्वज्ञ</strong>: <strong>परमुद्राविशारद</strong>:<strong>।</strong> <strong>भगासनस्थमात्मानं</strong> <strong>ध्यात्वा</strong> <strong>निर्वाणमृच्छति।</strong> <strong>कण्ठिका</strong> <strong>रुचकं</strong> <strong>चैव</strong> <strong>कुण्डलं</strong> <strong>च</strong> <strong>शिखामणि</strong>:<strong>।</strong> <strong>भस्म</strong> <strong>यज्ञोपवीतं</strong> <strong>च</strong> <strong>मुद्राषट्कं</strong> <strong>प्रचक्षते</strong> <strong>॥</strong> <strong>आभिर्मुद्रितदेहस्तु</strong> <strong>न</strong> <strong>भूय</strong> <strong>इह</strong> <strong>जायते</strong> (शैवागम:) इत्यादिकम्। तथा कालामुखा अपि कपालपात्र-भोजनशवभस्मस्नानतत्प्राशनलगुडधारसुराकुम्भस्थापनतदाधारदेवपूजादिकं ऐहिकामुष्मिकसकल-फलसाधनमभिदधति। <strong>रुद्राक्षकङ्कणं</strong> <strong>हस्ते</strong> <strong>जटा</strong> <strong>चैका</strong> <strong>च</strong> <strong>मस्तके।</strong> <strong>कपालं</strong> <strong>भस्मना</strong> <strong>स्नानम्</strong> (शैवागम:) इत्यादि च प्रसिद्धं शैवागमेषु। तथा केनचित्क्रियाविशेषेण विजातीयानामपि ब्राह्मण्यप्राप्तिमुत्तमाश्रमप्राप्तिं चाहु: – <strong>दीक्षाप्रवेशमात्रेण</strong> <strong>ब्राह्मणो</strong> <strong>भवति</strong> <strong>क्षणात्</strong> <strong>।</strong> <strong>कापालं</strong> <strong>व्रतमास्थाय</strong> <strong>यतिर्भवति</strong> <strong>मानव</strong>: (शैवागम:) इति॥</p>
<p><strong>(</strong><strong>पाशुपतस्य अनौचित्योपपादनतः स्वसिद्धान्तः</strong><strong>)</strong></p>
<p>तत्रेदमुच्यते – पत्युरसामञ्जस्यात्- इति। नैकिस्मन्नसम्भवात् इत्यतो न इत्यनुवर्तते। पत्यु: – पशुपते; मतं नारदणीयम्; कुत:? असामञ्जस्यात्। असामञ्जस्यं च अन्योन्यव्याघातात् वेदविरोधाच्च। मुद्रिकाषट्कधारणभगासनस्थात्मध्यानसुराकुम्भ-स्थापनतत्स्थदेवतार्चनगूढाचार-श्मशानभस्मस्नानप्रणव-पूर्वाभिध्यानानि अन्योन्यविरुद्धानि ।</p>
<p><strong>(</strong><strong>वेदविरोधायत्तानौचित्योपपादनम्</strong><strong>)</strong></p>
<p>वेदविरुद्धं चेदं तत्त्वपरिकल्पनमुपासनमाचारश्च। वेदा: खलु परं ब्रह्म नारायणमेव जगन्निमित्तमुपादानं च वदन्ति &nbsp;– <strong>नारायण</strong>: <strong>परं</strong> <strong>ब्रह्म</strong> <strong>तत्त्वं</strong> <strong>नारायण</strong>: <strong>पर</strong>:<strong>।</strong> <strong>नारायण</strong>: <strong>परो</strong> <strong>ज्योतिरात्मा</strong> <strong>नारायण</strong>: <strong>पर</strong>: (तै.उ.नारा.१३) <strong>तदैक्षत</strong> <strong>बहु</strong> <strong>स्यां</strong> <strong>प्रजायेयेति</strong> (छां.६.२.३) <strong>सोऽकामयत</strong> <strong>बहु</strong> <strong>स्यां</strong> <strong>प्रजायेयेति</strong> (तै.उ.आन.६.२) <strong>तदात्मानं</strong> <strong>स्वयमकुरुत</strong> (तै.उ.आन.७) इत्यादय:। परब्रह्मभूतपरमपुरुषवेदनमेव च मोक्षसाधनमुपासनं वदन्ति – <strong>वेदाहमेतं</strong> <strong>पुरुषं</strong> <strong>महान्तमादित्यवर्णं</strong> <strong>तमसस्तु</strong> <strong>पारे</strong> (पुरुष सू.) तमेवं विद्वानमृत इह भवति। नान्य<strong>:</strong> पन्था अयनाय विद्यते (पु.सू) इत्यादिना एकतां गतास्सर्वे वेदान्ता:,</p>
<p><strong>(</strong><strong>श्रुतिभिः मोक्षसाधनभूतोपासनाङ्गोपदेशः</strong><strong>)</strong></p>
<p>तदितिकर्तव्यताभूतं कर्म च वेदविहितवर्णाश्रमसम्बन्धि यज्ञादिकमेव वदन्ति – <strong>तमेतं</strong> <strong>वेदानुवचनेन</strong> <strong>ब्राह्मणा</strong>&nbsp; <strong>विवदिषन्ति</strong> <strong>यज्ञेन</strong> <strong>दानेन</strong> <strong>तपसाऽनाशकेन</strong> (बृ.६.४.२२) इत्यादय:।</p>
<p><strong>(</strong><strong>शम्भुशिवादिशब्दानां नारायणपरत्वनिर्वाहः</strong><strong>)</strong></p>
<p>केवलपरतत्त्वप्रतिपादनपरनारायणानुवाकसिद्धतत्त्वपरा: केषुचिदुपासनादिविधिपरेषु वाक्येषु श्रुता: प्रजापतिशिवेन्द्राकाशप्रादिणाशब्दा इति <strong>शास्त्रदृष्ट्या</strong> <strong>तूपदेशो</strong> <strong>वामदेववत्</strong> (ब्र.सू.१.१.३१) इत्यत्र प्रतिपादितम्। तथा <strong>एको</strong> <strong>ह</strong> <strong>वै</strong> <strong>नारायण</strong> <strong>आसीन्न</strong> <strong>ब्रह्मा</strong> <strong>नेशान</strong>: (महोप.१.१) इत्यारभ्य <strong>स</strong> <strong>एकाकी</strong> <strong>न</strong> <strong>रमेत</strong> (महोप.१.१) इति सृष्टिवाक्योदितं स्रष्टारं नारायणमेव समानप्रकरणस्था: <strong>सदेव</strong> <strong>सोम्येदमग्रे</strong> (छां.६.२.१) इत्यादिषु साधारणा: सद्ब्रह्मात्मादिशब्दा: प्रतिपादयन्तीति <strong>जन्माद्यस्य</strong> <strong>यत</strong>: (ब्र.सू.१.१.२) इत्यत्र प्रतिपादितम्। अतो वेदविरुद्धतत्त्वोपासनानुष्ठानाभिधानात् पशुपतिमतं अनादरणीयमेव॥३५॥</p>
<p><strong>(</strong><strong>पशुपतेरीश्वरस्य निमित्तमात्रत्वानौचित्यम्</strong><strong>)</strong></p>
<p><strong>२१०</strong>. <strong>अधिष्ठानानुपपत्तेश्च</strong> <strong>॥</strong> <strong>२</strong>–<strong>२</strong>–<strong>३६</strong> <strong>॥</strong></p>
<p>वेदबाह्यानामनुमानाद्धि केवलनिमित्तेश्वरकल्पना; तथा सति दृष्टानुसारेण कुलालादिवदधिष्ठानं कर्तव्यम्; न च कुलालादेर्मृदाद्यधिष्ठानवत्पशुपतेर्निमित्तभूतस्य प्रधानाधिष्ठानमुपपद्यते, अशरीरत्वात्; सशरीराणामेव हि कुलालादीनामधिष्ठानशक्तिर्दृष्टा; न चेश्वरस्य सशरीरत्वमभ्युपगन्तव्यम्, तच्छरीरस्य सावयवस्य नित्यत्वे अनित्यत्वे च <strong>शास्त्रयोनित्वात्</strong> (ब्र.सू.१.१.३) इत्यत्र दोषस्योक्तत्वात्॥३६॥</p>
<p><strong>(</strong><strong>अशरीरस्यैव चेश्वरस्य प्रधानाधिष्ठातृत्वायोगः</strong><strong>)</strong></p>
<p><strong>२११</strong>. <strong>करणवच्चेन्न</strong> <strong>भोगादिभ्य</strong>: <strong>॥</strong> <strong>२</strong>–<strong>२</strong>–<strong>३७</strong> <strong>॥</strong></p>
<p>यथा भोक्तुर्जीवस्य करणकलेबराद्यधिष्ठानमशरीरस्यैव दृश्यते; तद्वन्महेश्वरस्याप्यशरीरस्य च प्रधानाधिष्ठानमुपपद्यत इति चेत् – न, भोगादिभ्य: पुण्यपापरूपकर्मफलभोगार्थं पुण्यपापरूपादृष्टकारितं हि तदधिष्ठानम्; तद्वत्पशुपतेरपि पुण्यपापरूपादृष्टवत्तया तत्फलभोगादिसर्वं प्रसज्येत; अतो नाधिष्ठानसम्भव: ॥३७॥</p>
<p><strong>(</strong><strong>ईश्वरस्य पुण्यपापाभ्युपगमे दोषः</strong><strong>)</strong></p>
<p><strong>२१२</strong>. <strong>अन्तवत्त्वमसर्वज्ञता</strong> <strong>वा</strong> <strong>॥</strong> <strong>२</strong>–<strong>२</strong>–<strong>३८</strong> <strong>॥</strong></p>
<p>वा शब्दश्चार्थे; पशुपते: पुण्यापुण्यरूपादृष्टवत्त्वे जीववदन्तवत्त्वं सृष्टिसंहाराद्यास्पदत्वं असर्वज्ञता च स्यादित्यनारदणीयमेवेदं मतम् ।</p>
<p><strong>(</strong><strong>अस्याधिकरणस्य जैमिनीयविरोधाधिकरणतः अगतार्थता</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>विरोधे</strong> <strong>त्वनपेक्षं</strong> <strong>स्यात्</strong> (पू.मी.१.१.३) इत्यादिना वेदिवरुद्धस्यानारदणीयत्वे सिद्धेऽपि पशुपतिमतस्य वेदविरुद्धताख्यापनार्थं पत्युरसामञ्जस्यात् इति पुनरारम्भ:। यद्यपि पाशुपतशैवयोर्वेदाविरोधिन इव केचन धर्मा: प्रतीयन्ते; तथापि वेदविरुद्धनिमित्तोपादानभेदकल्पनापरावरतत्त्व- व्यत्ययकल्पनामूलत्वात् सर्वमसमञ्जसमेवेति असामञ्जस्यात् &nbsp;इत्युक्तम्॥३८॥</p>
<p style="text-align: center;"><strong>इति</strong> <strong>श्रीशारीररकमीमासाभाष्ये</strong> <strong>पशुपत्यधिकरणम्॥७॥</strong></p>
		</div>