<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>उत्पत्त्यसम्भवाधिकरणम्॥८॥</strong></p>
<p style="text-align: center;"><strong>(</strong><strong>अधिकरणार्थः – जीवोत्पत्तिवादशङ्कितपाञ्चरात्राप्रामाण्यनिरासः</strong><strong>)</strong></p>
<p><strong>२१३</strong>. <strong>उत्पत्यसम्भवात्</strong> <strong>॥</strong> <strong>२</strong>–<strong>२</strong>–<strong>३९</strong> <strong>॥</strong></p>
<p><strong>(</strong><strong>अवान्तरसङ्गतिः</strong><strong>)</strong></p>
<p>कपिलादितन्त्रसामान्याद्भगवदभिहितपरमनिश्श्रेयससाधनावबोधिनि पञ्चरात्रतन्त्रेऽपि अप्रामाण्यमाशङ्क्य निराक्रियते;</p>
<p><strong>(</strong><strong>प्रकृताधिकरणारम्भोपयोगिनी आशङ्का</strong><strong>)</strong></p>
<p>तत्रैवमाशङ्कते – परमकारणात्परब्रह्म भूताद्वासुदेवात्सङ्कर्षणो नाम जीवो जायते सङ्कर्षणात्प्रद्युम्नसंज्ञं मनो जायते तस्मादनिरुद्धसंज्ञोऽहङ्कारो जायते (परमसंहिता) इति हि भागवतप्रक्रिया। अत्र जीवस्योत्पत्ति: श्रुतिविरुद्धा प्रतीयते; श्रुतयो हि जीवस्यानादित्वं वदन्ति – <strong>न</strong> <strong>जायते</strong> <strong>म्रियते</strong> <strong>वा</strong> <strong>विपश्चित्</strong> (कठ.२.१८) इत्याद्या:॥ ३९॥</p>
<p>२१४<strong>. </strong>न च कर्तु<strong>: </strong>करणम् ॥ २<strong>–</strong>२<strong>–</strong>४०॥</p>
<p><strong>(</strong><strong>जीवात् मनस उत्पत्तिवादस्य असाधुता</strong><strong>)</strong></p>
<p><strong>सङ्कर्षणात्प्रद्युम्नसंज्ञं</strong> <strong>मनो</strong> <strong>जायते</strong> (परमसंहिता) इति कर्तु: जीवात्, करणस्य मनस उत्पत्तिर्न सम्भवति, – <strong>एतस्माज्जायते</strong> <strong>प्राणो</strong> <strong>मनस्सर्वेन्द्रियाणि</strong> <strong>च</strong> (मु.२.१.३) इति परस्मादेव ब्रह्मणो मनसोऽप्युत्पत्तिश्रुते:। अत: श्रुतिवरुद्धार्थप्रतिपादनादस्यापि तन्त्रस्य प्रामाण्यं प्रतिषिद्ध्यत इति॥४०॥</p>
<p><strong>(</strong><strong>जीवोत्पत्तिवादादितात्पर्यव्यक्तीकरणेन सिद्धान्तः</strong><strong>)</strong></p>
<p>एवं प्राप्ते प्रचक्ष्महे</p>
<p><strong>२१५</strong>. <strong>विज्ञानादिभावे</strong> <strong>वा</strong> <strong>तदप्रतिषेध</strong>: <strong>॥</strong> <strong>२</strong>–<strong>२</strong>–<strong>४१</strong> <strong>॥</strong></p>
<p>वाशब्दात्पक्षो विपरिवर्तते; विज्ञानं चादि चेति परब्रह्म विज्ञानादि। सङ्कर्षणप्रद्युम्नानिरुद्धानामपि परब्रह्मभावे सति तत्प्रतिपादनपरस्य शास्त्रस्य प्रामाण्यं न प्रतिषिध्यते। एतदुक्तं भवति – &nbsp;भागवतप्रक्रियामजनतामिदं चोद्यं – यज्जीवोत्पत्तिर्विरुद्धाऽभिहिता इति । वासुदेवाख्यं परं ब्रह्मैवाश्रितवत्सलं स्वाश्रितसमाश्रयणीयत्वाय स्वेच्छया चतुर्धाऽवतिष्ठत इति हि तत्प्रक्रिया। यथा पौष्करसंहितायां – <strong>कर्तव्यत्वेन</strong> <strong>वै</strong> <strong>यत्र</strong> <strong>चातुरात्म्यमुपास्यते।</strong> <strong>क्रमागतैस्स्वसंज्ञाभि</strong>: <strong>ब्राह्मणैरागमं</strong> <strong>तु</strong> <strong>तत्</strong> (पौ.सं) इत्यादि। तच्च चातुरात्म्योपासनं वासुदेवाख्यपरब्रह्मोपासनमिति सात्त्वतसंहितायामुक्तं – <strong>ब्राह्मणानां</strong> <strong>हि</strong> <strong>सद्ब्रह्मवासुदेवाख्ययाजिनाम्</strong> <strong>।</strong> <strong>विवेकदं</strong> <strong>परं</strong> <strong>शास्त्रं</strong> <strong>ब्रह्मोपिनषदं</strong> <strong>महत्</strong> (सा.सं)) इति। तद्धि वासुदेवाख्यं परं ब्रह्म सम्पूर्णषाङ्गुण्यवपु: सूक्ष्मव्यूहविभवभेदभिन्नं यथाधिकारं भक्तै: ज्ञानपूर्वेण कर्मणा अभ्यर्चितं सम्यक्प्राप्यते। विभवार्चनाद्व्यूहं प्राप्य व्यूहार्चनात्परं ब्रह्म वासुदेवाख्यं सूक्ष्मं प्राप्यत इति वदन्ति। विभवो हि नाम रामकृष्णादिप्रादुर्भावगण:। व्यूहो वासुदेवसङ्कर्षणप्रद्युम्नानिरुद्धरूपश्चतुर्व्यूह:। सूक्ष्मं तु केवलषाड्गुण्यविग्रहं वासुदेवाख्यं पर ब्रह्म। यथा पौष्करे – <strong>यस्मात्सम्यक्परं</strong> <strong>ब्रह्म</strong> <strong>वासुदेवाख्यमव्ययम्</strong> <strong>।</strong> <strong>अस्मादवाप्यते</strong> <strong>शास्त्रात्</strong> <strong>ज्ञानपूर्वेण</strong> <strong>कर्मणा</strong> (पौ.सं) इत्यादि। अत: सङ्कर्षणादीनामपि परस्यैव ब्रह्मण: स्वेच्छाविग्रहरूपत्वात् – अजायमानो बहुधा विजायते (पु.सू) इति श्रुतिसिद्धस्यैवाश्रितवात्सल्यनिमित्तस्वेच्छाविग्रहसंग्रहरूपजन्मनोऽभिधानात्तदभिधायिशास्त्र-&nbsp;&nbsp; प्रामाण्यस्याप्रतिषेध: – इति। तत्र जीवमनोऽहङ्कारतत्त्वानामधिष्ठातार: सङ्कर्षणप्रद्युम्नानिरुद्धा इति तेषामेव जीवादिशब्दैरभिधानमविरुद्धम्; यथा आकाशप्राणादिशब्दैर्ब्रह्मणोऽभिधानम् ॥४१॥</p>
<p><strong>(</strong><strong>जीवोत्पत्तिवादस्य उक्ततात्पर्यनिर्णये एतत्तन्त्रोक्तस्य जीवोत्पत्तिनिषेधवादस्य उपष्टम्भकता</strong><strong>)</strong></p>
<p><strong>२१६</strong>. <strong>विप्रतिषेधाच्च</strong> <strong>॥</strong> <strong>२</strong>–<strong>२</strong>–<strong>४२</strong> <strong>॥</strong></p>
<p>विप्रतिषिद्धा हि जीवोत्पत्तिस्तस्मिन्नपि तन्त्रे; यथोक्तं परमसंहितायाम्, अचेतना परार्था च नित्या सततविक्रिया। त्रिगुणा कर्मिणां क्षेत्रं प्रकृते रूपमुच्यते॥ व्याप्तिरूपेण सम्बन्धस्तस्याश्च पुरुषस्य च। स ह्यनादिरनन्तश्च परमार्थेन निश्चित<strong>:</strong> (परमसंहिता) इति। एवं सर्वास्वपि संहितासु जीवस्य नित्यत्ववचनाज्जीवस्वरूपोत्पत्ति: पञ्चरात्रतन्त्रे प्रतिषिद्धैव। जन्ममरणादिव्यवहारस्तु लोकवेदयोर्जीवस्य यथोपपद्यते, तथा <strong>नात्माश्रुते</strong>: (ब्र.सू.२.३.१८) इत्यत्र वक्ष्यते। अतो जीवस्योत्पत्तिस्तत्रापि प्रतिषद्धैवेति जीवोत्पत्तिवादनिमित्ताप्रामाण्यशङ्का दूरोत्सारिता।</p>
<p><strong>(</strong><strong>शाण्डिल्यस्य वेदेषु निष्ठाया अलाभोक्तेस्तात्पर्यचिन्ता</strong><strong>)</strong></p>
<p>यश्चैष केषाञ्जिदुद्घोष: साङ्गेषु वेदेषु निष्ठामलभमान: शाण्डिल्य: पञ्चरात्रशास्त्रमधीतवान्&nbsp; इति । साङ्गेषु वेदेषु पुरुषार्थनिष्ठा न लब्धेति वचनाद्वेदविरुद्धमेवेदं तन्त्रम् इति, साऽप्यनाघ्रातवेदवचसामानाकलिततदुपबृंहणन्यायकलापानां श्रद्धामात्रविजृम्भित:; यथा – <strong>प्रात</strong>:<strong>प्रातरनृतं</strong> <strong>ते</strong> <strong>वदन्ति</strong> <strong>पुरोदयाज्जुह्वति</strong> <strong>येऽग्निहोत्रम्</strong> (ऐ.ब्रा) इति अनुदितहोमनिन्दा उदितहोमप्रशंसार्थेत्युक्तम्; यथा च भूमविद्याप्रक्रमे नारदेन – <strong>ऋग्वेदं</strong> <strong>भगवोऽध्येमि</strong> <strong>यजुर्वेदं</strong> <strong>सामवेदमाथर्वणं</strong> <strong>चतुर्थमितिहासपुराणं</strong> <strong>पञ्चमम्</strong> (छा.७.१.२) इत्यारभ्य <strong>सर्वं</strong> <strong>विद्यास्थानमभिधाय</strong> <strong>सोऽहं</strong> <strong>भगवो</strong> <strong>मन्त्रविदेवास्मि</strong> <strong>नात्मवित्</strong> (छां.७.१.३) इति भूमविद्याव्यतिरिक्तासु सर्वासु विद्यास्वात्मवेदनालाभवचनं वक्ष्यमाणभूमविद्याप्रशंसार्थं कृतम्; अथवा अस्य नारदस्य साङ्गेषु वेदेषु यत्परतत्त्वं प्रतिपाद्यते, तदलाभनिमित्तोऽयं वाद:; एवमेव शाण्डिल्यस्येति पश्चाद्वेदान्तवेद्यवासुदेवाख्यपरब्रह्मतत्त्वाभिधानादवगम्यते।</p>
<p><strong>(</strong><strong>दुर्ज्ञानस्य वेदार्थस्य सुखावबोधाय पाञ्चरात्रारम्भः</strong><strong>)</strong></p>
<p>तथा वेदार्थस्य दुर्ज्ञानतया सुखावबोधार्थश्शास्त्रारम्भ: परमसंहितायामुच्यते अधीता भगवन् वेदा<strong>: </strong>साङ्गोपाङ्गास्सविस्तरा<strong>:</strong>। श्रुतानि च मयाऽङ्गानि वाकोवाक्ययुतानि च। नचैतेषु समस्तेषु संशयेन विना क्वचित्। श्रेयोमार्गं प्रपश्यामि येन सिद्धिर्भवष्यति इति, (पाञ्चरात्रम्) वेदान्तेषु यथा सारं संगृह्यभगवान् हरि<strong>:</strong>। भक्तानुकम्पया विद्वान् सञ्चिक्षेप यथासुखम् (पाञ्चरात्रम्) इति च।</p>
<p><strong>(</strong><strong>पाञ्चरात्रतन्त्रप्रणयने भगवतस्तात्पर्यम्</strong><strong>)</strong></p>
<p>अतस्स भगवान्वेदैकवेद्य: परब्रह्माभिधानो वासुदेवो निखिलहेयप्रत्यनीककल्याणैकतान-अनन्तज्ञानानन्दाद्यपरिमितोदारगुणसागरस्सत्यसङ्कल्पः चातुर्वर्ण्यचातुराश्रम्यव्यवस्थया अवस्थितान् धर्मार्थकाममोक्षाख्यपुरुषार्थाभिमुखान् भक्तानवलोक्यापारकारुण्यसौशील्यवात्सल्यौदार्य-महोदधि: स्वस्वरूपस्वविभूतिस्वाराधनतत्फलयाथात्म्यावबोधिनो वेदान् ऋग्यजुस्सामाथर्वभेद-भिन्नान् अपरिमितशाखान् विध्यर्थवादमन्त्ररूपान् स्वेतरसकलसुरनरदुरवगाहांश्चावधार्य तदर्थ-याथात्म्यावबोधि पञ्चरात्रशास्त्रं स्वयमेव निरमिमीतेति निरवद्यम्॥</p>
<p><strong>(</strong><strong>परकीये व्याख्याने सूत्राक्षराननुगुणता – तद्विरोधश्च</strong><strong>)</strong></p>
<p>यत्तु – परैस्सूत्रचतुष्टयं कस्यचिद्विरुद्धांशस्य प्रामाण्यनिषेधपरं व्याख्यातम्; तत्सूत्राक्षराननुगुणम्, सूत्रकाराभिप्रायविरुद्धञ्च। तथाहि – सूत्रकारेण वेदान्तन्यायाभिधायीनि सूत्राण्यभिधाय वेदोपबृंहणाय च भारतसंहितां शतसहस्रिकां कुर्वता मोक्षधर्मे ज्ञानकाण्डेऽभिहितं,</p>
<p><strong>(</strong><strong>पाञ्चरात्रप्रामाण्यस्थापकमहाभारतवचनादि</strong><strong>)</strong></p>
<p><strong>गृहस्थो</strong> <strong>ब्रह्मचारी</strong> <strong>च</strong> <strong>वानप्रस्थोऽथ</strong> <strong>भिक्षुक</strong>:<strong>।</strong> <strong>य</strong> <strong>इच्छेत्सिद्धमास्थातुं</strong> <strong>देवतां</strong> <strong>कां</strong> <strong>यजेत</strong> <strong>स</strong>: (म.भा.शा.मोक्ष.३३५.१) इत्यारभ्य <strong>महता</strong> <strong>प्रबन्धेन</strong> <strong>पञ्चरात्रशास्त्रप्रक्रियां</strong> <strong>प्रतिपाद्य</strong> <strong>इदं</strong> <strong>शतसहस्रादि</strong> <strong>भारताख्यानविस्तरात्।</strong> <strong>आविध्य</strong> <strong>मतिमन्थानं</strong> <strong>दध्नो</strong> <strong>घृतमिवोद्धृतम्।</strong> <strong>नवनीतं</strong> <strong>यथा</strong> <strong>दध्नो</strong> <strong>द्विपदां</strong> <strong>ब्राह्मणो</strong> <strong>यथा।</strong> <strong>आरण्यकं</strong> <strong>च</strong> <strong>वेदेभ्य</strong>: <strong>ओषधीभ्यो</strong> <strong>यथाऽमृतम्</strong> (म.भा.शा.मोक्ष.३४०.१११) <strong>इदं</strong> <strong>महोपनिषदं</strong> <strong>चतुर्वेदसमन्वितम्।</strong> <strong>साङ्ख्ययोगकृतान्तेन</strong> <strong>पञ्चरात्रानुशब्दितम्</strong> (म.भा.शा.मोक्ष.३४०.१११) <strong>इदं</strong> <strong>श्रेय</strong> <strong>इदं</strong> <strong>ब्रह्म</strong> <strong>इदं</strong> <strong>हितमनुत्तमम्।</strong> <strong>ऋग्यजुस्सामभिर्जुष्टमथर्वाङ्गिरसैस्तथा</strong> <strong>॥</strong> <strong>भविष्यति</strong> <strong>प्रमाणं</strong> <strong>वै</strong> <strong>एतदेवानुशासनम्</strong> (म.भा.शा.मोक्ष.३३६-३२) इति। साङ्ख्ययोगशब्दाभ्यां ज्ञानयोगकर्मयोगावभिहितौ; यथोक्तं -ज्ञानयोगेन साङ्ख्यानां कर्मयोगेन योगिनाम् (भ.गी.३.३) इति। भीष्मपर्वण्यपि – <strong>ब्राह्मणै</strong>: <strong>क्षत्रियैर्वैश्यै</strong>: <strong>शूद्रैश्च</strong> <strong>कृतलक्षणै</strong>:<strong>।</strong> <strong>अर्चनीयश्च</strong> <strong>सेव्यश्च</strong> <strong>पूजनीयश्च</strong> <strong>माधव</strong>:<strong>।</strong> <strong>सात्त्वतं</strong>&nbsp; <strong>विधिमास्थाय</strong> <strong>गीतस्सङ्कर्षणेन</strong> <strong>य</strong>: (म.भा.शा.मोक्ष.३६-३९,४०) इति। कथमेवं ब्रुवाणो बादरायणो वेदविदग्रेसरो वेदान्तवेद्यपरब्रह्मभूतवासुदेवोपासनार्चनादिप्रतिपादनपरस्य सात्त्वतशास्त्रस्याप्रामाण्यं ब्रूयात्।</p>
<p><strong>(</strong><strong>महाभारतप्रशंसायाः अनैकान्त्यशङ्कासमाधाने</strong><strong>)</strong></p>
<p>ननु च <strong>साङ्ख्यं</strong> <strong>योग</strong>: <strong>पञ्चरात्रं</strong> <strong>वेदा</strong>: <strong>पाशुपतं</strong> <strong>तथा।</strong> <strong>किमेतान्येकनिष्ठानि</strong> <strong>पृथङ्निष्ठानि</strong> <strong>वा</strong> <strong>मुने</strong> <strong>॥</strong> (म.भा.शा.मोक्ष.३५०-१,२) इत्यादिना साङ्ख्यादीनामप्यादरणीयतोच्यते; शारीरके तु साङ्ख्यादीनि प्रतिषिध्यन्ते; अत इदमपि तन्त्रं तत्तुल्यम्; नेत्युच्यते, यतस्तत्रापीममेव शारीरकोक्तं न्यायमवतारयति; किमेतान्येकनिष्ठानि पृथङ्निष्ठानि वा इति प्रश्नस्यायमर्थ: -किं साङ्ख्ययोगपाशुपतवेदपञ्चरात्राण्येकतत्त्वप्रतिपादनपराणि, पृथक्तत्त्वप्रतिपादनपराणि वा; यदैकतत्त्वप्रतिपादनपराणि; किं तदेकं तत्त्वम्; यदा तु पृथक्तत्त्वप्रतिपादनपराणि, तदैषां परस्परं विरुद्धार्थप्रतिपादनपरत्वाद्वस्तुनि विकल्पासम्भवाच्चैकमेव प्रमाणमङ्गीकरणीयम्, कि तदेकम् – इति। अस्योत्तरं ब्रूवन् ज्ञानान्येतानि राजर्षे<strong>&nbsp; </strong>विद्धि नानामतानि वै। <strong>साङ्ख्यस्य</strong> <strong>वक्ता</strong> <strong>कपिल</strong>: (म.भा.शा.मो.३५०.६३,६४) इत्यारभ्य साङ्ख्ययोगपाशुपतानां कपिलहिरण्यगर्भपशुपतिकृतत्वेन पौरुषेयत्वं प्रतिपाद्य <strong>अवान्तरतपा</strong> <strong>नाम</strong> <strong>वेदाचार्यस्स</strong> <strong>उच्यते</strong> (म.भा.शा.मो.३५०.६५) इति वेदानामपौरुषेयत्वमभिधाय <strong>पञ्चरात्रस्य</strong> <strong>कृत्स्नस्य</strong> <strong>वक्ता</strong> <strong>नारायणस्स्वयम्</strong> (म.भा.शा.मो.३५०-६७) इति&nbsp;&nbsp; पञ्चरात्रतन्त्रस्य वक्ता नारायण: स्वयमेवेत्युक्तवान् ।</p>
<p><strong>(</strong><strong>वक्ता नारायणस्स्वयम् इत्यस्याशयाविष्कारः</strong><strong>)</strong></p>
<p>एवं वदतश्चायमाशय: – पौरुषेयाणां तन्त्राणां परस्परविरुद्धवस्तुवादितया अपौरुषेयत्वेन निरस्तप्रमादादिनिखिलदोषगन्धवेदवेद्यवस्तुविरुद्धाभिधायित्वाच्च यथावस्थितवस्तुनि प्रामाण्यं दुर्लभम्; वेदवेद्यश्च परब्रह्मभूतो नारायण:; अतस्तत्तत्तन्त्राभिहितप्रधानपुरुषपशुपतिप्रभृतितत्त्वस्य वेदान्तवेद्यपरब्रह्मभूतनारायणात्मकतयैव वस्तुत्वमभ्युपगमनीयम् – इति। तदिदमाह च <strong>सर्वेषु</strong> <strong>च</strong> <strong>नृपश्रेष्ठ</strong> <strong>ज्ञानेष्वेतेषु</strong> <strong>दृश्यते</strong> <strong>।</strong> <strong>यथागमं</strong> <strong>यथान्यायं</strong> <strong>निष्ठा</strong> <strong>नारायण</strong>: <strong>प्रभु</strong>: (म.भा.शा.मो.३५०.६७,६८) इति। यथागमं यथान्यायम् इति न्यायानुगृहीततत्तदागमोक्तं वस्तु परामृशतो नारायण एव सर्वस्य वस्तुनो निष्ठेति दृश्यते, अब्रह्मात्मकतया तत्तत्तन्त्राभिहितानां तत्त्वानां <strong>सर्वं</strong> <strong>खल्विदं</strong> <strong>ब्रह्म</strong> (छा.३.१४.१) <strong>विश्वं</strong> <strong>नारायण</strong>: (तै.नारा.१३) इत्यादिना सर्वस्य ब्रह्मात्मकतामनुसन्दधानस्य नारायण एव निष्ठेति प्रतीयत इत्यर्थ:।</p>
<p><strong>(</strong><strong>उक्तार्थस्य वचनान्तरेण विशदीकरणम्</strong><strong>)</strong></p>
<p>अतो वेदान्तवेद्य: परब्रह्मभू तो नारायण: स्वयमेव पञ्चरात्रस्य कृत्स्नस्य वक्तेति, तत्स्वरूपतदुपासनाभिधायि तत्तन्त्रमिति च तस्मिन्नितरतन्त्रसामान्यं न केनचिदुद्भायितुं शक्यम्। अतस्तत्रैवेदमुच्यते <strong>एवमेकं</strong> <strong>सांख्ययोगं</strong> <strong>वेदारण्यकमेव</strong> <strong>च।</strong> <strong>परस्पराङ्गान्येतानि</strong> <strong>पञ्चरात्रं</strong> <strong>तु</strong> <strong>कथ्यते</strong> (म.भा.शा.मो.३४९.८१) इति। सांख्यं च योगश्च सांख्ययोगम्, वेदाश्चारण्यकानि च वेदारण्यकम्, परस्पराङ्गान्येतानि एकतत्त्वप्रतिपादनपरतयैकीभूतानि एकं पञ्चरात्रमिति कथ्यते।</p>
<p><strong>(</strong><strong>सर्वस्य पाञ्चरात्रस्य एकत्वोक्तिविशदीकारः</strong><strong>)</strong></p>
<p>एतदुक्तं भवति – &nbsp;सांख्योक्तानि पञ्चविंशतितत्त्वानि, योगोक्तं च यमनियमाद्यात्मकं योगम्, वेदोदितकर्मस्वरूपाण्यङ्गीकृत्य तत्त्वानां ब्रह्मात्मकत्वं, योगस्य च ब्रह्मोपासनप्रकारत्वं कर्मणां च तदाराधनरूपतामभिदधति, ब्रह्मस्वरूपं प्रतिपादयन्त्यारण्यकानि। एतदेव परेण ब्रह्मणा नारायणेन स्वयमेव पञ्चरात्रतन्त्रे विशदीकृतम् – इति।</p>
<p><strong>(</strong><strong>शारीरके तन्त्रान्तरनिराकरणस्याशयः</strong><strong>)</strong></p>
<p>शारीरके च सांख्योक्ततत्त्वानामब्रह्मात्मकतामात्रं निराकृतम्; न स्वरूपम्। योगपाशुपतयोश्चेश्वरस्य केवलनिमित्तकारणता, परावरतत्त्वविपरीतकल्पना, वेदबहिष्कृताचारो निराकृत:; न योगस्वरूपम्, पशुपतिस्वरूपं च। अत: <strong>सांख्यं</strong> <strong>योग</strong>: <strong>पञ्चरात्रं</strong> <strong>वेदा</strong>: <strong>पाशुपतं</strong> <strong>तथा।</strong> <strong>आत्मप्रमाणान्येतानि</strong> <strong>न</strong> <strong>हन्तव्यानि</strong> <strong>हेतुभि</strong>: (म.भा.शा.मो.३५०.६३) इत्यपि तत्तदभिहिततत्तत्स्वरूपमात्रमङ्गीकार्यम्, जिनसुगताभिहिततत्त्ववत्सर्वं न बहिष्कार्यमित्युच्यते। <strong>यथागमं</strong> <strong>यथान्यायं</strong> <strong>निष्ठा</strong> <strong>नारायण</strong>: <strong>प्रभु</strong>: (म.भा.शा.मो.३५०.६८) इत्यनेनैकार्थ्यात् ॥४२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>उत्पत्त्यसम्भवाधिकरणम्॥८॥</strong></p>
<p style="text-align: center;"><strong>(</strong><strong>पाञ्चरात्राधिकरणम्</strong><strong>)</strong></p>
<p style="text-align: center;"><strong>इति</strong> <strong>श्रीभगवद्रामानुजविरचिते</strong> <strong>शारीरकमीमांसाभाष्ये</strong> <strong>द्वितीयस्याध्यायस्य</strong> <strong>द्वितीय</strong>:<strong>पाद</strong>:<strong>॥२॥</strong></p>
		</div>