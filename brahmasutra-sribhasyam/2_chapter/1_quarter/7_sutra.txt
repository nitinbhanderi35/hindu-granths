<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>इतरव्यपदेशाधिकरणम्॥७॥</strong></p>
<p style="text-align: center;"><strong>(</strong><strong>अधिकरणार्थः – जगत्स्रष्टुर्ब्रह्मणः स्वहिताकरणादिदोषप्रसङ्गनिवारणम् सू.21-23</strong><strong>)</strong></p>
<p><strong>१५९</strong>. <strong>इतरव्यपदेशाद्धिताकारणादिदोषप्रसक्ति</strong>: <strong>॥</strong> <strong>२</strong>–<strong>१</strong>–<strong>२१</strong> <strong>॥</strong></p>
<p><strong>(</strong><strong>अवान्तरसङ्गतिः</strong><strong>)</strong></p>
<p>जगतो ब्रह्मानन्यत्वं प्रतिपादयद्भि: तत्त्वमसि (छा.६.८.७) <strong>अयमात्मा</strong> <strong>ब्रह्म</strong> (बृ.६.४.५) इत्यादिभर्जीवस्यापि ब्रह्मानन्यत्वं व्यपदिश्यत इत्युक्तम्।</p>
<p><strong>(</strong><strong>सूत्राशयविशदीकरणम्</strong><strong>)</strong></p>
<p>तत्रेदं चोद्यते; यदीतरस्य जीवस्य ब्रह्मभावोऽमीभिर्वाक्यैर्व्यपदिश्यते, तदा ब्रह्मण: सार्वज्ञ्यसत्यसङ्कल्पत्वादियुक्तस्यात्मनो हितरूपजगदकरणमहितरूपजगत्करणमित्यादयो दोषा: प्रसज्येरन्। आध्यात्मिकाधिदैविक- आधिभौतिकानन्तदु:खाकरं चेदं जगत्; न चेदृशे स्वानर्थे स्वाधीनो बुद्धिमान् प्रवर्तते ॥</p>
<p>जीवाद्ब्रह्मणो भेदवादिन्यश्श्रुतयो जगद्ब्रह्मणोरनन्यत्वं वदता त्वयैव परित्यक्ता:, भेदे सत्यनन्यत्वासिद्धे:॥</p>
<p><strong>(</strong><strong>भास्करमतानुवाद-तद्दूषणे</strong><strong>)</strong></p>
<p>औपाधिकभेदविषया भेदश्रुतय: स्वाभाविकाभेदविषयाश्चाभेदश्रुतय इतिचेत् –</p>
<p>तत्रेदं वक्तव्यम् – स्वभावत: स्वस्मादभिन्नं जीवं किमनुपहितं जगत्कारणं ब्रह्म जानाति वा, न वा; न जानाति चेत् – सर्वज्ञत्वहानि:; जानाति चेत् – स्वस्मादभिन्नस्य जीवस्य दु:खं स्वदु:खमिति जानतो ब्रह्मणो हिताकरणाहितकरणादिदोषप्रसक्तिरनिवार्या॥</p>
<p><strong>(</strong><strong>ब्रह्माज्ञानवादिनः अस्मिन्नधिकरणे अनवकाशः</strong><strong>)</strong></p>
<p>जीवब्रह्मणोरज्ञानकृतो भेद:,&nbsp; तद्विषया भेदश्रुतिरिति चेत् – तत्रापि जीवाज्ञानपक्षे पूर्वोक्तो विकल्पस्तत्फलं च तदवस्थम्। ब्रह्माज्ञानपक्षे स्वप्रकाशस्वरूपस्य ब्रह्मणोऽज्ञानसाक्षित्वं तत्कृतजगत्सृष्टिश्च न सम्भवति। अज्ञानेन प्रकाशस्तिरोहितश्चेत् तिरोधानस्य प्रकाशनिवृत्तिकरत्वेन प्रकाशस्यैव स्वरूपत्वात्स्वरूपनिवृत्तिरेवेति स्वरूपनाशादिदोषसहस्रं प्रागेवोदीरितम् । अत इदमसङ्गतं ब्रह्मणो जगत्कारणत्वम्॥२१॥</p>
<p><strong>(</strong><strong>श्रुतिभिः ब्रह्मणः जीवार्थान्तरत्वसमर्थनम्</strong><strong>)</strong></p>
<p>इति प्राप्येऽभिधीयते</p>
<p><strong>१६०</strong>. <strong>अधिकन्तु</strong> <strong>भेदनिर्देशात्</strong> <strong>॥</strong> <strong>२</strong>–<strong>१</strong>–<strong>२२</strong> <strong>॥</strong></p>
<p>तु शब्द: पक्षं व्यावर्तयति; आध्यात्मिकादिदु:खयोगार्हात्प्रत्यगात्मन: अधिकं अर्थान्तरभूतं ब्रह्म। कुत:, भेदनिर्देशात् – प्रत्यगात्मनो हि भेदेन निर्दिश्यते परं ब्रह्म – <strong>य</strong> <strong>आत्मनि</strong> <strong>तिष्ठन्नात्मनोऽन्तरो</strong> <strong>यमात्मा</strong> <strong>न</strong> <strong>वेद</strong> <strong>यस्यात्मा</strong> <strong>शरीरं</strong> <strong>य</strong> <strong>आत्मानमन्तरो</strong> <strong>यमयति</strong> <strong>स</strong> <strong>त</strong> <strong>आत्माऽन्तर्याम्यमृत</strong>: (बृ.५.७.२२) <strong>पृथगात्मानं</strong> <strong>प्रेरितारं</strong> <strong>च</strong> <strong>मत्वा</strong> <strong>जुष्टस्ततस्तेनामृतत्वमेति</strong> (श्वे.१.६) <strong>स</strong> <strong>कारणं</strong> <strong>करणाधिपाधिप</strong>: (श्वे.६.९) <strong>तयोरन्य</strong>: <strong>पिप्पलं</strong> <strong>स्वाद्वत्ति</strong> <strong>अनश्नन्नन्यो</strong> <strong>अभिचाकशीति</strong> (श्वे.४.६) <strong>ज्ञाज्ञौ</strong> <strong>द्वावजावीशनीशौ</strong> (श्वे.१.९) <strong>प्राज्ञेनाऽत्मना</strong> <strong>सम्परिष्वक्त</strong>: (बृ.६.३.२१) प्राज्ञेनात्मनाऽन्वारूढ<strong>:</strong> (बृ.६.३.३५) <strong>अस्मान्मायी</strong> <strong>सृजते</strong> <strong>विश्वमेतत्</strong> <strong>तस्मिंश्चान्यो</strong> <strong>मायया</strong> <strong>सन्निरुद्ध</strong>: (श्वे.४.९) <strong>प्रधानक्षेत्रज्ञपतिर्गुणेश</strong>: (श्वे.६.१६) <strong>नित्यो</strong> <strong>नित्यानां</strong> <strong>चेतनश्चेतनानामेको</strong> <strong>बहूनां</strong> <strong>यो</strong> <strong>विदधाति</strong> <strong>कामान्</strong> (श्वे.६.१३) <strong>योऽव्यक्तमन्तरे</strong> <strong>सञ्चरन्</strong> <strong>यस्याव्यक्तं</strong> <strong>शरीरं</strong> <strong>यमव्यक्तं</strong> <strong>न</strong> <strong>वेद</strong>, <strong>योऽक्षरमन्तरे</strong> <strong>सञ्चरन्</strong> <strong>यस्याक्षरं</strong> <strong>शरीरं</strong> <strong>यमक्षरं</strong> <strong>न</strong> <strong>वेद</strong> <strong>एष</strong> <strong>सर्वभूतान्तरात्माऽपहतपाप्मा</strong> <strong>दिव्यो</strong> <strong>देव</strong> <strong>एको</strong> <strong>नारायण</strong>: (सुबाल.७) इत्यादिभि:॥२२॥</p>
<p><strong>(</strong><strong>चेतनस्य ब्रह्मभावासाङ्गत्यं वस्तुविरोधात्</strong><strong>)</strong></p>
<p><strong>१६१</strong>. <strong>अश्मादिवच्च</strong> <strong>तदनुपपत्ति</strong>: <strong>॥</strong> <strong>२</strong>–<strong>१</strong>–<strong>२३</strong> <strong>॥</strong></p>
<p>अश्मकाष्ठलोष्टतृणादीनामत्यन्तहेयानां सततविकारास्पदानामचिद्विशेषाणां निरवद्य-निर्विकारनिखिलहेयप्रत्यनीककल्याणैकतानस्वेतरसमस्तवस्तुविलक्षणानन्तज्ञानानन्दैकस्वरूप-नानाविधानन्तमहाविभूति-ब्रह्मस्वरूपैक्यं यथा नोपपद्यते, तथा चेतनस्याप्यनन्तदु:खयोगार्हास्य खद्योतकल्पस्य <strong>अपहतपाप्मा</strong> (छा.८.१.५) इत्यादिवाक्यावगतसकलहेयप्रत्यनीक-अनवधिकातिशय- असङ्ख्येयकल्याणगुणाकरब्रह्मभावानुपपत्ति: ॥</p>
<p><strong>(</strong><strong>जीवब्रह्मणोर्भेदेऽपि सामानाधिकरण्यादिनिर्वाहप्रकारः</strong><strong>)</strong></p>
<p>सामानाधिकरण्यनिर्देश: <strong>यस्यात्मा</strong> <strong>शरीरम्</strong> (बृ.५.७.२२) इत्यादिश्रुतेर्जीवस्य ब्रह्मशरीरत्वाद्ब्रह्मणो जीवशरीरतया तदात्मत्वेनावस्थितेर्जीवप्रकारब्रह्मप्रतिपादनपरश्चैतदविरोधी, प्रत्युतैतस्यार्थस्योपपादकश्चेति <strong>अवस्थितेरिति</strong> <strong>काशकृत्स्न</strong>: (ब्र.सू.१.४.२२) इत्यादिभिरसकृत् उपपादितम्। अतस्सर्वावस्थं ब्रह्म&nbsp; चिदचिद्वस्तुशरीरमिति सूक्ष्मचिदचिद्वस्तुशरीरं ब्रह्म कारणम्; तदेव ब्रह्म स्थूलचिदचिद्वस्तुशरीरं जगदाख्यं कार्यमिति जगद्ब्रह्मणो: सामानाधिकरण्योपपत्ति:, जगतो ब्रह्मकार्यत्वम्, ब्रह्मणोऽनन्यत्वम्, अचिद्वस्तुनो जीवस्य च ब्रह्मणश्च परिणामित्वदु:खित्वकल्याणगुणाकरत्वस्वभावासङ्कर: सर्वश्रुत्यविरोधश्च भवति। <strong>सदेव</strong> <strong>सोम्येदमग्र</strong> <strong>आसीदेकमेव</strong> (छा.६.२.१) इत्यविभागावस्थायामप्यचिद्युक्तजीवस्य ब्रह्मशरीरतया सूक्ष्मरूपेणावस्थानमवश्याभ्युपगन्तव्यम्, <strong>वैषम्यनैर्घृण्ये</strong> <strong>न</strong> <strong>सापेक्षत्वात्</strong> (ब्र.सू.२.१.३४) <strong>न</strong> <strong>कर्माविभागादिति</strong> <strong>चेन्नानादित्वादुपपद्यते</strong> <strong>चाप्युपलभ्यते</strong> <strong>च</strong> (ब्र.सू.२.१.३५) इति सूत्रद्वयोदितत्वात्तदानीमपि सूक्ष्मरूपेणावस्थानस्य। अविभागस्तु नामरूपविभागाभावादुपपद्यते। अतो ब्रह्मकारणत्वं सम्भवत्येव।</p>
<p><strong>(</strong><strong>उक्तसूत्रद्वयस्य परोक्तेऽर्थे असाङ्गत्यम्</strong><strong>)</strong></p>
<p>ये पुनरस्यैव जीवस्याविद्यावियुक्तावस्थामभिप्रेत्येमं भेदं वर्णयन्ति, तेषामिदं सर्वमसङ्गतं स्यात्; न हि तदवस्थस्य सर्वज्ञत्वं, सर्वेश्वरत्वं, समस्तकारणत्वं, सर्वात्मत्वं, सर्वनियन्तृत्वमित्यादीनि सन्ति। अनेनैव रूपेण ह्याभि: श्रुतिभि: प्रत्यगात्मनो भेद: प्रतिपाद्यते; तस्य सर्वस्याविद्यापरिकल्पितत्वात्। तत्सर्वं ह्यविद्यापरिकल्पितं त्वन्मते। न चाविद्यापरिकल्पितस्याविद्यावस्थायां शुक्तिकारजतादिभेदवत्परस्परभेदोऽत्र सूत्रकारेण <strong>अधिकन्तु</strong> <strong>भेदनिर्देशात्</strong> (ब्र.सू.२.१.२२) इत्यादिषु प्रतिपाद्यते; ब्रह्मजिज्ञासा कर्तव्येति जिज्ञास्यतया प्रक्रान्तस्य ब्रह्मणो जगज्जन्मादिकारणस्य वेदान्तवेद्यत्वम्, तस्य च स्मृतिन्यायविरोधपरिहारश्च क्रियते।</p>
<p><strong>(</strong><strong>अस्मिन्नधिकरणे अधिकं त्विति सूत्रस्य पौनरुक्त्यपरिहारः</strong><strong>)</strong></p>
<p><strong>अपीतौ</strong> <strong>तद्वत्प्रसङ्गादसमञ्जसम्</strong> (ब्र.सू.२.१.८) <strong>न</strong> <strong>तु</strong> <strong>दृष्टान्तभावात्</strong> (ब्र.सू.२.१.९) इति सूत्रद्वयमेतदधिकरणसिद्धमनुवदति; तत्र हि विलक्षणयो: कार्यकारणभावसम्भव एवाधिकरणार्थ:। <strong>असदिति</strong> <strong>चेन्न</strong> <strong>प्रतिषेधमात्रत्वात्</strong> (शारी.२-१-७) इति च पूर्वाधिकरणस्थमनुवदति ॥२३॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>इतरव्यपदेशाधिकरणम्॥</strong> <strong>७॥</strong></p>
		</div>