<div class="elementor-widget-container">
			
<p> </p>


<p style="text-align: center;"><strong>श्रीशारीरकमीमांसाभाष्ये</strong> <strong>भोक्त्रापत्त्यधिकरणम्॥</strong> <strong>५</strong> <strong>॥</strong></p>
<p style="text-align: center;"><strong>(</strong><strong>अधिकरणार्थः – परस्य ब्रह्मणः शरीरसम्बन्धाशङ्कितभोक्तृतानिरासः</strong><strong>)</strong></p>
<p><strong>१५२</strong>. <strong>भोक्त्रापत्तेरविभागश्चेत्स्याल्लोकवत्</strong> <strong>॥</strong> <strong>२</strong>–<strong>१</strong>–<strong>१४</strong> <strong>॥</strong></p>
<p><strong>(</strong><strong>सङ्गतिः – सूत्रार्थविवरणम्</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; पुनरपि साङ्ख्य: प्रत्यवतिष्ठते – यदुक्तं, स्थूलसूक्ष्मचिदचिद्वस्तुशरीरस्य परस्य ब्रह्मण: कार्यकारणरूपत्वाज्जीवब्रह्मणोस्स्वभावविभाग उपपद्यते – इति ।</p>
<p>&nbsp;&nbsp;&nbsp;&nbsp;&nbsp; स तु विभागो न सम्भवति – ब्रह्मणस्सशरीरत्वे तस्य भोक्तृत्वापत्ते:, सशरीरत्वे जीवस्येवेश्वरस्यापि सशरीरत्वप्रयुक्तसुखदु:खयो: भोक्तृत्वस्यावर्जनीयत्वात् &nbsp;॥</p>
<p><strong>(</strong><strong>अधिकरणारम्भाक्षेपपरिहारौ</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ननु च <strong>सम्भोगप्राप्तिरितिचेन्न</strong> <strong>वैशेष्यात्</strong> (शारी.१.२.८) इत्यत्रेश्वरस्य भोगप्रसङ्गपरिहार उक्त:, नैवम् तत्र ह्युपास्यतया हृदयायतने सन्निहितस्य शरीरान्तर्वर्तित्वमात्रेण भोगप्रसङ्गो न विद्यत इत्युक्तम्, इह तु जीववद्ब्रह्मणोऽपि शरीरत्वे तद्वदेव सुखदु:खयोर्भोक्तृत्वप्रसङ्गो दुर्वार इत्युच्यते; दृश्यते हि सशरीराणां जीवानां शरीरगतबालत्वस्थविरत्वादिविकारासम्भवेऽपि शरीरधातुसाम्यवैषम्यनिमित्तसुखदु:खयोग:। श्रुतिश्च <strong>न</strong> <strong>ह</strong> <strong>वै</strong> <strong>सशरीरस्य</strong> <strong>सत</strong>: <strong>प्रियाप्रिययोः अपहतिरस्ति</strong> <strong>अशरीरं</strong> <strong>वा</strong> <strong>व</strong> <strong>सन्तं</strong> <strong>न</strong> <strong>प्रियाप्रिये</strong> <strong>स्पृशत</strong>: (छां.८.१२.१) इति ॥</p>
<p><strong>(</strong><strong>पूर्वभार्थः</strong><strong>)</strong></p>
<p>&nbsp;&nbsp;&nbsp;&nbsp;&nbsp; अतस्सशरीरब्रह्मकारणवादे जीवेश्वरस्वभावविभागासम्भवात्केवलब्रह्मकारणवादे मृत्सुवर्णादि-वत् जगद्गतापुरुषार्थादिसर्वविशेषाश्रयत्व-प्रसङ्गाच्च प्रधानकारणवाद एव ज्यायानिति चेत् –</p>
<p><strong>(</strong><strong>सिद्धान्तार्थः</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; अत्रोत्तरं स्याल्लोकवत् – इति। स्यादेव विभागो जीवेश्वरस्वभावयो:; न हि जीवस्य शरीरधातुसाम्यवैषम्यनिमित्तं सुखदु:खयोर्भोक्तृत्वं सशरीरत्वकृतम्, अपि तु पुण्यपापरूपकर्मकृतम्। <strong>न</strong> <strong>ह</strong> <strong>वै</strong> <strong>सशरीरस्य</strong> (छां.८.१२.१) इत्यपि कर्मारब्धदेहविषयम्, <strong>स</strong> <strong>एकधा</strong> <strong>भवति</strong> <strong>त्रिधा</strong> <strong>भवति</strong> (छा.७.२६.२) <strong>स</strong> <strong>यदि</strong> <strong>पितृलोककामो</strong> <strong>भवति</strong> (छा.८.२.१) <strong>स</strong> <strong>तत्र</strong> <strong>पर्येति</strong> <strong>जक्षत्क्रीडन्</strong> <strong>रममाण</strong>: (छा.८.१२.३) इति कर्मबन्धविनिर्मुक्तस्याविर्भूतस्वरूपस्य सशरीरस्यैवापुरुषार्थगन्धाभावात्। अपहतपाप्मनस्तु परमात्मनस्स्थूलसूक्ष्मरूपकृत्स्नजगच्छरीरत्वेऽपि कर्मसम्बन्धगन्धो नास्तीति नतरामपुरुषार्थगन्धप्रसङ्ग: ॥</p>
<p><strong>(</strong><strong>सूत्रोक्तदृष्टान्तार्थविशदीकरणम्</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong>लोकवत् – यथा लोके राजशासनानुवर्तिनां तदतिवर्तिनां च राजानुग्रहनिग्रहकृतसुखदु:ख-योगेऽपि न शरीरित्वमात्रेण शासके राज्ञ्यपि शासनानुवृत्त्यतिवृत्तिनिमित्त-सुखदु:खयोर्भोक्तृत्वप्रसङ्ग:। यथाह – द्रमिडभाष्यकार: <strong>यथा</strong> <strong>लोके</strong> <strong>राजा</strong> <strong>प्रचुरदन्दशूके</strong> <strong>घोरेऽनर्थसङ्कटेऽपि</strong> <strong>प्रदेशे</strong> <strong>वर्तमानो</strong> <strong>व्यजनाद्यवधूतदेहो</strong> <strong>दोषैर्न</strong> <strong>स्पृश्यते</strong>, <strong>अभिप्रेतांश्च</strong> <strong>लोकान्</strong> <strong>परिपालयति</strong>, <strong>भोगांश्च</strong> <strong>गन्धादीनविश्वजनोपभोग्यान्धारयति</strong>, <strong>तथाऽसौ</strong> <strong>लोकेश्वरो</strong> <strong>भ्रमत्स्वसामर्थ्यचामरो</strong> <strong>दोषैर्न</strong> <strong>स्पृश्यते</strong>, <strong>रक्षति</strong> <strong>च</strong> <strong>लोकान्ब्रह्मलोकादीन्</strong>, <strong>भोगांश्चाविश्वजनोपभोग्यान्धारयति</strong> <strong>इति</strong> मृत्सुवर्णादिवद्ब्रह्मस्वरूपपरिणामस्तु नैवाभ्युपगम्यते, अविकारत्व-निर्दोषत्वादिश्रुते:॥</p>
<p><strong>(</strong><strong>अन्यथा व्याख्यानानुवादः, तद्दूषणं च</strong><strong>)</strong></p>
<p>&nbsp;&nbsp;&nbsp;&nbsp;&nbsp; यत्तु परैर्ब्रह्मकारणवादे भोक्तृभोग्यविभागाभावमाशङ्क्य समुद्रफेनतरङ्गदृष्टान्तेन विभागप्रतिपादनपरं सूत्रं व्याख्यातम्; तदयुक्तम्, अन्तर्भावितशक्त्यविद्योपाधिकाद् ब्रह्मणस्सृष्टिं अभ्युपगच्छतामेवं आाक्षेपपरिहारयोरसङ्गतत्वात्, कारणान्तर्गतशक्त्यविद्योपाध्युपहितस्य भोक्तृत्वादुपाधेश्च भोग्यत्वात्। विलक्षणयोस्तयो: परस्परभावापत्तिर्हि न सम्भवति ।</p>
<p><strong>(</strong><strong>स्वरूपपरिणामनिबन्धनतयाऽपि शङ्का-परिहारयोरनुपपत्तिः</strong><strong>)</strong></p>
<p>&nbsp;&nbsp;&nbsp;&nbsp;&nbsp; स्वरूपपरिणामस्तु तैरपि नाभ्युपेयते, <strong>न</strong> <strong>कर्माविभागादिति</strong> <strong>चेन्नानादित्वात्</strong> (ब्र.सू.२.१.३५) इति क्षेत्रज्ञानां तद्गतकर्मणां चानादित्वप्रतिपादनात्। स्वरूपपरिणामाभ्युपगमेऽपि भोक्तृभोग्याविभागाशङ्का कस्यचिदपि न जायते, मृत्सुवर्णादिपरिणाम-रूपघटशरावकटकमकुटादिविभागवद्भोक्तृभोग्यविभागोपपत्ते:। स्वरूपपरिणामे च ब्रह्मण एव भोक्तृभोग्यत्वापत्तिरिति पुनरप्यसामञ्जस्यमेव॥१४॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>भोक्त्रापत्त्यधिकरणम्॥</strong> <strong>५॥</strong></p>		</div>