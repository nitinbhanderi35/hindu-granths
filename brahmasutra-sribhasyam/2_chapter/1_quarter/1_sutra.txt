<div class="elementor-widget-container">
			<p style="text-align: center;"><strong>श्रीभगवद्रामानुजविरचिते</strong> <strong>श्रीशारीरकमीमांसाभाष्यम्</strong></p>
<p style="text-align: center;"><strong>(</strong><strong>द्वितीयः अविरोधाध्यायः</strong><strong>)</strong></p>
<p style="text-align: center;"><strong>(</strong><strong>अधिकरणानि – 33 सूत्राणि – 149</strong><strong>)</strong></p>
<p style="text-align: center;"><strong>(</strong><strong>अध्यायार्थः&nbsp; निखिलजगदेककारणं ब्रह्म वेदान्तवेद्यम् इति प्रथमाध्यायोक्तार्थ्यस्य सम्भावनीयसमस्तप्रकारदुर्धर्षणत्वप्रतिपादनम्</strong><strong>)</strong></p>
<ol start="5">
<li style="text-align: center;"><strong> ॥ प्रथमः स्मृतिपादः ॥</strong></li>
</ol>
<p style="text-align: center;"><strong>(</strong><strong>अधि – 10, सूत्राणि – 36</strong><strong>)</strong></p>
<p style="text-align: center;"><strong>(</strong><strong>पादार्थः&nbsp; – ब्रह्मणः जगत्कारणत्ववादिनां वेदान्तानां, कापिलस्मृतिविरोधपरिहारः</strong><strong>)</strong></p>
<p style="text-align: center;"><strong>स्मृत्यधिकरणम्॥१॥</strong></p>
<p style="text-align: center;"><strong>(</strong><strong>अधिकरणार्थः – ब्रह्मणः जगत्कारणत्ववादिनां वेदान्तानां. कापिलस्मृतिविरोधशङ्कानिरासः</strong><strong>)</strong></p>
<p><strong>१३९</strong>. <strong>स्मृत्यनवकाशदोषप्रसङ्ग</strong> <strong>इति</strong> <strong>चेन्नान्यस्मृत्यनवकाशदोषप्रसङ्गात्</strong> <strong>॥</strong> <strong>२</strong>–<strong>१</strong>–<strong>१</strong> <strong>॥</strong></p>
<p><strong>(</strong><strong>सङ्गतिनिरूपणार्थं प्रथमाध्यायार्थसङ्ग्रहः</strong><strong>)</strong></p>
<p>प्रथमेऽध्याये प्रत्यक्षादिप्रमाणगोचरादचेतनात्तत्संसृष्टात्तद्वियुक्ताच्च चेतनादर्थान्तरभूतं निरस्तनिखिलाविद्या-द्यपुरुषार्थगन्धमनन्तज्ञानानन्दैकतानमपरिमितोदारगुणसागरं निखिलजगदेककारणं सर्वान्तरात्मभूतं परं ब्रह्म वेदान्तवेद्यमित्युक्तम्॥</p>
<p><strong>(</strong><strong>द्वितीयाध्यायार्थसारः</strong><strong>)</strong></p>
<p>अनन्तरमस्यार्थस्य सम्भावनीयसमस्तप्रकारदुर्धर्षणत्वप्रतिपादनाय द्वितीयोऽध्याय आरभ्यते।</p>
<p><strong>(</strong><strong>आद्याधिकरणकृत्यम्, अधिकरणारम्भाक्षेपतत्परिहारौ</strong><strong>)</strong></p>
<p>प्रथमं तावत्कपिलस्मृतिविरोधाद्वेदान्तानामतत्परत्वमाशङ्क्य तन्निराक्रियते। कथं स्मृतिविरोधाच्छ्रुतेरन्यपरत्वम्? उक्तं हि । <strong>विरोधे</strong> <strong>त्वनपेक्ष्यं</strong> <strong>स्यात्</strong> (जै.सू.१.३.३) इति श्रुतिविरुद्धायास्स्मृतेरनादरणीयत्वम्।&nbsp; सत्यम्, औदुम्बरीं स्पृष्ट्वोद्गायेत् इत्यादिषु स्वत एवार्थनिश्चयसम्भवात्तद्विरुद्धा स्मृतिरनादरणीयैव; इह तु वेदान्तवेद्यतत्त्वस्य दुरवबोधत्वेन परमर्षिप्रणीतस्मृतिविरोधे सत्ययमर्थ इति निश्चयायोगात् स्मृत्या श्रुतेरतत्परत्वोपपादनमविरुद्धम्।</p>
<p><strong>(</strong><strong>कापिलस्मृतेः अनवकाशत्वापत्त्या वेदान्तैरबाध्यता</strong><strong>)</strong></p>
<p>एतदुक्तं भवति – प्राचीनभागोदितनिखिलाभ्युदयसाधन- भूताग्निहोत्रदर्शपूर्णमास-ज्योतिष्टोमादिकर्माणि यथावदभ्युपगच्छता श्रुतिस्मृतीतिहासपुराणेषु <strong>ऋषिं</strong> <strong>प्रसूतं</strong> <strong>कपिलम्</strong> (श्वे.५.२) इत्यादिवाक्यैराप्तत्वेन सङ्कीर्तितेन परमर्षिणा कपिलेन परमनि:श्रेय-सतत्साधनावबोधित्वेन उपनिबद्धस्मृत्युपबृंहणेन विना अल्पश्रुतै: मन्दमतिभि: वेदान्तार्थनिश्चयायोगाद्यथाश्रुतार्थग्रहणे चाप्तप्रणीतायास्साङ्ख्यस्मृतेस्सकलाया एवानवकाशप्रसङ्गाच्च स्मृतिप्रसिद्ध एवार्थो वेदान्तवेद्य इति बलादभ्युपगमनीयम् – इति &nbsp;॥</p>
<p><strong>(</strong><strong>मन्वादिस्मृतीनां सावकाशत्वशङ्का-तन्निराकरणे</strong><strong>)</strong></p>
<p>न च वाच्यं मन्वादिस्मृतीनां ब्रह्मैककारणत्ववादिनीनामेवं सत्यनवकाशत्वदोषप्रसङ्ग इति; धर्मप्रतिपादनद्वारा प्राचीनभागोपबृंहण एव सावकाशत्वात्। अस्यास्तु कृत्स्नायास्तत्त्वप्रतिपादन-परत्वात् तथाऽनभ्युपगमे निरवकाशत्वमेव स्यात्। तदिदमाशङ्कते स्मृत्यनवकाशदोषप्रसङ्ग इति चेत् – इति॥</p>
<p><strong>(</strong><strong>सिद्धान्तारम्भः</strong><strong>)</strong></p>
<p><strong>(</strong><strong>तत्र अन्यस्मृतीनामाशयोपस्थापनम्</strong><strong>)</strong></p>
<p>तत्रोत्तरं – नान्यस्मृत्यनवकाशदोषप्रसङ्गात् – इति। अन्या हि मन्वादिस्मृतयो ब्रह्मैककारणतां वदन्ति; यथाऽऽह मनु: <strong>आसीदिदं</strong> <strong>तमोभूतम्</strong> (मनु.१.५) इत्यारभ्य <strong>ततस्स्वयर्म्भूभगवानव्यक्तो</strong> <strong>व्यञ्जयन्निदम्।</strong> <strong>महाभूतादिवृत्तौजा</strong>: <strong>प्रादुरासीत्तमोनुद</strong>: (मनु.१.६), <strong>सोऽभिध्याय</strong> <strong>शरीरात्स्वात्सिसृक्षुर्विविधा</strong>: <strong>प्रजा</strong>:<strong>।</strong> <strong>अप</strong> <strong>एव</strong> <strong>ससर्जादौ</strong> <strong>तासु</strong> <strong>वीर्यमपासृजत्</strong> (मनु.१.८) इति। भगवद्गीतासु च <strong>अहं</strong> <strong>कृत्स्नस्य</strong> <strong>जगत</strong>: <strong>प्रभव</strong>: <strong>प्रलयस्तथा</strong> (गी.७-६), <strong>अहं</strong> <strong>सर्वस्य</strong> <strong>प्रभवो</strong> <strong>मत्तस्सर्वं</strong> <strong>प्रवर्तते</strong> (भ.गी.१०.८) इति च। महाभारते <strong>कुतस्सृष्टमिदं</strong> <strong>सर्वं</strong> <strong>जगत्</strong> <strong>स्थावरजङ्गमम्॥</strong> <strong>प्रलये</strong> <strong>च</strong> <strong>कमभ्येति</strong> <strong>तन्मे</strong> <strong>ब्रूहि</strong> <strong>पितामह</strong> (म.भा.शा.८.९.१०) इति पृष्ट आह – <strong>नारायणो</strong> <strong>जगन्मूर्तिरनन्तात्मा</strong> <strong>सनातन</strong>: (म.भा.शान्तिपर्व २.२.३) इति। तथा <strong>तस्मादव्यक्तमुत्पन्नं</strong> <strong>विगुणं</strong> <strong>द्विजसत्तम</strong> इति। (म.भा.शा.मोक्ष.) <strong>अव्यक्तं</strong> <strong>पुरुषे</strong> <strong>ब्रह्मन्निष्क्रिये</strong> <strong>सम्प्रलीयते</strong> <strong>इति</strong> <strong>च।</strong> <strong>आह</strong> <strong>च</strong> <strong>भगवान्पराशर</strong>: <strong>विष्णोस्सकाशादुद्भूतं</strong> <strong>जगत्तत्रैव</strong> <strong>च</strong> <strong>स्थितम्।</strong> <strong>स्थितिसंयमकर्ताऽसौ</strong> <strong>जगतोऽस्य</strong> <strong>जगच्च</strong> <strong>स</strong>: इति (वि.पु.१.१.३१) <strong>आह</strong> <strong>चापस्तम्ब</strong><strong>:</strong> <strong>पू</strong><strong>:</strong> <strong>प्राणिनस्सर्व</strong> <strong>एव</strong> <strong>गुहाशयस्य</strong> <strong>अहन्यमानस्य</strong> <strong>विकल्मषस्य</strong> (आप.धर्म.२२.१.२) इत्यारभ्य <strong>तस्मात्काया</strong>: <strong>प्रभवन्ति</strong> <strong>सर्वे</strong> <strong>स</strong> <strong>मूलं</strong> <strong>शाश्वतिकस्स</strong> <strong>नित्य</strong>: (आप.धर्म.२३.१.२) इति ॥</p>
<p><strong>(</strong><strong>कापिलस्मृतेः वेदान्तानुपबृंहणता</strong><strong>)</strong></p>
<p>यदि कपिलस्मृत्या वेदान्तवाक्यार्थव्यवस्था स्यात्, तदैतासां सर्वासां स्मृतीनामनवकाशत्वरूपो महान् दोष: प्रसज्येत। अयमर्थ: – यद्यपि&nbsp; वेदान्तवाक्यानां अतिक्रान्तप्रत्यक्षादि – सकलेतरप्रमाणसम्भावनाभूमिभूतार्थप्रतिपादन – परत्वात्तदर्थ-वैशद्याय अल्पश्रुतानां प्रतिपत्तॄणां तदुपबृंहणमपेक्षितम्; तथापि तदर्थानुसारिणीनामाप्ततमप्रणीतानां बह्वीनां स्मृतीनां तदुपबृंहणाय प्रवृत्तानामनवकाशत्वं मा प्रसाङ्क्षीदिति श्रुतिविरुद्धार्था कपिलस्मृतिरुपेक्षणीया। उपबृंहणं च श्रुतिप्रतिपन्नार्थविशदीकरणम्, तच्च विरुद्धार्थया स्मृत्या न शक्यते कर्तुम् ॥</p>
<p><strong>(</strong><strong>मन्वादिस्मतीनां परमपुरुषाराधनरूपधर्मप्रतिपादकता</strong><strong>)</strong></p>
<p>न च एतासां स्मृतीनां प्राचीनभागोदितधर्मांशविशदीकरणेन सावकाशत्वम्; परब्रह्मभूतपरमपुरुषाराधनत्वेन धर्मान्विदधतीनामेतासामाराध्यभूतपरमपुरुषप्रतिपादनाभावे सति तदाराधनभूतधर्मप्रतिपादनासम्भवात्। तथाहि परमपुरुषाराधनरूपता सर्वेषां कर्मणां स्मर्यते <strong>यत</strong>: <strong>प्रवृत्तिर्भूतानां</strong> <strong>येन</strong> <strong>सर्वमिदं</strong> <strong>ततम्।</strong> <strong>स्वकर्मणा</strong> <strong>तमभ्यर्च्य</strong> <strong>सिद्धिं</strong> <strong>विन्दति</strong> <strong>मानव</strong>: (गी.१८-४६) <strong>ध्यायेन्नारायणं</strong> <strong>देवं</strong> <strong>स्नानादिषु</strong> <strong>च</strong> <strong>कर्मसु।</strong> <strong>ब्रह्मलोकमवाप्नोति</strong> <strong>न</strong> <strong>चेहावर्तते</strong> <strong>पुन</strong>: (दक्ष.स्मृ.) <strong>यैस्स्वकर्मपरैर्नाथ</strong> <strong>नरैराराधितो</strong> <strong>भवान्।</strong> <strong>ते</strong> <strong>तरन्त्यखिलामेतां</strong> <strong>मायामात्मविमुक्तये</strong> (वि.पु.५.३०.१६) इति ॥</p>
<p><strong>(</strong><strong>उक्तस्मृतीनां साधकत्वशङ्कातत्परिहारौ</strong><strong>)</strong></p>
<p>न च ऐहिकामुष्मिकसांसारिकफलसाधनकर्मप्रतिपादनेनैतासां सावकाशत्वम्; यतस्तेषामपि कर्मणां परमपुरुषाराधनत्वमेव स्वरूपम्; यथोक्तं <strong>येऽप्यन्यदेवताभक्ता</strong> <strong>यजन्ते</strong> <strong>श्रद्धयाऽन्विता</strong>:<strong>।</strong> <strong>तेऽपि</strong> <strong>मामेव</strong> <strong>कौन्तेय</strong> <strong>यजन्त्यविधिपूर्वकम्।</strong> <strong>अहं</strong> <strong>हि</strong> <strong>सर्वयज्ञानां</strong> <strong>भोक्ता</strong> <strong>च</strong> <strong>प्रभुरेव</strong> <strong>च।</strong> <strong>न</strong> <strong>च</strong> <strong>मामभिजानन्ति</strong> <strong>तत्त्वेनातश्च्यवन्ति</strong> <strong>ते</strong> (भ.गी.९.२३,२४) इति; तथा <strong>यज्ञैस्त्वमिज्यसे</strong> <strong>नित्यं</strong> <strong>सर्वदेवमयाच्युत।</strong> <strong>हव्यकव्यभुगेकस्त्वं</strong> <strong>पितृदेवस्वरूपधृक्</strong> (वि.पु.५.२०.९७) इति ॥</p>
<p><strong>(</strong><strong>आप्तत्वमात्रात् कपिलस्मृतेरादरणे अतिप्रसक्तिः</strong><strong>)</strong></p>
<p>यदुक्तम् – ऋषिं प्रसूतं कपिलम् (श्वे-५-२) इति कपिलस्याप्ततया सङ्कीर्तनात् तत्स्मृत्यनुसारेण वेदान्तार्थव्यवस्थापनं न्याय्यम् – इति; तदसत्, बृहस्पतेश्श्रुतिस्मृतिषु सर्वेषामतिशयितज्ञानानां निदर्शनत्वेन सङ्कीर्तनात्तत्प्रणीतेन लोकायतेन श्रुत्यर्थव्यवस्थापनप्रसक्ते: – इति॥१॥</p>
<p><strong>(</strong><strong>कपिलस्मृतेः भ्रान्तिमूलत्वोपपादनम्</strong><strong>)</strong></p>
<p>अथ स्यात् कपिलस्य स्वयोगमहिम्ना वस्तुयाथात्म्योपलब्धेस्तत्स्मृत्यनुसारेण वेदान्तार्थो व्यवस्थापयितव्य: – इति; अत उत्तरं पठति –</p>
<p><strong>१४०</strong>. <strong>इतरेषां</strong> <strong>चानुपलब्धे</strong>: <strong>॥</strong> <strong>२</strong>–<strong>१</strong>–<strong>२</strong> <strong>॥</strong></p>
<p>चशब्दस्तुशब्दार्थश्चोदिताशङ्कानिवृत्त्यर्थ:। इतरेषां – मन्वादीनां बहूनां स्वयोगमहिम-साक्षात्कृतपरावरतत्त्वयाथात्म्यानां निखिलजगद्भेषजभूतस्ववाक्यतया <strong>यद्वै</strong> <strong>किञ्च</strong> <strong>मनुरवदत् तद्भेषजम्</strong> (तै.सं.२.२.१०) इति श्रुतिप्रसिद्धानां कपिलदृष्टप्रकारेण तत्त्वानुपलब्धेः श्रुतिविरुद्धा कपिलोपलब्धिर्भ्रान्तिमूलेति न तया यथोक्तो वेदान्तार्थश्चालयितुं शक्य इति सिद्धम्॥२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>स्मृत्यधिकरणम्॥१॥</strong></p>
		</div>