<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>योगप्रत्युक्त्यधिकरणम्॥२॥</strong></p>
<p style="text-align: center;"><strong>(</strong><strong>अधिकरणार्थः – वेदान्तविरोधित्वात् योगतन्त्रस्य जगत्कारणत्वनिरूपणे सामर्थ्याभावनिरूपणम्</strong><strong>)</strong></p>
<p><strong>१४१</strong>. <strong>एतेन</strong> <strong>योग</strong>: <strong>प्रत्युक्त</strong>: <strong>॥</strong> <strong>२</strong>–<strong>१</strong>–<strong>३</strong> <strong>॥</strong></p>
<p><strong>(</strong><strong>सूत्रार्थविवरणम्</strong><strong>)</strong></p>
<p>एतेन – कापिलस्मृतिनिराकरणेन योगस्मृतिरपि प्रत्युक्ता। का पुनरत्राधिकाशङ्का यन्निराकरणाय न्यायातिदेश: –</p>
<p><strong>(</strong><strong>योगस्मृतेः वेदान्तोपबृंहणत्वशङ्का</strong><strong>)</strong></p>
<p>योगस्मृतावपीश्वराभ्युपगमान्मोक्षसाधनतया वेदान्तविहितयोगस्य चाभिधानाद्वक्तुः हिरण्यगर्भस्य सर्ववेदान्तप्रवर्तनाधिकृतत्वाच्च तत्स्मृत्या वेदान्तोपबृंहणं न्याय्यम् – इति॥</p>
<p><strong>(</strong><strong>योगस्मृतेः वेदान्तानुपबृंहणत्वनिरूपणम्</strong><strong>)</strong></p>
<p>परिहारस्तु- अब्रह्मात्मकप्रधानकारणवादान्निमित्तकारणमात्रेश्वराभ्युपगमाद्ध्यानात्मकस्य योगस्य ध्येयैकनिरूपणीयस्य ध्येयभूतयोरात्मेश्वरयोर्ब्रह्मात्मकत्वजगदुपादानतादिसर्वकल्याण-गुणात्मकत्व-विरहेणावैदिकत्वाद्वक्तुर्हिरण्यगर्भस्यापि क्षेत्रज्ञभूतस्य कदाचिद्रजस्तमोऽभिभवसम्भवात् च योगस्मृतिरपि तत्प्रणीतरजस्तमोमूलपुराणवद्भ्रान्तिमूलेति न तया वेदान्तोपबृंहणं न्याय्यम् – इति ॥३॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>योगप्रत्युक्त्यधिकरणम्॥२॥</strong></p>
		</div>