<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>कृत्स्नप्रसक्त्यधिकरणम्॥९॥</strong></p>
<p style="text-align: center;"><strong>(</strong><strong>अधिकरणार्थः – ब्रह्मणो निरवयवस्यापि जगत्कारणतायाः श्रुतिप्रतिपन्नतया नाऽसाङ्गत्यम्</strong><strong>)</strong></p>
<p><strong>१६४</strong>. <strong>कृत्स्नप्रसिक्तिर्निरवयवत्वशब्दकोपो</strong> <strong>वा</strong> <strong>॥</strong> <strong>२</strong>–<strong>१</strong>–<strong>२६</strong> <strong>॥</strong></p>
<p><strong>(</strong><strong>श्रुतिभिः ब्रह्मणि निरवयवत्वरूपैकत्वप्रतिपादनम्</strong><strong>)</strong></p>
<p><strong>सदेव</strong> <strong>सोम्येदमग्र</strong> <strong>आसीत्</strong> (छा.६.२.१) <strong>इदं</strong> <strong>वा</strong> <strong>अग्रे</strong> <strong>नैव</strong> <strong>किञ्चनासीत्</strong> (तै.यजु.२.अष्ट.२.५) <strong>आत्मा</strong> <strong>वा</strong> <strong>इदमेक</strong> <strong>एवाग्र</strong> <strong>आसीत्</strong> (ऐत.१.१.१) इत्यादिषु कारणावस्थायां ब्रह्मैकमेव निरवयवमासीदिति &nbsp;कारणावस्थायां निरस्तचिदचिद्विभागतया निरवयवं ब्रह्मैवासीदित्युक्तम्; तदविभागमेकं निरवयमेव <strong>ब्रह्म</strong> <strong>बहु</strong> <strong>स्याम्</strong> (छां.६२.३) इति सङ्कल्प्य आकाशवाय्वादिविभागं ब्रह्मादिस्तम्बपर्यन्तक्षेत्रज्ञविभागं चाभवदिति चोक्तम् ॥</p>
<p><strong>(</strong><strong>कृत्स्नैकदेशविकल्पतः, ब्रह्मणो जगत्कारणत्वानुपपत्तिशङ्का</strong><strong>)</strong></p>
<p>एवं सति तदेव परं ब्रह्म कृत्स्नं कार्यत्वेनोपयुक्तमित्यभ्युपगन्तव्यम्। अथ चिदंश: क्षेत्रज्ञविभागविभक्त:; अचिदंशश्चाकाशादिविभागविभक्त: इत्युच्यते, तदा <strong>सदेव</strong> <strong>सोम्येदमग्र</strong> <strong>आसीत्</strong> <strong>एकमेवाद्वितीयम्</strong> (छां.६.२.१) ब्रह्मैकमेव, आत्मैक एव इत्येवमादय: कारणभूतस्य ब्रह्मणो निरवयवत्ववादिनश्शब्दा: कुप्येयु: – बाधिता भवेयु:। यद्यपि&nbsp; सूक्ष्मचिदचिद्वस्तुशरीरं ब्रह्म कारणम्, स्थूलचिदचिद्वस्तुशरीरं ब्रह्म कार्यमित्यभ्युपगम्यते; तथापि शरीर्यंशस्यापि कार्यत्वाभ्युपगमादुक्तदोषो दुर्वार:। तस्य निरवयवस्य बहुभवनं च नोपपद्यते। कार्यत्वानुपयुक्तांशस्थितिश्च नोपपद्यते। तस्मादसमञ्जसमिवाभाति। अतो ब्रह्मकारणत्वं नोपपद्यते ॥२६॥</p>
<p><strong>(</strong><strong>श्रुत्यैकगम्यस्यार्थस्य तर्केणाप्रधृष्यता</strong><strong>)</strong></p>
<p>इत्याक्षिप्ते समाधत्ते –</p>
<p><strong>१६५</strong>. <strong>श्रुतेस्तु</strong> <strong>शब्दमूलत्वात्</strong> <strong>॥</strong> <strong>२</strong>–<strong>१</strong>–<strong>२७</strong> <strong>॥</strong></p>
<p>तु शब्द उक्तदोषं व्यावर्तयति। नैवमसामञ्जस्यम्; कुत:? श्रुते: श्रुतिस्तावन्निरवयवत्वं ब्रह्मणस्ततो विचित्रसर्गं चाह। श्रौतेऽर्थे यथाश्रुति प्रतिपत्तव्यमित्यर्थ:। ननु च श्रुतिरपि अग्निना सिञ्चेदितिवत्परस्परान्वयायोग्यमर्थं प्रतिपादयितुं न समर्था; अत आह – शब्दमूलत्वादिति। शब्दैकप्रमाणकत्वेन सकलेतरवस्तुविसजातीयत्वादस्यार्थस्य विचित्रशक्तियोगो न विरुद्ध्यत इति न सामान्यतो दृष्टं साधनं, दूषणं वा अर्हाति ब्रह्म॥२७॥</p>
<p><strong>१६६</strong>. <strong>आत्मनि</strong> <strong>चैवं</strong> <strong>विचित्राश्च</strong> <strong>हि</strong> <strong>॥</strong> <strong>२</strong>–<strong>१</strong>–<strong>२८</strong> <strong>॥</strong></p>
<p><strong>(</strong><strong>सामान्यतः अन्यत्र दृष्टस्य अन्यत्र तद्विसजातीये अनारोपणीयता</strong><strong>)</strong></p>
<p>किञ्च – एवं वस्त्वन्तरसंबन्धिनो धर्मस्य वस्त्वन्तरे चारोपणे सति, अचेतने घटादौ दृष्टा धर्मास्तद्विसजातीये चेतने नित्ये आत्मन्यपि प्रसज्यन्ते। तदप्रसक्तिश्च भावस्वभाववैचित्र्यात् इत्याह – विचित्राश्च हि इति; यथा अग्निजलादीनामन्योन्यविसजातीयानामौष्ण्यादिशक्तयश्च विसजातीया दृश्यन्ते; तद्वल्लोकदृष्टविसजातीये परे ब्रह्मणि तत्रतत्रादृष्टास्सहस्रश: शक्तयः सन्तीति न किञ्चिदनुपपन्नम् &nbsp;॥</p>
<p><strong>(</strong><strong>उक्तेऽर्थे पुराणाम्नायवचनोपष्टम्भः</strong><strong>)</strong></p>
<p>यथोक्तं भगवता पराशरेण – <strong>निर्गुणस्याप्रमेयस्य</strong> <strong>शुद्धस्याप्यमलात्मन</strong>:<strong>।</strong> <strong>कथं</strong> <strong>सर्गादिकर्तृत्वं</strong> <strong>ब्रह्मणोऽभ्युपगम्यते</strong> <strong>॥</strong> (वि.पु.अं.१.३.१) इति सामान्यदृष्ट्या परिचोद्य <strong>शक्तयस्सर्वभावानां</strong> <strong>अचिन्त्यज्ञानगोचरा</strong>:<strong>।</strong> <strong>यतोऽतो</strong> <strong>ब्रह्मणस्तास्तु</strong> <strong>सर्गाद्या</strong> <strong>भावशक्तय</strong>: <strong>॥</strong>&nbsp; <strong>भवन्ति</strong> <strong>तपतां</strong> <strong>श्रेष्ठ</strong> <strong>पावकस्य</strong> <strong>यथोष्णता</strong> (वि.पु.२.३) इति। श्रुतिश्च <strong>किं</strong> <strong>स्विद्वनं</strong> <strong>क</strong> <strong>उ</strong> <strong>स</strong> <strong>वृक्ष</strong> <strong>आसीद्यतो</strong> <strong>द्यावापृथिवी</strong> <strong>निष्टतक्षु</strong>:<strong>।</strong> <strong>मनीषिणो</strong> <strong>मनसा</strong> <strong>पृच्छतेदुतद्यदध्यतिष्ठद्भुवनानि</strong> <strong>धारयन्।</strong> <strong>ब्रह्म</strong> <strong>वनं</strong> <strong>ब्रह्म</strong> <strong>स</strong> <strong>वृक्ष</strong> <strong>आसीद्यतो</strong> <strong>द्यावापृथिवी</strong> <strong>निष्टतक्षु</strong>:<strong>।</strong> <strong>मनीषिणो</strong> <strong>मनसा</strong> <strong>विब्रवीमि</strong> <strong>वो</strong> <strong>ब्रह्माध्यतिष्ठद्भुवनानि</strong> <strong>धारयन्</strong> (यजु.२.अष्ट.२.७.) इति। सामान्यतो दृष्टं चोद्यं सर्ववस्तुविलक्षणे परे ब्रह्मणि नावतरतीत्यर्थ:॥ २८॥</p>
<p><strong>(</strong><strong>प्रधानादिकारणवादेऽपि निर्वाहदौस्स्थ्यम्</strong><strong>)</strong></p>
<p>इतश्च</p>
<p><strong>१६७</strong>. <strong>स्वपक्षदोषाच्च</strong> <strong>॥</strong> <strong>२</strong>–<strong>१</strong>–<strong>२९</strong> <strong>॥</strong></p>
<p>स्वपक्षे – प्रधानादिकारणवादे, लौकिकवस्तुविसजातीयत्वाभावेन प्रधानादे: लोकदृष्टा दोषास्तत्र भवेयुरिति सकलेतरविलक्षणं ब्रह्मैव कारणमभ्युपगन्तव्यम् । प्रधानं च निरवयवम्; तस्य निरवयवस्य कथमिव महदादिविचित्रजगदारम्भ उपपद्यते । सत्त्वं रजस्तम इति तस्यावयवा विद्यन्त इति चेत् – तत्रेदं विवेचनीयम्, किं सत्त्वरजस्तमसां समूह: प्रधानम्, उत सत्त्वरजस्तमोभिरारब्धं प्रधानम्;, अनन्तरे कल्पे प्रधानं कारणमिति स्वाभ्युपगमविरोध:। स्वाभ्युपेतसङ्ख्याविरोधश्च। तेषामपि निरवयवानां कार्यारम्भविरोधश्च। समूहपक्षे च तेषां निरवयवत्वेन प्रदेशभेदमनपेक्ष्य संयुज्यमानानां न स्थूलद्रव्यारम्भकत्वसिद्धि:। परमाणुकारणवादेऽपि तथैव अणवो निरंशा: निष्प्रदेशा: प्रदेशभेदमनपेक्ष्य परस्परं संयुज्यमाना अपि न स्थूलकार्यारम्भाय प्रभवेयु:॥ २९ ॥</p>
<p><strong>(</strong><strong>परमात्मनः स्वेतरसमस्तवैजात्येन सर्वशक्तिमत्वेन च श्रुतितः सिद्धिः</strong><strong>)</strong></p>
<p><strong>१६८</strong>. <strong>सर्वोपेता</strong> <strong>च</strong> <strong>तद्दर्शनात्</strong> <strong>॥</strong> <strong>२</strong>–<strong>१</strong>–<strong>३०</strong> <strong>॥</strong></p>
<p>सकलेतरवस्तुविसजातीया परा देवता सर्वशक्त्युपेता च। तथैव परां देवतां दर्शयन्ति हि श्रुतय:- <strong>पराऽस्य</strong> <strong>शक्तिर्विविधैव</strong> <strong>श्रूयते</strong> <strong>स्वाभाविकी</strong> <strong>ज्ञानबलक्रिया</strong> <strong>च</strong> (श्वे.६.७) तथा <strong>अपहतपाप्मा</strong> <strong>विजरो</strong> <strong>विमृत्युर्विशोको</strong> <strong>विजिघत्सोऽपिपास</strong>: (छा.८.१.५) इति सकलेतर-विसजातीयतां परस्या देवताया: प्रतिपाद्य सत्यकामस्सत्यसङ्कल्प<strong>:</strong> (छा.८.१.५) इति सर्वशक्तियोगं प्रतिपादयन्ति। तथा <strong>मनोमय</strong>: <strong>प्राणशरीरो</strong> <strong>भारूपस्सत्यसङ्कल्प</strong> <strong>आकाशात्मा</strong> <strong>सर्वकर्मा</strong> <strong>सर्वकामस्सर्वगन्धस्सर्वरस</strong>: <strong>सर्वमिदमभ्यात्तोऽवाक्यनारदर</strong>: (छा.३.१४.२) इति च॥ ३०॥</p>
<p><strong>(</strong><strong>देहेन्द्रियादिविरहिणोऽपि ब्रह्मणः श्रुतिसिद्धकारणत्वाविरोधः</strong><strong>)</strong></p>
<p><strong>१६९</strong>. <strong>विकरणत्वान्नेति</strong> <strong>चेत्तदुक्तम्।२</strong>–<strong>१</strong>–<strong>३१॥</strong></p>
<p>यद्यप्येकमेव ब्रह्म सकलेतरिवलक्षणं सर्वशक्ति; तथापि <strong>न</strong> <strong>तस्य</strong> <strong>कार्यं</strong> <strong>करणं</strong> <strong>च</strong> <strong>विद्यते</strong> (श्वे.६-८) इति करणविरहिणस्तस्य न कार्यारम्भस्सम्भवतीति चेत् – तत्रोत्तरं – शब्दमूलत्वात्, विचत्राश्च हि इत्युक्तम्। शब्दैकप्रमाणं सकलेतरिवलक्षणं तत्तत्करणविरहेणापि तत्तकार्यसमर्थमित्यर्थ:। तथाच श्रुति: – <strong>पश्यत्यचक्षुस्स</strong> <strong>शृणोत्यकर्ण</strong>: <strong>अपाणिपादो</strong> <strong>जवनो</strong> <strong>ग्रहीता</strong> (श्वे.३-१६) इत्येवमाद्या॥३१॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>कृत्स्नप्रसक्त्यधिकरणम्॥</strong> <strong>९॥</strong></p>
		</div>