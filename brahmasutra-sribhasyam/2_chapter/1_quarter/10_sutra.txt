<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>प्रयोजनवत्त्वाधिकरणम्॥१०॥</strong></p>
<p style="text-align: center;"><strong>(</strong><strong>अधिकरणार्थः – ब्रह्मणः अवाप्तसमस्तकामस्यापि, लीलार्थं सर्वजगत्स्रष्टृत्वोपपत्तिः</strong><strong>)</strong></p>
<p style="text-align: center;"><strong>(</strong><strong>आप्तसमस्तकामस्य भगवतः जगत्सृष्टेः प्रयोजनाभावः</strong><strong>)</strong></p>
<p style="text-align: center;"><strong>(</strong><strong>अतश्च जगत्कारणत्वानुपपत्तिः</strong><strong>)</strong></p>
<p><strong>१७०</strong>. <strong>न</strong> <strong>प्रयोजनवत्त्वात्</strong> <strong>॥</strong> <strong>२</strong>–<strong>१</strong>–<strong>३२</strong> <strong>॥</strong></p>
<p>यद्यपीश्वर: प्राक्सृष्टेरेक एव सन् सकलेतरविलक्षणत्वेन सर्वार्थशक्तियुक्त: स्वयमेव विचित्रं जगत्स्रष्टुं शक्नोति, तथापीश्वरकारणत्वं न सम्भवति, प्रयोजनवत्त्वाद्विचित्रसृष्टे:, ईश्वरस्य च प्रयोजनाभावात्। बुद्धिपूर्वकारिणामारम्भे द्विविधं हि प्रयोजनं – स्वार्थ: परार्थो वा। न हि परस्य ब्रह्मणस्स्वभावत एवावाप्तसमस्तकामस्य जगत्सर्गेण किञ्चन प्रयोजनमनवाप्तमवाप्यते। नापि परार्थ:, अवाप्तकामस्य परार्थता हि परानुग्रहेण भवति; न च ईदृशगर्भजन्मजरामरणनरकादि-नानाविधानन्तदु:खमूलं जगत्करुणावान् सृजति; प्रत्युत सुखैकतानमेव जनयेज्जगत्करुणया सृजन्। अत: प्रयोजनाभावाद्ब्रह्मण: कारणत्वं नोपपद्यत इति॥३२॥</p>
<p><strong>(</strong><strong>लीलारूपं प्रयोजनं निमित्तीकृत्य ब्रह्मणो जगत्कारणत्वसिद्धान्तः</strong><strong>)</strong></p>
<p>एवं प्राप्ते प्रचक्ष्महे –</p>
<p><strong>१७१</strong>. <strong>लोकवत्तु</strong> <strong>लीलाकैवल्यम्</strong> <strong>॥</strong> <strong>२</strong>–<strong>१</strong>–<strong>३३</strong> <strong>॥</strong></p>
<p>अवाप्तसमस्तकामस्य परिपूर्णस्य स्वसङ्कल्पविकार्यविविधविचित्रचिदचिन्मिश्रजगत्सर्गे लीलैव केवला प्रयोजनाम्, लोकवत् – यथा लोके सप्तद्वीपामेव मेदिनीमधितिष्ठत: संपूर्णशौर्यवीर्यपरामक्रस्यापि महाराजस्य केवललीलैकप्रयोजना: कन्तुकाद्यारम्भा दृश्यन्ते; तथैव परस्यापि ब्रह्मण: स्वसङ्कल्पमात्रावकॢप्तजगज्जन्मस्थितिध्वंसादेर्लीलैव प्रयोजनमिति निरवद्यम्॥३३॥</p>
<p><strong>(</strong><strong>परमात्मनः सृष्टि वैविध्यनिबन्धनपक्षपातित्व-निर्दयत्वयोः शङ्का-परिहारौ</strong><strong>)</strong></p>
<p><strong>१७२</strong>. <strong>वैषम्यनैर्घ्रृण्ये</strong> <strong>न</strong> <strong>सापेक्षत्वात्तथा</strong> <strong>हि</strong> <strong>दर्शयति</strong> <strong>॥</strong> <strong>२</strong>–<strong>१</strong>–<strong>३४</strong> <strong>॥</strong></p>
<p>यद्यपि&nbsp; परमपुरुषस्य सकलेतरचिदचिद्वस्तुविलक्षणस्याचिन्त्यशक्तियोगात्प्राक्सृष्टेरेकस्य निरवयवस्यापि विचित्रचिदचिन्मिश्रजगत्सृष्टिस्सम्भाव्येत, तथापि देवतिर्यङ्मनुष्यस्थावरात्मनः उत्कृष्टमध्यमापकृष्टसृष्ट्या पक्षपात: प्रसज्येत।&nbsp; अतिघोरदु:खयोगकरणात् नैर्घ्रृण्यं चावर्जनीयमिति। तत्रोत्तरं – न सापेक्षत्वादिति; न प्रसज्येयातां वैषम्यनैर्घृण्ये, कुत: सापेक्षत्वात् – सृज्यमानदेवादिक्षेत्रज्ञकर्मसापेक्षत्वात्&nbsp; विषमसृष्टे:। देवादीनां क्षेत्रज्ञानां देवादिशरीरयोगं तत्तत्कर्मसापेक्षं दर्शयन्ति हि श्रुतिस्मृतय: – <strong>साधुकारी</strong> <strong>साधुर्भवति</strong> <strong>पापकारी</strong> <strong>पापो</strong> <strong>भवति</strong> <strong>पुण्य</strong>: <strong>पुण्येन</strong> <strong>कर्मणा</strong> <strong>भवति</strong> <strong>पाप</strong>: <strong>पापेन</strong> <strong>कर्मणा</strong>, (बृ.६.४.५) तथा भगवता पराशरेणापि देवादिवैचित्र्यहेतु: सृज्यमानानां क्षेत्रज्ञानां प्राचीनकर्मशक्तिरेवेत्युक्तं – <strong>निमित्तमात्रमेवासौ</strong> <strong>सृज्यानां</strong> <strong>सर्गकर्मणि।</strong> <strong>प्रधानकारणीभूता</strong> <strong>यतो</strong> <strong>वै</strong> <strong>सृज्यशक्तय</strong>:<strong>॥</strong> <strong>निमित्तमात्रं</strong> <strong>मुक्त्वैव</strong> <strong>नान्यत्किंचिदपेक्षते।</strong> <strong>नीयते</strong> <strong>तपतां</strong> <strong>श्रेष्ठ</strong> <strong>स्वशक्त्या</strong> <strong>वस्तु</strong> <strong>वस्तुताम्</strong> (वि.पु.१.४.५१,५२) इति। स्वशक्त्या स्वकर्मणैव देवादिवस्तुताप्राप्तिरिति॥ ३४॥</p>
<p><strong>(</strong><strong>सृष्टेः पूर्वं जीवानामेवाभावात् सृष्टिवैषम्यप्रयोजककर्माभावशङ्का-परिहारौ</strong><strong>)</strong></p>
<p><strong>१७३</strong>. <strong>न</strong> <strong>कर्माविभागादिति</strong> <strong>चेन्नानादित्वादुपपद्यते</strong> <strong>चाप्युलभ्यते</strong> <strong>च</strong> <strong>॥</strong> <strong>२</strong>–<strong>१</strong>–<strong>३५</strong> <strong>॥</strong></p>
<p>प्राक्सृष्टे: क्षेत्रज्ञा न सन्ति; कुत:? अविभागश्रवणात्, <strong>सदेव</strong> <strong>सोम्येदमग्र</strong> <strong>आसीत्</strong> (छा.६.२.१) इति । अतस्तदानीं तदभावात्तत्कर्म न विद्यते; कथं तदपेक्षं सृष्टिवैषम्यमित्युच्यत इति चेत् – न, अनादित्वात् क्षेत्रज्ञानां तत्कर्मप्रवाहाणां च। तदनादित्वेऽप्यविभाग उपपद्यते च; यतस्तत् क्षेत्रज्ञवस्तु परित्यक्तनामरूपं ब्रह्मशरीरतयापि पृथग्व्यपदेशानर्हामतिसूक्ष्मम् । तथाऽनभ्युपगमे अकृताभ्यागमकृतविप्रणाशप्रसङ्गश्च । उपलभ्यते च तेषामनादित्वं – <strong>न</strong> <strong>जायते</strong> <strong>म्रियते</strong> <strong>वा</strong> <strong>विपश्चित्</strong> (कठ.१.२.१८) इति। सृष्टिप्रवाहानादित्वं च <strong>सूर्याचन्द्रमसौ</strong> <strong>धाता</strong> <strong>यथापूर्वमकल्पयत्</strong> (तै.ना.१.१४) इत्यादौ। <strong>तद्धेदं</strong> <strong>तर्ह्यव्याकृतमासीत्तन्नामरूपाभ्यां</strong> <strong>व्याक्रियत</strong> (बृ.३-४-७) इति नामरूपव्याकरणमात्रश्रवणात् क्षेत्रज्ञानां स्वरूपानादित्वं सिद्धम्। स्मृतावपि <strong>प्रकृतिं</strong> <strong>पुरुषं</strong> <strong>चैव</strong> <strong>विद्ध्यनादी</strong> <strong>उभावपि</strong> (भ.गी.१३.१९) इति। अतस्सर्वविलक्षणत्वात्सर्वशक्तित्वात्, लीलैकप्रयोजनत्वात्, क्षेत्रज्ञकर्मानुगण्येन विचित्रसृष्टियोगात् ब्रह्मैव जगत्कारणम् ॥ ३५॥</p>
<p><strong>(</strong><strong>ब्रह्मणो जगत्कारणत्वे निर्दुष्टतया सर्वार्थोपपन्नता</strong><strong>)</strong></p>
<p><strong>१७४</strong>. <strong>सर्वधर्मोपपत्तेश्च</strong> <strong>॥</strong> <strong>२</strong>–<strong>१</strong>–<strong>३६</strong> <strong>॥</strong></p>
<p>प्रधानपरमाण्वादीनां कारणत्वे यद्धर्मवैकल्यमुक्तं, वक्ष्यमाणं च, तस्य सर्वस्य धर्मजातस्य कारणत्वोपपादिनो ब्रह्मण्युपपत्तेश्च ब्रह्मैव जगत्कारणमिति स्थितम्॥ ६३॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>प्रयोजनवत्त्वाधिकरणम्॥१०॥</strong></p>
<p style="text-align: center;"><strong>इति</strong> <strong>श्रीभगवद्रामानुजविरचिते</strong> <strong>शारीरकमीमांसाभाष्ये</strong> <strong>द्वितीयस्याध्यायस्य</strong> <strong>प्रथम</strong>:<strong>पाद</strong>:<strong>॥१॥</strong></p>
		</div>