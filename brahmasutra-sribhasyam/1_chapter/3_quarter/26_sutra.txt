<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अपशूद्राधिकरणम्॥</strong></p>
<p style="text-align: center;">(<strong>अधिकरणार्थः – त्रैवर्णिकेतरेषां ब्रह्मविद्यासु अनधिकारः</strong>)</p>
<p style="text-align: center;">(<strong>संवर्गविद्या, छा.उ. 4-1,2,3</strong>)</p>
<p style="text-align: center;">९८<strong>. </strong>शुगस्य तदनादरश्रवणात्तदाद्रवणात्सूच्यते हि ॥ १<strong>–</strong>३<strong>–</strong>३३ ॥</p>
<p style="text-align: center;">(<strong>विषयसंशययोः स्वरूपम्</strong>)</p>
<p style="text-align: center;">ब्रह्मविद्यायां शूद्रस्याप्यधिकारोऽस्ति न वेति विचार्यते<strong>;</strong> किं युक्तम्<strong>?</strong> अस्तीति। कुत<strong>:</strong><strong>&nbsp; </strong>अर्थित्वसामर्थ्यप्रयुक्तत्वादधिकारस्य<strong>,</strong> शूद्रस्यापि तत्सम्भवात्।</p>
<p style="text-align: center;">(<strong>शूद्रेषु कर्मानधिकारः-विद्याधिकारयोः उपपत्तिः</strong>)</p>
<p style="text-align: center;">यद्यप्यग्निविद्यासाध्येषु कर्मस्वनग्निविद्यत्वाच्छूद्रस्यानधिकार<strong>:;</strong> तथापि मनोवृत्तिमात्रत्वाद्ब्रह्मोपासनस्य तत्राधिकारोऽस्त्येव<strong>,</strong> शास्त्रीयक्रियापेक्षत्वेऽप्युपासनस्य तत्तद्वर्णाश्रमोचितक्रियाया एवापेक्षितत्वाच्छूद्रस्यापि स्ववर्णोचितपूर्ववर्णशुश्रूषैव क्रिया भविष्यति। तस्माच्छूद्रो यज्ञेऽनवकॢप्त<strong>:</strong> <strong>(</strong>यजु<strong>.</strong>का<strong>.</strong>७<strong>.</strong>१<strong>.</strong>१<strong>.</strong>१<strong>)</strong> इत्यप्यग्निविद्यासाध्ययज्ञादिकर्मानधिकार एव न्यायसिद्धोऽनूद्यते।</p>
<p style="text-align: center;">(<strong>अश्रुत-वेदवेदान्तस्यापि शूद्रस्य उपासनोपपत्तिः</strong>)</p>
<p style="text-align: center;">नन्वनधीतवेदस्याश्रुतवेदान्तस्य ब्रह्मस्वरूपतदुपासनप्रकारानभिज्ञस्य कथं ब्रह्मोपासनं सम्भवति उच्यते<strong> –</strong> अनधीतवेदस्याश्रुतवेदान्तवाक्यस्यापीतिहासपुराणश्रवणेनापि ब्रह्मस्वरूप-तदुपासनज्ञानं सम्भवति।<strong>&nbsp; </strong>अस्ति च शूद्रस्यापीतिहासपुराणश्रवणानुज्ञा श्रावयेच्चतुरो वर्णान्कृत्वा ब्राह्मणमग्रत<strong>:</strong> <strong>(</strong>म<strong>.</strong>भा<strong>.</strong>शा<strong>.</strong>मो<strong>.</strong>३१४<strong>.</strong>४५<strong>)</strong> इत्यादौ। दृश्यन्ते चेतिहासपुराणेषु विदुरादयो ब्रह्मनिष्ठा<strong>:</strong>। तथोपनिषत्स्वपि संवर्गविद्यायां शूद्रस्यापि ब्रह्मविद्याधिकार<strong>:</strong> प्रतीयते <strong>–</strong> शुश्रूषुं हि जानश्रुतिमाचार्यो रैक्वश्शूद्रेत्यामन्त्र्य तस्मै ब्रह्मविद्यामुपदिशति <strong>–</strong> आजहारेमाश्शूद्रानेनैवमुखेनालापयिष्यथा<strong>:</strong> <strong>(</strong>छां<strong>.</strong>४<strong>.</strong>२<strong>.</strong>५<strong>)</strong> इत्यादिना। अतश्शूद्रश्याप्यधिकारस्सम्भवति॥</p>
<p style="text-align: center;">(<strong>सिद्धान्तारम्भः</strong>)</p>
<p style="text-align: center;">इति प्राप्त उच्यते<strong>–</strong> न शूद्रस्याधिकारस्सम्भवति<strong>,</strong> सामर्थ्याभावात्<strong>;</strong> न हि ब्रह्मस्वरूपतदुपासन<strong>–</strong>प्रकारमजानत<strong>: </strong>तदङ्गभूतवेदानुवचनयज्ञादिष्वनधिकृतस्य उपासनोपसंहार-सामर्थ्यसम्भव<strong>:;</strong> असमर्थस्य चार्थित्वसद्भावेऽप्यधिकारो न सम्भवति<strong>;</strong> असामर्थ्यं च वेदाध्ययनाभावात्<strong>;</strong></p>
<p style="text-align: center;">(<strong>कर्मानधिकारवदेव विद्यास्वनधिकारोऽपि</strong>)</p>
<p style="text-align: center;">यथैव हि त्रैवर्णिकविषयाध्ययनविधिसिद्धस्वाध्यायसम्पाद्यज्ञानलाभेन कर्मविधयो ज्ञानतदुपायादीनपरान्न स्वीकुर्वन्ति<strong>;</strong> तथा ब्रह्मोपासनविधयोऽपि। अतोऽध्ययनविधिसिद्ध-स्वाध्यायाधिगतज्ञानस्यैव ब्रह्मोपासनोपायत्वाच्छूद्रस्य ब्रह्मोपासन-सामर्थ्यासम्भव<strong>:</strong>।</p>
<p style="text-align: center;">(<strong>इतिहास-पुराणयोः ज्ञानोपायत्वप्रकारः</strong>)</p>
<p style="text-align: center;">इतिहासपुराणे<strong>&nbsp; </strong>अपि वेदोपबृहणं कुर्वती एवोपायभावमनुभवत<strong>:;</strong> न स्वातन्त्र्येण<strong>;</strong> शूद्रस्येतिहासपुराणश्रवणानुज्ञानं पापक्षयादिफलार्थम्<strong>;</strong> नोपासनार्थम्। विदुरादयस्तु भवान्तराधिगतज्ञानाप्रमोषात् ज्ञानवन्त<strong>:</strong> प्रारब्धकर्मवशाच्चेदृशजन्मयोगिन इति तेषां ब्रह्मनिष्ठत्वम्।</p>
<p style="text-align: center;">(<strong>जानश्रुतेः शूद्रपदप्रयोगौचित्यम्</strong>)</p>
<p style="text-align: center;">यत्तु <strong>–</strong> संवर्गविद्यायां शुश्रूषोश्शुद्रेति सम्बोधनं शूद्रस्याधिकारं सूचयति <strong>–</strong> इति<strong>;</strong> तन्नेत्याह <strong>–</strong> शुगस्य तदनादरश्रवणात्तदाद्रवणात्सूच्यते हि <strong>–</strong> शुश्रूषोर्जानश्रुते<strong>:</strong> पौत्रायणस्य ब्रह्मज्ञानवैकल्येन हंसोक्तानादरवाक्यश्रवणात्तदैव ब्रह्मविदो रैक्वस्य सकाशं प्रत्याद्रवणाच्छुगस्य सञ्जातेति हि सूच्यते<strong>;</strong> अतस्स शूद्रेत्यामन्त्र्यते<strong>,</strong> न चतुर्थवर्णत्वेन।</p>
<p style="text-align: center;">(<strong>शूद्रपदव्युत्पत्तिः</strong>)</p>
<p style="text-align: center;">शोचतीति हि शूद्र<strong>:;</strong> शुचेर्दश्च <strong>(</strong>उणादिषु<strong>)</strong> इति रप्रत्यये धातोश्च दीर्घे चकारस्य च दकारे शूद्र इति भवति। अतश्शोचितृत्वमेवास्य शूद्रशब्दप्रयोगेन सूच्यते<strong>;</strong> न जातियोग<strong>:</strong>।</p>
<p style="text-align: center;">(<strong>आख्यायिकार्थः</strong>)</p>
<p style="text-align: center;">जानश्रुति<strong>:</strong> किल पौत्रायणो बहुद्रव्यप्रदो बह्वन्नप्रदश्च बभूव। तस्य धार्मिकाग्रेसरस्य धर्मेण प्रीतयो<strong>:</strong> कयोश्चिन्महात्मनोरस्य ब्रह्मजिज्ञासामुत्पिपादयिषतो<strong>:</strong> हंसरूपेण निशायामस्याविदूरे गच्छतोरन्यतर इतरमुवाच<strong> –</strong> भो भोऽयि भल्लाक्ष भल्लाक्ष जानश्रुते<strong>:</strong> पौत्रायणस्य समं दिवा ज्योतिराततं तन्मा प्रसाङक्षीस्तत्त्वा मा प्रधाक्षीत् <strong>(</strong>छा<strong>.</strong>४<strong>.</strong>१<strong>.</strong>२<strong>)</strong> इति। एवं जानश्रुतिप्रशंसारूपं वाक्यमुपश्रुत्य परो हंस<strong>:</strong> प्रत्युवाच <strong>–</strong> कम्बर एनमेतत्सन्तं सयुग्वानमिव रैक्कमात्थ <strong>(</strong>छा<strong>.</strong>४<strong>.</strong>१<strong>.</strong>३<strong>)</strong> इति। कं सन्तमेनं जानश्रुतिं सयुग्वानं रैक्वं ब्रह्मज्ञमिव गुणश्रेष्ठमेतदात्थ<strong>;</strong> स ब्रह्मज्ञो रैक्व एव लोके गुणवत्तर<strong>:;</strong> महता धर्मेण संयुक्तस्याप्यस्य जानश्रुतेरब्रह्मज्ञस्य को गुण<strong>:,</strong> यद्गुणजनितं तेजो रैक्वतेज इव मां दहेदित्यर्थ<strong>:</strong>।</p>
<p style="text-align: center;">(<strong>रैक्क्वपरिचयसम्पादनम्</strong>)</p>
<p style="text-align: center;">एवमुक्तेन परेण कोऽसौ रैक्व इति पृष्ट<strong>:</strong> लोके यत्किञ्चित्साध्वनुष्ठितं कर्म<strong>,</strong> यच्च सर्वचेतनगतं विज्ञानम्<strong>,</strong> तदुभयं यदीयज्ञानकर्मान्तर्भूतम्<strong>,</strong> स रैक्व इत्याह।</p>
<p style="text-align: center;">(<strong>रैक्क्वोपसदनम्</strong>)</p>
<p style="text-align: center;">तदेतद्धंसवाक्यं ब्रह्मज्ञानविधुरतया आत्मनिन्दागर्भं तद्वत्तया च रैक्वप्रशंसारूपं जानश्रुतिरुपश्रुत्य तत्क्षणादेव क्षत्तारं रैक्वान्वेषणाय प्रेष्य तस्मिन्विदित्वा आगते स्वयमपि रैक्वमुपसद्य गवां षट्छतं निष्कमश्वतरीरथं च रैक्वायोपहृत्य रैक्वं प्रार्थयामास अनुम एतां भगवो देवतां शाधि यां देवतामुपास्से <strong>(</strong>छां<strong>.</strong>४<strong>.</strong>२<strong>.</strong>२<strong>)</strong> इति। त्वदुपास्यां परां देवतां ममानुशाधीत्यर्थ<strong>:</strong>।</p>
<p style="text-align: center;">(<strong>रैक्क्वेण शूद्रपदप्रयोगहेतुः</strong>)</p>
<p style="text-align: center;">स च रैक्वस्स्वयोगमहिमविदितलोकत्रयो जानश्रुतेर्ब्रह्मज्ञान<strong>–</strong>विधुरतानिमित्तानादरगर्भ-हंसवाक्यश्रवणेन शोकाविष्टतां तदनन्तरमेव ब्रह्मजिज्ञासयोद्योगं च विदित्वाऽस्य ब्रह्मविद्यायोग्यतामभिज्ञाय चिरकालसेवां विना द्रव्यप्रदानेन शुश्रूषमाणस्यास्य यावच्छक्तिप्रदानेन ब्रह्मविद्या प्रतिष्ठिता भवतीति मत्वा तमनुगृह्णन् तस्य शोकाविष्टतामुपदेशयोग्यताख्यापिकां शूद्रशब्देनामन्त्रणेन ज्ञापयन्निदमाह<strong> –</strong> अहहारे त्वा शूद्र तवैव सह गोभिरस्तु <strong>(</strong>छा<strong>.</strong>४<strong>.</strong>२<strong>.</strong>३<strong>)</strong> इति। सह गोभिरयं रथस्तवैवास्तु<strong>;</strong> नैतावता मह्यं दत्तेन ब्रह्मजिज्ञासया शोकाविष्टस्य तव ब्रह्मविद्या प्रतिष्ठिता भवतीत्यर्थ<strong>:</strong>।</p>
<p style="text-align: center;">(<strong>पुनरुपसत्तिः, रैक्क्वेण उपदेशश्च</strong>)</p>
<p style="text-align: center;">स च जानश्रुतिर्भूयोऽपि स्वशक्त्यनुगुणमेव गवादिकं धनं कन्यां च प्रदायोपससाद । स रैक्व<strong>:</strong> पुनरपि तस्य योग्यतामेव ख्यापयन् शूद्रशब्देनामन्त्र्याह <strong>–</strong> आजहारेमाश्शूद्रानेनैव मुखेनालापयिष्यथा<strong>:</strong> <strong>(</strong>छां<strong>.</strong>४<strong>.</strong>२<strong>.</strong>५<strong>)</strong> इति। इमानि धनानि शक्त्यनुगुणान्याजहर्थ<strong>;</strong> अनेनैव द्वारेण चिरसेवया विनाऽपि मां त्वदभिलषितं ब्रह्मोपदेशरूपवाक्यमालापियष्यसीत्युक्त्वा तस्मा उपदिदेश।</p>
<p style="text-align: center;">(<strong>विवक्षितोपसंहारः</strong>)</p>
<p style="text-align: center;">अतश्शूद्रशब्देन विद्योपदेशयोग्यताख्यापनार्थं शोक एवास्य सूचित<strong>:;</strong> न चतुर्थवर्णत्वम्॥३३॥</p>
<p style="text-align: center;">९९<strong>. </strong>क्षत्रियत्वगतेश्च ॥ १<strong>–</strong>३<strong>–</strong>३४ ॥</p>
<p style="text-align: center;">(<strong>द्विजत्वस्थिरीकरणम्</strong>)</p>
<p style="text-align: center;">बहुदायी इति दानपतित्वेन बहुपाक्य<strong>:</strong> <strong>(</strong>छां<strong>.</strong>४<strong>.</strong>१<strong>.</strong>१<strong>)</strong> इत्यादिना सर्वत एवमेतदन्नमत्स्यन्ति <strong>(</strong>छां<strong>.</strong>४<strong>.</strong>१<strong>.</strong>५<strong>)</strong> इत्यन्तेन बहुतरपक्वान्नप्रदायित्वप्रतीते<strong>:</strong> सहसञ्जिहान एव क्षत्तारमुवाच इति क्षत्तृप्रेषणाद्बहुग्रामप्रदानावगतजनपदाधिपत्याच्चास्य जानश्रुते<strong>:</strong> क्षत्रियत्वप्रतीतेश्च न चतुर्थवर्णत्वम् ॥३४॥</p>
<p style="text-align: center;">(<strong>सूत्रसङ्गतिः</strong>)</p>
<p style="text-align: center;">तदेवमुपक्रमगताख्यायिकायां क्षत्रियत्वप्रतीतिरुक्ता<strong>;</strong> उपसंहारगताख्यायिकायामपि क्षत्रियत्वमस्य प्रतीयत इत्यत्राह<strong>–</strong></p>
<p style="text-align: center;">१००<strong>. </strong>उत्तरत्र चैत्ररथेन लिङ्गात् ॥ १<strong>–</strong>३<strong>–</strong>३५ ॥</p>
<p style="text-align: center;">(<strong>क्षत्रियत्वस्थिरीकरणम्</strong>)</p>
<p style="text-align: center;">अस्य जानश्रुतेरुपदिश्यमानायामस्यामेव संवर्गविद्यायामुत्तरत्र कीर्त्यमानेनाभिप्रतारिनाम्ना चैत्ररथेन क्षत्रियेणास्य क्षत्रियत्वं गम्यते। कथम्<strong>?</strong> अथ ह शौनकं च कापेयमभिप्रतारिणं च काक्षसेनिं परिविष्यमाणौ ब्रह्मचारी बिभिक्षे <strong>(</strong>छा<strong>.</strong>४<strong>.</strong>३<strong>.</strong>५<strong>)</strong> इत्यादिना ब्रह्मचारिन्नेदमुपास्महे <strong>(</strong>छा<strong>.</strong>४<strong>.</strong>३<strong>.</strong>७<strong>)</strong> इत्यन्तेन कापेयाभिप्रतारिणोर्भिक्षमाणस्य ब्रह्मचारिणश्च संवर्गविद्यासम्बन्धित्वं प्रतीयते। तेषु चाभिप्रतारी क्षत्रिय<strong>:,</strong> इतरौ ब्राह्मणौ<strong>,</strong> अतोऽस्यां विद्यायां ब्राह्मणस्य तदितरेषु च क्षत्रियस्यैवान्वयो दृश्यते<strong>;</strong> न शूद्रस्य। अतोऽस्यां विद्यायामन्विताद्रैक्वाद्ब्राह्मणादन्यस्य जानश्रुतेरपि क्षत्रियत्वमेव युक्तम्<strong>;</strong> न चतुर्थवर्णत्वम्।</p>
<p style="text-align: center;">(<strong>उक्तार्थे आक्षेपः तत्परिहारश्च</strong>)</p>
<p style="text-align: center;">नन्वस्मिन्प्रकरणेऽभिप्रतारिणश्चैत्ररथत्वं क्षत्रियत्वं च न श्रुतम्<strong>;</strong> तत्कथमस्याभिप्रतारिणः चैरथत्वम्<strong>?</strong> कथं वा क्षत्रियत्वम्<strong>?</strong> तत्राह लिङ्गात् <strong>–</strong> इति। अथ ह शौनकं च कापेयमभिप्रतारिणं च काक्षसेनिम् <strong>(</strong>छा<strong>.</strong>४<strong>.</strong>३<strong>.</strong>५<strong>)</strong> इत्यभिप्रतारिण<strong>:</strong> कापेयसाहचर्याल्लिङ्गादस्याभिप्रतारिण<strong>:</strong> कापेयसम्बन्ध<strong>:</strong> प्रतीयते<strong>;</strong> अन्यत्र च एतेन वै चैत्ररथं कापेया अयाजयन् <strong>(</strong>ताण्ड्य<strong>.</strong>२<strong>.</strong>१२<strong>.</strong>५<strong>)</strong> इति कापेयसबन्धिनश्चैत्ररथत्वं श्रूयते<strong>;</strong> तथा चैत्ररथस्य क्षत्रियत्वं तस्माच्चैत्ररथो नामैक<strong>:</strong> क्षत्रपतिरजायत <strong>(</strong>शतपथ<strong>.</strong>११<strong>.</strong>५<strong>.</strong>३<strong>.</strong>१३<strong>)</strong> इति<strong>;</strong> अतोऽभिप्रतारिणश्चैत्ररथत्वं क्षत्रियत्वं च गम्यते॥३५॥</p>
<p style="text-align: center;">(<strong>सूत्रयोः सङ्गतिः</strong>)</p>
<p style="text-align: center;">तदेवं न्यायविरोधिनि शूद्रस्याधिकारे लिङ्गं नोपलभ्यत इत्युक्तम्<strong>,</strong></p>
<p style="text-align: center;">इदानीं न्यायसिद्धश्शूद्रस्यानधिकारश्श्रुतिस्मृतिभिरनुगृह्यत इत्याह <strong>–</strong></p>
<p style="text-align: center;">१०१<strong>. </strong>संस्कारपरामर्शात्तदाभावाभिलापाच्च ॥ १<strong>–</strong>३<strong>–</strong>३६ ॥</p>
<p style="text-align: center;">(<strong>उपनयनस्य त्रैवर्णिकतास्थापकत्वम्</strong>)</p>
<p style="text-align: center;">ब्रह्मविद्योपदेशेषूपनयनसंस्कार<strong>:</strong> परामृश्यते <strong>–</strong> उप त्वानेष्ये <strong>(</strong>छा<strong>.</strong>४<strong>.</strong>४<strong>.</strong>५<strong>)</strong> तं होपनिन्ये <strong>(</strong>आप<strong>.</strong>श्रौत<strong>)</strong> इत्यादिषु। शूद्रस्य चोपनयनादिसंस्काराभावोऽभिलप्यते<strong> –</strong> न शूद्रे पातकं किञ्चिन्न च संस्कारमर्हाति <strong>(</strong>मनु<strong>.</strong>१०<strong>.</strong>१२<strong>.</strong>६<strong>),</strong> चतुर्थो वर्ण एकजातिर्न च संस्कारमर्हाति <strong>(</strong>गौत<strong>.</strong>१०<strong>.</strong>अ<strong>.</strong>९<strong>)</strong> इत्यादिषु ॥ ३६॥</p>
<p style="text-align: center;">१०२<strong>. </strong>तदभावनिर्धारणे च प्रवृत्ते<strong>:</strong> ॥ १<strong>–</strong>३<strong>–</strong>३७ ॥</p>
<p style="text-align: center;">(<strong>उपदेशात् पूर्वं ब्राह्मणत्वनिर्णयप्रवृत्तिदर्शनं विद्यान्तरे</strong>)</p>
<p style="text-align: center;">नैतदब्राह्मणो विवक्तुमर्हाति समिधं सोम्याहर <strong>(</strong>छां<strong>.</strong>४<strong>.</strong>४<strong>.</strong>५<strong>)</strong> इति शुश्रूषोर्जाबालस्य शूद्रत्वाभावनिर्धारणे सत्येव विद्योपदेशप्रवृत्तेश्च न शूद्रस्याधिकार<strong>:</strong>॥ ३७॥</p>
<p style="text-align: center;">१०३ श्रवणाध्ययनार्थप्रतिषेधात् ॥ १<strong>–</strong>३<strong>–</strong>३८ ॥</p>
<p style="text-align: center;">(<strong>शूद्रे अध्ययनोपासननिषेधस्य श्रौतता</strong>)</p>
<p style="text-align: center;">शूद्रस्य वेदश्रवणतदध्ययनतदर्थानुष्ठानानि प्रतिषिध्यन्ते पद्यु ह वा एतच्छ्मशानं यच्छूद्रस्तस्माच्छूद्रसमीपे नाध्येतव्यम् तस्माच्छूद्रो बहुपशुरयज्ञीय<strong>:</strong> इति। बहुपशु<strong>:</strong> पशुसदृश इत्यर्थ<strong>:</strong>। अनुपशृण्वतोऽध्ययनतदर्थज्ञानतदर्थानुष्ठानानि न सम्भवन्ति<strong>;</strong> अतस्तान्यपि प्रतिषिद्धान्येव॥३८॥</p>
<p style="text-align: center;">१०४<strong>. </strong>स्मृतेश्च ॥ १<strong>–</strong>३<strong>–</strong>३९ ॥</p>
<p style="text-align: center;">(<strong>उक्तार्थस्य स्मृतितः सिद्धिः</strong>)</p>
<p style="text-align: center;">स्मर्यते च श्रवणादिनिषेध<strong>:</strong> अथ हास्य वेदमुपशृण्वतस्त्रपुजतुभ्यां श्रोत्रप्रतिपूरणमुदाहरणे जिह्वाच्छेदो धारणे शरीरभेद<strong>:</strong> <strong>(</strong>गौत<strong>.</strong>ध<strong>.</strong>२<strong>.</strong>१२<strong>.</strong>३<strong>)</strong> इति<strong>,</strong> न चास्योपदिशेद्धर्मं नचास्य व्रतमादिशेत् <strong>(</strong>मनु<strong>.</strong>४<strong>.</strong>८०<strong>)</strong> इति च<strong>;</strong> अतश्शूद्रस्यानधिकार इति<strong>&nbsp; </strong>सिद्धम्॥३९॥</p>
<p style="text-align: center;">(<strong>अस्याधिकरणस्य पराभिमतार्थविरुद्धता</strong>)</p>
<p style="text-align: center;">ये तु निर्विशेषचिन्मात्रं ब्रह्मैव परमार्थ<strong>:;</strong> अन्यत्सर्वं मिथ्याभूतम्<strong>;</strong> बन्धश्चापारमार्थिक<strong>:;</strong> स च वाक्यजन्यवस्तुयाथात्म्यज्ञानमात्रनिवर्त्य<strong>:;</strong> तन्निवृत्तिरेव मोक्ष<strong>: –</strong> इति वदन्ति<strong>;</strong> तैर्ब्रह्मज्ञाने शूद्रादेरनधिकारो वक्तुं न शक्यते<strong>;</strong> अनुपनीतस्य अनधीतवेदस्याश्रुतवेदान्तवाक्यस्यापि यस्मात्कस्मादपि निर्विशेषचिन्मात्रं ब्रह्मैव परमार्थोऽन्यत्सर्वं तस्मिन्परिकल्पितं मिथ्याभूतमिति वाक्याद्वस्तुयाथात्म्यज्ञानोत्पत्ते<strong>:,</strong> तावतैव बन्धनिवृत्तेश्च। न च तत्त्वमस्यादिवाक्येनैव ज्ञानोत्पत्ति<strong>:</strong> कार्या न वाक्यान्तरेणेति नियन्तुं शक्यम्<strong>;</strong> ज्ञानस्यापुरुषतन्त्रत्वात्<strong>,</strong> सत्यां सामग्र्यामनिच्छतोऽपि ज्ञानोत्पत्ते<strong>:</strong>।</p>
<p style="text-align: center;">(<strong>वेदायत्तज्ञानस्यैव बन्धनिवर्तकत्वाशङ्का तत्परिहारश्च</strong>)</p>
<p style="text-align: center;">न च वेदवाक्यादेव वस्तुयाथात्म्यज्ञाने सति बन्धनिवृत्तिर्भवतीति शक्यं वक्तुम्<strong>,</strong> येन केनापि वस्तुयाथाम्यज्ञाने सति भ्रान्तिनिवृत्ते<strong>:;</strong> पौरुषेयादपि निर्विशेषचिन्मात्रं ब्रह्म परमार्थोऽन्यत्सर्वं मिथ्याभूतमिति वाक्यात् ज्ञानोत्पत्तेस्तावतैव भ्रमनिवृत्तेश्च। यथा पौरुषेयादप्याप्तवाक्याच्छुक्तिकारजतादिभ्रान्तिर्ब्राह्मणस्य शूद्रादेरपि निवर्तते<strong>,</strong> तद्वदेव शूद्रस्यापि वेदवित्सम्प्रदायागतवाक्याद्वस्तुयाथात्म्यज्ञानेन जगद्भ्रमनिवृत्तिरपि भविष्यति &nbsp;॥</p>
<p style="text-align: center;">(<strong>वेदविद्भिः शूद्रस्य ज्ञानासम्भवशङ्का – तत्परिहारौ</strong>)</p>
<p style="text-align: center;">न चास्योपदिशेद्धर्मम् <strong>(</strong>मनु<strong>.</strong>४<strong>.</strong>८०<strong>)</strong> इत्यादिना वेदविदश्शूद्रादिभ्यो न वदन्तीति च न शक्यं वक्तुम्<strong>,</strong> तत्त्वमस्यादिवाक्यावगतब्रह्मात्मभावानां वेदशिरसि वर्तमानतया दग्धाखिलाधिकारत्वेन निषेधशास्त्रकिङ्करत्वाभावात्<strong>,</strong><strong>&nbsp; </strong>अतिक्रान्तनिषेधैर्वा कैश्चिदुक्ताद्वाक्याच्छूद्रादे<strong>:</strong> ज्ञानमुत्पद्यत एव।</p>
<p style="text-align: center;">(<strong>पौरुषेयवाक्यात् बन्धहेतुभ्रमनिवृत्तिशङ्का – तत्परिहारौ</strong>)</p>
<p style="text-align: center;">न च वाच्यं <strong>–</strong> शुक्तिकादौ रजतादिभ्रमनिवृत्तिवत्पौरुषेय<strong>–</strong>वाक्यजन्यतत्त्वज्ञानसमनन्तरं शूद्रस्य जगद्भ्रमो न निवर्तत इति<strong>;</strong> तत्त्वमस्यादिवाक्यश्रवणसमनन्तरं ब्राह्मणस्यापि जगद्भ्रमानिवृत्ते<strong>:</strong>। निदिध्यासनेन द्वैतवासनायां निरस्तायामेव तत्त्वमस्यादिवाक्यं निवर्तकज्ञानमुत्पादयतीति चेत्<strong> –</strong> पौरुषेयमपि वाक्यं शूद्रादेस्तथैवेति न कश्चिद्विशेष<strong>:</strong>।</p>
<p style="text-align: center;">निदिध्यासनं हि नाम ब्रह्मात्मत्वभावाभिधायी वाक्यं यदर्थप्रतिपादनयोग्यम्<strong>,</strong> तदर्थभावना<strong>;</strong> सैव विपरीतवासनां निवर्तयतीति दृष्टार्थत्वं निदिध्यासनविधेर्ब्रूषे<strong>,</strong> वेदानुवचनादीन्यपि विविदिषोत्पत्तावेवोपयुज्यन्ते इति शूद्रस्यापि विविदिषायां जातायां पौरुषेयवाक्यान्निदिध्यासनादिभि<strong>: </strong>विपरीतवासनायां निरस्तायां ज्ञानमुत्पत्स्यते<strong>;</strong> तेनैवापारमार्थिको बन्धो निवर्तिष्यते।</p>
<p style="text-align: center;">(<strong>मुखान्तरेण ज्ञानसम्भवप्रदर्शनतः पराभिप्रायनिरसनम्</strong>)</p>
<p style="text-align: center;">अथवा तर्कानुगृहीतात्प्रत्यक्षादनुमानाच्च निर्विशेषस्वप्रकाशचिन्मात्रप्रत्यग्वस्तुनि अज्ञानसाक्षित्वं<strong>,</strong> तत्कृतविविधविचित्रज्ञातृज्ञेयविकल्परूपं कृत्स्नं जगच्चाध्यस्तमिति निश्चित्यैवम्भूतपरिशुद्धप्रत्यग्वस्तुनि अनवरतभावनया विपरीतवासनां निरस्य तदेव प्रत्यग्वस्तु साक्षात्कृत्य शूद्रादयोऽपि विमोक्ष्यन्त इति मिथ्याभूतविचित्रैश्वर्यविचित्रसृष्ट्याद्यलौकिकानन्त<strong>–</strong>विशेषावलम्बिना वेदान्तवाक्येन न किञ्चित्प्रयोजनमिह दृश्यत इति शूद्रादीनामेव ब्रह्मविद्यायामधिकारस्सुशोभन<strong>:</strong>।</p>
<p style="text-align: center;">(<strong>श्रुतिवैयर्थ्यरूपम् अनुपपत्त्यन्तरम्</strong>)</p>
<p style="text-align: center;">अनेनैव न्यायेन ब्राह्मणादीनामपि ब्रह्मवेदनसिद्धेरुपनिषच्च तपस्विनी दत्तजलाञ्जलिस्स्यात्।</p>
<p style="text-align: center;">(<strong>प्रकारान्तरेण श्रुतिजन्यज्ञानावश्यकत्वशङ्का तत्परिहारश्च</strong>)</p>
<p style="text-align: center;">न च वाच्यं नैसर्गिकलोकव्यवहारे भ्राम्यतोऽस्य केनचिदयं लौकिकव्यवहारो भ्रम<strong>:,</strong> परमार्थस्त्वेवमिति समर्पिते सत्येव प्रत्यक्षानुमानवृत्तबुभुत्सा जायत इति तत्समर्पिका श्रुतिरप्यास्थेयेति<strong>;</strong> यतो भवभयभीतानां साङ्ख्यादय एव प्रत्यक्षानुमानाभ्यां वस्तुनिरूपणं कुर्वन्त<strong>:</strong> प्रत्यक्षानुमानवृत्तबुभुत्सां जनयन्ति<strong>;</strong> बुभुत्सायां च जातायां प्रत्यक्षानुमानाभ्यामेव विविक्तस्वभावाभ्यां नित्यशुद्धस्वप्रकाशाद्वितीयकूटस्थचैतन्यमेव सत्<strong>,</strong> अन्यत्सर्वं तस्मिन्नध्यस्तमिति सुविवेचम्। एवम्भूते स्वप्रकाशे वस्तुनि श्रुतिसमधिगम्यं विशेषान्तरं च नाभ्युपगम्यते<strong>;</strong> अध्यस्तातद्रूपनिवर्तिनी हि श्रुतिरपि त्वन्मते। न च सत आत्मन आनन्दरूपताज्ञानाय उपनिषदास्थेया<strong>,</strong> चिद्रूपताया एव सकलेतरातद्रूपव्यावृत्ताया आनन्दरूपत्वात्।</p>
<p style="text-align: center;">(<strong>उपासनस्य वेदान्तविहितस्य मोक्षोपायत्ववादिना सर्वदोषाभावः</strong>)</p>
<p style="text-align: center;">यस्य तु मोक्षसाधनतया वेदान्तवाक्यैर्विहितं ज्ञानमुपासनरूपम्<strong>,</strong> तच्च परब्रह्मभूतपरमपुरुषप्रीणनम्<strong>,</strong> तच्च शास्त्रैकसमधिगम्यम्<strong>,</strong> उपासनशास्त्रं चोपनयनादिसंस्कृताधीत-स्वाध्यायजनितं ज्ञानं विवेकविमोकादिसाधनानुगृहीतमेव स्वोपायतया स्वीकरोति<strong>,</strong> एवं रूपोपासनप्रीत<strong>:</strong> पुरुषोत्तम उपासकं स्वाभाविकात्मयाथात्म्यज्ञानदानेन कर्मजनिताज्ञानं नाशयन्बन्धान्मोचयतीति पक्ष<strong>:;</strong> तस्य यथोक्तया नीत्या शूद्रादेरनधिकार उपपद्यते॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अपशूद्राधिकरणम्॥</strong></p>
<p style="text-align: center;"><strong>&nbsp;</strong></p>
		</div>