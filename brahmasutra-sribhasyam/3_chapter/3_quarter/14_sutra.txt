<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अक्षरध्यधिकरणम्॥१४॥</strong></p>
<p style="text-align: center;"><strong>(</strong><strong>अधिकरणार्थः – अक्षरपरब्रह्मविद्योक्तानां अस्थूलत्वादीनां ब्रह्मगुणानां सर्वासु परविद्यासूपसंहारः</strong><strong>)</strong></p>
<p><strong>३८७</strong>. <strong>अक्षरधियां</strong> <strong>त्ववरोधस्सामान्यतद्भावाभ्यामौपसदवत्तदुक्तम्</strong> <strong>॥</strong> <strong>३</strong>–<strong>३</strong>–<strong>३३</strong> <strong>॥</strong></p>
<p><strong>(</strong><strong>विचारणीयविषयोपस्थापनम्</strong><strong>)</strong></p>
<p>बृहदारण्यके श्रूयते&nbsp; <strong>एतद्वै</strong> <strong>तदक्षरं</strong> <strong>गार्गि</strong> <strong>ब्रह्मणा</strong> <strong>अभिवदन्ति</strong> <strong>अस्थूलमनणु</strong> <strong>अह्रस्वमदीर्घमलोहितमस्नेहमच्छायमतमोऽवाय्वनाकाशमसङ्गमरसमगन्धमचक्षुश्श्रोत्रं</strong> <strong>अवाङ्मनः अतेजस्कं</strong> <strong>अप्राणमसुखममात्रमनंतरमबाह्यं</strong> <strong>न</strong> <strong>तदश्नाति</strong> <strong>किञ्चन</strong> <strong>एतस्य</strong> <strong>वा</strong> <strong>अक्षरस्य</strong> <strong>प्रशासने</strong> <strong>गार्गि</strong> <strong>सूर्याचन्द्रमसौ</strong> <strong>विधृतौ</strong> <strong>तिष्ठत</strong>: (बृह.५.८.८) इति। तथा आथर्वणे <strong>अथ</strong> <strong>परा</strong> <strong>यया</strong> <strong>तदक्षरमधिगम्यते</strong> <strong>यत्तदद्रेश्यमग्राह्यमगोत्रमवर्णमचक्षुश्श्रोत्रं</strong> <strong>तदपाणिपादम्</strong> (मु.१.१.५) इति ।</p>
<p><strong>(</strong><strong>संशयस्वरूपम्</strong><strong>)</strong></p>
<p>तत्र संशय: – किमिमे अक्षरशब्दनिर्दिष्टब्रह्मसम्बन्धितया श्रुता: अस्थूलत्वादय: प्रपञ्चप्रत्यनीकतास्वरूपास्सर्वासु ब्रह्मविद्यास्वनुसन्धेया:, उत यत्र श्रूयन्ते तत्रैव – इति ।</p>
<p><strong>(</strong><strong>पूर्वपक्षः</strong><strong>)</strong></p>
<p>किं युक्तम्? यत्र श्रुतास्तत्रैवेति। कुत:? विद्यान्तरस्य रूपभूतानां गुणानां विद्यान्तरस्य रूपत्वे प्रमाणाभावात्, प्रतिषेधरूपाणामेषामानन्दादिवत् स्वरूपावगमोपायत्वाभावाच्च । आनन्दादिभिरवगतस्वरूपे हि ब्रह्मणि स्थूलत्वादय: प्रपञ्चधर्मा: प्रतिषिध्यन्ते, निरालम्बनप्रतिषेधायोगात् ॥</p>
<p><strong>(</strong><strong>सूत्रार्थविवरणतः सिद्धान्तः</strong><strong>)</strong></p>
<p>एवं प्राप्ते प्रचक्ष्महे – अक्षरधियां त्ववरोध<strong>:</strong> इति। अक्षरब्रह्मसम्बन्धिनामस्थूलत्वादिधियां सर्वब्रह्मविद्यास्ववरोध: – संग्रहणमित्यर्थ:। कुत:? सामान्यतद्भावाभ्यां – सर्वेषूपासनेषूपास्यस्य अक्षरस्य ब्रह्मण: समानत्वादस्थूलत्वादीनां तत्स्वरूपप्रतीतौ भावाच्च ।</p>
<p><strong>(</strong><strong>अस्थूलत्वादीनां ब्रह्मस्वरूपप्रतीत्यनुबन्धिता</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong>एतदुक्तं भवति – असाधारणाकारेण ग्रहणं हि वस्तुनो ग्रहणम् । न च केवलमानन्दादि ब्रह्मणोऽसाधारणमाकारमुपस्थापयति, प्रत्यगात्मन्यपि आनन्दादेर्विद्यमानत्वात्। हेयप्रत्यनीको ह्यानन्दादिर्ब्रह्मणोऽसाधारणं रूपम् । प्रत्यगात्मनस्तु स्वतो हेयविरहिणोऽपि हेयसम्बन्धयोग्यता अस्ति; हेयप्रत्यनीकत्वं च&nbsp; चिदचिदात्मकप्रपञ्चधर्मभूतस्थूलत्वादि विपरीतरूपम् । अतोऽसाधारणाकारेण ब्रह्मानुसन्दधताऽस्थूलत्वादिविशेषितज्ञानानन्दाद्याकारं ब्रह्मानुसन्धेयमिति अस्थूलत्वादीनामानन्दादिवद्ब्रह्मस्वरूपप्रतीत्यन्तर्भावात्सर्वासु ब्रह्मविद्यासु तथैव ब्रह्मानुसन्धेयमिति ।</p>
<p><strong>(</strong><strong>सूत्रोक्तदृष्टान्तविवरणम्</strong><strong>)</strong></p>
<p>गुणानां प्रधानानुवर्तित्वे दृष्टान्तमाह – औपसदवत् इति । यथा जामदग्न्यचतूरात्र-पुरोडाश्युपसद्गुणभूत: सामवेदपठित:&nbsp;&nbsp; <strong>अग्निर्वै</strong> <strong>होत्रं</strong> <strong>वेतु</strong> (ताण्ड्य.ब्रा.२१.१०.११) इत्यादिको मन्त्र: प्रधानानुवर्तितया याजुर्वैदिकेनोपांशुत्वेन प्रयुज्यते। तदुक्तं प्रथमे काण्डे <strong>गुणमुख्यव्यतिक्रमे</strong> <strong>तदर्थत्वान्मुख्येन</strong> <strong>वेदसंयोग</strong>: (जै.सू.३.२.९) इति॥३३॥</p>
<p><strong>(उक्तार्थानुरोधे प्राप्ताया अव्यवस्थायाः परिहारः)</strong></p>
<p>नन्वेवं सर्वासु ब्रह्मविद्यासु ब्रह्मण एव गुणित्वाद्गुणानां च प्रधानानुवर्तित्वात्।</p>
<p><strong>सर्वकर्मा</strong> <strong>सर्वगन्धस्सर्वरस</strong>: (छा.३.१४.४) इत्यादेर्गुणजातस्य प्रतिविद्यं व्यवस्थितस्याप्यव्यवस्था स्यात्; तत्राह-</p>
<p><strong>३८८</strong>. <strong>इयदामननात्</strong> <strong>॥</strong> <strong>३</strong>–<strong>३</strong>–<strong>३४</strong> <strong>॥</strong></p>
<p>आमननम् – आभिमुख्येन मननम् – अनुचिन्तनम् । आमननाद्धेतोरियदेव गुणजातं सर्वत्रानुसन्धेयत्वेन प्राप्तम्; यदस्थूलत्वादिविशेषितमानन्दादिकम् । येन गुणजातेन विना ब्रह्मस्वरूपस्येतरव्यावृत्तस्यानुसन्धानं न सम्भवति, तदेव सर्वत्रानुवर्तयनीयम्; तच्चेयदेवेत्यर्थ: । इतरे तु सर्वकर्मत्वादय: प्रधानानुवर्तिनोऽपि चिन्तनीयत्वेन प्रतिविद्यं व्यवस्थिता: ॥३४॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अक्षरध्यधिकरणम्</strong> <strong>॥१४॥</strong></p>
		</div>