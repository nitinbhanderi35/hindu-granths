<div class="elementor-widget-container">
			<p style="text-align: center;"><strong>श्रीशारीरमीमांसाभाष्ये</strong> <strong>सर्वाभेदाधिकरणम्॥३॥</strong></p>
<p style="text-align: center;"><strong>(</strong><strong>ज्येष्ठश्रेष्ठप्राणविद्या छा.उ. 5-1, बृ.उ. 8-1-14</strong><strong>)</strong></p>
<p style="text-align: center;"><strong>(</strong><strong>अधिकरणार्थः – कौषीतकिप्राणविद्याया छान्दोग्य-वाजसनेयगतप्राणविद्ययोः न नानात्वम्, प्रकारभेदात्</strong><strong>)</strong></p>
<p><strong>३६४</strong>. <strong>सर्वाभेदादन्यत्रेमे</strong> <strong>॥</strong> <strong>३</strong>–<strong>३</strong>–<strong>१०</strong> <strong>॥</strong></p>
<p>छान्दोग्यवाजसनेयकयो: प्राणविद्या आम्नायते&nbsp; <strong>यो</strong> <strong>ह</strong> <strong>वै</strong> <strong>ज्येष्ठं</strong> <strong>च</strong> <strong>श्रेष्ठं</strong> <strong>च</strong> <strong>वेद</strong> <strong>ज्येष्ठश्च</strong> <strong>ह</strong> <strong>वै</strong> <strong>श्रेष्ठश्च</strong> <strong>भवति</strong> <strong>प्राणो</strong> <strong>वाव</strong> <strong>ज्येष्ठश्च</strong> <strong>श्रेष्ठश्च</strong> (छा.५.१.१) इत्यादि। तत्र ज्यैष्ठ्यश्रैष्ठ्यगुणकं प्राणमुपास्यं प्रतिपाद्य वाक्चक्षुश्श्रोत्रमनस्सु वसिष्ठत्वप्रतिष्ठात्वसम्पत्त्वायतनात्वाख्यान् गुणान् प्रतिपाद्य वागादीनां देहस्य च प्राणायत्तस्थितित्वेन तदायत्ततत्तत्कार्यत्वेन च प्राणस्य श्रैष्ठ्यं प्रतिपाद्य वागादि सम्बन्धितया श्रुतान्वसिष्ठत्वादीन् गुणांश्च प्राणसम्बन्धितया प्रतिपादयति। एवं छान्दोग्यवाजसनेयकयोर्ज्यैष्ठ्यश्रैष्ठ्यगुणको वसिष्ठत्वादिगुणकश्च प्राण उपास्य: प्रतिपाद्यते। कौषीतकिनां तु प्राणविद्यायां तथैव ज्यैष्ठ्यश्रैष्ठ्यगुणक: प्राण: उपास्य: प्रतिपादित:; न पुनर्वसिष्ठत्वादयो वागादिसम्बन्धिनो गुणा: प्राणसम्बन्धितया प्रतिपादिता:।</p>
<p><strong>(</strong><strong>प्रकृताधिकरणीयः संशयः</strong><strong>)</strong></p>
<p>तत्र संशय: – किमत्र विद्या भिद्यते, उत &nbsp;नेति।</p>
<p><strong>(</strong><strong>सयुक्तिकः पूर्वपक्षः</strong><strong>)</strong></p>
<p>किं युक्तम्? भिद्यत इति । कुत:? रूपभेदात्। यद्यप्युभयत्र प्राण एव ज्यैष्ठ्यश्रैष्ठ्यगुणक उपास्य:; तथाप्येकत्र वसिष्ठत्वादिभिरपि गुणैर्युक्त: प्राण उपास्य: प्रतीयते; इतरत्र तु तद्विधुर इत्युपास्यरूपभेदाद्विद्याभेद: –</p>
<p><strong>(</strong><strong>सिद्धान्तारम्भः प्रकाराभेदतो विद्याया अभेदः</strong><strong>)</strong></p>
<p>इति प्राप्ते ब्रूम:- सर्वाभेदादन्यत्रेमे – नात्र विद्याभेद:, अन्यत्र कौषीतकिनां प्राणविद्यायामपि इमे – वसिष्ठत्वादयो गुणा उपास्यास्सन्ति, कुत:? सर्वाभेदात् – प्रतिज्ञातप्राणज्यैष्ठ्योपपादनप्रकारस्य सर्वस्य तत्राप्यभेदात्। तथाहि – छन्दोगवाजसनेयिनां प्राणविद्यायाम्&nbsp; <strong>एता</strong> <strong>ह</strong> <strong>वै</strong> <strong>देवता</strong> <strong>अहंश्रेयसे</strong> <strong>व्यूदिरे</strong> (छा.५.१.६) <strong>अहंश्रेयसे</strong> <strong>विवदमाना</strong>: (बृ.८.१.७) इति चोपक्रम्य वागाद्येकैकापक्रमणे अन्येषां सप्राणानामिन्द्रियाणां शरीरस्य च स्थितिं तत्तत्कार्यं चाविकलं प्रतिपाद्य प्राणोत्क्रमणे सर्वेषां विशरणमकार्यकरत्वं चाभिधाय सर्वेषां प्राणाधीनस्थितित्वतदधीनकार्यत्वाभ्यां प्राणस्य ज्यैष्ठ्यमुपपादितम्।</p>
<p><strong>(</strong><strong>उक्तार्थस्यैव श्रौतता</strong><strong>)</strong></p>
<p>एवमुपपादितं वागादिकार्यस्य प्राणाधीनत्वम् – <strong>अथ</strong> <strong>हैनं</strong> <strong>वागुवाच</strong> <strong>यदहं</strong> <strong>वसिष्ठोऽस्मि</strong> <strong>त्वं</strong> <strong>तद्वसिष्ठोऽसि</strong> (छां.१.५.१३) इत्यादिना वागादिभिरनूद्यते। कौषीतकिनां प्राणविद्यायामपि प्राणज्यैष्ठ्यश्रैष्ठ्यप्रतिपादनाय वागादिषु वसिष्ठत्वादय: प्रतिपादिता: ।&nbsp; अथ हेमा देवता<strong>:</strong> प्रजापतिं पितरमेत्याब्रुवन् को वै न<strong>:</strong> श्रेष्ठ<strong>:</strong> इत्यादिना वागादिगता गुणा वागादयश्च देहश्च प्राणाधीना इति प्राणस्य ज्यैष्ठ्यमुपपादितम् । वागादिभि: स्वस्वगुणानां वसिष्ठत्वादीनां प्राणाधीनत्वानुवादमात्रं तु कृतम् । नैतावता रूपभेद:, वागादीनां वसिष्ठत्वादिगुणान्वितानां प्राणाधीनकार्यत्वोपपादनेनैव प्राणस्य वागादिवसिष्ठत्वादिगुणहेतुत्वस्य&nbsp; सिद्धत्वात् । तदेव हि प्राणस्य वसिष्ठत्वादि-गुणयोगित्वम्; यद्वागादिवसिष्ठत्वादिहेतुत्वम्। अतोऽत्रापि वसिष्ठत्वादिगुणयोगात्प्राणो ज्येष्ठ: प्रतिपन्न इति नास्ति विद्याभेद:॥१०॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>सर्वाभेदाधिकरणम्॥</strong> <strong>३॥</strong></p>
		</div>