<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अन्यथात्वाधिकरणम्॥२॥</strong></p>
<p style="text-align: center;"><strong>(</strong><strong>उद्गीथप्राणविद्या उद्गातृप्राणविद्या च छा.उ. 1-2 बृ.उ. 3-3</strong><strong>)</strong></p>
<p style="text-align: center;"><strong>(</strong><strong>अधिकरणार्थः – वाजसनेयक-छान्दोग्यगतयोः उद्गीथविद्ययोर्नानात्वम्</strong><strong>)</strong></p>
<p><strong>३६०</strong>. <strong>अन्यथात्वं</strong> <strong>शब्दादिति</strong> <strong>चेन्नाविशेषात्</strong> <strong>॥</strong> <strong>३</strong>–<strong>३</strong>–<strong>६</strong> <strong>॥</strong></p>
<p><strong>(</strong><strong>अवान्तरसङ्गतिः</strong><strong>)</strong></p>
<p>एवं चोदनाद्यविशेषाद्विद्यैकत्वम्, एकत्वे च गुणोपसंहार: कर्तव्य इत्युक्तम्; अत: परं काश्चन विद्या&nbsp; अधिकृत्य प्रत्यभिज्ञाहेतुभूतचोदनाद्यविशेषोऽस्ति, नेति निरूप्य निर्णीयते।</p>
<p><strong>(</strong><strong>विचारणीयविषयोपस्थापने तच्छुद्धीकरणं च</strong><strong>)</strong></p>
<p>अस्त्युद्गीथविद्या वाजिनां छन्दोगानां च । वाजिनां तावत्&nbsp; <strong>द्वया</strong> <strong>ह</strong> <strong>प्राजापत्या</strong> <strong>देवाश्चासुराश्च</strong> (बृ.३.३.१) इत्यारभ्य&nbsp; <strong>ते</strong> <strong>ह</strong> <strong>देवा</strong> <strong>ऊचु</strong>: <strong>हन्तासुरान्यज्ञ</strong> <strong>उद्गीथेनात्ययाम</strong> (बृह.३.३.१) इत्युद्गीथेनासुरविध्वंसनं प्रतिज्ञायोद्गीथे वागादिमन:पर्यन्तदृष्टौ असुरैरभिभवमुक्त्वा&nbsp; <strong>अथ</strong> <strong>ह</strong> <strong>इममासन्यं</strong> <strong>प्राणमूचु</strong>: (बृ.३.३.७) इत्यादिना उद्गीथे प्राणदृष्ट्या असुरपराभवमुक्त्वा (बृ.३.३.७)&nbsp; <strong>भवत्यात्मना</strong> <strong>परास्य</strong> <strong>द्विषन्</strong> <strong>भ्रातृव्यो</strong> <strong>भवति</strong> <strong>य</strong> <strong>एवं</strong> <strong>वेद</strong> (बृ.३.३.७) इति शत्रुपराजयफलायोद्गीथे प्राणदृष्टिर्विहिता । एवं छन्दोगानामपि&nbsp; <strong>देवासुरा</strong> <strong>ह</strong> <strong>वै</strong> <strong>यत्र</strong> <strong>संयेतिरे</strong> (छां.१.२.१) इत्यारभ्य&nbsp; <strong>तद्ध</strong> <strong>देवा</strong> <strong>उद्गीथमाजह्रुरनेनैनानभिहनिष्याम</strong>: (छां.१.२.१) इत्युद्गीथेनासुरपराभवं प्रतिज्ञाय तद्वदेवोद्गीथे वागादिदृष्टौ दोषमभिधाय&nbsp; <strong>अथ</strong> <strong>ह</strong> <strong>य</strong> <strong>एवायं</strong> <strong>मुख्य</strong>: <strong>प्राणस्तमुद्गीथमुपासाञ्चक्रिरे</strong> (छां.१.२.७) इत्यादिना उद्गीथे प्राणदृष्ट्या असुरपराभवमुक्त्वा&nbsp; <strong>यथाऽश्मानमाखणमृत्वा</strong> <strong>विध्वंसते</strong> <strong>एवं</strong> <strong>है</strong> <strong>व</strong> <strong>स</strong> <strong>विध्वंसते</strong> <strong>य</strong> <strong>एवं</strong> <strong>विदि</strong> <strong>पापं</strong> <strong>कामयते</strong> (छां.१.२.८) इति शत्रुपराभवाय उद्गीथे प्राणदृष्टिर्विहिता। वेदनविषयविधिप्रत्ययाश्रवणेऽपि फलसाधनत्वश्रवणाद्वेदनविषयो विधि: कल्प्यते। उद्गीथविद्याया: क्रत्वर्थत्वेन क्रतुसाद्गुण्यफलत्वेऽप्यार्थवादिकमपि फलं तद्विरुद्धं ग्राह्यमेवेति देवताधिकरणे प्रतिपादितम् ।</p>
<p><strong>(</strong><strong>अधिकरणीयः संशयः</strong><strong>)</strong></p>
<p>तत्र संशय्यते – किमत्र विद्यैक्यम्, उत नेति।</p>
<p><strong>(</strong><strong>सिद्धान्तांशस्य पूर्वपक्षतयोल्लेखः पूर्वपक्षिणः</strong><strong>)</strong></p>
<p>किं युक्तम्? विद्यैक्यमिति। कुत:? उभयत्रोद्गीथस्यैव अध्यस्तप्राणभावस्योपास्यत्वश्रवणात् चोदनाद्यविशेषात्। फलसंयोगस्तावच्छत्रु-परिभवरूपो न विशिष्यते। रूपमप्यध्यस्तप्राण-भावोद्गीथाख्योपास्यैक्यात् अविशिष्टम्। चोदना च विदिधात्वर्थगताऽविशिष्टा। आख्या चोद्गीथविद्येत्यविशिष्टा। अत्र राद्धान्तिच्छायया परिचोद्य परिहरति – अन्यथात्वं शब्दादिति चेन्नाविशेषात् – इति।</p>
<p><strong>(</strong><strong>सूत्रार्थविवरणं स्वोक्त्या</strong><strong>)</strong></p>
<p>यदुक्तं विद्यैक्यमिति, तन्नोपपद्यते, रूपभेदात्; रूपान्यथात्वं हि शब्दादेव प्रतीयते; वाजसनेयके हि <strong>अथ</strong> <strong>हेममासन्यं</strong> <strong>प्राणमूचुस्त्वं</strong> <strong>न</strong> <strong>उद्गायेति</strong> <strong>तथेति</strong> <strong>तेभ्य</strong> <strong>एष</strong> <strong>प्राण</strong> <strong>उदगायत्</strong> (बृ.३.३.७) इत्युद्गानस्य कर्तरि प्राणदृष्ट्या असुरपराभवमुक्त्वा छान्दोग्ये&nbsp; <strong>अथ</strong> <strong>ह</strong> <strong>य</strong> <strong>एवायं</strong> <strong>मुख्य</strong>: <strong>प्राणस्तमुद्गीथमुपासाञ्चक्रिरे</strong> (छां.१.२.७) इत्युद्गानस्य कर्मण्युद्गीथे प्राणदृष्ट्या असुरपराभवमुक्त्वा&nbsp; य एवं वेद इति कर्तर्येव प्राणदृष्टिरेवं शब्दादवगम्यते ।&nbsp; छान्दोग्ये अथ ह य एवायं मुख्य<strong>:</strong> प्राणस्तमुद्गीथमुपासाञ्चक्रिरे इति उद्गानस्य कर्मण्युद्गीथे प्राणदृष्ट्या असुरपराभवमुक्त्वा, य एवं विदि पापं कामयते इत्येवं शब्दात् कर्मण्येवोद्गीथे प्राणदृष्टिर्विहिता। अत एकत्र कर्तरि प्राणदृष्टिशब्दादन्यत्र कर्मणि प्राणदृष्टिशब्दाच्च रूपान्यथात्वं स्पष्टम् । रूपान्यथात्वे च विधेयभेदे सति केवलचोदनाद्यविशेषोऽकिञ्चित्कर इति विद्याभेद इतिचेत् –</p>
<p><strong>(</strong><strong>उक्तार्थनिरसनेन पूर्वपक्षिणा विद्यैक्यदृढीकरणम्</strong><strong>)</strong></p>
<p>तन्न,&nbsp; अविशेषात् –&nbsp; अविशेषेण ह्युभयत्र उद्गीथसाधनकपरपरिभव उपक्रमे प्रतीयते; वाजसनेयके&nbsp; <strong>ते</strong> <strong>ह</strong> <strong>देवा</strong> <strong>ऊचुर्हान्तासुरान्यज्ञे</strong> <strong>उद्गीथेनात्ययाम</strong> (बृ.३.३.१) इत्युपक्रमे श्रूयते; छान्दोग्येऽपि <strong>तद्ध</strong> <strong>देवा</strong> <strong>उद्गीथमाजह्रु</strong>: <strong>अनेनैनानभिहनिष्याम</strong>: (छा.१.२.१) इति। अत उपक्रमाविरोधाय&nbsp; <strong>तेभ्य</strong> <strong>एष</strong> <strong>प्राण</strong> <strong>उदगायत्</strong> (बृ.३.३.७) इत्यध्यस्तप्राणभाव उद्गीथ उद्गानकर्मभूत एव पाकादिष्वोदनादिवत्सौकर्यातिशयविवक्षया कर्तृत्वेनोच्यते; अन्यथोपक्रमगत उद्गीथशब्द: कर्तरि लाक्षणिक: स्यात्, अतो विद्यैक्यम् ॥६॥</p>
<p><strong>(</strong><strong>सिद्धान्तार्थकथनम्</strong><strong>)</strong></p>
<p>इति प्राप्ते प्रचक्ष्महे –</p>
<p><strong>३६१</strong>. <strong>न</strong> <strong>वा</strong> <strong>प्रकरणभेदात्परोवरीयस्त्वादिवत्</strong> <strong>॥</strong> <strong>३</strong>–<strong>३</strong>–<strong>७</strong> <strong>॥</strong></p>
<p>नवेति पक्षं व्यावर्तयति; नचैतदस्ति, यद्विद्यैक्यमिति; कुत:? प्रकरणभेदात्</p>
<p><strong>(</strong><strong>सिद्धान्तार्थसाधकप्रकरणभेदविशदीकारः</strong><strong>)</strong></p>
<p><strong>ओमित्येतदक्षरमुद्गीथमुपासीत</strong> (छा.१.१.१) इति प्रकृतमुद्गीथावयवभूतं प्रणवं प्रस्तुत्य&nbsp; <strong>एतस्य</strong> <strong>वा</strong> <strong>अक्षरस्योपव्याख्यानं</strong> <strong>भवति</strong> (छा.१.१.१०) <strong>देवासुरा</strong> <strong>ह</strong> <strong>वै</strong> <strong>यत्र</strong> <strong>संयेतिरे</strong> (छा.१.२.१) इत्यारभ्य&nbsp; <strong>अथ</strong> <strong>ह</strong> <strong>य</strong> <strong>एवायं</strong> <strong>मुख्य</strong>: <strong>प्राणस्तमुद्गीथमुपासाञ्चक्रिरे</strong> (छा.१-२-७) इत्युद्गीथावयवभूतप्रणवविषयमुपासनं छन्दोगा अधीयते; वाजिनस्तु तादृशप्राचीनप्रकरणाभावात्&nbsp; <strong>हन्तासुरान्यज्ञ</strong> <strong>उद्गीथेनात्ययाम</strong> (बृ.३.३.१) इति कृत्स्नमुद्गीथं प्रस्तुत्य&nbsp; <strong>अथ</strong> <strong>हेममासन्यं</strong> <strong>प्राणमूचुस्त्वं</strong> <strong>न</strong> <strong>उद्गाय</strong> (बृ.३.३.७) इत्यादि कृत्स्नोद्गीथविषयमधीयते; अत: प्रकरणभेदेन विधेयभेद:, विधेयभेदे च रूपभेद इति न विद्यैक्यम्;</p>
<p><strong>(</strong><strong>सूत्रे वाशब्दप्रयोगात् रूपभेद इति</strong><strong>)</strong></p>
<p>किञ्च&nbsp; <strong>अथ</strong> <strong>ह</strong> <strong>य</strong> <strong>एवायं</strong> <strong>मुख्य</strong>: <strong>प्राणस्तमुद्गीथमुपासाञ्चक्रिरे</strong> (छां.१.२.७) इति पूर्वप्रकृत: उद्गीथावयवभूत: प्रणव एवाध्यस्तप्राणभावश्छन्दोगानामुपास्य:; वाजिनां तु कृत्स्नस्योद्गीथस्य कर्तोद्गाथा प्राणदृष्ट्योपास्य इति।&nbsp; <strong>अथ</strong> <strong>हेममासन्यं</strong> <strong>प्राणमूचुस्त्वं</strong> <strong>न</strong> <strong>उद्गायेति</strong> <strong>तथेति</strong> <strong>तेभ्य</strong> <strong>एष</strong> <strong>प्राण</strong> <strong>उदगायत्</strong> (बृ.३.३.७) इत्युद्गातरि प्राणाध्यासं निर्दिश्य&nbsp; <strong>य</strong> <strong>एवं</strong> <strong>वेद</strong> (बृ.३.३.७) इत्युद्गातैवाध्यस्तप्राणभाव उपास्यो विधीयते; अतश्च रूपभेद:।</p>
<p><strong>(</strong><strong>उक्तार्थे उपक्रमविरोधशङ्का-तत्परिहारौ</strong><strong>)</strong></p>
<p>न चोद्गातर्युपास्ये विहिते <strong>उद्गीथेनात्ययाम</strong> (बृ.३.३.१) इत्याख्यायिकोपक्रमविरोधः शङ्कनीय:, उद्गातुरुपासने उद्गीतस्योद्गानकर्मभूतस्य अवश्यापेक्षितत्वात् तस्यापि परपरिभवाख्यं फलं प्रति हेतुत्वात्। अतो रूपभेदाद्विद्याभेद इति चोदनाद्यविशेषेऽपि न विद्यैक्यम्। परोवरीयस्त्वादिवत् – यथैकस्यामपि शाखायामुद्गीथावयवभूते प्रणवे परमात्मदृष्टिविधानसाम्येऽपि हिरण्मयपुरुषदृष्टिविधानात्परोवरीयस्त्वादि गुणविशिष्टदृष्टिविधानमर्थान्तरभूतम् ॥७॥</p>
<p><strong>(</strong><strong>उक्ते सिद्धान्ते कर्मकाण्डार्थसादृश्यवर्णनम्</strong><strong>)</strong></p>
<p><strong>३६२</strong>. <strong>संज्ञातश्चेत्तदुक्तमस्ति</strong> <strong>तु</strong> <strong>तदपि</strong> <strong>॥</strong> <strong>३</strong>–<strong>३</strong>–<strong>८</strong> <strong>॥</strong></p>
<p>उद्गीथविद्येति संज्ञैक्यात् तत् – विद्यैक्यमुक्तं चेत् तत् – संज्ञैक्यं विधेयभेदेऽप्यस्त्येव; यथा&nbsp; अग्निहोत्रसंज्ञा नित्याग्निहोत्रे, कुण्डपायिनामयनाग्निहोत्रे च; यथा चोद्गीथविद्येति छान्दोग्ये प्रथमप्रपाठकोदितासु बह्वीषु विद्यासु ॥ ८॥</p>
<p><strong>(</strong><strong>सामञ्जस्यतः उक्तार्थदृढीकारः</strong><strong>)</strong></p>
<p><strong>३६३</strong>. <strong>व्याप्तेश्च</strong> <strong>समञ्जसम्</strong> <strong>॥</strong> <strong>३</strong>–<strong>३</strong>–<strong>९</strong> <strong>॥</strong><strong> (सि)</strong></p>
<p>छान्दोग्ये प्रथमप्रपाठके उत्तरास्वपि विद्यासूद्गीथावयवस्य प्रणवस्य प्रथमप्रस्तुतस्योपास्यत्वेन व्याप्तेश्च तन्मध्यगतस्य&nbsp; <strong>तद्ध</strong> <strong>देवा</strong> <strong>उद्गीथमाजह्रु</strong>: (छा.१.२.१) इत्युद्गीथशब्दस्य प्रणवविषयत्वमेव समञ्जसम् । अवयवे च समुदायशब्द: पटो दग्ध<strong>:</strong> इत्यादिषु दृश्यते। अतश्चोद्गीथावयवभूत: प्रणव एवोद्गीथशब्दनिर्दिष्ट इति स एव प्राणदृष्ट्योपास्यश्छान्दोग्ये प्रतिपत्तव्य:। वाजसनेयके तु कृत्स्नोद्गीथविषय उद्गीथशब्द इति कृत्स्नोद्गीथस्य कर्तोद्गाता प्राणदृष्ट्योपास्य इति विद्यानानात्वं&nbsp; सिद्धम्॥९॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अन्यथात्वाधिकरणम्॥२॥</strong></p>
		</div>