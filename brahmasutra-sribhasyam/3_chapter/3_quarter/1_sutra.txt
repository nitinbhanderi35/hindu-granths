<div class="elementor-widget-container">
			<p style="text-align: center;"><strong>श्रीभगवद्रामानुजविरचिते</strong> <strong>श्रीशारीरकमीमांसाभाष्ये&nbsp;</strong><strong>तृतीये साधनाध्याये</strong> <strong>तृतीय</strong>:<strong> गुणोपसंहारपाद</strong>: <strong>।</strong></p>
<p style="text-align: center;"><strong>(</strong><strong>अधिकरणानि 26, सूत्राणि 64</strong><strong>)</strong></p>
<p style="text-align: center;"><strong>(</strong><strong>पादार्थः – ब्रह्मोपासनानां गुणोपसंहारविकल्पनिर्णयाय विद्याभेदाभेदचिन्ता</strong><strong>)</strong></p>
<p style="text-align: center;"><strong>सर्ववेदान्तप्रत्ययाधिकरणम्॥१॥</strong></p>
<p style="text-align: center;"><strong>&nbsp;(</strong><strong>अधिकरणार्थः – ब्रह्मोपासनानां गुणोपसंहार-विकल्पनिर्णयाय विद्याभेदाभेदचिन्ता</strong><strong>)</strong></p>
<p><strong>३५५</strong>. <strong>सर्ववेदान्तप्रत्ययं</strong> <strong>चोदनाद्यविशेषात्</strong> <strong>॥</strong> <strong>३</strong>–<strong>३</strong>–<strong>१</strong> <strong>॥</strong></p>
<p><strong>(</strong><strong>पादसङ्गत्यर्थमनुवादः</strong><strong>)</strong></p>
<p>उक्तं ब्रह्मोपासिसिषोपजननाय वक्तव्यं ब्रह्मण: फलदायित्वपर्यन्तम्; इदानीं ब्रह्मोपासनानां गुणोपसंहारविकल्पनिर्णयाय विद्याभेदचिन्ता प्रस्तूयते।</p>
<p><strong>(</strong><strong>प्रथमाधिकरणकृत्यविचार्यम्</strong><strong>)</strong></p>
<p>प्रथमं तावदेकस्या वैश्वानरविद्यादिकाया अनेकशाखासु श्रूयमाणाया: किमेकविद्यात्वम्, उत विद्याभेद इति चिन्त्यते ।</p>
<p><strong>(</strong><strong>पूर्वपक्षः सयुक्तिकः</strong><strong>)</strong></p>
<p>अविशेषपुनश्श्रवणस्य प्रकरणान्तरस्य च भेदकत्वाच्छाखान्तरे चोभयोरवर्जनीयत्वाद्विद्याभेद इति प्राप्तम् । अत एव,</p>
<p><strong>तेषामेवैतां</strong> <strong>ब्रह्मविद्यां</strong> <strong>वदेत</strong> <strong>शिरोव्रतं</strong> <strong>विधिवद्यैस्तु</strong> <strong>चीर्णम्</strong> (मु.३.२.१०) इति शिरोव्रतवतामाथर्वणिकानामेव विद्योपदेशनियम उपपद्यते। विद्यैक्ये हि विद्याङ्गस्य शिरोव्रतस्यान्येषामपि शाखिनां प्राप्तेर्नियमो नोपपद्यते।</p>
<p><strong>(</strong><strong>सिद्धान्तारम्भः</strong><strong>)</strong></p>
<p>एवं प्राप्त उच्यते <strong>– </strong>सर्ववेदान्तप्रत्ययमेकमुपासनमिति। कुत:? चोदनाद्यविशेषात् – चोदना तावत्&nbsp; उपासीत (छा.१.१.१; बृ.३.४.५) विद्यात् (कठ.६.१७) इत्येवंजातीयको धात्वर्थविशेषविधि:। आदिशब्देन <strong>एकं</strong> <strong>वा</strong> <strong>संयोगरूपचोदनाख्याविशेषात्</strong> (पूर्व.मी.२.४.९) इति कर्मकाण्डशाखान्तराधिकरण-सूत्रोक्तास्संयोगरूपाख्या गृह्यन्ते। एषां चोदनादीनामविशेषात् सैवेयं विद्येति शाखान्तरे प्रत्यभिज्ञायते। तथाहि – छान्दोग्यवाजसनेयकयो:&nbsp; <strong>वैश्वानरमुपास्ते</strong> (छा.५.१८.१) इति चोदना तावदेकरूपा; वेद्यैकनिरूपणीयस्वरूपस्य विदिपर्यायस्योपासेर्वेद्यभूतवैश्वानरैक्यात् रूपमप्यविशिष्टम्; आख्या च वैश्वानरविद्येत्यविशिष्टा; फलसंयोगोऽप्युभयत्रापि ब्रह्मप्राप्तिरूपोऽविशिष्ट:। अत एभि: प्रत्यभिज्ञानाच्छाखान्तरेऽपि विद्यैक्यम् ॥१॥</p>
<p><strong>(</strong><strong>विधेयभेदायत्तविद्याभेदशङ्का-परिहारौ</strong><strong>)</strong></p>
<p>यत्तूक्तमविशेषपुनश्श्रवणात्प्रकरणान्तराच्च विधेयभेदप्रतीतेर्न विद्यैक्यमिति, तदनुभाष्य परिहरति –</p>
<p><strong>३५६</strong>. <strong>भेदान्नेति</strong> <strong>चेदेकस्यामपि</strong> <strong>॥</strong> <strong>३</strong>–<strong>३</strong>–<strong>२</strong> <strong>॥</strong></p>
<p>अविशेषपुनश्श्रुत्या प्रकरणान्तराच्च विधेयभेदान्न विद्यैक्यमिति चेत् – एकस्यामपि विद्यायां प्रतिपत्तृभेदात्पुनश्श्रुति: प्रकरणान्तरं चोपपद्यते । यत्र ह्येकस्मिन् प्रतिपत्तरि पुनश्श्रुति: प्रकरणान्तरं च विद्यते; तत्रान्यथानुपपत्त्या विधेयभेदाद्विद्याभेद:, प्रतिपत्तृभेदे तु तत्प्रतिपत्त्यर्थतया पुनश्श्रुत्याद्युपपत्तेस्तत्र न विधेयान्तरसम्भव: ॥२॥</p>
<p><strong>(</strong><strong>शाखाभेदे ब्रतविशेषविधिकृतविद्याभेद – तत्परिहारौ</strong><strong>)</strong></p>
<p>यच्चोक्तं शिरोव्रतवतामाथर्वणिकानामेव विद्योपदेशनियमदर्शनाद्विद्याभेद: प्रतीयत इति, तत्राह –</p>
<p><strong>३५७</strong>. <strong>स्वाध्यायस्य</strong> <strong>तथात्वे</strong> <strong>हि</strong> <strong>समाचारेऽधिकाराच्च</strong> <strong>सववच्च</strong> <strong>तन्नियम</strong>: <strong>॥</strong> <strong>३</strong>–<strong>३</strong>–<strong>३</strong> <strong>॥</strong></p>
<p>नैतदस्ति शिरोव्रतोपदेशनियमदर्शनं विद्याभेदं द्योतयति – इति, शिरोव्रतस्य विद्याङ्गत्त्वाभावात्। स्वाध्यायस्य तथात्वे हि तन्निमय: स्वाध्यायस्य तथात्वसिद्ध्यर्थं तज्जन्यसंस्कारभाक्त्वसिद्ध्यर्थं हि शिरोव्रतोपदेशनियम:, न विद्याया:। कुत एतत्?&nbsp; नैतदचीर्णव्रतोऽधीयीत (मु.३.२.११) इति तस्याध्ययनसंयोगात्; समाचारेऽधिकाराच्च – समाचाराख्ये ग्रन्थे&nbsp; इदमपि वेदव्रतेन व्याख्यातमित्यतिदेशात्।&nbsp; <strong>तेषामेवैतां</strong> <strong>ब्रह्मविद्यां</strong> <strong>वदेत</strong> (मु.३.१०) वेदविद्यामित्यर्थ:। सववच्च तन्नियम<strong>:</strong> – यथा हि सवहोमास्सप्तसूर्यादयश्शतोदनपर्यन्ता आथर्विणकैकाग्निसम्बन्धिनस्तत्रैव&nbsp; भवन्ति; न त्रेताग्निषु ॥३।</p>
<p><strong>(</strong><strong>गुणोपसंहारतः विद्यैक्यस्य श्रुतिसिद्धत्वम्</strong><strong>)</strong></p>
<p><strong>३५८</strong>. <strong>दर्शयति</strong> <strong>च</strong> <strong>॥</strong> <strong>३</strong>–<strong>३</strong>–<strong>४</strong> <strong>॥</strong></p>
<p>दर्शयति च श्रुतिरुपासनस्य सर्ववेदान्तप्रत्ययत्वम्; तथाहि – छान्दोग्ये&nbsp; <strong>तस्मिन्यदन्तस्तदन्वेष्टव्यम्</strong> (छा.८.१.१) इत्युक्त्वा किं तदत्र विद्यते यदन्वेष्टव्यम् (छा.८.१.२) इति प्रश्नपूर्वकम् अपहतपाप्मत्वादिगुणाष्टकविशष्ट: परमात्मा तस्मिन्नुपास्य इत्युक्तम्; तैत्तिरीयके तु छान्दोग्यस्थं प्रतिनिर्देशमुपजीव्य&nbsp; <strong>तत्रापि</strong> <strong>दह्रं</strong> <strong>गगनं</strong> <strong>विशोकस्तस्मिन्यदन्तस्तदुपासिव्यम्</strong> (तै.नारा.१०.२३) इति गुणाष्टकविशिष्टस्य परमात्मन उपासनमुच्यते; तदुभयत्र विद्यैकत्वेन गुणोपसंहारादेवोपपद्यते॥४॥</p>
<p><strong>(</strong><strong>विद्यैक्यस्योपयोगः, गुणोपसंहारः</strong><strong>)</strong></p>
<p>तदेवं शाखान्तराधिकरणन्यायसिद्धं विद्यैक्यं स्थिरीकृत्य तत्प्रयोजनमाह –</p>
<p><strong>३५९</strong>. <strong>उपसंहारोऽर्थाभेदाद्विधिशेषवत्समाने</strong> <strong>च</strong> <strong>॥</strong> <strong>३</strong>–<strong>३</strong>–<strong>५</strong> <strong>॥</strong></p>
<p>एवं सर्ववेदान्तेषु समाने सत्युपासने वेदान्तान्तराम्नातानां गुणानां वेदान्तान्तरोपसंहार: कर्तव्य: कुत:? विधिशेषवदर्थाभेदात् – यथैकस्मिन्वेदान्ते श्रुतो वैश्वानरदहरादिविधिशेषो गुणस्तद्विद्यासम्बन्धात्तदुपकार-रूपप्रयोजनसिद्ध्यर्थमनुष्ठीयते; तथा वेदान्तरोदितोऽपि&nbsp; तद्विद्यासम्बन्धित्वेन तदुपकाराविशेषादुपसंहर्तव्य इत्यर्थ:। चशब्दोऽवधारणे॥५॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>सर्ववेदान्तप्रत्ययाधिकरणम्॥१॥</strong></p>
		</div>