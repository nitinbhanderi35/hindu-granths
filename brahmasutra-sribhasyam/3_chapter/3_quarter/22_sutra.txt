<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अङ्गावबद्धाधिकरणम्</strong> <strong>॥२२॥</strong></p>
<p style="text-align: center;"><strong>(</strong><strong>अधिकरणार्थः – उद्गीथाद्यङ्गाश्रयाणां उपासनानां उद्गीथादिवत् सर्वशाखास्थक्रतुष्वप्यन्वयः</strong><strong>)</strong></p>
<p><strong>४०७</strong>. <strong>अङ्गावबद्धास्तु</strong> <strong>न</strong> <strong>शाखासु</strong> <strong>हि</strong> <strong>प्रतिवेदम्</strong> <strong>॥</strong> <strong>३</strong>–<strong>३</strong>–<strong>५३</strong> <strong>॥</strong></p>
<p><strong>(</strong><strong>विचारणीयविषयोपस्थापनम्</strong><strong>)</strong></p>
<p><strong>ओमित्येतदक्षरमुद्गीथमुपासीत</strong> (छा.१.१.१) लोकेषु <strong>पञ्चविधं</strong> <strong>सामोपासीत</strong> (छा.२.२.१)&nbsp; <strong>उक्थमुक्थमिति</strong> <strong>वै</strong> <strong>प्रजा</strong> <strong>वदन्ति</strong> <strong>तदिदमेवोक्थम्</strong> <strong>इयमेव</strong> <strong>पृथिवी</strong> (ऐतरेय आ.२.१.२)&nbsp; <strong>अयं</strong> <strong>वाव</strong> <strong>लोक</strong> <strong>एषोऽग्निचित</strong>: (अग्निरहस्यं) इत्येवमाद्या: क्रत्वङ्गाश्रया: उपासना:&nbsp; भवन्ति ।</p>
<p><strong>(</strong><strong>विचारौपयिकः संशयः</strong><strong>)</strong></p>
<p>ता: किं यासु शाखासु श्रूयन्ते, तास्वेव नियता:, उत सर्वासु शाखासूद्गीथादिषु सम्बध्यन्त इति विचार:।</p>
<p><strong>(</strong><strong>अधिकरणारम्भाक्षेपशङ्कानिरासः</strong><strong>) </strong></p>
<p>सर्ववेदान्तप्रत्ययत्वे स्थितेऽपि प्रतिवेदं स्वरभेदादुद्गीथादयो भिद्यन्त इति तत्र तत्र व्यवतिष्ठेरन्निति युक्ता शङ्का ।</p>
<p><strong>(</strong><strong>सयुक्तिकः पूर्वपक्षः</strong><strong>)</strong></p>
<p>किं युक्तम्? व्यवतिष्ठेरन्निति । कुत:? <strong>उद्गीथमुपासीत</strong> (छां.१.१.१) इति सामान्येनोद्गीथसम्बन्धितया श्रुतायास्तस्यामेव शाखायां स्वरविशेषयुक्तस्य उद्गीथविशेषस्य सन्निधानात्तस्मिन्नेव विशेषे पर्यवसानं युक्तमिति । एवमाद्यास्तास्वेव शाखासु व्यवतिष्ठेरन्निति॥</p>
<p><strong>(</strong><strong>सिद्धान्तार्थः सूत्रार्थविवृत्या</strong><strong>)</strong></p>
<p>एवं प्राप्ते प्रचक्ष्महे – अङ्गावबद्धास्तु – इति। तु शब्द: पक्षं व्यावर्तयति; नह्युद्गीथाद्यङ्गावबद्धा उपासनास्तास्वेव शाखासु व्यवतिष्ठेरन्, अपि तु प्रतिवेदं सम्बध्येरन्; सर्वासु शाखास्वित्यर्थ: । हि शब्दो हेतौ। यस्माच्छ्रुत्यैवोद्गीथाद्यङ्गमात्रावबद्धा:, तस्माद्यत्रोद्गीथादय:, तत्र सर्वत्र सम्बध्येरन्।</p>
<p><strong>(</strong><strong>स्वरभेदायत्तोद्गीथभेदतो व्यवस्थाया निरासः</strong><strong>)</strong></p>
<p>यद्यपि स्वरभेदेनोद्गीथव्यक्तयो भिद्यन्ते; तथापि सामान्येनोद्गीथश्रुत्या सर्वा व्यक्तयस्सन्निहिता इति न क्वचिद्व्यवस्थायां प्रमाणमस्ति । सर्वशाखाप्रत्ययन्यायेन च सर्वासु शाखासु क्रतुरेक:। अतस्सर्वासु शाखास्वेकस्य क्रतोस्सन्निधानात् क्रत्वङ्गभूतोद्गीथादयोऽपि सन्निहिता इति नैकस्य सन्निधिविशेषोऽस्तीति न व्यवस्था ॥ ५३॥</p>
<p><strong>(</strong><strong>मन्त्रादिदृष्टान्तेन शास्त्रान्तरीयक्रत्वङ्गोद्गीथादिष्वप्युपासनान्वयः</strong><strong>)</strong></p>
<p><strong>४०८</strong>. <strong>मन्त्रादिवद्वाऽविरोध</strong>: <strong>॥</strong> <strong>३</strong>–<strong>३</strong>–<strong>५४</strong> <strong>॥</strong></p>
<p>वाशब्दश्चार्थे; आदिशब्देन जातिगुणसङ्ख्यासादृश्यक्रमद्रव्यकर्माणि गृह्यन्ते; यथा मन्त्रादीनामेकैकशाखास्वाम्नातानामपि शेषिण: क्रतोस्सर्वशाखास्वेकत्वेन यथायथं श्रुत्यादिभिस्सर्वासु शाखासु विनियोगो न विरुध्यते; तद्वदिहाप्यविरोध: ॥५४॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अङ्गावबद्धाधिकरणम्॥२२॥</strong></p>
		</div>