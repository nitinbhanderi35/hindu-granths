<div class="elementor-widget-container">
			<p style="text-align: center;"><strong>श्री</strong> <strong>शारीरकमीमांसाभाष्ये</strong> <strong>तन्निर्धारणानियमाधिकरणम्॥१७॥</strong></p>
<p style="text-align: center;"><strong>(</strong><strong>अधिकरणार्थः – कर्माङ्गाश्रितोद्गीथोपासनादेः क्रतुषु उपादेयतानियमाभावः</strong><strong>)</strong></p>
<p><strong>३९५</strong>. <strong>तन्निर्धारणानियमस्तद्दृष्टे</strong>: <strong>पृथग्घ्यप्रतिबन्ध</strong>: <strong>फलम्</strong> <strong>॥</strong> <strong>३</strong>–<strong>३</strong>–<strong>४१</strong> <strong>॥</strong></p>
<p><strong>(</strong><strong>एतदधिकरणीयः संशयगर्भः पूर्वः पक्षः</strong><strong>)</strong></p>
<p><strong>ओमित्येतदक्षरमुद्गीथमुपासीत</strong> (छां.१.१.१) इत्यादीनि कर्माङ्गाश्रयाण्युपासनानि कर्माङ्गभूतोद्गीथादिमुखेन जुह्वादिमुखेन पर्णतादिवत् कर्माङ्गत्वेन निरूढानुष्ठानानि इत्युद्गीथाद्युपासन-सम्बन्धिनो&nbsp; <strong>यदेव</strong> <strong>विद्यया</strong> <strong>करोति</strong> <strong>श्रद्धयोपनिषदा</strong> <strong>तदेव</strong> <strong>वीर्यवत्तरं</strong> <strong>भवति</strong> (छा.१.१.१०) इति वर्तमाननिर्देशस्य पर्णतादिसम्बन्धपापश्लोकश्रवणवत्पृथक्फलत्वकल्पनायोगात् क्रतुषु &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;नियमेनोपसंहार्याणीति ॥</p>
<p><strong>(</strong><strong>सूत्रारार्थतः सिद्धान्तप्रदर्शनम्</strong><strong>)</strong></p>
<p>एवं प्राप्ते प्रचक्ष्महे – तन्निर्धारणानियम<strong>:</strong> – इति । निर्धारणं निश्चयेन मनसोऽवस्थापनम्, ध्यानमित्यर्थ:; तन्निर्धारणानियम: – कर्मसूद्गीथाद्युपासनानामनियम:; कुत:? तद्दृष्टे: उपलभ्यते ह्युपासनानुष्ठानानियम: –&nbsp; <strong>तेनोभौ</strong>&nbsp; <strong>कुरुतो</strong> <strong>यश्चैतदेवं</strong> <strong>वेद</strong>, <strong>यश्च</strong> <strong>न</strong> <strong>वेद</strong> (छा.१.१.१०) इत्यविदुषोऽप्यनुष्ठानवचनात्। न चाङ्गत्वे सत्युपासनस्यानुष्ठानानियम उपपद्यते ।</p>
<p><strong>(</strong><strong>उद्गीथोपासनस्य फलपार्थक्यम्</strong><strong>)</strong></p>
<p>एवमुपासनस्यानङ्गत्वे निश्चिते सत्युपासनविधे: फलाकांक्षायां रात्रिसत्रन्यायेन वीर्यवत्तरत्वं कर्मफलात्पृथग्भूतं फलमित्यवगम्यते।</p>
<p>किमिदं वीर्यवत्तरत्वम्? कर्मफलस्यैवाप्रतिबन्ध:। प्रतिबध्यते हि कर्मफलं प्रबलकर्मान्तरफलेन तावन्तं कालम्; तदभावोऽप्रतिबन्ध:। स ह्यप्रतिबन्ध: कर्मफलात्स्वर्गादिलक्षणात्पृथग्भूतमेव फलम् । तदिदमुच्यते पृथग्घ्यप्रतिबन्ध: फलमिति ।</p>
<p>अत: कर्माङ्गाश्रयाणामपि पृथक्फलत्वाद्गोदोहनादिवत् कर्मसु उद्गीथाद्युपासनानां अनियमेनोपसंहार:॥४१॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>तन्निर्धारणानियमाधिकरणम्</strong> <strong>॥१७॥</strong></p>
		</div>