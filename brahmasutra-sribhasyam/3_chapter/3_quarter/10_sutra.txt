<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>वेधाद्यधिकरणम्॥१०॥</strong></p>
<p style="text-align: center;"><strong>(</strong><strong>अधिकरणार्थः – शुक्रं प्रविध्येत्येवमादीनां आथर्वणिकादिभिरधीयमानानां मन्त्राणां अध्ययनाङ्गत्वमेव, न विद्याङ्गता</strong><strong>)</strong></p>
<p style="text-align: center;"><strong>(</strong><strong>विचारणीयविषयोपस्थानम्</strong><strong>)</strong></p>
<p><strong>३७९</strong>. <strong>वेधाद्यर्थभेदात्</strong> <strong>॥</strong> <strong>३</strong>–<strong>३</strong>–<strong>२५</strong> <strong>॥</strong></p>
<p><strong>(</strong><strong>विचारणीयविषयोपस्थानम्</strong><strong>)</strong></p>
<p>आथर्वणिका उपनिषदारम्भे&nbsp; <strong>शुक्रं</strong> <strong>प्रविध्य</strong> <strong>हृदयं</strong> <strong>प्रविध्य</strong> (अथर्व.उ.१) इत्यादीन्मन्त्रानधीयते; सामगाश्च रहस्यब्राह्मणारम्भे&nbsp; <strong>देव</strong> <strong>सवित</strong>: <strong>प्रसुव</strong> <strong>यज्ञं</strong> <strong>प्रसुव</strong> (साम.ब्रा.१.१.१) इत्याद्यामनन्ति, काठकास्तैत्तिरीयकाश्च&nbsp; <strong>शं</strong> <strong>नो</strong> <strong>मित्रश्शंवरुण</strong>: (तै.शि.१) इत्यादिकम्; शाट्यायनिश्च&nbsp; श्वेतोऽश्वो हरिनीलोऽसि इत्यादिकम्; ऐतरेयिणस्तु महाव्रतब्राह्मणमधीयते&nbsp; इन्द्रो ह वै वृत्रं हत्वा महानभवत् इत्यादि; कौषीतकिनोऽपि महाव्रतब्राह्मणमेव&nbsp; प्रजापतिर्वै संवत्सरस्तस्यैष आत्मा यन्महाव्रतम् इति, वाजसनेयिनस्तु प्रवर्ग्यब्राह्मणं&nbsp; देवा हवै सत्रं निषेदु<strong>:</strong> इत्यादि।</p>
<p><strong>(</strong><strong>संशयीयकोटिस्वरूपम्</strong><strong>)</strong></p>
<p>तत्र संशय: – किमुपनिषदारम्भेष्वधीता:&nbsp; <strong>शुक्रं</strong> <strong>प्रविध्य</strong> (अथर्व.उ.१), <strong>शं</strong> <strong>नो</strong> <strong>मित्र</strong>: (तै.शिक्षा.१) इत्यादयो मन्त्रा: प्रवर्ग्यादीनि च कर्माणि विद्याङ्गम्, उत नेति।</p>
<p><strong>(</strong><strong>पूर्वपक्षः सहेतुकः</strong><strong>)</strong></p>
<p>किं युक्तम्? विद्याङ्गमिति। कुत:? सन्निधिसमाम्नानात् विद्याङ्गत्वप्रतीते:।</p>
<p><strong>(</strong><strong>वेधमन्त्रस्य अन्याङ्गत्वेऽपि शन्न आदेः विद्याङ्गत्वशङ्का</strong><strong>)</strong></p>
<p>यद्यपि शुक्रं प्रविध्य इत्यादीनां मन्त्राणां प्रवर्ग्यादेश्च कर्मण: श्रुतिलिङ्गवाक्यैर्बलवद्भिर्यथायथं कर्मसु विनियोगोऽवगम्यते, तथाऽपि&nbsp; <strong>शं</strong> <strong>नो</strong> <strong>मित्र</strong>: (तै.शी)&nbsp; <strong>सह</strong> <strong>नाववतु</strong> (तै.आन.१) इत्यादेर्मन्त्रस्यान्यत्र विनियोगाभावाद्विद्याधिकाराच्च विद्याङ्गत्वमवर्जनीयिमिति सर्वासु विद्यासु इमे मन्त्रा: उपसंहर्तव्या:-</p>
<p><strong>(</strong><strong>सूत्रार्थविवरणतः सिद्धान्तः</strong><strong>)</strong></p>
<p>एवं प्राप्ते प्रचक्ष्महे – वेधाद्यर्थभेदात् । <strong>शुक्रं</strong> <strong>प्रविध्य</strong> <strong>हृदयं</strong> <strong>प्रविध्य</strong>,&nbsp; <strong>ऋतं</strong> <strong>वदिष्यामि</strong>,&nbsp; <strong>सत्यं</strong> <strong>वदिष्यामि</strong> (तै.शिक्षा.१)&nbsp; <strong>ऋतमवादिषं</strong>, <strong>सत्यमवादिषं</strong> (तै.उ.शिक्षा.१२.१)&nbsp; <strong>तेजिस्वनाऽवधीतमस्तु</strong> <strong>मा</strong> <strong>विद्वषावहै</strong> (तै.भृगु.१.१)&nbsp; इत्यादिभिर्लिङ्गैरभिचाराध्ययनादिष्वेषां विनियोगावगमान्न विद्याङ्गत्वम् ।</p>
<p><strong>(</strong><strong>सूत्रे वेधकण्ठोक्तेः दृष्टान्ततयाऽन्वयः</strong><strong>)</strong></p>
<p>एतदुक्तं भवति- यथा <strong>&nbsp;</strong>हृदयं प्रविध्य इत्यादिमन्त्रसामर्थ्यात्&nbsp; शुक्रं प्रविध्य&nbsp; इत्यादीनामभिचारादिशेषत्वमवगम्यते, एवमेव&nbsp; <strong>ऋतं</strong> <strong>वदिष्यामि</strong> (तै.शिक्षा.१.अनु)&nbsp; तेजिस्वनावधीतमस्तुु इत्यादिमन्त्रसामर्थ्यादेव स्वाध्यायशेषत्वं&nbsp; शं नो मित्र<strong>:</strong> (तै.शिक्षा.१) इत्यादिमन्त्राणामवगम्यते; अतो न तेषां विद्याङ्गत्वम् इति&nbsp; शुक्रं प्रविध्य इत्यादीनां प्रवर्ग्यादिब्राह्मणानां चेह पाठो दिवाकीर्त्यत्वारण्येऽनुवाक्यत्वकृत:॥२५॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>वेधाद्यधिकरणम्</strong> <strong>॥१०॥</strong></p>
		</div>