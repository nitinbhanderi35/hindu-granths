<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>विकल्पाधिकरणम्</strong> <strong>॥२५॥</strong></p>
<p style="text-align: center;"><strong>(</strong><strong>अधिकरणार्थः – ब्रह्मप्राप्त्यर्थं एकैकस्या एव विद्यायाः विकल्पेनानुष्ठेयता,&nbsp;</strong><strong>न समुच्चयेन सर्वस्या अपि </strong><strong>)</strong></p>
<p><strong>४११</strong>. <strong>विकल्पोऽविशिष्टफलत्वात्</strong> <strong>॥</strong> <strong>३</strong>–<strong>३</strong>–<strong>५७</strong> <strong>॥</strong></p>
<p><strong>(</strong><strong>सङ्गतिसंशययोः प्रदर्शनम्</strong><strong>)</strong></p>
<p>ब्रह्मप्राप्तिफलानां सद्विद्यादहरविद्यादीनां नानात्वमुक्तम्; इदानीमासां विद्यानामेकस्मिन् पुरुषे प्रयोजनवत्त्वेन समुच्चयोऽपि सम्भवति, उत प्रयोजनाभावाद्विकल्प एवेति विशये –</p>
<p><strong>(</strong><strong>सयुक्तिकः पूर्वः पक्षः</strong><strong>)</strong></p>
<p>किं युक्तम्? समुच्चयोऽपि सम्भवतीति; कुत: एकफलानां भिन्नशास्त्रार्थानामपि समुच्चयदर्शनात्। दृश्यते ह्येकस्यैव स्वर्गादेस्साधनानामग्निहोत्रदर्शपूर्णमासादीनां तस्यैव स्वर्गस्य भूयस्त्वापेक्षयैकत्र पुरुषे समुच्चय:; एवमिहापि ब्रह्मानुभवभूयस्त्वापेक्षया समुच्चयोऽपि सम्भवतीति॥</p>
<p><strong>(</strong><strong>सूत्रतस्सिद्धान्तोपपादनम्</strong><strong>)</strong></p>
<p>एवं प्राप्ते प्रचक्ष्महे – विकल्प एव; न समुच्चयस्सम्भवतीति। कुत:?&nbsp; अविशिष्टफलत्वात् – सर्वासां हि ब्रह्मविद्यानामनवधिकातिशयानन्दब्रह्मानुभव: फलमविशिष्टं श्रूयते – ब्रह्मविदाप्नोति परम् (तै.आन.१.१)&nbsp; <strong>स</strong> <strong>एको</strong> <strong>ब्रह्मण</strong> <strong>आनन्द</strong>: <strong>श्रोत्रियस्य</strong> <strong>चाकामहतस्य</strong> (तै.आन.८.४)&nbsp; <strong>यदा</strong> <strong>पश्य</strong>: <strong>पश्यते</strong> <strong>रुक्मवर्णं</strong> <strong>कर्तारमीशं</strong> <strong>पुरुषं</strong> <strong>ब्रह्मयोनिम्</strong> <strong>।</strong> <strong>तदा</strong> <strong>विद्वान्</strong> <strong>पुण्यपापे</strong> <strong>विधूय</strong> <strong>निरञ्जन</strong>: <strong>परमं</strong> <strong>साम्यमुपैति</strong> (मु.३.१.३) इत्यादिभ्य:।</p>
<p><strong>(</strong><strong>ब्रह्मानन्दस्य फलत्वदर्शनम्</strong><strong>)</strong></p>
<p>ब्रह्म हि स्वस्य परस्य च स्वयमनुभूयमानमनवधिकातिशयानन्दं भवति । स च तादृशो ब्रह्मानुभव एकया विद्ययाऽवाप्यते चेत् – किमन्ययेति न समुच्चयसम्भव:। स्वर्गादेर्हि देशत: कालत: स्वरूपतश्च परिमितत्वेन तत्र देशाद्यपेक्षया भूयस्त्वसम्भवात् तदर्थिनस्समुच्चयस्सम्भवति; इह तु&nbsp; तद्विपरीतस्वरूपे ब्रह्मणि तन्न सम्भवति। सर्वाश्च विद्या: ब्रह्मानुभवविरोध्यनादि-कर्माविद्यानिरसनमुखेन ब्रह्मप्राप्तिफला इत्यविशिष्टफलत्वात्सर्वासां विकल्प एव ॥५७॥</p>
<p><strong>(</strong><strong>काम्यफलासु क्रियासु समुच्चयसम्भवः</strong><strong>)</strong></p>
<p>ब्रह्मप्राप्तिव्यतिरिक्तफलास्तु विद्यास्स्वर्गादिफलकर्मवद्यथेष्टं विकल्पेरन्, समुच्चयेरन्वा, तासां परिमितफलत्वेन भूयस्त्वापेक्षासम्भवात् । तदाह –</p>
<p><strong>४१२</strong>. <strong>काम्यास्तु</strong> <strong>यथाकामं</strong> <strong>समुच्चीयेरन्न</strong> <strong>वा</strong> <strong>पूर्वहेत्वभावात्</strong> <strong>॥</strong> <strong>३</strong>–<strong>३</strong>–<strong>५८</strong> <strong>॥</strong></p>
<p>अपरिमितफलत्वाभावादित्यर्थ: ॥५८॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>विकल्पाधिकरणम्॥२५॥</strong></p>
		</div>