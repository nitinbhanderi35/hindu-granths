<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>कार्याख्यानाधिकरणम्॥५॥</strong></p>
<p style="text-align: center;"><strong>(</strong><strong>प्राणवासस्त्वदृष्टिविद्या छा. 5.2, बृ. 8.1.14</strong><strong>)</strong></p>
<p style="text-align: center;"><strong>(</strong><strong>अधिकरणार्थः – आचमनीयानां अपां प्राणं प्रति वासस्त्वानुसन्धानस्याप्राप्तस्य विधिः, न तु आचमनस्य</strong><strong>)</strong></p>
<p><strong>३७२</strong>. <strong>कार्याख्यानादपूर्वम्॥३</strong>–<strong>३</strong>–<strong>१८॥</strong></p>
<p><strong>(</strong><strong>विचारणीयविषयोपस्थापनम्</strong><strong>)</strong></p>
<p>पूर्वप्रस्तुतप्राणविद्याशेषभूतमिदानीं चिन्त्यते। छान्दोग्यवाजसनेयकयो: ज्येष्ठं च श्रेष्ठं च प्राणमुपास्यमुक्त्वा प्राणस्य वासस्त्वेनापोऽभिधीयन्ते; छान्दोग्ये तावत्&nbsp; <strong>स</strong> <strong>होवाच</strong> <strong>किं</strong> <strong>मे</strong> <strong>वासो</strong> <strong>भविष्यतीति</strong> <strong>।</strong> <strong>आप</strong> <strong>इति</strong> <strong>होचु</strong>: <strong>।</strong> <strong>तस्माद्वा</strong> <strong>एतदशिष्यन्त</strong>: <strong>पुरस्ताच्चोपरिष्टाच्चाद्भि</strong>: <strong>परिदधति</strong> <strong>।</strong> <strong>लम्भुको</strong> <strong>ह</strong> <strong>वासो</strong> <strong>भवत्यनग्नो</strong> <strong>भवति</strong> (छा.५.२.२) इति। वाजसनेयके <strong>किं</strong> <strong>मे</strong> <strong>वास</strong>: (बृ.८.१.१४) इति प्राणेन पृष्टा वागादय: ऊचु: <strong>आपो</strong> <strong>वास</strong> इति <strong>।</strong><strong>&nbsp; </strong><strong>तद्विद्वांसश्श्रोत्रिया</strong> <strong>अशिष्यन्त</strong> <strong>आचामन्त्यशित्वा</strong> <strong>चाचमन्त्येतमेव</strong> <strong>तदनमनग्नंकुर्वन्तो</strong> <strong>मन्यन्ते</strong> (बृ.८.१.१४)&nbsp; <strong>तस्मादेवंविदशिष्यन्नाचामेदशित्वा</strong> <strong>चाचामेदेतमेव</strong> <strong>तदनमनग्नं</strong> <strong>कुरुते</strong> (बृ.८.१.१४) इति ।</p>
<p><strong>(</strong><strong>विचारणीयोंशः</strong><strong>)</strong></p>
<p>तत्र संशय: – किमत्राचमनं विधीयते, उतापां प्राणवासस्त्वानुसन्धानमिति।</p>
<p><strong>(</strong><strong>पूर्वपक्षः</strong><strong>)</strong></p>
<p><strong>अशिष्यन्नाचामेदशित्वा</strong> <strong>चाचामेत्</strong> (बृ.८.१.१४) इत्याचमने विधिप्रत्ययश्रवणात्,&nbsp; <strong>एतमेव</strong> <strong>तदनमनग्नं</strong> <strong>कुरुते</strong> (बृ.८.१.१४) इति वेदने विधिप्रत्ययाभावादनग्नतासङ्कीर्तनस्य स्तुत्यर्थतयाऽन्वयोपपत्तेश्च, भोजनाङ्गस्याचमनस्य स्मृत्याचारप्राप्तत्वेन विधिप्रत्ययबलात् प्राणविद्याङ्गम् आचमनान्तरं विधीयते –</p>
<p><strong>(</strong><strong>सयुक्तिकः सिद्धान्तः</strong><strong>)</strong></p>
<p>इति प्राप्ते ब्रूम: – आचमनीयानामपां प्राणस्य वासस्त्वानुसन्धानमेवेह – अपूर्वम् – अप्राप्तं विधीयते, कार्याख्यानात् – अप्राप्ताख्यानात्, अप्राप्ताख्याने शब्दस्यार्थवत्त्वादित्यर्थ:।</p>
<p><strong>(</strong><strong>भोजनाङ्गाचमनस्याप्राप्तत्वतो विधेयत्वाशङ्काया निरासः</strong><strong>)</strong></p>
<p>एतदुक्तं भवति – <strong>किं</strong> <strong>मे</strong> <strong>वास</strong>: (बृ.८.१.१४)&nbsp; <strong>आपो</strong> <strong>वास</strong>: (बृ.८.१.१४)&nbsp;&nbsp; <strong>अद्भि</strong>:<strong>परिदधति</strong> (छा.५.२.२)&nbsp; <strong>एतमेव</strong> <strong>तदनमनग्नं</strong> <strong>कुरुते</strong> इत्युपक्रमोपसंहारयोर्वाक्यस्यापां प्राणवासोदृष्टिपरत्वप्रतीतेराचमनस्य स्मृत्याचारप्राप्तत्वात् आचमनमनूद्य आचमनीयासु अप्सु प्राणवासस्त्वानुसन्धानं विधीयते इति । अत एव च्छान्दोग्ये,&nbsp; <strong>तस्माद्वा</strong> <strong>एतदशिष्यन्त</strong>: <strong>पुरस्ताच्चोपरिष्टाच्चाद्भि</strong>: <strong>परिदधति</strong> (छा.५.२.२) इत्यद्भि: परिधानमेवोक्तम्; नाचमनम्॥१८॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>कार्याख्यानाधिकरणम्॥</strong> <strong>५॥</strong></p>
		</div>