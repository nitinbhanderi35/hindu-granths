<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>सम्भृत्यधिकरणम्</strong> <strong>॥८॥</strong></p>
<p style="text-align: center;"><strong>(</strong><strong>अधिकरणार्थः – शास्त्राविशेषश्रुतानां सम्भृत्यादीनां ब्रह्मगुणानां सर्वविद्यास्वनुपसंहारः</strong><strong>)</strong></p>
<p><strong>३७७</strong>. <strong>सम्भृतिद्युव्याप्त्यपि</strong> <strong>चात</strong>: <strong>॥</strong> <strong>३</strong>–<strong>३</strong>–<strong>२३</strong> <strong>॥</strong></p>
<p><strong>(</strong><strong>विचारणीयविषयोपस्थापनम्</strong><strong>)</strong></p>
<p>तैत्तिरीयके नारायणीयानां खिलेषु च&nbsp; ब्रह्म ज्येष्ठा वीर्या सम्भृतानि ब्रह्माग्रे ज्येष्ठं दिवमाततान । ब्रह्म भूतानां प्रथमोऽत जज्ञे तेनार्हाति ब्रह्मणा स्पर्धितुं क<strong>:</strong> इति ब्रह्मणि ज्येष्ठानां वीर्याणां सम्भृति: द्युव्याप्तिश्चेत्यादिगुणजातमाम्नातम् ।</p>
<p><strong>(</strong><strong>अधिकरणीयपूर्वपक्षशरीरम्</strong><strong>)</strong></p>
<p>तेषामुपासनविशेषमनारभ्याधीतानां गुणानां सर्वासु विद्यासूपसंहारे प्राप्त</p>
<p><strong>(</strong><strong>सूत्रतः सिद्धान्तार्थः</strong><strong>)</strong></p>
<p>उच्यते –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; सम्भृतिद्युव्याप्त्यपि इति । सम्भृतिद्युव्याप्तीति समाहारद्वन्द्वत्वात् एकवद्भाव: । सम्भृत्यादिकमनारभ्याधीतमपि अत एव स्थानभेदाद्व्यवस्थाप्यम्; न सर्वत्रोपसंहर्तव्यम्। कथमनारभ्याधीतानां स्थानविशेषनियतत्वम्? स्वसामर्थ्यादिति ब्रूम:। द्युव्याप्तिस्तावत् हृदयाद्यल्पस्थानगोचरासु विद्यासु नोपसंहर्तुं शक्या; सम्भृत्यादयोऽपि तत्सहचारिणस्तत्तुल्यदेशा इत्यल्पस्थानविषयासु विद्यास्वनुपसंहार्या: ।</p>
<p><strong>(</strong><strong>अल्पस्थानविषयोपासनेषु ज्यायस्त्वोक्तेराशयः</strong><strong>)</strong></p>
<p>शाण्डिल्यदहरादिविद्यास्वल्पस्थानविषयासु&nbsp; <strong>ज्यायान्</strong> <strong>पृथिव्या</strong>: (छा.३.१४.३)&nbsp; <strong>यावान्वा</strong> <strong>अयमाकाशस्तावानेषोऽन्तर्हृादय</strong> <strong>आकाश</strong>: (छा.८.१.३) इत्यादयस्तत्रतत्राशक्योपसंहारा: मनोमयत्वापहतपाप्मत्वादि विशिष्टस्योपास्यस्य माहात्म्यप्रतिपादनपरा:॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>सम्भृत्यधिकरणम्</strong> <strong>॥८॥</strong></p>
		</div>