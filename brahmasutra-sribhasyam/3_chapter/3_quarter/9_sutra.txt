<div class="elementor-widget-container">
			<p style="text-align: center;">&nbsp;<strong>श्रीशारीरकमीमांसाभाष्ये</strong> <strong>पुरुषविद्याधिकरणम्॥९॥</strong></p>
<p style="text-align: center;"><strong>(</strong><strong>पुरुषविद्या तै.ना. 64, छा.उ. 3-16</strong><strong>)</strong></p>
<p style="text-align: center;"><strong>(</strong><strong>अधिकरणार्थः – तैत्तरीयक-छान्दोग्य श्रुत्युक्तयोः पुरुषविद्ययोः. रूपाभेदादिकृतो भेदः</strong><strong>)</strong></p>
<p><strong>३७८</strong>. <strong>पुरुषविद्यायामपि</strong> <strong>चेतरेषामनाम्नानात्</strong> <strong>॥</strong> <strong>३</strong>–<strong>२</strong>–<strong>२४</strong> <strong>॥</strong></p>
<p><strong>(</strong><strong>विचारणीयविषयोपस्थापनम्</strong><strong>)</strong></p>
<p>तैत्तिरीयके पुरुषविद्याऽम्नायते &nbsp;<strong>तस्यैवं</strong> <strong>विदुषो</strong> <strong>यज्ञस्याऽत्मा</strong> <strong>यजमानश्श्रद्धा</strong> <strong>पत्नी</strong> <strong>शरीरमिध्ममुरो</strong> <strong>वेदिर्लोमानि</strong> <strong>बर्हि</strong>: (तै.नारा.५२) इत्यादिका। छान्दोग्येऽपि पुरुषविद्याऽम्नायते&nbsp; पुरुषो वाव यज्ञस्तस्य यानि चतुर्ंिवशतिवर्षाणि (छा.३.१६.१) इत्यादिका ।</p>
<p><strong>(</strong><strong>संशयकोटिनिर्देशः</strong><strong>)</strong></p>
<p>तत्र संशय: – किमत्र विद्या भिद्यते, उत नेति ।</p>
<p><strong>(</strong><strong>पूर्वपक्षः सहेतुकः</strong><strong>)</strong></p>
<p>पुरुषविद्येति नामैक्यात्पुरुषावयवेषु यज्ञावयवकल्पनसाम्येन रूपैक्यात् तैत्तिरीयके फलसंयोगाश्रवणात्&nbsp; प्र ह षोडशं वर्षशतं जीवति (छा.३.१६.७) इति छान्दोग्ये श्रुतस्यैव पुरुषविद्याफलत्वात्फलसंयोगस्याप्यविशेषाद्विद्यैक्यम्॥</p>
<p><strong>(</strong><strong>सिद्धान्तप्रदर्शनम् सूत्रार्थविवरणम्</strong><strong>)</strong></p>
<p>इति प्राप्ते उच्यते&nbsp; – उभयत्राम्नातयोर्विद्ययो: पुरुषविद्यात्वेऽपि विद्याभेदोऽस्त्येव; कुत:? इतरेषामनाम्नानात् – एकस्यां शाखायामाम्नातानां गुणानामन्यत्रानाम्नानात्। तथा हि <strong>यत्सायं</strong> <strong>प्रातर्मध्यन्दिनं</strong> <strong>च</strong> <strong>तानि</strong> <strong>सवनानि</strong> (तै.नारा.५२) इत्यादयस्तैत्तिरीयके आम्नाता: छान्दोग्ये सवनत्वेन नाम्नायन्ते; त्रेधा विभक्तं पुरुषायुषं छान्दोग्ये सवनत्वेन कल्प्यते; छान्दोग्ये श्रुतानामशिशिषादीनां दीक्षादित्वकल्पनं तैत्तिरीयके न कृतम्; यजमानपत्न्यादिपरिकल्पनं चान्यथा। अतो रूपमुभयत्र भिद्यते। तथा फलसंयोगोऽपि भिद्यते; तैत्तिरीयके हि पूर्वानुवाके&nbsp; <strong>ब्रह्मणे</strong> <strong>त्वामहस</strong> <strong>ओमित्यात्मानं</strong> <strong>युञ्जीत</strong> (तै.नारा.५१.५) इति ब्रह्मविद्यामभिधाय तत्फलत्वेन&nbsp; <strong>ब्रह्मणो</strong> <strong>महिमानमाप्नोति</strong> (तै.नारा.५२.) इत्युक्त्वा&nbsp; <strong>तस्यैवं</strong> <strong>विदुष</strong>: (तै.ना.५२) इत्यादिना आम्नाता पुरुषविद्याऽस्यैव ब्रह्मविदुषो यज्ञत्वकल्पनमिति गम्यते॥ अतो ब्रह्मविद्याङ्गत्वाद्ब्रह्मप्राप्तिरेवात्र फलम्&nbsp; ।</p>
<p><strong>(</strong><strong>ब्रह्मविद्याङ्गतोपपादनम्</strong><strong>)</strong></p>
<p><strong>फलवत्सन्निधावफलं</strong> <strong>तदङ्गम्</strong> (मीमांसान्याय:) इति न्यायात्तैत्तिरीयकाम्नाता पुरुषविद्या ब्रह्मविद्याङ्गमिति गम्यते। छान्दोग्ये त्वायु:प्राप्तिफला पुरुषविद्येत्युक्तम्। अतो रूपसंयोगयोर्भेदाद्विद्याभेद इत्येकत्राम्नातानां गुणानामितरत्रानुपसंहार:॥२४॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>पुरुषविद्याधिकरणम्॥९॥</strong></p>
		</div>