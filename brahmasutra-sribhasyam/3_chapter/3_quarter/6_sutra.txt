<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>समानाधिकरणम्॥६॥</strong></p>
<p style="text-align: center;"><strong>(</strong><strong>अधिकरणार्थः – अग्निरहस्य-बृहदारण्यकोक्तयोः शाण्डिल्यविद्ययोरैक्यम्</strong><strong>)</strong></p>
<p><strong>३७३</strong>. <strong>समान</strong> <strong>एवं</strong> <strong>चाभेदात्</strong> <strong>॥</strong> <strong>३</strong>–<strong>३</strong>–<strong>१९</strong> <strong>॥</strong></p>
<p><strong>(</strong><strong>विचारणीयविषयोपस्थापनम्</strong><strong>)</strong></p>
<p>वाजसनेयके&nbsp; अग्निरहस्ये शाण्डिल्यविद्याऽऽम्नाता&nbsp; <strong>सत्यं</strong> <strong>ब्रह्मेत्युपासीत</strong>, <strong>अथ</strong> <strong>खलु</strong> <strong>क्रतुमयोऽयं</strong> <strong>पुरुष</strong>: (वाजसनेयके&nbsp; अग्निरहस्ये १०.६) इत्यारभ्य <strong>स</strong> <strong>आत्मानमुपासीत</strong> <strong>मनोमयं</strong> <strong>प्राणशरीरं</strong> <strong>भारूपं</strong> <strong>सत्यसङ्कल्पमाकाशात्मानम्</strong> (वाजसनेयके अग्निरहस्ये १०.६) इति । तथा तस्मिन्नेव बृहदारण्यके पुनरपि शाण्डिल्यविद्याऽऽम्नायते&nbsp; <strong>मनोमयोऽयं</strong> <strong>पुरुषो</strong> <strong>भास्सत्यं</strong> <strong>तस्मिन्नन्तर्हृादये</strong> <strong>यथा</strong> <strong>व्रीहिर्वा</strong> <strong>यवो</strong> <strong>वा</strong> <strong>स</strong> <strong>एष</strong> <strong>सर्वस्य</strong> <strong>वशी</strong> <strong>सर्वस्येशानस्सर्वस्याधिपतिस्सर्वमिदं</strong> <strong>प्रशास्ति</strong> <strong>यदिदं</strong> <strong>किञ्च</strong> (बृ.७.६.१) इति।</p>
<p><strong>(</strong><strong>संशयाकारप्रदर्शनम्</strong><strong>)</strong></p>
<p>तत्र संशय: – किमत्र विद्या भिद्यते, उत नेति ।</p>
<p><strong>(</strong><strong>पूर्वपक्षः</strong><strong>)</strong></p>
<p>संयोगचोदनाख्यानामविशेषेऽपि वशित्वाद्युपास्यगुणभेदेन रूपभेदाद्विद्याभेद: ।</p>
<p><strong>(</strong><strong>सिद्धान्तः सूत्रतः</strong><strong>)</strong></p>
<p>इति प्राप्ते उच्यते – समान एवमिति । यथाऽग्निरहस्ये मनोमयप्राणशरीरभारूप-सत्यसङ्कल्पत्वगुणगण: श्रुत:; एवं बृहदारण्यकेऽपि मनोमयत्वादिके समाने सत्यधिकस्य वशित्वादेश्च सत्यसङ्कल्पत्वगुणाभेदान्न रूपभेद:; अतो विद्यैक्यम् ॥१९॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>समानाधिकरणम्॥६॥</strong></p>
		</div>