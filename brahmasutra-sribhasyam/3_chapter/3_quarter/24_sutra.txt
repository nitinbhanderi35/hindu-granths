<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>शब्दादिभेदाधिकरणम्॥२४॥</strong></p>
<p style="text-align: center;"><strong>(</strong><strong>अधिकरणार्थः – ब्रह्मप्राप्त्येकफलानामपि वेदान्तोदितानां विद्यानां शब्दादिभेदतः स्वरूपभेदः</strong><strong>)</strong></p>
<p><strong>४१०</strong>. <strong>नाना</strong> <strong>शब्दादिभेदात्</strong> <strong>॥</strong> <strong>३</strong>–<strong>३</strong>–<strong>५६</strong> <strong>॥</strong></p>
<p><strong>(</strong><strong>विचारणीयार्थोपस्थापनम्</strong><strong>)</strong></p>
<p>इह ब्रह्मविद्यास्सर्वा: ब्रह्मप्राप्तिरूपमोक्षैकफला: सद्विद्याभूमविद्यादहरविद्योपकोसल-विद्याशाण्डिल्यविद्यावैश्वानरविद्यानन्दमयविद्याक्षरविद्यादिका एकशाखागताश्शाखान्तरगताश्च उदाहरणम्; अन्या: प्राणाद्येकविषयफलाश्च ।</p>
<p><strong>(</strong><strong>विचारौपयिकः संशयः</strong><strong>)</strong></p>
<p>किमत्र विद्यैक्यम्, उत विद्याभेद इति संशय्यते।</p>
<p><strong>(</strong><strong>कर्मकाण्डोक्तन्यायतः पौनरुक्त्यशङ्काया निरासः</strong><strong>)</strong></p>
<p>अत्रैवासां परस्परभेदे समर्थिते सत्येकस्या दहरविद्यादिकायास्सर्ववेदान्तप्रत्ययन्याय:।</p>
<p><strong>(</strong><strong>पूर्वः पक्षः सयुक्तिकः</strong><strong>)</strong></p>
<p>किं युक्तम्? विद्यैक्यमिति। कुत:? वेद्यस्य ब्रह्मण एकत्वात्; वेद्यं हि विद्याया रूपम्; अतो रूपैक्याद्विद्यैक्यमिति॥</p>
<p><strong>(</strong><strong>सूत्रार्थविवरणतः सिद्धान्तः</strong><strong>)</strong></p>
<p>एवं प्राप्तेऽभिधीयते नाना – इति। नानाभूता विद्या:; कुत:? शब्दादिभेदात् – आदिशब्देनाभ्याससङ्ख्यागुणप्रक्रियानामधेयानि गृह्यन्ते; शब्दान्तरादिभिरत्र विधेयभेदहेतवः अनुबन्धभेदा: दृश्यन्ते ।</p>
<p><strong>(</strong><strong>सर्वेषामुपासनानां प्रत्ययैस्वरूपत्वेऽपि विद्यानां भेदोपपत्तिः</strong><strong>)</strong></p>
<p>यद्यपि वेदोपासीतेत्यादय: शब्दा: प्रत्ययावृत्त्यभिधायिन:; प्रत्ययाश्च ब्रह्मैकविषया:; तथाऽपि तत्तत्प्रकरणोदितजगदेककारणत्वापहतपाप्मत्वादि-विशेषणविशिष्टब्रह्मविषयप्रत्ययावृत्त्य-वबोधिन: प्रत्ययावृत्तिरूपा: विद्या: भिन्दन्ति। ब्रह्मप्राप्तिरूपफलसम्बन्ध्युपासन-विशेषाभिधायीनि च निराकांक्षाणि वाक्यानि प्रतिप्रकरणं विलक्षणविद्याभिधायीनीति निश्चीयते।</p>
<p><strong>(</strong><strong>पूर्वकाण्डतोऽवगतस्य पुनरभिधानौचित्यम्</strong><strong>)</strong></p>
<p>अस्मिन्नर्थे&nbsp; <strong>शब्दान्तरे</strong> <strong>कर्मभेद</strong>: (जै.सू.१-१-२) इत्यादिभि: पूर्वकाण्डोदितैस्सूत्रैस्सिद्धेऽपि पुनरिह प्रतिपादनं वेदान्तवाक्यानि&nbsp; अवधेयज्ञानपराणीति कुदृष्टिनिरसनाय। अतो विद्याभेद इति स्थितम् ॥ ५६ ॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>शब्दादिभेदाधिकरणम्</strong> <strong>॥२४॥</strong></p>
		</div>