<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अन्तरत्वाधिकरणम्॥</strong> <strong>१५</strong> <strong>॥</strong></p>
<p style="text-align: center;"><strong>(</strong><strong>अधिकरणार्थः – उषस्त-कहोलयोः प्रश्न-प्रतिवचनाभ्याम् अवगता विद्या एकैव, न भिन्ना</strong><strong>)</strong></p>
<p><strong>३८९</strong>. <strong>अन्तरा</strong> <strong>भूतग्रामवत्स्वात्मनोऽन्यथा</strong></p>
<p><strong>भेदानुपपत्तिरिति</strong> <strong>चेन्नोपदेशवत्</strong> <strong>॥</strong> <strong>३</strong>–<strong>३</strong>–<strong>३५</strong> <strong>॥</strong></p>
<p><strong>(</strong><strong>विचारणीयस्य विषयोपस्थापनम्</strong><strong>)</strong></p>
<p>बृहदारण्यके उषस्तप्रश्न एवमाम्नायते&nbsp; <strong>यत्साक्षादपरोक्षाद्ब्रह्म</strong> <strong>य</strong> <strong>आत्मा</strong> <strong>सर्वान्तर</strong>: <strong>तं</strong> <strong>मे</strong> <strong>व्याचक्ष्व</strong> (बृ.५.४.१) इति । तस्य प्रतिवचनं&nbsp; य<strong>:</strong> प्राणेन प्राणिति स त आत्मा सर्वान्तरो योऽपानेनापानिति स त आत्मा इत्यादि । अतुष्टेन तेन पुन: पृष्ट आह&nbsp; <strong>न</strong> <strong>दृष्टेर्द्रष्टारं</strong> <strong>पश्येर्न</strong> <strong>श्रुतेश्श्रोतारं</strong> <strong>शृणुया</strong>: <strong>न</strong> <strong>मतेर्मन्तारं</strong> <strong>मन्वीथा</strong>: <strong>न</strong> <strong>विज्ञातेर्विज्ञातारं</strong> <strong>विजानीया</strong> <strong>एष</strong> <strong>त</strong> <strong>आत्मा</strong> <strong>सर्वान्तरोऽतोऽन्यदार्तम्</strong> (बृ.५.४.२) इति । तथा तदनन्तरं कहोलप्रश्ने चैवमाम्नायते&nbsp; <strong>यदेव</strong> <strong>साक्षादपरोक्षाद्ब्रह्म</strong> <strong>य</strong> <strong>आत्मा</strong> <strong>सर्वान्तर</strong>: <strong>तन्मे</strong> <strong>व्याचक्ष्व</strong> (बृ.५.५.१) इति । प्रतिवचनं च&nbsp; <strong>योऽशनायापिपासे</strong> <strong>शोकं</strong> <strong>मोहं</strong> <strong>जरां</strong> <strong>मृत्युमत्येति</strong> <strong>एवं</strong> <strong>वै</strong> <strong>तमात्मानं</strong> <strong>विदित्वा</strong> <strong>ब्राह्मण</strong>: <strong>पुत्रेषणायाश्च</strong> <strong>वित्तैषणायाश्च</strong> (बृ.५.५.१) इत्यादि&nbsp; अतोऽन्यदार्तम् इत्यन्तम्।</p>
<p><strong>(</strong><strong>विचारोपयोगी संशयः</strong><strong>)</strong></p>
<p>तत्र संशय्यते किमनयोर्विद्याभेदोऽस्ति, नेति।</p>
<p><strong>(</strong><strong>सयुक्तिकः पूर्वःपक्षः</strong><strong>)</strong></p>
<p>किं युक्तम्? भेद इति; कुत:? रूपभेदात् । प्रतिवचनभेदाद्रूपं भिद्यते । प्रश्नस्यैकरूप्येऽपि प्रतिवचनप्रकारो हि भेदेनोपलभ्यते। पूर्वत्र प्राणनादीनां कर्ता सर्वान्तरात्मत्वेनोच्यते; परत्राशनायापिपासादिरहित:। अत: पूर्वत्र प्राणिता देहेन्द्रियबुद्धिमन:प्राणव्यतिरिक्त: प्रत्यगात्मोच्यते, परत्र तु तदतिरिक्तोऽशनायापिपासादिरहित: परमात्मा । अतो रूपं भिद्यते।</p>
<p><strong>(</strong><strong>प्रत्यगात्मनि सर्वान्तरत्वौचित्यम्</strong><strong>)</strong></p>
<p>भूतग्रामवतश्च प्रत्यगात्मनस्तस्य भूतग्रामस्य । सर्वस्यान्तरत्वेन&nbsp; सर्वान्तरत्वमप्युपपन्नम् । यद्यपि प्रत्यगात्मन: सर्वान्तरत्वं भूतग्राममात्रापेक्षत्वेनापेक्षिकं तथापि तदेव ग्राह्यम्, अन्यथा मुख्यान्तरात्मपरिग्रहलोभात्परमात्मस्वीकारे प्रतिवचनभेदो नोपपद्यते ।</p>
<p>प्रतिवचनं हि पूर्वत्र प्रत्यगात्मविषयम्, परमात्मन: प्राणितृत्वापानितृत्वाद्यसम्भवात् । परं च परमात्मविषयम्, अशनायापिपासाद्यतीतत्वात् । तदिदमाशङ्कते – अन्तरा भूतग्रामवत्स्वात्मनोऽन्यथा भेदानुपपत्तिरितिचेत् – इति । अन्तरा – सर्वान्तरत्वेन प्रथमप्रतिवचनं भूतग्रामवत्स्वात्मन: – भूतग्रामवान् तदन्तर: स्वात्मा- प्रत्यगात्मा सर्वान्तर इत्युच्यत इत्यर्थ:। अन्यथा&nbsp; <strong>य</strong><strong>:</strong> <strong>प्राणेन</strong> <strong>प्राणिति</strong> (बृ.५.४.१)&nbsp; योऽशनायापिपासाद्यतीत<strong>:</strong> – इति प्रतिवचनभेदानुपपत्तिरिति चेत् –</p>
<p><strong>(</strong><strong>सूत्रान्त्यखण्डतः सिद्धान्तार्थः</strong><strong>)</strong></p>
<p>अत्रोत्तरं – नेति । न विद्याभेद इत्यर्थ:। उभयत्र परविषयत्वात्प्रश्नप्रतिवचनयो: । तथाहि&nbsp; यत्साक्षादपरोक्षाद्ब्रह्म <strong>य</strong> <strong>आत्मा</strong> <strong>सर्वान्तर</strong>: (बृ.५.४.१) इति प्रश्नस्तावत्परमात्मविषय एव, ब्रह्मशब्दस्य परमात्मासाधारणत्वेऽपि प्रत्यगात्मन्यपि कदाचिदुपचरितप्रयोगदर्शनात्तव्द्यावृत्त्या परमात्मप्रतिपत्त्यर्थं&nbsp; <strong>यत्साक्षाद्ब्रह्म</strong> (बृ.५.४.१) इति विशेषणं क्रियते। अपरोक्षत्वमपि सर्वदेशसर्वकालसम्बन्धित्वं&nbsp; <strong>सत्यं</strong> <strong>ज्ञानमनन्तं</strong> <strong>ब्रह्म</strong> (तै.आन.१.१) इत्यनन्तत्वेनावगतस्य परमात्मन एवोपपद्यते। सर्वान्तरत्वमपि&nbsp; <strong>य</strong>: <strong>पृथिव्यां</strong> <strong>तिष्ठन्</strong> <strong>पृथिव्या</strong> <strong>अन्तर</strong>: (बृ.५.७.३) इत्यारभ्य&nbsp; <strong>य</strong> <strong>आत्मनि</strong> <strong>तिष्ठन्नात्मनोऽन्तर</strong>: (बृ.५.७.२२) इति सर्वान्तर्यामिण: परमात्मन एव सम्भवति । प्रतिवचनमपि तथैव परमात्मविषयम्।&nbsp; <strong>य</strong>: <strong>प्राणेन</strong> <strong>प्राणिति</strong> (बृ.५.४.१) इति निरुपाधिकं प्राणनस्य कर्तृत्वं परमात्मन एव, प्रत्यगात्मनस्सुषुप्तौ प्राणनम्प्रति कर्तृत्वाभावात्। एवमजानतोषस्तेन प्राणने कर्तृत्वमात्रमुक्तं मन्वानेन प्रत्यगात्मनोऽपि साधारणत्वं प्रतिवचनस्य मत्वा अतुष्टेन पुन: पृष्टस्तं प्रति प्रत्यगात्मनो व्यावृत्तं निरुपाधिकत्वेन प्राणनस्य कर्तारं परमात्मानमाह – <strong>न</strong> <strong>दृष्टेर्द्रष्टारं</strong> <strong>पश्ये</strong><strong>:</strong> (बृ.५.४.२) इत्यादिना ।</p>
<p><strong>(</strong><strong>न दृष्टेर्द्रष्टारं इति श्रुतेरर्थः</strong><strong>)</strong></p>
<p>इन्द्रियाधीनानां दर्शनश्रवणमननविज्ञानानां कर्तारं प्रत्यगात्मानं प्राणनस्य कर्तृत्वेनोक्त इति न मन्वीथा:; तस्य सुषुप्तिमूर्च्छादौ प्राणनादेरकर्तृत्वात् ।&nbsp; <strong>को</strong> <strong>ह्येवान्यात्क</strong>: <strong>प्राण्यात्</strong> <strong>यदेष</strong> <strong>आकाश</strong> <strong>आनन्दो</strong> <strong>न</strong> <strong>स्यात्</strong> (तै.आन.७.१) इति सर्वप्राणिप्राणनहेतुत्वं हि परमात्मन एवान्यत्र श्रुतम् ।</p>
<p>अत: पूर्वप्रश्नप्रतिवचने परमात्मविषये। एवमुत्तरे&nbsp; अपि, अशनायाद्यतीतत्वस्य परमात्मासाधारणत्वात्। उभयत्र&nbsp; <strong>अतोऽन्यदार्तम्</strong> (बृ.५.४.२); इत्युपसंहारश्चैकरूप: । प्रश्नप्रतिवचनावृत्तिस्तु कृत्स्नप्राणिप्राणनहेतो: परस्य ब्रह्मणोऽशनायाद्यतीतत्वप्रतिपादनाय।</p>
<p><strong>(</strong><strong>सूत्रस्थदृष्टान्तांशविवरणम्</strong><strong>)</strong></p>
<p>तत्र दृष्टान्तमाह – उपदेशवदिति । यथा सद्विद्यायाम् उत तमादेशमप्राक्ष्य<strong>:</strong> (छा.६.१.३) इति प्रक्रान्ते सदुपदेशे&nbsp; <strong>भगवांस्त्वेव</strong> <strong>मे</strong> <strong>तद्ब्रवीत्विति</strong> (छा.६.१.७)&nbsp; भूय एव मा भगवान् विज्ञापयतु (छा.६.५.४) इति प्रश्नस्य <strong>एषोऽणिमा</strong> <strong>ऐतदात्म्यमिदं</strong> <strong>सर्वं</strong> <strong>तत्सत्यम्</strong> (छा.६.९.४) इति प्रतिवचनस्य च भूयोभूय आवृत्तिस्सतो ब्रह्मणस्तत्तन्माहात्म्यविशेषप्रतिपादनाय दृश्यते; तद्वत् । अत एकस्यैव सर्वान्तरभूतस्य ब्रह्मण: कृत्स्नप्राणिप्राणनहेतुत्वाशनायाद्यतीतत्वप्रतिपादनेन रूपैक्याद्विद्यैक्यम् ॥३५॥</p>
<p><strong>(</strong><strong>उपास्यगुणभेदकृतरूपभेदतो विद्याभेदशङ्कापरिहारौ</strong><strong>)</strong></p>
<p>अथ स्यात् – यद्यप्युभे प्रश्नप्रतिवचने परब्रह्मविषये; तथापि विद्याभेदोऽवर्जनीय:, एकत्र सर्वप्राणिप्राणनहेतुत्वेनोपास्यम्, इतरत्राशनायाद्यतीतत्वेनेत्युपास्यगुणभेदेन रूपभेदात्, प्रष्टृभेदाच्च, पूर्वत्र उषस्त: प्रष्टा; उत्तरत्र कहोल: – इति; तत्राह –</p>
<p><strong>३९०</strong>. <strong>व्यतिहारो</strong> <strong>विशिंषन्ति</strong> <strong>हीतरवत्</strong> <strong>॥</strong> <strong>३</strong>–<strong>३</strong>–<strong>३६</strong> <strong>॥</strong></p>
<p>नात्र विद्याभेद:, प्रश्नप्रतिवचनाभ्यामेकरूपार्थविषयाभ्यामेकेन च विधिपदेनैकवाक्यत्वप्रतीते: । प्रश्नद्वयं तावत्सर्वान्तरात्मत्वविशिष्टब्रह्मविषयम् । द्वितीये प्रश्ने&nbsp; <strong>यदेव</strong> <strong>साक्षादपरोक्षाद्ब्रह्म</strong> <strong>य</strong> <strong>आत्मा</strong> <strong>सर्वान्तर</strong>: (बृ.५.५.१) इत्येवकारश्च पूर्वत्रोषस्तेन पृष्टगुणविशिष्टब्रह्मविषयत्वं कहोलप्रश्नस्यावधारयति ।</p>
<p><strong>(</strong><strong>व्यतिहार्यांशविवरणम्</strong><strong>)</strong></p>
<p>प्रतिवचनं चोभयत्र&nbsp; <strong>स</strong> <strong>त</strong> <strong>आत्मा</strong> <strong>सर्वान्तर</strong>: (बृ.५.४.१) इति सर्वान्तरात्मत्वविशिष्टब्रह्मविषयमेकरूपमेव। विधिप्रत्ययश्चोत्तरत्रैव दृश्यते,&nbsp; <strong>तस्माद्ब्राह्मण</strong>: <strong>पाण्डित्यं</strong> <strong>निर्विद्य</strong> <strong>बाल्येन</strong> <strong>तिष्ठासेत्</strong> (बृ.५.५.१) इति । एवं सर्वान्तरात्मत्वविशिष्टब्रह्मैकविषयत्वे द्वयोरवगते सत्येकस्मिन्नेव सर्वान्तरात्मत्वविशिष्टे ब्रह्मण्युपास्ये उषस्तकहोलयोरितरेतरबुद्धिव्यतिहार: कर्तव्य: । उषस्तस्य या सर्वान्तरात्मनो ब्रह्मणस्सर्वप्राणिप्राणनहेतुत्वविषया बुद्धि:; सा कहोलेनापि प्रष्ट्रा कार्या; या च कहोलस्य तस्यैव ब्रह्मणोऽशनायाद्यतीतत्वविषया बुद्धि:, सा उषस्तेनापि कार्या। एवं व्यतिहारे कृते उभाभ्यां सर्वान्तरस्य ब्रह्मणो जीवव्यावृत्तिरवगता भवति । एनं सर्वान्तरात्मानं प्रत्यगात्मनो व्यावृत्तमवगमयितुं सर्वप्राणिप्राणनहेतुत्वाशनायाद्यतीतत्वप्रतिपादनेन विशिंषन्ति हि याज्ञवल्क्यस्य प्रतिवचनानि । अतो ब्रह्मणस्सर्वान्तरात्मत्वमेवोपास्यगुण:। प्राणनहेतुत्वादयस्तु तस्योपपादका:; नोपास्या:।</p>
<p><strong>(</strong><strong>व्यतिहारेणानुसन्धाने प्रयोजनम्</strong><strong>)</strong></p>
<p>ननूपास्यगुण: सर्वान्तरात्मत्वमेव चेत् – प्राणनहेतुत्वस्य अशनायाद्यतीतत्त्वस्य च प्रष्ट्रो: व्यतिहृत्यानुसन्धानं किमर्थम्?</p>
<p>तदुच्यते सर्वप्राणिप्राणनहेतुत्वेन सर्वान्तरात्मनि जीवाद्व्यावृत्ते ब्रह्मण्युषस्तेनावगते सति कहोलेन जीवस्य सर्वात्मना असम्भावितेन स्वभावविशेषेण सर्वान्तरात्मा व्यावृत्तोऽनुसन्धेय इति कृत्वा पुन: प्रश्न: कृत: । याज्ञवल्क्योऽपि तदभिप्रायमभिज्ञाय प्रत्यगात्मनोऽसम्भावितं अशनायादिप्रत्यनीकत्वमुक्तवान्। अतश्चोपास्यस्य व्यावृत्तिप्रतीतिसिद्ध्यर्थमुभाभ्यां परस्परबुद्धिव्यतिहार: कर्तव्य:।</p>
<p><strong>(</strong><strong>सूत्रस्थदृष्टान्तांशविवरणम्</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong>इतरवत् – यथेतरत्र सद्विद्यायां भूयोभूय: प्रश्नै: प्रतिवचनैश्च तदेव सद्ब्रह्म व्यवच्छिद्यते; न पुन: पूर्वप्रतिपन्नाद्गुणाद्गुणान्तरविशिष्टतयोपास्यं प्रतिपाद्यते; तद्वत् ॥२६॥</p>
<p><strong>(</strong><strong>प्रश्नादेर्भेदेऽपि ऐक्यावगमोपपादनम्</strong><strong>)</strong></p>
<p>तत्रापि प्रश्नप्रतिवचनभेदे सति कथमैक्यमवगम्यत इति चेत् तत्राह –</p>
<p><strong>३९१</strong>. <strong>सैव</strong> <strong>हि</strong> <strong>सत्यादय</strong>: <strong>॥</strong> <strong>३</strong>–<strong>३</strong>–<strong>३७</strong> <strong>॥</strong></p>
<p>सैव हि – सच्छब्दाभिहिता परमकारणभूता परा देवतैव&nbsp; <strong>सेयं</strong> <strong>देवतैक्षत</strong> (छा.६.३.२)&nbsp; <strong>तेज</strong>: <strong>परस्यां</strong> <strong>देवतायाम्</strong> (छा.६.८.३) इति प्रकृता&nbsp; <strong>यथा</strong> <strong>सोम्य</strong> <strong>मधु</strong> <strong>मधुकृतो</strong> <strong>निस्तिष्ठन्ति</strong> (छा.६.९.१) इत्यादिषु पर्यायेषु सर्वेषूपपाद्यते। यत: <strong>&nbsp;</strong><strong>ऐतदात्म्यमिदं</strong> <strong>सर्वं</strong> <strong>तत्सत्यं</strong> <strong>स</strong> <strong>आत्मा</strong> (छा.६.८.७) इति प्रथमपर्यायोदितास्सत्यादयस्सर्वेषु पर्यायेषूपपाद्योपसंह्रियन्ते ।</p>
<p><strong>(</strong><strong>परकीयाधिकरणरचनाप्रकारः तद्दूषणं च</strong><strong>)</strong></p>
<p>केचित्तु –&nbsp; व्यतिहारो विशिंषन्ति हीतरवत्, सैव हि सत्यादय<strong>:</strong> इति सूत्रद्वयमधिकरणद्वयं वर्णयन्ति । तत्र पूर्वेण&nbsp; त्वं वाऽहमस्मि भगवो देवते अहं वै त्वमसि भगवो देवते तद्योऽहं सोऽसौ योऽसौ सोऽहम् &nbsp;इति वाक्ये जीवपरयोर्व्यतिहारानुसन्धानं प्रतिपाद्यत इत्युच्यत इत्याहु:; तत्&nbsp; <strong>सर्वं</strong> <strong>खल्विदं</strong> <strong>ब्रह्म</strong> (छा.३.१४.१)&nbsp; <strong>ऐतदात्म्यमिदं</strong> <strong>सर्वम्</strong> (छा.६.१६.३)&nbsp; तत्त्वमसि (छां.६.१६.३) इत्यवगतसर्वात्मभावविषयत्वादस्य वाक्यस्य नात्र प्रतिपादनीयमपूर्वमस्तीत्यनादरणीयम् । तत्तु वक्ष्यते –&nbsp; <strong>आत्मेति</strong> <strong>तूपगच्छन्ति</strong> <strong>ग्राहयन्ति</strong> <strong>च</strong> (ब्र.सू.४.१.३) इति । न च सर्वात्मत्वानुसन्धानातिरेकेण परस्मिन् ब्रह्मणि जीवत्वानुसन्धानम्, जीवे च परब्रह्मत्वानुसन्धानं, तथ्यं सम्भवति ।</p>
<p><strong>(</strong><strong>परेषां उत्तरसूत्रार्थवर्णनेष्वनौचित्यम्</strong><strong>)</strong></p>
<p>उत्तरेण च सूत्रेण&nbsp; <strong>स</strong> <strong>यो</strong> <strong>ह</strong> <strong>वै</strong> <strong>तन्महति</strong> <strong>यक्षं</strong> <strong>प्रथमजं</strong> <strong>वेद</strong> <strong>सत्यं</strong> <strong>ब्रह्म</strong> (बृ.७.४.१) इत्यादिवाक्यप्रतिपादितस्य सत्योपासनस्य&nbsp; <strong>तद्यत्सत्यमसौ</strong> <strong>स</strong> <strong>आदित्यो</strong> <strong>य</strong> <strong>एष</strong> <strong>एतस्मिन्मण्डले</strong> <strong>पुरुषो</strong> <strong>यश्चायं</strong> <strong>दक्षिणेऽक्षिन्</strong> (बृह.७.५.१) इत्यादिवाक्यप्रतिपादितोपासनस्य चैक्यं प्रतिपाद्यत इति; तदप्ययुक्तम्, उत्तरवाक्ये अक्ष्यादित्यस्थानभेदेन विद्याभेदस्य पूर्वमेव&nbsp; न वा विशेषात् (शारी.३.३.२१) इत्यनेन प्रतिपादितत्वात्।</p>
<p><strong>(</strong><strong>अनौचित्योपपादनम्</strong><strong>)</strong></p>
<p>न च द्वयोरनयोर्व्याहृत्यादिशरीरकत्वेन रूपवतो:&nbsp; <strong>हन्ति</strong> <strong>पाप्मानं</strong> <strong>जहाति</strong> <strong>च</strong> <strong>य</strong> <strong>एवं</strong> <strong>वेद</strong> (बृ.७.५.२)&nbsp; <strong>स</strong> <strong>यो</strong> <strong>हैतन्महद्यक्षं</strong> <strong>प्रथमजं</strong> <strong>वेद</strong> <strong>सत्यं</strong> <strong>ब्रह्मेति</strong> <strong>जयतीमान्</strong> <strong>लोकान्</strong> (बृ.७.४.१) इति पृथक्संयोगचोदनावतोर्द्वयोरुपासनयो: <strong>स</strong> <strong>यो</strong> <strong>ह</strong> <strong>वै</strong> <strong>तन्महद्यक्षं</strong> <strong>प्रथमजं</strong> <strong>वेद</strong> <strong>सत्यं</strong> <strong>ब्रह्मेति</strong> <strong>जयतीमान्</strong> <strong>लोकान्</strong> (बृ.४.७.१) इति संयोगरूपादिमत्तया निरपेक्षेण पूर्वेणैकेनोपासनेनाभेदस्सम्भवति ।</p>
<p><strong>(</strong><strong>गुणफलाधिकारत्वासम्भवः</strong><strong>)</strong></p>
<p>न च&nbsp; <strong>हन्ति</strong> <strong>पाप्मानं</strong> <strong>जहाति</strong> (बृ.७.५.१) इति गुणफलाधिकारत्वम्, प्रमाणाभावात् । पूर्वेणैकविद्यात्वं प्रमाणमिति चेत् – न, इतरेतराश्रयत्वात् । एकविद्यात्वे निश्चिते पूर्वफलस्यैव प्रधानफलत्वेनोत्तरयो: फलयोर्गुणफलत्वम्, तयोर्गुणफलत्वे निश्चिते सति संयोगभेदाभावात्पूर्वेण विद्यैक्यमितीतरेतराश्रयत्वमिति। एवमादिभिर्यथोक्तप्रकारमेव सूत्रद्वयम् ॥३७॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अन्तरत्वाधिकरणम्</strong> <strong>॥१५॥</strong></p>
		</div>