<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>लिङ्गभूयस्त्वाधिकरणम्॥१९॥</strong></p>
<p style="text-align: center;"><strong>(</strong><strong>अधिकरणार्थः – तैत्तरीयकगतस्य सहस्रशीर्षकमित्यनुवाकस्य सर्ववेदान्तोदितपरविद्योपास्यविशेषनिर्धारणपरत्वम्, न तु दहरविद्यामात्रशेषत्वम्</strong><strong>)</strong></p>
<p><strong>३९७</strong>. <strong>लिङ्गभूयस्त्वात्तद्धि</strong> <strong>बलीयस्तदपि</strong> <strong>॥</strong> <strong>३</strong>–<strong>३</strong>–<strong>४३</strong> <strong>॥</strong></p>
<p><strong>(</strong><strong>विचारणीयविषयनिर्देशः</strong><strong>)</strong></p>
<p>तैत्तिरीया दहरविद्यानन्तरमधीयते&nbsp; सहस्रशीर्षं देवं विश्वाक्षं विश्वशम्भुवम् । विश्वं नारायणं देवमक्षरं परमं प्रभुम् इत्यारभ्य सोऽक्षर<strong>:</strong> परमस्स्वराट् (तै.ना.१) इत्यन्तम्।</p>
<p><strong>(</strong><strong>विचारौपयिकः संशयः</strong><strong>)</strong></p>
<p>तत्र संशय:- किं पूर्वप्रकृतविद्यैकविद्यात्वेन तदुपास्यविशेषनिर्धारणमनेन क्रियते, उत सर्ववेदान्तोदितपरविद्योपास्यविशेषनिर्धारणम् – इति।</p>
<p><strong>(</strong><strong>सहेतुकः पूर्वःपक्षः</strong><strong>)</strong></p>
<p>किं युक्तम्? दहरविद्योपास्यविशेषनिर्धारणमिति। कुत:? प्रकरणात्। पूर्वस्मिन्ननुवाके दहरविद्या हि प्रकृता&nbsp; <strong>दह्रं</strong> <strong>विपाप्मं</strong> <strong>परवेश्मभूतं</strong> <strong>यत्पुण्डरीकं</strong> <strong>पुरमध्यसंस्थम्।</strong> <strong>तत्रापि</strong> <strong>दह्रं</strong> <strong>गगनं</strong> <strong>विशोकस्तस्मिन्यदन्तस्तदुपासितव्यम्</strong> (तै.ना.१०) इति।&nbsp; अस्मिंश्चानुवाके&nbsp; पद्मकोशप्रतीकाशं हृदयं चाप्यधोमुखम् (तै.ना.११) इत्यादिना हृदयपुण्डरीकाभिधानमस्य नारायणानुवाकस्य दहरविद्योपास्यनिर्धारणार्थत्वमुपोद्बलयतीति॥</p>
<p><strong>(</strong><strong>सूत्रार्थविवृत्या सिद्धान्तार्थः</strong><strong>)</strong></p>
<p>एवं प्राप्ते प्रचक्ष्महे&nbsp; लिङ्गभूयस्त्वात् – इति। अस्य निखिलपरविद्योपास्यविशेष&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; निर्धारणार्थत्वे भूयांसि लिङ्गानि दृश्यन्ते; तथा हि परविद्यास्वक्षरशिवशम्भुपरब्रह्मपरज्योति: परतत्त्वपरमात्मादिशब्दनिर्दिष्टमुपास्यं वस्त्विह तैरेव शब्दैरनूद्य तस्य नारायणत्वं विधीयते; भूयसीषु विद्यासु श्रुताननूद्य नारायणत्वविधानभूयस्त्वं नारायण एव सर्वविद्यासूपास्यमस्थूलत्वादिविशेषितानन्दादिगुणकं परं ब्रह्मेति विशेषनिर्णये भूय: बहुतरं लिङ्गं भवति। अत्र लिङ्गशब्द: चिह्नपर्याय:। चिह्नभूतं वाक्यं बहुतरमस्तीत्यर्थ:।</p>
<p><strong>(</strong><strong>लिङ्गस्य बलीयस्त्वोपपत्तिः</strong><strong>)</strong></p>
<p>तद्धि प्रकरणाद्बलीय:। तदप्युक्तं प्रथमकाण्डे&nbsp; – श्रुतिलिङ्गवाक्यप्रकरणस्थानसमाख्यानां <strong>समवाये</strong> <strong>पारदौर्बल्यमर्थविप्रकर्षात्</strong> (जै.मी.सू.३.३.१४) इति।</p>
<p><strong>(</strong><strong>दहरमात्रशेषताया निरासः</strong><strong>)</strong></p>
<p>यत्तूक्तं <strong>पद्मकोशप्रतीकाशम्</strong> (तै.ना.११) इत्यादिवचनं दहरशेषत्वमस्योपोद्बलयति – इति; तन्न, बलीयसा प्रमाणेन सर्वविद्योपास्यनिर्धारणार्थत्वेऽवधृते सति दहरविद्यायामपि तस्यैव नारायणस्योपास्यत्वेन तद्वचनोपपत्ते:। न च <strong>&nbsp;</strong><strong>सहस्रशीर्षम्</strong> (तै.ना.११) इत्यादि द्वितीयानिर्देशेन पूर्वानुवाकोदितोपासिना सम्बन्धश्शङ्कनीय:,&nbsp; <strong>तस्मिन्यदन्तस्तदुपासितव्यम्</strong> (तै.ना.१०) इत्युपासिगतेन कृत्प्रत्ययेनोपास्यस्य कर्मणोऽभिहितत्वात्तदुपास्ये द्वितीयानुपपत्ते:। <strong>विश्वमेवेदं</strong> <strong>पुरुष</strong>: (तै.ना.११.अनु)&nbsp; <strong>तत्त्वं</strong> <strong>नारायण</strong>:<strong>पर</strong>: (तै.ना.११)&nbsp; इत्यादि प्रथमानिर्देशाच्च प्रथमार्थे द्वितीया वेदितव्या ।&nbsp; <strong>अन्तर्बहिश्च</strong> <strong>तत्सर्वं</strong> <strong>व्याप्य</strong> <strong>नारायण</strong>: <strong>स्थित</strong>: (तै.ना.११)&nbsp;&nbsp; <strong>तस्याश्शिखाया</strong> <strong>मध्ये</strong> <strong>परमात्मा</strong> <strong>व्यवस्थित</strong>: <strong>स</strong> <strong>ब्रह्मा</strong> <strong>स</strong> <strong>शिवस्सेन्द्र</strong>: <strong>सोऽक्षर</strong>: <strong>परमस्स्वराट्</strong> (तै.ना.११) इति निर्देशैस्सर्वस्मात्परो नारायण एव सर्वत्रोपास्य इति निर्णीयमानत्वाच्च प्रथमार्थे द्वितीयेति निश्चीयते ॥४३॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>लिङ्गभूयस्त्वाधिकरणम्॥१९॥</strong></p>
		</div>