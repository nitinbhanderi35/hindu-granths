<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>प्रदानाधिकरणम्</strong> <strong>॥१८॥</strong></p>
<p style="text-align: center;"><strong>(</strong><strong>अधिकरणार्थः – हविस्त्यागपार्थक्ये इन्द्रादीनामिव, प्रतिगुणचिन्तनं परमात्मचिन्तनावृत्तिः</strong><strong>)</strong></p>
<p><strong>३९६</strong>. <strong>प्रदानवदेव</strong> <strong>तदुक्तम्</strong> <strong>॥</strong> <strong>३</strong>–<strong>३</strong>–<strong>४२</strong> <strong>॥</strong><strong> (सि)</strong></p>
<p><strong>(</strong><strong>विचारणीयविषयनिर्देशः</strong><strong>)</strong></p>
<p>दहरविद्यायां – <strong>तद्य</strong> <strong>इहात्मानमनुविद्य</strong> <strong>व्रजन्त्येतांश्च</strong> <strong>सत्यान्कामान्</strong> (छा.८.१.६) इति दहराकाशस्य परमात्मन उपासनमुक्त्वा&nbsp; <strong>एतांश्च</strong> <strong>सत्यान्कामान्</strong> (छां.८.१.६) इति गुणानामपि पृथगुपासनं विहितम् ।</p>
<p><strong>(</strong><strong>विचारौपयिकस्संशयः</strong><strong>)</strong></p>
<p>तत्र संशय: – गुणचिन्तनेऽपि तत्तद्गुणविशिष्टतया दहरस्यात्मनश्चिन्तनमावर्तनीयम्, उत नेति।</p>
<p><strong>(</strong><strong>पूर्वः पक्षः</strong><strong>)</strong></p>
<p>दहराकाशस्यैव अपहतपाप्मत्वादीनां गुणित्वात्तस्य च सकृदेवानुसन्धातुं शक्यत्वाद्गुणार्थं तच्चिन्तनं नावर्तनीयम् –</p>
<p><strong>(</strong><strong>सदृष्टान्तोपपत्तिकः सिद्धान्तः</strong><strong>)</strong></p>
<p>इति प्राप्ते उच्यते प्रदानवदेव – इति। प्रदानवदावर्तनीयमेवेत्यर्थ: । यद्यपि दहराकाश एक एवापहतपाप्मत्वादिगुणानां गुणी; स च प्रथमं चिन्तित:; तथाऽपि स्वरूपमात्राद्गुणविशिष्टाकारस्य भिन्नत्वात् <strong>अपहतपाप्मा</strong> <strong>विजर</strong>: (छा.८.१.५) इत्यादिना गुणविशिष्टतया चोपास्यत्वेन विहितत्वात्पूर्वं स्वरूपेणानुसंहितस्यापहतपाप्मत्वादिविशिष्टतयाऽनुसन्धानार्थमावृत्ति: कर्तव्या, यथा&nbsp; इन्द्राय राज्ञे पुरोडाशमेकादशकपालं निर्वपेत् , इन्द्रायाधिराजाय, <strong>इन्द्राय</strong> <strong>स्वराज्ञे</strong> (यजु.२.३.६) इतीन्द्रस्यैव राजत्वादिगुणविशिष्टत्वेऽपि तत्तद्गुणसम्बन्ध्याकारस्य भिन्नत्वात्प्रदानावृत्ति: क्रियते; तदुक्तं साङ्कर्षणे&nbsp; <strong>नाना</strong> <strong>वा</strong> <strong>देवता</strong> <strong>पृथक्त्वात्</strong> (संक.काण्डे) इति ॥४२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>प्रदानाधिकरणम्॥१८॥</strong></p>
		</div>