<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>आनन्दाद्यधिकरणम्॥४॥</strong></p>
<p style="text-align: center;"><strong>(</strong><strong>आनन्दमयविद्या – तै.उ. आन</strong><strong>)</strong></p>
<p style="text-align: center;"><strong>(</strong><strong>अधिकरणार्थः – आनन्दादिब्रह्मगुणानां सर्वासु परविद्यासूपसंहारः</strong><strong>)</strong></p>
<p><strong>(</strong><strong>ससङ्गतिः सूत्रावतरणिका</strong><strong>)</strong></p>
<p>प्राणाविद्याविषयमन्यदपि निरूपणमनन्तरमेव करिष्यते।</p>
<p>यथा प्राणस्य वसिष्ठत्वाद्यनुसन्धानेन विना ज्यैष्ठ्यश्रैष्ठ्यानुसन्धनानुपपत्तेरनुक्तानामपि वसिष्ठत्वादीनां कौषीतकिप्राणविद्यायां प्राप्ति:; तथा ब्रह्मस्वरूपानुसन्धानं यैर्गुणैर्विना नोपपद्यते; ते ब्रह्मविद्यासु सर्वास्वप्यनुसन्धेया इत्ययमर्थ: – प्रतिपाद्यते।</p>
<p><strong>३६५</strong>. <strong>आनन्दादय</strong>: <strong>प्रधानस्य</strong> <strong>॥</strong> <strong>३</strong>–<strong>३</strong>–<strong>११</strong> <strong>॥</strong></p>
<p><strong>(</strong><strong>विचारणीयो विषयः</strong><strong>)</strong></p>
<p>अत्र ब्रह्मस्वरूपगुणानां सर्वासु परविद्यासूपसंहारोऽस्ति, नेति विचार्यते।</p>
<p><strong>(</strong><strong>पूर्वपक्षः युक्तिसहितः</strong><strong>)</strong></p>
<p>अप्रकरणाधीतानामुपसंहारे प्रमाणाभावात्प्रकरणश्रुतानामेवोपसंहार इति।</p>
<p><strong>(सिद्धान्तः सयुक्तिकः)</strong></p>
<p>एवं प्राप्ते ब्रूम: – आनन्दादय: प्रधानस्य – अभेदादिति वर्तते; प्रधानस्य गुणिनो ब्रह्मणस्सर्वेषूपासनेष्वभेदात्, गुण्यपृथग्भावाद्गुणानां, सर्वत्रानन्दादयस्तद्गुणा उपसंहर्तव्या: ॥११॥</p>
<p><strong>(</strong><strong>प्रियशिरस्त्वादीनामपि सर्वत्रोपसंहारशङ्का-तन्निरासौ</strong><strong>)</strong></p>
<p>एवं तर्हि गुण्यपृथग्भावादेवानन्दादिवत्प्रियशिरस्त्वादयोऽपि&nbsp; तस्य प्रियमेव शिर<strong>:</strong> (तै.आन.५.२) इत्यादौ ब्रह्मगुणत्वेन श्रुतास्सर्वत्र प्रसज्येरन्; नेत्याह –</p>
<p><strong>३६६</strong>. <strong>प्रियशिरस्त्वाद्यप्राप्तिरुपचयापचयौ</strong> <strong>हि</strong> <strong>भेदे</strong> <strong>॥</strong> <strong>३</strong>–<strong>३</strong>–<strong>१२</strong> <strong>॥</strong></p>
<p>ब्रह्मस्वरूपगुणानां प्राप्तावुच्यमानायां प्रियशिरस्त्वादीनामप्राप्ति:, तेषामब्रह्मगुणत्वात्; ब्रह्मण:पुरुषविधत्वरूपणमात्रान्तर्गतत्वात्प्रियशिरस्त्वादीनाम्। अन्यथा शिर:पक्षुपुच्छाद्यवयवभेदे सति ब्रह्मणोऽप्युपचयापचयौ प्रसज्येयाताम्। तथा च सति&nbsp; <strong>सत्यं</strong> <strong>ज्ञानमनन्तं</strong> <strong>ब्रह्म</strong> (तै.आ.१.१) इत्यादि विरुध्यते ॥१२॥</p>
<p><strong>(</strong><strong>अश्रुतानामप्युपसंहारे सर्वत्रापि सर्वप्रसक्ति-तत्परिहारौ</strong><strong>)</strong></p>
<p>नन्वेवमेव ब्रह्मसम्बन्धिनामेवैश्वर्यगाम्भीर्यौदार्यकारुण्यादीनां गुणानामनन्तानां गुण्यपृथक्स्थितत्वमात्रेण, तत्राश्रुतानामप्युपसंहारे सर्वे सर्वत्र प्रसज्येरन्, आनन्त्यादुपसंहाराशक्तिश्च; तत्राह –</p>
<p><strong>३६७</strong>. <strong>इतरे</strong> <strong>त्वर्थसामान्यात्</strong> <strong>॥</strong> <strong>३</strong>–<strong>३</strong>–<strong>१३</strong> <strong>॥</strong></p>
<p>तुशब्दश्चोद्यं व्यावर्तयति; इतरेतु – आनन्दादय: अर्थसामान्यात्सर्वत्रानुवर्तन्ते । ये त्वर्थसमाना: – अर्थस्वरूपनिरूपणधर्मत्वेनार्थप्रतीत्यनुबन्धिन:; तेऽर्थस्वरूपवत्सर्वत्रानुवर्तन्ते। ते च गुणास्सत्यज्ञानानन्दामलत्वानन्तत्वानि।</p>
<p><strong>(</strong><strong>आनन्दादीनां श्रुतितः अर्थप्रतीत्यनुबन्धित्वदर्शनम्</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>यतो</strong> <strong>वा</strong> <strong>इमानि</strong> (तै.भृगु.१) इत्यादिना जगत्कारणतयोपलक्षितं ब्रह्म सत्यं ज्ञानमनन्तं ब्रह्म (तै.आ.१.१) <strong>आनन्दो</strong> <strong>ब्रह्म</strong> (तै.भृगु.६.१) इत्यानन्दादिभिर्हि स्वरूपतो निरूप्यते। अत उपास्यब्रह्मस्वरूपावगमाय सर्वासु विद्यास्वानन्दादयोऽनुवर्तन्ते।</p>
<p><strong>(</strong><strong>गुणानां विद्याविशेषप्रतीतिनियमे हेतुः</strong><strong>)</strong></p>
<p>ये तु निरूपितस्वरूपस्य ब्रह्मण: कारुण्यादयो गुणा: प्रतिपन्ना:; तेषां गुण्यपृथक्स्थितत्वेऽपि प्रतीत्यनुबन्धित्वाभावात् – ये यत्र श्रुता:, ते तत्रोपसंहार्या: इति निरवद्यम् ॥१३॥</p>
<p><strong>(</strong><strong>प्रियशिरस्त्वादीनामपि श्रुतितः अर्थप्रतीत्यनुबन्धित्वदर्शनम्</strong><strong>)</strong></p>
<p>यत्तूपचयापचयप्रसङ्गात्प्रियशिरस्त्वादयो ब्रह्मण: पुरुषविधत्वरूपणमात्रार्था:; न तु ब्रह्मगुणा:। तर्ह्यतथारूपस्य ब्रह्मणस्तथात्वेन रूपणं किमर्थं क्रियते; अतथाभूतस्य हि तथात्वरूपणे केनचित्प्रयोजनेन भवितव्यम्; यथा <strong>आत्मानं</strong> <strong>रथिनं</strong> <strong>विद्धि</strong> (कठ.१.३.३) इत्यादिनोपासकस्य तदुपकरणानां च रथिरथादित्वरूपणमुपासनोपकरणभूतशरीरेन्द्रियादिवशीकरणार्थं क्रियत इत्युक्तम्। न चेह तथाविधं किञ्चिप्रयोजनं दृश्यते इति बलाद्ब्रह्मगुणत्वं प्रियशिरस्त्वादीनामभ्युपेत्यम्। तत्राह</p>
<p><strong>३६८</strong>. <strong>आध्यानाय</strong> <strong>प्रयोजनाभावात्</strong> <strong>॥</strong> <strong>३</strong>–<strong>३</strong>–<strong>१४</strong> <strong>॥</strong></p>
<p><strong>(</strong><strong>शिरःपक्षादिरूपणोपयोगः</strong><strong>)</strong></p>
<p>प्रयोजनान्तराभावादाध्यानायायं रूपणोपदेश: क्रियते । आध्यानम् – अनुचिन्तनम्, उपासनमुच्यते।&nbsp; <strong>ब्रह्मविदाप्नोति</strong> <strong>परम्</strong> (तै.आ.१.१) इत्यत्रोपदिष्टाध्यानरूपवेदनसिद्धये ह्यानन्दमयब्रह्मप्रतिपत्त्यर्थमानन्दमयं ब्रह्म प्रियमोदादिरूपेण विभज्य शिर:पक्षादित्वेन रूपयित्वोपदिश्यते। यथाऽन्नमय: पुरुष: अयं देह: शिर:पक्षादिभि:;&nbsp; <strong>तस्येदमेव</strong> <strong>शिर</strong>: (तै.आ.१.१) इत्यादिना बुद्धावारोप्यते; यथा च प्राणमयमनोमयविज्ञानमया:&nbsp; <strong>तस्य</strong> <strong>प्राण</strong> <strong>एव</strong> <strong>शिर</strong>: (तै.आ.२.३) इत्यादिना प्राणाद्यवयवैर्बुद्धावारोप्यन्ते; एवमेभ्योऽर्थान्तरभूतस्तदन्तरात्मा आनन्दमयोऽपि प्रियमोदादिभिरेकदेशै: शिर:प्रभृतित्वेन रूपितैराध्यानाय बुद्धावारोप्यते। एवमानन्दमयोपलक्षणत्वात् प्रियशिरस्त्वादीनां न सर्वदा आनन्दमयप्रतीतावनुवर्तन्ते ॥१४॥</p>
<p><strong>३६९</strong>. <strong>आत्मशब्दाच्च</strong> <strong>॥</strong> <strong>३</strong>–<strong>३</strong>–<strong>१५॥</strong></p>
<p><strong>(</strong><strong>शिरःपक्षपुच्छादिरूपणस्य शास्त्रोक्तार्थसुखप्रतिपत्त्यर्थता</strong><strong>)</strong></p>
<p><strong>अन्योऽन्तर</strong> <strong>आत्माऽऽनन्दमय</strong>: (तै.आन.५.२) इत्यात्मशब्देन निर्देशादात्मनश्च शिर:पक्षपुच्छासम्भवात्प्रियशिरस्त्वादयस्तस्य सुखप्रतिपत्त्यर्थं रूपणमात्रमिति गम्यते ॥१५॥</p>
<p><strong>(</strong><strong>आत्मशब्दस्य अनात्मसाधारणत्वशङ्का-तत्परिहारौ</strong><strong>)</strong></p>
<p>ननु&nbsp; <strong>अन्योऽन्तर</strong> <strong>आत्मा</strong> <strong>प्राणमय</strong>: (तै.आन.२.१)&nbsp; अन्योऽन्यर आत्मा मनोमय<strong>:</strong> (तै.आन.३.२) इत्यात्मशब्दस्यानात्मस्वपि पूर्वं प्रयुक्तत्वात्&nbsp; <strong>अन्योऽन्तर</strong> <strong>आत्माऽऽनन्दमय</strong>: (तै.आन.५२) इत्यात्मशब्दस्य परमात्मविषयत्वं कथं निश्चीयते? तत्राह –</p>
<p><strong>३७०</strong>. <strong>आत्मगृहीतिरितरवदुत्तरात्</strong> <strong>॥</strong> <strong>३</strong>–<strong>३</strong>–<strong>१६</strong> <strong>॥</strong></p>
<p><strong>अन्योऽन्तर</strong> <strong>आत्माऽऽनन्दमय</strong>: (तै.आ.५.२) इत्यत्रात्मशब्देन परमात्मन एव ग्रहणम्, इतरवत् – यथेतरत्र&nbsp; <strong>आत्मा</strong> <strong>वा</strong> <strong>इदमेक</strong> <strong>एवाग्र</strong> <strong>आसीत्</strong> <strong>स</strong> <strong>ईक्षत</strong> <strong>लोकान्नु</strong> <strong>सृजै</strong> (ऐत.१.१.१) इत्यादिष्वात्मशब्देन परमात्मन एव ग्रहणम्; तद्वत् । कुत एतत्? उत्तरात् –&nbsp; <strong>सोऽकामयत</strong> <strong>बहु</strong> <strong>स्यां</strong> <strong>प्रजायेय</strong> (तै.आन.६.२) इत्यानन्दमयविषयादुत्तराद्वाक्यात् ॥१६॥</p>
<p><strong>(</strong><strong>उत्तरवाक्यस्य परमात्मविषयकत्वानिश्चयशङ्का-तन्निरासौ</strong><strong>)</strong></p>
<p><strong>३७१</strong>. <strong>अन्वयादिति</strong> <strong>चेत्स्यादवधारणात्</strong> <strong>॥</strong> <strong>३</strong>–<strong>३</strong>–<strong>१७</strong> <strong>॥</strong></p>
<p>पूर्वत्र प्राणमयादिष्वनात्मस्वात्मशब्दान्वयदर्शनान्नोत्तरान्निश्चेतुं शक्यत इति चेत् – स्यादवधारणात् – स्यादेव निश्चय:; कुत:? अवधारणात् पूर्वत्रापि&nbsp; <strong>तस्माद्वा</strong> <strong>एतस्मादात्मन</strong> <strong>आकाशस्सम्भूत</strong>: (तै.आन.१.२) इति परमात्मन एव बुद्ध्याऽवधारितत्वात् अन्नमयादनन्तरे प्राणमये प्रथमं परमात्मबुद्धिरवतीर्णा; तदनन्तरं च प्राणमयादनन्तरे मनोमये; ततो विज्ञानमये, तत आनन्दमये प्रक्रान्ता परमात्मबुद्धिस्तदन्तराभावादुत्तराच्च <strong>सोऽकामयत</strong> (तै.आन.६.२) इति वाक्यात्प्रतिष्ठितेत्युपक्रमेऽप्यपरमात्मनि परमात्मबुद्ध्या आत्मशब्दान्वय इति निरवद्यम्॥१७॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>आनन्दाद्यधिकरणम्॥४॥</strong></p>
		</div>