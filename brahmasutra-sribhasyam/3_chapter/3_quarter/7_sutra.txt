<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>सम्बन्धाधिकरणम्॥७॥</strong></p>
<p style="text-align: center;"><strong>(</strong><strong>व्याहृतिशरीरकाक्ष्यादित्यविद्या – बृ. 7-4, 5</strong><strong>)</strong></p>
<p style="text-align: center;"><strong>&nbsp;(</strong><strong>अधिकरणार्थः – उपासनाधिष्ठानभेदात् विद्याभेदनिरूपणम्</strong><strong>)</strong></p>
<p><strong>३७४</strong>. <strong>सम्बन्धादेवमन्यत्रापि</strong> <strong>॥</strong> <strong>३</strong>–<strong>३</strong>–<strong>२०</strong> <strong>॥</strong></p>
<p><strong>(</strong><strong>प्रकृतविचारणीयविषयोपस्थापनम्</strong><strong>)</strong></p>
<p>बृहदारण्यके श्रूयते – <strong>सत्यं</strong> <strong>ब्रह्म</strong> (बृ.७.४२) इत्युपक्रम्य&nbsp; <strong>तद्यत्सत्यमसौ</strong> <strong>स</strong> <strong>आदित्यो</strong> <strong>य</strong> <strong>एष</strong> <strong>एतस्मिन्मण्डले</strong> <strong>पुरुषो</strong><strong>,</strong> <strong>यश्चायं</strong> <strong>दक्षिणेऽक्षन्</strong> (बृ.७.५.१) इत्युपक्रम्य आदित्यमण्डलेऽक्षिणि च सत्यस्य ब्रह्मणो व्याहृतिशरीरत्वेनोपास्यत्वमुक्त्वा&nbsp; <strong>तस्योपनिषदहरित्यधिदैवतम्</strong> (बृ.७.५.३)&nbsp; <strong>तस्योपनिषदहमिति</strong> <strong>अध्यात्मम्</strong> (बृ.७.५.३) इति द्वे उपनिषदौ – रहस्यनामनी उपासनशेषतया आम्नायेते ।</p>
<p><strong>(</strong><strong>विचारणीयविषये संशयः</strong><strong>)</strong></p>
<p>ते किं यथाश्रुतस्थानविशेषनियतत्वेन व्यवस्थिते, उत उभयत्र उभे&nbsp; अनियमेनेति संशये</p>
<p><strong>(</strong><strong>पूर्वपक्षः सूत्रतः</strong><strong>)</strong></p>
<p>सत्यस्य, व्याहृतिशरीरस्यैवोपास्यस्य ब्रह्मणो द्वयो: स्थानयोस्सम्बन्धादुपास्यैक्येन रूपाभेदात् संयोगाद्यभेदाच्च विद्यैक्यादनियमेनेति प्राप्तम् । तदिदमुच्यते – सम्बन्धादेवमन्यत्रापीति।</p>
<p><strong>(</strong><strong>सूत्रवाक्यार्थविवरणम्</strong><strong>)</strong></p>
<p>यथा मनोमयत्वादिगुणविशिष्टस्यैकत्वादुपास्यैक्येन रूपाभेदाद्विद्यैक्याद्गुणोपसंहार:; एवमन्यत्राक्ष्यादित्यसम्बन्धिनो ब्रह्मणस्सत्यस्यैकत्वेन विद्यैक्यादुभयोरुभयत्रोपसंहार: इति ॥२०॥</p>
<p><strong>(</strong><strong>सिद्धान्तारम्भः</strong><strong>)</strong></p>
<p>एवं प्राप्ते प्रचक्ष्महे –</p>
<p><strong>३७५</strong>. <strong>न</strong> <strong>वा</strong> <strong>विशेषात्</strong> <strong>॥</strong> <strong>३</strong>–<strong>३</strong>–<strong>२१</strong> <strong>॥</strong></p>
<p>न वा एतदस्ति –&nbsp; यद्विद्यैक्यादुपसंहार: इति । कुत:? विशेषात् – उपास्यरूपविशेषात्। ब्रह्मण एकत्वेऽप्येकत्रादित्यमण्डलस्थतया उपास्यत्वम्; इतरत्राक्ष्याधारतयोपास्यत्वमिति स्थानसम्बन्धित्वभेदेन रूपभेदाद्विद्याभेद: । नैवं शाण्डिल्यविद्याया: उपास्यस्थानं भिद्यते, उभयत्र हृदयाधारत्वेनोपास्यत्वात् । अतो व्यवस्थिते इति ॥२१॥</p>
<p><strong>(</strong><strong>श्रुत्या उक्तार्थदृढीकरणम्</strong><strong>)</strong></p>
<p><strong>३७६</strong>. <strong>दर्शयति</strong> <strong>च</strong> <strong>॥</strong> <strong>३</strong>–<strong>३</strong>–<strong>२२</strong> <strong>॥</strong></p>
<p>दर्शयति चाक्ष्याधारादित्याधारयोर्गुणानुपसंहारं&nbsp; <strong>तस्यैतस्य</strong> <strong>तदेव</strong> <strong>रूपं</strong> <strong>यदमुष्य</strong> <strong>रूपम्</strong> (छां.१.७.५) इत्यादिना रूपाद्यतिदेशेन । स्वतो ह्यप्राप्तावतिदेशेन प्राप्त्यपेक्षा॥२२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>सम्बन्धाधिकरणम्</strong> <strong>॥</strong> <strong>७</strong> <strong>॥</strong></p>
		</div>