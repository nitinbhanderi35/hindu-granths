<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>कामाद्यधिकरणम्॥१६॥</strong></p>
<p style="text-align: center;"><strong>(</strong><strong>अधिकरणार्थः – छान्दोग्य-वाजसनेयकप्रतिपन्नयोर्दहरविद्ययोः रूपाभेदादभेदः</strong><strong>)</strong></p>
<p><strong>३९२</strong>. <strong>कामादीतरत्र</strong> <strong>तत्र</strong> <strong>चायतनादिभ्य</strong>: <strong>॥</strong> <strong>३</strong>–<strong>३</strong>–<strong>३८</strong> <strong>॥</strong></p>
<p><strong>(</strong><strong>विचारणीयं विषयवाक्यम्</strong><strong>)</strong></p>
<p>छान्दोग्ये श्रूयते&nbsp; – <strong>अथ</strong> <strong>यदिदमस्मिन्</strong> <strong>ब्रह्मपुरे</strong> <strong>दहरं</strong> <strong>पुण्डरीकं</strong> <strong>वेश्म</strong> <strong>दहरोऽस्मिन् अन्तराकाशः तस्मिन् यदन्तस्तदन्वेष्टव्यम्</strong> (छा.८.१.१) इत्यादि; वाजसनेयके च&nbsp; <strong>स</strong> <strong>वा</strong> <strong>एष</strong> <strong>महानज</strong> <strong>आत्मा</strong> <strong>योऽयं</strong> <strong>विज्ञानमय</strong>: <strong>प्राणेषु</strong> <strong>य</strong> <strong>एषोऽन्तर्हृादय</strong> <strong>आकाशस्तस्मिञ्छेते</strong> <strong>सर्वस्य</strong> <strong>वशी</strong> <strong>सर्वस्येशान</strong>: (बृ।६-४-२२) इत्यादि।</p>
<p><strong>(</strong><strong>विचारौपयिकः संशयः</strong><strong>)</strong></p>
<p>तत्र संशय: – किमनयोर्विद्याभेद:, उत नेति।</p>
<p><strong>(</strong><strong>सहेतुकः पूर्वः पक्षः</strong><strong>)</strong></p>
<p>किं युक्तम्? भेद इति कुत:? रूपभेदात्; अपहतपाप्मत्वादिगुणाष्टकविशिष्ट आकाश: छान्दोग्ये उपास्य: प्रतीयते; वाजनेयके त्वाकाशे शयानो वशित्वादिगुणविशिष्ट उपास्य: प्रतीयते; अतो रूपभेदाद्विद्याभेद:</p>
<p><strong>(</strong><strong>सूत्रतः सिद्धान्तार्थः</strong><strong>)</strong></p>
<p>इति प्राप्ते प्रचक्ष्महे – न भेद इति। कुत:? रूपाभेदात् – इतरत्र तत्र च कामाद्येव हि रूपं – वाजसनेयके छान्दोग्ये च सत्यकामादिविशष्टमेव ब्रह्मोपास्यमित्यर्थ:। कुत एतदवगम्यते? आयतनादिभ्य: – हृदयायतनत्वसेतुत्वविधरणत्वादिभिस्तावदुभयत्र सैव विद्येति प्रत्यभिज्ञायते; वशित्वादयश्च वाजसनेयके श्रुता: छान्दोग्यश्रुतस्य गुणाष्टकान्यतमभूतस्य सत्यसङ्कल्पत्वस्य विशेषा एवेति सत्यसङ्कल्पत्वसहचारिणां सत्यकामत्वादीनामपहतपाप्मत्वपर्यन्तानां सद्भावमवगमयन्ति; अतो रूपं न भिद्यते। संयोगोऽपि&nbsp; <strong>परं</strong> <strong>ज्योतिरुपसम्पद्य</strong> <strong>स्वेन</strong> <strong>रूपेणाभिनिष्पद्यते</strong> (छा.८-३-४)&nbsp; <strong>अभयं</strong> <strong>वै</strong> <strong>ब्रह्म</strong> <strong>भवति</strong> (बृ.६-४-२५) इति ब्रह्मप्राप्तिरूपो न भिद्यते। आकाशशब्द: छान्दोग्ये परमात्मविषय इति,&nbsp; <strong>दहर</strong> <strong>उत्तरेभ्य</strong>: (शारी.१-३-१३) इत्यत्र निर्णीतम्। वाजसनेयके त्वाकाशे शयानस्य वशित्वादिश्रवणात्तस्य शयानस्य परमात्मत्वे सति तदाधाराभिधायिन आकाशशब्दस्य&nbsp; <strong>तस्यान्ते</strong> <strong>सुषिरं</strong> <strong>सूक्ष्मम्</strong> (तै.ना.११.अनु) इति हृदयान्तर्गतस्य सुषिरशब्दवाच्यस्याकाशस्याभिधायकत्वमवगम्यते । अतो विद्यैक्यम् ॥३८॥</p>
<p><strong>(</strong><strong>वशित्वादीनां गुणानामपारमार्थिकत्वात् उपासनानन्वयशङ्का</strong><strong>)</strong></p>
<p>अथ स्यात् – यदुक्तं वाजसनेयके वशित्वादिभिस्सह सत्यकामत्वादि सद्भावोऽवगम्यते – इति; तन्नोपपद्यते, वशित्वादीनामेव तत्र परमार्थतस्सद्भावाभावात्; तदभावश्च&nbsp; मनसैवानुद्रष्टव्यं नेह नानास्ति किञ्चन। मृत्योस्समृत्युमाप्नोति य इह नानेव पश्यति (बृ.६-४-१९) <strong>एकधैवानुद्रष्टव्यमेतदप्रमेयं</strong> <strong>ध्रुवम्</strong> (बृह.६-४-२०) इति प्रकृतेन वाक्येन&nbsp; <strong>स</strong> <strong>एष</strong> <strong>नेतिनेत्यात्मा</strong> (बृ.६-४-२२) इत्युत्तरेणचोपास्यस्य ब्रह्मणो निर्विशेषत्वप्रतीतेरवगम्यते; अतो वशित्वादयोऽपि स्थूलत्वाणुत्ववन्निषेध्या इति प्रतीयन्ते, अत एव छान्दोग्येऽपि सत्यकामत्वादयो न ब्रह्मण: पारमार्थिका गुणा उच्यन्ते; अतोऽपारमार्थिकत्वादेवंजातीयकानां गुणानां मोक्षार्थेषूपासनेषु लोप इति; तत्राह –</p>
<p><strong>(</strong><strong>उक्तायाः शङ्कायाः सूत्रतो निरासः</strong><strong>)</strong></p>
<p><strong>३९३</strong>. <strong>आदरादलोप</strong>: <strong>॥</strong> <strong>३</strong>–<strong>३</strong>–<strong>३९</strong> <strong>॥</strong></p>
<p>ब्रह्मगुणत्वेन प्रमाणान्तराप्राप्तानां गुणानामेषां सत्यकामत्वादीनां&nbsp; <strong>तस्मिन्यदन्तस्तदन्वेष्टव्यम्</strong> (छा.८.१.१) <strong>एष</strong> <strong>आत्माऽपहतपाप्मा</strong> <strong>विजरो</strong> <strong>विमृत्युर्विशोको</strong> <strong>विजिघत्सोऽपिपास</strong>: <strong>सत्यकामस्सत्यसङ्कल्प</strong>: (छा.८.१.५)&nbsp; <strong>सर्वस्य</strong> <strong>वशी</strong> <strong>सर्वस्येशान</strong>: (बृ.६.४.२२)&nbsp; <strong>एष</strong> <strong>सर्वेश्वर</strong> <strong>एष</strong> <strong>भूताधिपतिरेष</strong> <strong>भूतपाल</strong> <strong>एष</strong> <strong>सेतुर्विधरण</strong> <strong>एषां</strong> <strong>लोकानामसम्भेदाय</strong> (बृ.६.४.२२) इत्यादिभिरनयो: श्रुत्योरन्यासु च मोक्षार्थोपासनोपास्यब्रह्मगुणत्वेन सादरमुपदेशादेषामलोप:;&nbsp; अपितूपसंहार एव कार्य:।</p>
<p><strong>(</strong><strong>सूत्रोक्तस्य ब्रह्मगुणेष्वादरस्योपपादनम्</strong><strong>)</strong></p>
<p>छान्दोग्ये तावत्&nbsp; <strong>तद्य</strong> <strong>इहात्मानमनुविद्य</strong> <strong>व्रजन्त्येतांश्च</strong> <strong>सत्यान्</strong> <strong>कामान्</strong> <strong>तेषां</strong> <strong>सर्वेषु</strong> <strong>लोकेषु</strong> <strong>कामचारो</strong> <strong>भवति</strong> (छा.८.१.६) इति सत्यकामत्वादिगुणविशिष्टस्य ब्रह्मणो वेदनमभिधाय&nbsp; अथ य इहात्मानमननुविद्य व्रजन्त्येतांश्च सत्यान्कामांस्तेषां सर्वेषु लोकेष्वकामचारो भवति (छां.८.१.६) इत्यवेदननिन्दा क्रियमाणा गुणविशष्टवेदनस्यादरं दर्शयति। तथा वाजसनेयके&nbsp; <strong>सर्वस्य</strong> <strong>वशी</strong> <strong>सर्वस्येशान</strong>:,&nbsp; <strong>एष</strong> <strong>सर्वेश्वर</strong> <strong>एष</strong> <strong>भूताधिपितरेष</strong> <strong>भूतपाल</strong>: (बृह.६.४.२२) इति भूयोभूय ऐश्वर्योपदेशाद्गुणेष्वादर: प्रतीयते। एवमन्यत्रापि ।</p>
<p><strong>(</strong><strong>शास्त्रस्यापारमार्थिकार्थानुपदेशकता</strong><strong>)</strong></p>
<p><strong>&nbsp;(</strong><strong>निषेधस्य अब्रह्मात्मकत्वविषयता च</strong><strong>)</strong></p>
<p>न च मातापितृसहस्रेभ्योऽपि वत्सलतरं शास्त्रं प्रतारकवत् अपारमार्थिकान्निरसनीयान् गुणान् प्रमाणान्तराप्रतिपन्नानादरेणोपदिश्य संसारचक्रपरिवर्तनेन पूर्वमेव बम्भ्रम्यमाणान्मुमुक्षून् भूयोऽपि भ्रमयितुमलम् । <strong>नेह</strong> <strong>नानाऽस्ति</strong> <strong>किञ्चन</strong> (बृ.६.४.१९)&nbsp; <strong>एकधैवानुद्रष्टव्यम्</strong> (बृ.६.४.२०) इति तु सर्वस्य ब्रह्मकार्यत्वेन तदात्मकत्वादेकधाऽनुदर्शनं विधायाब्रह्मात्मकत्वेन पूर्वसिद्धनानात्वदर्शनं निषेधतीत्ययमर्थ: प्रागेव प्रपञ्चित: ।&nbsp; <strong>स</strong> <strong>एष</strong> <strong>नेतिनेत्यात्मा</strong> (बृ.६.४.२२) इत्यत्र च, इति शब्देन प्रमाणान्तरप्रतिपन्नं प्रपञ्चाकारं परामृश्य न तथाविधं ब्रह्मेति सर्वात्मभूतस्य ब्रह्मण: प्रपञ्चविलक्षणत्वं प्रतिपाद्यते; तदेव चानन्तरमुपपादयति&nbsp; <strong>अग्राह्यो</strong> <strong>न</strong> <strong>हि</strong> <strong>गृह्यते</strong> <strong>अशीर्यो</strong> <strong>न</strong> <strong>हि</strong> <strong>शीर्यते</strong> <strong>असङ्गो</strong> <strong>न</strong> <strong>हि</strong> <strong>सज्यते</strong> <strong>अव्यथितो</strong> <strong>न</strong> <strong>व्यथते</strong> <strong>न</strong> <strong>रिष्यति</strong> (बृ.६.४.२२) इति। प्रमाणान्तरग्राह्यविसजातीयत्वात्प्रमाणान्तरेण न गृह्यते; विशरणीयविसजातीयत्वान्न विशीर्यते; एवमुत्तरत्रानुसन्धेयम् । छान्दोग्येऽपि &nbsp;<strong>नास्य</strong> <strong>जरयैतज्जीर्यति</strong> <strong>न</strong> <strong>वधेनास्य</strong> <strong>हन्यते</strong> <strong>एतत्सत्यं</strong> <strong>ब्रह्मपुरमस्मिन्</strong> <strong>कामास्समाहिता</strong>: (छा.८.१.५,६) इति सर्वविसजातीयत्वं ब्रह्मण: प्रतिपाद्य तस्मिन्सत्यकामत्वादयो विधीयन्ते ॥३९॥</p>
<p><strong>(</strong><strong>ब्रह्मप्रेप्सूनां उपासने गुणानामनुपसंहार्यत्वशङ्का</strong><strong>)</strong></p>
<p>नन्वेवमपि&nbsp; तद्य इहात्मानमनुविद्य व्रजन्त्येताश्च सत्यान् कामांस्तेषां सेर्वषु लोकेषु कामचारो भवति <strong>स</strong> <strong>यदि</strong> <strong>पितृलोककामो</strong> <strong>भवति</strong> (छां.८.१.५) इत्यादिना सत्यकामादिगुणविशिष्टवेदनस्य सांसारिकफलसम्बन्धश्रवणान्मुक्षोर्ब्रह्मप्रेप्सोर्न सगुणं ब्रह्मोपास्यम्; परविद्याफलं च&nbsp; <strong>परं</strong> <strong>ज्योतिरुपसम्पद्य</strong> <strong>स्वेन</strong> <strong>रूपेणाभिनिष्पद्यते</strong> (छा.८.३.४) इतीदमेव। अतस्सत्यकामत्वादयो ब्रह्मप्रेप्सोर्नोपसंहार्या इति; अत उत्तरं पठति –</p>
<p><strong>(</strong><strong>प्रसक्ताशङ्कायाः उत्तरपरं सूत्रम्</strong><strong>)</strong></p>
<p><strong>३९४</strong>. <strong>उपस्थितेऽतस्तद्वनचात्</strong> <strong>॥</strong> <strong>३</strong>–<strong>३</strong>–<strong>४०</strong> <strong>॥</strong></p>
<p>उपस्थिति<strong>:</strong> – उपस्थानम्, ब्रह्मोपसम्पन्ने सर्वबन्धविनिर्मुक्ते स्वेन रूपेणाभिनिष्पन्ने प्रत्यगात्मनि अत एव – उपसम्पत्तेरेव हेतोस्सर्वेषु लोकेषु कामचार उच्यते&nbsp; परं ज्योतिरुपसम्पद्य स्वेन रूपेणाभिनिष्पद्यते <strong>स</strong> <strong>उत्तम</strong>: <strong>पुरुष</strong>: <strong>स</strong> <strong>तत्र</strong> <strong>पर्येति</strong> <strong>जक्षत्क्रीडन्रममाण</strong>: <strong>स्त्रीभिर्वा</strong> <strong>यानैर्वा</strong> <strong>ज्ञातिभिर्वा</strong> <strong>नोपजनं</strong> <strong>स्मरिन्नदं</strong> <strong>शरीरं</strong> <strong>स</strong> <strong>स्वराड्भवति</strong> <strong>तस्य</strong> <strong>सर्वेषु</strong> <strong>लोकेषु</strong> <strong>कामचारो</strong> <strong>भवति</strong> (छा.८.३.४) इति तदेतच्चतुर्थे निपुणतरमुपपादयिष्यते। अतस्सर्वेषु लोकेषु कामचारस्य मुक्तोपभोग्यफलत्वात् मुमुक्षोस्सत्यकामत्वादयो गुणा उपसंहार्या: ॥४०॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>कामाद्यधिकरणम्॥</strong> <strong>१६॥</strong></p>
		</div>