<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>यथाश्रयभावाधिकरणम्॥२६॥</strong></p>
<p style="text-align: center;"><strong>(</strong><strong>अधिकरणार्थः – उद्गीथाद्यङ्गाश्रितानामुपासनानां पृथक्फलतायाः उद्गीथाद्यनङ्गतायाश्च दर्शनात् क्रतुषूपादानानियमो दृढैव</strong><strong>)</strong></p>
<p><strong>४१३</strong>. <strong>अङ्गेषु</strong> <strong>यथाश्रयभाव</strong>: <strong>॥</strong> <strong>३</strong>–<strong>३</strong>–<strong>५९</strong> <strong>॥</strong></p>
<p><strong>(</strong><strong>विषयसंशययोः प्रदर्शनम्</strong><strong>)</strong></p>
<p>उद्गीथादिक्रत्वङ्गेष्वाश्रिता:&nbsp; <strong>ओमित्येतदक्षरमुद्गीथमुपासीत</strong> (छा.१.१.१) इत्यादिकाः विद्या: किमुद्गीथादिवत्क्रत्वर्थतया क्रतुषु नियमेनोपादेया:, उत गोदोहनादिवत्पुरुषार्थतया यथाकाममिति विशये –</p>
<p><strong>(</strong><strong>पूर्वः पक्षः</strong><strong>)</strong></p>
<p>नियमेनोपादेया इति युक्तम् ।</p>
<p><strong>(</strong><strong>अधिकरणस्यास्य कृतकरत्वशङ्कापरिहारः</strong><strong>)</strong></p>
<p>ननु चासां पुरषार्थत्वेनानियम: प्रतिपादित:&nbsp; <strong>तन्निर्धारणानियमस्तद्दृष्टे</strong>: <strong>पृथग्ध्यप्रतिबन्ध</strong>: <strong>फलम्</strong> (शारी.३.३.४१) इत्यत्र । सत्यम्; तदेव द्रढयितुं कैश्चिल्लिङ्गदर्शनैर्युक्त्या चाक्षिप्यते । तत्र हि <strong>तेनोभौ</strong> <strong>कुरुत</strong>: (छा.१.१.१०) इत्यनियमदर्शनात् पृथक्फलत्वमुक्तम्; उपासनाश्रयभूतोद्गीथादिवत् उपासनानामप्यङ्गतयोपादाननियमे बहवो हेतव उपलभ्यन्ते; न ह्यत्र&nbsp; गोदोहनेन पशुकामस्य प्रणयेत् इत्यादिवदुपासनाविधिवाक्ये फलसम्बन्ध: श्रूयते;&nbsp; <strong>उद्गीथमुपासीत</strong> (छा.१.१.१) इत्युद्गीथादिसम्बन्धितयैवोपासनं प्रतीयते।</p>
<p><strong>(</strong><strong>स्ववाक्ये फलसम्बन्धाश्रवणस्पष्टीकरणम्</strong><strong>)</strong></p>
<p><strong>यदेव</strong> <strong>विद्यया</strong> <strong>करोति</strong> <strong>श्रद्धयोपनिषदा</strong> <strong>तदेव</strong> <strong>वीर्यवत्तरम्</strong> (छा.१.१.१०) इति वर्तमानोपदेशरूपवाक्यान्तराद्धि फलसम्बन्धो ज्ञायते; स्ववाक्येनैवाव्यभिचरित-क्रतुसम्बन्धि उद्गीथादिसम्बन्धेन निर्ज्ञातक्रत्वङ्गभावस्य वाक्यान्तरस्थवर्तमानफलसम्बन्धनिर्देशः अर्थवादमात्रं स्यात्, अपापश्लोकश्रवणादिवत्।</p>
<p>अतो यथोद्गीथादय उपासनाश्रया: क्रत्वङ्गतया प्रयोगविधिना नियमेनोपादीयन्ते; तथा तदाश्रिताश्चोपासनास्तन्मुखेन क्रत्वङ्गभूता इति नियमेनोपादेया एव॥५९॥</p>
<p><strong>(</strong><strong>उक्तार्थे श्रौतस्य विधानस्य नियामकत्वम्</strong><strong>)</strong></p>
<p><strong>४१४</strong>. <strong>शिष्टेश्च</strong> <strong>॥</strong> <strong>३</strong>–<strong>३</strong>–<strong>६०</strong> <strong>॥</strong></p>
<p>शिष्टि<strong>:</strong> – शासनम्, विधानमित्यर्थ:।&nbsp; <strong>उद्गीथमुपासीत</strong> (छां.१.१.१) इत्युद्गीथाङ्गतयोपासन-विधानाच्चोपादाननियम:।&nbsp; गोदोहनेन पशुकामस्य प्रणयेत् इत्यादिवद्विधिवाक्ये अधिकारान्तराश्रवणात् उद्गीथाङ्गभाव एव हि विधेय इति गम्यते ॥६०॥</p>
<p><strong>(</strong><strong>श्रौतस्य दुरुद्गीथसमाधानवचनस्य नियमज्ञापकत्वम्</strong><strong>)</strong></p>
<p><strong>४१५</strong>. <strong>समाहारात्</strong> <strong>॥</strong> <strong>३</strong>–<strong>३</strong>–<strong>६१</strong> <strong>॥</strong></p>
<p>होतृषदनाद्धैवापि <strong>दुरुद्गीथमनुसमाहरति</strong> (छां.१.५.५) इत्युपासनस्य समाहारनियमो दृश्यते। दुरुद्गीथं वेदनविहीनमुद्गीथम् । वेदनहानावन्येन समाधानं ब्रुवत्तस्य नियमेनोपादानं दर्शयति ॥६१॥</p>
<p><strong>(</strong><strong>सोपासनप्रणवानुवृत्तेः उपासनानुवृत्तिज्ञापकत्वम्</strong><strong>)</strong></p>
<p><strong>४१६</strong>. <strong>गुणसाधारण्यश्रुतेश्च</strong> <strong>॥</strong> <strong>३</strong>–<strong>३</strong>–<strong>६२</strong> <strong>॥</strong></p>
<p>उपासनगुणस्य उपासनाश्रयस्य प्रणवस्य सोपासनस्य&nbsp; <strong>तेनेयं</strong> <strong>त्रयी</strong> <strong>विद्या</strong> <strong>वर्तते</strong> <strong>ओमित्याश्रावयत्योमिति</strong> <strong>शंसत्योमित्युद्गायति</strong> (छा.१-१-९) इति साधारण्यश्रुतेश्च उपासनसमाहारो गम्यते ।&nbsp; <strong>तेन</strong> (छा.१.१.९) इति प्रकृतपरामर्शात्सोपासन एव प्रणवस्सर्वत्र सञ्चरति । अत उपासनस्य प्रणवसहभावनियमदर्शनाच्च उद्गीथाद्युपासनानां उद्गीथादिवत् नियमेनोपादानम्॥</p>
<p><strong>(</strong><strong>सिद्धान्तसूत्रारम्भः</strong><strong>)</strong></p>
<p>इति प्राप्त उच्यते –</p>
<p><strong>४१७</strong>. <strong>न</strong> <strong>वा</strong> <strong>तत्सहभावाश्रुते</strong>: <strong>॥</strong> <strong>३</strong>–<strong>३</strong>–<strong>६३</strong> <strong>॥</strong></p>
<p>न चैतदस्ति – यदुद्गीथाद्युपासनानां क्रतुषूद्गीथादिवदुपादाननियम: – इति। कुत:? तत्सहभावाश्रुते<strong>:</strong> – उद्गीथाङ्गभावाश्रुतेरित्यर्थ:। अङ्गभावे हि सहभावनियमो भवति ।</p>
<p><strong>(</strong><strong>अङ्गत्वविरोध्यंशोपपादनम्</strong><strong>)</strong></p>
<p>यद्यपि&nbsp; <strong>उद्गीथमुपासीत</strong> (छा.१.१.१) इत्यस्मिन् पदसमुदायेऽधिकारान्तरं न प्रतीयते; तथापि तदनन्तरमेव&nbsp; <strong>यदेव</strong> <strong>विद्यया</strong> <strong>करोति</strong> <strong>श्रद्धयोपनिषदा</strong> <strong>तदेव</strong> <strong>वीर्यवत्तरं</strong> <strong>भवति</strong> (छा.१.१.१०) इति विद्याया: क्रतुवीर्यवत्तरत्वं प्रति साधनभाव: प्रतिपाद्यते । तेन क्रतुफलात्पृथग्भूतफलसाधनभूता विद्या&nbsp; <strong>उद्गीथमुपासीत</strong> (छा.१.१.१) इति कर्तव्यतया विधीयते। क्रतुफलात्पृथग्भूतफलसाधनतया अवगतस्योपासनस्य क्रत्वङ्गभूतोद्गीथाङ्गतया विनियोगो नोपपद्यते।</p>
<p><strong>(</strong><strong>उपासनं प्रत्युद्गीथस्य आश्रयतामात्रम्</strong><strong>)</strong></p>
<p>अथ उपासनस्याश्रयापेक्षायां सन्निहित: उद्गीथ: आश्रयमात्रं भवति। उद्गीथश्च क्रत्वङ्गभूत इति क्रतुप्रयुक्तोद्गीथाद्याश्रये उपासने क्रत्वधिकारिण एव क्रतोर्वीर्यवत्तरत्वेच्छा-निमित्तमिदमधिकारान्तरमिति न क्रतुषु तदुपादाननियम:। वीर्यवत्तरत्वं च क्रतुफलस्य प्रबलकर्मान्तरफलेनाप्रतिबन्ध इत्युक्तम्। क्रतोरविलम्बितफलत्वमित्यर्थ:।</p>
<p><strong>(</strong><strong>पर्णताविधिवैलक्षण्यस्य श्रुत्या स्पष्टीकरणम्</strong><strong>)</strong></p>
<p>पर्णतादीनां तु&nbsp; <strong>यदेव</strong> <strong>विद्यया</strong> <strong>करोति</strong> <strong>तदेव</strong> <strong>वीर्यवत्तरं</strong> <strong>भवति</strong> (छां.१.२.१०) इति विद्याया: फलसाधनत्ववदपापश्लोकश्रवणादिफलं प्रति साक्षात्साधनभावो न श्रुत इति क्रत्वङ्गभूतजुह्वाद्यङ्गतया विनियोगाविरोधात्तदङ्गभूतानां फलान्तरसाधनभावकल्पनानुपपत्तेस्तत्र फलश्रुतिरर्थवादमात्रं स्यात् ॥६३॥</p>
<p><strong>(</strong><strong>उपासनोपादानानियमस्य श्रुत्या स्पष्टीकरणम्</strong><strong>)</strong></p>
<p><strong>४१८</strong>. <strong>दर्शनाच्च॥</strong> <strong>३</strong>–<strong>३</strong>–<strong>६४</strong> <strong>॥</strong></p>
<p>दर्शयति च श्रुतिरुपासनोपादानानियमम्, <strong>एवं</strong> <strong>विद्ध</strong> <strong>वै</strong> <strong>ब्रह्मा</strong> <strong>यज्ञं</strong> <strong>यजमानं</strong> <strong>सर्वाश्चर्त्विजोऽभिरक्षति</strong> (छा.४.१७.१०) इति ब्रह्मणो वेदनेन सर्वेषां रक्षणं ब्रुवती । उद्गातृप्रभृतीनां वेदनस्यानियमे सत्येतदुपपद्यते। अनेन लिङ्गेन पूर्वोक्तानां समाहारादिलिङ्गानां प्रायिकत्वमवगम्यते। अतोऽनियम एवेति स्थितम् ॥६४॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>यथाश्रयभावाधिकरणम्</strong> <strong>॥२६॥</strong></p>
<p style="text-align: center;"><strong>इति</strong> <strong>श्रीभगवद्रामानुजविरचिते</strong> <strong>शारीरकमीमांसाभाष्ये</strong> <strong>तृतीयस्याध्यायस्य</strong> <strong>तृतीय</strong>: <strong>पाद</strong>:<strong>॥३॥</strong></p>
		</div>