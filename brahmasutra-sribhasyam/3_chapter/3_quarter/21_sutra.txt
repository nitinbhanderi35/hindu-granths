<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>शरीरेभावाधिकरणम्॥२१॥</strong></p>
<p style="text-align: center;"><strong>(</strong><strong>अधिकरणार्थः – उपासककर्तृकं प्रत्यगात्मभूतस्य स्वात्मनोऽनुसन्धानम् आविर्भूयमानगुणाष्टकवत्वेन</strong><strong>)</strong></p>
<p><strong>४०५</strong>. <strong>एक</strong> <strong>आत्मनश्शरीरे</strong> <strong>भावात्</strong> <strong>॥</strong> <strong>३</strong>–<strong>३</strong>–<strong>५१</strong> <strong>॥</strong></p>
<p><strong>(</strong><strong>विचारणीयविषयोपस्थापनम्</strong><strong>)</strong></p>
<p>सर्वासु परविद्यासूपास्योपासनस्वरूपवदुपासकस्वरूपस्यापि ज्ञातव्यत्वमुक्तं –&nbsp; <strong>त्रयाणामेव</strong> <strong>चैवमुपन्यास</strong>: <strong>प्रश्नश्च</strong> (ब्र.सू.१.४.३) इति। वक्ष्यति चास्य प्रत्यगात्मन: परमात्मात्मकत्वेन अनुसन्धानम्&nbsp; <strong>आत्मेति</strong> <strong>तूपगच्छन्ति</strong> <strong>ग्राहयन्ति</strong> <strong>च</strong> (ब्र.सू.४.१.३) इति ।</p>
<p><strong>(</strong><strong>विचारौपयिकः संशयः</strong><strong>)</strong></p>
<p>किमयं प्रत्यगात्मा ज्ञाता कर्ता भोक्तेहामुत्र सञ्चारक्षमोऽनुसन्धेय:, उत प्रजापतिवाक्योदितापहतपाप्मत्वादिस्वरूपः? ॥</p>
<p><strong>(</strong><strong>सहेतुकः पूर्वः पक्षः</strong><strong>)</strong></p>
<p>किं युक्तम्? ज्ञातृत्वाद्याकारमात्र इत्येके मन्यन्ते &nbsp;॥</p>
<p>कुत:? अस्योपासकस्यात्मन: शरीरे भावात्; शरीरे वर्तमानस्य तादृशमेव रूपम्; तावतैवानुसन्धानेन तत्फलसिद्ध्युपपत्तेश्च &nbsp;॥</p>
<p><strong>(</strong><strong>उक्तार्थे काम्यकर्मानुष्ठातृदृष्टान्तीकरणम्</strong><strong>)</strong></p>
<p>न हि कर्मस्वधिकृतानां स्वर्गादिफलार्थिनां ज्ञातृत्वाद्यतिरेकेण फलानुभवदशायां यादृशं रूपम्, तादृशं रूपं साधनानुष्ठानदशायामनुसन्धातव्यम्, तावतैव साधनानुष्ठानतत्फलयोस्सिद्धे: अतिरिक्तानुसन्धाने प्रयोजनाभावात्; तदविशेषादिहापि तथैव।</p>
<p><strong>(</strong><strong>फलसिद्धेः अनुपपत्तिशङ्कापरिहारौ</strong><strong>)</strong></p>
<p>ननु चात्र&nbsp; <strong>यथाक्रतुरस्मिन्लोके</strong> <strong>पुरुषो</strong> <strong>भवति</strong> <strong>तथेत</strong>: <strong>प्रेत्य</strong> <strong>भवति</strong> (छां.३.१४.१) इति विशेषवचनादपहतपाप्मत्वाद्याकार एवानुसन्धातव्य इत्यवगम्यते; नैवम्, तं यथायथोपासते (मुद्गल.उप.३) इत्युपास्यविषयत्वात्तस्य॥</p>
<p><strong>(</strong><strong>सिद्धान्तपरं सूत्रं तद्विवरणं च</strong><strong>)</strong></p>
<p>एवं प्राप्ते प्रचक्ष्महे</p>
<p><strong>४०६</strong>. <strong>व्यतिरेकस्तद्भावभावित्वान्न</strong> <strong>तूपलब्धिवत्</strong> <strong>॥</strong> <strong>३</strong>–<strong>३</strong>–<strong>५२</strong> <strong>॥</strong></p>
<p>न त्वेतदस्ति – यत् ज्ञातृत्वाद्याकार एवानुसन्धेय इति; अस्यात्मनस्संसारदशाया: मोक्षदशायां यो व्यतिरेक:, सोऽपहतपाप्मत्वादिकोऽनुसन्धेय:; अस्य मोक्षदशायां यादृशं रूपं, तादृग्रूप एवोपासनवेलायामात्माऽनुसन्धेय इत्यर्थ:। कुत:? तद्भावभावित्वात् तद्रूपापत्ते:; यथाक्रतुरस्मिन् लोके पुरुषो भवति <strong>तथेत</strong>: <strong>प्रेत्य</strong> <strong>भवति</strong> (छा.३.१४.१)&nbsp; <strong>तं</strong> <strong>यथायथोपासते</strong> <strong>तथैव</strong> <strong>भवति</strong> (मुद्गल.उप.३.१) इति यथोपासनमेव हि प्राप्ति: श्रूयते।&nbsp; न च परस्वरूपमात्रविषयमेवेदमिति वक्तुं शक्यते, प्रत्यगात्मनोऽप्युपास्यभूतपरब्रह्मशरीरतयोपास्यकोटिनिक्षिप्तत्वात् । अत: प्रजापतिवाक्योदित-अपहतपाप्मत्वादिगुणकप्रत्यगात्मशरीरपरमात्मोपासनस्य तथारूपमेव प्राप्यमित्युक्तं भवति।</p>
<p><strong>(</strong><strong>प्राप्याकारस्यैवाऽनुसन्धेयता</strong><strong>)</strong></p>
<p>अत एव&nbsp; एवं क्रतुर्हामुं लोकं प्रेत्याभिसम्भवितास्मि (अग्निरहस्यं) इत्युच्यते। तस्मात्प्रत्यगात्मा प्राप्याकार एवानुसन्धेय:। उपलब्धिवत् – यथा ब्रह्मोपलब्धिर्विहिता यथावस्थितब्रह्म-स्वरूपविषया, तथाऽऽत्मोपलब्धिरपि यथावस्थितात्मस्वरूपविषयेत्यर्थ: ।</p>
<p><strong>(</strong><strong>काम्यानुष्ठातुः दृष्टान्तत्वस्य वैषम्यम्</strong><strong>)</strong></p>
<p>कर्मस्वात्मस्वरूपानुसन्धानं कर्माङ्गम्;&nbsp; <strong>यजेत</strong> <strong>स्वर्गकाम</strong>: (यजु.२.५.५) इति कर्मानुष्ठानमेव हि फलाय चोपद्यते। देहातिरिक्तज्ञातृत्वाद्याकारात्मावगति: कालान्तरभाविफलसाधन-कर्माधिकारार्थेति तावन्मात्रमेव तत्रापेक्षितमिति न किञ्चिदपहीनम् ॥ ५२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>शरीरेभावाधिकरणम्॥२१॥</strong></p>
		</div>