<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>भूमज्यायस्त्वाधिकरणम्॥२३॥</strong></p>
<p style="text-align: center;"><strong>(</strong><strong>अधिकरणार्थः – वैश्वानरविद्यायां त्रैलोक्यशरीरस्य वैश्वानरात्मनः उपासनं, समस्तस्यैव</strong><strong>)</strong></p>
<p><strong>४०९</strong>. <strong>भूम्न</strong>: <strong>क्रतुवज्ज्यायस्त्वं</strong> <strong>तथाहि</strong> <strong>दर्शयति</strong> <strong>॥</strong> <strong>३</strong>–<strong>३</strong>–<strong>५५</strong> <strong>॥</strong></p>
<p><strong>(</strong><strong>वैश्वानरविद्यायां विचारणीयो विषयः</strong><strong>)</strong></p>
<p><strong>प्राचीनशाला</strong> <strong>औपमन्यव</strong>: (छां.५.११.१) इत्यारभ्य वैश्वानरविद्या आम्नाता। तत्र वैश्वानर: परमात्मा त्रैलोक्यशरीर उपास्यश्श्रुत: स्वर्लोकादित्यवाय्वाकाशाप्पृथिव्यवयव:; तत्र द्यौर्मूर्धा, आदित्यश्चक्षु:, वायु: प्राण:, आकाशस्सन्देह: – मध्यकाय इत्यर्थ; आपो वस्ति:; पृथिवी पादावित्यवयवविशेषा:।</p>
<p><strong>(</strong><strong>विचारौपयिकः संशयः</strong><strong>)</strong></p>
<p>तत्र संशय: – किमस्य त्रैलोक्यशरीरस्य व्यस्तस्योपासनं कर्तव्यम्, उत व्यस्तस्य समस्तस्य च, अथ समस्तस्यैवेति।</p>
<p><strong>(</strong><strong>सयुक्तिकः पूर्वः पक्षः</strong><strong>)</strong></p>
<p>किं युक्तम्? व्यस्तस्येति; कुत:? उपक्रमे व्यस्तोपासनोपदेशात्। तथाह्युपदिश्यते औपमन्यवादय: किलोद्दालकषष्ठा: केकयमश्वपतिमुपसद्य&nbsp; <strong>आत्मानमेवेमं</strong> <strong>वैश्वानरं</strong> <strong>सम्प्रत्यध्येषि</strong> <strong>तमेव</strong> <strong>नो</strong> <strong>ब्रूहि</strong> (छां.५.११.६) इति प्रपच्छु:। स च तेभ्य: प्रत्येकं स्वोपास्यान् द्युप्रभृतीनुक्तवद्भ्यो मूर्धादिषु व्यस्तेषूपासनं तत्र तत्र फलं चोक्तवान्&nbsp; अत्त्यन्नं<strong>,</strong> पश्यति प्रियं<strong>,</strong> भवत्यस्य ब्रह्मवर्चसं कुले<strong>,</strong> <strong>य</strong> <strong>एतमेवमात्मानं</strong> <strong>वैश्वानरमुपास्ते</strong> <strong>मूर्धा</strong> <strong>त्वेष</strong> <strong>आत्मन</strong> <strong>इति</strong> <strong>एष</strong> <strong>वै</strong> <strong>सुतेजा</strong> <strong>आत्मा</strong> <strong>वैश्वानर</strong>: (छां.५.१२.२) इत्यादिना । तेषुतेषूपासनेषूपास्यस्य वैश्वानरत्वं चाह। अतो व्यस्तस्योपासनं कर्तव्यम्। परत्र&nbsp; <strong>यस्त्वेतमेवं</strong> <strong>प्रादेशमात्रमभिविमानमात्मानं</strong> <strong>वैश्वानरमुपास्ते</strong> (छा.५.१८.१) इति। द्युप्रभृतिप्रदेशावच्छिन्नमात्रे वैश्वानरे उक्तस्य मूर्धाद्युपासनस्य समासेनोपसंहार इत्यवगन्तव्यम्।</p>
<p><strong>(</strong><strong>विकल्पितद्वितीयांशस्य उपपादनम्</strong><strong>)</strong></p>
<p>अपर आह – एवमेव समस्तस्याप्युपासनं कार्यमिति, पृथक्फलनिर्देशात् – <strong>यस्त्वेतमेवं</strong> <strong>प्रादेशमात्रमभिविमानमात्मानं</strong> <strong>वैश्वानरमुपास्ते</strong> <strong>स</strong> <strong>सर्वेषु</strong> <strong>लोकेषु</strong> <strong>सर्वेषु</strong> <strong>भूतेषु</strong> <strong>सर्वेष्वात्मस्वन्नमत्ति</strong> (छा.५.१८.१) इति । नचैतावता वाक्यभेद:; यथा भूमविद्योपक्रमे नामाद्युपासनं तत्तत्फलञ्चाभिधाय&nbsp; एष तु वा<strong>&nbsp; </strong><strong>अतिवदति</strong> <strong>यस्सत्येनातिवदति</strong> (छा.७.१.१) इत्यादिना भूमविद्यामुपदिश्य&nbsp; <strong>स</strong> <strong>स्वराड्</strong> <strong>भवति</strong> <strong>तस्य</strong> <strong>सर्वेषु</strong> <strong>लोकेषु</strong> <strong>कामचारो</strong> <strong>भवति</strong> (छा.७.२५.२) इति तत्फलञ्च व्यपिदशति; तत्र भूमविद्यापरत्वेऽपि वाक्यस्य नामाद्यवान्तरोपासनं तत्तत्फलं चाङ्गीक्रियते, तथा इहापीति ॥</p>
<p><strong>(</strong><strong>सूत्रार्थविवृत्या सिद्धान्तवर्णनम्</strong><strong>)</strong></p>
<p>एवं प्राप्तेऽभिधीयते – भूम्नो ज्यायस्त्वमिति । भूम्न<strong>:</strong> – विपुलस्य समस्तस्यैव, ज्यायस्त्वं प्रामाणिकत्वमित्यर्थ:; एकवाक्यत्वावगते:। तथा हि <strong>प्राचीनशाला</strong> <strong>औपन्यव</strong>: (छा.५.११.१,२) इत्युपक्रम्य&nbsp; <strong>उद्दालको</strong> <strong>ह</strong> <strong>वै</strong> <strong>भगवन्तोऽयमारुणिस्सम्प्रति</strong> <strong>इममात्मानं</strong> <strong>वैश्वानरमध्येति</strong> <strong>तं</strong> <strong>हन्ताभ्यागच्छाम</strong> (छां.५.११.२) इति वैश्वानरात्मबृुभुत्सया औपमन्यवादय: पञ्च महर्षय: तमुद्दालकमुपेत्य तत्र वैश्वानरात्मवेदनमलभमानास्तेन च सहाश्वपतिं केकयं वैश्वानरात्मवेदिनमुपसङ्गम्य <strong>आत्मानमेवेमं</strong> <strong>वैश्वानरं</strong> <strong>सम्प्रत्यध्येषि</strong> <strong>तमेव</strong> <strong>नो</strong> <strong>ब्रूहि</strong> (छा.५.११.६) इति पृष्ट्वा तत्सकाशात् परमात्मानं वैश्वानरं स्वर्लोकादिपृथिव्यन्तशरीरमुपास्यमवगम्य तत्फलं च सर्वलोकसर्वभूतसर्वात्मान्नभूतब्रह्मानुभवमवगतवन्त इत्युपसंहारतो वाक्यस्यैकत्वमवगम्यते । एवमेकवाक्यत्वेऽवगते सत्यवयवविशेषेषूपास्तिवचनं फलनिर्देशश्च समस्तोपासनैकदेशानुवादमात्रं इति निश्चीयते।</p>
<p><strong>(</strong><strong>सूत्रोक्तदृष्टान्तवर्णनम्</strong><strong>)</strong></p>
<p>क्रतुवत् – यथा<strong>&nbsp; </strong><strong>वैश्वानरं</strong> <strong>द्वादशकपालं</strong> <strong>निर्वपेत्</strong> <strong>पुत्रे</strong> <strong>जाते</strong> (यजु.२.२.५ु) इति विहितस्यैव क्रतोरेकदेशा:&nbsp; <strong>यदष्टाकपालो</strong> <strong>भवति</strong> (यजु.२.२.५ अनु) इत्यादिभिरनूद्यन्ते; तथा समस्तोपासनमेव न्याय्यम्, न व्यस्तोपासनम् । तथाहि दर्शयतीयं श्रुति: व्यस्तोपासने अनर्थं ब्रुवती&nbsp; <strong>मूर्धा</strong> <strong>ते</strong> <strong>व्यपितष्यद्यन्मां</strong> <strong>नागमिष्य</strong>: (छा.५-१२-२) इति&nbsp; <strong>अन्धोऽभविष्यो</strong> <strong>यन्मां</strong> <strong>नागमिष्य</strong>: (छां.५.१३.२) इत्यादिका ।</p>
<p><strong>(</strong><strong>पूर्वपक्षोक्तभूमविद्यागतैकदेशोपासनसाम्यनिरासः</strong><strong>)</strong></p>
<p>अत इदमप्यपास्तं, यन्नामाद्युपासनसाम्यमुक्तम् । तत्र हि नामाद्युपासनेष्वनर्थो न श्रुत:, नामाद्युपासनेभ्यो भूमोपासनस्यातिशयितफलत्वं श्रुतम्&nbsp; <strong>एष</strong> <strong>तु</strong> <strong>वा</strong>&nbsp; <strong>अतिवदति</strong> <strong>यस्सत्येनातिवदति</strong> (छा.७.१६.१) इति। तत एव तत्र भूमविद्यापरत्वेऽपि वाक्यस्य नामाद्युपासनानां सफलानां विवक्षितत्वम्; अन्यथाऽतिशयितफलत्वनिमित्तातिवादेन भूमविद्यास्तुत्यनुपपत्ते:, अतस्समस्तोपासनमेव न्याय्यम् ॥५५॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>भूमज्यायस्त्वाधिकरणम्॥२३॥</strong></p>
		</div>