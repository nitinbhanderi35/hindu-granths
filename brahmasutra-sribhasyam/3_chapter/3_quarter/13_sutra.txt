<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अनियमाधिकरणम्</strong> <strong>॥१३॥</strong></p>
<p style="text-align: center;"><strong>(</strong><strong>अधिकरणार्थः – अर्चिरादिगतेः वेदान्तावगतसर्वविद्यासाधारणत्वम्, न तु विशेषनियतत्वम्</strong><strong>)</strong></p>
<p><strong>३८६</strong>. <strong>अनियमस्सर्वेषामविरोधश्शब्दानुमानाभ्याम्</strong> <strong>॥</strong> <strong>३</strong>–<strong>३</strong>–<strong>३२</strong> <strong>॥</strong></p>
<p><strong>(</strong><strong>विचारणौपयिकः संशयः</strong><strong>)</strong></p>
<p>उपकोसलादिषु येषूपासनेष्वर्चिरादिगति: श्रूयते; किं तन्निष्ठानामेव तया ब्रह्मप्राप्ति:, उत सर्वेषां ब्रह्मोपासननिष्ठानामिति संशये,</p>
<p><strong>(</strong><strong>पूर्वपक्षः सहेतुकः</strong><strong>)</strong></p>
<p>इतरेष्वनाम्नानात्,&nbsp; <strong>ये</strong> <strong>चेमेऽरण्ये</strong> <strong>श्रद्धा</strong> <strong>तप</strong> <strong>इत्युपासते</strong> (छा.५.१०.१)&nbsp; श्रद्धां सत्यमुपासते (बृ.८.२.१५) इतीतरसकलब्रह्मविद्योपस्थापकत्वे प्रमाणाभावाच्च तन्निष्ठानामेव –</p>
<p><strong>(</strong><strong>सूत्रतः सिद्धान्तवर्णनम्</strong><strong>)</strong></p>
<p>इति प्राप्तेऽभिधीयते –&nbsp; अनियम<strong>: </strong>– इति । सर्वेषां – सर्वोपासननिष्ठानां तयैव गन्तव्यत्वात् तन्निष्ठानामेवेति नियमो नास्ति । सर्वेषां तयैव गमने हि सति शब्दानुमानाभ्यां – श्रुतिस्मृतिभ्यामविरोध:, अन्यथा विरोध एवेत्यर्थ:।</p>
<p><strong>(</strong><strong>सर्वविद्यानिष्ठानामपि अर्चिरादिगतेः श्रौतता</strong><strong>)</strong></p>
<p>श्रुतिस्तावत् छान्दोग्यवाजसनेयकयो: पञ्चाग्निविद्यायामर्चिरादिमार्गेण सर्वब्रह्मोपासननिष्ठानां गमनमाह&nbsp; &nbsp;– <strong>य</strong> <strong>एवमेतद्विदुर्ये</strong> <strong>चामी</strong> <strong>अरण्ये</strong> <strong>श्रद्धां</strong> <strong>सत्यमुपासते</strong> <strong>तेऽर्चिषमभिसम्भवन्ति</strong> (बृ.८.२.१५) इति वाजसनेयके;&nbsp; <strong>तद्य</strong> <strong>इत्थं</strong> <strong>विदुर्ये</strong> <strong>चेमेऽरण्ये</strong> <strong>श्रद्धा</strong> <strong>तप</strong> <strong>इत्युपासते</strong> <strong>तेऽर्चिषमभिसम्भवन्ति</strong> (छा.५.१०.१) इति छान्दोग्ये;&nbsp; य इत्थं विदु<strong>:</strong> इति पञ्चाग्निविद्यानिष्ठान्&nbsp; ये चेमे इत्यादिना श्रद्धापूर्वकं ब्रह्मोपासीनांश्चोद्दिश्यार्चिरादिका गतिरुपदिश्यते ।</p>
<p><strong>(</strong><strong>सत्यतपश्शब्दयोः ब्रह्मपरता</strong><strong>)</strong></p>
<p><strong>सत्यं</strong> <strong>ज्ञानमनन्तं</strong> <strong>ब्रह्म</strong> (तै.आन.१)&nbsp; <strong>सत्यं</strong> <strong>त्वेव</strong> <strong>विजिज्ञासितव्यम्</strong> (छा.७.१७) इति सत्यशब्दस्य ब्रह्मणि प्रसिद्धे: । तपश्शब्दस्यापि तेनैकार्थ्यात्सत्यतपश्शब्दाभ्यां ब्रह्मैवाभिधीयते ।&nbsp; श्रद्धापूर्वकं ब्रह्मोपासनं चान्यत्र श्रुतं&nbsp; <strong>सत्यं</strong> <strong>त्वेव</strong> <strong>विजिज्ञासितव्यम्</strong> (छा.७.१७) इत्युपक्रम्य श्रद्धा त्वेवविजिज्ञासितव्या (छा.७.१९) इति।</p>
<p><strong>(</strong><strong>अर्चिरादिगतेः सर्वविद्यासाधारणत्वे गीतास्मृतिः</strong><strong>)</strong></p>
<p>स्मृतिरपि&nbsp; <strong>– </strong><strong>अग्निर्ज्योतिरहश्शुक्ल</strong>: <strong>षण्मासा</strong> <strong>उत्तरायणम्</strong> <strong>।</strong> <strong>तत्र</strong> <strong>प्रयाता</strong> <strong>गच्छन्ति</strong> <strong>ब्रह्म</strong> <strong>ब्रह्मविदो</strong> <strong>जना</strong>: <strong>॥</strong> (गी.८.२४) इति सर्वेषां ब्रह्मविदामनेनैव मार्गेण गमनमित्याह । एवंजातीयका: श्रुतिस्मृतयो बह्व्यस्सन्ति। एवं सर्वविद्यासाधारणी इयं गति: प्राप्तैवोपकोसलविद्यादावनूद्यते ॥३२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong>&nbsp; <strong>अनियमाधिकरणम्॥१४॥</strong></p>
		</div>