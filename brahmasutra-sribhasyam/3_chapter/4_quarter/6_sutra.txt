<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>शमदमाद्यधिकरणम्॥६॥</strong></p>
<p style="text-align: center;"><strong>(</strong><strong>अधिकरणार्थः – गृहस्थस्य यज्ञादिवत् विद्याङ्गतया शमदमादयोप्यनुष्ठेया एव</strong><strong>)</strong></p>
<p><strong>४४५</strong>. <strong>शमदमाद्युपेतस्स्यात्तथापि</strong> <strong>तु</strong>&nbsp; <strong>तद्विधे</strong>:</p>
<p><strong>तदङ्गतया</strong> <strong>तेषामप्यवश्यानुष्ठेयत्वात्</strong> <strong>॥</strong> <strong>३</strong>–<strong>४</strong>–<strong>२७</strong> <strong>॥</strong></p>
<p><strong>(</strong><strong>प्रकृतविचाराङ्गः संशयः, पूर्वपक्षश्च</strong><strong>)</strong></p>
<p>गृहस्थस्य शमदमादीन्यप्यनुष्ठेयानि, उत नेति चिन्तायाम् – आन्तर-बाह्यकरणव्यापाररूपत्वात्कर्मानुष्ठानस्य, शमदमादीनां&nbsp; तद्विपरीतरूपत्वाच्चाननुष्ठेयानि –</p>
<p><strong>&nbsp;(</strong><strong>सिद्धान्तार्थः</strong><strong>)</strong></p>
<p>इति प्राप्त उच्यते ॥ यद्यपि गृहस्थ: करणव्यापाररूपकर्मसु प्रवृत्त:, तथाऽपि स विद्वान् शमदमाद्युपेतस्स्यात् कुत:? तदङ्गतया&nbsp; तद्विधे: – विद्याङ्गतया तेषां विधे:&nbsp; <strong>तस्मादेवंविच्छान्तो</strong> <strong>दान्त</strong> <strong>उपरतस्तितिक्षुस्समाहितो</strong> <strong>भूत्वाऽऽत्मन्येवाऽत्मानं</strong> <strong>पश्येत्</strong> (बृ.६.४.२३) इति । विद्योत्पत्तेश्चित्तसमाधानरूपत्वेन दृष्टपरिकरत्वाच्छमादीनां, विद्यानिर्वृत्तये तेषां – शमादीनामप्यवश्यानुष्ठेयत्वाच्च तान्यप्यनुष्ठेयानि ।</p>
<p><strong>(</strong><strong>विरोधतत्परिहारौ</strong><strong>)</strong></p>
<p>न च करणव्यापारतद्विपर्ययरूपत्वेन कर्मणां शमदमादीनां च परस्परविरोध: भिन्नविषयत्वात् विहितेषु करणव्यापार:;&nbsp; अविहितेषु प्रयोजनशून्येषु च तदुपशम इति । न च करणव्यापाररूपकर्मसु वर्तमानस्य वासनावशाच्छमादीनामुपादेयत्वासम्भव:; विहितानां कर्मणां परमपुरुषाराधनतया तत्प्रसादद्वारेण निखिलविपरीतवासनोच्छेदहेतुत्वात् । अतो गृहस्थस्य शमदमादयोऽप्यनुष्ठेया:॥२७॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>शमदमद्यधिकरणम्</strong> <strong>॥६॥</strong></p>
		</div>