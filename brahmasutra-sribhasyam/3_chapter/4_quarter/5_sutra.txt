<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>सर्वापेक्षाधिकरणम्॥५॥</strong></p>
<p style="text-align: center;"><strong>(</strong><strong>अधिकरणार्थः – कर्माधिकृताश्रमिणां तु ब्रह्मविद्या कर्मसापेक्षैव निष्पन्ना भवेत्)</strong></p>
<p><strong>४४४</strong>. <strong>सर्वापेक्षा</strong> <strong>च</strong> <strong>यज्ञादिश्रुतेरश्ववत्</strong> <strong>॥</strong> <strong>३</strong>–<strong>४</strong>–<strong>२६</strong> <strong>॥</strong></p>
<p><strong>(</strong><strong>गृहिष्वपि कर्मापेक्षाराहित्यशङ्का</strong><strong>, </strong><strong>तन्निरासश्च</strong><strong>)</strong></p>
<p>यदि विद्या यज्ञाद्यनपेक्षैवामृतत्वं साधयति; तर्हि गृहस्थेष्वपि तदनपेक्षैव साधयितुमर्हति, <strong>यज्ञादिश्रुतिरपि</strong> <strong>विविदिषन्ति</strong> (बृ.६.४.२२) इति शब्दात्कर्मणो वेदनाङ्गतां न प्रतिपादयतीति –</p>
<p>अत आह – सर्वापेक्षा इति।&nbsp; अग्निहोत्रादिसर्वकर्मापेक्षैव विद्या कर्मवत्सु गृहस्थेषु; कुत:? यज्ञादिश्रुते<strong>:</strong>। तमेतं वेदानुवचनेन ब्राह्मणा विविदिषन्ति <strong>यज्ञेन</strong> <strong>दानेन</strong> <strong>तपसाऽनाशकेन</strong> (बृ.६.४.२२) इत्यादिना यज्ञादयो हि विद्याङ्गत्वेन श्रूयन्ते। यज्ञादिना विविदिषन्ति वेदितुमिच्छन्ति, यज्ञादिभिर्वेदनं प्राप्तुमिच्छन्तीत्यर्थ:। यज्ञादीनां ज्ञानसाधनत्वे सत्येव यज्ञादिभि: ज्ञानं प्राप्तुमिच्छन्तीति व्यपदेश उपपद्यते; यथा असेर्हाननसाधनत्वे सति असिना जिघांसतीति व्यपदेश:। अतो यज्ञादीनां ज्ञानसाधनत्वमवगम्यते &nbsp;॥</p>
<p><strong>(</strong><strong>मोक्षोपायतया अवगतं विशिष्टं ज्ञानम्</strong><strong>)</strong></p>
<p>ज्ञानं च वाक्यार्थज्ञानादर्थान्तरभूतं ध्यानोपासनादिशब्दवाच्यं विशदतमप्रत्यक्षतापन्न-स्मृतिरूपं निरतिशयप्रियमहरहरभ्यासाधेयातिशयमाप्रयाणादनुवर्तमानं मोक्षसाधनमित्युक्तमस्माभि: पूर्वमेव; वक्ष्यति च <strong>आवृत्तिरसकृदुपदेशात्</strong> (ब्र.सू.४.१.१) इत्यादिना।</p>
<p><strong>(</strong><strong>ज्ञानं प्रति कर्मणां सहकारित्वप्रकारः</strong><strong>)</strong></p>
<p>एवं रूपं च ध्यानमहरहरनुष्ठीयमानैर्नित्यनैमित्तिककर्मभि: परमपुरुषाराधनरूपै: परमपुरुषप्रसादद्वारेण जायत इति यज्ञादिना विविदिषन्तीति शास्त्रेण प्रतिपाद्यते । अत: कर्मवत्सु गृहस्थेषु यज्ञादिनित्यनैमित्तिकसर्वकर्मापेक्षा विद्या। अश्ववत् – यथा गमनसाधनभूतोऽश्व: स्वपरिकरबन्ध-परिकर्मापेक्ष:; एवं मोक्षसाधनभूताऽपि विद्या नित्यनैमित्तिककर्मपरिकरापेक्षा । तदिदमाह स्वयमेव भगवान् <strong>यज्ञदानतप</strong>: <strong>कर्म</strong> <strong>न</strong> <strong>त्याज्यं</strong> <strong>कार्यमेव</strong> <strong>तत्।</strong> <strong>यज्ञो</strong> <strong>दानं</strong> <strong>तपश्चैव</strong> <strong>पावनानि</strong> <strong>मनीषिणाम्</strong> (भ.गी.१८.५) <strong>यत</strong>: <strong>प्रवृत्तिर्भूतानां</strong> <strong>येन</strong> <strong>सर्वमिदं</strong> <strong>ततम्।</strong> <strong>स्वकर्मणा</strong> <strong>तमभ्यर्च्य</strong> <strong>सिद्धिं</strong> <strong>विन्दति</strong> <strong>मानव</strong>: (भ.गी.१८.४६) इति ॥२६॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>सर्वापेक्षाधिकरणम्॥</strong> <strong>५॥</strong></p>
		</div>