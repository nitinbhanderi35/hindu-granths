<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>पारिप्लवार्थाधिकरणम्॥३॥</strong></p>
<p style="text-align: center;"><strong>(</strong><strong>अधिकरणार्थः – उपनिषत्सूपलभ्यमानानां आख्यानानां विद्याविध्यर्थत्वमेव न तु अश्वमेधाङ्गपारिप्लवनामकशस्त्रार्थत्वम्</strong><strong>)</strong></p>
<p><strong>४४१</strong>. <strong>पारिप्लवार्था</strong> <strong>इति</strong> <strong>चेन्न</strong> <strong>विशेषितत्वात्</strong> <strong>॥</strong> <strong>३</strong>–<strong>४</strong>–<strong>२३</strong> <strong>॥</strong></p>
<p><strong>(</strong><strong>विचारणीयो विषयः ससंशयः</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>प्रतर्दनो</strong> <strong>ह</strong> <strong>वै</strong> <strong>दैवोदासिरिन्द्रस्य</strong> <strong>प्रियं</strong> <strong>धामोपजगाम</strong> (कौ.३.१)&nbsp; श्वेतकेतुर्हारुणेय आस (छा.६.१.१) इत्येवमादीनि वेदान्तेष्वाख्यानानि किं पारिप्लवप्रयोगार्थानि, उत विद्याविशेषप्रतिपादनार्थानीति चिन्तायाम् –</p>
<p><strong>(</strong><strong>पूर्वपक्षः</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>आख्यानानि</strong> <strong>शंसन्ति</strong> (?) इत्याख्यानानां पारिप्लवे विनियोगान्न विद्याप्रधानत्वं न्याय्यमिति चेत्</p>
<p><strong>(</strong><strong>सिद्धआन्तार्थः</strong><strong>)</strong></p>
<p>न सर्वाण्याख्यानानि पारिप्लवप्रयोगे विनियोगमर्हान्ति; कुत:? विशेषितत्वाद्विनियोगस्य।&nbsp; आख्यानानि शंसन्ति इत्युक्त्वा तत्रैव&nbsp; मनुर्वैवस्वतो राजा इत्यादिना मन्वादीनामाख्यानानि विशेष्यन्ते, अतस्तेषामेव तत्र विनियोग इति गम्यते । तस्मान्न सर्वा वेदान्तेष्वाख्यानश्रुतय: पारिप्लवप्रयोगार्था:;&nbsp; अपि तु विद्याविध्यर्था: ॥२३॥</p>
<p><strong>(</strong><strong>आख्यानानां दर्शनविध्यैकवाक्यात् उक्तार्थसिद्धिः</strong><strong>)</strong></p>
<p><strong>४४२</strong>. <strong>तथा</strong> <strong>चैकवाक्योपबन्धात्</strong> <strong>॥</strong> <strong>३</strong>–<strong>४</strong>–<strong>२४</strong> <strong>॥</strong></p>
<p><strong>आत्मा</strong> <strong>वा</strong> <strong>अरे</strong> <strong>द्रष्टव्य</strong>: (बृ.६-५-६) इत्यादिविधिनैकवाक्यतयोपबन्धाच्चाख्यानानां विद्याविध्यर्थान्येव तानीति गम्यते; <strong>यथा</strong><strong>&nbsp; </strong><strong>सोऽरोदीत्</strong> (यजु.१-५-१) इत्येवमादे: कर्मविध्यर्थत्वम्; न पारिप्लवार्थत्वम्॥२४॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>पारिप्लवार्थाधिकरणम्॥३॥</strong></p>
		</div>