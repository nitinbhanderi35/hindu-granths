<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अग्नीन्धनाद्यधिकरणम्॥</strong> <strong>४॥</strong></p>
<p style="text-align: center;"><strong>(</strong><strong>अधिकरणार्थः – परिव्राजिकानां विद्यासिद्धिः, स्वाश्रमविहितकर्मापेक्षैव, न तु अग्न्याधानपूर्वककर्मापेक्षा</strong><strong>)</strong></p>
<p><strong>४४३</strong>. <strong>अत</strong> <strong>एव</strong> <strong>चाग्नीन्धनाद्यनपेक्षा</strong> <strong>॥</strong> <strong>३</strong>–<strong>४</strong>–<strong>२५</strong> <strong>॥</strong></p>
<p><strong>(</strong><strong>पूर्वाधिकरणयोः प्रासङ्गिकता, प्रकृतसङ्गतिश्च</strong><strong>)</strong></p>
<p>स्तुतिप्रसङगादवान्तरसङ्गतिविशेषेणार्थद्वयं चिन्तितम् । विद्यावन्त ऊर्ध्वरेतस आश्रमिण: सन्तीत्युक्तम्&nbsp; <strong>ऊर्ध्वरेतस्सु</strong> <strong>च</strong> <strong>शब्दे</strong> <strong>हि</strong> (शारी.३.४.२७) इत्यादिभिस्सूत्रै:।</p>
<p><strong>(</strong><strong>पूर्वपक्षसिद्धान्तौ</strong><strong>)</strong></p>
<p>इदानीमूर्ध्वरेतसो यज्ञाद्यभावात्तदङ्गिका विद्या न सम्भवतीत्याशङ्क्याह – अत एव चाग्नीन्धनाद्यनपेक्षा – इति । यत ऊर्ध्वरेतस आश्रमिणो विद्यासम्बन्धित्वेन श्रुत्या परिगृह्यन्ते&nbsp; <strong>ब्रह्मसंस्थोऽमृतत्वमेति</strong> (छा.२.२३.१)&nbsp; <strong>ये</strong> <strong>चेमेऽरण्ये</strong> <strong>श्रद्धा</strong> <strong>तप</strong> <strong>इत्युपासते</strong> (छा.५.१०.१)&nbsp; <strong>एतमेव</strong> <strong>प्रव्राजिनो</strong> <strong>लोकमिच्छन्त</strong>: <strong>प्रव्रजन्ति</strong> (बृ.६.४.२२)&nbsp; <strong>यदिच्छन्तो</strong> <strong>ब्रह्मचर्यं</strong> <strong>चरन्ति</strong> (कठ.१.२.१५) इत्यादिकया; अत एवोर्ध्वरेतस्सु विद्या अग्नीन्धनाद्यनपेक्षा अग्नीन्धनम् – अग्न्याधानम्; आधानपूर्वकाग्निहोत्रदर्शपूर्णमासादिकर्मानपेक्षा तेषु विद्या । केवलस्वाश्रमविहितकर्मापेक्षेत्यर्थ:॥२५॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अग्नीन्धनाद्यधिकरणम्॥४॥</strong></p>
		</div>