<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>स्तुतिमात्राधिकरणम्</strong> <strong>॥२॥</strong></p>
<p style="text-align: center;"><strong>(</strong><strong>अधिकरणार्थः – स एष रसानां इत्यादिवाक्यानां उद्गीथादौ रसतमादिदृष्टिविधिपरत्वमेव</strong><strong>)</strong></p>
<p><strong>४३९</strong>. <strong>स्तुतिमात्रमुपादानादिति</strong> <strong>चेन्नापूर्वत्वात्</strong> <strong>॥</strong> <strong>३</strong>–<strong>४</strong>–<strong>२१</strong> <strong>॥</strong></p>
<p><strong>(</strong><strong>विचारणीयो विषयः ससंशयः</strong><strong>)</strong></p>
<p>इदमिदानीं चिन्त्यते&nbsp; <strong>स</strong> <strong>एष</strong> <strong>रसानां</strong> <strong>रसतम</strong>: <strong>परम</strong>: <strong>परार्थ्योऽष्टमो</strong> <strong>यदुद्गीथ</strong>: (छा.१.१.३) इति एवंजातीयकानि वाक्यानि क्रत्ववयवभूतोद्गीथादिस्तुतिमात्रपराणि, आहोस्विदुद्गीथादिषु रसतमादिदृष्टिविधानार्थानीति ।</p>
<p><strong>(</strong><strong>तन्निर्धारणानियमाधिकरणस्य एतदधिकरणोपजीव्यत्वम्</strong><strong>)</strong></p>
<p>अत्र प्रतिपादितमुपासनपरत्वमङ्गीकृत्योपासनस्य पुरुषार्थत्वेन क्रतुषूपादानानियम उक्त:।</p>
<p><strong>(</strong><strong>पूर्वः पक्षः सयुक्तिकः</strong><strong>)</strong></p>
<p>किं युक्तम्? स्तुतिमात्रपराणीति ।</p>
<p>कुत:? उद्गीथाद्युपादानात्। क्रत्वङ्गभूतानि ह्युद्गीथादीन्युपादाय तेषां रसतमादित्वं प्रतिपादतम्; यथा जुह्वादीनां पृथिव्यादित्वं प्रतिपादयतो वचनस्य&nbsp; इयमेव जुहू<strong>:</strong> स्वर्गो लोक आहवनीय<strong>:</strong> इत्यादिकस्य तत्स्तुतिमात्रपरत्वम्, तथेहापि । तदिदमाशङ्कते – स्तुतिमात्रमुपादानादिति चेत् – इति। उद्गीथाद्युपादानात्तत्स्तुतिमात्रमेवैषां वाक्यानां विवक्षितमिति चेत्</p>
<p><strong>(</strong><strong>सिद्धान्तार्थः सहेतुकः</strong><strong>)</strong></p>
<p>अत्रोत्तरं – नापूर्वत्वात् – इति। न स्तुतिमात्रत्वमुपपद्यते; कुत:? अपूर्वत्वात् – अप्राप्तत्वात्। न ह्युद्गीथादयो रसतमादितया प्रमाणान्तरेण प्रतिपन्ना:; येन तत्प्राशस्त्यबुद्ध्युत्पत्त्यर्थं रसतमादित्वेनानूद्येरन्। नचोद्गीथादिविधिरत्र सन्निहित:; येन इयमेव जुहूस्स्वर्गो लोक आहवनीय<strong>:</strong> इत्यादिवत्तदेकवाक्यत्वेन यया कयाचनविधया तत्स्तुतिपरत्वमाश्रीयेत । अत: क्रतुवीर्यवत्तरत्वादिफलसिद्ध्यर्थं उद्गीथादिषु रसतमादिदृष्टिविधानमेव न्याय्यम् ॥२१॥</p>
<p><strong>४४०</strong>. <strong>भावशब्दाच्च</strong> <strong>॥</strong> <strong>३</strong>–<strong>४</strong>–<strong>२२</strong> <strong>॥</strong></p>
<p><strong>उपासीत</strong> (छा.१.१.१) इत्यादिभावशब्दाच्च विधिपरत्वमेव न्याय्यम् । विधिप्रत्यययुक्तो हि क्रियाशब्दो विधेयमेव स्वार्थमवगमयति । तस्मादुपासनविधानार्था एताश्श्रुतय: ॥२२॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>स्तुतिमात्राधिकरणम्॥२॥</strong></p>
		</div>