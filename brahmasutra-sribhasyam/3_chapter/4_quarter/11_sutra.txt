<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>स्वाम्यधिकरणम्॥११॥</strong></p>
<p style="text-align: center;"><strong>(</strong><strong>अधिकरणार्थः – कर्माङ्गाश्रयोद्गीथाद्युपासनानां ऋत्विजैवानुष्ठेयत्वम्, फलश्रुत्यादिविरोधश्च</strong><strong>)</strong></p>
<p><strong>४६२</strong>. <strong>स्वामिन</strong>: <strong>फलश्रुतेरित्यात्रेय</strong>: <strong>॥</strong> <strong>३</strong>–<strong>४</strong>–<strong>४४</strong> <strong>॥</strong></p>
<p><strong>(</strong><strong>विचारणीयार्थोपस्थापनम् ससंशयम्</strong><strong>)</strong></p>
<p>कर्माङ्गाश्रयाण्युद्गीथाद्युपासनानि किं यजमानकर्तृकाणि, उत ऋत्विक्कर्तृकाणीति चिन्तायां –</p>
<p><strong>(</strong><strong>सयुक्तिकः आत्रेयाभिमतः, पूर्वः पक्षः</strong><strong>)</strong></p>
<p>यजमानकर्तृकाणीत्यात्रेयो मन्यते; कुत:? फलश्रुते<strong>:</strong> – वेदान्तविहितेषु दहराद्युपासनेषु फलोपासनयोरेकाश्रयत्वदर्शनादिह च क्रतुफलाप्रतिबन्धरूपस्योद्गीथोपासनफलस्य यजमानाश्रयत्व-&nbsp; श्रवणादित्यर्थ: ।</p>
<p><strong>(</strong><strong>अङ्गाश्रयत्वादुपासनस्य यजमानकार्याभावत्वशङ्का-निरासौ</strong><strong>)</strong></p>
<p>न च गोदोहनादिवदङ्गाश्रयत्वेन यजमानकर्तृकत्वासम्भव:; गोदोहनादिषु ह्यध्वर्युकर्तृकप्रणयनाश्रयगोदोहनोपादानमन्येनाशक्यम्; इह तूद्गातृकर्तृकेऽप्युद्गीथे तस्योद्गीथादे: रसतमत्वानुसन्धानं यजमानेनैव कर्तुं शक्यते ॥४४॥</p>
<p><strong>(</strong><strong>औडुलोमिमतेन सिद्धान्तवर्णनम्</strong><strong>)</strong></p>
<p>इति प्राप्तेऽभिधीयते –</p>
<p><strong>४६३</strong>. <strong>आर्त्विज्यमित्यौडुलोमिस्तस्मै</strong> <strong>हि</strong> <strong>परिक्रियते</strong> <strong>॥</strong> <strong>३</strong>–<strong>४</strong>–<strong>४५</strong> <strong>॥</strong></p>
<p>आर्त्विज्यम् – ऋत्विज: कर्मोद्गीथाद्युपासनमित्यौडुलोमिराचार्यो मन्यते, कुत:? तस्मै हि – प्रयोजनाय ऋत्विक्परिक्रियते, फलसाधनभूतस्य साङ्गस्य क्रतोरुपादानायेत्यर्थ:।</p>
<p>कर्मविधिषु&nbsp; <strong>ऋत्विजो</strong> <strong>वृणीते</strong> (तै.सं. ६-३-७)&nbsp; ऋत्विग्भ्यो दक्षिणां ददाति इति ऋत्विक्कर्तृकत्वशास्त्रेण फलसाधनभूतं साङ्गं कर्म ऋत्विग्भिरनुष्ठेयमित्यवगम्यते, तदन्तर्गतानि कायिकानि मानसानि च कर्माणि ऋत्विक्कर्तृकाण्येव; न च शक्त्यशक्ती तस्य निबन्धनम्।</p>
<p><strong>(</strong><strong>पुरुषार्थत्वऋत्विक्कर्तृकत्वयोरविरोधः</strong><strong>)</strong></p>
<p>यद्यप्युद्गीथाद्युपासनं पुरुषार्थ:, तथापि क्रत्वधिकृताधिकारत्वात्क्रतोश्च साङ्गस्य ऋत्विक्कर्तृकत्वात्,&nbsp; <strong>यदेव</strong> <strong>विद्यया</strong> <strong>करोति</strong>…<strong>तदेव</strong> <strong>वीर्यवत्तरम्</strong> (छा.१.१.१०) इति ऋत्त्विक्कर्तृकक्रियोपयोगित्वेन विद्यायास्तदेककर्तृकत्वश्रवणात्, ऋत्विक्कर्तृकाण्येतानि; दहरादिषूपासनेषु ऋत्विक्कर्तृकत्वाश्रवणात्&nbsp; <strong>शास्त्रफलं</strong> <strong>प्रयोक्तरि</strong> (जै.मी.सू.३.७.१८) इति न्यायाच्च फलिकर्तृकत्वमेव ॥४५॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>स्वाम्यधिकरणम्॥११॥</strong></p>
		</div>