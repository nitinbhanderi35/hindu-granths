<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>तद्भूताधिकरणम्</strong> <strong>॥१०॥</strong></p>
<p style="text-align: center;"><strong>(</strong><strong>अधिकरणार्थः – आश्रमभ्रष्टानां ब्रह्मविद्यायां सर्वथा अनधिकार एव</strong><strong>)</strong></p>
<p><strong>४५८</strong>. <strong>तद्भूतस्य</strong> <strong>तु</strong> <strong>नातद्भावो</strong> <strong>जैमिनेरपि</strong> <strong>नियमात्तद्रूपाभावेभ्य</strong>: <strong>॥</strong> <strong>३</strong>–<strong>४</strong>–<strong>४०॥</strong></p>
<p><strong>(</strong><strong>प्रकृताधिकरणीयसंशय-पूर्वपक्षौ</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp; </strong>नैष्ठिकवैखानसपरिव्राजकाश्रमेभ्य: प्रच्युतानामपि ब्रह्मविद्यायामधिकारोऽस्ति, नेति चिन्तायां- विधुरादिवदनाश्रमैकान्तैर्दानादिभिर्विद्यानुग्रहसम्भवादस्त्यधिकार: –</p>
<p><strong>(</strong><strong>सिद्धान्तार्थः स्वस्य जैमिनेश्च सम्मतः</strong><strong>)</strong></p>
<p>इति प्राप्त उच्यते – तद्भूतस्य तु नातद्भाव<strong>:</strong> – इति। तुशब्द: पक्षव्यावृत्त्यर्थ:; तद्भूतस्य नैष्ठिकाद्याश्रमनिष्ठस्य, नातद्भाव: – अतथाभाव:, अनाश्रमित्वेनावस्थानं न सम्भवति; कुत:? तद्रूपाभावेभ्यो नियमात् – तद्रूपाणि तेषां नैष्ठिकादीनां रूपाणि वेषा:, धर्मा इत्यर्थ:; तेषामभावा<strong>:</strong> – तद्रूपाभावा:; तेभ्य: शास्त्रैर्नियमात् । नैष्ठिकाद्याश्रमप्रविष्टान् स्वाश्रमधर्मनिवृत्तिभ्यो नियच्छन्ति हि शास्त्राणि <strong>ब्रह्मचार्याचार्यकुलवासी</strong> <strong>तृतीयोत्यन्तमात्मानमाचार्यकुलेऽवसादयन्</strong> (छा.२.२३.१) इति, <strong>&nbsp;</strong>अरण्यमियात्ततो न पुनरेयात्&nbsp; इति,&nbsp; सन्न्यस्याग्निं न पुनरावर्तयेत् (यजुषि.काठके) इति च । अतो विधुरादिवत् नैष्ठिकादीनामनाश्रमित्वेनावस्थानासम्भवान्न तानधिकरोति ब्रह्मविद्या । जैमिनेरपि – इत्यविगानं दर्शयन्नुक्तं स्वाभिमतं द्रढयति॥४०॥</p>
<p><strong>(</strong><strong>आश्रमप्रच्युतानां प्रायश्चित्ताद्विद्याकारशङ्का – तन्निरासौ</strong><strong>)</strong></p>
<p>अथ स्यात् – नैष्ठिकादीनां ब्रह्मचर्यात्प्रच्युतानां प्रायश्चित्ताधिकारस्सम्भवति;&nbsp; अस्ति च प्रायश्चित्तमधिकारलक्षणे निरूपितम्&nbsp; <strong>अवकीर्णिपशुश्च</strong> <strong>तद्वत्</strong> (जै.मी.सू.६.८.२२) इति। अत: प्रच्युतब्रह्मचर्यस्य प्रायश्चित्तसम्भवात्कृतप्रायश्चित्तो ब्रह्मविद्यायामधिकरिष्यति – इति; तत्राह –</p>
<p><strong>४५९</strong>. <strong>न</strong> <strong>चाधिकारिकमपि</strong> <strong>पतनानुमानात्तदयोगात्</strong> <strong>॥</strong> <strong>३</strong>–<strong>४</strong>–<strong>४१</strong> <strong>॥</strong></p>
<p>अधिकारलक्षणोक्तमपि प्रायश्चित्तं नैष्ठिकादीनां तद्भ्रष्टानां न सम्भवति; कुत:? पतनानुमानात्तदयोगात् – नैष्ठिकादीनां प्रच्युतानां पतनस्मृतेस्तस्य प्रायश्चित्तस्यासम्भवात् –&nbsp; <strong>आरूढो</strong> <strong>नैष्ठिकं</strong> <strong>धर्मं</strong> <strong>यस्तु</strong> <strong>प्रच्यवते</strong> <strong>द्विज</strong>: <strong>।</strong> <strong>प्रायश्चित्तं</strong> <strong>न</strong> <strong>पश्यामि</strong> <strong>येन</strong> <strong>शुध्येत्स</strong> <strong>आत्महा</strong> (आग्नेय.१६.५.२३,अत्रि.स्मृ.८.१६) इति। अतोऽधिकारलक्षणोक्तं प्रायश्चित्तमितरब्रह्मचारि-विषयम् ॥४१॥</p>
<p><strong>(</strong><strong>नैष्ठिकात् प्रच्यवनस्य प्रायश्चित्तसम्भवपक्षः</strong><strong>)</strong></p>
<p><strong>४६०</strong>. <strong>उपपूर्वमपीत्येके</strong> <strong>भावमशनवत्तदुक्तम्</strong> <strong>॥</strong> <strong>३</strong>–<strong>४</strong>–<strong>४२</strong> <strong>॥</strong></p>
<p>नैष्ठिकादीनां ब्रह्मचर्यप्रच्यवनमुपपूर्वम् – उपपातकम्, महापातकेष्वपरिगणितत्वादिति तत्र प्रायश्चित्तस्य भावं – विद्यमानतामप्येके आचार्या मन्यन्ते; अशनवत् – यथा मध्वशनादि-निषेधस्तत्प्रायश्चित्तं चोपकुर्वाणस्य नैष्ठिकादीनां च समानम्; तदुक्तं स्मृतिकारै:&nbsp; <strong>उत्तरेषां</strong> <strong>चैतदविरोधि</strong> (गौत.१.३.४) इति। गुरुकुलवासिनो यदुक्तं, तत्स्वाश्रमाविरोधि उत्तरेषामप्याश्रमिणां भवतीत्यर्थ:। तद्वदिहापि ब्रह्मचर्यप्रच्यवने प्रायश्चित्तसम्भवाद्ब्रह्मविद्यायोग्यताप्यस्ति ॥४२॥</p>
<p><strong>(</strong><strong>उक्तानामाश्रमप्रच्युतानां ब्रह्मविद्यानुगुणप्रायश्चित्ताभावपक्षः स्वीयः</strong><strong>)</strong></p>
<p><strong>४६१</strong>. <strong>बहिस्तूभयधापि</strong> <strong>स्मृतेराचाराच्च</strong> <strong>॥</strong> <strong>३</strong>–<strong>४</strong>–<strong>४३</strong> <strong>॥</strong></p>
<p>तु शब्दो मतान्तरव्यावृत्त्यर्थ:; उपपातकत्वे महापातकत्वेऽप्येते बहिर्भूता एव ब्रह्मविद्याधिकारिभ्य:; ब्रह्मविद्यायामनधिकृता इत्यर्थ: । कुत:? स्मृते<strong>: </strong>– पूर्वोक्तात् पतनस्मरणात्। यद्यपि कल्मषनिर्हारणाय कैश्चिद्वचनै: प्रायश्चित्ताधिकारो विद्यते तथापि कर्माधिकारानुगुणशुद्धिहेतुप्रायश्चित्तं न सम्भवति,&nbsp; <strong>प्रायश्चित्तं</strong> <strong>न</strong> <strong>पश्यामि</strong> <strong>येन</strong> <strong>शुध्येत्स</strong> <strong>आत्महा</strong> (आग्नेय.१६५.२३, अत्रि.स्मृ.८.१६) इति स्मृतेरित्यर्थ:। आचाराच्च – शिष्टा हि नैष्टिकादीन् भ्रष्टान् कृतप्रायश्चित्तानपि वर्जयन्ति, तेभ्यो ब्रह्मविद्यादिकं नोपदिशन्ति; अतस्तेषां नास्ति ब्रह्मविद्यायामधिकार: ॥४३॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>तद्भूताधिकरणम्॥१०॥</strong></p>
		</div>