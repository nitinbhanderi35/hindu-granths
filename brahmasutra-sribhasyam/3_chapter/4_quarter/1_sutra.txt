<div class="elementor-widget-container">
			
<p></p>


<p style="text-align: center;"><strong>श्रीभगवद्रामानुजविरचितेश्रीशारीरकमीमांसाभाष्ये</strong></p>
<p style="text-align: center;"><strong>तृतीये साधनाध्याये</strong> – <strong>चतुर्थ</strong>: <strong>अङ्गपाद</strong>:</p>
<p style="text-align: center;"><strong>(</strong><strong>पादार्थः – मोक्षोपायतया वेदान्तविहितविद्याङ्गभूतकर्मादिविषयिणी चिन्ता</strong><strong>)</strong></p>
<p style="text-align: center;"><strong>पुरुषार्थाधिकरणम्॥१॥</strong></p>
<p style="text-align: center;"><strong>(</strong><strong>अधिकरणानि – 1 – 15 सूत्राणि – 1 – 51</strong><strong>)</strong></p>
<p style="text-align: center;"><strong>(</strong><strong>अधिकरणार्थः – कर्माङ्गकादुपासनादेव परमपुरुषार्थावाप्तिः, न तु वेदनाङ्गकात् कर्मणः</strong><strong>)</strong></p>
<p><strong>४१९</strong>. <strong>पुरुषार्थोऽतश्शब्दादिति</strong> <strong>बादरायण</strong>: <strong>॥</strong> <strong>३</strong>–<strong>४</strong>–<strong>१</strong> <strong>॥</strong></p>
<p><strong>(</strong><strong>ईशावास्यविद्याविचारः 3-4-33</strong><strong>)</strong></p>
<p><strong>(</strong><strong>अस्याधिकरणस्य पूर्वपादेन सह सङ्गतिः विचारणीयोंशश्च</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; गुणोपसंहारानुपसंहारफला विद्यैकत्वनानात्वचिन्ता कृता; इदानीं विद्यात: पुरुषार्थ:, उत विद्याङ्गकात्कर्मण इति चिन्त्यते।</p>
<p><strong>(</strong><strong>सिद्धान्त्यभिमतोऽर्थः</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; किं युक्तम्? अत<strong>:</strong> – विद्यात: पुरुषार्थ इति भगवान् बादरायणो मन्यते; कुत:? शब्दात् – दृश्यते ह्यौपिनषदश्शब्दो विद्यात: पुरुषार्थं ब्रुवन्&nbsp; <strong>ब्रह्म</strong> <strong>विदाप्नोति</strong> <strong>परम्</strong> (तै.आ.१.अनु)&nbsp; <strong>वेदाहमेतं</strong> <strong>पुरुषं</strong> <strong>महान्तमादित्यवर्णं</strong> <strong>तमस</strong>: <strong>परस्तात्।</strong> <strong>तमेवं</strong> <strong>विद्वानमृत</strong> <strong>इह</strong> <strong>भवति।</strong> <strong>नान्य</strong>: <strong>पन्था</strong> <strong>विद्यतेऽयनाय</strong> (पु.सू.) <strong>यथा</strong> <strong>नद्य</strong>: <strong>स्यन्दमानास्समुद्रे</strong> <strong>अस्तं</strong> <strong>गच्छन्ति</strong> <strong>नामरूपे</strong> <strong>विहाय।</strong> <strong>तथा</strong> <strong>विद्वान्नामरूपाद्विमुक्त</strong>: <strong>परात्परं</strong> <strong>पुरुषमुपैति</strong> <strong>दिव्यम्</strong> (मु.३.२८) इत्यादि॥१॥</p>
<p><strong>(</strong><strong>पूर्वपक्षपरं सूत्रम् – विद्यातः फलश्रुतेरर्थवादतापरम्</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; अत्र पूर्वपक्षी प्रत्यवतिष्ठते –</p>
<p><strong>४२०</strong>. <strong>शेषत्वात्पुरुषार्थवादो</strong> <strong>यथान्येष्विति</strong> <strong>जैमिनि</strong>: <strong>॥</strong> <strong>३</strong>–<strong>४</strong>–<strong>२</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; नैतदेवम् – यद्विद्यात: पुरुषार्थावाप्तिश्शब्दादवगम्यते – इति। न ह्येष:&nbsp; <strong>ब्रह्मविदाप्नोति</strong> <strong>परम्</strong> (तै.आ.१) इत्यादिशब्दो वेदनात्पुरुषार्थावाप्तिमवगमयति, कर्मसु कर्तृभूतस्याऽत्मनो याथात्म्यवेदनप्रतिपादनपरत्वात्। अत: कर्तुस्संस्कारद्वारेण विद्याया: क्रतुशेषत्वात्तत्र फलश्रुतिरर्थवादमात्रम्; यथाऽन्येषु द्रव्यादिषु – इति जैमिनिराचार्यो मन्यते। तदुक्तं&nbsp; <strong>द्रव्यगुणसंस्कारकर्मसु</strong> <strong>परार्थत्वात्फलश्रुतिरर्थवादस्स्यात्</strong> (जै.मी.सू.४.३.१) इति।</p>
<p><strong>(</strong><strong>पूर्वपक्षोक्तस्य वेदान्तशब्दानां जीवयाथात्म्यपरत्वस्य आक्षेपः सिद्धान्तिनः</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ननु च कर्मसु कर्तुर्जीवादन्यो मुमुक्षुभि: प्राप्यतया वेदान्तेषु वेद्य उपिदश्यत इति प्रागेवोपपादितं&nbsp; <strong>नेतरोऽनुपपत्ते</strong>: (ब्र.सू..१.१.१७)&nbsp; <strong>भेदव्यपदेशाच्च</strong> (शारी.१-१-१८) <strong>अनुपपत्तेस्तु</strong> <strong>न</strong> <strong>शारीर</strong>: (ब्र.सू.१.२.३)&nbsp; <strong>इतरपरामर्शात्स</strong> <strong>इति</strong> <strong>चेन्नासम्भवात्</strong> (शारी.१-३-१७) इत्येवमादिभिस्सूत्रै:; तदेव ब्रह्म तत्त्वमस्यादिसामानाधिकरण्येन जीवादनतिरिक्तमित्येतदपि&nbsp; <strong>अधिकं</strong> <strong>तु</strong> <strong>भेदनिर्देशात्</strong> (ब्र.सू.२.१.२२) इत्येवमादिभिर्निरस्तम्; सामानाधिकरण्यनिर्देशश्च&nbsp; <strong>ऐतदात्म्यमिदं</strong> <strong>सर्वं</strong> (छा.६.८.७)&nbsp; <strong>सर्वं</strong> <strong>खल्विदं</strong> <strong>ब्रह्म</strong> (छा.३.१४.१) इति चेतनाचेतनसाधारण:;&nbsp; <strong>य</strong>: <strong>पृथिव्यां</strong> <strong>तिष्ठन्</strong> (बृ.५.७.३)&nbsp; <strong>य</strong> <strong>आत्मनि</strong> <strong>तिष्ठन्</strong> (बृ.६.३.२२) इत्यादिनाऽवगततत्तदात्मतयाऽवस्थितिनिबन्धन इति&nbsp; <strong>अवस्थितेरिति</strong> <strong>काशकृत्स्न</strong>: (ब्र.सू.६.४.२२) इत्यादिभिरुपपादितम्; तत्कथं कर्मसु कर्तुरात्मनो याथात्म्योपदेशपरा वेदान्तशब्दा इति विद्याया: कर्माङ्गत्वं प्रतिपाद्यते?।</p>
<p><strong>(</strong><strong>प्रसक्ताक्षेपस्य पूर्वपक्षिकृतः परिहारः</strong><strong>)</strong></p>
<p>&nbsp;&nbsp;&nbsp;&nbsp;&nbsp; उच्यते – वेदान्तवाक्येष्वेव विद्याया: कर्मप्राधान्यं सूचयद्भिर्लिगै:&nbsp; तदुपबृंहित-सामानाधिकरण्यनिर्देशेन च वेदान्तशब्दा देहातिरिक्तजीवस्वरूपयाथात्म्योपदेशपरा इति बलादभ्युपगमनीयमिति पूर्वपक्षिणोऽभिप्राय:।</p>
<p><strong>(</strong><strong>विद्यायाः कर्मसंस्कारद्वारा क्रत्वङ्गत्वायोगशङ्का-निरासौ</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ननु च कर्तृसंस्कारमुखेन विद्याया: क्रत्वनुप्रवेशो न शक्यते वक्तुम्, कर्तुर्लौकिकवैदिकसाधारणत्वेनाव्यभिचरितक्रतुसम्बन्धित्वाभावात्। नैवम्, लौकिकस्य कर्मण: कर्तुर्देहादव्यतिरिक्तत्वेऽप्युपपत्तेर्देहातिरक्तनित्यात्मस्वरूपस्य क्रतावेवोपयोगात् तत्स्वरूपप्रतिपादन-मुखेन क्रत्वनुप्रवेशो न विरुध्यते। अतो विद्याया: क्रतुशेषत्वान्नात: पुरुषार्थ:॥२॥</p>
<p><strong>(</strong><strong>वेदान्तानां जीवस्वरूपपरत्वे लिङ्गप्रदर्शनं सूत्रतः</strong><strong>)</strong></p>
<p>&nbsp;&nbsp;&nbsp;&nbsp;&nbsp; कानि पुनस्तानि लिङ्गानि; यदुपबृंहितसामानाधिकरण्यनिर्देशेन वेदान्तशब्दा जीवस्वरूपपरा इति निर्णीयन्ते। तत्राह –</p>
<p><strong>४२१</strong>. <strong>आचारदर्शनात्</strong> <strong>॥</strong> <strong>३</strong>–<strong>४</strong>–<strong>३</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ब्रह्मविदां प्राधान्येन कर्मस्वेवाचारो दृश्यते अश्वपति: केकय: किल आत्मवित्तम: तद्विज्ञानाय उपगतांस्तानृषीन् प्रत्याह – <strong>यक्ष्यमाणो</strong> <strong>ह</strong> <strong>वै</strong> <strong>भगवन्तोऽहमस्मि</strong> (छा.५.११.५) इति । तथा जनकादयो ब्रह्मविदग्रेसरा: कर्मनिष्ठा: स्मृतिषु दृश्यन्ते,&nbsp; <strong>कर्मणैव</strong> <strong>हि</strong> <strong>संसिद्धिमास्थिता</strong> <strong>जनकादय</strong>:&nbsp; (भ.गी.३.२०) <strong>इयाज</strong> <strong>सोऽपि</strong> <strong>सुबहून्</strong> <strong>यज्ञान्</strong> <strong>ज्ञानव्यपाश्रय</strong>: (वि.पु.६.६.१२) इति । अतो ब्रह्मविदां कर्मप्रधानत्वदर्शनाद्विद्याया: कर्तृस्वरूपवेदनरूपत्वेन कर्माङ्गत्वमेवेति न विद्यात: पुरुषार्थ:॥३॥</p>
<p><strong>(</strong><strong>उक्तार्थे लिङ्गानुग्राह्यप्रमाणप्रदर्शनम्</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; लिङ्गमिदम्; प्राप्तिरुच्यतामित्यत्राह –</p>
<p><strong>४२२</strong>. <strong>तच्छ्रुते</strong>: <strong>॥</strong> <strong>३</strong>–<strong>४</strong>–<strong>४</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; श्रुतिरेव हि विद्याया: कर्माङ्गत्वमाह – <strong>यदेव</strong> <strong>विद्यया</strong> <strong>करोति</strong> <strong>श्रद्धयोपनिषदा</strong> <strong>तदेव</strong> <strong>वीर्यवत्तरं</strong> <strong>भवति</strong> (छा.१.१.१०) इति। <strong>नेयं</strong> <strong>श्रुति</strong><strong>:</strong> <strong>प्रकरणादुद्गीथमात्रविषयेति</strong> <strong>व्यवस्थापयितुं</strong> <strong>शक्या</strong><strong>;</strong> <strong>यत</strong><strong>:</strong> <strong>प्रकरणाच्छुतिर्बलीयसी</strong><strong>;</strong> <strong>यदेव</strong> <strong>विद्यया</strong> <strong>करोति</strong> (छा.१.१.१०) इति विद्यामात्रविषया हीयं श्रुति: ॥४॥</p>
<p><strong>(</strong><strong>श्रुतिदृष्टे साहित्ये विद्यायाः कर्माङ्गताज्ञापकम्</strong><strong>)</strong></p>
<p><strong>४२३</strong>. <strong>समन्वारम्भणात्</strong> <strong>॥</strong> <strong>३</strong>–<strong>४</strong>–<strong>५</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; <strong>तं</strong> <strong>विद्याकर्मणी</strong> <strong>समन्वारभेते</strong> (बृ.६.४.२) इति विद्याकर्मणोस्साहित्यं च दृश्यते । साहित्यं चोक्तेन न्यायेन विद्याया: कर्माङ्गत्वे सत्येव भवति ॥</p>
<p><strong>(</strong><strong>कर्मविधिषु विद्यावतः अधिकारत्वोक्तिरपि उक्तार्थज्ञापिका</strong><strong>)</strong></p>
<p><strong>४२४</strong>. <strong>तद्वतो</strong> <strong>विधानात्</strong> <strong>॥</strong> <strong>३</strong>–<strong>४</strong>–<strong>६</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; विद्यावत: कर्मविधानाद्विद्या कर्माङ्गमित्यवगम्यते –&nbsp; <strong>आचार्यकुलाद्वेदमधीत्य</strong> <strong>यथाविधानं</strong> <strong>गुरो</strong>: <strong>कर्मातिशेषेणाभिसमावृत्य</strong> <strong>कुटुम्बे</strong> <strong>शुचौ</strong> <strong>देशे</strong> (छा.८.१५.१) इत्यादौ ।&nbsp; <strong>वेदमधीत्य</strong> (छा.८.१५.१) इत्यध्ययनवत: कर्माणि विदधदर्थावबोधपर्यन्ताध्ययनवत एव विदधाति । अर्थावबोधपर्यन्तं ह्यध्ययनमिति स्थापितम् । अतो ब्रह्मविद्यापि कर्मसु विनियुक्तेति न पृथक्फलायावकल्पते ॥६॥</p>
<p><strong>(</strong><strong>समग्रस्यायुषः कर्मनैयत्यात् विद्याया अङ्गतैव</strong><strong>)</strong></p>
<p><strong>४२५</strong>. <strong>नियमात्</strong> <strong>॥</strong> <strong>३</strong>–<strong>४</strong>–<strong>७</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; इतश्च न विद्यात: पुरुषार्थ:।&nbsp; कुर्वन्नेवेह कर्माणि जिजीविषेच्छतं समा<strong>:</strong> (ईश.२) इत्यात्मविद:, पुरुषायुषस्य सर्वस्य कर्मसु नियमेन विनियोगात्कर्मण एव फलमित्यवगम्यते। विद्या तु कर्माङ्गमिति ॥७॥</p>
<p><strong>(</strong><strong>सिद्धान्तारम्भः</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; एवं प्राप्ते प्रचक्ष्महे –</p>
<p><strong>४२६</strong>. <strong>अधिकोपदेशात्तु</strong> <strong>बादरायणस्यैवं</strong> <strong>तद्दर्शनात्</strong> <strong>॥</strong> <strong>३</strong>–<strong>४</strong>–<strong>८</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; तुशब्दात्पक्षो व्यावृत्त:; विद्यात एव पुरुषार्थ:; कुत:?&nbsp; अधिकोपदेशात् – कर्मसु कर्तुर्जीवात् हेयप्रत्यनीकानवधिकातिशयासंख्येयकल्याणगुणाकरत्वेनाधिकस्य&nbsp; अर्थान्तरभूतस्य परस्य ब्रह्मणो वेद्यतयोपदेशात् भगवतो बादरायणस्य विद्यात: फलं&nbsp; इत्येवमेव मतम् । लिङ्गानि तिष्ठन्तु; वेद्यतयोपदेशस्तु तावत्कर्तु: प्रत्यगात्मनोऽधिकस्यैव। कथम्? तद्दर्शनात् – प्रत्यगात्मन्यशुद्धे शुद्धेऽप्यसम्भावनीयानन्तगुणाकरस्य वेद्यस्य निरस्तनिखिलहेयगन्धस्य स्वसङ्कल्पकृत-जगदुदयविभवलयलीलस्य सर्वज्ञस्य सर्वशक्तेर्वाङ्मनसा अपरिच्छेद्यानन्दस्य जीवाधिपस्य कृत्स्नस्य प्रशासितु: परस्य ब्रह्मणो वेदनोपदेशवाक्येषु दर्शनात् – <strong>अपहतपाप्मा</strong> <strong>विजरो</strong> <strong>विमृत्युर्विशोको</strong> <strong>विजिघत्सोऽपिपासस्सत्यकामस्सत्यसङ्कल्प</strong>: (छा.८.१.५)&nbsp; <strong>तदैक्षत</strong> <strong>बहु</strong> <strong>स्यां</strong> <strong>प्रजायेयेति</strong> <strong>तत्तेजोऽसृजत</strong> (छा.६.२.३) <strong>यस्सर्वज्ञस्सर्ववित्</strong> (मुण्ड.१.१.९)&nbsp; <strong>पराऽस्य</strong> <strong>शक्तिर्विविधैव</strong> <strong>श्रूयते</strong> <strong>स्वाभाविकी</strong> <strong>ज्ञानबलक्रिया</strong> <strong>च</strong> (श्वे.६.८)&nbsp; <strong>स</strong> <strong>एको</strong> <strong>ब्रह्मण</strong> <strong>आनन्द</strong>: (तै.आन.८.४)&nbsp; <strong>यतो</strong> <strong>वाचो</strong> <strong>निवर्तन्ते</strong> <strong>अप्राप्य</strong> <strong>मनसा</strong> <strong>सह</strong> <strong>आनन्दं</strong> <strong>ब्रह्मणो</strong> <strong>विद्वान्</strong> <strong>न</strong> <strong>बिभेति</strong> <strong>कुतश्चनेति</strong> (तै.आन.४.१)&nbsp; <strong>एष</strong> <strong>सर्वेश्वर</strong> <strong>एष</strong> <strong>भूताधिपतिरेष</strong> <strong>भूतपाल</strong> <strong>एष</strong> <strong>सेतुर्विधरण</strong>: (बृ.६.४.२२) <strong>स</strong> <strong>कारणं</strong> <strong>करणाधिपाधिपो</strong>, <strong>नचास्य</strong> <strong>कश्चिज्जनिता</strong> <strong>नचाधिप</strong>: (श्वे.६-९)&nbsp; <strong>एतस्य</strong> <strong>वा</strong> <strong>अक्षरस्य</strong> <strong>प्रशासने</strong> <strong>गार्गि</strong> <strong>सूर्याचन्द्रमसौ</strong> <strong>विधृतौ</strong> <strong>तिष्ठत</strong>: (बृ.५.७.९) <strong>भीषास्माद्वात</strong>: <strong>पवते</strong> <strong>।</strong> <strong>भीषोदेति</strong> <strong>सूर्य</strong>:<strong>।</strong> <strong>भीषास्मादग्निश्चेन्द्रश्च।</strong> <strong>मृत्युर्धावति</strong> <strong>पञ्चम</strong>: (तै.आ.८.१) इत्यादिषु। तस्माद्वेदनोपदेशशब्देषु कर्तु: प्रत्यगात्मन: खद्योतकल्पस्य अविद्यादिदेहसम्बन्धयोग्यस्य गन्धोऽपि नास्तीति परमपुरुषविषयाया विद्यायास्तत्प्राप्तिरूपममृतत्वं तत्र तत्र श्रूयमाणं फलमिति विद्यात: पुरुषार्थ इति सुष्ठूक्तम् ॥८॥</p>
<p><strong>(</strong><strong>आचारदर्शनादीनां लिङ्गानां निरासः</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; लिङ्गान्यपि निरस्यन्ते –</p>
<p><strong>४२७</strong>. <strong>तुल्यं</strong> <strong>तु</strong> <strong>दर्शनम्</strong> <strong>॥</strong> <strong>३</strong>–<strong>४</strong>–<strong>९</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; यदुक्तं – ब्रह्मविदां कर्मानुष्ठानदर्शनाद्विद्या कर्माङ्गम् – इति; तन्न विद्याया अनङ्गत्वेऽपि तुल्यं दर्शनम्, ब्रह्मविदां कर्मानुष्ठानदर्शनमनैकान्तिकमित्यर्थ:, अननुष्ठानस्यापि दर्शनात् । दृश्यते हि ब्रह्मविदां कर्मत्याग:&nbsp; ऋषय<strong>:</strong> कावषेया<strong>:</strong> किमर्था वयमध्येष्यामहे किमर्था वयं यक्ष्यामहे इत्यादौ। अतो ब्रह्मविदां कर्मत्यागदर्शनान्न विद्या कर्माङ्गम् ।</p>
<p><strong>(</strong><strong>ब्रह्मविदां कर्मानुष्ठानाननुष्ठानयोः विरोधाभासपरिहारः</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; कथमिदमुपपद्यते – ब्रह्मविदां कर्मानुष्ठानमननुष्ठानञ्च फलाभिसन्धिरहितस्य यज्ञादिकर्मणो ब्रह्मविद्याङ्गत्वात्तथाविधस्य कर्मणोऽनुष्ठानदर्शनमुपपद्यते । वक्ष्यति च&nbsp; <strong>सर्वापेक्षा</strong> <strong>च</strong> <strong>यज्ञादिश्रुतेरश्ववत्</strong> (शारी.३.४.२६) इति । फलार्थस्य तस्यैव यज्ञादे: कर्मणो मोक्षैकफलब्रह्म-विद्याविरोधित्वात् तस्याननुष्ठानदर्शनमुपपन्नतरम्। विद्याया: कर्माङ्गत्वे कर्मत्याग: कथमपि नोपपद्यते ॥ ९॥</p>
<p><strong>(</strong><strong>विद्यासामान्यस्य कर्माङ्गतायाः श्रौतत्वनिरासः</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; यदुक्तं – श्रुत्यैव विद्याया: कर्माङ्गत्वमवगम्यते इति; तत्राह –</p>
<p><strong>४२८</strong>. <strong>असार्वत्रिकी</strong> <strong>॥</strong> <strong>३</strong>–<strong>४</strong>–<strong>१०</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; न सर्वविद्याविषयेयं श्रुति:; अपि तूद्गीथविद्याविषयैव&nbsp; <strong>यदेव</strong> <strong>विद्यया</strong> <strong>करोति</strong> (छा.१.१.१०) इति यच्छब्दस्यानिर्धारितविशेषस्य <strong>उद्गीथमुपासीत</strong> (छा.१.१.१) इति प्रस्तुतोद्गीथविशेषनिष्ठत्वात्। &nbsp;&nbsp;&nbsp;&nbsp;&nbsp;न हि यत्करोति,&nbsp; तद्विद्ययेति सम्बध्यते; यदेव विद्यया करोति, तदेव वीर्यवत्तरमिति विद्यया क्रियमाणं यच्छब्देन निर्दिश्य तस्य हि वीर्यवत्तरत्वमुच्यते ॥१०॥</p>
<p><strong>(</strong><strong>विद्याकर्मणोः साहित्यदर्शनस्य विद्यायां कर्माङ्गत्वगमकतानिरासः</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; यच्चेदमुक्तं&nbsp; <strong>तं</strong> <strong>विद्याकर्मणी</strong> <strong>समन्वारभेते</strong> (बृ.६.४.२) इति विद्याकर्मणोस्साहित्यदर्शनात् विद्या कर्माङ्गम् – इति; तत्राह-</p>
<p><strong>४२९</strong>. <strong>विभागश्शतवत्</strong> <strong>॥</strong> <strong>३</strong>–<strong>४</strong>–<strong>११</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; <strong>तं</strong> <strong>विद्याकर्मणी</strong> <strong>समन्वारभेते</strong> (बृ.६.४.२) इत्यत्रोक्तेन न्यायेन विद्याकर्मणोर्भिन्नफलत्वात् विद्या स्वस्मै फलाय समन्वारभते, कर्म च स्वस्मै फलायेति विभागो द्रष्टव्य:। <strong>शतवत्</strong> – यथा क्षेत्ररत्नविक्रयिणं शतद्वयमन्वेतीत्युक्ते क्षेत्रार्थं शतम्, रत्नार्थंशतमिति विभाग:प्रतीयते; तथेहापि ॥</p>
<p><strong>(</strong><strong>विद्यावतः कर्मविधानमिति शङ्कायाः परिहारः</strong><strong>)</strong></p>
<p><strong>४३०</strong>. <strong>अध्ययनमात्रवत</strong>: <strong>॥</strong> <strong>३</strong>–<strong>४</strong>–<strong>१२</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; यदुक्तं विद्यावत: कर्मविधानाद्विद्या कर्माङ्गम् –&nbsp; इति; नैतद्युक्तम्,&nbsp; <strong>वेदमधीत्य</strong> (छा.८.१५.१) इत्यध्ययनमात्रवतो विधानात् । न चाध्ययनविधिरेवार्थबोधे प्रवर्तयति, आधानवदध्ययनस्याक्षरराशिग्रहणमात्रे पर्यवसानात् । गृहीतस्य च स्वाध्यायस्य फलवत्कर्मावबोधित्वदर्शनात्तन्निर्णयफले तदर्थविचारे पुरुष: स्वयमेव प्रवर्तते; तत: कर्मार्थी कर्मज्ञाने प्रवर्तते, मोक्षार्थी च ब्रह्मज्ञान इति न विद्या कर्माङ्गम् । यद्यप्यध्ययनविधिरेवार्थावबोधे प्रवर्तयति; तथापि न विद्या कर्माङ्गम्, अर्थज्ञानादर्थान्तरत्वाद्विद्याया:। यथा ज्योतिष्टोमादि-कर्मस्वरूपविज्ञानात् फलसाधनभूतं कर्मानुष्ठानमर्थान्तरम्; तथाऽर्थज्ञानरूपात् ब्रह्मस्वरूपविज्ञानात् अर्थान्तरमेव ध्यानोपासनादिशब्दवाच्या पुरुषार्थसाधनभूता विद्येति न तस्या: कर्मसम्बन्धगन्धो विद्यते ॥१२॥</p>
<p><strong>४३१</strong>. <strong>नाविशेषात्</strong> <strong>॥</strong> <strong>३</strong>–<strong>४</strong>–<strong>१३</strong> <strong>॥</strong></p>
<p><strong>(</strong><strong>कुर्वन्नेवेति श्रुतेः फलसाधनभूतकर्मविषयतानिषेधः</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; यच्चोक्तं&nbsp; <strong>कुर्वन्नेवेहे</strong> <strong>कर्माणि</strong> (ईशा.२) इत्यात्मविदं ज्ञानाद्व्यावर्त्य यावज्जीवं कर्मानुष्ठाने नियमयतीति; तन्नोपपद्यते;&nbsp; अविशेषात् – नह्ययं नियम: फलसाधनभूतस्वतन्त्रकर्मविषय इति विशेषहेतुरस्ति, विद्याङ्गभूतकर्मविषयतयाऽप्युपपत्ते:।&nbsp; <strong>कर्मणैव</strong> <strong>हि</strong> <strong>संसिद्धिमास्थिता</strong> <strong>जनकादय</strong>: (भ.गी.३.२०) इति च विदुषस्त्वाप्रयाणादुपासनस्य अनुवर्तमानत्वात् ॥१३॥</p>
<p><strong>(</strong><strong>कुर्वन्नेवेति श्रुत्याशयः सूत्रेण</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; एवमर्थस्वाभाव्येन चोद्यं परिहृत्य <strong>कुर्वन्नेवेह</strong> <strong>कर्माणि</strong> (ई.२) इत्यस्य वाक्यस्यार्थमाह –</p>
<p><strong>४३२</strong>. <strong>स्तुतयेऽनुमितर्वा</strong> <strong>॥</strong> <strong>३</strong>–<strong>४</strong>–<strong>१४</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; वाशब्दोऽवधारणार्थ:;&nbsp; <strong>ईशावास्यिमदं</strong> <strong>सर्वम्</strong> (ईशा.१) इति विद्याप्रकरणाद्विद्यास्तुतये सर्वदा कर्मानुष्ठानानुमतिरियम्। विद्यामाहात्म्यात्सर्वदा कर्म कुर्वन्नपि न लिप्यते कर्मभिरिति हि विद्या स्तुता भवति । वाक्यशेषश्चैवमेव दर्शयति,&nbsp; <strong>एवं</strong> <strong>त्वयि</strong> <strong>नान्यथेतोऽस्ति</strong> <strong>न</strong> <strong>कर्म</strong> <strong>लिप्यते</strong> <strong>नरे</strong> (ईशा.२) इति। अतो न कर्माङ्गं विद्या ॥ १४॥</p>
<p><strong>४३३</strong>. <strong>कामकारेण</strong> <strong>चैके</strong> <strong>॥</strong> <strong>३</strong>–<strong>४</strong>–<strong>१५</strong> <strong>॥</strong></p>
<p><strong>(</strong><strong>विरक्तस्य विदुषः स्वेच्छया गार्हस्थ्यत्यागदर्शनं विद्यायाः कर्माङ्गत्वविरोधि</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; अपि चैवमेके शाखिन: कामकारेण ब्रह्मविद्यानिष्ठस्य गार्हास्थ्यत्यागमधीयते किं प्रजया करिष्यामो येषां <strong>नोऽयमात्माऽयं</strong> <strong>लोक</strong>: (बृ.६.४.२२) इति। विदुषो विरक्तस्य कामकारेण गार्हास्थ्यकर्मत्यागं ब्रुवदिदं वचनं ब्रह्मविद्याया: कर्मानङ्गत्वं दर्शयति । यज्ञादिकर्माङ्गत्वे हि विद्याया: विद्यानिष्ठस्य कामकारेण गार्हास्थ्यत्यागो न सम्भवति । अतो न विद्या कर्माङ्गम् ॥ १५॥</p>
<p><strong>(</strong><strong>विद्यया सर्वकर्मोपमर्दश्रवणमपि विद्यायाः कर्मानङ्गत्वज्ञापकम्</strong><strong>)</strong></p>
<p><strong>४३४</strong>. <strong>उपमर्दं</strong> <strong>च</strong> <strong>॥</strong> <strong>३</strong>–<strong>४</strong>–<strong>१६</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; पुण्यापुण्यरूपस्य समस्तसांसारिकदु:खमूलस्य कर्मणो ब्रह्मविद्ययोपमर्दं च प्रतिवेदान्तमधीयते। <strong>भिद्यते</strong> <strong>हृदयग्रन्थिश्छिद्यन्ते</strong> <strong>सर्वसंशया</strong>:<strong>।</strong> <strong>क्षीयन्ते</strong> <strong>चास्य</strong> <strong>कर्माणि</strong> <strong>तस्मिन्दृष्टे</strong> <strong>परावरे</strong> (मुण्ड.२.२.८) इत्यादिकम्।&nbsp; तद्विद्याया: कर्माङ्गत्वे न सङ्गच्छते॥१६॥</p>
<p><strong>(</strong><strong>परिव्राजकेषु विद्यादर्शनं कर्मादर्शनं चेत्येतत् विद्यायाः अनङ्गताज्ञापकम्</strong><strong>)</strong></p>
<p><strong>४३५</strong>. <strong>ऊर्ध्वरेतस्सु</strong> <strong>च</strong> <strong>शब्दे</strong> <strong>हि</strong> <strong>॥</strong> <strong>३</strong>–<strong>४</strong>–<strong>१७</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ऊर्ध्वरेतस्स्वाश्रमेषु ब्रह्मविद्यादर्शनात्तेष्वग्निहोत्रदर्शपूर्णमासादिकर्माभावाच्च न विद्या कर्माङ्गम्। ननूर्ध्वरेतस आश्रमा न सन्त्येव&nbsp; <strong>यावज्जीवमग्निहोत्रं</strong> <strong>जुहोति</strong> (आप.श्रौत.३-१४-५) इत्यादिनाऽग्निहोत्रदर्शपूर्णमासादीनां यावज्जीवाधिकारश्रुते:; श्रुतिविरुद्धानां स्मृतीनां चाप्रामाण्यात्। अत आह – शब्दे हि – इति । वैदिक एव हि शब्दे ते दृश्यन्ते&nbsp; <strong>त्रयो</strong> <strong>धर्मस्कन्धा</strong>: (छा.२.२३.१)&nbsp; ये चेमेऽरण्ये श्रद्धा तप इत्युपासते (छा.५.१०.१)&nbsp; <strong>एतमेव</strong> <strong>प्रव्राजिनो</strong> <strong>लोकिमिच्छन्त</strong>: <strong>प्रव्रजन्ति</strong> (बृह.६.४.२२) इत्यादौ। यावज्जीवश्रुतिस्त्वविरक्तविषया ॥१७॥</p>
<p><strong>(</strong><strong>जैमिनिमते सन्न्यासाश्रमः अवैधः</strong><strong>)</strong></p>
<p><strong>४३६</strong>. <strong>परामर्शं</strong> <strong>जैमिनिरचोदनाच्चापवदति</strong> <strong>हि</strong> <strong>॥</strong> <strong>३</strong>–<strong>४</strong>–<strong>१८</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; यदिदं&nbsp; <strong>त्रयो</strong> <strong>धर्मस्कन्धा</strong>: (छा.२.२.३) इत्यादौ वैदिके शब्दे ऊर्ध्वरेतस आश्रमा दृश्यन्ते; अतस्ते सन्त्येवेति; नैतदुपपद्यते; यत:&nbsp; <strong>त्रयो</strong> <strong>धर्मस्कन्धा</strong>: (छा.२.२३.१) इत्यादिषु वाक्येषु तेषामाश्रमाणां परामर्शमात्रं क्रियते – अनुवादमात्रमित्यर्थ:। कुत एतत्? अचोदनात् –&nbsp; अविधानादित्यर्थ:। न ह्यत्र विधिशब्द: श्रूयते;&nbsp; <strong>त्रयो</strong> <strong>धर्मस्कन्धा</strong>: (छां.२.२३.१) इत्यादिना हि प्रकृतं प्रणवेन ब्रह्मोपासनं स्तूयते,&nbsp; <strong>ब्रह्मसंस्थोऽमृतत्वमेति</strong> (छां.२.२३.१) इत्युपसंहारात् । अतोऽन्यार्थमनुवादमात्रमत्र क्रियते तेषामाश्रमाणाम् <strong>।</strong><strong>&nbsp; </strong><strong>ये</strong> <strong>चेमेऽरण्ये</strong> <strong>श्रद्धा</strong> <strong>तप</strong> <strong>इत्युपासते</strong> (छा.५.१०.१) इति च देवयानविधिपरत्वात्तत्रापि नाश्रमान्तरविधिसम्भव: ।&nbsp; अपि चापवदति हि श्रुतिराश्रमान्तरं&nbsp; <strong>वीरहा</strong> <strong>वा</strong> <strong>एष</strong> <strong>देवानां</strong> <strong>योऽग्निमुद्वासयते</strong> (यजु.१.कां.५.२) इत्यादिका । अत ऊर्ध्वरेतस आश्रमा न सन्तीति जैमिनिराचार्यो मन्यते ॥१८॥</p>
<p><strong>४३७</strong>. <strong>अनुष्ठेयं</strong> <strong>बादरायणस्साम्यश्रुते</strong>:<strong>॥</strong> <strong>३</strong>–<strong>४</strong>–<strong>१९</strong> <strong>॥</strong></p>
<p><strong>(</strong><strong>गार्हस्थ्येतरस्याऽप्याश्रमस्य अनुष्ठेयत्वं बादरायणमते</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; गृहस्थाश्रमवदाश्रमान्तरमप्यनुष्ठेयं भगवान् बादरायणो मन्यते । कुत:? <strong>साम्यश्रुते</strong>: – उपादेयतयाऽभिमतगृहस्थाश्रमसाम्यं हि तेषामप्याश्रमाणां श्रूयते।&nbsp; <strong>त्रयो</strong> <strong>धर्मस्कन्धा</strong>: (छां.२.२३.१) इत्यारभ्य ब्रह्मसंस्थस्तुत्यर्थतया सङ्कीर्तनं गृहस्थाश्रमस्येतरेषां च समानम्; अथ गृहस्थाश्रमस्यानुवाद: प्राप्तौ सत्यामेव संभवतीति तस्य प्राप्तिरवश्याभ्युपेत्येति मतम्; तदितरेषामपि समानमन्यत्राभिनिवेशात्।</p>
<p><strong>(</strong><strong>यज्ञादीनां गृहस्थमात्रत्वशङ्का-तत्परिहारौ</strong><strong>)</strong></p>
<p>&nbsp;&nbsp;&nbsp;&nbsp;&nbsp; न च गार्हास्थ्यधर्म एव&nbsp; <strong>यज्ञोऽध्ययनं</strong> <strong>दानं</strong> <strong>तपो</strong> <strong>ब्रह्मचर्यम्</strong> (छां.२.२३.१) इति सर्वैश्शब्दैरभिधीयते, ब्रह्मचर्यतपसोर्गृहस्थस्यैव सम्भवादिति युक्तम्, <strong>त्रयो</strong> <strong>धर्मस्कन्धा</strong>: (छा.२.२३.१) इति त्रित्वेन संगृह्य&nbsp; <strong>प्रथम</strong>:… <strong>द्वितीय</strong>:…. <strong>तृतीय</strong>:…. (छां.२.२३.११) इति विभागवचनानुपपत्ते:। अत: <strong>यज्ञोऽध्ययनं</strong> <strong>दानम्</strong> (छा.२.२३.१) इति गृहस्थाश्रम उच्यते। अध्ययनशब्दो वेदाभ्यासपर:। तपश्शब्देन वैखानसपारिव्राज्ययोर्ग्रहणम्, उभयो: तप: प्रधानत्वात्। तपश्शब्दो हि कायक्लेशे रूढ:, स च द्वयोरपि समान:। ब्रह्मचारिधर्म एव ब्रह्मचर्यशब्देनाभिधीयते।&nbsp; <strong>ब्रह्मसंस्थोऽमृतत्वमेति</strong> (छा.२.२३.१) इति परत्र श्रूयमाणो ब्रह्मसंस्थशब्दो यौगिक: सर्वाश्रमसाधारण:, सर्वेषामाश्रमिणां ब्रह्मसंस्थासम्भवात्। ब्रह्मणि संस्था – संस्थिति: ब्रह्मसंस्थत्वम्; तच्च सर्वेषां सम्भवत्येव। ब्रह्मनिष्ठाविकला: केवलाश्रमिण: पुण्यलोकभाज:; तेष्वेव ब्रह्मनिष्ठोऽमृतत्वभाग्भवति। तदेतद्विस्पष्टमुक्तं भगवता पराशरेण&nbsp; <strong>प्राजापत्यं</strong> <strong>ब्राह्मणानाम्</strong> (वि.पु.१.६.३४) इत्यारभ्य&nbsp; <strong>ब्राह्मं</strong> <strong>संन्यासिनां</strong> <strong>स्मृतम्</strong> (वि.पु.१.६.३७) इत्यन्तेन वर्णानामाश्रमाणां च केवलानां ब्रह्मलोकप्राप्त्यन्तं फलमभिधाय&nbsp; <strong>एकान्तिनस्सदा</strong> <strong>ब्रह्मध्यायिनो</strong> <strong>योगिनो</strong> <strong>हि</strong> <strong>ये।</strong> <strong>तेषां</strong> <strong>तत्परमं</strong> <strong>स्थानं</strong> <strong>यद्वै</strong> <strong>पश्यन्ति</strong> <strong>सूरय</strong>: (वि.पु.१.६.३९) इति तेष्वेव ब्रह्मनिष्ठानां ब्रह्मप्राप्तिमभिदधता। अतो गृहस्थाश्रमतुल्या: ऊर्ध्वरेतस आश्रमा&nbsp; अपि दृश्यन्त इति तेऽप्यनुष्ठेया:।&nbsp; <strong>ये</strong> <strong>चेमेऽरण्ये</strong> <strong>श्रद्धा</strong> <strong>तप</strong> <strong>इत्युपासते</strong> (छा.५.१०.१) इति च अरण्ये इति तप: प्रधानाश्रमप्राप्त्यपेक्षत्वाद्देवयानविधानस्य तत्रापि तत्प्राप्तिरङ्गीकरणीया ॥ १९॥</p>
<p><strong>(</strong><strong>उक्तश्रुतेः सर्वाश्रमविधिपरत्वम्</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; परामर्शपक्षे विधानपक्षे च गृहस्थाश्रमतुल्यमेषामप्यनुष्ठेयत्वमित्युपपाद्य विधिरेवायामाश्रमाणां सर्वेषां, नानुवाद इत्युपपादयितुमाह –</p>
<p><strong>४३८</strong>. <strong>विधिर्वा</strong> <strong>धारणवत्</strong> <strong>॥</strong> <strong>३</strong>–<strong>४</strong>–<strong>२०</strong> <strong>॥</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; वा शब्दोऽवधारणार्थ: । विधिरेवायमाश्रमाणाम्; धारणवत् – यथा दिष्टाग्निहोत्रे,&nbsp; अधस्तात्समिधं धारयन्ननुद्रवेदुपरि हि देवेभ्यो धारयति इत्यत्रानुवादसरूपादपि वाक्यादुपरि धारणस्याप्राप्तत्वाद्विधिराश्रीयते; तदुक्तं शेषलक्षणे <strong>विधिस्तु</strong> <strong>धारणोऽपूर्वत्वात्</strong> (पू.मी.सू.३.४.१५) इति; तथाऽत्राप्यप्राप्तत्वाद्विधिरेवाश्रयणीय: ॥</p>
<p><strong>(</strong><strong>अस्यार्थस्य कृत्वाचिन्तया विवरणरूपत्वम्</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>ब्रह्मचर्यं</strong> <strong>समाप्य</strong> <strong>गृही</strong> <strong>भवेत्</strong> <strong>गृहाद्वनी</strong> <strong>भूत्वा</strong> <strong>प्रव्रजेत्</strong> <strong>यदि</strong> <strong>वेतरथा</strong> <strong>ब्रह्मचर्यादेव</strong> <strong>प्रव्रजेत्</strong> <strong>गृहाद्वा</strong> <strong>वनाद्वा</strong> <strong>यदहरेव</strong> <strong>विरजेत्</strong> <strong>तदहरेव</strong> <strong>प्रव्रजेत्</strong> (जाबा.उ.४) इति जाबालानामाश्रमविधिमसन्तमिव कृत्वा, एतेष्वन्यपरेष्वपि वाक्येष्वाश्रमप्राप्तिरवश्याश्रयणीया इत्युपपादितम् ।</p>
<p><strong>(</strong><strong>विविधश्रुतीनां तात्पर्यसमीकरणम्</strong><strong>)</strong></p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; एवमाश्रमान्तरविधानात् ऋणश्रुतिर्यावज्जीवश्रुतिरपवादश्रुतिश्चाविरक्तविषया एवेति वेदितव्या:। अन्याश्च ब्रह्मविद: कर्मणामाप्रयाणात् अवश्यकर्तव्यताविधायिन्य: श्रुतय: स्मृतयश्च स्वस्वाश्रमधर्मविषया: ।</p>
<p>&nbsp;&nbsp;&nbsp;&nbsp;&nbsp; अत ऊर्ध्वरेतस्सु च ब्रह्मविद्याविधानाद्विद्यात: पुरुषार्थ इति&nbsp; सिद्धम् ॥२०॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>पुरुषार्थाधिकरणम्</strong> <strong>॥</strong> <strong>१॥</strong></p>		</div>