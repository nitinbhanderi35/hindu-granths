<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>सहकार्यन्तरविध्यधिकरणम्॥१२॥</strong></p>
<p style="text-align: center;"><strong>(</strong><strong>अधिकरणार्थः – अथ मुनिः इति मौनरूपस्य विद्यासहकार्यन्तरस्य विधानमेव, नानुवादः</strong><strong>)</strong></p>
<p><strong>४६४</strong>. <strong>सहकार्यन्तरविधि</strong>: <strong>पक्षेण</strong> <strong>तृतीयं</strong> <strong>तद्वतो</strong> <strong>विध्यादिवत्</strong> <strong>॥</strong> <strong>३</strong>–<strong>४</strong>–<strong>४६</strong> <strong>॥</strong></p>
<p><strong>(</strong><strong>विचारणीयविषयसंशययोः प्रदर्शनम्</strong><strong>)</strong></p>
<p>तस्माद्ब्राह्मण<strong>:</strong> पाण्डित्यं निर्विद्य <strong>बाल्येन</strong> <strong>तिष्ठासेत्</strong> <strong>बाल्यं</strong> <strong>च</strong> <strong>पाण्डित्यं</strong> <strong>च</strong> <strong>निर्विद्याथ</strong> <strong>मुनि</strong>: (बृ.५.५.१) इत्यत्र बाल्यपाण्डित्यवन्मौनमपि विधीयते, उतानूद्यत इति विषये –</p>
<p><strong>(</strong><strong>युक्तितः पूर्वः पक्षः</strong><strong>)</strong></p>
<p>मौनपाण्डित्यशब्दयो: ज्ञानार्थत्वात्,&nbsp; <strong>पाण्डित्यं</strong> <strong>निर्विद्य</strong> (बृ.५.५.१) इति विहितमेव ज्ञानम्&nbsp; <strong>अथ</strong> <strong>मुनि</strong>: (बृ.५.५.१) इत्यनूद्यते; विधिशब्दो नह्यत्र श्रूयत इति ॥</p>
<p><strong>(</strong><strong>सूत्रतः सिद्धान्तार्थदर्शनम्</strong><strong>)</strong></p>
<p>एवं प्राप्ते ब्रूम: – सहकार्यन्तरविधि<strong>:</strong> – इति। तद्वत<strong>: </strong>– विद्यावत:; विध्यादिवत् – विधीयते इति यज्ञादिस्सर्वाश्रमधर्म: शमदमादिश्च विधिशब्देनोच्यते; आदिशब्देन श्रवणमनने गृह्येते; सहकार्यन्तरविधिरित्यत्रापि विधीयत इति विधि:; सहकार्यन्तरं विधिश्चेति सहकार्यन्तरिविधि:;</p>
<p><strong>(</strong><strong>सनिदर्शनं विधित्वविशदीकरणम्, सूत्रवाक्यार्थश्च</strong><strong>)</strong></p>
<p>एतदुक्तं भवति – यथा&nbsp; <strong>तमेतं</strong> <strong>वेदानुवचनेन</strong> <strong>ब्राह्मणा</strong> <strong>विविदिषन्ति</strong> <strong>यज्ञेन</strong> <strong>दानेन</strong> (बृ.६.४.२२) इत्यादिना&nbsp; <strong>शान्तो</strong> <strong>दान्त</strong>: (बृ.६.४.२३) इत्यादिना च सहकारी यज्ञादिश्शमदमादिश्च विधीयते; यथा च&nbsp; <strong>श्रोतव्यो</strong> <strong>मन्तव्य</strong>: (बृ.४.४.५) इति श्रवणमनने चार्थप्राप्ते विद्यासहकारित्वेन गृह्येते; तथा&nbsp; <strong>तस्माद्ब्राह्मण</strong>: <strong>पाण्डित्यं</strong> <strong>निर्विद्य</strong> (बृ.५.५.१) इत्यादिना पाण्डित्यं, बाल्यं, मौनमिति त्रितयं विद्यायास्सहकार्यन्तरं विधीयते – इति।</p>
<p><strong>(</strong><strong>मौनं पाण्डित्यादितरत्</strong><strong>)</strong></p>
<p>मौनं च पाण्डित्यादर्थान्तरमित्याह – पक्षेणेति। मुनिशब्दस्य पक्षेण प्रकृष्टमननशीले व्यासादौ प्रयोगदर्शनात् मौनं पाण्डित्यबाल्योर्द्वयोस्तृतीयम्।</p>
<p><strong>(</strong><strong>विधिप्रत्ययाश्रवणेऽपि मौनस्याप्राप्तत्वाद्विधित्वम्</strong><strong>)</strong></p>
<p>यद्यपि&nbsp; <strong>अथ</strong> <strong>मुनि</strong>: (बृ.५.५.१) इत्यत्र विधिप्रत्ययो न श्रूयते; तथापि मौनस्याप्राप्तत्वात् विधेयत्वं अङ्गीकरणीयम् – अथ मुनिस्स्यात् – इति इदं च मौनं श्रवणप्रतिष्ठार्थान्मननात् अर्थान्तरभूतमुपासनालम्बनस्य पुन: पुनस्संशीलनं तद्भावनारूपम् ।</p>
<p><strong>(</strong><strong>वाक्यार्थनिगमनम्</strong><strong>)</strong></p>
<p>तदेवं वाक्यार्थ: – ब्राह्मण: – विद्यावान् पाण्डित्यं निर्विद्य – उपास्यं ब्रह्मतत्त्वं परिशुद्धं परिपूर्णं च विदित्वा श्रवणमननाभ्यामप्राप्तं वेदनं प्रतिलभ्येत्यर्थ;; तच्च भगवद्भक्तिकृतसत्त्वविवृद्धिकृतम्; यथोक्तं&nbsp; <strong>नाहं</strong> <strong>वेदै</strong>: (भ.गी.११.५३) इत्यारभ्य&nbsp; <strong>भक्त्या</strong> <strong>त्वनन्यया</strong> <strong>शक्य</strong>:…<strong>ज्ञातुम्</strong> (भ.गी.११.५४) इति। श्रुतिश्च&nbsp; <strong>यस्य</strong> <strong>देवे</strong> <strong>परा</strong> <strong>भक्ति</strong>: (श्वे.६.२३)&nbsp; <strong>नायमात्मा</strong> <strong>प्रवचनेन</strong> (कठ.२.२३) इत्यादिका। बाल्येन तिष्ठासेत्; बाल्यस्वरूपं चानन्तरमेव वक्ष्यते; बाल्यं च पाण्डित्यं च निर्विद्याथ मुनिस्स्यात् – बाल्यपाण्डित्ये यथावदुपादाय परिशुद्धे परिपूर्णे ब्रह्मणि मननशीलो भवेत्, निदिध्यासनरूपविद्यावाप्तये । एवमेव त्रितयोपादानेन लब्धविद्यो भवतीत्याह&nbsp; <strong>अमौनं</strong> <strong>च</strong> <strong>मौनं</strong> <strong>च</strong> <strong>निर्विद्याथ</strong> <strong>ब्राह्मण</strong>: (बृ.५.५.१) इति । अमौनं – मौनेतरसहकारिकलाप:; तं च मौनं च यथावदुपाददानो विद्याकाष्टां तदेकनिष्पाद्यां लभेतेत्यर्थ:।&nbsp; <strong>स</strong> <strong>ब्राह्मण</strong>: <strong>केन</strong> <strong>स्यात्</strong> (बृ.५.५.१) इति उक्तादुपायात्किमन्योऽप्युपायोऽस्तीति पृष्टे&nbsp; <strong>येन</strong> <strong>स्यात्तेनेदृश</strong> <strong>एव</strong> (बृ.५-५-१) इति येन मौनपर्यन्तेन ब्राह्मणस्स्यादित्युक्तम्, तेनैवेदृशस्स्यात्; न केनाप्यन्येनोपायेनेति परिहृतम्। अतस्सर्वेष्वाश्रमेषु स्थितस्य विदुषो यज्ञादिस्वाश्रमधर्मवत्पाण्डित्यादिकं मौनतृतीयं विद्यायास्सहकार्यन्तरं विधीयते ॥४६॥</p>
<p><strong>(</strong><strong>विद्यायाः सार्वाश्रमिकत्वात् गृहिणोपसंहारौचित्यम्</strong><strong>)</strong></p>
<p>अथ स्यात् – यदि सर्वेष्वाश्रमेषु स्थितानां विदुषां तत्तदाश्रमधर्मसहकारिणी मौनतृतीयसचिवा विद्या ब्रह्मप्राप्तिसाधनमुच्यते; कथं तर्हि छान्दोग्ये <strong>अभिसमावृत्य</strong> <strong>कुटुम्बे</strong> <strong>शुचौ</strong> <strong>देशे</strong> (छा.८.१५.१) इत्यारभ्य&nbsp; <strong>स</strong> <strong>खल्वेवं</strong> <strong>वर्तयन्यावदायुषं</strong> <strong>ब्रह्मलोकमभिसम्पद्यते</strong> <strong>न</strong> <strong>च</strong> <strong>पुनरावर्तते</strong> (छां.८.१५.२) इति यावदायुषं गार्हास्थ्यधर्मेण स्थितिदर्शनुमपपद्यते; अत आह –</p>
<p><strong>४६५</strong>. <strong>कृत्स्नभावात्तु</strong> <strong>गृहिणोपसंहार</strong>: <strong>॥</strong> <strong>३</strong>–<strong>४</strong>–<strong>४७</strong> <strong>॥</strong></p>
<p>तुशब्दश्चोद्यं व्यावर्तयति; कृत्स्नभावात् – कृत्स्नेषु भावात्, कृत्स्नेष्वाश्रमेषु विद्यायास्सद्भावात् गृहिणोऽप्यस्तीति तेनोपसंसार:; तस्मात्सर्वाश्रमधर्मप्रदर्शनार्थो गृहिणोपसंहार इत्यभिप्राय: ॥४७॥</p>
<p><strong>(</strong><strong>सर्वाश्रमिधर्माणां विद्याङ्गताप्रदर्शनम्</strong><strong>)</strong></p>
<p>तथैतस्मिन्नपि वाक्ये&nbsp; <strong>ब्राह्मण</strong>: <strong>पुत्रेषणायाश्च</strong> <strong>वित्तेषणायाश्च</strong> <strong>लोकेषणायाश्च</strong> <strong>व्युत्थायाथ</strong> <strong>भिक्षाचर्यं</strong> <strong>चरति</strong> (बृह.५.५.१) इति पारिव्राज्यैकान्तधर्मं प्रतिपाद्य&nbsp; तस्माद्ब्राह्मण<strong>:</strong> पाण्डित्यं निर्विद्य (बृ.५.५.१) इत्यादिना पारिव्राज्यधर्मस्थितिहेतुकमौनतृतीयसहकारिविधानं प्रदर्शनार्थमित्याह –</p>
<p><strong>४६६</strong>. <strong>मौनवदितरेषामप्युपदेशात्</strong> <strong>॥</strong> <strong>३</strong>–<strong>४</strong>–<strong>४८</strong> <strong>॥</strong></p>
<p>सर्वेषणाविनिर्मुक्तस्य भिक्षाचरणपूर्वकमौनोपदेश: सर्वेषामाश्रमधर्माणां प्रदर्शनार्थ:; कुत:? एवं विधमौनोपदेशवदितरेषामाश्रमिणामपि&nbsp; <strong>त्रयो</strong> <strong>धर्मस्कन्धा</strong>: (छां.२.२३.१) इत्यारभ्य&nbsp; <strong>ब्रह्मसंस्थोऽमृतत्वमेति</strong> (छा.२.२३.१) इति ब्रह्मप्राप्त्युपदेशात्। उपपादितश्च पूर्वमेव ब्रह्मसंस्थशब्द: सर्वाश्रमिसाधारण इति। अतस्सुष्ठूक्तं – यज्ञादिसर्वाश्रमधर्मवन्मौनतृतीय: पाण्डित्यादिर्विद्या-सहकारित्वेन विधीयते – इति॥४८॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>सहकार्यन्तरविध्यधिकरणम्॥१२॥</strong></p>
		</div>