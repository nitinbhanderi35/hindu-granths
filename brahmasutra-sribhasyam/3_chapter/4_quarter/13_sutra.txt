<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अनाविष्काराधिकरणम्॥१३॥</strong></p>
<p style="text-align: center;"><strong>(</strong><strong>अधिकरणार्थः – बाल्येन तिष्ठासेदिति विद्यासहकारित्वेन विहितबार्यस्वरूपम्</strong><strong>)</strong></p>
<p><strong>४६७</strong>. <strong>अनाविष्कुर्वन्नन्वयात्</strong> <strong>॥</strong> <strong>३</strong>–<strong>४</strong>–<strong>४९</strong> <strong>॥</strong></p>
<p><strong>(</strong><strong>अधिकरणीयौ विषयसंशयौ</strong><strong>)</strong></p>
<p><strong>तस्माद्ब्राह्मण</strong>: <strong>पाण्डित्यं</strong> <strong>निर्विद्य</strong> <strong>बाल्येन</strong> <strong>तिष्ठासेत्</strong> (बृह.५.५.१) इत्यत्र विदुषा बाल्यमुपादेयतया श्रुतम् । बालस्य भाव:, कर्म वा बाल्यम् । बालभावस्य वयोऽवस्थाविशेषस्य अनुपादेयत्वात् कर्मैवेह गृह्यते। तत्र किं बालस्य कर्म कामचारादिकं सर्वं विदुषोपादेयम्; उत डम्भादिरहितत्वमेवेति विशये –</p>
<p><strong>(</strong><strong>सयुक्तिकः पूर्वःपक्षः</strong><strong>)</strong></p>
<p>विशेषाभावात्सर्वमुपादेयम्; नियमशास्त्राणि च विशेषविधिनाऽनेन बाध्यन्त इति॥</p>
<p><strong>(</strong><strong>सूत्रतः सिद्धान्तवर्णनम्</strong><strong>)</strong></p>
<p>एवं प्राप्तेऽभिधीयते – अनाविर्ष्कुर्वन्निति । बालस्य यत्स्वभावानाविष्काररूपं कर्म; तदुपाददानो वर्तेत विद्वान्। कुत:? अन्वयात् – तस्यैवान्वयात्। <strong>बाल्येन</strong> <strong>तिष्ठासेत्</strong> (बृ.५.५.१) इत्यस्मिन्विधौ तस्यैव ह्यन्वयसम्भव:; इतरेषां विद्याविरोधित्वश्रवणात्&nbsp; <strong>नाविरतो</strong> <strong>दुश्चिरतान्नाशान्तो</strong> <strong>नासमाहित</strong>:<strong>।</strong> <strong>नाशान्तमानसो</strong> <strong>वापि</strong> <strong>प्रज्ञानेनैनमाप्नुयात्</strong> (कठ.२.२४) <strong>आहारशुद्धौ</strong> <strong>सत्त्वशुद्धि</strong>: (छा.७.२६.२) इत्यादिषु ॥४९॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अनाविष्काराधिकरणम्॥१३॥</strong></p>
		</div>