<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>सर्वान्नानुमत्यधिकरणम्</strong> <strong>॥७॥</strong></p>
<p><strong>४४६</strong>. <strong>सर्वान्नानुमतिश्च</strong> <strong>प्राणात्यये</strong> <strong>तद्दर्शनात्</strong> <strong>॥</strong> <strong>३</strong>–<strong>४</strong>–<strong>२८</strong> <strong>॥</strong></p>
<p><strong>(</strong><strong>विचारणीयविषयोपस्थापनम्</strong><strong>)</strong></p>
<p>वाजिनां छन्दोगानां च प्राणविद्यायां <strong>&nbsp;</strong><strong>न</strong> <strong>ह</strong> <strong>वा</strong> <strong>अस्यानन्नं</strong> <strong>दग्धं</strong> <strong>भवति</strong> <strong>नानन्नं</strong> <strong>परिगृहीतं</strong> <strong>भवति</strong> (बृ.८.१.१४) <strong>न</strong> <strong>ह</strong> <strong>वा</strong> <strong>एवंविदि</strong> <strong>किञ्चनानन्नं</strong> <strong>भवति</strong> (छा.५.२.१) इति प्राणविद: सर्वान्नानुमति: सङ्कीर्त्यते &nbsp;॥</p>
<p><strong>(</strong><strong>विचारणोपयोगी संशयः</strong><strong>)</strong></p>
<p>किमियं प्राणविद्यानिष्ठस्य सर्वान्नानुमति: सर्वदा, उत प्राणात्ययापत्ताविति विशये,</p>
<p><strong>(</strong><strong>पूर्वपक्षः</strong><strong>)</strong></p>
<p>विशेषानुपादानात्सर्वदा – इति प्राप्ते</p>
<p><strong>(</strong><strong>सिद्धान्तार्थः</strong><strong>)</strong></p>
<p>उच्यते – प्राणात्यये इति। च शब्दोऽवधारणे; प्राणात्ययापत्तावेवेत्यर्थ:। कुत:? तद्दर्शनात् – दृश्यते ह्यन्यत्र ब्रह्मविदामपि प्राणात्ययापत्तावेव सर्वान्नाभ्यनुज्ञा; किं पुन: प्राणविद:। उषस्ति: किल चाक्रायणो ब्रह्मविदग्रेसरो मटचीहतेषु कुरुषु दुर्भिक्षदूषितेष्विभ्यग्रामे वसन्ननशनेन प्राणसंशयमापन्नो ब्रह्मविद्यानिष्पत्तये प्राणानामनवसादमाकाङ्क्षमाण: <strong>इभ्यं</strong> <strong>कुल्माषान्</strong> <strong>खादन्तं</strong> <strong>भिक्षमाणस्तेन</strong> <strong>च</strong> <strong>उच्छिष्टेभ्योऽन्ये</strong> <strong>न</strong> <strong>विद्यन्त</strong> <strong>इति</strong> <strong>प्रत्युक्त</strong><strong>:</strong> <strong>पुनरपि</strong><strong>&nbsp; </strong><strong>एतेषां</strong> <strong>मे</strong> <strong>देहि</strong> (छा.१.१०.३) इत्युक्त्वा तेन चेभ्येनोच्छिष्टेभ्य आदाय दत्तान् कुल्माषान् प्रतिगृह्यानुपानप्रतिग्रहमिभ्येनार्थित:&nbsp; <strong>उच्छिष्टं</strong> <strong>वै</strong> <strong>मे</strong> <strong>पीतं</strong> <strong>स्यात्</strong> (छा.१.१०.४१) इति वदंश्चाक्रायण: <strong>किमेते</strong> <strong>कुल्माषा</strong> <strong>अनुच्छिष्टा</strong> <strong>इति</strong> <strong>इभ्येन</strong> <strong>पर्यनुयुक्त</strong>: <strong>न</strong> <strong>वा</strong> <strong>अजीविष्यमिमानखादन्</strong> … <strong>कामो</strong> <strong>मे</strong> <strong>उदपानम्</strong> (छा.१.१०.४) इति कुल्माषाखादने स्वस्य प्राणसंशयापत्तेस्तावन्मात्रखादनेन धृतप्राणस्य स्वस्योच्छिष्टोदकपानं कामकारितं निषिद्धं स्यात् इत्युक्त्वा स्वखादितशेषं जायायै दत्वा तया च रक्षितानपरेद्युर्याजनेनार्जिजीषया जिगमिषु: पुनरपि प्राणसंशयमापन्नस्तानेवेभ्योच्छिष्टान् स्वोच्छिष्टभूतान् पर्युषितांश्चखाद ।</p>
<p><strong>(</strong><strong>अधिकरणार्थोपसंहारः</strong><strong>)</strong></p>
<p>अतो ब्रह्मविदामपि प्राणसंशय एव सर्वान्नानुमतिदर्शनात् अत्राविशेषेण कीर्तितमपि प्राणविदस्सर्वान्नीनत्वं प्राणात्ययापत्तावेवेति निश्चीयते ॥२८॥</p>
<p><strong>(</strong><strong>उक्तार्थस्य आहारशुद्धिविधिविषयकल्पकत्वम्</strong><strong>)</strong></p>
<p><strong>४४७</strong>. <strong>अबाधाच्च</strong> <strong>॥३</strong>–<strong>४</strong>–<strong>२९॥</strong></p>
<p><strong>आहारशुद्धौ</strong> <strong>सत्त्वशुद्धि</strong>: <strong>सत्त्वशुद्धौ</strong> <strong>ध्रुवा</strong> <strong>स्मृति</strong>: (छा.७.२६.२) इति ब्रह्मविद्योत्पत्तौ आहारशुद्धिविधानाबाधादपि ब्रह्मविदां सर्वान्नीनत्वमापद्विषयमवगम्यते। एवं ब्रह्मविदामतिशयितशक्तीनामपि सर्वान्नीनत्वस्यापद्विषयत्वात्प्राणविदोऽल्पशक्ते: सर्वान्नानुमति: आपद्विषयैव॥२९॥</p>
<p><strong>(</strong><strong>उक्तेऽर्थे स्मृत्यानुगुण्यम्</strong><strong>)</strong></p>
<p><strong>४४८</strong>. <strong>अपि</strong> <strong>स्मर्यते</strong> <strong>॥३</strong>–<strong>४</strong>–<strong>३०॥</strong></p>
<p>अपि च आपद्विषयमेव सर्वान्नीनत्वं ब्रह्मविदामन्येषां च स्मर्यते&nbsp; प्राणसंशयमापन्नो योऽन्नमत्ति यतस्तत<strong>:</strong>। लिप्यते न स पापेन पद्मपत्रमिवाम्भसा इति ॥३०॥</p>
<p><strong>(</strong><strong>सर्वेषामपि स्वच्छन्दप्रवृत्तिप्रतिषेधकं शास्त्रम्</strong><strong>)</strong></p>
<p><strong>४४९</strong>. <strong>शब्दश्चातोऽकामकारे</strong> <strong>॥</strong> <strong>३</strong>–<strong>४</strong>–<strong>३१</strong> <strong>॥</strong></p>
<p>यतो ब्रह्मविदामन्येषां च सर्वान्नीनत्वमापद्विषयमेव; अत एव सर्वेषामकामकारे शब्द: – कामकारस्य प्रतिषेधक: शब्दो वर्तते ।&nbsp; अस्ति हि कठानां संहितायां कामकारस्य प्रतिषेधक: शब्द: तस्माद्ब्राह्मणस्सुरां न पिबति पाप्मना नोत्सृजा इति इति । पाप्मना संस्पृष्टो न भवानीति मत्वा ब्राह्मण: सुरां न पिबतीत्यर्थ: ॥३१॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>सर्वान्नानुमत्यधिकरणम्॥</strong> <strong>७॥</strong></p>
		</div>