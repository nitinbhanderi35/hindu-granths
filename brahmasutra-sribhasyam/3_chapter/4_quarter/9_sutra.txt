<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>विधुराधिकरणम्॥९॥</strong></p>
<p style="text-align: center;"><strong>(</strong><strong>अधिकरणार्थः – अनाश्रमिणामपि चेतनानां त्रैवर्णिकानां ब्रह्मविदयाधिकारलोपः</strong><strong>)</strong></p>
<p><strong>४५४</strong>. <strong>अन्तरा</strong> <strong>चापि</strong> <strong>तु</strong> <strong>तद्दृष्टे</strong>: <strong>॥</strong> <strong>३</strong>–<strong>४</strong>–<strong>३६</strong> <strong>॥</strong></p>
<p><strong>(</strong><strong>अवान्तरसङ्गतिः</strong><strong>)</strong></p>
<p>चतुर्णामाश्रमिणां ब्रह्मविद्यायामधिकारोऽस्ति, विद्यासहकारिण आश्रमधर्मा इति चोक्तम्।</p>
<p><strong>(</strong><strong>विचारोपयोगी पूर्वः पक्षः</strong><strong>)</strong></p>
<p>ये पुनराश्रमानन्तरा वर्तन्ते विधुरादय:; तेषां ब्रह्मविद्यायामधिकारोऽस्ति, न वेति विशये-</p>
<p><strong>(</strong><strong>सयुक्तिकः पूर्वः पक्षः</strong><strong>)</strong></p>
<p>आश्रमधर्मेतिकर्तव्यताकत्वाद्विद्याया:, अनाश्रमिणां चाश्रमधर्माभावान्नास्त्यधिकार इति प्राप्ते :-</p>
<p><strong>(</strong><strong>सिद्धान्तार्थः</strong><strong>)</strong></p>
<p>उच्यते – <strong>अन्तरा</strong> <strong>चापि</strong> <strong>तु</strong> – इति। तुशब्द: पक्षव्यावृत्त्यर्थ:; चशब्दोऽवधारणे। अन्तरा वर्तमानानाम् अनाश्रिमणामपि विद्यायामधिकारोऽस्त्येव। कुत:? तद्दृष्टे<strong>:</strong> – दृश्यते हि रैक्वभीष्मसंवर्तादीनामनाश्रमिणामपि ब्रह्मविद्यानिष्ठत्वम् । न चाश्रमधर्मैरेव विद्यानुग्रह इति शक्यं वक्तुम्, <strong>यज्ञेन</strong> <strong>दानेन</strong> <strong>तपसानाशकेन</strong> (बृ.६.४.२२) इति दानादीनामाश्रमेषु अनैकान्तिकानामपि अनुग्राहकत्वदर्शनात् । यथोर्ध्वरेतस्सु विद्यानिष्ठत्वदर्शनादग्निहोत्रादिव्यतिरिक्तैरेव विद्यानुग्रह: क्रियते; तथाऽनाश्रमिष्वपि विद्यादर्शनादाश्रमानियतैर्जपोपवासदानदेवताराधनादिभि: विद्यानुग्रहश्शक्यते कर्तुम् ॥३६॥</p>
<p><strong>(</strong><strong>जपादितोऽपि विद्यास्वरूपनिष्पत्तिः स्मृत्यवगता</strong><strong>)</strong></p>
<p><strong>४५५</strong>. <strong>अपि</strong> <strong>स्मर्यते</strong> <strong>॥</strong> <strong>३</strong>–<strong>४</strong>–<strong>३७</strong> <strong>॥</strong></p>
<p>अपि च अनाश्रिमणामपि जपादिभिरेव विद्यानुग्रह: स्मर्यते – <strong>जप्येनापि</strong> <strong>च</strong> <strong>संसिध्येद्ब्राह्मणो</strong> <strong>नात्र</strong> <strong>संशय</strong>:<strong>।</strong> <strong>कुर्यादन्यन्न</strong> <strong>वा</strong> <strong>कुर्यान्मैत्रो</strong> <strong>ब्राह्मण</strong> <strong>उच्यते</strong> (मनु.२.८७) इति। संसिध्येत् – जपाद्यनुगृहीतया विद्यया सिद्धो भवतीत्यर्थ: ॥३७॥</p>
<p><strong>(</strong><strong>विद्यायाः धर्मविशेषतोऽप्यनुग्रहः श्रुत्यवगतः</strong><strong>)</strong></p>
<p><strong>४५६</strong>. <strong>विशेषानुग्रहश्च</strong> <strong>॥</strong> <strong>३</strong>–<strong>४</strong>–<strong>३८</strong> <strong>॥</strong></p>
<p>न केवलं न्यायस्मृतिभ्यामयमर्थस्साधनीय:; श्रूयते चानाश्रमनियतैर्धर्मविशेषैर्विद्यानुग्रह:&nbsp; <strong>तपसा</strong> <strong>ब्रह्मचर्येण</strong> <strong>श्रद्धया</strong> <strong>विद्ययाऽऽत्मानमन्विष्येत्</strong> &nbsp;(प्रश्न.१.१०) इति ॥ ३८॥</p>
<p><strong>(</strong><strong>अनापदि आश्रमित्वमवर्जनीयम्</strong><strong>)</strong></p>
<p><strong>४५७</strong>. <strong>अतस्त्वितरज्ज्यायो</strong> <strong>लिङ्गाच्च</strong> <strong>॥</strong> <strong>३</strong>–<strong>४</strong>–<strong>३९</strong> <strong>॥</strong></p>
<p>तुशब्दोऽवधारणे; अत<strong>: –</strong> अनाश्रमित्वात् इतरत् – आश्रमित्वमेव ज्याय:, अनाश्रमित्वमापद्विषयम्; शक्तस्य त्वाश्रमित्वमेवोपादेयमित्यर्थ:; भूयोधर्मकाल्पधर्मकयोः अतुल्यकार्यत्वात्; लिङ्गाच्च – स्मृतेरित्यर्थ:। स्मर्यते च शक्तं प्रत्याश्रमस्योपादेयत्वम् । <strong>अनाश्रमी</strong> <strong>न</strong> <strong>तिष्ठेत्तु</strong> <strong>दिनमेकमपि</strong> <strong>द्विज</strong>: (दक्ष.स्मृ.१.१६) इत्यादिना। निवृत्तब्रह्मचर्यस्य मृतभार्यस्य च अवैराग्ये सति दारालाभ आपत् ॥ ३९॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>विधुराधिकरणम्॥</strong> <strong>९॥</strong></p>
		</div>