<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>तदभावाधिकरणम्॥२॥</strong></p>
<p style="text-align: center;"><strong>(</strong><strong>अधिकरणार्थः – जिवात्मनां सुषुप्तौ स्थानानि हिताख्यनाडी – पुरीतत् – परमात्मनस्त्रयोऽपि</strong><strong>)</strong></p>
<p><strong>३२१</strong>. <strong>तदभावो</strong> <strong>नाडीषु</strong> <strong>तच्छ्रुतेरात्मनि</strong> <strong>च</strong> <strong>॥</strong> <strong>३</strong>–<strong>२</strong>–<strong>७</strong> <strong>॥</strong></p>
<p><strong>(</strong><strong>सङ्गतिः विषयनिर्देशश्च</strong><strong>)</strong></p>
<p>इदानीं सुषुप्तिस्थानं परीक्ष्यते, इदमाम्नायते&nbsp; <strong>अथ</strong> <strong>यत्रैतत्सुप्तस्समस्तस्सम्प्रसन्न</strong>: <strong>स्वप्नं</strong> <strong>न</strong> <strong>विजानाति</strong> <strong>आसु</strong> <strong>तदा</strong> <strong>नाडीषु</strong> <strong>सृप्तो</strong> <strong>भवति</strong> (छां.८.३.३) इति; तथा&nbsp; <strong>अथ</strong> <strong>यदा</strong> <strong>सुषुप्तो</strong> <strong>भवति</strong> <strong>यदा</strong> <strong>न</strong> <strong>कस्यचन</strong> <strong>वेद</strong> <strong>हिता</strong> <strong>नाम</strong> <strong>नाड्यो</strong> <strong>द्वासप्ततिसहस्राणि</strong> <strong>हृदयात्पुरीततमभिप्रतिष्ठन्ते</strong> <strong>ताभि</strong>: <strong>प्रत्यवसृप्य</strong> <strong>पुरीतति</strong> <strong>शेते</strong> (बृ.४.१.१९) इति; तथा –&nbsp; <strong>यत्रैतत्पुरुष</strong>: <strong>स्वपिति</strong> <strong>नाम</strong> <strong>सता</strong> <strong>सोम्य</strong> <strong>तदा</strong> <strong>सम्पन्नो</strong> <strong>भवति</strong> (छा.६.८.१) इति। एवं नाड्य: पुरीतद् ब्रह्म च सुषुप्तिस्थानत्वेन श्रूयन्ते;</p>
<p><strong>(</strong><strong>संशयः पूर्वपक्षश्च</strong><strong>)</strong></p>
<p>किमेषां विकल्प: समुच्चयो वेति विशये निरपेक्षत्वप्रतीते: युगपदनेकस्थानवृत्त्यसम्भवाच्च विकल्प:-</p>
<p><strong>(</strong><strong>सिद्धान्तप्रदर्शनं सूत्रतः</strong><strong>)</strong></p>
<p>इति प्राप्ते उच्यते – तदभाव – इति। तदभाव: – स्वप्नाभाव: सुषुप्ति: नाडीषु पुरीतत्यात्मनि च भवति, एषां स्थानानां समुच्चय इत्यर्थ: । कुत:? तच्छ्रुते: त्रयाणां स्थानत्वश्रुते: । न च कार्यभेदेन समुच्चये सम्भवति पाक्षिकबाधगर्भविकल्पो न्याय्य: । सम्भवति च प्रासादखट्वापर्यङ्कवन्नाड्यादीनां कार्यभेद:। तत्र नाडीपुरीततौ प्रासादखट्वास्थानीयौ; ब्रह्म तु पर्यङ्कस्थानीयम्। अतो ब्रह्मैव साक्षात्सुषुप्तिस्थानम्॥७॥</p>
<p><strong>(</strong><strong>ब्रह्मणः जीवप्रबोधावधिस्थानता</strong><strong>)</strong></p>
<p><strong>३२२</strong>. <strong>अत</strong>: <strong>प्रबोधोऽस्मात्</strong> <strong>॥</strong> <strong>३</strong>–<strong>२</strong>–<strong>८</strong> <strong>॥</strong></p>
<p>यतो ब्रह्मैव साक्षात्सुषुप्तिस्थानम्, अत: अस्मात् – ब्रह्मण: एषां जीवानां प्रबोध: श्रूयमाण उपपद्यते – <strong>सत</strong> <strong>आगम्य</strong> <strong>न</strong> <strong>विदु</strong>: <strong>सत</strong> <strong>आगच्छामहे</strong> (छा.६.१०.२) इत्यादिषु ॥८॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>तदभावाधिकरणम्॥२॥</strong></p>
		</div>