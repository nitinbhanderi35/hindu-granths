<div class="elementor-widget-container">
			<p style="text-align: center;"><strong>श्रीभगवद्रामानुजविरचिते</strong> <strong>श्रीशारीररकमीमांसाभाष्ये</strong></p>
<p style="text-align: center;"><strong>तृतीयस्य साधनाध्यायस्य </strong>– <strong>द्वितीयः उभयलिङ्गपाद</strong>:</p>
<p style="text-align: center;"><strong>(</strong><strong>अधिकरणानि – 8, सूत्राणि – 40</strong><strong>)</strong></p>
<p style="text-align: center;"><strong>(</strong><strong>पादार्थः – परस्य ब्रह्मणः निरस्ताखिलदोषता समस्तकल्याणगुणाकरता च</strong><strong>)</strong></p>
<p><strong>&nbsp;</strong></p>
<p style="text-align: center;"><strong>सन्ध्याधिकरणम्</strong></p>
<p style="text-align: center;"><strong>(</strong><strong>बृहदारण्यकदहरविद्या 6-3-10</strong><strong>)</strong></p>
<p style="text-align: center;"><strong>(</strong><strong>अधिकरणार्थः – स्वप्नानां जीवानुभाव्यानां </strong><strong>)</strong></p>
<p><strong>३१५</strong>. <strong>सन्ध्ये</strong> <strong>सृष्टिराह</strong> <strong>हि</strong> <strong>॥</strong> <strong>३</strong>–<strong>२</strong>–<strong>१</strong> <strong>॥</strong> <strong>(पू)</strong></p>
<p><strong>(</strong><strong>पादसङ्गतिप्रदर्शनम्, विषयवाक्यं च</strong><strong>)</strong></p>
<p>एवं कर्मानुरूपगमनागमनजन्मादियोगेन जाग्रतो जीवस्य दु:खित्वं ख्यापितम्; इदानीमस्य स्वप्नावस्था परीक्ष्यते। स्वप्नमधिकृत्य श्रूयते – &nbsp;<strong>न</strong> <strong>तत्र</strong> <strong>रथा</strong> <strong>न</strong> <strong>रथयोगा</strong> <strong>न</strong> <strong>पन्थानो</strong>&nbsp; <strong>भवन्ति</strong>, <strong>अथ</strong> <strong>रथान्</strong> <strong>रथयोगान्</strong> <strong>पथस्सृजते</strong>, <strong>न</strong> <strong>तत्रानन्दा</strong> <strong>मुद</strong>: <strong>प्रमुदो</strong> <strong>भवन्ति</strong>, <strong>अथ</strong> <strong>आनन्दान्</strong> <strong>मुद</strong>: <strong>प्रमुद</strong>: <strong>सृजते</strong>, <strong>न</strong> <strong>तत्र</strong> <strong>वेशान्ता</strong>: <strong>पुष्किरण्य</strong>: <strong>स्रवन्त्यो</strong> <strong>भवन्ति</strong>, <strong>अथ</strong> <strong>वेशान्ता</strong>: <strong>पुष्किरण्य</strong>: <strong>स्रवन्त्यस्सृजते</strong>, <strong>स</strong> <strong>हि</strong> <strong>कर्ता</strong> (बृ.६.३.१०) इति।</p>
<p><strong>(</strong><strong>अधिकरणीयः संशयः</strong><strong>)</strong></p>
<p>तत्र संशय: – किमियं रथादिसृष्टि: जीवेनैव क्रियते; आहोस्विदीश्वरेण इति ।</p>
<p><strong>(</strong><strong>पूर्वपक्षः सयुक्तिकः</strong><strong>)</strong></p>
<p>किंयुक्तम्? सन्ध्ये सृष्टिर्जीवेनेति। कुत:? सन्ध्यं – स्वप्नस्थानमुच्यते,&nbsp; सन्ध्यं तृतीयं स्वप्नस्थानम् इति वचनात्; सा तु जीवेनैव क्रियते <strong>सृजते</strong> <strong>स</strong> <strong>हि</strong> <strong>कर्ता</strong> (बृ.६.३.१०) इत्याह हि। स्वप्नदृग्जीव एव तत्र प्रतीयते ॥१॥</p>
<p><strong>(</strong><strong>जीवस्यैव स्वाप्नार्थनिर्मातृत्वे श्रुत्यन्तरम्</strong><strong>)</strong></p>
<p><strong>३१६</strong>. <strong>निर्मातारं</strong> <strong>चैके</strong> <strong>पुत्रादयश्च</strong> <strong>॥</strong> <strong>३</strong>–<strong>२</strong>–<strong>२</strong> <strong>॥</strong></p>
<p>किञ्च – एनं जीवं स्वप्ने कामानां निर्मातारमेके शाखिनोऽधीयते&nbsp; <strong>य</strong> <strong>एषु</strong> <strong>सुप्तेषु</strong> <strong>जागर्ति</strong> <strong>कामंकामं</strong> <strong>पुरुषो</strong> <strong>निर्मिमाण</strong>: (कठ.२.५.८) इति । पुत्रादयश्च तत्र काम्यमानतया कामशब्देन निर्दिश्यन्ते, नेच्छामात्रम्; पूर्वत्र हि <strong>सर्वान्</strong> <strong>कामान्</strong> <strong>छन्दत</strong>: <strong>प्रार्थयस्व</strong> (कठ.१.१.२५)&nbsp; <strong>शतायुष</strong><strong>:</strong> <strong>पुत्रपौत्रान्</strong> <strong>वृणीष्व</strong> (कठ.१.१.२३) इति पुत्रादय एव कामा: प्रकृता: ।</p>
<p><strong>(</strong><strong>पूर्वपक्षार्थनिगमनम्</strong><strong>)</strong></p>
<p>अतो रथादीन् जीव: स्वप्ने सृजति, जीवस्य च सत्यसङ्कल्पत्वं प्रजापतिवाक्ये श्रुतम्; अत उपकरणाद्यभावेऽपि सृष्टिरुपपद्यते॥२॥</p>
<p><strong>(</strong><strong>सिद्धान्तसूत्रं सविवरणम्</strong><strong>)</strong></p>
<p>इति प्राप्तेऽभिधीयते</p>
<p><strong>३१७</strong>. <strong>मायामात्रं</strong> <strong>तु</strong> <strong>कार्त्स्न्येेनानभिव्यक्तस्वरूपत्वात्</strong> <strong>॥</strong> <strong>३</strong>–<strong>२</strong>–<strong>३</strong> <strong>॥</strong></p>
<p>तु शब्द: पक्षं व्यावर्तयति स्वप्ने रथपुष्करिण्याद्यर्थजातं मायामात्रं परमपुरुषसृष्टमित्यर्थ:। मायाशब्दो ह्याश्चर्यवाची <strong>जनकस्य</strong> <strong>कुले</strong> <strong>जाता</strong> <strong>देवमायेव</strong> <strong>निर्मिता</strong> (श्रीराम.बाल.१.२७) इत्यादिषु तथा दर्शनात्। अत्रापि &nbsp;<strong>न</strong> <strong>तत्र</strong> <strong>रथा</strong> <strong>न</strong> <strong>रथायोगा</strong> <strong>न</strong> <strong>पन्थान</strong>: – (बृ.६.३.१०) सकलेतरपुरुषानुभाव्यतया न भवन्तीत्यर्थ:,&nbsp; <strong>अथ</strong> <strong>रथान्</strong> <strong>रथयोगान्पथ</strong>: सृजते (बृ.६.३.१०) स्वप्नदृगनुभाव्यतया तत्कालमात्रावसानान् सृजत इत्याश्चर्यरूपत्वमेवाह।</p>
<p><strong>(</strong><strong>जीवे ईदृश्याः सृष्टेः अयोगः</strong><strong>)</strong></p>
<p>एवंविधाश्चर्यरूपा सृष्टिस्सत्यसङ्कल्पस्य परमपुरुषस्यैवोपपद्यते, न जीवस्य; तस्य सत्यसङ्कल्पत्वादि-युक्तस्यापि संसारदशायां कार्त्स्न्येेनानभिव्यक्तस्वरूपत्वान्न जीवस्य तथाविधाश्चर्यसृष्टिरुपपद्यते।&nbsp; <strong>कामं</strong> <strong>कामं</strong> <strong>पुरुषो</strong> <strong>निर्ममाण</strong>: (कठ.२.५.८) इति च परमपुरुषमेव निर्मातारमाह – <strong>य</strong> <strong>एषु</strong> <strong>सुप्तेषु</strong> <strong>जागर्ति</strong> (कठ.२.५.८) <strong>तदेव</strong> <strong>शुक्रं</strong> <strong>तद्ब्रह्म</strong> <strong>तदेवामृतमुच्यते।</strong> <strong>तस्मिन्लोकाश्श्रितास्सर्वे</strong> <strong>तदु</strong> <strong>नात्येति</strong> <strong>कश्चन</strong> (कठ.२.५.८) इत्युपक्रमोपसंहारयो: परमपुरुषासाधारणस्वभावप्रतीते: ।&nbsp; <strong>अथ</strong> <strong>वेशान्तान्</strong> <strong>पुष्किरण्य</strong><strong>:</strong> <strong>स्रवन्त्य</strong><strong>:</strong> <strong>सृजते</strong> <strong>स</strong> <strong>हि</strong> <strong>कर्ता</strong> (बृह.६.३.१०) इति च तया श्रुत्यैकार्थ्यात्परमपुरुषमेव कर्तारमाह ॥३॥</p>
<p><strong>(</strong><strong>जीवस्वभावगतस्य धर्मस्यापि अनाविर्भावे हेतुः</strong><strong>)</strong></p>
<p>स्वाभाविकं चेज्जीवस्यापहतपाप्मत्वादिकम्, कुतस्तन्नाभिव्यज्यत इत्यत आह –</p>
<p><strong>३१८</strong>. <strong>पराभिध्यानात्तु</strong> <strong>तिरोहितं</strong> <strong>ततो</strong> <strong>ह्यस्य</strong> <strong>बन्धविपर्ययौ</strong> <strong>॥</strong> <strong>३</strong>–<strong>२</strong>–<strong>४</strong> <strong>॥</strong> <strong>(सि)</strong></p>
<p>तुशब्दश्शङ्काव्यावृत्त्यर्थ:; पराभिध्यानात् – परमपुरुषसङ्कल्पात्, अस्य जीवस्य स्वाभाविकं रूपं तिरोहितम्; अनादिकर्मपरम्परया कृतापराधस्य ह्यस्य स्वाभाविकं कल्याणरूपं परमपुरुषस्तिरोधापयति; तत: तत्सङ्कल्पादेव हि अस्य जीवस्य बन्धमोक्षौ श्रुतौ&nbsp; <strong>यदा</strong> <strong>ह्येवैष</strong> <strong>एतस्मिन्नदृश्येऽनात्म्येऽनिरुक्तेऽनिलयनेऽभयं</strong> <strong>प्रतिष्ठां</strong> <strong>विन्दते</strong> <strong>अथ</strong> <strong>सोऽभयं</strong> <strong>गतो</strong> <strong>भवति</strong> <strong>यदा</strong> <strong>ह्येवैष</strong> <strong>एतस्मिन्नुदरमन्तरं</strong> <strong>कुरुते</strong> <strong>अथ</strong> <strong>तस्य</strong> <strong>भयं</strong> <strong>भवति</strong> (तै.आन.७.१)&nbsp; <strong>एष</strong> <strong>ह्येवानन्दयाति</strong> (तै.आन.७.२)&nbsp; <strong>भीषाऽस्माद्वात</strong>: <strong>पवते</strong> (तै.आन.८.१) इत्यादिषु ॥४॥</p>
<p><strong>(</strong><strong>तिरोधानप्रदर्शनम्</strong><strong>)</strong></p>
<p><strong>३१९</strong>. <strong>देहयोगाद्वा</strong> <strong>सोऽपि</strong> <strong>॥</strong> <strong>३</strong>–<strong>२</strong>–<strong>५</strong> <strong>॥</strong></p>
<p>सोऽपि तिरोभावो देहयोगद्वारेण वा भवति, सूक्ष्माचिच्छक्तियोगद्वारेण वा; सृष्टिकाले देहावस्थेनाचिद्वस्तुना संयोगाद्भवति, प्रलयकाले नामरूपविभागानर्हातिसूक्ष्माचिद्वस्तुयोगात्। अतोऽनभिव्यक्तस्वरूपत्वात्स्वप्ने जीवो न रथादीन् सङ्कल्पमात्रेण स्रष्टुं शक्नोति।&nbsp; <strong>तस्मिल्लोकाश्श्रितास्सर्वे</strong> <strong>तदु</strong> <strong>नात्येति</strong> <strong>कश्चन</strong> (कठ.५.८) इति सर्वेषु सुप्तेषु जागरणं सर्वलोकाश्रयत्वमित्यादयो हि परमपुरुषस्यैव सम्भवन्ति। अतो जीवानां अल्पाल्पकर्मानुगुण-फलानुभवार्थं तावन्मात्रकालावसानान् तदेकानुभाव्यानर्थानुत्पादयति॥५॥</p>
<p><strong>(</strong><strong>स्वप्नस्य शुभाद्यर्थसूचकत्वतः जीवसृष्टत्वायोगः</strong><strong>)</strong></p>
<p><strong>३२०</strong>. <strong>सूचकश्च</strong> <strong>हि</strong> <strong>श्रुतेराचक्षते</strong> <strong>च</strong>&nbsp; <strong>तद्विद</strong>: <strong>॥</strong> <strong>३</strong>–<strong>२</strong>–<strong>६</strong> <strong>॥</strong></p>
<p>इतश्च स्वाप्ना अर्था न जीवसङ्कल्पपूर्वका:; यत: स्वप्नोऽभ्युदयानभ्युदययोस्सूचक: श्रुतेरवगम्यते&nbsp; <strong>यदा</strong> <strong>कर्मसु</strong> <strong>काम्येषु</strong> <strong>स्त्रियं</strong> <strong>स्वप्नेषु</strong> <strong>पश्यति</strong> <strong>समृद्धिं</strong> <strong>तत्र</strong> <strong>जानीयात्तस्मिन्</strong> <strong>स्वप्ननिदर्शने</strong> (छा.५-२-९) इति;&nbsp; अथ स्वप्ने पुरुषं कृष्णं कृष्णदन्तं पश्यति स एनं हन्ति इत्यादेश्च। स्वप्नाध्यायविदश्च स्वप्नं शुभाशुभयोस्सूचकमाचक्षते । सूचकत्वं च स्वसङ्कल्पायत्तस्य नोपपद्यते; तथाचाशुभस्यानिष्टत्वाच्छुभस्य सूचकमेव सृष्ट्वा पश्येत्। अत: स्वप्ने सृष्टिरीश्वरेणैव कृता ॥६॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>सन्ध्याधिकरणम्॥१॥</strong></p>
		</div>