<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>पराधिकरणम्</strong> <strong>॥७॥</strong></p>
<p style="text-align: center;"><strong>(</strong><strong>अधिकरणार्थः – सर्वस्मात्परं परब्रह्मैव, न तु ततोऽपि परं किढ</strong><strong>)</strong></p>
<p><strong>३४४</strong>. <strong>परमतस्सेतून्मानसम्बन्धभेदव्यपदेशेभ्य</strong>: <strong>॥</strong> <strong>३</strong>–<strong>२</strong>–<strong>३०</strong> <strong>॥</strong></p>
<p><strong>(</strong><strong>अवान्तरसङ्गतिः</strong><strong>)</strong></p>
<p>इदानीमस्मात्परस्माज्जगन्निमित्तोपादानरूपपरमकारणात्परब्रह्मण: परमपि किञ्चित्तत्वमस्तीति कैश्चिद्धेत्वाभासैराशङ्क्य निराक्रियते, अस्योपास्यस्य निर्दोषत्वानवधिकातिशयासंख्येयकल्याणगुणाकरत्वस्थेम्ने।</p>
<p><strong>(</strong><strong>अधिकरणारम्भार्था शङ्का</strong><strong>)</strong></p>
<p>तत्रेयमाशङ्का यदिदं परं ब्रह्मोभयलिङ्गम्, एतस्मान्निखिलजगत्कारणात् परमपि किञ्चित्तत्वमस्ति । कथम्?&nbsp; अथ <strong>य</strong> <strong>आत्मा</strong> <strong>स</strong> <strong>सेतुर्विधृति</strong>: (छा.८.४.१) इत्यस्य परस्य सेतुत्वव्यपदेशात्। सेतुशब्दस्य च लोके कूलान्तरप्राप्तिहेतौ प्रसिद्धेरितोऽन्यदनेन प्राप्तव्यमस्तीति गम्यते। तथा&nbsp; एतं सेतुं तीर्त्वाऽन्धस्सन्ननन्धो भवति (छा.८.४.२) इति तरितव्यता चास्याभिधीयते, अतश्चान्यत्प्राप्यमस्ति। उन्मानव्यपदेशाच्च उन्मितं – परिमितं इदं परं ब्रह्म,&nbsp; <strong>चतुष्पाद्ब्रह्म</strong> (छा.३.१८.२)&nbsp; <strong>षोडशकलम्</strong> (प्रश्न.६.१) इत्युन्मानव्यपदेशात्। स चायमुन्मानव्यपदेशस्तेन सेतुना प्राप्यस्यानुन्मितस्यास्तितां द्योतयति। तथा सम्बन्धव्यपदेशश्च सेतुसेतुमतो: प्रापकत्वप्राप्यत्वलक्षणो दृश्यते,&nbsp; <strong>अमृतस्य</strong> <strong>परं</strong> <strong>सेतुं</strong> <strong>दग्धेन्धनमिवानलम्</strong> (श्वे.६.१९)&nbsp; <strong>अमृतस्यैष</strong> <strong>सेतु</strong>: (मु.२.२.५) इति। अतश्च परात्परमस्ति । भेदेन च परात्परं व्यपदिश्यते,&nbsp; परात्परं पुरुषमुपैति (मु.३.२.८)&nbsp; <strong>परात्परं</strong> <strong>यन्महतो</strong> <strong>महान्तम्</strong> (तै.नारा.१.५) इति च । तथा <strong>तेनेदं</strong> <strong>पूर्णं</strong> <strong>पुरुषेण</strong> <strong>सर्वम्</strong> (श्वे.३.९)&nbsp; <strong>ततो</strong> <strong>यदुत्तरतरं</strong> <strong>तदरूपमनामयम्</strong> (श्वे.३.१०) इति । अत एभ्यो हेतुभ्य: परस्माद्ब्रह्मण: परमपि किञ्चिदस्तीति गम्यत इति ॥३०॥</p>
<p><strong>(</strong><strong>सिद्धान्तारम्भः सेतुव्यपदेशोपपादनं च</strong><strong>)</strong></p>
<p>एवं प्राप्तेऽभिधीयते</p>
<p><strong>३४५</strong>. <strong>सामान्यात्तु</strong> <strong>॥</strong> <strong>३</strong>–<strong>२</strong>–<strong>३१</strong> <strong>॥</strong></p>
<p>तुशब्द: पक्षं व्यावर्तयति; यत्तावदुक्तं सेतुव्यपदेशात्परात्परमस्तीति; तन्नोपपद्यते। न ह्ययमत्र किञ्चित्प्राप्यं प्रति सेतुरुच्यते<strong>,</strong><strong>&nbsp; </strong><strong>एषां</strong> <strong>लोकानामसम्भेदाय</strong> (छा.८.४.१,२) इति सेतुसामान्येन सर्वलोकासङ्करकरत्वश्रुते: । सिनोति-बध्नाति स्वस्मिन्सर्वं&nbsp; चिदचिद्वस्तुजातमसङ्कीर्णमिति सेतुः उच्यते। <strong>एतं</strong> <strong>सेतुं</strong> <strong>तीत्वा</strong> (छा.८.४.१,२) इति तरतिश्च प्राप्तिवचन: । यथा वेदान्तं तरति इति ॥३१॥</p>
<p><strong>(</strong><strong>उन्मानव्यपदेशस्य उपासनानुकूल्यार्थता</strong><strong>)</strong></p>
<p><strong>३४६</strong>. <strong>बुद्ध्यर्थ</strong>: <strong>पादवत्</strong> <strong>॥</strong> <strong>३</strong>–<strong>२</strong>–<strong>३२</strong> <strong>॥</strong></p>
<p><strong>योऽयं</strong><strong>&nbsp; </strong><strong>चतुष्पाद्ब्रह्म</strong> (छा.३.१८.२)&nbsp; <strong>षोडशकलम्</strong> (प्रश्न.६.१) <strong>पादोऽस्यविश्वा</strong> <strong>भूतानि</strong> (पु.सू) इत्युन्मानव्यपदेश:; स बुद्ध्यर्थ<strong>:</strong> – उपासनार्थ:,&nbsp; <strong>सत्यं</strong> <strong>ज्ञानमनन्तं</strong> <strong>ब्रह्म</strong> (तै.आन.१.१) इत्यादिभिर्जगत्कारणस्य ब्रह्मणोऽपरिच्छिन्नत्वावगमात्स्वत उन्मितत्वासम्भवात् । जगत्कारणत्वं हि तस्यैव श्रूयते&nbsp; <strong>तस्माद्वा</strong> <strong>एतस्मादात्मन</strong> <strong>आकाशस्सम्भूत</strong>: (तै.आन.१.२) <strong>सोऽकामयत</strong> <strong>बहु</strong> <strong>स्यां</strong> <strong>प्रजायेयेति</strong> (तै.आन.६.२) इति। अतो <strong>यथा</strong><strong>&nbsp; </strong><strong>वाक्पाद</strong><strong>:</strong> <strong>प्राण</strong><strong>:</strong> <strong>पाद</strong><strong>:</strong> <strong>चक्षु</strong><strong>:</strong> <strong>पादो</strong> <strong>मन</strong><strong>:</strong> <strong>पाद</strong><strong>:</strong> (छा.३.१८.२) इत्यादिना ब्रह्मणो वागादिपादव्यपदेश उपासनार्थ: एवमयमपि॥३२॥</p>
<p><strong>(</strong><strong>अनुन्मितस्य उन्मितत्वानुसन्धानसाङ्गत्यम्</strong><strong>)</strong></p>
<p>स्वयमनुन्मितस्य कथमुपासनार्थतयाऽप्युन्मानसम्भव: – तत्राह</p>
<p><strong>३४७</strong>. <strong>स्थानविशेषात्प्रकाशादिवत्</strong> <strong>॥</strong> <strong>३</strong>–<strong>२</strong>–<strong>३३</strong> <strong>॥</strong></p>
<p>प्रतिपन्नवागादिस्थानविशेषरूपोपाधिभेदात्तत्सम्बन्धितयोन्मितत्वानुसन्धानं सम्भवति; यथा प्रकाशाकाशादेर्विततस्य वातायनघटादिस्थानभेदै: परिच्छिद्यानुसन्धानसम्भव इत्यर्थ:॥३३॥</p>
<p><strong>(</strong><strong>ब्रह्मण्येकस्मिन्नेव प्राप्यप्रापकभावोपपत्त्या अन्यस्य परात्परस्यासिद्धिः</strong><strong>)</strong></p>
<p><strong>३४८</strong>. <strong>उपपत्तेश्च</strong> <strong>॥</strong> <strong>३</strong>–<strong>२</strong>–<strong>३४</strong> <strong>॥</strong></p>
<p>यदुक्तम् – <strong>अमृतस्यैष</strong> <strong>सेतु</strong>: (मु.२.२.५) इति प्राप्यप्रापकसम्बन्धव्यपदेशात् प्रापकात्परं प्राप्यमस्तीति; तन्न, प्राप्यस्य परमपुरुषस्य स्वप्राप्तौ स्वस्यैवोपायत्वोपपत्ते:।&nbsp; <strong>नायमात्मा</strong> <strong>प्रवचनेन</strong> <strong>लभ्यो</strong> <strong>न</strong> <strong>मेधया</strong> <strong>न</strong> <strong>बहुना</strong> <strong>श्रुतेन</strong> <strong>।</strong> <strong>यमैवेष</strong> <strong>वृणुते</strong> <strong>तेन</strong> <strong>लभ्य</strong>: <strong>तस्यैष</strong> <strong>आत्मा</strong> <strong>विवृणुते</strong> <strong>तनूं</strong> <strong>स्वाम्</strong> (मु.३.२.३) इत्यनन्योपायत्वश्रवणात्॥३५॥</p>
<p><strong>(</strong><strong>श्रुतित एव परस्यान्यस्य निषेधात् परान्तरासिद्धिः</strong><strong>)</strong></p>
<p><strong>३४९</strong>. <strong>तथाऽन्यप्रतिषेधात्</strong> <strong>॥</strong> <strong>३</strong>–<strong>२</strong>–<strong>३५</strong> <strong>॥</strong></p>
<p>यत्पुनरुक्तं –&nbsp; <strong>ततो</strong> <strong>यदुत्तरतरम्</strong> (श्वे.३.अ.१०)&nbsp; <strong>परात्परं</strong> <strong>पुरुषम्</strong> (मु.३.२.८)&nbsp; <strong>अक्षरात्परत</strong>: <strong>पर</strong>: (मु.२.१.२) इत्यादिभेदव्यपदेशात्परात्परमस्तीति – तन्नोपपद्यते, तत्रैव ततोऽन्यस्य परस्य प्रतिषेधात्,&nbsp; <strong>यस्मात्परं</strong> <strong>नापरमस्ति</strong> <strong>किञ्चिद्यस्मान्नाणीयो</strong> <strong>न</strong> <strong>ज्यायोऽस्ति</strong> <strong>कश्चित्</strong> (श्वे.३.९) इति। यस्मादपरं परं नास्ति किञ्चित् – न केनापि प्रकारेण परमस्तीत्यर्थ: ।&nbsp; तथाऽन्यत्रापि&nbsp; <strong>न</strong> <strong>ह्येतस्मादिति</strong> <strong>नेत्यन्यत्परमस्ति</strong> (बृह.४.३.६) इति – इति नेति निर्दिष्टादेतस्माद्ब्रह्मणोऽन्यत्परं न ह्यस्तीत्यर्थ:। तथा&nbsp; <strong>न</strong> <strong>तस्येशे</strong> <strong>कश्चन</strong> <strong>तस्य</strong> <strong>नाम</strong> <strong>महद्यश</strong>: (तै.नारा.१.९) इति। तद्धि जगदुपादानकारणतयाऽनन्तरमुक्तं&nbsp; <strong>सर्वे</strong> <strong>निमेषा</strong> <strong>जज्ञिरे</strong> <strong>विद्युत</strong>: <strong>पुरुषादधि</strong> (तै.नारा.१.८)&nbsp; <strong>स</strong> <strong>आप</strong>: <strong>प्रदुघे</strong> <strong>उभे</strong> <strong>इमे</strong> (तै.ना.१.९) इत्यादिना।&nbsp; <strong>अद्भ्यस्सम्भूतो</strong> <strong>हिरण्यगर्भ</strong> <strong>इत्यष्टौ</strong> (तै.नारा.१.११) इति च जगत्कारणं पुरुषमेनं प्रत्यभिज्ञापयति।</p>
<p><strong>(</strong><strong>ततो यदुत्तरेति श्रुतिवाक्यस्य उचितार्थवर्णनाय शङ्का-तत्परिहारौ</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>ततो</strong> <strong>यदुत्तरतरम्</strong> (श्वे.३.१०) इति किमुच्यत इति चेत् – पूर्वत्र&nbsp; वेदाहमेतं पुरुषं महान्तमादित्यवर्णं तमस<strong>:</strong> परस्तात् । <strong>तमेव</strong> <strong>विदित्वाऽतिमृत्युमेति</strong> <strong>नान्य</strong>: <strong>पन्था</strong> <strong>विद्यतेऽयनाय</strong> (श्वे.३.८.९) इति परस्य ब्रह्मणो महापुरुषस्य वेदनमेवामृतत्वसाधनम्, नान्योऽमृतत्वस्य पन्था इत्युपदिश्य तदुपपादनाय&nbsp; <strong>यस्मात्परं</strong> <strong>नापरमस्ति</strong> <strong>किञ्चिद्यस्मान्नाणीयो</strong> <strong>न</strong> <strong>ज्यायोऽस्ति</strong> <strong>कश्चित्।</strong>&nbsp; <strong>वृक्ष</strong> <strong>इव</strong> <strong>स्तब्घो</strong> <strong>दिवि</strong> <strong>तिष्ठत्येकस्तेनेदं</strong> <strong>पूर्णं</strong> <strong>पुरुषेण</strong> <strong>सर्वम्</strong> (श्वे.३.८.९) इति पुरुषस्य परत्वं, तद्व्यतिरिक्तस्य परत्वासम्भवञ्च प्रतिपाद्य&nbsp; <strong>ततो</strong> <strong>युदत्तरतरं</strong> <strong>तदरूपमनामयम्</strong>&nbsp; <strong>य</strong> <strong>एतद्विदुरमृतास्ते</strong> <strong>भवन्त्यथेतरे</strong> <strong>दु</strong>:<strong>खमेवापियन्ति</strong> (श्वे.३.१०) इति पूर्वोक्तमर्थं हेतुतो निगमयति – यदुत्तरतरं पुरुषतत्त्वम्, तदेवारूपमनामयं यत:, ततो य एतत्पुरुषतत्त्वं विदु:, त एवामृता&nbsp; भवन्ति, अथेतरे दु:खमेवापियन्ति इति। अन्यथोपक्रमविरोधोऽनन्तरोक्तिविरोधश्च।&nbsp; <strong>परात्परं</strong> <strong>पुरुषमुपैति</strong> <strong>दिव्यम्</strong> (मु.३.२.८) इति पूर्वत्र&nbsp; <strong>अक्षरात्परत</strong>:<strong>पर</strong>: (मु.२.१.२) इति अक्षरात् अव्याकृतात् य: पर: – समष्टिपुरुष:; तस्मात्परो योऽदृश्यत्वादिगुणकस्सर्वज्ञ: परमपुरुष:, स एवेहापि&nbsp; परात्पर: इति समष्टिपुरुषात्परत्वेनोच्यते॥३५॥</p>
<p><strong>(</strong><strong>जगत्कारणात्परस्यान्यस्याभावे प्रमाणस्पष्टीकरणम्</strong><strong>)</strong></p>
<p><strong>३५०</strong>. <strong>अनेन</strong> <strong>सर्वगतत्वमायामशब्दादिभ्य</strong>: <strong>॥</strong> <strong>३</strong>–<strong>२</strong>–<strong>३६</strong> <strong>॥</strong></p>
<p>अनेन – ब्रह्मणा, सर्वगतत्वम् – सर्वस्य जगतो व्यप्तत्वम्, आयामशब्दादिभ्य: सर्वव्याप्तिवाचिशब्देभ्योऽवगम्यमानमस्मात्परं नास्तीत्यवगमयति । आयामशब्दस्तावत्&nbsp; <strong>तेनेदं</strong> <strong>पूर्णं</strong> <strong>पुरुषेण</strong> <strong>सर्वम्</strong> (श्वे.३.९)&nbsp; <strong>यच्च</strong> <strong>किञ्चिज्जगत्यस्मिन्</strong> <strong>दृश्यते</strong> <strong>श्रूयतेऽपि</strong> <strong>वा॥</strong> <strong>अन्तर्बहिश्च</strong> <strong>तत्सर्वं</strong> <strong>व्याप्य</strong> <strong>नारायण</strong>: <strong>स्थित</strong>: (पु.सू) <strong>नित्यं</strong> <strong>विभुं</strong> <strong>सर्वगतं</strong> <strong>सुसूक्ष्मं</strong> <strong>यद्भूतयोर्नि</strong> <strong>परिपश्यन्ति</strong> <strong>धीरा</strong>: (मु.१.१.६)। आदिशब्दात्&nbsp; <strong>ब्रह्मैवेदं</strong> <strong>सर्वम्</strong> (बृ.४-५-१)&nbsp; <strong>आत्मैवेदं</strong> <strong>सर्वम्</strong> (छां.८.२५.२) इत्यादयो गृह्यन्ते। अत इदं परं ब्रह्मैव सर्वस्मात्परम् ॥३६॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>पराधिकरणम्॥</strong> <strong>७॥</strong></p>
		</div>