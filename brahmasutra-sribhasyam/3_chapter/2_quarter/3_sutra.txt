<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>कर्मानुस्मृतिशब्दविध्यधिकरणम्॥३॥</strong></p>
<p style="text-align: center;"><strong>(</strong><strong>अधिकरणार्थः – जाग्रदवस्थातः सुषुप्तिदशां प्राप्त एव जीवः प्रबुध्यते, नान्यः</strong><strong>)</strong></p>
<p><strong>३२३</strong>. <strong>स</strong> <strong>एव</strong> <strong>तु</strong> <strong>कर्मानुस्मृतिशब्दविधिभ्य</strong>: <strong>॥</strong> <strong>३</strong>–<strong>२</strong>–<strong>९</strong> <strong>॥</strong></p>
<p><strong>(</strong><strong>प्रकृताधिकरणीयः संशयः पूर्वपक्षश्च</strong><strong>) </strong></p>
<p>किं सुषुप्त एव प्रबोध समये उत्तिष्ठति, उतान्य इति संशये अस्य सकलोपाधिविनिर्मुक्तस्य ब्रह्मणि सम्पन्नस्य मुक्तादविलक्षणत्वेन प्राचीनशरीरेन्द्रियादिसम्बन्धाभावादन्य: – इति प्राप्ते</p>
<p><strong>&nbsp;(</strong><strong>सिद्धान्तार्थः सूत्रतः</strong><strong>)</strong></p>
<p>उच्यते – स एव तु इति। तुशब्द: पक्षं व्यावर्तयति; स एवोत्तिष्ठति; कुत:? कर्मानुस्मृतिशब्दविधिभ्य<strong>:</strong>। कर्म तावत् – सुषुप्तेन पूर्वकृतं पुण्यपापरूपं तत्त्वज्ञानात्प्राक् तेनैव भोक्तव्यम्। अनुस्मृतिरपि य एवाहं सुप्त:, स एव प्रबुद्धोऽस्मीति। शब्दोऽपि सुषुप्तप्रबुद्धस्स एवेति दर्शयति –&nbsp; <strong>त</strong> <strong>इह</strong> <strong>व्याघ्रो</strong> <strong>वा</strong> <strong>सिंहो</strong> <strong>वा</strong> <strong>वृको</strong> <strong>वा</strong> <strong>वराहो</strong> <strong>वा</strong> <strong>कीटो</strong> <strong>वा</strong> <strong>पतङ्गो</strong> <strong>वा</strong> <strong>दंशो</strong> <strong>वा</strong> <strong>मशको</strong> <strong>वा</strong> <strong>यद्यद्भवन्ति</strong> <strong>तदाभवन्ति</strong> (छा.६.१०.२) इति। विधयश्च मोक्षार्थास्सुषुप्तस्य मुक्तत्वेऽनर्थकास्स्यु:। नचासौ सर्वोपाधिविनिर्मुक्त आविर्भूतस्वरूप: – <strong>तद्यत्रैतत्सुषुप्त</strong>: (छा.८.११.२) इति सुषुप्तं प्रकृत्य&nbsp; <strong>नाहं</strong> <strong>खल्वयमेवं</strong> <strong>सम्प्रत्यात्मानं</strong> <strong>जानात्ययमहमस्मीति</strong> <strong>नो</strong> <strong>एवेमानि</strong> <strong>भूतानि</strong> <strong>विनाशमेवापीतो</strong> <strong>भवति</strong> <strong>नाहमत्र</strong> <strong>भोग्यं</strong> <strong>पश्यामि</strong> (छा.८.११.२) इति वचनात् । मुक्तस्य च <strong>परं</strong> <strong>ज्योतिरुसम्पद्य</strong> <strong>स्वेन</strong> <strong>रूपेणाभिनिष्पद्यते</strong> (छा.८.३.४)&nbsp; <strong>स</strong> <strong>तत्र</strong> <strong>पर्येति</strong> <strong>जक्षत्क्रीडन्नममांण</strong>: (छा.८.१२.३) <strong>स</strong> <strong>स्वराड्भवति</strong> <strong>तस्य</strong> <strong>सर्वेषु</strong> <strong>लोकेषु</strong> <strong>कामचारो</strong> <strong>भवति</strong> (छा.७-२५-२) <strong>सर्वं</strong> <strong>हि</strong> <strong>पश्य</strong>: <strong>पश्यति</strong> <strong>सर्वमाप्नोति</strong> <strong>सर्वश</strong>: (छा.७.२६.२) इति सर्वज्ञत्वादि श्रूयते। अतस्सुषुप्तस्संसरन्नेव आयस्तसर्वकरणो ज्ञानभोगाद्यशक्तो विश्रमस्थानं परमात्मानमुपसम्पद्याश्वस्त: पुनर्भोगायोत्तिष्ठति॥९॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>कर्मानुस्मृतिशब्दविध्यधिकरणम्॥३॥</strong></p>
		</div>