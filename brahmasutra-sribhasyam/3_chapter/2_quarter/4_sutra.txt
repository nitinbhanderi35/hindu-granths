<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>मुग्धाधिकरणम्</strong> <strong>॥४॥</strong></p>
<p style="text-align: center;"><strong>(</strong><strong>अधिकरणार्थः – देहिनो मूर्च्छावस्थास्वरूपनिर्णयः</strong><strong>)</strong></p>
<p><strong>३२४</strong>. <strong>मुग्धेऽर्धसम्पत्ति</strong>: <strong>परिशेषात्</strong> <strong>॥</strong> <strong>३</strong>–<strong>२</strong>–<strong>१०</strong> <strong>॥</strong></p>
<p>मुग्धमधिकृत्य चिन्त्यते; किमियं मूर्च्छा सुषुप्त्यादिष्वन्यतमावस्था, उतावस्थान्तरमिति विशये सुषुप्त्यादीनामन्यतमावस्थायामेव मूर्च्छाप्रसिद्ध्युपत्ते: अवस्थान्तर-कल्पने प्रमाणाभावादन्यतमावस्था –</p>
<p><strong>(</strong><strong>सूत्रार्थवर्णनपूर्वकं सिद्धान्तः</strong><strong>)</strong></p>
<p>इति प्राप्ते उच्यते – मुग्धेऽर्धसम्पत्ति<strong>:</strong> इति। मुग्धे पुरुषे या तस्यावस्था, सा मरणायार्धसम्पत्ति:। कुत:? परिशेषात् – न तावत्स्वप्नजागरौ, ज्ञानाभावात्; निमित्तवैरूप्यादाकारवैरूप्याच्च न सुषुप्तिमरणे। निमित्तं हि मूर्च्छाया&nbsp; अभिघातादि:। पारिशेष्यान्मरणायार्धसम्पत्तिर्मूर्छा । मरणं हि सर्वप्राणदेहसम्बन्धोपरति:; सूक्ष्मप्राणदेहसम्बन्धावस्थितिर्मूर्छा॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>मुग्धाधिकरणम्॥</strong> <strong>४॥</strong></p>
		</div>