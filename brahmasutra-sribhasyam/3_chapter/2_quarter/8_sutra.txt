<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>फलाधिकरणम्</strong> <strong>॥</strong> <strong>९</strong> <strong>॥</strong></p>
<p style="text-align: center;"><strong>(</strong><strong>अधिकरणार्थः – फलप्रदत्वम्, उपासनप्रीतस्य परमात्मन एव, न केवलस्योपासनस्य</strong><strong>)</strong></p>
<p><strong>३५१</strong>. <strong>फलमत</strong> <strong>उपपत्ते</strong>: <strong>॥</strong> <strong>३</strong>–<strong>२</strong>–<strong>३७</strong> <strong>॥</strong></p>
<p><strong>(</strong><strong>अवान्तरसङ्गत्यर्थमनुवादः</strong><strong>)</strong></p>
<p>उक्तमुपासिसिषोपजननार्थं जीवस्य सर्वावस्थासु सदोषत्वं, प्राप्यस्य च परमपुरुषस्य निर्दोषत्वं, कल्याणगुणाकरत्वं सर्वस्मात्परत्वञ्च; अत: परमुपासनं विवक्षन्नुपासीनानां परस्मादेवास्मात्पुरुषात्तत्प्राप्ति-रूपमपवर्गाख्यं फलिमिति सम्प्रति ब्रूते।</p>
<p>तुल्यन्यायतया शास्त्रीयमैहिकामुष्मिकमपि फलम्, अत एव परस्मात्पुरुषाद्भवतीति सामान्येन <strong>&nbsp;</strong>फलमत<strong>:</strong> इत्युच्यते।</p>
<p><strong>(</strong><strong>ईश्वरस्यैव फलप्रदत्वस्योपपन्नत्वम्</strong><strong>)</strong></p>
<p>कुत एतत्? उपपत्ते<strong>:</strong> – स एव हि सर्वज्ञस्सर्वशक्तिर्महोदारो यागदानहोमादिभिरुपासनेन चाराधित: ऐहिकामुष्मिकभोगजातं स्वस्वरूपावाप्तिरूपमपवर्गं च दातुमीष्टे; नह्यचेतनं कर्म क्षणध्वंसिकालान्तरभाविफलसाधनं&nbsp; भवितुमर्हाति ॥३७॥</p>
<p><strong>(</strong><strong>भगवतो भोगापवर्गदत्वस्य उपपन्नत्वम्</strong><strong>)</strong></p>
<p><strong>३५२</strong>. <strong>श्रुतत्वाच्च</strong> <strong>॥</strong> <strong>३</strong>–<strong>२</strong>–<strong>३८॥</strong></p>
<p><strong>स</strong> <strong>वा</strong> <strong>एष</strong> <strong>महानज</strong> <strong>आत्माऽन्नादो</strong> <strong>वसुदान</strong>: (बृ.६-४-२४) <strong>एष</strong> <strong>ह्येवानन्दयाति</strong> (तै.आनं.७-२) इति भोगापवर्गरूपं फलमयमेव ददातीति हि श्रूयते ॥३८॥</p>
<p><strong>(</strong><strong>एतदुपरि जैमिनिमतेन पूर्वपक्षः</strong><strong>)</strong></p>
<p>सम्प्रति पूर्वपक्षमाह</p>
<p><strong>३५३</strong>. <strong>धर्मं</strong> <strong>जैमिनिरत</strong> <strong>एव</strong> <strong>॥</strong> <strong>३</strong>–<strong>२</strong>–<strong>३९</strong> <strong>॥</strong></p>
<p>अत एव – उपपत्ते:, शास्त्राच्च यागदानहोमोपासनरूपधर्ममेव फलप्रदं जैमिनिराचार्यो मन्यते। लोके हि कृष्यादिकर्म, दानादिकं च कर्म साक्षाद्वा, परम्परया वा स्वयमेव फलसाधनं दृष्टम्; एवं वेदेऽपि यागदानहोमादीनां साक्षात्फलसाधनत्वाभावेऽपि परम्परया अपूर्वद्वारेण फलसाधनत्वमुपपद्यते।</p>
<p>तथा&nbsp; <strong>यजेत</strong> <strong>स्वर्गकाम</strong>: (यजु.२.५.५) इत्यादिशास्त्रमपि&nbsp; सिषाधयिषितस्वर्गस्य कर्तव्यतया यागाद्यभिदधदन्यथानुपपत्त्या अपूर्वद्वारेण फलसाधनत्वमवगमयति॥३९॥</p>
<p><strong>(</strong><strong>बादरायणमतेन सिद्धान्तकथनम्</strong><strong>)</strong></p>
<p><strong>३५४</strong>. <strong>पूर्वं</strong> <strong>तु</strong> <strong>बादरायणो</strong> <strong>हेतुव्यपदेशात्</strong> <strong>॥</strong> <strong>३</strong>–<strong>२</strong>–<strong>४०</strong> <strong>॥</strong></p>
<p>तु शब्द: पक्षव्यावृत्त्यर्थ:; पूर्वोक्तं परमपुरुषस्यैव फलप्रदत्वं भगवान्बादरायणो मन्यते। कुत:? हेतुव्यपदेशात् – <strong>यज्</strong> <strong>देवपूजायाम्</strong> (धातु. भ्वादि) इति देवताराधनभूतयागाद्याराध्यभूताग्नि-वाय्वादिदेवतानामेव तत्तत्फलहेतुतया तस्मिंस्तस्मिन्नपि वाक्ये व्यपदेशात्।&nbsp; <strong>वायव्यं</strong> <strong>श्वेतमालभेत</strong> <strong>भूतिकामो</strong> <strong>वायुर्वै</strong> <strong>क्षेपिष्ठा</strong> <strong>देवता</strong> <strong>वायुमेव</strong> <strong>स्वेन</strong> <strong>भागधेयेनोपधावति</strong> <strong>स</strong> <strong>एवैनं</strong> <strong>भूतिं</strong> <strong>गमयति</strong> (यजु.२.कां.१.१) इत्यादिषु कामिनस्सिषाधयिषितफलसाधनत्वप्रकारोपदेशोऽपि विध्यपेक्षित एवेति नातत्परत्वशङ्का युक्ता। एवमपेक्षितेऽपि फलसाधनत्वप्रकारे शब्दादेवावगते सति तत्परित्यागमश्रुतापूर्वादि- परिकल्पनं च प्रामाणिका न सहन्ते ।</p>
<p><strong>(</strong><strong>कल्प्यापूर्ववादस्येव वाच्यापूर्ववादस्यापि अप्रामाणिकता</strong><strong>)</strong></p>
<p>लिङ्गादयोऽपि देवताराधनभूतयागादे: प्रकृत्यर्थस्य कर्तृव्यापारसाध्यतां व्युत्पत्तिसिद्धां शब्दानुशासनानुमतामभिदधति; नान्यदलौकिकमिति प्रागेवोक्तम्। तदेवं&nbsp; वायुर्वै क्षेपिष्ठा देवता (यजु.२.कां.१.१) इत्यादिशब्दाद्वाय्वादीनां फलप्रदत्वमवगम्यते । वाय्वाद्यात्मना च परमपुरुष एवाराध्यतया फलप्रदायित्वेन चावतिष्ठत इति श्रूयते&nbsp; <strong>इष्टापूर्तं</strong> <strong>बहुधा</strong> <strong>जातं</strong> <strong>जायमानं</strong> <strong>विश्वं</strong> <strong>बिभर्ति</strong> <strong>भुवनस्य</strong> <strong>नाभि</strong>:<strong>।</strong> <strong>तदेवाग्निस्तद्वायुस्तत्सूर्यस्तदु</strong> <strong>चन्द्रमा</strong>: (तै.ना.१.६) इति। अन्तर्यामिब्राह्मणे च&nbsp; <strong>यो</strong> <strong>वायौ</strong> <strong>तिष्ठन्यस्य</strong> <strong>वायुश्शरीरम्</strong> (बृ.५.७.७)&nbsp; <strong>योऽग्नौ</strong> <strong>तिष्ठन्</strong> (बृ.५.७.५)&nbsp; <strong>य</strong> <strong>आदित्ये</strong> <strong>तिष्ठन्</strong> (बृह.५.७९) इत्यादि श्रूयते । स्मर्यते च&nbsp; <strong>यो</strong> <strong>यो</strong> <strong>यां</strong> <strong>यां</strong> <strong>तनुं</strong> <strong>भक्त</strong>: <strong>श्रद्धयाऽर्चितुमिच्छति।</strong> <strong>तस्य</strong> <strong>तस्याचलां</strong> <strong>श्रद्धां</strong> <strong>तामेव</strong> <strong>विदधाम्यहम्॥</strong> <strong>स</strong> <strong>तया</strong> <strong>श्रद्धया</strong> <strong>युक्तस्तस्याराधनमीहते।</strong> <strong>लभते</strong> <strong>च</strong> <strong>तत</strong>: <strong>कामान्</strong> <strong>मयैव</strong> <strong>विहितान्</strong> <strong>हि</strong> <strong>तान्</strong> (भ.गी.७.२१,२२,२३) इति, अहं हि सर्वयज्ञानां भोक्ता च प्रभुरेव च (भ.गी.९.२४) इति। प्रभुरिति फलप्रदायीत्यर्थ:।&nbsp; <strong>देवान्</strong> <strong>देवयजो</strong> <strong>यान्ति</strong> <strong>मद्भक्ता</strong> <strong>यान्ति</strong> <strong>मामपि</strong> (भ.गी.७.२३)&nbsp; यान्ति मद्याजिनोऽपि माम् (गी.९.२५) इति च &nbsp;॥</p>
<p><strong>(</strong><strong>उक्तस्यार्थस्य लोकादृष्टानुगुण्यम्</strong><strong>)</strong></p>
<p>लोके च कृष्यादिभिर्विचित्ररूपान् द्रव्यविशेषान् सम्पाद्य तै: राजानं भृत्यद्वारेण साक्षाद्वाऽर्चयन्ति;&nbsp; अर्चितश्च राजा तत्तदर्चनानुगुणं फलं प्रयच्छन् दृश्यते। वेदान्तास्त्वतिपतित-सकलेतरप्रमाणसम्भावनाभूमिं निरस्तसमस्ताविद्यादिदोषगन्धं स्वाभाविकानवधिकातिशयापरिमित- उदारगुणसागरं पुरुषोत्तमं प्रतिपाद्य, तदाराधनरूपाणि च यागदानहोमात्मकानि, स्तुतिनमस्कार-कीर्तनार्चनध्यानानि च तदाराधनानि, आराधि-तात्परस्मात्पुरुषाद्भोगापवर्गरूपं फलं च, वदन्तीति सर्वं समञ्जसम् ॥ ४०॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>फलाधिकरणम्॥</strong> <strong>८॥</strong></p>
<p style="text-align: center;"><strong>इति</strong> <strong>श्रीभगवद्रामानुजविरचिते</strong> <strong>शारीरकमीमांसाभाष्ये</strong> <strong>तृतीयाध्याये</strong> <strong>द्वितीय</strong>: <strong>पाद</strong>:<strong>॥२॥</strong></p>
		</div>