<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>उभयलिङ्गाधिकरणम्॥५॥</strong></p>
<p style="text-align: center;"><strong>(</strong><strong>अधिकरणार्थः – सर्वत्र व्याप्तिमत्यपि ब्रह्मणि निखिलहेयप्रत्यनीकता समस्तकल्याणगुणाकरता च</strong><strong>)</strong></p>
<p><strong>(</strong><strong>सङ्गतिप्रदर्शनम्</strong><strong>)</strong></p>
<p><strong>३२५</strong>. <strong>न</strong> <strong>स्थानतोऽपि</strong> <strong>परस्योभयलिङ्गं</strong> <strong>सर्वत्र</strong> <strong>हि</strong> <strong>॥</strong> <strong>३</strong>–<strong>२</strong>–<strong>११</strong> <strong>॥</strong></p>
<p><strong>(</strong><strong>संशयप्रतिपादनम्</strong><strong>)</strong></p>
<p>दोषदर्शनाद्वैराग्योदयाय जीवस्यावस्थाविशेषा निरूपिता:; इदानीं ब्रह्मप्राप्तितृष्णाजननाय प्राप्यस्य ब्रह्मणो निर्दोषत्वकल्याणगुणात्मकत्वप्रतिपादनायारभते।</p>
<p><strong>(</strong><strong>पूर्वपक्षः</strong><strong>)</strong></p>
<p>तत्र जागरस्वप्नसुषुप्तिमुग्ध्युत्क्रान्तिषु स्थानेषु तत्तत्स्थानप्रयुक्ता जीवस्य ये दोषा: ते तदन्तर्यामिण: परस्य ब्रह्मणोऽपि तत्र तत्रावस्थितस्य सन्ति, नेति विचार्यते।</p>
<p><strong>(</strong><strong>अधिकरणद्वयार्थनिगमनम्</strong><strong>)</strong></p>
<p>किं युक्तम्? सन्तीति।</p>
<p>कुत:? तत्तदवस्थशरीरेऽवस्थानात्।</p>
<p><strong>(</strong><strong>शङ्कितस्य दोषसम्बन्धस्य अयोगाक्षेप-परिहारौ</strong><strong>)</strong></p>
<p>ननु&nbsp; <strong>सम्भोगप्राप्तिरिति</strong> <strong>चेन्न</strong> <strong>वैशेष्यात्</strong> (शारी.१.२.८) <strong>स्थित्यदनाभ्यां</strong> <strong>च</strong> (शारी.१.३.६) इत्यादिषु परस्याकर्मवश्यत्वेन दोषाभाव उक्त:, तत्कथमकर्मवश्यस्य परस्य ब्रह्मणस्तत्तत्स्थानसम्बन्धाद्दोष उच्यते; इत्थमुच्यते – कर्माण्यपि देहसम्बन्धमापादयन्त्यपुरुषार्थजननानि&nbsp; भवन्ति – इति&nbsp; <strong>देहयोगाद्वा</strong> (शारी.३.२.५) इत्यत्रोक्तम्; तच्च देहसम्बन्धस्यापुरुषार्थत्वेन भवति; इतरथा कर्माण्येव दु:खं जनयिष्यन्ति; किं देहसम्बन्धेन; अतोऽकर्मवश्यत्वे सत्यपि नानाविधाशुचिदेहसम्बन्धोऽपुरुषार्थ एव; अतस्तन्नियमनार्थं स्वेच्छया तत्प्रवेशेऽप्यपुरुषार्थसम्बन्धोऽवर्जनीय:; पूयशोणितादिमज्जनं हि स्वेच्छाकारितमप्यपुरुषार्थ एव ।</p>
<p><strong>(</strong><strong>पूर्वपक्षार्थनिगमनम्</strong><strong>)</strong></p>
<p>अतो यद्यपि जगदेककारणं सर्वज्ञत्वादिकल्याणगुणाकरं च ब्रह्म, तथापि&nbsp; <strong>य</strong>: <strong>पृथिव्यां</strong> <strong>तिष्ठन्</strong> (बृह.५.७.३)&nbsp; <strong>य</strong> <strong>आत्मनि</strong> <strong>तिष्ठन्</strong> (बृह.५-७-२२)&nbsp; <strong>यश्चक्षुषि</strong> <strong>तिष्ठन्</strong> (बृह.५-७-१८)&nbsp; <strong>यो</strong> <strong>रेतसि</strong> <strong>तिष्ठन्</strong> (बृह.५.७.२३)&nbsp; इत्यादिवचनात् तत्र तत्रावस्थितस्य तत्तत्सम्बन्धरूपापुरुषार्थास्सन्तीति॥</p>
<p><strong>(</strong><strong>सिद्धान्तारम्भः सूत्रार्थविवरणतः</strong><strong>)</strong></p>
<p>एवं प्राप्ते प्रचक्ष्महे – न स्थानतोऽपि परस्य – इति । न पृथिव्यात्मादिस्थानतोऽपि परस्य ब्रह्मण: अपुरुषार्थगन्धस्सम्भवति ।</p>
<p>कुत:? उभयलिङ्गं सर्वत्र हि – यत: सर्वत्र श्रुतिस्मृतिषु परं ब्रह्म उभयलिङ्गम् – उभयलक्षणमभिधीयते, निरस्तनिखिलदोषत्वकल्याणगुणाकरत्वलक्षणोपेतमित्यर्थ:।&nbsp; <strong>अपहतपाप्मा</strong> <strong>विजरो</strong> <strong>विमृत्युर्विशोको</strong> <strong>विजिघत्सोऽपिपासस्सत्यकाम</strong>: <strong>सत्यसङ्कल्प</strong>: (छा.८.१.५)&nbsp; <strong>समस्तकल्याणगुणात्मकोऽसौ</strong> <strong>स्वशक्तिलेशाद्धृतभूतसर्ग</strong>: (वि.पु.६.५.८४)&nbsp; <strong>तेजाबलैश्वर्यमहावबोध</strong>–<strong>सुवीर्यशक्त्यादिगुणैकराशि</strong>:<strong>।</strong> <strong>पर</strong>: <strong>पराणां</strong> <strong>सकला</strong> <strong>न</strong> <strong>यत्र</strong> <strong>क्लेशादयस्सन्ति</strong> <strong>परावरेशे</strong> (वि.पु.६.५.८५)&nbsp; <strong>समस्तहेयरहितं</strong> <strong>विष्णाख्यं</strong> <strong>परमं</strong> <strong>पदम्</strong> (वि.पु.२.२२.५३) इत्यादिश्रुतिस्मृतिभ्य: उभयलक्षणं हि ब्रह्मावगतम् ॥११॥</p>
<p><strong>३२६</strong>. <strong>भेदादिति</strong> <strong>चेन्न</strong> <strong>प्रत्येकमतद्वचनात्</strong> <strong>॥</strong> <strong>३</strong>–<strong>२</strong>–<strong>१२</strong> <strong>॥</strong></p>
<p>यथा जीवस्य प्रजापतिवाक्यावगतापहतपाप्मत्वाद्युभयलिङ्गस्यापि देवादिदेहयोगरूपावस्था-भेदादपुरुषार्थयोग:, तथाऽन्तर्यामिण: परस्यापि स्वतोऽपहतपाप्मत्वाद्युभयलिङ्गस्य तत्तद्देवादिशरीरयोग-रूपावस्थाभेदादपुरुषार्थयोगोऽवर्जनीय इति चेत्&nbsp; तन्न, प्रत्येकमतद्वचनात् –&nbsp; <strong>य</strong>: <strong>पृथिव्यां</strong> <strong>तिष्ठन्</strong> (बृ.५.७.३)&nbsp; <strong>य</strong> <strong>आत्मनि</strong> <strong>तिष्ठन्</strong> &nbsp;(बृह.५.७.३) इत्यादिषु प्रतिपर्यायं&nbsp; <strong>स</strong> <strong>त</strong> <strong>आत्माऽन्तर्याम्यमृत</strong>: (बृ.५.७.३) इत्यन्तर्यामिणोऽमृतत्ववचनेन तत्र तत्र स्वेच्छया नियमनं कुर्वतस्तत्तत्सम्बन्धप्रयुक्तापुरुषार्थ-प्रतिषेधात् । जीवस्य तु तत्स्वरूपं तिरोहितिमिति&nbsp; <strong>पराभिध्यानात्तु</strong> <strong>तिरोहितम्</strong> (ब्र.सू.३.२.४) इत्यत्रोक्तम्।</p>
<p><strong>(</strong><strong>अपुरुषार्थयोगस्य कर्मायत्तत्वाभावेऽपि, वस्तुस्वभावायत्तत्वशङ्का-परिहारौ</strong><strong>)</strong></p>
<p>ननु स्वेच्छया कुर्वतोऽपि तत्तद्वस्तुस्वभावायत्तापुरुषार्थसम्बन्धोऽवर्जनीय इत्युक्तम्; नैतद्युक्तम्, नह्यचिद्वस्त्वपि स्वभावतोऽपुरुषार्थस्वरूपम्; कर्मवश्यानां तु कर्मस्वभावानुगुण्येन परमपुरुषसङ्कल्पादेकमेव वस्तु कालभेदेन पुरुषभेदेन च सुखाय दु:खाय च भवति; वस्तुस्वरूपप्रयुक्ते तु ताद्रूप्ये सर्वं सर्वदा सर्वस्य सुखायैव दु:खायैव वा स्यात्; नचैवं दृश्यते; तथाचोक्तं – <strong>नरकस्वर्गसंज्ञे</strong> <strong>वै</strong> <strong>पापपुण्ये</strong> <strong>द्विजोत्तम।</strong> <strong>वस्त्वेकमेव</strong> <strong>दु</strong>:<strong>खाय</strong> <strong>सुखायेर्ष्यागमाय</strong> <strong>च।</strong> <strong>कोपाय</strong> <strong>च</strong> <strong>यतस्तस्माद्वस्तु</strong> <strong>वस्त्वात्मकं</strong> <strong>कुत</strong>:<strong>।</strong> <strong>तदेव</strong> <strong>प्रीतये</strong> <strong>भूत्वा</strong> <strong>पुनर्दु</strong>:<strong>खाय</strong> <strong>जायते।</strong> <strong>तदेव</strong> <strong>कोपाय</strong> <strong>यत</strong>: <strong>प्रसादाय</strong> <strong>च</strong> <strong>जायते।</strong> <strong>तस्माद्दु</strong>:<strong>खात्मकं</strong> <strong>नास्ति</strong> <strong>न</strong> <strong>च</strong> <strong>किञ्चित्सुखात्मकम्</strong> (वि.पु.२.६.४६,४७,४८) इति ।</p>
<p><strong>(</strong><strong>जीवपरवैलक्षण्यदृढीकरणम्</strong><strong>)</strong></p>
<p>अतो जीवस्य कर्मवश्यत्वात्तत्तत्कर्मानुगुण्येन तत्तद्वस्तुसम्बन्ध एवापुरुषार्थस्स्यात्; परस्य तु ब्रह्मण: स्वाधीनस्य स एव सम्बन्धस्तत्तद्विचित्रनियमनरूपलीलारसायैव स्यात्॥१२॥</p>
<p><strong>(</strong><strong>ब्रह्मणि देहादिसम्बन्धेऽपि अपुरुषार्थायोगः श्रुतिकण्ठोक्तः</strong><strong>)</strong></p>
<p><strong>३२७</strong>. <strong>अपि</strong> <strong>चैवमेके</strong> <strong>॥</strong> <strong>३</strong>–<strong>२</strong>–<strong>१३</strong> <strong>॥</strong></p>
<p>अपि च एके शाखिन: एकस्मिन्नेव देहसंयोगे जीवस्यापुरुषार्थं परस्य तु तदभावं नियमनरूपैश्वर्यायत्तदीप्तियोगं च स्वशब्देनाधीयते – <strong>द्वा</strong> <strong>सुपर्णा</strong> <strong>सयुजा</strong> <strong>सखाया</strong> <strong>समानं</strong> <strong>वृक्षं</strong> <strong>परिषस्वजाते।</strong> <strong>तयोरन्य</strong>: <strong>पिप्पलं</strong> <strong>स्वाद्वत्त्यनश्नन्नन्यो</strong> <strong>अभिचाकशीति</strong> (मु.३.१.१) इति ॥१३॥</p>
<p><strong>(</strong><strong>विधिनिषेधशास्त्रपर्यवसानभूमित्वं, देवमनुष्यादीन् प्रति परमात्मभूतस्यैवेति नामरूपव्याकरणश्रुतितः सिध्यति, इति शङ्का-तत्परिहारौ</strong><strong>)</strong></p>
<p>अथ स्यात् –&nbsp; <strong>अनेन</strong> <strong>जीवेनाऽत्मनाऽनुप्रविश्य</strong> <strong>नामरूपे</strong> <strong>व्याकरवाणि</strong> (छा.६-३-२) इति ब्रह्मात्मकजीवानुप्रवेशपूर्वकं नामरूपव्याकरणमिति ब्रह्मणोऽपि तदात्मभूतस्य देवमनुष्यादिरूपत्वं तन्नामभाक्त्वं चास्ति, ततश्च&nbsp; ब्राह्मणो यजेत इत्यादिविधिनिषेधशास्त्रगोचरत्वेन कर्मवश्यत्वमवर्जनीयिमिति; – तत्राह –</p>
<p><strong>३२८</strong>. <strong>अरूपवदेव</strong> <strong>हि</strong> <strong>तत्प्रधानत्वात्</strong> <strong>॥</strong> <strong>३</strong>–<strong>२</strong>–<strong>१४</strong> <strong>॥</strong></p>
<p>देवादिशरीरानुप्रवेशे तेन रूपेण युक्तमप्यरूपवदेव तत् ब्रह्म रूपरहिततुल्यमेव; जीववच्छरीरित्वनिबन्धनं कर्मवश्यत्वमस्य न विद्यत इत्यर्थ: । कुत:? निर्वाहकत्वेन प्रधानत्वात् । <strong>आकाशो</strong> <strong>ह</strong> <strong>वै</strong> <strong>नामरूपयोर्निर्विहता</strong> <strong>ते</strong> <strong>यदन्तरा</strong> <strong>तद्ब्रह्म</strong> (छा.८.१४.१) इति सर्वानुप्रवेशेऽपि नामरूपकार्यास्पर्शेन नामरूपयोर्निर्वोढृत्वमेव ब्रह्मण: प्रतिपादयति।</p>
<p><strong>(</strong><strong>तत्तदन्तर्यामित्वकृतकर्मवश्यत्वावश्यंभावाक्षेपसमाधाने</strong><strong>)</strong></p>
<p>ननु तच्छरीरकत्वेन तदन्तर्यामित्वे कथमरूपवदिति रूपसम्बन्धरहिततुल्यत्वमुच्यते? इत्थं – यथा जीवस्य तत्तज्जन्यसुखदु:खभाक्त्वेन ततद्रूपसम्बन्ध:, तथा तदभावात्परस्यारूपवत्त्वम्। विधिनिषेधशास्त्राण्यपि कर्मवश्यमेवाधिकुर्वन्ति; तस्मादरूपतुल्यमेव परं ब्रह्म। ततश्च अन्तर्यामिरूपेणावस्थितमपि ब्रह्म निरस्तनिखलदोषत्वकल्याणगुणाकरत्वरूपोभयलिङ्गमेव ॥१४॥</p>
<p><strong>(</strong><strong>ब्रह्मण उभयलिङ्गतायाः श्रुत्यवगतनिर्विशेषप्रकाशरूपत्वविरोधशङ्का-तत्परिहारौ</strong><strong>)</strong></p>
<p>ननु च&nbsp; <strong>सत्यं</strong> <strong>ज्ञानमनन्तं</strong> <strong>ब्रह्म</strong> (तै.आन.१.१) इत्यादिभिर्निर्विशेषप्रकाशैकस्वरूपं ब्रह्मावगम्यते, अन्यत्तु सर्वज्ञत्वसत्यसङ्कल्पत्वजगत्कारणत्वसर्वान्तरात्मत्वसत्यकामत्वादिकं&nbsp; <strong>नेति</strong> <strong>नेति</strong> (बृ.४.३.६) इत्यादिभि: प्रतिषिध्यमानत्वेन मिथ्याभूतमित्यवगन्तव्यम्; तत्कथं कल्याणगुणाकरत्व-निरस्तनिखिलदोषत्वरूपोभयलिङ्गत्वं ब्रह्मणि इति; अत आह –</p>
<p><strong>३२९</strong>. <strong>प्रकाशवच्चावैयर्थ्यात्</strong> <strong>॥</strong> <strong>३</strong>–<strong>२</strong>–<strong>१५</strong> <strong>॥</strong></p>
<p>यथा&nbsp; <strong>सत्यं</strong> <strong>ज्ञानमनन्तं</strong> <strong>ब्रह्म</strong> (तै.आन.१.१) इत्यादिवाक्यावैयर्थ्यात्प्रकाशस्वरूपत्वं ब्रह्मणोऽभ्युपगम्यते; तथा सत्यसङ्कल्पत्वसर्वज्ञत्वजगत्कारणत्व सर्वात्मकत्वनिरस्तनिखिल-अविद्यादिदोषत्वाद्यभिधायिवाक्यावैयर्थ्यादुभयलिङ्गमेव ब्रह्म ॥१५॥</p>
<p><strong>(</strong><strong>सत्यादिवाक्यस्य गुणनिषेधकत्वाभावः</strong><strong>)</strong></p>
<p><strong>३३०</strong>. <strong>आह</strong> <strong>च</strong> <strong>तन्मात्रम्</strong> <strong>॥</strong> <strong>३</strong>–<strong>२</strong>–<strong>१६</strong> <strong>॥</strong></p>
<p>किञ्च&nbsp; <strong>सत्यं</strong> <strong>ज्ञानमनन्तम्</strong> (तै.आन.१.१) इत्यादिवाक्यं ब्रह्मण: प्रकाशस्वरूपतामात्रं प्रतिपादयति, नान्यत्सत्यसङ्कल्पत्वादिकं वाक्यान्तरावगतं निषेधति,&nbsp; <strong>नेति</strong> <strong>नेति</strong> (बृ.४.३.६) इति च निषेधविषयोऽनन्तरमेव वक्ष्यते॥</p>
<p><strong>(</strong><strong>गुणानां श्रुत्यादिप्रतिपन्नत्वस्पष्टीकरणम्</strong><strong>)</strong></p>
<p><strong>३३१</strong>. <strong>दर्शयति</strong> <strong>चाथो</strong> <strong>अपि</strong> <strong>स्मर्यते</strong> <strong>॥</strong> <strong>३</strong>–<strong>२</strong>–<strong>१७</strong> <strong>॥</strong></p>
<p>दर्शयति च वेदान्तगण: कल्याणगुणाकरत्वं निरस्तनिखिलदोषत्वं च&nbsp; <strong>तमीश्वराणां</strong> <strong>परमं</strong> <strong>महेश्वरं</strong> <strong>तं</strong> <strong>दैवतानां</strong> <strong>परमं</strong> <strong>च</strong> <strong>दैवतम्।</strong> <strong>स</strong> <strong>कारणं</strong> <strong>करणाधिपाधिपो</strong> <strong>न</strong> <strong>चास्य</strong> <strong>कश्चिज्जनिता</strong> <strong>न</strong> <strong>चाधिप</strong>: <strong>।</strong> <strong>न</strong> <strong>तस्य</strong> <strong>कार्यं</strong> <strong>करणं</strong> <strong>च</strong> <strong>विद्यते</strong> <strong>न</strong> <strong>तत्समश्चाभ्यधिकश्च</strong> <strong>दृश्यते।</strong> <strong>पराऽस्य</strong> <strong>शक्तिर्विविधैव</strong> <strong>श्रूयते</strong> <strong>स्वाभाविकी</strong> <strong>ज्ञानबलक्रिया</strong> <strong>च</strong> (श्वे.६.७,८)<strong>&nbsp; </strong><strong>यस्सर्वज्ञस्सर्ववित्</strong> <strong>यस्य</strong> <strong>ज्ञानमयं</strong> <strong>तप</strong>: (मु.१.१.९)&nbsp; <strong>भीषाऽस्माद्वात</strong>: <strong>पवते</strong> <strong>भीषोदेति</strong> <strong>सूर्य</strong>: (तै.आ.८.४)&nbsp; <strong>स</strong> <strong>एको</strong> <strong>ब्रह्मण</strong> <strong>आनन्द</strong>: (तै.आ.८.४)&nbsp; <strong>यतो</strong> <strong>वाचो</strong> <strong>निवर्तन्ते</strong><strong>,</strong> <strong>अप्राप्य</strong> <strong>मनसा</strong> <strong>सह।</strong> <strong>आनन्दं</strong> <strong>ब्रह्मणो</strong> <strong>विद्वान्</strong> <strong>न</strong> <strong>बिभेति</strong> <strong>कुतश्चनेति</strong> (तै.आ.९.१) <strong>निष्कलं</strong> <strong>निष्क्रियं</strong> <strong>शान्तं</strong> <strong>निरवद्यं</strong> <strong>निरञ्जनम्</strong> (श्वे.६.१९) इत्यादि । स्मर्यते च&nbsp; <strong>यो</strong> <strong>मामजमनादिं</strong> <strong>च</strong> <strong>वेत्ति</strong> <strong>लोकमहेश्वरम्</strong> (भ.गी.१०.३) <strong>विष्टभ्याहमिदं</strong> <strong>कृत्स्नमेकांशेन</strong> <strong>स्थितो</strong> <strong>जगत्</strong> (भ.गी.१०.४२)<strong>&nbsp; </strong><strong>मयाऽध्यक्षेण</strong> <strong>प्रकृतिस्सूयते</strong> <strong>सचराचरम्।</strong> <strong>हेतुनाऽनेन</strong> <strong>कौन्तेय</strong> <strong>जगद्धि</strong> <strong>परिवर्तते</strong> (भ.गी.९.१०)&nbsp; <strong>उत्तम</strong>: <strong>पुरुषस्त्वन्य</strong>: <strong>परमात्मेत्युदाहृत</strong>:<strong>।</strong> <strong>यो</strong> <strong>लोकत्रयमाविश्य</strong> <strong>बिभर्त्यव्यय</strong> <strong>ईश्वर</strong>: (भ.गी.१५.१७)&nbsp; <strong>सर्वज्ञस्सर्वकृत्</strong> <strong>सर्वशक्तिज्ञानबलर्द्धिमान्।</strong> <strong>अन्यूनश्चाप्यवृद्धिश्च</strong> <strong>स्वाधीनो</strong> <strong>नादिमान्वशी।</strong> <strong>क्लमतन्द्रीभयक्रोध</strong>–<strong>कामादिभिरसंयुत</strong>:<strong>।</strong> <strong>निरवद्य</strong>: <strong>पर</strong>: <strong>प्राप्तेर्निरधिष्ठोऽक्षर</strong>: <strong>क्रम</strong>: (वि.पु.५.१.४७,४८,४९) इत्यादि:। अतस्सर्वत्रावस्थितस्यापि ब्रह्मण उभयलिङ्गत्वात्तत्तत्स्थानप्रयुक्ता दोषा न परं ब्रह्म स्पृशन्ति ॥१७॥</p>
<p><strong>(</strong><strong>ब्रह्मणि स्थानसम्बन्धायत्तदोषभाक्त्वाभावस्य, शास्त्रस्थजलबिम्बितसूर्योपमासङ्गतिः</strong><strong>)</strong></p>
<p><strong>३३२</strong>. <strong>अत</strong> <strong>एव</strong> <strong>चोपमा</strong> <strong>सूर्यकादिवत्</strong> <strong>॥</strong> <strong>३</strong>–<strong>२</strong>–<strong>१८</strong> <strong>॥</strong></p>
<p>यतो नानाविधेषु स्थानेषु स्थितस्यापि परस्य ब्रह्मणो न तत्प्रयुक्तदोषभाक्त्वम्, अत एव जलदर्पणादिप्रतिबिम्बितसूर्यादिवत्परमात्मा तत्रतत्रावस्थितोऽपि निर्दोष इति शास्त्रेषूपमा क्रियते –&nbsp; <strong>आकाशमेकं</strong> <strong>हि</strong> <strong>यथा</strong> <strong>घटादिषु</strong> <strong>पृथग्भवेत्।</strong> <strong>तथात्मैको</strong> <strong>ह्यनेकस्थो</strong> <strong>जलाधारेष्विवांशुमान्।</strong> <strong>एक</strong> <strong>एव</strong> <strong>हि</strong> <strong>भूतात्मा</strong> <strong>भूते</strong> <strong>भूते</strong> <strong>व्यवस्थित</strong>:<strong>।</strong> <strong>एकधा</strong> <strong>बहुधा</strong> <strong>चैव</strong> <strong>दृश्यते</strong> <strong>जलचन्द्रवत्</strong> (याज्ञवल्क्य.३.१४४) इत्यादिषु॥१८॥</p>
<p><strong>(</strong><strong>जलसूर्यदृष्टान्तवैषम्यशङ्का</strong><strong>)</strong></p>
<p>अत्र चोदयति –</p>
<p><strong>३३३</strong>. <strong>अम्बुवदग्रहणात्तु</strong> <strong>न</strong> <strong>तथात्वम्</strong> <strong>॥</strong> <strong>३</strong>–<strong>२</strong>–<strong>१९</strong> <strong>॥</strong></p>
<p>तुशब्दश्चोद्यं द्योतयति। अम्बुवदिति सप्तम्यन्तात् वति:। अम्बुदर्पणादिषु यथा सूर्यमुखादयो गृह्यन्ते; न तथा पृथिव्यादिषु स्थानेषु परमात्मा गृह्यते । अम्ब्वादिषु हि सूर्यादयो भ्रान्त्या तत्रस्था इव गृह्यन्ते, न परमार्थतस्तत्रस्था: । इह तु&nbsp; <strong>य</strong>: <strong>पृथिव्यां</strong> <strong>तिष्ठन्</strong> (बृ.५.७.३)&nbsp; योऽप्सु तिष्ठन् (बृह.५.७.४)&nbsp; …. <strong>य</strong> <strong>आत्मनि</strong> <strong>तिष्ठन्</strong> (बृ.५.७.२२)&nbsp; इत्येवमादिना परमार्थत एव परमात्मा पृथिव्यादिषु स्थितो गृह्यते ।&nbsp;&nbsp;&nbsp; अतस्सूर्यादेरम्बुदर्पणादिप्रयुक्तदोषाननुषङ्गस्तत्रतत्र स्थित्यभावादेव। अतो न तथात्वं – दार्ष्टान्तिकस्य न दृष्टान्ततुल्यत्वमित्यर्थ: ॥१९॥</p>
<p><strong>(</strong><strong>आपादितस्य दृष्टान्तवैषम्यस्य परिहारः</strong><strong>)</strong></p>
<p>परिहरति –</p>
<p><strong>३३४</strong>. <strong>वृद्धिह्रासभाक्त्वमन्तर्भावादुभयसामञ्जस्यादेवं</strong> <strong>दर्शनाच्च</strong> <strong>॥</strong> <strong>३</strong>–<strong>२</strong>–<strong>२०</strong> <strong>॥</strong></p>
<p>पृथिव्यादिस्थानान्तर्भावात्स्थानिन: परस्य ब्रह्मण: स्वरूपतो गुणतश्च पृथिव्यादिस्थानगत-वृद्धिह्रासादिदोषभाक्त्वमात्रं सूर्यादिदृष्टान्तेन निवर्त्यते। कथमिदमवगम्यते? उभयसामञ्जस्यादेवम् – उभयदृष्टान्तसामञ्ज्स्यादेवमिति निश्चीयते।&nbsp; आकाशमेकं हि यथाघटादिषु पृथग्भवेत्, <strong>जलधारेष्विवांशुमान्</strong> (याज्ञ.प्राय.३.१४४)&nbsp; इति दोषवत्स्वनेकेषु वस्तुषु वस्तुतोऽवस्थितस्य आकाशस्य, वस्तुतोऽनवस्थितस्यांशुमतश्चोभयस्य दृष्टान्तस्योपादानं हि परमात्मन: पृथिव्यादिगत-दोषभाक्त्वनिवर्तनमात्रे प्रतिपाद्ये समञ्जसं भवति । घटकरकादिषु यथा वृद्धिह्रासभाक्षु पृथक्पृथक्संयुज्यमानमप्याकाशं वृद्धिह्रासादिदोषैर्न स्पृश्यते; यथा च जलाधारेषु विषमेषु दृश्यमानोंऽशुमान् तद्गतवृद्धिह्रासादिभिर्न स्पृश्यते; तथाऽयं परमात्मा पृथिव्यादिषु नानाकारेष्वचेतनेषु चेतनेषु च स्थितस्तत्तद्गतवृद्धिह्रासादिदोषैरसंस्पृष्टस्सर्वत्र वर्तमानोऽप्येक एव अस्पृष्टदोषगन्ध: कल्याणगुणाकर एव।</p>
<p><strong>(</strong><strong>उभयसामञ्जस्यस्पष्टीकरणम्</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong>एतदुक्तं भवति – यथा जलादिषु वस्तुतोऽनवस्थितस्यांशुमतो हेत्वभावाज्जलादि-दोषानभिष्वङ्ग: तथा पृथिव्यादिष्ववस्थितस्यापि परमात्मनो दोषप्रत्यनीकाकारतया दोषहेत्वभावान्न दोषसम्बन्ध: – इति।</p>
<p><strong>(</strong><strong>दृष्टान्तस्य विवक्षितसाम्यमात्रे पर्यवसानम्</strong><strong>)</strong></p>
<p>दर्शनाच्च – दृश्यते चैवं सर्वात्मना साधर्म्याभावेऽपि विवक्षितांशसाधर्म्याद्दृष्टान्तोपादानं, सिंह इव माणवक इत्यादौ। अत: स्वभावतो निरस्तनिखिलाज्ञानादिदोषगन्धस्य समस्तकल्याणगुणाकरस्य पृथिव्यादिस्थानतोऽपि न दोषसम्भव: ॥२०॥</p>
<p><strong>(</strong><strong>नेति नेति वाक्याद्ब्रह्मणि सर्वविशेषनिषेधात् उभयलिङ्गत्वासिद्धिशङ्का-तत्परिहारौ</strong><strong>)</strong></p>
<p>अथ स्यात् –&nbsp; <strong>द्वे</strong> <strong>वाव</strong> <strong>ब्रह्मणो</strong> <strong>रूपे</strong> <strong>मूर्तं</strong> <strong>चामूर्तमेव</strong> <strong>च</strong> इति (बृ.४.३.१) इति प्रकृत्य समस्तं स्थूलसूक्ष्मरूपं प्रपञ्चं ब्रह्मणो रूपत्वेन परामृश्य <strong>तस्य</strong> <strong>ह</strong> <strong>वा</strong> <strong>एतस्य</strong> <strong>पुरुषस्य</strong> <strong>रूपं</strong> <strong>यथा</strong> <strong>माहारजनं</strong> <strong>वास</strong>: (बृ.४.३.६) इत्यादिना आकारविशेषं चाभिधाय <strong>अथात</strong> <strong>आदेशो</strong> <strong>नेति</strong> <strong>नेति</strong> <strong>न ह्येतस्मादिति</strong> <strong>नेत्यन्यत्परमस्ति</strong> (बृ.४.३.६) इति सर्वं प्रकृतं ब्रह्मण: प्रकारमितिशब्देन परामृश्य तत्सर्वं प्रतिषिध्य सर्वविशेषाधिष्ठानं सन्मात्रमेव ब्रह्म; विशेषास्त्वेवंविधं स्वस्वरूपमजानता ब्रह्मणा कल्पिता इति दर्शयति; अत: कथमुभयिलङ्गत्वं ब्रह्मण इति – अत्राह –</p>
<p><strong>३३५</strong>. <strong>प्रकृतैतावत्त्वं</strong> <strong>हि</strong> <strong>प्रतिषेधति</strong> <strong>ततो</strong> <strong>ब्रवीति</strong> <strong>च</strong> <strong>भूय</strong>: <strong>॥</strong> <strong>३</strong>–<strong>२</strong>–<strong>२१</strong> <strong>॥</strong></p>
<p>नैतदुपपद्यते – यद्ब्रह्मण: प्रकृतिविशेषवत्त्वं&nbsp; <strong>नेति</strong> <strong>नेति</strong> (बृ.४.३.६) इति प्रतिषिध्यत – इति, तथा सति भ्रान्तिजल्पितायमानत्वात् । न हि ब्रह्मणो विशेषणतया प्रमाणान्तराप्रज्ञातं सर्वं&nbsp; तद्विशेषणत्वेनोपदिश्य पुनस्तदेवानुन्मत्त: प्रतिषेधति । यद्यपि निर्दिश्यमानेषु केचन पदार्था: प्रमाणान्तरप्रसिद्धा:, तथापि तेषां ब्रह्मण: प्रकारत्वमप्रज्ञातमेव, इतरेषां तु स्वरूपं ब्रह्मण: प्रकारत्वं चाज्ञातम् । अतस्तेषामनुवादासम्भवादत्रैवोपदिश्यन्ते। अतस्तन्निषेधो नोपपद्यते । यस्मादेवं तस्मात्प्रकृतैतावत्त्वं ब्रह्मण: प्रतिषेधतीदं वाक्यम्। ये ब्रह्मणो विशेषा: प्रकृता: तद्विशिष्टतया ब्रह्मण: प्रतीयमानेयत्ता <strong>नेति</strong> <strong>नेति</strong> (बृ.४.३.६) इति प्रतिषिध्यते। नेति नेति – नैवं नैवम्, उक्तप्रकारमात्रविशिष्टं न भवति ब्रह्म; उक्तप्रकारविशिष्टतया या ब्रह्मण इयत्ता प्रकृता; साऽत्र इति शब्देन परामृश्यत इत्यर्थ:। यतश्च निषेधानन्तरं ब्रह्मणो भूयो गुणजातं ब्रवीति, अतश्च प्रकृतविशेषणयोगित्वमात्रं ब्रह्मण: प्रतिषेधति । ब्रवीति हि भूयो गुणजातं –&nbsp; न ह्येतस्मादिति नेत्यन्यत्परमस्त्यथ नामधेयं सत्यस्यसत्यमिति <strong>प्राणा</strong> <strong>वै</strong> <strong>सत्यं</strong> <strong>तेषामेष</strong> <strong>सत्यम्</strong> (बृ.४.३.६) इति ।</p>
<p><strong>(</strong><strong>उभयवाक्यशेषस्यार्थविशदीकरणम्</strong><strong>)</strong></p>
<p>अयमर्थ: – इति नेति यद्ब्रह्म प्रतिपादितम्, तस्मादेतस्मादन्यद्वस्तु परं नह्यस्ति, ब्रह्मणोऽन्यत् स्वरूपतो गुणतश्चोत्कृष्टं नास्तीत्यर्थ:। तस्य च ब्रह्मण: सत्यस्य सत्यमिति नामधेयम् । तस्य च निर्वचनं&nbsp; <strong>प्राणा</strong> <strong>वै</strong> <strong>सत्यं</strong> <strong>तेषामेव</strong> <strong>सत्यम्</strong> (बृ.४.३.६) इति। प्राणशब्देन प्राणसाहचर्याज्जीवा: परामृश्यन्ते । ते तावत्सत्यम्, वियदादि-वत्स्वरूपान्यथाभावरूपपरिणामाभावात्। तेषामेष सत्यम् – तेभ्योऽप्येष परमपुरुषस्सत्यम् । जीवानां कर्मानुगुण्येन ज्ञानसङ्कोचविकासौ विद्येते; परमपुरुषस्य त्वपहतपाप्मनस्तौ न विद्येते; अतस्तेभ्योऽप्येष सत्यम्।</p>
<p><strong>(</strong><strong>सूत्रार्थोपसंहारः</strong><strong>)</strong></p>
<p>अतश्चैवं वाक्यशेषोदितगुणजातयोगात् <strong>नेति</strong> <strong>नेति</strong> (बृ.४.३.६) इति ब्रह्मणस्सविशेषत्वं न प्रतिषिध्यते;&nbsp; अपि तु पूर्वप्रकृतेयत्तामात्रम्। अत उभयलिङ्गमेव परं ब्रह्म ॥२१॥</p>
<p><strong>(</strong><strong>ब्रह्म-तद्गुणानां प्रमाणान्तरागोचरता</strong><strong>)</strong></p>
<p>ब्रह्मण: प्रमाणान्तरागोचरत्वेन तत्सम्बन्धितया मूर्तामूर्तादिरूपानुवादेन तन्निषेधासम्भवात् प्रकृतेयत्ताप्रतिषेध उक्त:; तदेव प्रमाणान्तरागोचरत्वं द्रढयति –</p>
<p><strong>३३६</strong>. <strong>तदव्यक्तमाह</strong> <strong>हि</strong> <strong>॥</strong> <strong>३</strong>–<strong>२</strong>–<strong>२२</strong> <strong>॥</strong></p>
<p>तत् – ब्रह्म प्रमाणान्तरेण न व्यज्यते, आह हि शास्त्रं&nbsp; <strong>न</strong> <strong>सन्दृशे</strong> <strong>तिष्ठति</strong> <strong>रूपमस्य</strong> <strong>न</strong> <strong>चक्षुषा</strong> <strong>पश्यति</strong> <strong>कश्चनैनम्</strong> (तै.ना.१.१<strong>)</strong><strong>&nbsp; </strong><strong>न</strong> <strong>चक्षुषा</strong> <strong>गृह्यते</strong> <strong>नापि</strong> <strong>वाचा</strong> (मु.३.१.८) इत्यादि॥</p>
<p><strong>(</strong><strong>निदिध्यासनार्थं ब्रह्मोपदेशपरे वाक्ये अनुवादकत्वायोगः</strong><strong>)</strong></p>
<p>हेत्वन्तरं चाह –</p>
<p><strong>३३७</strong>. <strong>अपि</strong> <strong>संराधने</strong> <strong>प्रत्यक्षानुमानाभ्याम्</strong> <strong>॥</strong> <strong>३</strong>–<strong>२</strong>–<strong>२३</strong> <strong>॥</strong></p>
<p>अपि च संराधने – सम्यक्प्रीणने भक्तिरूपापन्ने निदिध्यासन एवास्य साक्षात्कार:; नान्यत्रेति श्रुतिस्मृतिभ्यामवगम्यते। <strong>नायमात्मा</strong> <strong>प्रवचनेन</strong> <strong>लभ्यो</strong> <strong>न</strong> <strong>मेधया</strong> <strong>न</strong> <strong>बहुना</strong> <strong>श्रुतेन।</strong> <strong>यमेवैष</strong> <strong>वृणुते</strong> <strong>तेन</strong> <strong>लभ्यस्तस्यैष</strong> <strong>आत्मा</strong> <strong>विवृणुते</strong> <strong>तनूं</strong> <strong>स्वाम्</strong> (मु.३-२-३)&nbsp; ज्ञानप्रसादेन विशुद्धसत्त्वस्ततस्तु <strong>तं</strong> <strong>पश्यति</strong> <strong>निष्कलं</strong> <strong>ध्यायमान</strong>: (मु.३.१.८) इति श्रुति: । स्मृतिरपि&nbsp; <strong>नाहं</strong> <strong>वेदैर्न</strong> <strong>तपसा</strong> <strong>न</strong> <strong>दानेन</strong> <strong>न</strong> <strong>चेज्यया</strong> (भ.गी.११.५३)&nbsp; <strong>भक्त्या</strong> <strong>त्वनन्यया</strong> <strong>शक्य</strong> <strong>अहमेवंविधोऽर्जुन।</strong> <strong>ज्ञातुं</strong> <strong>द्रष्टुं</strong> <strong>च</strong> <strong>तत्त्वेन</strong> <strong>प्रवेष्टुं</strong> <strong>च</strong> <strong>परन्तप</strong> (भ.गी.११.५४) इति। भक्तिरूपापन्नमेवोपासनं संराधनम् – तस्य प्रीणनमिति पूर्वमेवोक्तम्। अतो निदिध्यासनाय ब्रह्मस्वरूपमुपदिशत्&nbsp; <strong>द्वे</strong> <strong>वाव</strong> <strong>ब्रह्मण</strong>: (बृ.४.३.१) इत्यादिशास्त्रं ब्रह्मणो मूर्तामूर्तरूपद्वयादिविशिष्टतां प्रागसिद्धां नानुवदितुं क्षमम् ॥२३॥</p>
<p><strong>(</strong><strong>ब्रह्मणः मूर्तामूर्तादिवैशिष्ट्यस्य वामदेवादियोगिप्रत्यक्षगोचरतया, निषेधस्य प्रकृतैतावन्मात्रविषयता</strong><strong>)</strong></p>
<p><strong>३३८</strong>. <strong>प्रकाशादिवच्चावैशेष्यं</strong> <strong>प्रकाशश्च</strong> <strong>कर्मण्यभ्यासात्</strong> <strong>॥</strong> <strong>३</strong>–<strong>२</strong>–<strong>२४</strong> <strong>॥</strong></p>
<p>इतश्च प्रकृतैतावत्त्वमेव प्रतिषेधति; न मूर्तामूर्तादिविशष्टत्वम्; यतस्साक्षात्कृतपरब्रह्म-स्वरूपाणां वामदेवादीनां दर्शने प्रकाशादिवत् ज्ञानानन्दादिस्वरूपवन्मूर्तादिप्रपञ्चविशष्टताया अपि ब्रह्मगुणत्वावैशेष्यं प्रतीयते – <strong>तद्धेतत्पश्यन्नृषिर्वामदेव</strong>: <strong>प्रतिपेदे</strong> <strong>अहं</strong> <strong>मनुरभवं</strong> <strong>सूर्यश्च</strong> (बृ.३.४.१०) इत्यादि। ब्रह्मस्वरूपभूतप्रकाशानन्दादिश्च तेषां वामदेवादीनां संराधनात्मके कर्मण्यभ्यासादुपलभ्यते। तद्वच्चाभ्यस्तसंराधनानां तेषां मूर्तामूर्तादिविशष्टत्वमप्यविशेषेण प्रतीयत इत्यर्थ:॥२४॥</p>
<p><strong>(</strong><strong>ब्रह्मणः कल्याणगुणवत्तानिर्णयेन उभयलिङ्गत्वोपसंहारः</strong><strong>)</strong></p>
<p>उक्तं ब्रह्मण उभयिलङ्गत्वमुपसंहरति –</p>
<p><strong>३३९</strong>. <strong>अतोऽनन्तेन</strong> <strong>तथा</strong> <strong>हि</strong> <strong>लिङ्म्</strong> <strong>॥</strong> <strong>३</strong>–<strong>२</strong>–<strong>२५</strong> <strong>॥</strong></p>
<p>अत: उक्तैर्हेातुभिर्ब्रह्मण: अनन्तेन कल्याणगुणगणेन विशिष्टत्वं&nbsp; सिद्धम् । तथा हि सत्युभयलिङ्गं ब्रह्मोपपन्नं भवति ॥२५॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>उभयलिङ्गाधिकरणम्</strong> <strong>॥५॥</strong></p>
		</div>