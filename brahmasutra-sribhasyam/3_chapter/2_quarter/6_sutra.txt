<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अहिकुण्डलाधिकरणम्॥६॥</strong></p>
<p style="text-align: center;"><strong>(</strong><strong>अधिकरणार्थः – अचिद्ब्रह्मणोरपि चिद्ब्रह्मणोरिव अंशांशिभावः</strong><strong>)</strong></p>
<p><strong>३४०</strong>. <strong>उभयव्यपदेशात्त्वहिकुण्डलवत्</strong> <strong>॥</strong> <strong>३</strong>–<strong>२</strong>–<strong>२६</strong> <strong>॥</strong> <strong>(पू)</strong></p>
<p><strong>(</strong><strong>अवान्तरसङ्गतिप्रदर्शनम् विचारणीयो विषयश्च</strong><strong>)</strong></p>
<p>मूर्तामूर्तात्मकस्य&nbsp; अचित्प्रपञ्चस्य ब्रह्मणो रूपत्वं&nbsp; <strong>द्वे</strong> <strong>वाव</strong> <strong>ब्रह्मणो</strong> <strong>रुपे</strong> (बृ.४.३.१) इत्यादिनोपदिश्यते।&nbsp; <strong>अथात</strong> <strong>आदेशो</strong> <strong>नेति</strong> <strong>नेति</strong> (बृ.४.१.६) इति मूर्तामूर्ताचिद्वस्तुरूपतया ब्रह्मण इयत्ता प्रतिषिध्यते।&nbsp; <strong>नह्येतस्मादिति</strong> <strong>नेत्यन्यत्परमस्ति</strong> <strong>&nbsp;</strong>(बृ.४.३.६) इति ब्रह्मणोऽन्यदुत्कृष्टं नह्यस्तीति प्रतिपादितम्। तदुपपादनाय&nbsp; <strong>अथ</strong> <strong>नामधेयं</strong> <strong>सत्यस्य</strong> <strong>सत्यमिति</strong> <strong>प्राणा</strong> <strong>वै</strong> <strong>सत्यं</strong> <strong>तेषामेष</strong> <strong>सत्यम्</strong> (बृ.४.३.६) इति प्राणशब्दनिर्दिष्टेभ्यश्चेतनेभ्योऽप्येष सत्यमिति कदाचिदपि ज्ञानादिसङ्कोचाभावादुक्तम्। तथा&nbsp; <strong>प्रधानक्षेत्रज्ञपतिर्गुणेश</strong>: (श्वे.६.१६) &nbsp;<strong>पतिं</strong> <strong>विश्वस्याऽत्मेश्वरम्</strong> (तै.ना.११.३) <strong>नित्यो</strong> <strong>नित्यानां</strong> <strong>चेतनश्चेतनानाम्</strong> (श्वेत.६.१३) इत्यादिश्रुतेश्चायमर्थोऽवगम्यते॥ तस्याचिद्वस्तुनो ब्रह्मरूपत्वप्रकार इदानीं चिन्त्यते, ब्रह्मणो निर्दोषत्वसिद्ध्यर्थम् –</p>
<p><strong>(</strong><strong>विचारोपयोगी संशयः</strong><strong>)</strong></p>
<p>किमस्याचिद्वस्तुनो ब्रह्मरूपत्वमहिकुण्डलन्यायेन, उत प्रभाप्रभावतोरिवैकजातियोगेन, उत जीवस्येव विशेषणविशेष्यतयांशांशिभावेन इति ।</p>
<p><strong>(</strong><strong>पौनरुक्त्यशङ्कानिरासः</strong><strong>)</strong></p>
<p>इह स्थाप्यमानं विशेषणविशेष्यभावमङ्गीकृत्य <strong>प्रकृतिश्च</strong> <strong>प्रतिज्ञादृष्टान्तानुपरोधात्</strong> (ब्र.सू.१.४.२३) <strong>तदनन्यत्वमारम्भणशब्दादिभ्य</strong>: (ब्र.सू. २-१-१५) इत्यत्र सूक्ष्मचिदचिद्वस्तुविशिष्टात् ब्रह्मण: स्थूलचिदचिद्वस्तुविशिष्टस्योत्पत्तिरनन्यत्वं चोक्तम् ।</p>
<p><strong>(</strong><strong>सदृष्टान्तः पूर्वः पक्षः</strong><strong>)</strong></p>
<p>किं युक्तम्?&nbsp; अहिकुण्डलवदिति; कुत:? उभयव्यपदेशात् । <strong>ब्रह्मैवेदं</strong> <strong>सर्वम्</strong> (बृ.४.५.१)&nbsp; <strong>आत्मैवेदं</strong> <strong>सर्वम्</strong> (छा.७.२५.२) इति तादात्म्यव्यपदेशात्,</p>
<p><strong>हन्ताहमिमास्तिस्रो</strong> <strong>देवता</strong>: <strong>अनेन</strong> <strong>जीवेनाऽत्मनाऽनुप्रविश्य</strong>(छा.६.३.२) इत्यादिभेदव्यपदेशाच्च। अहे: कुण्डलभाव-ऋजुभाववत्, तस्यैव ब्रह्मणस्संस्थानविशेषा एवाचिद्वस्तूनि ॥६॥</p>
<p><strong>(</strong><strong>पूर्वपक्षान्तरसूत्रम्</strong><strong>)</strong></p>
<p><strong>३४१</strong>. <strong>प्रकाशाश्रयवद्वा</strong> <strong>तेजस्त्वात्</strong> <strong>॥</strong> <strong>३</strong>–<strong>२</strong>–<strong>२७</strong> <strong>॥</strong></p>
<p>वाशब्द: पक्षव्यावृत्त्यर्थ:; ब्रह्मस्वरूपस्यैवाचिद्रूपेणावस्थाने भेदश्रुतयो ब्रह्मणोऽपरिणामित्व-वादिन्योऽपि बाधिता भवेयु:; अतो यथा तेजस्त्वेन प्रभातदाश्रययोरपि तादात्म्यम्; एवमचित्प्रपञ्चस्य ब्रह्मणो रूपत्वमित्यर्थ: ॥ २७ ॥</p>
<p><strong>(</strong><strong>सिद्धान्तसूत्रम्</strong><strong>)</strong></p>
<p><strong>३४२</strong>. <strong>पूर्ववद्वा</strong> <strong>॥</strong> <strong>३</strong>–<strong>२</strong>–<strong>२८</strong> <strong>॥</strong></p>
<p>वा शब्द: पक्षद्वयव्यावृत्त्यर्थ:; एकस्यैव द्रव्यस्यावस्थाविशेषयोगे ब्रह्मस्वरूपस्यैवाचिद्-द्रव्यरूपत्वादुक्तदोषादनिर्मोक्ष: । अथ प्रभातदाश्रययोरिवाचिद् ब्रह्मणोर्ब्रह्मत्वजातियोगमात्रम्; एवं तर्ह्यश्वत्वगोत्ववद्ब्रह्मापीश्वरे&nbsp; चिदचिद्वस्तुनोश्चानुवर्तमानं सामान्यमिति सकलश्रुतिस्मृति-व्यवहारविरोध:। पूर्ववदेव <strong>अंशो</strong> <strong>नानाव्यपदेशात्</strong> (ब्र.सू.२.३.४२) <strong>प्रकाशादिवत्तु</strong> <strong>नैवं</strong> <strong>पर</strong>: (ब्र.सू.२.३.४५) इति जीववत्पृथक्सिद्ध्यनर्हाविशेषणत्वेनाचिद्वस्तुनो ब्रह्मांशत्वम्;</p>
<p><strong>(</strong><strong>अंशांशिनोरभेदस्य मुख्यता</strong><strong>)</strong></p>
<p>विशिष्टवस्त्वेकदेशत्वेनाभेदव्यवहारो मुख्य:, विशेषणविशेष्ययो: स्वरूपस्वभावभेदेन भेदव्यवहारो मुख्य:, ब्रह्मणो निर्दोषत्वं च रक्षितम्। तदेवं प्रकाशजातिगुणशरीराणां मणिव्यक्तिगुण्यात्मन: प्रत्यपृथक्सिद्धिलक्षणविशेषणतया यथांशत्वम्; तथेह जीवस्याचिद्वस्तुनश्च ब्रह्म प्रत्यंशत्वम् ॥२८॥</p>
<p><strong>(</strong><strong>ब्रह्मणः अचिद्धर्मनिषेधस्य उक्तार्थसाधकता</strong><strong>)</strong></p>
<p><strong>३४३</strong>. <strong>प्रतिषेधाच्च</strong> <strong>॥</strong> <strong>३</strong>–<strong>२</strong>–<strong>२९</strong> <strong>॥</strong></p>
<p><strong>स</strong> <strong>वा</strong> <strong>एष</strong> <strong>महानज</strong> <strong>आत्माऽजरोऽमर</strong>: (बृ.६.४.२५)&nbsp; नास्य जरयैतज्जीर्यति (छां.८.१.५) इत्यादिभि: ब्रह्मणोऽचिद्धर्मप्रतिषेधाच्च विशेषणविशेष्यत्वेनैवांशांशिभाव इत्यर्थ:।</p>
<p><strong>(</strong><strong>विशिष्टाद्वैतेनोक्तार्थोपसंहारः</strong><strong>)</strong></p>
<p>अतस्सूक्ष्मचिदचिद्वस्तुविशिष्टं कारणभूतं ब्रह्म, स्थूलचिदचिद्वस्तुविशिष्टं कार्यभूतं ब्रह्मेति कारणात्कार्यस्यानन्यत्वम्, कारणभूतब्रह्मविज्ञानेन कार्यस्य ज्ञाततेत्यादि सर्वमुपपन्नम्; ब्रह्मणो निर्दोषत्वं च रक्षितम् । ब्रह्मणो निर्दोषत्वेन कल्याणगुणाकरत्वेन चोभयलिङ्गत्वमपि सिद्धम्॥२९॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अहिकुण्डलाधिकरणम्</strong> <strong>॥</strong> <strong>६॥</strong></p>
		</div>