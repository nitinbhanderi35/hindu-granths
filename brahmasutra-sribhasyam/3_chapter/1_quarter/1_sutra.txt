<div class="elementor-widget-container">
			<p style="text-align: center;"><strong>श्रीभगवद्रामानुजविरचिते</strong> <strong>श्रीशारीरकमीमांसाभाष्ये</strong></p>
<p style="text-align: center;"><strong>तृतीयः </strong><strong>साधनाध्यायः &nbsp;॥3 ॥</strong></p>
<p style="text-align: center;"><strong>(</strong><strong>अधिकरणानि – 55, सूत्राणि 182</strong><strong>)</strong></p>
<p style="text-align: center;"><strong>(</strong><strong>अध्यायार्थः – परमकारण-परमपुरुषार्थभूतब्रह्मणः प्राप्त्युपायतया वेदान्तनिहितानां विद्यानां चिन्तनम्</strong><strong>)</strong></p>
<p style="text-align: center;">&nbsp;<strong>प्रथम</strong>:<strong> वैराग्यपादः 3-1</strong></p>
<p style="text-align: center;"><strong>(</strong><strong>अधिकरणानि – 6, सूत्राणि – 27</strong><strong>)</strong></p>
<p style="text-align: center;"><strong>(</strong><strong>पादार्थः – संसारचक्रे परिवर्तमानस्य जीवस्य जाग्रदवस्थाशेषभूतानां अपुरुषार्थभूतानां दोषाणां चिन्तनम्</strong><strong>)</strong></p>
<p style="text-align: center;">&nbsp;<strong>तदन्तरप्रतिपत्त्यिधकरणम्॥</strong></p>
<p><strong>(</strong><strong>पञ्चाग्निविद्याविषयम् – छा.उ.5-3-10</strong><strong>)</strong></p>
<p><strong>(</strong><strong>अधिकरणार्थः – देहाद्देहान्तरं गच्छतां जीवानां गतागती देहारम्भहेतुभिः भूतसूक्ष्मैः सहैव</strong><strong>)</strong></p>
<p><strong>२८८</strong>. <strong>तदन्तरप्रतिपत्तौ</strong> <strong>रंहति</strong> <strong>संपरिष्वक्त</strong>: <strong>प्रश्ननिरूपणाभ्याम्</strong> <strong>॥</strong> <strong>३</strong>–<strong>१</strong>–<strong>१</strong> <strong>॥</strong></p>
<p><strong>(</strong><strong>सङ्गत्यर्थं पूर्वोत्तरद्विकार्थ (सिद्ध-साध्य) सङ्क्षेपः</strong><strong>)</strong></p>
<p>अतिक्रान्ताध्यायद्वयेन निखिलजगदेककारणं निरस्तनिखिलदोषगन्धमपरिमितोदार-गुणसागरं सकलेतरविलक्षणं परं ब्रह्म मुमुक्षुभिरुपास्यतया वेदान्ता: प्रतिपादयन्तीत्ययमर्थ: स्मृतिन्याय-विरोधिपरिहारपरपक्षप्रतिक्षेपवेदान्तवाक्यपरस्परविरोधपरिहाररूपकार्यस्वरूपसंशोधनै: तद्दुर्धर्षणत्वहेतुभिस्सह स्थापित:; अतोऽध्यायद्वयेन ब्रह्मस्वरूपं प्रतिपादितम् &nbsp;॥</p>
<p>उत्तरेणेदानीं तत्प्राप्त्युपायैस्सह प्राप्तिप्रकारश्चिन्तयितुमिष्यते &nbsp;॥</p>
<p><strong>(</strong><strong>तृतीयाध्यायार्थसंक्षेपः</strong><strong>)</strong></p>
<p>तत्र तृतीयाध्याये उपायभूतोपासनविषया चिन्ता वर्तते। उपासनारम्भाभ्यर्हितोपायश्च प्राप्यवस्तुव्यतिरिक्तवैतृष्ण्यम्, प्राप्यतृष्णा चेति;&nbsp; तत्सिद्ध्यर्थं जीवस्य लोकान्तरेषु सञ्चरतो जाग्रतस्स्वपतस्सुषुप्तस्य मूर्च्छतश्च दोषा:, परस्य च ब्रह्मणस्तद्रहितता, कल्याणगुणाकरत्वं च प्रथमद्वितीययो: पादयो: प्रतिपाद्यन्ते &nbsp;॥</p>
<p><strong>(</strong><strong>प्रकृताधिकरणीयः संशयः</strong><strong>)</strong></p>
<p>तत्र देहाद्देहान्तरं गच्छन्नयं जीवो देहान्तरारम्भहेतुभिर्भूतसूक्ष्मैस्सम्परिष्वक्त एव गच्छति, उत नेति चिन्तायाम् –</p>
<p><strong>(</strong><strong>सयुक्तिकः पूर्वः पक्षः</strong><strong>)</strong></p>
<p>यत्र यत्र जीवो याति; तत्र तत्र भूतसूक्ष्माणां सुलभत्वादसम्परिष्वक्तो यातीति प्राप्तम्। पश्चादपि पूर्वपक्षबीजान्युपन्यस्य निरसिष्यति॥</p>
<p><strong>(</strong><strong>सूत्रतः सिद्धान्तस्वरूपवर्णनम्</strong><strong>)</strong></p>
<p>तत्र सिद्धान्तमाह&nbsp; – तदन्तरप्रतिपत्तौ रंहति सम्परिष्वक्त:- इति। <strong>संज्ञामूर्ति</strong><strong>क</strong><strong>ॢ</strong><strong>प्ति</strong>: &nbsp;(ब्र.सू. २.४.१७) इति मूर्तिशब्देन देह: प्रस्तुत:; स तच्छब्देन परामृश्यते । तदन्तरप्रतिपत्तौ – देहान्तरगमने भूतसूक्ष्मैस्सम्परिष्वक्तो जीवो रंहति – गच्छतीत्यर्थ:।</p>
<p>कुत:? प्रश्ननिरूपणाभ्यां – प्रश्नप्रतिवचनाभ्याम्।</p>
<p><strong>(</strong><strong>सूत्रोपात्तयोः प्रश्न-प्रतिवचनयोः निरूपणम्</strong><strong>)</strong></p>
<p>पञ्चाग्निविद्यायामेवं प्रश्नप्रतिवचने आम्नायेते – श्वेतकेतुं किलारुणेयं पाञ्चाल: प्रवाहण: कर्मिणां गन्तव्यदेशं, पुनरावृत्तिप्रकारं, देवयानपितृयाणपथव्यावर्तने, अमुष्य लोकस्याप्राप्तारं च वेत्थेति पृष्ट्वेदमपि पप्रच्छ – <strong>वेत्थ</strong> <strong>यथा</strong> <strong>पञ्चम्यामाहुतावाप</strong>: <strong>पुरुषवचसो</strong>&nbsp; <strong>भवन्ति</strong> (छां. ५.३.३) इति। तत इमं पश्चिमं प्रश्नं प्रतिब्रुवंश्च द्युलोकमग्नित्वेन रूपयित्वा&nbsp; <strong>तस्मिन्नेतस्मिन्नग्नौ</strong> <strong>देवा</strong>: <strong>श्रद्धां</strong> <strong>जुह्वति</strong> <strong>तस्या</strong> <strong>आहुतेस्सोमो</strong> <strong>राजा</strong> <strong>सम्भवति</strong> (छा.५.४.२) इत्यादिना – देवाख्या: जीवस्य प्राणा:&nbsp; अग्नित्वेन रूपिते द्युलोके श्रद्धाख्यं वस्तु प्रक्षिपन्ति; सा च श्रद्धा सोमराजाख्यामृतमयदेहरूपेण परिणमते; तं चामृतमयं देहं त एव प्राणा: पर्जन्येऽग्नित्वेन रूपिते प्रक्षिपन्ति; स च देहस्तत्र प्रक्षिप्तो वर्षं भवति; तच्च वर्षं त एव प्राणा: पृथिव्यामग्नित्वरूपितायां प्रक्षिपन्ति; तच्च तत्र प्रक्षिप्तमन्नं भवति; तच्चान्नं त एव पुरुषेऽग्नित्वरूपिते प्रक्षिपन्ति; तच्च तत्र रेतो भवति; तच्च त एव योषायामग्नित्वरूपितायां प्रक्षिपन्ति; तच्च तत्र प्रक्षिप्तं गर्भो भवतीत्युक्त्वा आह –&nbsp; <strong>इति</strong> <strong>तु</strong> <strong>पञ्चम्यामाहुतावाप</strong>: <strong>पुरुषवचसो</strong>&nbsp; <strong>भवन्ति</strong> (छा.५.९.१) इति । एवं पञ्चम्यामाहुतौ हुतायामाप: पुरुषशब्दाभिलप्या भवन्तीत्यर्थ: ॥</p>
<p><strong>(</strong><strong>उक्तार्थसिद्धेर्निगमनम्</strong><strong>)</strong></p>
<p>एवमुक्ते – पूर्वास्वप्याहुतिष्वनुवर्तमानानामेवापां सूक्ष्मरूपाणामिदानीं पुरुषाकारत्वं भवतीत्युक्तं भवति। अत एवं प्रश्नप्रतिवचनाभ्यां देहहेतुभूतैर्भूतसूक्ष्मैस्सह तत्र&nbsp; तत्रयातीति गम्यते॥१॥</p>
<p><strong>(</strong><strong>अद्भिः परिष्वङ्गवचसः सर्वभूतसूक्ष्मपरिष्वङ्गपरता</strong><strong>)</strong></p>
<p>ननु&nbsp; <strong>आप</strong>: <strong>पुरुषवचस</strong>: (छा.५.९.१) इत्युक्ते अपां पुरुषाकारपरिणामप्रतीतेर्गच्छता जीवेन तासामेव परिष्वङ्ग: प्रतीयते; अत: कथं सर्वेषां भूतसूक्ष्माणां परिष्वङ्ग इति; तत्राह –</p>
<p><strong>२८९</strong>. <strong>त्र्यात्मकत्वात्तु</strong> <strong>भूयस्त्वात्</strong> <strong>॥</strong> <strong>३</strong>–<strong>१</strong>–<strong>२</strong> <strong>॥</strong></p>
<p>तुशब्दश्चोद्यं व्यावर्तयति। देहारम्भकाणामपां केवलानां न देहारम्भसम्भव: देहाद्यारम्भाय हि <strong>तासां</strong> <strong>त्रिवृतं</strong> <strong>त्रिवृतमेकैकामकरोत्</strong> (छा.६.३.३) इति त्रिवृत्करणम्। केवलानामपां श्रवणं तु तासां भूयस्त्वात्। देहे च लोहितादिभूयस्त्वेनारम्भकेष्वपां भूयस्त्वं गम्यते॥२॥</p>
<p><strong>(</strong><strong>प्राणगतिश्रवणान्यथानुपपत्त्याऽपि भूतसूक्ष्मपरिष्वङ्गसिद्धिः</strong><strong>)</strong></p>
<p><strong>२९०</strong>. <strong>प्राणगतेश्च॥</strong> <strong>३</strong>–<strong>१</strong>–<strong>३</strong> <strong>॥</strong></p>
<p>इतश्च भूतसूक्ष्मपरिष्वक्तस्य गमनमिति गम्यते। उत्क्रामति जीवे प्राणानां तदनुगतिश्श्रूयते – <strong>तमुत्क्रामन्तं</strong> <strong>प्राणोऽनूत्क्रामति</strong> <strong>प्राणमनूत्क्रामन्तं</strong> <strong>सर्वे</strong> <strong>प्राणा</strong> <strong>अनूत्क्रामन्ति</strong> (बृ. ६.४.२) इति। स्मर्यते च&nbsp; <strong>मनष्षष्ठानीन्द्रियाणि</strong> <strong>प्रकृतिस्थानि</strong> <strong>कर्षति।</strong> <strong>शरीरं</strong> <strong>यदवाप्नोति</strong> <strong>यच्चाप्युत्क्रामतीश्वर</strong>: <strong>गृहीत्वैतानि</strong> <strong>संयाति</strong> <strong>वायुर्गन्धानिवाशयात्</strong> (भ.गी.१५.७) इति। न च निराश्रयाणां गतिरुपपद्यत इति तदाश्रयभूतानां भूतसूक्ष्माणामपि गतिरभ्युपगन्तव्या ॥३॥</p>
<p><strong>(</strong><strong>वागादीनां प्राणानां अग्न्याद्यप्ययश्रुतेर्गौणतया निर्वाहः</strong><strong>)</strong></p>
<p><strong>२९१</strong>. <strong>अग्न्यादिगतश्रुतेरिति</strong> <strong>चेन्न</strong> <strong>भाक्तत्वात्</strong> <strong>॥</strong> <strong>३</strong>–<strong>१</strong>–<strong>४</strong> <strong>॥</strong></p>
<p><strong>यत्रास्य</strong> <strong>पुरुषस्य</strong> <strong>मृतस्याग्निं</strong> <strong>वागप्येति</strong>, <strong>वातं</strong> <strong>प्राणश्चक्षुरादित्यम्</strong> (बृ.५.२.१३) इत्यादिना प्राणानां जीवमरणकाले अग्न्यादिष्वप्ययश्रवणान्न तेषां जीवेन सह गमनमिति गतिश्रुतिरन्यथा नेयेति चेत् – न, भाक्तत्वात् अग्न्यादिष्वप्ययश्रवणस्य। कथं भाक्तत्वम्?&nbsp; <strong>ओषधीर्लोमानि</strong> <strong>वनस्पतीन्</strong> <strong>केशा</strong>: (बृ.५.२.३) इत्यनपियद्भिर्लोमादिभिस्सह श्रवणात्। अतश्चक्षुराद्यप्ययश्रुतिः अधिष्ठातृदेवतापक्रमणपरा ॥४॥</p>
<p><strong>(</strong><strong>प्रथमहोमे अपाम् अश्रवणशङ्का, श्रद्धाशब्देन अपामभिधानात्परिहारश्च</strong><strong>)</strong></p>
<p><strong>२९२</strong>. <strong>प्रथमेऽश्रवणादिति</strong> <strong>चेन्न</strong> <strong>ता</strong> <strong>एव</strong> <strong>ह्युपपत्ते</strong>: <strong>॥</strong> <strong>३</strong>–<strong>१</strong>–<strong>५</strong> <strong>॥</strong></p>
<p>यदुक्तमद्भिस्सूक्ष्माभिर्भूतान्तरसंसृष्टाभि: परिष्वक्तो जीवो गच्छतीति प्रश्नप्रतिवचनाभ्यामवगम्यत इति; तन्नोपपद्यते, द्युलोकाग्निविषये प्रथमे होमे अपां होम्यत्वाश्रवणात्।&nbsp; <strong>तस्मिन्नेतस्मिन्नग्नौ</strong> देवा: <strong>श्रद्धां</strong> <strong>जुह्वति</strong> (छा.५.५.२) इति श्रद्धैव होम्यत्वेन श्रुता। श्रद्धा नाम जीवस्य मनोवृत्तिविशेषत्वेन प्रसिद्धा । अतो नापस्तत्र होम्या इति चेत् – न, यत: ता: आप एव श्रद्धाशब्देन तत्राभिधीयन्ते; कुत:? प्रश्नप्रतिवचनोपपत्ते: ॥</p>
<p><strong>(</strong><strong>प्रश्न-प्रतिवचनयोरुपादानम्</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>वेत्थ</strong> <strong>यथा</strong> <strong>पञ्चम्यामाहुतावाप</strong>: <strong>पुरुषवचसो</strong>&nbsp; <strong>भवन्ति</strong> (छां.५.३.३) इति प्रश्नस्य प्रतिवनचोपक्रमे हि श्रद्धा द्युलोकाग्नौ होम्यत्वेन श्रुता; तत्र यदि श्रद्धाशब्देनापो नोच्येरन्; ततोऽन्यथा प्रश्नोऽन्यथा प्रतिवचनमित्यसङ्गतं स्यात्<strong>।</strong><strong>&nbsp; </strong><strong>इति</strong> <strong>तु</strong> <strong>पञ्चम्यामाहुतावाप</strong><strong>:</strong> <strong>पुरुषवचस</strong><strong>:</strong> (छा.५.९.१) इति प्रतिवचननिगमनं च श्रद्धाया अप्त्वमेव सूचयति।&nbsp; <strong>वेत्थ</strong> <strong>यथा</strong> (छा. ५-३-३) इति हि प्रश्नगत: प्रकार:&nbsp; <strong>इति</strong> <strong>तु</strong> <strong>पञ्चम्याम्</strong> (छां.५.३.३) इतीतिशब्देन परिहारे निगम्यते। श्रद्धासोमराजवर्षान्नरेतोगर्भरूपेणापां परिणाममुक्त्वा ह्येवमाप: पुरुषवचस इति निगम्यते।</p>
<p><strong>(</strong><strong>श्रद्धाशब्दस्य अप्परत्वोपपत्तिः</strong><strong>)</strong></p>
<p>श्रद्धाशब्दस्य चाप्सु वैदिकप्रयोगो दृश्यते –&nbsp; <strong>अप</strong>: <strong>प्रणयति</strong> <strong>श्रद्धा</strong> <strong>वा</strong> <strong>आप</strong>: इति।&nbsp; <strong>श्रद्धां</strong> <strong>जुह्वति</strong> (तै.ब्रा.२.४.३३) तथा <strong>आहुतेस्सोमो</strong> <strong>राजा</strong> <strong>सम्भवति</strong> (छां.५.४.२) इति सोमाकारेण परिणामश्चापामेवोपपद्यते। अतो भूतान्तरसंसृष्टाभिरद्भिस्सम्परिष्वक्तो जीवो रंहतीत्युपपन्नम् ॥५॥</p>
<p><strong>(</strong><strong>श्रुतौ जीवस्याश्रवणात् अप्परिष्वक्तजीवगमनासिद्धिशङ्का-परिहारौ</strong><strong>)</strong></p>
<p><strong>२९३</strong>. <strong>अश्रुतत्वादिति</strong> <strong>चेन्नेष्टादिकारिणां</strong> <strong>प्रतीते</strong>: <strong>॥</strong> <strong>३</strong>–<strong>१</strong>–<strong>६</strong> <strong>॥</strong></p>
<p>यत्पुनरुक्तमद्भिस्संपरिष्वक्तो जीवो यातीत्ययमर्थ एतस्माद्वाक्यादवगम्यत इति; तन्नोपपद्यते,&nbsp; अस्मिन्वाक्ये जीवस्याश्रवणात् । अत्र हि श्रद्धादय एवावस्थाविशेषा होम्यत्वेन श्रुता:; न तु जीवस्तत्परिष्वक्त इति चेत् – तन्न, इष्टादिकारिणां प्रतीते: – अस्मिन्नेव वाक्ये ह्युत्तरत्र ब्रह्मज्ञानविधुरेष्टापूर्तदत्तकारिणो द्युलोकं प्राप्य सोमराजानो&nbsp; भवन्ति; पुण्यकर्मावसाने च पुनरागत्य गर्भं प्राप्नुवन्तीत्युच्यते&nbsp; <strong>अथ</strong> <strong>य</strong> <strong>इमे</strong> <strong>ग्रामे</strong> <strong>इष्टापूर्ते</strong> <strong>दत्तमित्युपासते</strong> <strong>ते</strong> <strong>धूममभिसम्भवन्ति</strong> (छा.५.१०.३) इत्यारभ्य <strong>पितृलोकादाकाशमाकाशाच्चन्द्रमसमेष</strong> <strong>सोमो</strong> <strong>राजा</strong> <strong>तद्देवानामन्नं</strong> <strong>तं</strong> <strong>देवा</strong> <strong>भक्षयन्ति</strong> (छां.५.१०.३)&nbsp; <strong>तस्मिन्यावत्सम्पातमुषित्वाऽथैतमेवाध्वानं</strong> <strong>पुनर्निवर्तन्ते</strong> (छां.५.१०.३)&nbsp; <strong>यो</strong> <strong>यो</strong> <strong>ह्यन्नमत्ति</strong> <strong>यो</strong> <strong>रेतस्सिञ्चति</strong> <strong>तद्भूय</strong> <strong>एव</strong> <strong>भवति</strong> (छां.५.१०.३) इति । अत्रापि द्युलोकाग्नौ<strong>&nbsp; </strong>श्रद्धां जुह्वति तस्या आहुतेस्सोमो राजा सम्भवति इति तदेकार्थत्वाछ्रद्धावस्थदेहविशिष्टस्सोमरूपदेहविशिष्टो भवतीत्युक्तमिति गम्यते। देहस्य जीवविशेषणतैकस्वरूपस्य वाचक: शब्दो विशेष्ये जीव एव पर्यवस्यति; अतस्सम्परिष्वक्तो जीवो यातीत्युपपद्यते॥६॥</p>
<p><strong>(</strong><strong>सोमराजपदस्य जीवपरत्वाभावशङ्का-परिहारौ</strong><strong>)</strong></p>
<p>ननु च &nbsp;<strong>तं</strong> <strong>देवा</strong> <strong>भक्षयन्ति</strong> (छां.५.१.-३) इति देवैर्भक्ष्यमाणत्ववचनात्&nbsp; <strong>सोमो</strong> <strong>राजा</strong> (छां.५.१०.४) इति न जीव उच्यते, जीवस्यानदनीयत्वात्; तत्राह</p>
<p><strong>२९४</strong>. <strong>भाक्तं</strong> <strong>वाऽनात्मवित्वात्तथा</strong> <strong>हि</strong> <strong>दर्शयति</strong> <strong>॥</strong> <strong>३</strong>–<strong>१</strong>–<strong>७</strong> <strong>॥</strong></p>
<p>वाशब्दश्चोद्यं &nbsp;व्यावर्तयति। इष्टादिकारिणोऽनात्मवित्त्वात्स देवानां भोगोपकरणत्वेन इहामुत्र च वर्तते। इहेष्टादिना तदाराधनं कुर्वन्नुपकरोति; आराधनप्रीतैर्देवैर्दत्तममुं लोकं प्राप्य तत्र तत्समानभोगस्तदुपकरणं भवति । यथा <strong>पशुरेवं</strong> <strong>स</strong> <strong>देवानाम्</strong> (बृ.३.४.१०) इत्यनात्मविदो देवानामुपकरणत्वं दर्शयति श्रुति: । स्मृतिरप्यात्मविदां ब्रह्मप्राप्तिमनात्मविदां च देवभोग्यत्वं दर्शयति&nbsp; <strong>देवान्</strong> <strong>देवयजो</strong> <strong>यान्ति</strong> <strong>मद्भक्ता</strong> <strong>यान्ति</strong> <strong>मामपि</strong> (गी.७-२३) इति। अतो जीवस्य देवानां भोगोपकरणत्वाभिप्रायमन्नत्वेन भक्ष्यत्ववचनम्; अतस्तद्भाक्तम्। तेन तृप्तिरेव च देवानां भक्षणमिति श्रूयते <strong>&nbsp;</strong><strong>न</strong> <strong>वै</strong> <strong>देवा</strong> <strong>अश्नन्ति</strong> <strong>न</strong> <strong>पिबन्ति</strong> <strong>एतदेवामृतं</strong> <strong>दृष्ट्वा</strong> <strong>तृप्यन्ति</strong> (छा.३.६.१) इति। तस्माद्भूतसूक्ष्मैस्सम्परिष्वक्तो जीवो रंहतीति सिद्धम्॥७॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>तदन्तरप्रतिपत्त्यधिकरणम्॥१॥</strong></p>
		</div>