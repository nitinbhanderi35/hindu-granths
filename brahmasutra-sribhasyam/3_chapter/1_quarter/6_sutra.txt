<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>अन्याधिष्ठिताधिकरणम्</strong> <strong>॥</strong> <strong>६॥</strong></p>
<p style="text-align: center;"><strong>(</strong><strong>अधिकरणार्थः – अवरोहतो जीवस्य व्रीह्यादिभावः, व्रीह्यादिसंश्लेषमात्रम्, न व्रीह्यादिशरीरकं ब्रह्म</strong><strong>)</strong></p>
<p><strong>३११</strong>. <strong>अन्याधिष्ठिते</strong> <strong>पूर्ववदभिलापात्॥</strong> <strong>३</strong>–<strong>१</strong>–<strong>२४</strong> <strong>॥</strong></p>
<p>अवरोहन्तो जीवा: व्रीह्यादिभावेन जायन्त इति श्रूयते&nbsp; मेघो भूत्वा प्रवर्षति त इह व्रीहियवा ओषधिवनस्पतयस्तिलमाषा जायन्ते (छा.५.१०.६) इति ।</p>
<p><strong>(</strong><strong>तत्रत्यो विचारांशः प्रकृतः</strong><strong>)</strong></p>
<p>ते किमन्यैर्भोक्तृभिर्व्रीह्यादि-शरीरैरधिष्ठितान्व्रीह्यादीनाश्लिष्यन्ति; उत ते भोक्तारो व्रीह्यादिशरीरा जायन्त इति विशये,</p>
<p><strong>(</strong><strong>पूर्वपक्षः युक्तिसहितः</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong><strong>जायन्ते</strong> (छा.५.१०.६.७) इति वचनाद्देवो जायते मनुष्यो जायत इतिवद्व्रीह्यादिशरीरा एव।</p>
<p><strong>(</strong><strong>सिद्धान्तार्थः सौत्रार्थविवरणतः</strong><strong>)</strong></p>
<p>इति प्राप्ते उच्यते – अन्याधिष्ठिते इति। जीवान्तरेणाधिष्ठिते व्रीह्यादिशरीरे तेषां संश्लेषमात्रमेव। कुत:? पूर्ववदभिलापात् – आकाशादिमेघपर्यन्तवत्केवल तद्भावाभिलापात् । यत्र हि भोक्तृत्वमभिप्रेतम्; तत्र तत्साधनभूतं कर्माभिलप्यते&nbsp; <strong>रममीयचरणा</strong>: … <strong>कपूयचरणा</strong>: (छा.५.१०.७) इति । इह चाकाशादिवन्नाभिलप्यते कर्म, फलप्रदाने प्रवृत्तस्य स्वर्गोपभोग्यफलस्येष्टादे: कर्मण: स्वर्गोपभोगादेव समाप्तत्वात्, अनारब्धस्य&nbsp; <strong>रमणीयचरणा</strong>:…….<strong>कपूयचरणा</strong>: (छा.५.१०.७) इति वक्ष्यमाणत्वात्, मध्ये कर्मान्तराभावाच्च। अत आकाशादिभाववचनवद्व्रीह्यादिभावेन जन्मवचनमौपचारिकम्॥२४॥</p>
<p><strong>(</strong><strong>स्वर्गोपभोगोपधायककर्मणः पापत्वशङ्का</strong><strong>)</strong></p>
<p><strong>(</strong><strong>तत्परिहारश्च सूत्रतः</strong><strong>)</strong></p>
<p><strong>३१२</strong>. <strong>अशुद्धमिति</strong> <strong>चेन्न</strong> <strong>शब्दात्</strong> <strong>॥</strong> <strong>३</strong>–<strong>१</strong>–<strong>२५</strong> <strong>॥</strong></p>
<p>नैतदस्ति – यदन्याधिष्ठिते व्रीह्यादिशरीरे संश्लेषमात्रम्, भोक्तृत्वहेत्वभावान्न व्रीह्यादिभावेन जन्म – इति भोक्तृत्वहेतुसद्भावात् स्वर्गोपभोग्यफलमिष्टादिकर्मैवाशुद्धम् – पापमिश्रम्, अग्नीषोमीयादि हिंसायुक्तत्वात् । हिंसा च&nbsp; न हिंस्यात्सर्वा भूतानि इति निषिद्धत्वात्पापमेव।</p>
<p><strong>(</strong><strong>हिंसानिषेधस्य औत्सर्गिकत्वायोगः</strong><strong>)</strong></p>
<p>न चात्र पदाहवनीयादिवदुत्सर्गापवादभावस्सम्भवति, भिन्नविषयत्वात्। अग्नीषोमीयहिंसा-विधि: हिंसाया: क्रतूपकारकत्वं बोधयति;&nbsp; न हिंस्यात् इति तु हिंसाया: प्रत्यवायफलत्वम्।</p>
<p><strong>(</strong><strong>प्रभाकरोक्तः परिहारः, तद्दूषणं च</strong><strong>)</strong></p>
<p>अथोच्येत – अग्नीषोमीयादिषु विधित: प्रवृत्तेर्न&nbsp; तद्विषयं निषेधविधिरास्कन्दति, रागप्राप्तविषयत्वात्तस्येति; नैवम्, इहापि रागप्राप्तेरविशिष्टत्वात्।&nbsp; <strong>स्वर्गकामो</strong> <strong>यजेत</strong> (यजु.२.५.५) इत्येवमादौ हि कामिन: कर्तव्यतया यागाद्युपदेशाद्यागादे: स्वर्गादिसाधनत्वमवगम्य फलरागत एव यागादौ प्रवर्तते । अग्नीषोमीयादिष्वपि तेषां फलसाधनभूतस्य यागादेरुपकारकत्वं शास्त्रादवगम्य रागादेव प्रवर्तते । लौकिक्यामपि हिंसायां केनचित्प्रमाणेन हिंसाया: स्वसमीहितसाधनत्वमवगम्य रागात्प्रवर्तत इति न कश्चन विशेष: । तथा <strong>नित्येष्वपि</strong> <strong>कर्मसु</strong><strong>&nbsp; </strong><strong>सर्ववर्णानां</strong> <strong>स्वधर्मानुष्ठाने</strong> <strong>परमपरिमितं</strong> <strong>सुखम्</strong> (आप.श्रौ.२.१.२.२) इत्यादिवचनात्फल- साधनत्वमवगम्य रागादेव प्रवृत्तिरिति तेषामप्यशुद्धियुक्तत्वम् ।</p>
<p><strong>(</strong><strong>शङ्कोपसंहारः</strong><strong>)</strong></p>
<p>अत इष्टादीनां पापमिश्रत्वेनाशुद्धियुक्तानां स्वर्गेऽनुभाव्यं फलं स्वर्गेऽनुभूय हिंसांशस्य फलं व्रीह्यादिस्थावरभावेनानुभूयते। स्थावरभावं च पापफलं स्मरन्ति&nbsp; <strong>शरीरजै</strong>: <strong>कमदोषैर्याति</strong> <strong>स्थावरतां</strong> <strong>नर</strong>: (मनु.१.२.९) इति । अतो व्रीह्यादिभावेन भोगायानुशयिनो जायन्त इति चेत् –</p>
<p><strong>(</strong><strong>प्राप्तशङ्कादूषणम्, सूत्रोत्तरखण्डेन</strong><strong>)</strong></p>
<p>तन्न, कुत:? शब्दात् – अग्नीषोमीयादेस्संज्ञपनस्य स्वर्गलोकप्राप्तिहेतुतया हिंसात्वाभावशब्दात्। पशोर्हि संज्ञपननिमित्तां स्वर्गलोकप्राप्तिं वदन्तं शब्दमामनन्ति, हिरण्यशरीर ऊर्ध्व<strong>:</strong> स्वर्गं लोकमेति इत्यादिकम् ।&nbsp; अतिशयिताभ्युदयसाधनभूतो व्यापारोऽल्पदु:खदोऽपि न हिंसा; प्रत्युत रक्षणमेव । तथा च मन्त्रवर्ण:&nbsp; <strong>न</strong> <strong>वा</strong> <strong>उ</strong> <strong>एतन्म्रियसे</strong> <strong>न</strong> <strong>रिष्यसि</strong> <strong>देवान्</strong> <strong>इदेषि</strong> <strong>पथिभिस्सुगेभि</strong>:<strong>।</strong> <strong>यत्र</strong> <strong>यन्ति</strong> <strong>सुकृतो</strong> <strong>नापि</strong> <strong>दुष्कृतस्तत्र</strong> <strong>त्वा</strong> <strong>देवस्सविता</strong> <strong>दधातु</strong> (तै.ब्रा.३.७.९२) इति। चिकित्सकं च तादात्विकाल्पदु:खकारिणमपि रक्षकमेव वदन्ति, पूजयन्ति च तज्ज्ञा:॥२५॥</p>
<p><strong>(</strong><strong>अवरोहतो जीवस्य रेतः सेकमिव व्रीह्यादावपि संश्लेष एव</strong><strong>)</strong></p>
<p><strong>३१३</strong>. <strong>रेतस्सिग्योगोऽथ</strong> <strong>॥</strong> <strong>३</strong>–<strong>१</strong>–<strong>२६</strong> <strong>॥</strong></p>
<p>इतश्चौपचारिकं व्रीह्यादिजन्मवचनम्, व्रीह्यादिभाववचनानन्तरं&nbsp; <strong>यो</strong> <strong>यो</strong> <strong>ह्यन्नमत्ति</strong> <strong>यो</strong> <strong>रेतस्सिञ्चति</strong> <strong>तद्भूय</strong> <strong>एव</strong> <strong>भवति</strong> (छा.५.१०.६) इति रेतस्सिग्भावोऽनुशयिनां श्रूयमाणो यथा तद्योगमात्रं प्रतिपादयति; तद्वद्ब्रीह्यादिभावोऽपीत्यर्थ:॥२६॥</p>
<p><strong>(</strong><strong>शरीरप्राप्तेः योनिप्राप्त्यनन्तरभाविता</strong><strong>)</strong></p>
<p><strong>३१४</strong>. <strong>योनेश्शरीरम्</strong> <strong>॥</strong> <strong>३</strong>–<strong>१</strong>–<strong>२७</strong> <strong>॥</strong></p>
<p>योनिप्राप्ते: पश्चादेवानुशयिनां शरीरप्राप्ति: तत्रैव सुखदु:खोपभोगसद्भावात् । &nbsp;तत: प्रागाकाशादिप्राप्तिप्रभृति तद्योगमात्रमेवेत्यर्थ: ॥ २७ ॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अन्याधिष्ठिताधिकरणम्</strong> <strong>॥६॥</strong></p>
<p style="text-align: center;"><strong>इति</strong> <strong>श्रीभगवद्रामानुजविरचिते</strong> <strong>शारीरकमीमांसाभाष्ये&nbsp;</strong><strong>तृतीयस्याध्यायस्य</strong> <strong>प्रथम</strong>:<strong>पाद</strong>: <strong>॥१॥</strong></p>
		</div>