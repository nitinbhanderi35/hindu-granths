<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong>&nbsp; <strong>अनिष्टादिकार्यधिकरणम्॥३॥</strong></p>
<p style="text-align: center;"><strong>(</strong><strong>अधिकरणार्थः – केवलपापकारिणां चन्द्रारोहावरोहौ विनैव गतागती</strong><strong>)</strong></p>
<p><strong>२९९</strong>. <strong>अनिष्टादिकारिणामपि</strong> <strong>च</strong> <strong>श्रुतम्</strong> <strong>॥</strong> <strong>३</strong>–<strong>१</strong>–<strong>१२</strong> <strong>॥</strong></p>
<p><strong>(</strong><strong>सङ्गतिः, अधिकरणविचार्योंशश्च</strong><strong>)</strong></p>
<p>केवलेष्टापूर्तदत्तकारिणश्चन्द्रमसं गत्वा सानुशया एव निवर्तन्त इत्युक्तम्; इदानीमनिष्टादिकारिणोऽपि चन्द्रमसं गच्छन्ति, नेति चिन्त्यते । ये विहितं न कुर्वन्ति, निषिद्धं च कुर्वन्ति, त उभयेऽपि पापकर्माणोऽनिष्टादिकारिण: ।</p>
<p><strong>(</strong><strong>पूर्वपक्षारम्भः सयुक्तिकः</strong><strong>)</strong></p>
<p>किं युक्तम्? तेऽपि चन्द्रमसं गच्छन्तीति, कुत:? तेषामपि हि तद्गमनं श्रुतं –&nbsp; <strong>ये</strong> <strong>वै</strong> <strong>केचास्माल्लोकात्प्रयन्ति</strong> <strong>चन्द्रमसमेव</strong> <strong>ते</strong> <strong>सर्वे</strong> <strong>गच्छन्ति</strong> (कौषी.१.२) इत्यविशेषेण सर्वेषामेव गतिश्रवणात्॥१२॥</p>
<p><strong>(</strong><strong>पुण्यपापकर्मणोरुभयोरपि गतितौल्यशङ्का-परिहारौ</strong><strong>)</strong></p>
<p>एवं तर्हि सुकृतदुष्कृतकारिणोरुभयोरप्यविशिष्टैव गतिस्स्यात्; नेत्याह –</p>
<p><strong>३००</strong>. <strong>संयमने</strong> <strong>त्वनुभूयेतरेषामारोहावरोहौ</strong> <strong>तद्गतिदर्शनात्</strong> <strong>॥</strong> <strong>३</strong>–<strong>१</strong>–<strong>१३</strong> <strong>॥</strong></p>
<p>तु शब्दश्शङ्कां व्यावर्तयति; इतरेषाम्&nbsp; अनिष्टादिकारिणां चन्द्रारोहावरोहौ संयमने – यमशासने तत्प्रयुक्तयातना अनुभूयैव, नान्यथा; कुत:? तद्गतिदर्शनात् – दृश्यते हि पापकर्मणां यमवश्यतया तद्गमनम्&nbsp; <strong>अयं</strong> <strong>लोको</strong> <strong>नास्ति</strong> <strong>न</strong> <strong>पर</strong> <strong>इति मानी</strong> <strong>पुन</strong>:<strong>पुनर्वशमापद्यते</strong> <strong>मे</strong> (कठ.१-२- ६) <strong>वैवस्वतं</strong> <strong>सङ्गमनं</strong> <strong>जनानां</strong> <strong>यमं</strong> <strong>राजानम्</strong> (तै.आरण्.२.१) इत्यादिषु॥३॥</p>
<p><strong>(</strong><strong>अविशेषेण सर्वेषां यमवश्यतास्मृतिः</strong><strong>)</strong></p>
<p><strong>३०१</strong>. <strong>स्मरन्ति</strong> <strong>च</strong> <strong>॥३</strong>–<strong>१</strong>–<strong>१४॥</strong></p>
<p>स्मरन्ति च सर्वेषां यमवश्यतां पराशरादय:&nbsp; <strong>सर्वे</strong> <strong>चैते</strong> <strong>वशं</strong> <strong>यान्ति</strong> <strong>यमस्य</strong> <strong>भगवन्किल</strong> (वि.पु ३-७-५) इत्यादिषु॥१४॥</p>
<p><strong>(</strong><strong>पापकारिभिर्गन्तव्याः सप्त नरकाः</strong><strong>)</strong></p>
<p><strong>३०२</strong>. <strong>अपि</strong> <strong>सप्त॥</strong> <strong>३</strong>–<strong>१</strong>–<strong>१५</strong> <strong>॥</strong></p>
<p>पापकर्मणां गन्तव्यत्वेन रौरवादीन् सप्त नरकानपि स्मरन्ति॥१५॥</p>
<p>ननु सप्तसु लोकेषु गच्छतां कथं यमसदनप्राप्ति:, अत आह –</p>
<p><strong>(</strong><strong>सप्तलोकेषु यमसम्बन्धोपपत्तिः</strong><strong>)</strong></p>
<p><strong>३०३</strong>. <strong>तत्रापि</strong> <strong>तद्व्यापारादविरोध</strong>: <strong>॥</strong> <strong>३</strong>–<strong>१</strong>–<strong>१६</strong> <strong>॥</strong></p>
<p>तेष्वपि सप्तसु यमाज्ञयैव गमनादविरोध: ।</p>
<p><strong>(</strong><strong>पूर्वपक्षोपसंहरणम्</strong><strong>)</strong></p>
<p>अतोऽनिष्टादिकारिणामपि यमलोकं प्राप्य स्वकर्मानुरूपं यातनाश्चानुभूय पश्चाच्चन्द्रारोहावरोहौ स्त: ॥१६॥</p>
<p><strong>(</strong><strong>सिद्धान्तारम्भः</strong><strong>)</strong></p>
<p>इति प्राप्त उच्यते –</p>
<p><strong>३०४</strong>. <strong>विद्याकर्मणोरिति</strong> <strong>तु</strong> <strong>प्रकृतत्वात्</strong> <strong>॥</strong> <strong>३</strong>–<strong>१</strong>–<strong>१७</strong> <strong>॥</strong></p>
<p>तु शब्द: पक्षव्यावृत्त्यर्थ:।&nbsp; अनिष्टादिकारिणामपि चन्द्रप्राप्तिरस्तीत्येतन्नोपपद्यते; कुत:? विद्याकर्मणोरिति विद्याकर्मणो: फलभोगार्थत्वाद्देवयानपितृयाणयो:।</p>
<p><strong>(</strong><strong>विद्याप्रसङ्गस्य दृष्टान्तार्थत्वम्</strong><strong>)</strong></p>
<p><strong>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </strong>एतदुक्तं भवति –&nbsp; अनिष्टादिकारिणां यथा विद्याविधुरत्वाद्देवयानेन पथा गमनं न सम्भवति; तद्वदेवेष्टापूर्तदत्तविधुरत्वात्पितृयाणेन चन्द्रगमनमपि न सम्भवति – इति ।</p>
<p><strong>(</strong><strong>उक्तविभागावगमकप्रदर्शनम्</strong><strong>)</strong></p>
<p>देवयानपितृयाणयो: विद्याविषयत्वं पुण्यकर्मविषयत्वं च कथमवगम्यत इति चेत् – प्रकृतत्वात्तयो:। प्रकृता हि देवयाने विद्या, <strong>पितृयाणे</strong> <strong>च</strong> <strong>कर्म</strong><strong>&nbsp; </strong><strong>तद्य</strong> <strong>इत्थं</strong> <strong>विदुर्ये</strong> <strong>चेमेऽरण्ये</strong> <strong>श्रद्धा</strong> <strong>तप</strong> <strong>इत्युपासते</strong> (छा.५.१०.१) इत्युक्त्वा&nbsp; <strong>तेऽर्चिषमभिसम्भवन्त्यर्चिषोऽह</strong>: (छा.५.१०.१) इत्यादिना देवयानवचनात्,&nbsp; <strong>अथ</strong> <strong>य</strong> <strong>इमे</strong> <strong>ग्राम</strong> <strong>इष्टापूर्ते</strong> <strong>दत्तमित्युपासते</strong> (छां.५.१०.३) इत्युक्त्वा&nbsp; <strong>ते</strong> <strong>धूममभिसम्भवन्ति</strong> (छा.५.१०.३) इत्यादिना पितृयाणवचनाच्च&nbsp; <strong>ये</strong> <strong>वै</strong> <strong>के</strong> <strong>चास्माल्लोकात्प्रयन्ति</strong> <strong>चन्द्रमसमेव</strong> <strong>ते</strong> <strong>सर्वे</strong> <strong>गच्छन्ति</strong> (कौषी.१.२) इत्येतदपि वचनं&nbsp; य इष्टादिकारिण<strong>:</strong> ते सर्वे इति परिणेयम् ॥</p>
<p><strong>(</strong><strong>पापकर्मिणां चन्द्रगमनाभावे शरीरानारम्भशङ्का-परिहारौ</strong><strong>)</strong></p>
<p>ननु पापकर्मणां चन्द्रगमनाभावे पञ्चमाहुत्यसम्भवाच्छरीरारम्भ एव नोपपद्यते;&nbsp; <strong>पञ्चम्यामाहुतावाप</strong>: <strong>पुरुषवचसो</strong>&nbsp; <strong>भवन्ति</strong> (छा.५.९.१) इति हि शरीराम्भश्श्रूयते, सा चाहुतिश्चन्द्रप्राप्तिपूर्विकेति दर्शितम्; अतश्शरीरारम्भायैव तेषामपि चन्द्रारोहावरोहाववश्याभ्युपेत्यौ इत्यत आह –</p>
<p><strong>३०५</strong>. <strong>न</strong> <strong>तृतीये</strong> <strong>तथोपलब्धे</strong>: <strong>॥</strong> <strong>३</strong>–<strong>१</strong>–<strong>१८</strong> <strong>॥</strong></p>
<p>तृतीयस्थानस्य शरीरारम्भाय न पञ्चमाहुत्यपेक्षा; कुत:? तथोपलब्धे: – तृतीयस्थानशब्देन केवलपापकर्माण उच्यन्ते, तेषां देहारम्भे पञ्चमाहुत्यनपेक्षत्वमुपलभ्यते&nbsp; <strong>वेत्थ</strong> <strong>यथा</strong> <strong>केनासौ</strong> <strong>लोकाे</strong> <strong>न</strong> <strong>संपूर्यते</strong> (छा.५.३.३) इत्यस्य प्रश्नस्य प्रतिवचने&nbsp; <strong>अथैतयो</strong>: <strong>पथोर्न</strong> <strong>कतरेण</strong> <strong>च</strong> <strong>तानीमानि</strong> <strong>क्षुद्राण्यसकृदावर्तीनि</strong> <strong>भूतानि</strong>&nbsp; <strong>भवन्ति</strong> <strong>जायस्व</strong> <strong>म्रियस्वेत्येतत्तृतीयं</strong> <strong>स्थानं</strong> <strong>तेनासौ</strong> <strong>लोको</strong> <strong>न</strong> <strong>संपूर्यते</strong> (छा.५.१०.८) इति तृतीयस्थानस्य द्युलोकारोहावरोहाभावेन द्युलोकासंपूर्तिवचनादस्य तृतीयस्थानस्य शरीरारम्भाय न पञ्चमाहुत्यपेक्षा ।&nbsp; <strong>पञ्चम्यामाहुतौ</strong> (छा.६.३.१) इति चापां पञ्चमाग्निसम्बन्धस्य पुरुषवचस्त्वहेतुत्वमात्रं प्रतिपादयति, नान्यन्निवारयति, अवधारणाश्रवणात् ॥१८॥</p>
<p><strong>(</strong><strong>मनुष्येष्वपि केषुचित् देहारम्भे पञ्चमाहुत्यनपेक्षा</strong><strong>)</strong></p>
<p><strong>३०६</strong>. <strong>स्मर्यतेऽपि</strong> <strong>च</strong> <strong>लोके</strong> <strong>॥</strong> <strong>३</strong>–<strong>१</strong>–<strong>१९</strong> <strong>॥</strong></p>
<p>पुण्यकर्मणामपि केषाञ्चित्पञ्चमाहुत्यनपेक्षया देहारम्भो लोके स्मर्यते द्रौपदीधृष्टद्युम्नप्रभृतीनाम्॥१९॥</p>
<p><strong>(</strong><strong>पञ्चमाहुत्यनपेक्षया देहारम्भस्य श्रुतितोऽपि सिद्धिः</strong><strong>)</strong></p>
<p><strong>३०७</strong>. <strong>दर्शनाच्च</strong> <strong>॥</strong> <strong>३</strong>–<strong>१</strong>–<strong>२०</strong> <strong>॥</strong></p>
<p>श्रुतावपि दृश्यते केषाञ्चित्पञ्चमाहुत्यनपेक्षया देहारम्भ: <strong>&nbsp;</strong><strong>तेषां</strong> <strong>खल्वेषां</strong> <strong>भूतानां</strong> <strong>त्रीण्येव</strong> <strong>बीजानि</strong>&nbsp; <strong>भवन्ति</strong> <strong>आण्डजं</strong> <strong>जीवजमुद्भिज्जम्</strong> (छां. ६.३.१) इति। एषूद्भिज्जस्वेदजयो: भूतयो: पञ्चमाहुतिमन्तरेणोत्पत्तिर्दृश्यते॥२०॥</p>
<p><strong>(</strong><strong>उद्भिज्जशब्देन स्वेदजानां सङ्ग्रहः</strong><strong>)</strong></p>
<p>ननु स्वेदजानामत्र न सङ्कीर्तनमस्ति&nbsp; <strong>त्रीण्येव</strong> <strong>बीजानि</strong> (छां.६.३.१) इति वनचात्; तत्राह –</p>
<p><strong>३०८</strong>. <strong>तृतीयशब्दावरोधस्संशोकजस्य॥</strong> <strong>३</strong>–<strong>१</strong>–<strong>२१</strong> <strong>॥</strong></p>
<p>संशोकजस्य – स्वेदजस्यापि&nbsp; <strong>आण्डजं</strong> <strong>जीवजमुद्भिज्जम्</strong> (छा.६.३.१) इत्यत्र तृतीयेनोद्भिज्जशब्देनावरोध: संग्रहो विद्यत इत्यर्थ:; अत: केवलपापकर्मणां चन्द्रप्राप्तिर्न सम्भवति॥२१॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>अनिष्टादिकार्यधिकरणम्</strong> <strong>॥३॥</strong></p>
		</div>