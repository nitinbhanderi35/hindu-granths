<div class="elementor-widget-container">
			<p style="text-align: center;"><strong>श्रीशारीरकमीमांसाभाष्ये</strong> <strong>कृतात्ययाधिकरणम्॥२॥</strong></p>
<p style="text-align: center;"><strong>(</strong><strong>अधिकरणार्थः सुकृतफलमनुभूय अमुष्माल्लोकान्निवर्तमानस्य भुक्तशेषेण कर्मणा सहैव जीवस्य प्रत्यवरोहः</strong><strong>)</strong></p>
<p><strong>२९५</strong>. <strong>कृतात्ययेऽनुशयवान्दृष्टस्मृतिभ्यां</strong> <strong>यथेतमनेवं</strong> <strong>च</strong> <strong>॥</strong> <strong>३</strong>–<strong>१</strong>–<strong>८</strong> <strong>॥</strong></p>
<p><strong>(</strong><strong>सङ्गतिप्रतिपादनं विषयश्च</strong><strong>)</strong></p>
<p>केवलेष्टापूर्तदत्तकारिणां धूमादिना पितृयाणेन पथा गमनं कर्मफलावसाने पुनरावर्तनं चाम्नातं&nbsp; <strong>यावत्सम्पातमुषित्वाऽथैतमेवाध्वानं</strong> <strong>पुनिर्निवर्तन्ते</strong> (छा.५.१०.३) इति &nbsp;॥</p>
<p><strong>(</strong><strong>अधिकरणीयः संशयः</strong><strong>)</strong></p>
<p>तत्र प्रत्यवरोहन् जीव: किमनुशयवान् प्रत्यवरोहति, उत नेति संशय्यते ।</p>
<p><strong>(</strong><strong>पूर्वपक्षः सयुक्तिकः</strong><strong>)</strong></p>
<p>किं युक्तम्? कर्मण: कृत्स्नस्योपभुक्तत्वात् नानुशयवानिति प्राप्तम् । अनुशयो ह्युपभुक्तशिष्टं कर्म। तच्च कृत्स्नफलोपभोगे सति नावशिष्यते ।&nbsp; <strong>यावत्सम्पातमुषित्वा</strong> (छा.५.१०.४) इति वचनात् कृत्स्नोपभोगश्च ज्ञायते । सम्पतन्त्यनेन स्वर्गं लोकमिति सम्पात: कर्मोच्यते। श्रुत्यन्तरं च&nbsp; प्राप्यान्तं कर्मणस्तस्य यत्किञ्चेह करोत्ययम् ।&nbsp; <strong>तस्माल्लोकात्पुनरेत्यस्मै</strong> <strong>लोकाय</strong> <strong>कर्मणे</strong> (बृ.६.४.६) इति॥</p>
<p><strong>(</strong><strong>सिद्धान्तस्य प्रतिपादनम्</strong><strong>)</strong></p>
<p>एवं प्राप्तेऽभिधीयते – अनुशयवान् प्रत्यवरोहति – इति। कुत:? दृष्टस्मृतिभ्याम्<strong>&nbsp; –</strong> श्रुतिस्मृतिभ्यामित्यर्थ:। श्रुतिस्तावत् – <strong>तद्य</strong> <strong>इह</strong> <strong>रमणीयचरणा</strong> <strong>अभ्याशो</strong> <strong>ह</strong> <strong>यत्ते</strong> <strong>रमणीयां</strong> <strong>योनिमापद्येरन्</strong> <strong>ब्राह्मणयोनिं</strong> <strong>क्षत्रिययोनिं</strong> <strong>वैश्ययोनिं</strong> <strong>वा</strong> <strong>अथ</strong> <strong>य</strong> <strong>इह</strong> <strong>कपूयचरणा</strong> <strong>अभ्याशो</strong> <strong>ह</strong> <strong>यत्ते</strong> <strong>कपूयां</strong> <strong>योनिमापद्येरन्</strong> <strong>श्वयोनिं</strong> <strong>वा</strong> <strong>सूकरयोनिं</strong> <strong>वा</strong> <strong>चण्डलायोनिं</strong> <strong>वा</strong> (छा.५.१०.७) इति प्रत्यवरूढान् प्रति श्रूयते। अमुष्माल्लोकात्प्रत्यवरूढेषु रमणीयकर्माणो रमणीयां ब्राह्मणादियोनिं प्रतिपद्यन्ते; कपूयचरणा: – कुत्सितकर्माण: कुत्सितां श्वसूकरचण्डलादियोनिं प्रतिपद्यन्त इति प्रत्यवरूढानां पुण्यपापकर्मयोगं दर्शयति । स्मृतिरपि&nbsp; <strong>वर्णा</strong> <strong>आश्रमाश्च</strong> <strong>स्वकर्मनिष्ठा</strong>: <strong>प्रेत्य</strong> <strong>कर्मफलमनुभूय</strong> <strong>तत</strong>: <strong>शेषेण</strong> <strong>विशिष्टदेशजातिकुलरूपायुश्श्रुतवित्तवृत्तसुखमेधसो</strong> <strong>जन्म</strong> <strong>प्रतिपद्यन्ते</strong> <strong>विष्वञ्चो</strong> <strong>विपरीता</strong> <strong>नश्यन्ति</strong> (गौतम.२.११.१२,१३) इति । तथा&nbsp; <strong>तत</strong>: <strong>परिवृत्तौ</strong> <strong>कर्मफलशेषेण</strong> <strong>जातिं</strong> <strong>रूपं</strong> <strong>वर्णं</strong> <strong>बलं</strong> <strong>मेधां</strong> <strong>प्रज्ञां</strong> <strong>द्रव्याणि</strong> <strong>धर्मानुष्ठानमिति</strong> <strong>प्रतिपद्यन्ते</strong> <strong>तच्चक्रवदुभयोर्लोकयोस्सुख</strong> <strong>एव</strong> <strong>वर्तते</strong> (आपस्तम्ब.२.१.२,३) इति ।&nbsp; यावत्सम्पातम् (छा.५.१०.७) इति फलदानप्रवृत्तकर्मविशेषविषयम्;&nbsp; <strong>यत्किंचेह</strong> <strong>करोत्ययम्</strong> (बृ.६.४.६) इतीदमपि&nbsp; तद्विषयमेव । अभुक्तफलानामकृतप्रायश्चित्तानां च कर्मणां कर्मान्तरफलानुभवान्नाशोऽप्यनुपपन्न:। अतोऽमुं लोकं गतास्सानुशया एव यथेतमनेवं च पुनर्निवर्तन्ते – आरोहणप्रकारेण प्रकारान्तरेण च पुनर्निवर्तन्त इत्यर्थ: ।</p>
<p><strong>(</strong><strong>आरोहणावरोहणक्रमयोः विवरणम्</strong><strong>)</strong></p>
<p>आरोहणं हि धूमरात्र्यपरपक्षदक्षिणायनषण्मासपितृलोकाकाशचन्द्रक्रमेण। अवरोहणं तु चन्द्रमस: स्थानादाकाश-वायुधूमाभ्रमेघक्रमेण। तत्राकाशावरोहणाद्यथेतम्; वाय्वादिप्राप्ते: पितृलोकाद्यप्राप्तेश्चानेवम् ॥८॥</p>
<p><strong>(</strong><strong>चरण शब्दस्य पुण्यपापपरत्वाभावशङ्का-परिहारौ</strong><strong>)</strong></p>
<p><strong>२९६</strong>. <strong>चरणादिति</strong> <strong>चेन्न</strong> <strong>तदुपलक्षणार्थेति</strong> <strong>कार्ष्णाजिनि</strong>:<strong>॥</strong> <strong>३</strong>–<strong>१</strong>–<strong>९</strong> <strong>॥</strong></p>
<p><strong>रमणीयचरणा</strong>: (छा.५.१०.७)&nbsp; <strong>कपूयचरणा</strong>: (छां.५.१०.७) इति न चरणशब्देन पुण्यपापरूपं कर्माभिधीयते, चरणशब्दस्य लोकवेदयोराचारे प्रसिद्धे: । लौकिका: खलु चरणमाचार: शीलं वृत्तमिति पर्यायानभिमन्यते । वेदे च <strong>यान्यनवद्यानि</strong> <strong>कर्माणि</strong> <strong>तानि</strong> <strong>सेवितव्यानि</strong> (तै.शि.११.२) <strong>यान्यस्माकं</strong> <strong>सुचरितानि</strong> <strong>तानि</strong> <strong>त्वयोपास्यानि</strong> (तै.शि. ११.२) इति चरणकर्मणी भेदेन व्यपदिश्येते, अत: चरणात् – शीलात् योनिविशेषप्राप्ति:, नानुशयादिति चेत् – तन्न, चरणश्रुति: कर्मोपलक्षणार्थेति कार्ष्णाजिनिराचार्यो मन्यते, केवलादाचारात्सुखदु:खप्राप्त्यसम्भवात्। सुखदु:खे हि पुण्यपापरूपकर्मफले॥९॥</p>
<p><strong>(</strong><strong>आचारवैफल्यात् तद्विधानानर्थक्यशङ्का-परिहारौ</strong><strong>)</strong></p>
<p><strong>२९७</strong>. <strong>आनर्थक्यमिति</strong> <strong>चेन्न</strong> <strong>तदपेक्षत्वात्</strong> <strong>॥</strong> <strong>३</strong>–<strong>१</strong>–<strong>१०</strong> <strong>॥</strong></p>
<p>एवं तर्ह्यफलत्वादाचारस्य स्मृतिविहितस्यानर्थक्यमेवेति चेत् – तन्न तदपेक्षत्वात्पुण्यस्य कर्मण:। आचारवत एव पुण्यकर्मस्वधिकार: –&nbsp; <strong>सन्ध्याहीनोऽशुचिर्नित्यमनर्हास्सर्वकर्मसु</strong> (दक्ष.स्मृ. २-२२)&nbsp; <strong>आचारहीनं</strong> <strong>न</strong> <strong>पुनन्ति</strong> <strong>वेदा</strong>: इत्यादिवचनेभ्य:। अतश्चरणश्रुति: कर्मोपलक्षणार्थेति कार्ष्णाजिनेरभिप्राय: ॥१०॥</p>
<p><strong>(</strong><strong>चरणशब्दाभिधेयत्वं पुण्यपापकर्मणोरेवेति बादर्याशयः</strong><strong>)</strong></p>
<p><strong>२९८</strong>. <strong>सुकृतदुष्कृते</strong> <strong>एवेति</strong> <strong>तु</strong> <strong>बादरि</strong>: <strong>॥</strong> <strong>३</strong>–<strong>१</strong>–<strong>११</strong> <strong>॥</strong></p>
<p>पुण्यं कर्माचरति, पापं<strong>&nbsp; </strong>कर्माचरति इति कर्मणि चरते: प्रयोगात् पृथङ्निर्देशस्य च प्रत्यक्षश्रुतिसिद्धाचारानुमितश्रुतिसिद्धविषयत्वेन गोबलीवर्दन्यायेनोपपत्ते:। मुख्ये सम्भवति न लक्षणा न्याय्येति सुकृतदुष्कृते एव चरणशब्दाभिधेये; इति बादरिराचार्यो मन्यते ।</p>
<p><strong>(</strong><strong>अस्मिन् विषये बादरिमतस्यैव बादरायणमतत्वम्</strong><strong>)</strong></p>
<p>अत्र बादरिमतमेव स्वमतम्; आचारानुमितश्रुतिविहितसन्ध्यावन्दनादे: कर्मान्तराधिकार-सम्पादनं फलमिति तु स्वीकृतम्। अतस्सानुशया एव प्रत्यवरोहन्ति॥ ११॥</p>
<p style="text-align: center;"><strong>इति</strong> <strong>श्रीशारीरकमीमांसाभाष्ये</strong> <strong>कृतात्ययाधिकरणम्॥२॥</strong></p>
		</div>