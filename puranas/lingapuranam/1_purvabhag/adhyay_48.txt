सूत उवाच॥<br>
अस्य द्वीपस्य मध्ये तु मेरुर्नाम महागिरिः॥<br>
नानारत्नमयैः श्रृंगै स्थितः स्थितिमतां वरः॥ ४८.१ ॥<br>
<br>
चतुराशीतिसाहस्रमुत्सेधेन प्रकीर्तितः॥<br>
प्रविष्टः षोडशाधस्ताद्विंस्तृतः षोडशैव तु॥ ४८.२ ॥<br>
<br>
शराववत्संस्थितत्वाद्वात्रिंशन्मूर्ध्नि विस्तृतः॥<br>
विस्तारात्त्रिगुणश्चास्य परिणाहोनुमंडलः॥ ४८.३ ॥<br>
<br>
हैमीकृतो महेशस्य शुभांगस्पर्शनेन च॥<br>
धत्तुरपुष्पसंकाशः सर्वदेवनिकेतनः॥ ४८.४ ॥<br>
<br>
क्रीडाभूमिश्च देवानामनेकाश्चर्यसंयुतः॥<br>
लक्षयोजन आयामस्तस्यैवं तु महागिरेः॥ ४८.५ ॥<br>
<br>
ततः षोडशसाहस्रं योजनानि क्षितेरधः॥<br>
शेषं चोपरि विप्रेन्दा धरायास्तस्य श्रृंगिणः॥ ४८.६ ॥<br>
<br>
मूलायामप्रमाणं तु विस्तारान्मूलतो गिरेः॥<br>
ऊचुर्विस्तारमस्यैव द्विगुणं मूलतो गिरेः॥ ४८.७ ॥<br>
<br>
पूर्वतः पद्मरागाभो दक्षिणे हेमसन्निभः॥<br>
पश्चिमे नलिसंकाश उत्तरे विद्रुमप्रभः॥ ४८.८ ॥<br>
<br>
अमरावती पूर्वभागे नानाप्रासादसंकुला॥<br>
नानादेवगणैः कीर्णा मणिजालसमावृता॥ ४८.९ ॥<br>
<br>
गोपुरैर्विविधाकारैर्हेमरत्नविभूषितैः॥<br>
तोरणैर्हेमचित्रैस्तु मणिक्लृप्तैः पथि स्थितैः॥ ४८.१೦ ॥<br>
<br>
सँल्लापालापकुशलैः सर्वाभरणभूषितैः॥<br>
स्तनभारविनम्रैश्च मदघूर्णितलोचनैः॥ ४८.११ ॥<br>
<br>
स्त्रीसहस्रैः समाकीर्णा चाप्सरोभिः समंततः॥<br>
दीर्घिकाभिर्विचित्राभिः फुल्लांभोरुहसंकुलैः॥ ४८.१२ ॥<br>
<br>
हेमसोपानसंयुक्तैर्हेमसैकतराशिभिः॥<br>
नीलोत्पलैश्चोत्पलैश्च हैमैश्चापि सुगंधिभिः॥ ४८.१३ ॥<br>
<br>
एवंविधैस्तटाकैश्च नदीभिश्च नदैर्युता॥<br>
विराजते पुरी शुभ्रा तयासौ पर्वतः शुभः॥ ४८.१४ ॥<br>
<br>
तेजस्विनी नामपुरी आग्नेय्यां पावकस्य तु॥<br>
अमरावतीसमा दिव्या सर्वभोगसमन्विता॥ ४८.१५ ॥<br>
<br>
वैवस्वती दक्षिणे तु यमस्य यमिनां वराः॥<br>
भवनैरावृता दिव्यैर्जांबूनदमयैः शुभैः॥ ४८.१६ ॥<br>
<br>
नैर्ऋते कृष्णवर्णा च तथा शुद्धवती शुभा॥<br>
तादृशी गंधवंती च वायव्यां दिशि शोभना॥ ४८.१७ ॥<br>
<br>
महोदया चोत्तरे च एशान्यां तु यशोवती॥<br>
पर्वतस्य दिगंतेषु शोभते दिवि सर्वदा॥ ४८.१८ ॥<br>
<br>
ब्रह्मविष्णुमहेशानां तथान्योषां निकेतनम्॥<br>
सर्वभोगयुतं पुण्यं दीर्घिकाभिर्नगोत्तमम्॥ ४८.१९ ॥<br>
<br>
सिद्धैर्यक्षैस्तु संपूर्णं गंधर्वैर्मुनिपुंगवैः॥<br>
तथान्यैर्विविधाकारैर्भूतसंघैश्चतुर्विधैः॥ ४८.२೦ ॥<br>
<br>
गिरेरुपरि विप्रेन्द्राः शुद्धस्फटिकसन्निभम्॥<br>
सहस्रभौमं विस्तीर्णं विमानं वामनः स्थितम्॥ ४८.२१ ॥<br>
<br>
तस्मिन्महाभुजः शर्वः सोमसूर्याग्निलोचनः॥<br>
सिंहासने मणिमये देव्यास्ते षण्मुखेन च॥ ४८.२२ ॥<br>
<br>
हरेस्तदर्धं विस्तीर्णं विमानं तत्र सोपि च॥<br>
पद्मरागमयं दिव्यं पद्मजस्य च दक्षिणे॥ ४८.२३ ॥<br>
<br>
तस्मिन् शक्रस्य विपुलं पुरं रम्यं यमस्य च॥<br>
सोमस्य वरुणस्याथ निर्ऋतेः पावकस्य च॥ ४८.२४ ॥<br>
<br>
वायोश्चैव तु रुद्रस्य शर्वालयसमन्ततः॥<br>
तेषां तेषां विमानेषु दिव्येषु विविधेषु च॥ ४८.२५ ॥<br>
<br>
ईशान्यामीश्वरक्षेत्रे नित्यार्चा च व्यवस्थिता॥<br>
सिद्धेश्वरैश्च भगवांच्छैलादिः शिष्य संमतः॥ ४८.२६ ॥<br>
<br>
सनत्कुमारः सिद्धैस्तु सुखासीनः सुरेश्वरः॥<br>
सनकश्च सनंदश्च सदृशाश्च सहस्रशः॥ ४८.२७ ॥<br>
<br>
योगभूमिः क्वचित्तस्मिन् भोगभूमिः क्वचित्क्वचित्॥<br>
बालसूर्यप्रतीकाशं विमानं तत्र शोभनम्॥ ४८.२८ ॥<br>
<br>
शैलादिनः शुभं चास्ति तस्मिन्नास्ते गणेश्वरः॥<br>
षण्मुखस्य गणेशस्य गणानां तु सहस्रशः॥ ४८.२९ ॥<br>
<br>
सुयशायाः सुनेत्रायाः मातॄणां मदनस्य च॥<br>
तस्य जंबूनदी नाम मूलमावेष्ट्य संस्थिता॥ ४८.३೦ ॥<br>
<br>
तस्य दक्षिणपार्श्वे तु जंबूवृक्षः सुशोभनः॥<br>
अत्युच्छ्रितः सुविस्तीर्णः सर्वकालफलप्रदः॥ ४८.३१ ॥<br>
<br>
मेरोः समंताद्विस्तीर्णं शुभं वर्षमिलावृतम्॥<br>
तत्र जंबूफलाहाराः केचिच्चामृतभोजनाः॥ ४८.३२ ॥<br>
<br>
जांबूनदसमप्रख्या नानावर्णाश्च भोगिनः॥<br>
मेरुपादाश्रितो विप्रा द्वीपोयं मध्यमः शुभः॥ ४८.३३ ॥<br>
<br>
नववर्षान्वितश्चैव नदीनदगीरिश्वरैः॥<br>
नववर्षं तु वक्ष्यामि जंबूद्वीपं यतातथम्॥ ४८.३४ ॥<br>
<br>
विस्तारान्मंडलाच्चैव योजनैश्च निबोधत॥ ४८.३५ ॥<br>
<br>
इति श्रीलिंगमहापुराणे पूर्वभागेऽष्टचत्वारिंशोध्यायः॥ ४८ ॥<br>
<br>
