सनत्कुमार उवाच॥<br>
कथं भव प्रसादेन देवदारुवनौकसः॥<br>
प्रपन्नाः शरणं देवं वक्तुमर्हसि मे प्रभो॥ ३१.१ ॥<br>
<br>
शैलादिरुवाच॥<br>
तानुवाच महाभागान्भगवानात्मभूः स्वयम्॥<br>
देवदारुवनस्थांस्तु तपसा पावकप्रभान्॥ ३१.२ ॥<br>
<br>
पितामह उवाच॥<br>
एष देवो महादेवो विज्ञेयस्तु महेश्वरः॥<br>
न तस्मात्परमं किंचित्पदं सम धिगम्यते॥ ३१.३ ॥<br>
<br>
देवानां च ऋषीणां च पितॄणां चैव स प्रभुः॥<br>
सहस्रयुगपर्यंते पुलये सर्वदेहिनः॥ ३१.४ ॥<br>
<br>
संहरत्येष भगवान् कालो भूत्वा महेश्वरः॥<br>
एष चैव प्रजाः सर्वाः सृजत्येकः स्वतेजसा॥ ३१.५ ॥<br>
<br>
एष चक्री च वज्री च श्रीवत्सकृतलक्षणः॥<br>
योगी कृतयुगे चैव त्रेतायां क्रतु रुच्यते॥ ३१.६ ॥<br>
<br>
द्वापरे चैव कालाग्निर्धमकेतुः कलौ स्मृतः॥<br>
रुद्रस्य मूर्तयस्त्वेता येऽभिध्यायांति पंडिताः॥ ३१.७ ॥<br>
<br>
चतुरस्रं बहिश्चांतरष्टास्रं पिंडिकाश्रये॥<br>
वृत्तं सुदर्शनं योग्यमेवं लिङ्गं प्रपूजयेत्॥ ३१.८ ॥<br>
<br>
तमो ह्यग्नी रजो ब्रह्मा सत्त्वं विष्णुः प्रकाशकम्॥<br>
मूर्तिरेका स्थिता चास्य मूर्तयः परिकीर्तिताः॥ ३१.९ ॥<br>
<br>
यत्र तिष्ठति तद्ब्रह्म योगेन तु समन्वितम्॥<br>
तस्माद्धि देवदेवेशमीशानं प्रभुमव्ययम्॥ ३१.१೦ ॥<br>
<br>
आराधयंति विप्रेंद्रा जितक्रोधा जितोंद्रियाः॥<br>
लिंगं कृत्वा यथान्यायं सर्वलक्षणसंयुतम्॥ ३१.११ ॥<br>
<br>
अंगुष्ठमात्रं सुशुभं सुवृत्तं सर्वसंमतम्॥<br>
समनाभं तथाष्टास्रं षोडशास्रमतापि वा॥ ३१.१२ ॥<br>
<br>
सुवृत्तं मंडलं दिव्यं सर्वकामफलप्रदम्॥<br>
वेदिका द्विगुणा तस्य समा वा सर्वसंमता॥ ३१.१३ ॥<br>
<br>
गोमुखी च त्रिभागैका वेद्या लक्षणसयुता॥<br>
पट्टिका च समंताद्वै यवमात्रा द्विजोत्तमाः॥ ३१.१४ ॥<br>
<br>
सौवर्णं राजतं शैलं कृत्वा ताम्रमयं तथा॥<br>
वेदिकायाश्च विस्तारं त्रिगुणं वै समन्ततः॥ ३१.१५ ॥<br>
<br>
वर्तुलं चतुरस्रं वा षडस्रं वा त्रिरस्रकम्॥<br>
समंतान्निर्व्रणं शुभ्रं लक्षणैस्तत्सुलीक्षितम्॥ ३१.१६ ॥<br>
<br>
प्रतिष्ठाप्य यथान्यायं पूजालक्षणसंयुतम्॥<br>
कलशं स्थापयेत्तस्य वेदिमध्ये तथा द्विजाः॥ ३१.१७ ॥<br>
<br>
सहिरण्यं सबीजं च ब्रह्मभिश्चाभिमंत्रितम्॥<br>
सेचयेच्च ततो लिंगं पवित्रैः पञ्चभिः शुभैः॥ ३१.१८ ॥<br>
<br>
पूजयेच्च यथालाभं ततः सिद्धिमवाप्स्यथ॥<br>
समाहिताः पूजयध्वं सपुत्राः सह बंधुभिः॥ ३१.१९ ॥<br>
<br>
सर्वे प्रांजलयो भूत्वा शूलपाणिं प्रपद्यत॥<br>
ततो द्रक्ष्यथ देवेशं दुर्दर्शमकृतात्मभिः॥ ३१.२೦ ॥<br>
<br>
यं दृष्ट्वा सर्वमज्ञानमधर्मश्च प्रणश्यति॥<br>
ततः प्रदक्षिणं कृत्वा ब्रह्माणममितौजसम्॥ ३१.२१ ॥<br>
<br>
संप्रस्थिता वनौकास्ते देवदारुवनं ततः॥<br>
आराधयितुमारब्धा ब्रह्मणा कथितं यथा॥ ३१.२२ ॥<br>
<br>
स्थंडिलेषु विचित्रेषु पर्वतानां गुहासु च॥<br>
नदीनां च विविक्तेषु पुलिनेषु शुभेषु च॥ ३१.२३ ॥<br>
<br>
शैवालशोभनाः केचित्केचिदंतर्जलेशयाः॥<br>
केचिद्दर्भावकाशास्तु पादांगुष्ठाग्रधिष्ठिताः॥ ३१.२४ ॥<br>
<br>
दंतोलूखलिनस्त्वन्ये अश्मकुट्टास्तथा परे॥<br>
स्थानवीरासनास्त्वन्ये मृगचर्यारताः परे॥ ३१.२५ ॥<br>
<br>
कालं नयांति तपसा पूजया च महाधियः॥<br>
एवं संवत्सरे पूर्णे वसंते समुपस्थिते॥ ३१.२६ ॥<br>
<br>
ततस्तेषां प्रसादार्थं भक्तानामनुकंपया॥<br>
देवः कृतयुगे तस्मिन्गिरौ हिमवतः शुभे॥ ३१.२७ ॥<br>
<br>
देवदारुवनं प्राप्तः प्रसन्नः परमेश्वरः॥<br>
भस्मपांसूपदिग्धांगो नग्नो विकृतलक्षणः॥ ३१.२८ ॥<br>
<br>
उल्मुकव्यग्रहस्तश्च रक्तपिंगललोचनः॥<br>
क्वचिच्चहसते रौद्रं क्वचिद्गायति विस्मितः॥ ३१.२९ ॥<br>
<br>
क्वचिन्नृत्यति श्रृंगारं क्वचिद्रौति मुहुर्मुहुः॥<br>
आश्रमे ह्यटते भैक्ष्यं याचते च पुनः पुनः॥ ३१.३೦ ॥<br>
<br>
मायां कृत्वा तथारूपां देवस्तद्वनमागतः॥<br>
ततस्ते मुनयः सर्वे तुष्टुवुश्च समाहिताः॥ ३१.३१ ॥<br>
<br>
अद्भिर्विविधमाल्यैश्च धूपैर्गन्धैस्तथैव च॥<br>
सपत्नीका महाभागाः सपुत्राः सपरिच्छदाः॥ ३१.३२ ॥<br>
<br>
मुनयस्ते तथा वाग्भिरीश्वरं चेदमब्रुन्॥<br>
अज्ञानाद्देवदेवेश यदस्माभिरनुष्ठितम्॥ ३१.३३ ॥<br>
<br>
कर्मणा मनसा वाचा तत्सर्वं क्षंतुमर्हसि॥<br>
चरितानि विचित्राणी गुह्यानि गहनानि च॥ ३१.३४ ॥<br>
<br>
ब्रह्मादीनां च देवानां दुर्विज्ञे यानि ते हर॥<br>
अगतिं ते न जानीमो गतिं नैव च नैव च॥ ३१.३५ ॥<br>
<br>
विश्वेश्वर महादेव योसि सोसि नमोस्तु ते॥<br>
स्तुवंति त्वां महात्मानो देवदेवं महेश्वरम्॥ ३१.३६ ॥<br>
<br>
नमो भवाय भव्याय भावनायोद्भवाय च॥<br>
अनंतबलवीर्याय भूतानां पतये नमः॥ ३१.३७ ॥<br>
<br>
संहर्त्रे च पिशंगाय अव्ययाय व्ययाय च॥<br>
गंगासलिलधाराय आधाराय गुणात्मने॥ ३१.३८ ॥<br>
<br>
त्र्यंबकाय त्रिनेत्राय त्रिशूलवरधारिणे॥<br>
कंदर्पाय हुताशाय नमोस्तु परमात्मने॥ ३१.३९ ॥<br>
<br>
शंकराय वृषांकाय गणानां पतये नमः॥<br>
दंडहस्ताय कालाय पाशहस्ताय वै नमः॥ ३१.४೦ ॥<br>
<br>
वेदमंत्रप्रधानाय शतजिह्वाय वै नमः॥<br>
भूतं भव्यं भविष्यं च स्थावरं जंगमं च यत्॥ ३१.४१ ॥<br>
<br>
तव देहात्समुत्पन्नं देव सर्वमिदं जगत्॥<br>
पासि हंसि च भद्रं ते प्रसीद भगवंस्ततः॥ ३१.४२ ॥<br>
<br>
अज्ञानाद्यदि विज्ञानाद्यत्किंचित्कुरुते नरः॥<br>
तत्सर्वं भगवानेव कुरुते योगमायया॥ ३१.४३ ॥<br>
<br>
एवं स्तुत्वा तु मुनयः प्रहृष्टैरंतरात्मभिः॥<br>
याचन्त तपसा युक्तः पश्यामस्त्वां यथापुरा॥ ३१.४४ ॥<br>
<br>
ततो देवः प्रसन्नात्मा स्वमेवास्थाय शंकरः॥<br>
रूपं त्र्यक्षं च संद्रष्टुं दिव्यं चक्षुरदात्प्रभुः॥ ३१.४५ ॥<br>
<br>
लब्धदृष्ट्या तया दृष्ट्वा देवदेवं त्रियंबकम्॥<br>
पुनस्तुष्टुवुरीशानं देवदारुवनौकसः॥ ३१.४६ ॥<br>
<br>
इति श्रीलिंगमहापुराणे पूर्वभागे एकत्रिंशोध्यायः॥ ३१ ॥<br>
<br>
