<br>
ऋषय ऊचुः।।<br>
दृष्टोऽसौ वासुदेवेन कृष्णेनाक्लिष्टकर्मणा।।<br>
धौम्याग्रजस्ततो लब्धं दिव्यं पाशुपतं व्रतम्।। १०८.१ ।।<br>
<br>
कथं लब्धं तदा ज्ञानं तस्मात्कृष्णेन धीमता।।<br>
वक्तुमर्हसि तां सूत कथां पातकनाशिनीम्।। १०८.२ ।।<br>
<br>
सूत उवाच।।<br>
स्वेच्छया ह्यवतीर्णोपि वासुदेवः सनातनः।।<br>
निंदयन्नेव मानुष्यं देहशुद्धिं चकार सः।। १०८.३ ।।<br>
<br>
पुत्रार्थं भगवांस्तत्र तपस्तप्तुं जगाम च।।<br>
आश्रमं चोपमन्योर्वै दृष्टवांस्तत्र तं मुनिम्।। १०८.४ ।।<br>
<br>
नमश्चकार तं दृष्ट्वा धौम्याग्रजमहो द्विजाः।।<br>
बहुमानेन वै कृष्णस्त्रिः कृत्वावै प्रदक्षिणम्।। १०८.५ ।।<br>
<br>
तस्यावलोकनादेव मुनेः कृष्णस्य धीमतः।।<br>
नष्टमेव मलं सर्वं कायजं कर्म्मजं तथा।। १०८.६ ।।<br>
<br>
भस्मनोद्धूलनं कृत्वा उपमन्युर्महाद्युतिः।।<br>
तमग्निरिति विप्रेंद्रा वायुरित्यादिभिः क्रमात्।। १०८.७ ।।<br>
<br>
दिव्यं पाशुपतं ज्ञानं प्रददौ प्रीतमानसः।।<br>
मुनेः प्रसादान्मान्योऽसौ कृष्णः पाशुपते द्विजाः।। १०८.८ ।।<br>
<br>
तपसा त्वेकवर्षान्ते दृष्ट्वा देवं महेश्वरम्।।<br>
सांबं सगणमव्यग्रं लब्धवान्पुत्रमात्मनः।। १०८.९ ।।<br>
<br>
तदाप्रभृति तं कृष्णं मुनयः संशितव्रताः।।<br>
दिव्याः पाशुपताः सर्वे तस्थुः संवृत्य सर्वदा।। १०८.१० ।।<br>
<br>
अन्यं च कथयिष्यामि मुक्त्यर्थं प्राणिनां सदा।।<br>
सौवर्णीं मेखलां कृत्वा आधारं दंडधारणम्।। १०८.११ ।।<br>
<br>
सौवर्णं पिंडिकं चापि व्यजनं दंडमेव च।।<br>
नरैः स्त्रियाथ वा कार्यं मषीभाजनलेखनीम्।। १०८.१२ ।।<br>
<br>
क्षुराकर्त्तरिका चापि अथ पात्रमथापि वा।।<br>
पाशुपताय दातव्यं भस्मोद्धूलितविग्रहैः।। १०८.१३ ।।<br>
<br>
सौवर्णं राजतं वापि ताम्रंवाथ निवेदयेत्।।<br>
आत्मवित्तानुसारेण योगिनं पूजयेद्बुधः।। १०८.१४ ।।<br>
<br>
ते सर्वे पापनिर्मुक्ताः समस्तकुलसंयुताः।।<br>
यांति रुद्रपदं दिव्यं नात्र कार्या विचारणा।। १०८.१५ ।।<br>
<br>
तस्मादनेन दानेन गृहस्थो मुच्यते भवात्।।<br>
योगिनां संप्रदानेन शिवः क्षिप्रं प्रसीदति।। १०८.१६ ।।<br>
<br>
राज्यं पुत्रं धनं भव्यमश्वं यानमथापि वा।।<br>
सर्वस्वं वापि दातव्यं यदीच्छेन्मोक्षमुत्तमम्।। १०८.१७ ।।<br>
<br>
अध्रुवेण शरीरेण ध्रुवं साध्यं प्रयत्नतः।।<br>
भव्यं पाशुपतं नित्यं संसारार्णवतारकम्।। १०८.१८ ।।<br>
<br>
एतद्वः कथितं सर्वं संक्षेपान्न च संशयः।।<br>
यः पठेच्छृणुयाद्वापि विष्णुलोकं स गच्छति।। १०८.१९ ।।<br>
<br>
इति श्रीलिंगमहापुराणे पूर्वभागेऽष्टोत्तरशततमोऽध्यायः।। १०८ ।।<br>
<br>
।।समाप्तश्चायं पूर्वभागः।। श्रीशंकरार्पणमस्तु ।।<br>
<br>
इति श्रीसटीकलिंगमहापुराणपूर्वभागः समाप्तः।।<br>
<br>
<br>
