ऋषय ऊचुः।।<br>
अभ्यषिंचत्कथं ब्रह्मा चाधिपत्ये प्रजापतिः।।<br>
देवदैत्यमुखान् सर्वान् सर्वात्मा वद सांप्रतम्।। ५८.१ ।।<br>
<br>
सूत उवाच।।<br>
ग्रहाधिपत्ये भगवानभ्यषिंचद्दिवाकरम्।।<br>
ऋक्षाणामोषधीनां च सोमं ब्रह्मा प्रजापतिः।। ५८.२ ।।<br>
<br>
अपां च वरुणं देव धनानां यक्षपुंगवम्।।<br>
आदित्यानां तथा विष्णुं वसूनां पावकं तथा।। ५८.३ ।।<br>
<br>
प्रजापतीनां दक्षं च मरुतां शकमेव च।।<br>
दैत्यानां दानवानां च प्रह्लाद दैत्यपुंगवम्।। ५८.४ ।।<br>
<br>
धर्मं पितॄणामधिपं निर्ऋतिं पिशितासिनाम्।।<br>
रुद्रं पशूनां भूतानां नंदीनां गणनायकम्।। ५८.५ ।।<br>
<br>
वीराणां वीरभद्रं च पिशाचानां भयंकरम्।।<br>
मातॄणां चैव चामुण्डां सर्वदेवनमस्कृताम्।। ५८.६ ।।<br>
<br>
रुद्राणां देवदेवशं नीललोहितमीश्वरम्।।<br>
विघ्नानां व्योमजं देवं गजस्यं तु विनायकम्।। ५८.७ ।।<br>
<br>
स्त्रीणां देवीमुमादेवीं वचसां च सरस्वतीम्।।<br>
विष्णुं मायाविनां चैव स्वत्मानं जगतां तथा।। ५८.८ ।।<br>
<br>
हिमवंतं गिरीणां तु नदीनां चैव जाह्नवीम्।।<br>
समुद्राणां च सर्वेषामधिपं पयसां निधिम्।। ५८.९ ।।<br>
<br>
वृक्षाणां चैव चाश्वत्थं प्लक्षं च प्रपितामहः।। ५८.१೦ ।।<br>
<br>
गंघर्वविद्याधरकिन्नराणामीशं पुनाश्चित्ररथं चकार।।<br>
नागाधिपं वासुकिमुग्रवीर्यं सर्पाधिपं तक्षकमुग्रवीर्यम्।। ५८.११ ।।<br>
<br>
दिग्वारणानामधिपं चकार गजेन्द्रमैरावतमुग्रवीर्यम्।।<br>
सुपर्णमीशं पततामथाश्वराजानमुच्चैःश्रवसं चकार।। ५८.१२ ।।<br>
<br>
सिंहं मृगाणां वृषभं गावां च मृगाधिपानां शरभं चकार।।<br>
सेनाधिपानां गुहमप्रमेयं श्रुतीस्मृतीनां लकुलीशमीशम्।। ५८.१३ ।।<br>
<br>
अभ्यषिंचत्सुधर्माणं तथा शंखपदं दिशाम्।।<br>
केतुमंतं क्रमेणैव हेमरोमाणमेव च।। ५८.१४ ।।<br>
<br>
पृथिव्यां पृथुमीशानं सर्वेषां तु महेश्वरम्।।<br>
चतुर्मूर्तिषु सर्वज्ञं शंकरं वृषभध्वजम्।। ५८.१५ ।।<br>
<br>
प्रसादाद्भगवाञ्छम्भोश्चाभ्यषिंचद्यथाक्रमम्।।<br>
पुराभिषिच्य पुण्यात्मा रराज भुवनेश्वरः।। ५८.१६ ।।<br>
<br>
एतद्वो विस्तरेणैव कथितं मुनिपुंगवाः।।<br>
अभिषिक्तास्ततस्त्वेते विशिष्टा विश्वयोनिना।। ५८.१७ ।।<br>
<br>
इति श्रीलिंगमहापुराणे सूर्याद्यभिषेककथनं नामाष्टपंचाशत्तमोऽध्यायः।। ५८ ।।<br>
<br>
