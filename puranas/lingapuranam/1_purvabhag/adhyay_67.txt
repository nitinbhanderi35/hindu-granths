ययातिरुवाच।।<br>
ब्राह्मणप्रमुखा वर्णाः सर्वे श्रृण्वन्तु मे वचः।।<br>
ज्येष्ठं प्रति यथा राज्यं न देयं मे कथंचन।। ६७.१ ।।<br>
<br>
मम ज्येष्ठेन यदुना नियोगो नानुपालितः।।<br>
प्रतिकूलमतिश्चैव न स पुत्रः सतां मतः।। ६७.२ ।।<br>
<br>
मातापित्रोर्वचनकृत्सद्भिः पुत्रः प्रशस्यते।।<br>
स पुत्रः पुत्रवद्यस्तु वर्तते मातृपितृषु।। ६७.३ ।।<br>
<br>
यदुनाहमवज्ञातस्तथा तुर्वसुनापि च।।<br>
द्रुह्येन चानुना चैव मय्यवज्ञा कृता भृशम्।। ६७.४ ।।<br>
<br>
पुरुणा च कृतं वाक्यं मानितश्च विशेषतः।।<br>
कनीयान्मम दायादो जरा येन धृता मम।। ६७.५ ।।<br>
<br>
शुक्रेण मे समादिष्टा देवयान्याः कृते जरा।।<br>
प्रार्थितेन पुनस्तेन जरा संचारिणी कृता।। ६७.६ ।।<br>
<br>
शुक्रेण च वरो दत्तः काव्येनोशनसा क्वयम्।।<br>
पुत्रो यस्त्वानुवर्तेत स ते राज्यधरस्त्विति।। ६७.७ ।।<br>
<br>
भवंतोऽप्यनुजानंतु पूरू राज्येऽभिषिच्यते।।<br>
प्रकृतय ऊचुः।।<br>
यः पुत्रो गुणसंपन्नो मातापित्रोर्हितः सदा।। ६७.८ ।।<br>
<br>
सर्वमर्हति कल्याणं कनीया नपि स प्रभुः।।<br>
अर्हः पूरुरिदं राज्यं यः सुतो वाक्यकृत्तव।। ६७.९ ।।<br>
<br>
वरदानेन शुक्रस्य न शक्यं कर्तुमन्यथा।।<br>
सूत उवाच।।<br>
एवं जानपदैस्तुष्टैरित्युक्तो नाहुषस्तदा।। ६७.१೦ ।।<br>
<br>
अभिषिच्य ततो राज्यं पूरुं स सुतमात्मनः।।<br>
दिशि दक्षिणपूर्वस्यां तुर्वसुं पुत्रमादिशत्।। ६७.११ ।।<br>
<br>
दक्षिणायामथो राजा यदुं ज्येष्ठं न्ययोजयेत्।।<br>
प्रतीच्यामुत्तरस्यां तु द्रुह्युं चानुं च तावुभौ।। ६७.१२ ।।<br>
<br>
सप्तद्वीपां ययातिस्तु जित्वा पृथ्वीं ससागराम्।।<br>
व्यभजच्च त्रिधा राज्यं पुत्रेभ्यो नाहुषस्तदा।। ६७.१३ ।।<br>
<br>
पुत्रसंक्रामितश्रीस्तु हर्षनिर्भरमानसः।।<br>
प्रीतिमानभवद्राजा भारमावेश्य बंधुषु।। ६७.१४ ।।<br>
<br>
अत्र गाथा महाराज्ञा पुरा गीता ययातिना।।<br>
याभिः प्रत्याहरेत्कामान्सर्वतोंगानि कूर्मवत्।। ६७.१५ ।।<br>
<br>
ताभिरेव नरः श्रीमान्नान्यथा कर्मकोटिकृत्।।<br>
न जातु कामः कामानामुपभोगेन शाम्यति।। ६७.१६ ।।<br>
<br>
हविषा कृष्णवर्त्मेव भूय एवाभिवर्धते।।<br>
यत्पृथिव्यां व्रीहियवं हिरण्यं पशवः स्त्रियः।। ६७.१७ ।।<br>
<br>
नालमेकस्य तत्सर्वमिति मत्वा शमं व्रजेत्।।<br>
यदा न कुरुते भावं सर्वभूतेषु पापकम्।। ६७.१८ ।।<br>
<br>
कर्मण मनसा वाचा ब्रह्म संपद्यते तदा।।<br>
यदा परान्न बिभेति परे चास्मान्न बिभ्यति।। ६७.१९ ।।<br>
<br>
यदा न निन्देन्न द्वोष्टि ब्रह्म संपद्यते तदा।।<br>
या दुस्त्यजा दुर्मतिभिर्या न जीर्यति जीर्यतः।। ६७.२೦ ।।<br>
<br>
योसौ प्राणान्तिको रोगस्तां तृष्णां त्यजतः सुखम्।।<br>
जीर्यन्ति जीर्यतः केशा दन्ता जीर्यांति जीर्यतः।। ६७.२१ ।।<br>
<br>
चक्षुः श्रोत्रे च जीर्येते तृष्णैका निरुपद्रवा।।<br>
जीर्यंति देहिनः सर्वे स्वभावादेव नान्यथा।। ६७.२२ ।।<br>
<br>
जीविताशा धनाशा च जीयतोपि न जीर्यते।।<br>
यच्च कामसुखं लोके यच्च दिव्यं महत्सुखम्।। ६७.२३ ।।<br>
<br>
तृष्णाक्षयसुखस्यैतत्कलां नार्हति षोडशीम्।।<br>
एवमुक्त्वा स राजर्षिः सदारः प्राविशद्वनम्।। ६७.२४ ।।<br>
<br>
भृगुतुंगे तपस्ते वा तत्रैव च महायशाः।।<br>
साधयित्वा त्वनशनं सदारः स्वर्गमाप्तवान्।। ६७.२५ ।।<br>
<br>
तस्य वंशास्तु पंचैते पुण्या देवर्षिसत्कृताः।।<br>
यैर्व्याप्ता पृथिवी कृत्स्ना सूर्यस्येव मरीचिभिः।। ६७.२६ ।।<br>
<br>
धनी प्रजावानायुष्मान्कीर्तिमांश्च भवेन्नरः।।<br>
ययातिचरितं पुण्यं पठञ्छृण्वंश्च बुद्धिमान्।। ६७.२७ ।।<br>
<br>
सर्वपाप विनिर्मुक्तः शिवलोके महीयते।। ६७.२८ ।।<br>
<br>
इति श्रीलिंगमहापुराणे पूर्वभागे सोमवंशे ययातिचरितं नाम सप्तषष्टितमोऽध्यायः।। ६७ ।।<br>
<br>
