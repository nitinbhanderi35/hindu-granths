श्रीगणेशाय नमः।।<br>
ॐनमः शिवाय।।<br>
नमो रुद्राय हरये ब्रह्मणे परमात्मने।।<br>
प्रधानपुरुषेशाय सर्गस्थित्यंतकारिणे।। १.१ ।।<br>
<br>
नारदोऽभ्यर्च्य शैलेशे शंकरं संगमेश्वरे।।<br>
हिरण्यगर्भे स्वर्लीने ह्यविमुक्ते महालये।। १.२ ।।<br>
<br>
रौद्रो गोप्रक्षके चैव श्रेष्ठे पाशुपते तथा।।<br>
विघ्नेश्वरे च केदारे तथा गोमायुकेश्वरे।। १.३ ।।<br>
<br>
हिरण्यगर्भे चंद्रेशे ईशान्ये च त्रिविष्टप।।<br>
शुक्रेश्वरे यथान्यायं नैमिषं प्रययौ मुनिः।। १.४ ।।<br>
<br>
नैमिषेयास्तदा दृष्ट्वा नारदं हृष्टमानसाः।।<br>
समभ्यर्च्यासनं तस्मै तद्योग्यं समकल्पयन्।। १.५ ।।<br>
<br>
सोपि हृष्टो मुनिवरैर्दत्तं भेजे तदासनम्।।<br>
संपूज्यमानो मुनिभिः सुखासीनो वरासने।। १.६ ।।<br>
<br>
चक्रे कथां विचित्रार्थे लिंगमाहात्म्यामाश्रिताम्।।<br>
एतस्मिन्नेव काले तु सूतः पौराणिकः स्वयम्।। १.७ ।।<br>
<br>
जगाम नैमिषं धीमान् प्रणामार्थ तपस्विनाम्।।<br>
तस्मै साम च पूजां च यथावच्चक्रिरे तदा।। १.८ ।।<br>
<br>
नैमिषेयास्तु शिष्याय कृष्णद्वैपायनस्य तु।।<br>
अथ तेषां पुराणस्य शुश्रूषा समपद्यत।। १.९ ।।<br>
<br>
दृष्ट्वा तमतिविश्वस्तं विद्वांसं रोमहर्षणम्।।<br>
अपृच्छश्च ततः सूतमृषिं सर्वे तपोधनाः।। १.१० ।।<br>
<br>
पुराणसंहितां पुण्यां लिंगमाहात्म्यसंयुताम्।।<br>
नैमिषेया ऊचुः।।<br>
त्वयासूत महाबुद्धे कृष्णद्वैपायनो मुनिः।। १.११ ।।<br>
उपासितः पुराणार्थं लब्धा तस्माच्च संहिता।।<br>
तस्माद्भवंतं पृच्छामः सूत पौराणिकोत्तम।। १.१२ ।।<br>
<br>
पुराणसंहितां दिव्यां लिंगमाहात्म्यसंयुताम्।।<br>
नारदोप्यस्य देवस्य रुद्रस्य परमात्मनः।। १.१३ ।।<br>
<br>
क्षेत्राण्यासाद्य चाभ्यर्च्य लिंगानि मुनिपुंगवः।।<br>
इह सन्निहितः श्रीमान् नारदो ब्रह्मणः सुतः।। १.१४।।<br>
<br>
भवभक्तो भवांश्चैव वयं वै नारदस्तथा।।<br>
अस्याग्रतो मुनेः पुण्यं पुराणं वक्तुमर्हसि।। १.१५ ।।<br>
<br>
सफलं साधितं सर्वं भवता विदितं भवेत्।।<br>
एवमुक्तः स हृष्टात्मा सूतः पौराणिकोत्तमः।। १.१६ ।।<br>
<br>
अभिवाद्याग्रतो धीमान्नारदं ब्रह्मणः सुतम्।।<br>
नैमिषेयांश्च पुण्यात्मा पुराणं व्याजहार सः।। १.१७ ।।<br>
<br>
सूत उवाच।।<br>
नमस्कृत्य महादेवं ब्रह्माणं च जनार्दनम्।।<br>
मुनीश्वरं तथा व्यासं वक्तुं लिंगं स्मराम्यहम्।। १.१८ ।।<br>
<br>
शब्दब्रह्मतनुं साक्षाच्छब्दब्रह्मप्रकाशकम्।।<br>
वर्णावयमव्यक्तलक्षणं बहुधा स्थितम्।। १.१९ ।।<br>
<br>
अकारोकारमकारं स्थूलं सूक्ष्मं परात्परम्।।<br>
ओंकाररूपमृग्वक्त्रं सामजिह्वासमन्वितम्।। १.२० ।।<br>
<br>
<br>
यजुर्वेदमहाग्रीवमथर्वहृदयं विभुम्।।<br>
प्रधानपुरुषातीतं प्रलयोत्पत्तिवर्जितम्।। १.२१ ।।<br>
<br>
तमसा कालरुद्राख्यं रजसा कनकांडजम्।।<br>
सत्त्वेन सर्वगं विष्णुं निर्गुणत्वे महेश्वरम्।। १.२२ ।।<br>
<br>
प्रधानावयवं व्याप्य सप्तधाधिष्ठितं क्रमात्।।<br>
पुनः षोडशधा चैव षड्विंशकमजोद्भवम्।। १.२३ ।।<br>
<br>
सर्गप्रतिष्ठासंहार लीलार्थं लिंगरूपिणम्।<br>
प्रणम्य च यथान्यायं वक्ष्ये लिंगोद्भवं शुभम्।। १.२४।।<br>
<br>
इति श्रीलिंगमहापुराणे पूर्वभागे लिङ्गोद्भवप्रतिज्ञावर्णनं नाम प्रथमोऽध्यायः।। १ ।।<br>
<br>
