<span style="font-size: 14pt; line-height: 200%">सूत उवाच॥<br>
ज्योतिर्गणप्रचारं वै संक्षिप्यांडे ब्रवीम्यहम्॥<br>
देवक्षेत्राणि चालोक्य ग्रहचारप्रसिद्धये॥ ५४.१॥ <br>
मानसोपरि माहेन्द्री प्राच्यां मेरोः पुरी स्थिता॥<br>
दक्षिणे भानुपुत्रस्य वरुणस्य च वारुणी॥ ५४.२॥ <br>
सौम्ये सोमस्य विपुला तासु दिग्देवताः स्थिताः॥<br>
अमरावती संयमनी सुखा चैव विभा क्रमात्॥ ५४.३॥ <br>
लोकपालोरिष्टात्तु सर्वतो दक्षिणायने॥<br>
काष्ठां गतस्य सूर्यस्य गतिर्या तां निबोधत॥ ५४.४॥ <br>
दक्षिणप्रक्रमे भानुः क्षिप्तेषुरिव धावति॥<br>
ज्योतिषां चक्रमादाय सततं परिगच्छति॥ ५४.५॥ <br>
पुरांतगो यदा भानुः शक्रस्य भवति प्रभुः॥<br>
सर्वैः सायमनैः सौरो ह्युदयो दृश्यते द्विजाः॥ ५४.६॥ <br>
स एव सुखवत्यां तु निशातस्थः प्रदृश्यते॥<br>
अस्तमेति पुनः सूर्यो विभायां विश्वदृग्विभुः॥ ५४.७॥ <br>
मया प्रोक्तोमरावत्यां यथासौ वारितस्करः॥<br>
तथा संयमनीं प्राप्य सुखां चैव विभां खगः॥ ५४.८॥ <br>
यदापराह्णस्त्वाग्नोय्यां पूर्वाह्णो नैऋते द्विजाः॥<br>
तदा त्वपररात्रश्च वायुभागे सुदारुणः॥ ५४.९॥ <br>
ईशान्यां पूर्वरात्रस्तु गतिरेषा च सर्वतः॥<br>
एवं पुष्करमध्ये तु यदा सर्पति वारिपः॥ ५४.१०॥ <br>
त्रिंशांशकं तु मेदिन्यां मुहूर्तेनैव गच्छति॥<br>
योजनानां मुहूर्तस्य इमां संख्यां निबोधत॥ ५४.११॥ <br>
पूर्णा शतसहस्राणामेकत्रिंशत्तु सा स्मृता॥<br>
पंचाशच्च तथान्यानि सहस्राण्यधिकानि तु॥ ५४.१२॥ <br>
मौहूर्तिकी गतिर्ह्येषा भास्करस्य महात्मनः॥<br>
एतेन गतियोगेन यदा काष्ठां तु दक्षिणाम्॥ ५४.१३॥ <br>
पर्यपृच्छेत् पतंगोपि सौम्याशां चोत्तरेऽहनि॥<br>
मध्ये तु पुष्करस्याथ भ्रमते दक्षिणायने॥ ५४.१४॥ <br>
मानसोत्तरशैले तु महातेजा विभावसुः॥<br>
मंडलानां शतं पूर्णं तदशीत्यधिकं विभुः॥ ५४.१५॥ <br>
बाह्यं चाभ्यंतरं प्रोक्तमुत्तरायणदक्षिणे॥<br>
प्रत्यहं चरते तानि सूर्यो वै मंडलानि तु॥ ५४.१६॥ <br>
कुलालचक्रपर्यंतो यथा शिघ्रं प्रवर्तते॥<br>
दक्षिणप्रक्रमे देवस्तथा शीघ्रं प्रवर्तते॥ ५४.१७॥ <br>
तस्मात्प्रकृष्टां भूमिं तु कालेनाल्पेन गच्छति॥<br>
सूर्यो द्वादशभिः शीघ्रं मुहूर्तैर्दक्षिणायने॥ ५४.१८॥ <br>
त्रयोदशार्धमृक्षाणामह्ना तु चरते रविः॥<br>
मुहूर्तैस्तावदृक्षाणि नक्तमष्टादशैश्चरन्॥ ५४.१९॥ <br>
कुलालचक्रमध्यं तु यथा मंदं प्रसर्पति॥<br>
तथोदगयने सूर्यः सर्पते मंदविक्रमः॥ ५४.२०॥ <br>
तस्माद्दीर्घेण कालेन भूमिमल्पां तु गच्चति॥<br>
स रथो धिष्ठितो भानोरादित्यैर्मुनिभिस्तथा॥ ५४.२१॥ <br>
गंधर्वैरप्सरोभिश्च ग्रामणीः सर्पराक्षसैः॥<br>
प्रदीपयन् सहस्रांशुरग्रतः पृष्ठतोप्यधः॥ ५४.२२॥ <br>
ऊर्ध्वतश्च करं त्यक्त्वा सभां ब्राह्मीमनुत्तमाम्॥<br>
अंभोभिर्मुनिभिस्त्यक्तैः संध्यायां तु निशाचरान्॥ ५४.२३॥ <br>
हत्वा हत्वा तु संप्राप्तान्ब्राह्मणैश्चरते रविः॥<br>
अष्टादश मुहूर्तं तु उत्तरायणपश्चिमम्॥ ५४.२४॥ <br>
अहर्भवति तच्चापि चरते मंदविक्रमः॥<br>
त्रयोदशार्धमृक्षाणि नक्तं द्वादशभी रविः॥<br>
मुहूर्तैस्तावदृक्षामि दिवाष्टादशभिश्चरन्॥ ५४.२५॥ <br>
ततो मंदतरं नाभ्यां चक्रं भ्रमति वै यथा॥<br>
मृत्पिंड इव मध्यस्थो ध्रुवो भ्रमति वै तथा॥ ५४.२६॥ <br>
त्रिंशन्मुहूर्तैरेवाहुरहोरात्रं पुराविदः॥ <br>
उभयोः काष्ठयोर्मध्ये भ्रमतो मंडलानि तु॥ ५४.२७॥ <br>
कुलालचक्रनाभिस्तु यता तत्रैव वर्तते॥<br>
औत्तानपादो भ्रमति ग्रहैः सार्धं ग्रहाग्रणीः॥ ५४.२८॥ <br>
गणो मुनिज्योतिषां तु मनसा तस्य सर्पति॥<br>
अधिष्ठितः पुनस्तेन भानुस्त्वादाय तिष्ठति॥ ५४.२९॥ <br>
किरणैः सर्वतस्तोयं देवो वै ससमीरणः॥<br>
औत्तानपादस्य सदा ध्रुवत्वं वै प्रसादतः॥ ५४.३०॥ <br>
विष्णोरौत्तानपादेन चाप्तं तातस्य हेतुना॥<br>
आपः पीतास्तु सूर्येण क्रमंते शशिनः क्रमात्॥ ५४.३१॥ <br>
निशाकरान्निस्नवंते जीमूतान्प्रत्यपः क्रमात्॥<br>
वृन्दं जलमुचां चैव श्वसनेनाभिताडितम्॥ ५४.३२॥ <br>
क्ष्मायां सृष्टिं विसृजतेऽभासयत्तेन भास्करः॥<br>
तोयस्य नास्ति वै नाशः तदैव परिवर्तते॥ ५४.३३॥ <br>
हिताय सर्वजंतूनां गतिः शर्वेण निर्मिता॥<br>
भूर्भुवः स्वस्तथा ह्यापो ह्यन्नं चामृतमेव च॥ ५४.३४॥ <br>
प्राणा वै जगतामापो भूतानि भुवनानि च॥<br>
बहुनात्र किमुक्तेन चराचरमिदं जगत्॥ ५४.३५॥ <br>
अपां शिवस्य भगवानाधिपत्ये व्यवस्थितः॥<br>
अपां त्वधिपतिर्देवो भव इत्येव कीर्तितः॥ ५४.३६॥ <br>
भवात्मकं जगत्सर्वमिति किं चेह चाद्भुतम्॥<br>
नारायणत्वं देवस्य हरेश्चाद्भिः कृतं विभोः॥<br>
जगतामालयो विष्णुस्त्वापस्तस्यालयानि तु॥ ५४.३७॥ <br>
दन्दह्यमानेषु चराचरेषु गोधूमभूतास्त्वथनिष्क्रमंति॥<br>
या या ऊर्ध्वं मारुतेनेरिता वै तास्तास्त्वभ्राण्यग्निना वायुना च॥ ५४.३८॥ <br>
अतो धूमाग्निवातानां संयोगस्त्वभ्रमुच्यते॥<br>
वारीणि वर्षतीत्यभ्रमभ्रस्येशः सहस्रदृक्॥ ५४.३९॥ <br>
यज्ञधूमोद्भवं चापि द्विजानां हितकृत्सदा॥<br>
दावाग्निधूमसंभूतमभ्रं वनहितं स्मृतम्॥ ५४.४०॥ <br>
मृतधूमोद्भवं त्वभ्रमशुभाय भविष्यति॥<br>
अभिचाराग्निधूमोत्थं भूतनाशाय वै द्विजाः॥। ५४.४१॥ <br>
एवं धूमविशेषेण जागतां वै हिताहितम्॥<br>
तस्मादाच्छादयेद्धूममभिचारकृतं नरः॥ ५४.४२॥ <br>
अनाच्छाद्य द्विजः कुर्याद्धूमं यश्चाभिचारिकम्॥<br>
एवमुद्दिश्य लोकस्य क्षयकृच्च भविष्यति॥ ५४.४३॥ <br>
अपां निधानं जीमूताः षण्मासानिह सुव्रताः॥<br>
वर्षयंत्येव जगतां हिताय पवनाज्ञया॥ ५४.४४॥ <br>
स्तनितं चेह वायव्यं वैद्युतं पावकोद्भवम्॥<br>
त्रिधा तेषामिहोत्पत्तिरभ्राणां मुनिपुंगवाः॥ ५४.४५॥ <br>
न भ्रश्यंति यतोभ्राणि मेहनान्मेघ उच्यते॥<br>
काष्ठा वाह्नाश्च वैरिंच्याः पक्षाश्चैव पृथग्विधाः॥ ५४.४६॥ <br>
आज्यानां काष्ठसंयोगादग्नेर्धूमः प्रवर्तितः॥<br>
द्वितीयानां च संभूतिर्विरिंचोच्छ्वासवायुना॥ ५४.४७॥ <br>
भूभृतां त्वथ पक्षैस्तु मघवच्छेदितैस्ततः॥<br>
वाह्नेयास्त्वथ जीमूतास्त्वावहस्थानगाः शुभाः॥ ५४.४८॥ <br>
विरिंचोच्छ्वासजाः सर्वे प्रवहस्कंधजास्ततः॥<br>
पक्षजाः पुष्कराद्याश्च वर्षंति च यदा जलम्॥ ५४.४९॥ <br>
मूकाः सशब्ददुष्टाशास्त्वेतैः कृत्यं यथाक्रमम्॥<br>
क्षामवृष्टिप्रदा दीर्घकालं शीतसमीरिणः॥ ५४.५०॥ <br>
जीवकाश्च तथा क्षीणा विद्युद्ध्वनिविवर्जिताः॥<br>
तिष्ठंत्याक्रोशमात्रे तु धरापृष्ठादितस्ततः॥ ५४.५१॥ <br>
अर्धक्रोशे तु सर्वे वै जीमूता गिरिवासिनः॥<br>
मेघा योजनमात्रं तु साध्यत्वाद्ब्रहुतोयदाः॥ ५४.५२॥ <br>
धरापृष्ठाद्द्विजाः क्ष्मायां विद्युद्गुणसमन्विताः॥<br>
तेषां तेषां वृष्टिसर्गं त्रेधा कथितमत्र तु॥ ५४.५३॥ <br>
पक्षजाः कल्पजाः सर्वे पर्वतानां महत्तमाः॥<br>
कल्पान्ते ते च वर्षन्ति रात्रौ नाशाय शारदाः॥ ५४.५४॥ <br>
पक्षजाः पुष्कराद्याश्च वर्षंति च यदा जलम्॥<br>
तदार्णवमभूत्सर्वं तत्र शेते निशीश्वरः॥ ५४.५५॥ <br>
आग्नेयानां श्वासजानां पक्षजानां द्विजर्षभाः॥<br>
जलदानां सदा धूमो ह्याप्यायन इति स्मृतः॥ ५४.५६॥ <br>
पौण्ड्रास्तु वृष्टयः सर्वा वैद्युताः शीतसस्यदाः॥<br>
पुंड्रदेशेषु पतिता नागानां शीकरा हिमाः॥ ५४.५७॥ <br>
गाङ्गा गङ्गाम्बु संभूता पर्जन्येन परावहैः॥<br>
नगानां च नदीनां च दिग्गजानां समाकुलम्॥ ५४.५८॥ <br>
मेघानां च पृथग्भूतं जलं प्रायादगादगम्॥<br>
परावहोयः श्वयनश्चानयत्यम्बिकागुरुम्॥ ५४.५९॥ <br>
मेनापतिमतिक्रम्य वृष्टिशेषं द्विजाः परम्॥<br>
अभ्येति भारते वर्षे त्वपरान्तविवृद्धये॥ ५४.६०॥ <br>
वृष्टयः कथिता ह्यद्य द्विधा वस्तु विवृद्धये॥<br>
सस्यद्वयस्य संक्षेपात्प्रब्रवीमि यथामति॥ ५४.६१॥ <br>
स्रष्टा भानुर्महातेजा वृष्टीनां विश्वदृग्विभुः॥<br>
सोपि साक्षाद्द्विजश्रेष्ठाश्चेशानः परमः शिवः॥ ५४.६२॥ <br>
स एव तेजस्त्वोजस्तु बलं विप्रा यशः स्वयम्॥<br>
चक्षुः श्रोत्रं मनो मृत्युरात्मा मन्यु र्विदिग्दिशः॥ ५४.६३॥ <br>
सत्यं ऋतं तथा वायुरंबरं खचरश्च सः॥<br>
लोकपालो हरिर्ब्रह्मा रुद्रः साक्षान्महेश्वरः॥ ५४.६४॥ <br>
सहस्रकिरणः श्रीमानष्टहस्तः सुमंगलः॥<br>
अर्धनारिवपुः साक्षात्त्रिनेत्रस्त्रिदशाधिपः॥ ५४.६५॥ <br>
अस्यैवेह प्रसादात्तु वृष्टिर्नानाभवद्द्विजाः॥<br>
सहस्रगुणमुत्स्रष्टुमादत्ते किरणैर्जलम्॥ ५४.६६॥ <br>
जलस्य नाशो वृद्धिर्वा नास्त्येवास्य विचारतः॥<br>
ध्रुवेणाधिष्ठितो वायुर्वृष्टिं संहरते पुनः॥ ५४.६७॥ <br>
ग्रहन्निस्सृत्य सूर्यात्तु कृत्स्ने नक्षत्रमंडले॥<br>
चारस्यान्ते विशत्यर्के ध्रुवेण समधिष्ठिता॥ ५४.६८॥ <br>
<br>
इति श्रीलिंगमहापुराणे पूर्वभागे ज्योतिश्चक्रे सूर्यगत्यादिकथनं नाम चतुःपंचाशत्तमोध्यायः॥ ५४॥ <br>
<br>
<br>
</span>
