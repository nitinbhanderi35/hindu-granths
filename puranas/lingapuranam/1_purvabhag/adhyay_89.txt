सूत उवाच।।<br>
अत ऊर्ध्वं प्रवक्ष्यामि शौचाचारस्य लक्षणम्।।<br>
यदनुष्ठाय शुद्धात्मा परेत्य गतिमाप्नुयात्।। ८९.१ ।।<br>
<br>
ब्रह्मणा कथितं पूर्वं सर्वभूतहिताय वै।।<br>
संक्षेपात्सर्ववेदार्थं संचयं ब्रह्मवादिनाम्।। ८९.२ ।।<br>
<br>
उदयार्थं तु शौचानां मुनीनामुत्तमं पदम्।।<br>
यस्तत्राथाप्रमत्तः स्यात्स मुनिर्नावसीदति।। ८९.३ ।।<br>
<br>
मानावमानौ द्वावेतौ तावेवाहुर्विषामृते।।<br>
अवमानोऽमृतं तत्र सन्मानो विषमुच्यते।। ८९.४ ।।<br>
<br>
गुरोरपि हिते युक्तः स तु संवत्सरं वसेत्।।<br>
नियमेष्वप्रमत्तस्तु यमेषु च सदा भवेत्।। ८९.५ ।।<br>
<br>
प्राप्यानुज्ञां ततश्चैव ज्ञानयोगमनुत्तमम्।।<br>
अविरोधेन धर्मस्य चरेत पृथिवीमिमाम्।। ८९.६ ।।<br>
<br>
चक्षुःपूतं चरेन्मार्गं वस्त्रपूतं जलं पिबेत्।।<br>
सत्यपूतं वदेद्वाक्यं मनःपूतं समाचरेत्।। ८९.७ ।।<br>
<br>
मत्स्यगृह्यस्य यत्पापंषण्मासाभ्यंतरे भवेत्।।<br>
एकाहं तत्समं ज्ञेयमपूतं यज्जलं भवेत्।। ८९.८ ।।<br>
<br>
अपूतोदकपाने तु जपेच्च शतपंचकम्।।<br>
अघोरलक्षणं मंत्रं ततः शुद्धिमवाप्नुयात्।। ८९.९ ।।<br>
<br>
अथवा पूजयेच्छंभुं घृतस्रानादिविस्तरैः।।<br>
त्रिधा प्रदक्षिणीकृत्य शुद्ध्यते नात्र संशयः।। ८९.१० ।।<br>
<br>
आतिथ्य श्राद्धयज्ञेषु न गच्छेद्योगवित्क्वचित्।।<br>
एवं ह्यहिंसको योगी भवेदिति विचारितम्।। ८९.११ ।।<br>
<br>
वह्नौ विधूमेऽत्यंगारे सर्वस्मिन्भुक्तवज्जने।।<br>
चरेत्तुमतिमान् भैक्ष्यं न तु तेष्वेव नित्यशः।। ८९.१२ ।।<br>
<br>
अथैनमवमन्यंते परे परिवंति च।।<br>
तथा युक्तं चरेद्भैक्ष्यं सतां धर्ममदूषयन्।। ८९.१३ ।।<br>
<br>
भैक्ष्यं चरेद्वनस्थेषु यायावरगृहेषु च।।<br>
श्रेष्ठा तु प्रथमा हीयं वृत्तिरस्योपजायते।। ८९.१४ ।।<br>
<br>
अत ऊर्ध्वं गृहस्थेषु शीलीनेषु चरेद्द्विजाः।।<br>
श्रद्दधानेषु दांतेषु श्रोत्रियेषु महात्मसु।। ८९.१५ ।।<br>
<br>
अत ऊर्ध्वं पुनश्चापि अदुष्टापतितेषु च।।<br>
भैक्ष्यचर्या हि वर्णेषु जघन्या वृत्तिरुच्यते।। ८९.१६ ।।<br>
<br>
भैक्ष्यं यवागूस्तक्रं वा पयो यावकमेव च।।<br>
फलमूलादि पक्वं वा कणपिण्याकसक्तवः।। ८९.१७ ।।<br>
<br>
इत्येव ते मया प्रोक्ता योगिनां सिद्धिवर्द्धनाः।।<br>
आहारास्तेषु सिद्धेषु श्रेष्ठं भैक्ष्यमिति स्मृतम्।। ८९.१८ ।।<br>
<br>
अब्विंदुं यः कुशाग्रेण मासिमासि समश्नुते।।<br>
न्यायतो यश्चरेद्भैक्ष्यं पूर्वोक्तात्स विशिष्यते।। ८९.१९ ।।<br>
<br>
जरामरणगर्भेभ्यो भीतस्य नरकादिषु।।<br>
एवं दाययते तस्मात्तद्भैक्ष्यमिति संस्मृतम्।। ८९.२० ।।<br>
<br>
दधिभक्षाः पयोभक्षा ये चान्ये जीवक्षीणकाः।।<br>
सर्वे ते भैक्ष्यभक्षस्य कलां नार्हंति षोडशीम्।। ८९.२१ ।।<br>
<br>
भस्मशायी भवेन्नित्यं भिक्षाचारी जितेंद्रियः।।<br>
य इच्छेत्परमं स्थानं व्रतं पाशुपतं चरेत्।। ८९.२२ ।।<br>
<br>
योगिनां चैव सर्वेषां श्रेष्ठं चांद्रायणं भवेत्।।<br>
एकं द्वे त्रीणि चत्वारि शक्तितो वा समाचरेत्।। ८९.२३ ।।<br>
<br>
अस्तेयं ब्रह्मचर्यं च अलोभस्त्याग एव च।।<br>
व्रतानि पंच भिक्षूणामहिंसा परमा त्विह।। ८९.२४ ।।<br>
<br>
अक्रोधो गुरुशुश्रुषा शौचमाहारलाघवम्।।<br>
नित्यं स्वाध्याय इत्येते नियमाः परिकीर्तिताः।। ८९.२५ ।।<br>
<br>
बीजयोनिगुणा वस्तुबंधः कर्मभिरेव च।।<br>
यथा द्विप इवारण्ये मनुष्याणां विधीयते।। ८९.२६ ।।<br>
<br>
देवैस्तुल्याः सर्वयज्ञक्रियास्तु यज्ञाज्जाप्यं ज्ञानमाहुश्च जाप्यात्।।<br>
ज्ञानद्ध्यानां संगरागादपेतं तस्मिन्प्राप्ते शाश्वतस्योपलंभः।। ८९.२७ ।।<br>
<br>
दमः शमः सत्यमकल्मषत्वं मौनं च भूतेष्वखिलेषु चार्जवम्।।<br>
अतिंद्रियं ज्ञानमिदं तथा शिवं प्राहुस्तथा ज्ञानविशुद्धबुद्धयः।। ८९.२८ ।।<br>
<br>
समाहिता ब्रह्मपरोप्रमादी शुचिस्ततैकांतरतिर्जितेंद्रियः।।<br>
समाप्नुयाद्योगमिमं महात्मा महर्षयश्चैवमनिंदितामलाः।। ८९.२९ ।।<br>
<br>
प्राप्यतेऽभिमतान् देशानंकुशेन निवारितः।।<br>
एतन्मार्गेण शुद्धेन दग्धबीजो ह्यकल्मषः।। ८९.३० ।।<br>
<br>
सदाचाररताः शांताः स्वधर्मपरिपालकाः।।<br>
सर्वाल्लोँकान् विनिर्जित्य ब्रह्मलोकं व्रजंति ते।। ८९.३१ ।।<br>
<br>
पितामहेनोपदिष्टो धर्मः साक्षात्सनातनः।।<br>
सर्वलोकोपकारार्थं श्रृणुध्वं प्रवदामि वः।। ८९.३२ ।।<br>
<br>
गुरूपदेशयुक्तानां वृद्धानां क्रमवर्त्तिनाम्।।<br>
अभ्युत्थानादिकं सर्वं प्रणामं चैव कारयेत्।। ८९.३३ ।।<br>
<br>
अष्टांगप्रणिपातेनत्रिधा न्यस्तेन सुव्रताः।।<br>
त्रिःप्रदक्षिणयोगेन वंद्यो वै ब्रह्मणो गुरुः।। ८९.३४ ।।<br>
<br>
ज्येष्ठान्येपि च ते सर्वे वंदनीया विजानता।।<br>
आज्ञाभंगं न कुर्वीत यदीच्छत्सिद्धिमुत्तमाम्।। ८९.३५ ।।<br>
<br>
धातुशून्यबिलक्षेत्रक्षुद्रमंत्रोपजीवनम्।।<br>
विषग्रहविडंबादीन्वर्जयेत्सर्वयत्नतः।। ८९.३६ ।।<br>
<br>
कैतवं वित्तशाठ्यं च पैशुन्यं वर्जयेत्सदा।।<br>
अतिहासमवष्टंभं लीलास्वेच्छाप्रवर्तनम्।। ८९.३७ ।।<br>
<br>
वर्जयेत्सर्वयत्नेन गुरूणामपि सन्निधौ।।<br>
तद्वाक्यप्रतिकूलं च अयुक्तं वै गुरोर्वचः।। ८९.३८ ।।<br>
<br>
न वदेत्सर्वयत्नेन अनिष्टं न स्मरेत्सदा।।<br>
यतीनामासनं वस्त्रं दंडाद्यं पादुके तथा।। ८९.३९ ।।<br>
<br>
माल्यं च शयनस्थानं पात्रंछायां च यत्नतः।।<br>
यज्ञोपकरणांगं च स्पृशेद्धै पदेन च।। ८९.४० ।।<br>
<br>
देवद्रोहं गुरुद्रोहं न कुर्यात्सर्वयत्नतः।।<br>
कृत्वा प्रमादतो विप्राः प्रणवस्यायुतं जपेत्।। ८९.४१ ।।<br>
<br>
देवद्रोहगुरुद्रोहात्कोटिमात्रेण शुध्यति।।<br>
महापातकशुद्ध्यर्थं तथैव च यथाविधि।। ८९.४२ ।।<br>
<br>
पातकी च तदर्धेन शुध्यते वृत्तवान्यदि।।<br>
उपपातकिनः सर्वे तदर्धेनैव सुव्रताः।। ८९.४३ ।।<br>
<br>
संध्यालोपे कृते विप्रः त्रिरावृत्त्यैव शुद्ध्यति।।<br>
आह्निकच्छेदने जाते शतमेकमुदाहृतम्।। ८९.४४ ।।<br>
<br>
लंघने समयानां तु अभक्ष्यस्य च भक्षणे।।<br>
अवाच्यवाचनं चैव सहस्राच्छुद्धिरुच्यते।। ८९.४५ ।।<br>
<br>
काकोलूककपोतानां पक्षिणामपि घातने।।<br>
शतमष्टोत्तरं जप्त्वा मुच्यते नात्र संशयः।। ८९.४६ ।।<br>
<br>
यः पुनस्तत्त्ववेत्ता च ब्रह्मविद्ब्रह्मणोत्तमः।।<br>
स्मरणाच्छुद्धिमाप्नोति नात्र कार्या विचारणा।। ८९.४७ ।।<br>
<br>
नैवमात्मविदामस्ति प्रायश्चित्तानि चोदना।।<br>
विश्वस्यैव हि ते शुद्धा ब्रह्मविद्याविदो जनाः।। ८९.४८ ।।<br>
<br>
योगध्यानैकनिष्ठाश्च निर्लेपाः कांचनं यथा।।<br>
शुद्धानां शोधनं नास्ति विशुद्धा ब्रह्मविद्यया।। ८९.४९ ।।<br>
<br>
उद्धृतानुष्णपेनाभिः पूताभिर्वस्त्रचक्षुषा।।<br>
अद्भिः समाचरेत्सर्वं वर्जयेत्कलुषोदकम्।। ८९.५० ।।<br>
<br>
गंधवर्णरसैर्दुष्टमशुचिस्थानसंस्थितम्।।<br>
पंकाश्मदूषितं चैव सामुद्रं पल्वलोदकम्।। ८९.५१ ।।<br>
<br>
सशैवालं तथान्यैर्वा दोषैर्दुष्टं विवर्जयेत्।।<br>
वस्त्रशौचान्वितः कुर्यात्सर्वकार्याणि वै द्विजाः।। ८९.५२ ।।<br>
<br>
नमस्कारादिकं सर्वं गुरुशुश्रूषणादिकम्।।<br>
वस्त्रशौचविहीनात्मा ह्यशुचिर्नात्र संशयः।। ८९.५३ ।।<br>
<br>
देवकार्योपयुक्तानां प्रत्यहं शौचमिष्यते।।<br>
इतरेषां हि वस्त्राणां शौचं कार्यं मलागमे।। ८९.५४ ।।<br>
<br>
वर्जयेत्सर्वयत्नेन वासोन्यौर्विधृतं द्विजाः।।<br>
कौशयाविकयो रुक्षैः क्षौमाणां गौरसर्षपैः।। ८९.५५ ।।<br>
<br>
श्रीफलैरंशुपट्टानां कुतपानामरिष्टकैः।।<br>
चर्मणां विदलानां च वेत्राणां वस्त्रवन्मतम्।। ८९.५६ ।।<br>
<br>
वल्कलानां तु सर्वेषां छत्रचामरयोरपि।।<br>
चैलवच्छौचमाख्यातं ब्रह्मविद्भिर्मुनीश्वरैः।। ८९.५७ ।।<br>
<br>
भस्मना शुद्ध्यते कांस्यं क्षारेणायसमुच्यते।।<br>
ताम्रमम्लेन वै विप्रास्त्रपुसीसकयोरपि।। ८९.५८ ।।<br>
<br>
हैममद्भिः शुभं पात्रं रौप्यपात्रं द्विजोत्तमाः।।<br>
मण्यश्मशंखमुक्तानां शौचं तैजसवत्स्मृतम्।। ८९.५९ ।।<br>
<br>
अग्नेरपां च संयोगादत्यंतोपहतस्य च।।<br>
रसानामिह सर्वषां शुद्धिरुत्प्लवनं स्मृतम्।। ८९.६० ।।<br>
<br>
तृणकाष्ठादिवस्तूनां शुभेनाभ्युक्षणं स्मृतम्।।<br>
उष्णेन वारिणा शुद्धिस्तथा स्रुक्स्रुवयोरपि।। ८९.६१ ।।<br>
<br>
तथैव यज्ञपात्राणां मुशलोलूखलस्य च।।<br>
श्रृंगास्थिदारुदंतानां तक्षणेनैव शोधनम्।। ८९.६२ ।।<br>
<br>
संहतानां महाभागा द्रव्याणां प्रोक्षणं स्मृतम्।।<br>
असंहतानां द्रव्याणं प्रत्येकं शौचमुच्यते।। ८९.६३ ।।<br>
<br>
अभुक्तराशिधान्यानामेकदेशस्य धूषणे।।<br>
तावन्मात्रं समुद्धृत्य प्रोक्षयेद्वै कुशांभसा।। ८९.६४ ।।<br>
<br>
शाकमूलफलादीनां धान्यवच्छुद्धिरिष्यते।।<br>
मार्जनोन्मार्जनैर्वेश्म पुनःपाकेन मृन्मयम्।। ८९.६५ ।।<br>
<br>
उल्लेखनेनांजनेन तथा संमार्जनेन च।।<br>
गोनिवासेन वै शुद्धा सेचनेन धरा स्मृता।। ८९.६६ ।।<br>
<br>
भूमिस्थमुदकंशुद्धं वैतृष्ण्यं यत्र गौर्व्रजेत्।।<br>
अव्याप्तं यदमेध्येन गंधवर्णरसान्वितम्।। ८९.६७ ।।<br>
<br>
वत्सः शुचिः प्रस्रवणे शकुनिः फलपातने।।<br>
स्वादारास्यं गृहस्थानां रतौ भार्याभिकांक्षया।। ८९.६८ ।।<br>
<br>
हस्ताभ्यां क्षालितं वस्त्रं कारुणा च यथाविधि।।<br>
कुशांबुना सुसंप्रोक्ष्य गृह्णीयाद्धर्मवित्तमः।। ८९.६९ ।।<br>
<br>
पण्यं प्रसारितं चैव वर्णाश्रमविभागशः।।<br>
शुचिराकरजं तेषां श्वा मृगग्रहणे शुचिः।। ८९.७० ।।<br>
<br>
छाया च विप्लुषो विप्रा मक्षिकाद्या द्विजोत्तमाः।।<br>
रजोभूर्वायुरग्निश्च मेध्यानि स्पर्शने सदा।। ८९.७१ ।।<br>
<br>
सुप्त्वा भुक्त्वा च वै विप्राः क्षुत्त्वा पीत्वा च वै तथा।।<br>
ष्ठीवित्वाध्ययनादौ च शुचिरप्याचमेत्पुनः।। ८९.७२ ।।<br>
<br>
पादौ स्पृशंति ये चापि पराचमनबिंदवः।।<br>
ते पार्थिवैः समा ज्ञेया न तैरप्रयतो भवेत्।। ८९.७३ ।।<br>
<br>
कृत्वा च मैथुनं स्पृष्ट्वा पतितं कुक्कुटादिकम्।।<br>
सूकरं चैव काकादि श्वानमुष्ट्रं खरं तथा।। ८९.७४ ।।<br>
<br>
यूपं चांडालकाद्यांश्च स्पृष्ट्वा स्नानेन शुध्यति।।<br>
रजस्वलां सूतिकां च न स्पृशेदंत्यजामपि।। ८९.७५ ।।<br>
<br>
सूतिकाशौचसंयुक्तः शावाशौचसमन्वितः।।<br>
संस्पृशेन्न रजस्तासां स्पृष्ट्वा स्नात्वैव शुध्यति।। ८९.७६ ।।<br>
<br>
नैवाशौचं यतीनां च वनस्थब्रह्मचारिणाम्।।<br>
नैष्ठिकानां नृपाणां च मंडलीनां च सुव्रताः।। ८९.७७ ।।<br>
<br>
ततः कार्यविरोधाद्धि नृपाणां नान्यथा भवेत्।।<br>
वैखानसानां विप्राणां पतितानामसंभवात्।। ८९.७८ ।।<br>
<br>
असंचयद्विजानां च स्नानमात्रेण नान्यथा।।<br>
तथा संनिहितानां च यज्ञार्थं दीक्षितस्य च।। ८९.७९ ।।<br>
<br>
एकाहाद्यज्ञयाजीनां शुद्धिरुक्ता स्वयंभुवा।।<br>
ततस्त्वधीतशाखानां चतुर्भिः सर्वदेहिनाम्।। ८९.८० ।।<br>
<br>
सूतकं प्रेतकं नास्तित्र्यहादूर्ध्वममुत्र वै।।<br>
अवार्गेकादशाहांतं बांधवानां द्विजोत्तमाः।। ८९.८१ ।।<br>
<br>
स्नानमात्रेण वै शुद्धिर्मरणे समुपस्थिते।।<br>
तत ऋतुत्रयादर्वागेकाहः परिगीयते।। ८९.८२ ।।<br>
<br>
सप्तवर्षात्ततश्चार्वाक् त्रिरात्रं हि ततः परम्।।<br>
दशाहं ब्राह्मणानां वै प्रथमेऽहनि वा पितुः।। ८९.८३ ।।<br>
<br>
दशाहं सूतिकाशौचं मातुरप्येवमव्ययाः।।<br>
अर्वाक् त्रिवर्षात्स्नानेन बांधवानां पितुः सदा।। ८९.८४ ।।<br>
<br>
अष्टब्दादेकरात्रेण शुद्धिः स्याद्बांधवस्य तु।।<br>
द्वादशाब्दात्ततश्चार्वाक् त्रिरात्रं स्त्रीषु सुव्रताः।। ८९.८५ ।।<br>
<br>
सपिंडता च पुरुषे सप्तमे विनिवर्तते।।<br>
अतिक्रांते दशाहे तु त्रिरात्रमशुचिर्भवेत्।। ८९.८६ ।।<br>
<br>
ततः सन्निहितो विप्रश्चार्वाक् पूर्वं तदेव वै।।<br>
संवत्सरे व्यतीते तु स्नानमात्रेण शुध्यति।। ८९.८७ ।।<br>
<br>
स्पृष्ट्वा प्रेतंत्रिरात्रेण धर्मार्थं स्नानमुच्यते।।<br>
दाहकानां च नेतॄणां स्नानमात्रमबांधवे।। ८९.८८ ।।<br>
<br>
अनुगम्य च वै स्नात्वा घृतं प्राश्य विशुध्यति।।<br>
आचार्यमरणे चैव त्रिरात्रं श्रोत्रिये मृते।। ८९.८९ ।।<br>
<br>
पक्षिणी मातुलानां च सोदराणां च वा द्विजाः।।<br>
भूपानां मंडलीनां च सद्यो नीराष्ट्रवासिनाम्।। ८९.९० ।।<br>
<br>
केवलं द्वादशाहेन क्षत्त्रियाणां द्विजोत्तमाः।।<br>
नाभिषिक्तस्य चाशौचं संप्रमादेषु वै रणे।। ८९.९१ ।।<br>
<br>
वैश्यः पंचदशाहेन शूद्रो मासेन शुध्यति।।<br>
इति संक्षेपतः प्रोक्ता द्रव्यशुद्धिरनुत्तमा।। ८९.९२ ।।<br>
<br>
अशौचं चानुपूर्व्येण यतीनां नैव विद्यते।।<br>
त्रेताप्रभृति नारीणां मासि मास्यार्तवं द्विजाः।। ८९.९३ ।।<br>
<br>
कृते सकृद्युगवशाज्जायंते वै सहैव तु।।<br>
प्रयांति च महाभागा भार्याभिः कुरवो यथा।। ८९.९४ ।।<br>
<br>
वर्णाश्रमव्यवस्था च त्रेताप्रभृति सुव्रताः।।<br>
भारते दक्षिणे वर्षे व्यवस्था नेतरेष्वथ।। ८९.९५ ।।<br>
<br>
महावीते सुवीते च जंबूद्वीपे तथाष्टसु।।<br>
शाकद्वीपादिषु प्रोक्तो धर्मो वै भारते यथा।। ८९.९६ ।।<br>
<br>
रसोल्लासा कृते वृत्तिस्त्रेतायां गृहवृक्षजा।।<br>
सैवार्तवकृताद्दोषाद्रागद्वेषादिभिर्नृणाम्।। ८९.९७ ।।<br>
<br>
मैथुनात्कामतो विप्रास्तथैव परुषादिभिः।।<br>
यवाद्याः संप्रजायंते ग्राम्यारण्याश्चतुर्दश।। ८९.९८ ।।<br>
<br>
ओषध्यश्च रजोदोषाः स्त्रीणां रागादिभिर्नृणाम्।।<br>
अकालकृष्टा विध्वस्ताः पुनरुत्पादितास्तथा।। ८९.९९ ।।<br>
<br>
तस्मात्सर्वप्रयत्नेन न संभाष्या रजस्वला।।<br>
प्रथमेऽहनि चांडाली यथावज्या तथांगना।। ८९.१०० ।।<br>
<br>
द्वितीयेऽहनि विप्रा हि यथा वै ब्रह्मघातिनी।।<br>
तृतीयेऽह्नि तदर्धेन चतुर्थेऽहनि सुव्रता।। ८९.१०१ ।।<br>
<br>
स्नात्वार्धमासात्संशुद्धा ततः शुद्धिर्भविष्यति।।<br>
आषोडशात्ततः स्त्रीणां मूत्रवच्छौचमिष्यते।। ८९.१०२ ।।<br>
<br>
पंचरात्रं तथास्पृश्या रजसा वर्तते यदि।।<br>
सा विंशद्दिवसादूर्ध्वं रजसा पूर्ववत्तथा।। ८९.१०३ ।।<br>
<br>
स्नाने शौचं तथा गानं रोदनं हसनं तथा।।<br>
यानमभ्यंजनं नारी द्यूतं चैवानुलेपनम्।। ८९.१०४ ।।<br>
<br>
दिवास्वप्नं विशेषेण तथा वै दंतधावनम्।।<br>
मैथुनं मानसं वापि वाचिकं देवतार्चनम्।। ८९.१०५ ।।<br>
<br>
वर्जयेत्सर्वयत्नेन नमस्कारं रजस्वला।।<br>
रजस्वलांगनास्पर्शसंभाषे च रजस्वला।। ८९.१०६ ।।<br>
<br>
संत्यागं चैव वस्त्राणां वर्जयेत्सर्वयत्नतः।।<br>
स्नात्वान्यपुरुषं नारी न स्पृशेत्तु रजस्वला।। ८९.१०७ ।।<br>
<br>
ईक्षयेद्भास्करं देवं ब्रह्मकूर्चं ततः विबेत्।।<br>
केवलं पंचगव्यं वा क्षीरं वा चात्मशुद्धये।। ८९.१०८ ।।<br>
<br>
चतुर्थ्यां स्त्री न गम्या तु गतोल्पायुः प्रसूयते।।<br>
विद्याहीनं व्रतभ्रष्टं पतितं पारदारिकम्।। ८९.१०९ ।।<br>
<br>
दारिद्र्यार्णवमग्नं च तनयं सा प्रसूयते।।<br>
कन्यार्थिनैव गंतव्या पंचम्यां विधिवत्पुनः।। ८९.११० ।।<br>
<br>
रक्ताधिक्याद्भवेन्नारी शुक्राधिक्ये भवेत्पुमान्।।<br>
समे नपुसंकं चैव पंचम्यां कन्यका भवेत्।। ८९.१११ ।।<br>
<br>
षष्ठ्यां गम्या महाभागा सत्पुत्रजननी भवेत्।।<br>
पुत्रत्वं व्यंजयेत्तस्य जातपुत्रो महाद्युतिः।। ८९.११२ ।।<br>
<br>
पुमिति नरकस्याख्या दुःखं च नरकं विदुः।।<br>
पुंसस्त्राणान्वितं पुत्रं तथाभूतं प्रसूयते।। ८९.११३ ।।<br>
<br>
सप्तम्यां चैव कन्यार्थि गच्छेत्सैव प्रसूयते।।<br>
अष्टम्यां सर्वसंपन्नं तनयं संप्रसूयते।। ८९.११४ ।।<br>
<br>
नवम्यां दारिका यार्थि दशम्यां पंडिता भवेत्।।<br>
एकादश्यां तथा नारीं जनयेत्सैव पूर्ववत्।। ८९.११५ ।।<br>
<br>
द्वादश्यां धर्मतत्त्वज्ञं श्रौतस्मार्तप्रवर्तकम्।।<br>
त्रयोदश्यां जडां नारीं सर्वसंकरकारिणीम्।। ८९.११६ ।।<br>
<br>
जनयत्यंगना यस्मान्न गच्छेत्सर्वयत्नतः।। <br>
चतुर्दश्यां यदा गच्चेत्सा पुत्रजननी भवेत्।। ८९.११७ ।।<br>
<br>
पंचदश्यां च धर्मिष्ठां षोडश्यां ज्ञानपारगम्।।<br>
स्त्रीणां वै मथुने काले वामपार्श्वे प्रभंजनः।। ८९.११८ ।।<br>
<br>
चरेद्यदि भवेन्नारी पुमांसं दक्षिणे लभेत्।।<br>
स्त्रीणां मैथुनकाले तु पापग्रहविवर्जिते।। ८९.११९ ।।<br>
<br>
उक्तकाले शुचिर्भूत्वा शुद्धां गच्छेच्छुचिस्मिताम्।।<br>
इत्येवं संप्रसंगेन यतीनां धर्मसंग्रहे।। ८९.१२० ।।<br>
<br>
सर्वेषामेव भूतानां सदाचारः प्रकीर्तितः।।<br>
यः पठेच्छूणुयाद्वापि सदाचारं शुचिर्नरः।। ८९.१२१ ।।<br>
<br>
श्रावयेद्वा यथान्यायं ब्राह्मणान् दग्धकिल्बिषान्।।<br>
ब्रह्मलोकमनुप्राप्य ब्रह्मणा सह मोदते।। ८९.१२२ ।।<br>
<br>
इति श्रीलिंगमहापुराणे पूर्वभागे सदाचारकथनं नामेकोननवति तमोऽध्यायः।। ८९ ।।<br>
<br>
