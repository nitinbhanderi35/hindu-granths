सूत उवाच।।<br>
उमामहेश्वरं वक्ष्ये व्रतमीश्वरभाषितम्।।<br>
नरनार्यादिजंतूनां हिताय मुनिसत्तमाः।। ८४.१ ।।<br>
<br>
पौर्णमास्याममावास्यां चतुर्दस्यष्टमीषु च।।<br>
नक्तमब्दं प्रकुर्वीत हविष्यं पूजयेद्भवम्।। ८४.२ ।।<br>
<br>
उमामहेशप्रतिमां हेम्ना कृत्वा सुशोभनाम्।।<br>
राजतीं वाथ वर्षांते प्रतिष्ठाप्य यथाविधि।। ८४.३ ।।<br>
<br>
ब्राह्मणान् भोजयित्वा च दत्त्वा शक्त्या च दक्षिणाम्।।<br>
रथाद्यैर्वापि देवेशं नीत्वा रुद्रालयं प्रति।। ८४.४ ।।<br>
<br>
सर्वातिशयसंयुक्तैश्छत्रचामरभूषणैः।।<br>
निवेदयेद्व्रतं चैव शिवाय परमेष्ठिने।। ८४.५ ।।<br>
<br>
स याति शिवासायुज्यं नारी देव्या यदि प्रभो।।<br>
अष्टम्यां च चतुर्दश्यां नियता ब्रह्मचारिणी।। ८४.६ ।।<br>
<br>
वर्षमेकं न भुंजीत कन्या वा विधवापि वा।।<br>
वर्षांते प्रतिमां कृत्वा पूर्वोक्तविधिना ततः।। ८४.७ ।।<br>
<br>
प्रतिष्ठाप्य यथान्यायं दत्त्वा रुद्रालये पुनः।।<br>
ब्राह्मणान् भोजयित्वा च भवान्या सह मोदते।। ८४.८ ।।<br>
<br>
या नार्येवं चरेदब्दं कृष्णामेकां चतुर्दशीम्।।<br>
वर्षांते प्रतिमां कृत्वा येन केनापि वा द्विजाः।। ८४.९ ।।<br>
<br>
पूर्वोक्तमखिलं कृत्वा भवान्या सह मोदते।।<br>
अमावास्यां निराहारा भवेदब्दं सुयंत्रिता।। ८४.१० ।।<br>
<br>
शूलं च विधिना कृत्वा वर्षांते विनिवेदयेत्।।<br>
स्नाप्येशानं यजेद्भक्त्या सहस्रैः कमलैः सितैः।। ८४.११ ।।<br>
<br>
राजतं कमलं चैव जांबूनदसुकर्णिकम्।।<br>
दत्त्वा भवाय विप्रेभ्यः प्रदद्याद्दक्षिणामपि।। ८४.१२ ।।<br>
<br>
कामतोपि कृतं पापं भ्रूणहत्यादिकं च यत्।।<br>
तत्सर्वं शूलदानेन भिंद्यान्नारी न संशयः।। ८४.१३ ।।<br>
<br>
सायुज्यं चैवमाप्नोति भवान्या द्विजसत्तमाः।।<br>
कुर्याद्यद्वा नरः सोपि रुद्रसायुज्यमाप्नुयात्।। ८४.१४ ।।<br>
<br>
पौर्णमास्याममावास्यां वर्षमेकमतंद्रिता।।<br>
उपवासरता नारी नरोपि द्विजसत्तमाः।। ८४.१५ ।।<br>
<br>
नियोगादेव तत्कार्यं भर्तॄणां द्विजसत्तमाः।।<br>
जपं दानं तपः सर्वमस्वतंत्रा यतः स्त्रियः।। ८४.१६ ।।<br>
<br>
वर्षांते सर्वगंधाढ्यां प्रतिमां संनिवेदयेत्।।<br>
सा भवान्याश्च सायुज्यं सारूयं चापि सुव्रता।। ८४.१७ ।।<br>
<br>
लभते नात्र संदेहः सत्यंसत्यं वदाम्यहम्।।<br>
कार्तिक्यां वा तु या नारी एकभक्तेन वर्तते।। ८४.१८ ।।<br>
<br>
क्षमाहिंसादिनियमैः संयुक्ता ब्रह्मचारिणी।।<br>
दद्यात्कृष्णतिलानां च भारमेकमतंद्रिया।। ८४.१९ ।।<br>
<br>
सघृतं सगुडं चैव ओदनं परमेष्ठिने।।<br>
दत्त्वा च ब्राह्मणेभ्यश्च यथाविभवविस्तरम्।। ८४.२० ।।<br>
<br>
अष्टम्यां च चतुर्दश्यामुपवासरता च सा।।<br>
भवान्या मोदते सार्धं सारूप्यं प्राप्य सुव्रता।। ८४.२१ ।।<br>
<br>
क्षमा सत्यं दया दानं शौचमिंद्रियनिग्रहः।।<br>
सर्वव्रतेष्वयं धर्मः सामान्यो रुद्रपूजनम्।। ८४.२२ ।।<br>
<br>
समासाद्वः प्रवक्ष्यामि प्रतिमासमनुक्रमात्।।<br>
मार्गशीर्षकमासादि कार्तिक्यांतं यताक्रमम्।। ८४.२३ ।।<br>
<br>
व्रतं सुविपुलं पुण्यं नंदिना परिभाषितम्।।<br>
मार्गशीर्षकमासेथ वृषं पूर्णांगमुत्तमम्।। ८४.२४ ।।<br>
<br>
अलंकृत्य यथान्यायं शिवाय विनिवेदयेत्।।<br>
सा च सार्धं भवान्या वै मोदते नात्र संशयः।। ८४.२५ ।।<br>
<br>
पुष्यमासे तु वै शूलं प्रतिष्ठाप्य निवेदयेत्।।<br>
पूर्वोक्तमखिलं कृत्वा भवान्या सह मोदते।। ८४.२६ ।।<br>
<br>
माघमासे रथं कृत्वा सर्वलक्षणलक्षितम्।।<br>
दद्यात्संपूज्य देवेशं ब्राह्मणांश्चैव भोजयेत्।। ८४.२७ ।।<br>
<br>
सा च देव्या महाभाग मोदते नात्र संशयः।।<br>
फाल्गुने प्रतिमां कृत्वा हिरण्येन यथाविधि।। ८४.२८ ।।<br>
<br>
राजतेनापि ताम्रेण यथाविभवविस्तरम्।।<br>
प्रतिष्ठाप्य समभ्यर्च्य स्थापयेच्छंकरालये।। ८४.२९ ।।<br>
<br>
सा च सार्धं महादेव्या मोदते नात्र संशयः।।<br>
चैत्रे भवं कुमारं च भवानीं च यथाविधि।। ८४.३० ।।<br>
<br>
ताम्राद्यैर्विधिवत्कृत्वा प्रतिष्ठाप्य यथाविधि।।<br>
भवान्या मोदते सार्धं दत्त्वा रुद्राय शंभवे।। ८४.३१ ।।<br>
<br>
कृत्वालयं हि कौबेरं राजतं रजतेन वै।।<br>
ईश्वरोमासमायुक्तं गणेशैश्च समंततः।। ८४.३२ ।।<br>
<br>
सर्वरत्नसमायुक्तं प्रतिष्ठाप्य यथाविधि।।<br>
स्थापयेत्परमेशस्य भवस्यायतने शुभे।। ८४.३३ ।।<br>
<br>
वैशाखे वै चरेदेवं कैलासाख्यं व्रतोत्तमम्।।<br>
कैलासपर्वतं प्राप्य भवान्या सह मोदते।। ८४.३४ ।।<br>
<br>
ज्येष्ठे मासि महादेवं लिंगमूर्तिमुमापतिम्।।<br>
कृतांजलि पुटेनैव ब्रह्मणा विष्णुना तथा।। ८४.३५ ।।<br>
<br>
मध्ये भवेन संयुक्तं लिंगमूर्ति द्विजोत्तमाः।।<br>
हंसेन च वराहेण कृत्वा ताम्रादिभिः शुभाम्।। ८४.३६ ।।<br>
<br>
प्रतिष्ठाप्य यथान्यायं ब्राह्मणान् भोजयेत्ततः।।<br>
शिवाय शिवमासाद्य शिवस्थाने यथाविधि।। ८४.३७ ।।<br>
<br>
ब्राह्मणैः सहितां स्थाप्य देव्याः सायुज्यमाप्नुयात्।।<br>
आषाढे  च शुभे मासे गृहं कृत्वा सुशोभनम्।। ८४.३८ ।।<br>
<br>
पक्वेष्टकाभिर्विधिवद्यथाविभवविस्तरम्।।<br>
सर्वबीजरसैश्चापि संपूर्णं सर्वशोभनैः।। ८४.३९ ।।<br>
<br>
गृहोपकरणैश्चैव मुसलोलूखलादिभिः।।<br>
दासीदासादिभिश्चैव शयनैरशनादिभिः।। ८४.४० ।।<br>
<br>
संपूर्णैश्च गृहं वस्त्रैराच्छाद्य च समंततः।।<br>
देवं घृतादिभिः स्नाप्य महादेवमुमापतिम्।। ८४.४१ ।।<br>
<br>
ब्राह्मणानां सहस्रं च भोजयित्वा यथाविधि।।<br>
विद्याविनयसंपन्नं ब्राह्मणं वेदपारगम्।। ८४.४२ ।।<br>
<br>
प्रथमाश्रमिणं भक्त्या संपूज्य च यथाविधि।।<br>
कन्यां सुमध्यमां यावत्कालजीवनसंयुताम्।। ८४.४३ ।।<br>
<br>
क्षेत्रं गोमिथुनं चैव तद्गृहे च निवेदयेत्।।<br>
सायनैर्विविधैर्दिव्यैर्मेरुपर्वतसन्निभैः।। ८४.४४ ।।<br>
<br>
गोलोकं समनुप्राप्य भवान्या सह मोदते।।<br>
भवान्या सदृशीभूत्वा सर्वकल्पेषु साव्यया।। ८४.४५ ।।<br>
<br>
भवान्याश्चैव सायुज्यं लभते नात्र संशयः।।<br>
सर्वधातुसमाकीर्णं विचित्रध्वजशोभितम्।। ८४.४६ ।।<br>
<br>
निवेदयीत शर्वाय श्रावणे तिलपर्वतम्।।<br>
वितानध्वजवस्त्राद्यैर्धातुभिश्च निवेदयेत्।। ८४.४७ ।।<br>
<br>
ब्राह्मणान् भोजयित्वा च पूर्वोक्तमखिलं भवेत्।।<br>
कृत्वा भाद्रपदे मासि शोभनं शालिपर्वतम्।। ८४.४८ ।।<br>
<br>
वितानध्वजवस्त्राद्यैर्धातुभिश्च निवेदयेत्।।<br>
ब्राह्मणान् भोजयित्वा च दापयेच्च यथाविधि।। ८४.४९<br>
<br>
सा च सूर्यांशुसंकाशा भवान्या सह मोदते।।<br>
कृत्वा चाश्वयुजे मासि विपुलं धान्यपर्वतम्।। ८४.५० ।।<br>
<br>
सुवर्णवस्त्रसंयुक्तं दत्त्वा संपूज्य शंकरम्।।<br>
ब्राह्मणान् भोजयित्वा च पूर्वोक्तमखिलं भवेत्।। ८४.५१ ।।<br>
<br>
सर्वधान्यसमायुक्तं सर्वबीजरसादिभिः।।<br>
सर्वधातुसमायुक्तं सर्वरत्नोपशोभितम्।। ८४.५२ ।।<br>
<br>
श्रृंगैश्चतुर्भिः संयुक्तं वितानच्छत्रशोभितम्।।<br>
गंधमाल्यैस्तथा धूपैश्चित्रैश्चापि सुशोभितम्।। ८४.५३ ।।<br>
<br>
विचित्रैर्नृत्यगेयैश्च शंखवीणादिभिस्तथा।।<br>
ब्रह्मघोषैर्महापुण्यं मंगलैश्च विशेषतः।। ८४.५४ ।।<br>
<br>
महाध्वजाष्टसंयुक्तं विचित्रकुसुमोज्जवलम्।।<br>
नगेन्द्रं मेरुनामानं त्रैलोक्याधारमुत्तमम्।। ८४.५५ ।।<br>
<br>
तस्य मूर्ध्नि शिवं कुर्यान्मध्यतो धातुनैव तु।।<br>
दक्षिणे च यथान्यायं ब्रह्माणं च चतुर्मुखम्।। ८४.५६ ।।<br>
<br>
उत्तरे देवदेवेशं नारायणमनामयम्।।<br>
इंद्रादिलोकपालांश्च कृत्वा भक्त्या यथाविधि।। ८४.५७ ।।<br>
<br>
प्रतिष्ठाप्य ततः स्नाप्य समभ्यर्च्य महेश्वरम्।।<br>
देवस्य दक्षिणे हस्ते शूलं त्रिदशपूजितम्।। ८४.५८ ।।<br>
<br>
वामे पाशं भवान्याश्च कमलं हेमभूषितम्।।<br>
विष्णोश्च शंखं चक्रं च गदामब्जं प्रयत्नतः।। ८४.५९ ।।<br>
<br>
ब्रह्मणश्चाक्षसूत्रं च कमंडलुमनुत्तमम्।।<br>
इंद्रस्य वज्रमग्नेश्चशक्त्याख्यं परमायुधम्।। ८४.६० ।।<br>
<br>
यमस्य दंडं निर्ऋतेः खड्गं निशिचरस्य तु।।<br>
वरुणस्य महापाशं नागाख्यं रुद्रमद्भुतम्।। ८४.६१ ।।<br>
<br>
वायोर्यष्टिं कुबेरस्य गदां लोकप्रपूजिताम्।।<br>
टंकं चेशानदेवस्य निवेद्यैवं क्रमेण च।। ८४.६२ ।।<br>
<br>
शिवस्य महतीं पूजां कृत्वा चरुसमन्विताम्।।<br>
पूजयेत्सर्वदेवांश्च यथाविभवविस्तरम्।। ८४.६३ ।।<br>
<br>
ब्राह्मणान्भोजयित्वा च पूजां कृत्वा प्रयत्नतः।।<br>
महामेरुव्रतं कृत्वा महादेवाय दापयेत्।। ८४.६४ ।।<br>
<br>
महामेरुमनुप्राप्य महा देव्या प्रमोदते।।<br>
चिरं सायुच्यमाप्नोति महादेव्या न संशयः।। ८४.६५ ।।<br>
<br>
कार्तिक्यामपि या नारी कृत्वा देवीमुमां शुभाम्।।<br>
सर्वाभरण संपूर्णां सर्वलक्षणलक्षिताम्।। ८४.६६ ।।<br>
<br>
हेमताम्रादिभिश्चैव प्रतिष्ठाप्य विधानतः।।<br>
देवं च कृत्वा देवेशं सर्वलक्षणसंयुतम्।। ८४.६७ ।।<br>
<br>
तयोरग्रेहुताशं च स्रुवहस्तं पितामहम्।।<br>
नारायणं च दातारं सर्वाभरणभूषितम्।। ८४.६८ ।।<br>
<br>
लोकपालैस्तथा सिद्धैः संवृतं स्थाप्य यत्नतः।।<br>
रुद्रालये व्रतं तस्मै दापयेद्भक्तिपूर्वकम्।। ८४.६९ ।।<br>
<br>
सा भवान्यास्तनुं गत्वा भवेन सह मोदते।।<br>
एकभक्तव्रतं पुण्यं प्रतिमासमनुक्रमात्।। ८४.७० ।।<br>
<br>
मार्गशीर्षकमासादिकार्तिकांतं प्रवर्तितम्।।<br>
नरनार्यादिजंतूनां हिताय मुनिसत्तमाः।। ८४.७१ ।।<br>
<br>
नरः कृत्वा व्रतं चैव शिवसायुज्यमाप्नुयात्।।<br>
नारी देव्या न संदेहः शिवेन परिभाषितम्।। ८४.७२ ।।<br>
<br>
इति श्रीलिंगमहापुराणे पूर्वभागे उमामहेश्वरव्रतं नाम चतुरशीतितमोध्यायः।। ८४ ।।<br>
<br>
