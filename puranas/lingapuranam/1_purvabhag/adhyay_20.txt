ऋषय ऊचुः।।<br>
कथं पाद्मे पुरा कल्पे ब्रह्मा पद्मोद्भवोऽभवत्।।<br>
भवं च दृष्टवांस्तेन ब्रह्मणा पुरुषोत्तमः।। २೦.१ ।।<br>
<br>
एतत्सर्वं विशेषेण सांप्रतं वक्तुमर्हसि।।<br>
सूत उवाच।।<br>
आसीदेकार्णवं घोरमविभागं तमोमयम्।। २೦.२ ।।<br>
<br>
मध्ये चैकार्णवे तस्मिन् शंखचक्रगदाधरः।।<br>
जीमूतांभोऽम्बुजाक्षश्च किरीटी श्रीपतिर्हरिः।। २೦.३ ।।<br>
<br>
नारायणमुखोद्गीर्णसर्वात्मा पुरुषोत्तमः।।<br>
अष्टबाहुर्महावक्षा लोकानां योनिरुच्यते।। २೦.४ ।।<br>
<br>
किमप्यचिंत्यं योगात्मा योगमास्थाय योगवित्।।<br>
फणासहस्रकलितं तमप्रतिमवर्चसम्।। २೦.५ ।।<br>
<br>
महाभोगपतेर्भोगं साध्वास्तीर्य महोच्छ्रयम्।।<br>
तस्मिन्महति पर्यंके शेते चैकार्णवे प्रभुः।। २೦.६ ।।<br>
<br>
एवं तत्र शयनेन विष्णुना प्रभविष्णुना।।<br>
आत्मारामेण क्रीडार्थं लीलयाक्लिष्टकर्मणा।। २೦.७ ।।<br>
<br>
शतयोजनविस्तीर्णं तरुणादित्यसन्निभम्।।<br>
वज्रदंडं महोत्सेधं नाभ्यां सृष्टं तु पुष्करम्।। २೦.८ ।।<br>
<br>
तस्यैवं क्रीडमानस्य समीपं देवमीढुषः।।<br>
हेमगर्भांडजो ब्रह्म रुक्मवर्णो ह्यतींद्रियः।। २೦.९ ।।<br>
<br>
चतुर्वक्त्रो विशालाक्षः समागम्य यदृच्छया।।<br>
श्रिया युक्तेन दिव्येन सुशुभेन सुगंधिना।। २೦.१೦ ।।<br>
<br>
क्रीडमानं च पद्मेन दृष्ट्वा ब्रह्मा शुभेक्षणम्।।<br>
सविस्मयमथागम्य सौम्यसंपन्नया गिरा।। २೦.११ ।।<br>
<br>
प्रोवाच को भवाञ्छेते ह्याश्रितो मध्यमंभसाम्।।<br>
अथ तस्याच्युतः श्रुत्वा ब्रह्मणस्तु शुभं वचः।। २೦.१२ ।।<br>
<br>
उदतिष्ठत पर्यंकाद्विस्मयोत्फुल्ललोचनः।।<br>
प्रत्युवाचोत्तरं चैव कल्पेकल्पे प्रतिश्रयः।। २೦.१३ ।।<br>
<br>
कर्तव्यं च कृतं चैव क्रियते यच्च किंचन।<br>
द्यौरंतरिक्षं भूश्चैव परं पदमहं भुवः।। २೦.१४ ।।<br>
<br>
तमेवमुक्त्वा भगवान् विष्णुः पुनरथाब्रवीत्।।<br>
कस्त्वं खलु समायातः समीपं भगवान्कुतः।। २೦.१५ ।।<br>
<br>
क्व वा भूयश्च गंतव्यं कश्च वा ते प्रतिश्रयः।।<br>
को भवान् विश्वमूर्तिर्वै कर्तव्यं किं च ते मया।। २೦.१६ ।।<br>
<br>
एवं ब्रुवंतं वैकुंठं प्रत्युवाच पितामहः।।<br>
मायया मोहितः शंभोरविज्ञाय जनार्दनम्।। २೦.१७ ।।<br>
<br>
मायया मोहितं देवमविज्ञातं महात्मनः।।<br>
यथा भवांस्तथैवाहमादिकर्ता प्रजापतिः।। २೦.१८ ।।<br>
<br>
सविस्मयं वचः श्रुत्वा ब्रह्मणो लोकतंत्रिणः।।<br>
अनुज्ञातश्च ते नाथ वैकुंठो विश्वसंभवः।। २೦.१९ ।।<br>
<br>
कौतूहलान्महायोगी प्रविष्टो ब्रह्मणो मुखम्।।<br>
इमानष्टादश द्वीपान्ससमुद्रान् सपर्वतान्।। २೦.२೦ ।।<br>
<br>
प्रविश्य सुमहातेजाश्चातुर्वर्ण्यसमाकुलान्।।<br>
ब्रह्मणस्तंबपर्यंतं सप्तलोकान् सनातनान्।। २೦.२१ ।।<br>
<br>
ब्रह्मणस्तूदरे दृष्ट्वा सर्वान्विष्णुर्महाभुजः।।<br>
अहोस्य तपसो वीर्यमित्युक्त्वा च पुनः पुनः।। २೦.२२ ।।<br>
<br>
अटित्वा विविधाँल्लोकान् विष्णुर्नानाविधाश्रयान्।।<br>
ततो वर्षसहस्रांते नांतं हि ददृशे यदा।। २೦.२३ ।।<br>
<br>
तदास्य वक्त्रान्निष्क्रम्य पन्नगेंद्रनिकेतनः।।<br>
नारायणो जगद्धाता पितामहमथाब्रवीत्।। २೦.२४ ।।<br>
<br>
भगवानादिरंतश्च मध्यं कालो दिशो नभः।।<br>
नाहमंतं प्रपश्यामि उदरस्य तवानघ।। २೦.२५ ।।<br>
<br>
एवमुक्त्वाब्रवीद्भूयः पितामहमिदं हरिः।।<br>
भगवानेवमेवाहं शाश्वतं हि ममोदरम्।। २೦.२६ ।।<br>
<br>
प्रविश्य लोकान् पश्यैताननौपम्यान्सुरोत्तम।।<br>
ततः प्राह्लादिनीं वाणीं श्रुत्वा तस्याभिनंद्य च।। २೦.२७ ।।<br>
<br>
श्रीपतेरुदरं भूयः प्रविवेश पितामहः।।<br>
तानेव लोकान् गर्भस्थानपश्यत्सत्यविक्रमः।। २೦.२८ ।।<br>
<br>
पर्यटित्वा तु देवस्य ददृशेऽन्तं न वै हरेः।।<br>
ज्ञात्वा गतिं तस्य पितामहस्य द्वाराणि सर्वाणि पिधाय विष्णुः।। <br>
विभुर्मनः कर्तुमियेष चाशु सुखं प्रसुप्तोहमिति प्रचिंत्य।। २೦.२९ ।।<br>
<br>
ततो द्वाराणि सर्वाणि पिहितानि समीक्ष्य वै।।<br>
सूक्ष्मं कृत्वात्मनो रूपं नाभ्यां द्वारमविंदत।। २೦.३೦ ।।<br>
<br>
पद्मसूत्रानुसारेण चान्वपश्यत्पितामहः।।<br>
उज्जहारात्मनो रूपं पुष्कराच्चतुराननः।। २೦.३१ ।।<br>
<br>
विरराजारविंदस्थः पद्मगर्भसमद्युतिः।।<br>
ब्रह्मा स्वयंभूर्भगवाञ्जगद्योनिः पितामहः।। २೦.३२ ।।<br>
<br>
एतस्मिन्नंतरे ताभ्यामेकैकस्य तु कृत्स्नशः।।<br>
वर्तमाने तु संघर्षे मध्ये तस्यार्णवस्य तु।। २೦.३३ ।।<br>
<br>
कुतोप्यपरिमेयात्मा भूतानां प्रभुरीश्वरः।।<br>
शूलपाणिर्महादेवो हेमवीरांबरच्छदः।। २೦.३४ ।।<br>
<br>
अगच्छद्यत्र सोनंतो नागभोगपतिर्हरिः।।<br>
शीघ्रं विक्रमतस्तस्य पद्भ्यामाक्रांतपीडिताः।। २೦.३५ ।।<br>
<br>
उद्भूतास्तूर्णमाकाशे पृथुलास्तोयबिंदवः।।<br>
अत्युष्णश्चातिशीतश्च वायुस्तत्र ववौ पुनः।। २೦.३६ ।।<br>
<br>
तद्दृष्ट्वा महदाश्चर्यं ब्रह्मा विष्णुमभाषत।।<br>
अब्बिंदवश्च शीतोष्णाः कंपयंत्यंबुजं भृशम्।। २೦.३७ ।।<br>
<br>
एतन्मे संशयं ब्रूहि किं वा त्वन्यच्चिकीर्षसि।।<br>
एतदेवंविधं वाक्यं पितामहमुखोद्गतम्।। २೦.३८ ।।<br>
<br>
श्रुत्वाप्रतिमकर्मा हि भगवानसुरांतकृत्।।<br>
किं नु खल्वत्र मे नाभ्यां भूतमन्यत्कृतालयम्।। २೦.३९ ।।<br>
<br>
वदति प्रियमत्यर्थं मन्युश्चास्य मया कृतः।।<br>
इत्येवं मनसा ध्यात्वा प्रत्युवाचेदमुत्तरम्।। २೦.४೦ ।।<br>
<br>
किमत्र भगवानद्य पुष्करे जातसंभ्रमः।।<br>
किं मया च कृतं देव यन्मां प्रियमनुत्तमम्।। २೦.४१ ।।<br>
<br>
भाषसे पुरुषश्रेष्ठ किमर्थं ब्रूहि तत्त्वतः।।<br>
एवं ब्रुवाणं देवेशं लोकयात्रानुगं ततः।। २೦.४२ ।।<br>
<br>
प्रत्युवाचाम्बुजाभाक्षं ब्रह्मा वेदनिधिः प्रभुः।।<br>
योऽसौ तवोदरं पूर्वं प्रविष्टोऽहं त्वदिच्छया।। २೦.४३ ।।<br>
<br>
यथा ममोदरे लोकाः सर्वे दृष्टास्त्वया प्रभो।।<br>
तथैव दृष्टाः कार्त्स्न्येन मया लोकास्तवोदरे।। २೦.४४ ।।<br>
<br>
ततो वर्षसहस्रात्तु उपावृत्तस्य मेऽनघ।।<br>
त्वया मत्सरभावेन मां वशीकर्तुमिच्छता।। २೦.४५ ।।<br>
<br>
आशु द्वाराणि सर्वाणि पिहितानि समंततः।।<br>
ततो मया महाभाग संचित्य स्वेन तेजसा।। २೦.४६ ।।<br>
<br>
लब्धो नाभिप्रदेशेन पद्मसूत्राद्विनिर्गमः।।<br>
माभूत्ते मनसोऽल्पोपि व्याघातोऽयं कथंचन।। २೦.४७ ।।<br>
<br>
इत्येषानुगतिर्विष्णो कार्याणामौपसर्पिणी।।<br>
यन्मयानंतरं कार्यं ब्रूहि किं करवाण्यहम्।। २೦.४८ ।।<br>
<br>
ततः परममेयात्मा हिरण्यकशिपो रिपुः।।<br>
अनवद्यां प्रियामिष्टां शिवां वाणीं पितामहात्।। २೦.४९ ।।<br>
<br>
श्रुत्वा विगतमात्सर्यं वाक्यमस्मै ददौ हरिः।।<br>
न ह्येवमीदृशं कार्यं मयाध्यवसितं तव।। २೦.५೦ ।।<br>
<br>
त्वां बोधयितुकामेन क्रीडापूर्वं यदृच्छया।।<br>
आशु द्वाराणि सर्वाणि घटितानि मयात्मनः।। २೦.५१ ।।<br>
<br>
न तेऽन्यथावगंतव्यं मान्यः पूज्यश्च मे भवान्।।<br>
सर्वं मर्षय कल्याण यन्मयापकृतं तव।। २೦.५२ ।।<br>
<br>
अस्मान् मयोह्यमानस्त्वं पद्मादवतर प्रभो।।<br>
नाहं भवंतं शक्नोमि सोढुं तेजोमयं गुरुम्।। २೦.५३ ।।<br>
<br>
सहोवाच वरं ब्रूहि पद्मादवतर प्रभो।।<br>
पुत्रो भव ममारिघ्न मुदं प्राप्स्यसि शोभनाम्।। २೦.५४ ।।<br>
<br>
सद्भाववचनं ब्रूहि पद्मादवतर प्रभो।।<br>
स त्वं च नो महायोगी त्वमीड्यः प्रणवात्मकः।। २೦.५५ ।।<br>
<br>
अद्यप्रभृति सर्वेशः श्वेतोष्णीषविभूषितः।।<br>
पद्मयोनिरिति ह्येवं ख्यातो नाम्ना भविष्यसि।। २೦.५६ ।।<br>
<br>
पुत्रो मे त्वं भव ब्रह्मन् सप्तलोकाधिपः प्रभो।।<br>
ततः स भगवान्देवो वरं दत्वा किरीटिने।। २೦.५७ ।।<br>
<br>
एवं भवतु चेत्युक्त्वा प्रीतात्मा गतमत्सरः।।<br>
प्रत्यासन्नमथायांतं बालार्काभं महाननम्।। २೦.५८ ।।<br>
<br>
भवमत्यद्भुतं दृष्ट्वा नारायणमथाब्रवीत्।।<br>
अप्रमेयो महावक्त्रो दंष्ट्री ध्वस्तशिरोरुहः।। २೦.५९ ।।<br>
<br>
दशबाहुस्त्रिशूलांको नयनैर्विश्वतः स्थितः।।<br>
लोकप्रभुः स्वयं साक्षाद्विकृतो मुंजमेखली।। २೦.६೦ ।।<br>
<br>
मेंढ्रेणोर्ध्वेन महता नर्दमानोतिभैरवम्।।<br>
कः खल्वेष पुमान् विष्णो तेजोराशिर्महाद्युतिः।। २೦.६१ ।।<br>
<br>
व्याप्य सर्वा दिशो द्यां च इत एवाभिवर्तते।।<br>
तेनैवमुक्तो भगवान् विष्णुर्ब्रह्माणमब्रवीत्।। २೦.६२ ।।<br>
<br>
पद्भ्यां? तल०निपातेन यस्य विक्रमतोर्णवे।।<br>
वेगेन महताकाशेप्युत्थिताश्च जलाशयाः।। २೦.६३ ।।<br>
<br>
स्थूलाद्भिर्विश्वतोत्यर्थं सिच्यसे पद्मसंभव।।<br>
घ्राणजेन च वातेन कंप्यमानं त्वया सह।। २೦.६४ ।।<br>
<br>
दोधूयते महापद्मं स्वच्छंदं मम नाभिजम्।।<br>
समागतो भवानीशो ह्यनादिश्चांतकृत्प्रभुः।। २೦.६५ ।।<br>
<br>
भवानहं च स्तोत्रेण उपतिष्ठाव गोध्वजम्।।<br>
ततः क्रुद्धोऽम्बुजाभाक्षं ब्रह्मा प्रोवाच केशवम्।। २೦.६६ ।।<br>
<br>
भवान्न नूनमात्मानं वेत्ति लोकप्रभुं विभुम्।।<br>
ब्रह्माणं लोककर्तारं मां न वेत्सि सनातनम्।। २೦.६७ ।।<br>
<br>
को ह्यसौ शंकरो नाम आवयोर्व्यतिरिच्यते।।<br>
तस्य तत्क्रोधजं वाक्यं श्रुत्वा हरिरभाषत।। २೦.६८ ।।<br>
<br>
मा मैवं वद कल्याण परिवादं महात्मनः।।<br>
महायोगेंधनो धर्मो दुराधर्षो वरप्रदः।। २೦.६९ ।।<br>
<br>
हेतुरस्याथ जगतः पुराणपुरुषोऽव्ययः।।<br>
बीजी खल्वेष बीजानां ज्योतिरेकः प्रकाशते।। २೦.७೦ ।।<br>
<br>
बालक्रीडनकैर्देवः क्रीडते शंकरः स्वयम्।।<br>
प्रधानमव्ययो योनिरव्यक्तं प्रकृतिस्तमः।। २೦.७१ ।।<br>
<br>
मम चैतानि नामानि नित्यं प्रसवधर्मिणः।।<br>
यः कः स इति दुःखार्तैर्दृश्यते यतिभिः शिवः।। २೦.७२ ।।<br>
<br>
एष बीजी भवान्बीजमहं योनिः सनातनः।।<br>
स एवमुक्तो विश्वात्मा ब्रह्मा विष्णुमपृच्छत।। २೦.७३ ।।<br>
<br>
भवान् योनिरहं बीजं कथं बीजी महेश्वरः।।<br>
एतन्मे सूक्ष्ममव्यक्तं संशयंछेत्तुमर्हसि।। २೦.७४ ।।<br>
<br>
ज्ञात्वा च विविधोत्पत्तिं ब्रह्मणो लोकतंत्रिणः।।<br>
इमं परमसादृश्यं प्रश्नमभ्यवदद्धरिः।। २೦.७५ ।।<br>
<br>
अस्मान्महत्तरं भूतं गुह्यमन्यन्न विद्यते।।<br>
महतः परमं धाम शिवमध्यात्मिनां पदम्।। २೦.७६ ।।<br>
<br>
द्विविधं चैवमात्मानं प्रविभज्यव्यवस्थितः।।<br>
निष्कलस्तत्र योव्यक्तः सकलश्च महेश्वरः।। २೦.७७ ।।<br>
<br>
यस्य मायाविधिज्ञस्य अगम्यगहनस्य च।।<br>
पुरा लिंगोद्भवं बीजं प्रथमं त्वादिसर्गिकम्।। २೦.७८ ।।<br>
<br>
मम योनौ समायुक्तं तद्बीजं कालपर्ययात्।।<br>
हिरण्मयमकूपारे योन्यामंडमजायत।। २೦.७९ ।।<br>
<br>
शतानि दशवर्षाणामंडमप्सु प्रतिष्ठितम्।।<br>
अंते वर्षसहस्रस्य वायुना तद्द्विदा कृतम्।। २೦.८೦ ।।<br>
<br>
कपालमेकं द्यौर्जज्ञे कपालमपरं क्षितिः।।<br>
उल्बं तस्य महोत्सेधो योसौ कनकपर्वतः।। २೦.८१ ।।<br>
<br>
ततश्च प्रतिसंध्यात्मा देवदेवो वरः प्रभुः।।<br>
हिरण्यगर्भो भगवांस्त्वभिजज्ञे चतुर्मुखः।। २೦.८२ ।।<br>
<br>
आतारार्केंदुनक्षत्रं शून्यं लोकमवेक्ष्य च।।<br>
कोहमित्यपि च ध्याते कुमारास्तेऽभवंस्तदा।। २೦.८३ ।।<br>
<br>
प्रियदर्शनास्तु यतयो यतीनां पूर्वजास्तव।।<br>
भूयो वर्षसहस्रांते तत एवात्मजास्तव।। २೦.८४ ।।<br>
<br>
भुवनानलसंकाशाः पद्मपत्रायतेक्षणाः।।<br>
श्रीमान्सनत्कुमारश्च ऋभुश्चैवोर्ध्व रेतसौ।। २೦.८५ ।।<br>
<br>
सनकः सनातनश्चैव तथैव च सनंदनः।।<br>
उत्पन्नाः समकालं ते बुद्ध्यातींद्रियदर्शनाः।। २೦.८६ ।।<br>
<br>
उत्पन्नाः प्रतिभात्मानो जगतां स्थितिहेतवः।।<br>
नारप्स्यंते च कर्माणि तापत्रयविवर्जिताः।। २೦.८७ ।।<br>
<br>
अल्पसौख्यं बहुक्लेशं जराशोकसमन्विताम्।।<br>
जीवनं मरणं चैव संभवश्च पुनः पुनः।। २೦.८८ ।।<br>
<br>
अल्पभूतं सुखं स्वर्गे दुःखानि नरके तथा।।<br>
विदित्वा चागमं सर्वमवश्यं भवितव्यताम्।। २೦.८९ ।।<br>
<br>
ऋभुं सनत्कुमारं च दृष्ट्वा तव वशे स्थितौ।।<br>
त्रयस्तु त्रीन् गुणान् हित्वा चात्मजाः सनकादयः।। २೦.९೦ ।।<br>
<br>
वैवर्तेन तु ज्ञानेन प्रवृत्तास्ते महौजसः।।<br>
ततस्तेषु प्रवृत्तेषु सनकादिषु वै त्रिषु।। २೦.९१ ।।<br>
<br>
भविष्यसि विमूढस्त्वं मायया शंकरस्य तु।।<br>
एवं कल्पे तु वै वृत्ते संज्ञा नश्यति तेऽनघ।। २೦.९२ ।।<br>
<br>
कल्पे शेषाणि भूतानि सूक्ष्माणि पार्थिवानि च।।<br>
सर्वेषां ह्यैश्वरी माया जागृतिः समुदाहृता।। २೦.९३ ।।<br>
<br>
यथैष पर्वतो मेरुर्देवलोको ह्युदाहृतः।।<br>
तस्य चेदं हि माहात्म्यं विद्धि देववरस्य ह।। २೦.९४ ।।<br>
<br>
ज्ञात्वा चेश्वरसद्भावं ज्ञात्वा मामंबुजेक्षणम्।।<br>
महादेवं महाभूतं भूतानां वरदं प्रभुम्।। २೦.९५ ।।<br>
<br>
प्रणवेनाथ साम्ना तु नमस्कृत्य जगद्गुरुम्।।<br>
त्वां च मां चैव संक्रुद्धो निःश्वासान्निर्दहेदयम्।। २೦.९६ ।।<br>
<br>
एवं ज्ञात्वा महायोगमभ्युत्तिष्ठन्महाबलम्।।<br>
अहं त्वामग्रतः कृत्वा स्तोष्याम्यनलसप्रभम्।। २೦.९७ ।।<br>
<br>
इति श्रीलिंगमहापुराणे पूर्वभागे ब्रह्मप्रबोधनं नाम विंशोऽध्यायः।। २೦ ।।<br>
<br>
