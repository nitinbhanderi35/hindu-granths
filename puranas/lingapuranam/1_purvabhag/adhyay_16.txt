<span style="font-size: 14pt; line-height: 200%"> सूत उवाच।।<br>
अथान्यो ब्रह्मणः कल्पो वर्तते मुनिपुंगवाः।।<br>
विश्वरूप इति ख्यातो नामतः परमाद्भुतः।। १६.१ ।।<br>
विनिवृत्ते तु संहारे पुनः सृष्टे चराचरे।। <br>
ब्रह्मणः पुत्रकामस्य ध्यायतः परमेष्ठिनः।। १६.२ ।।<br>
प्रादुर्भूता महानादा विश्वरूपा सरस्वती।।<br>
विश्वमाल्यांबरधरा विश्वयज्ञोपवीतिनी।। १६.३ ।।<br>
विश्वोष्णीषा विश्वगंधा विश्वमाता महोष्ठिका।। <br>
तथाविधं स भगवानीशानं परमेश्वरम्।। १६.४ ।।<br>
शुद्धस्फटिकसंकाशं सर्वाभरणभूषितम्।। <br>
अथ तं मनसा ध्यात्वा युक्तात्मा वै पितामहः।। १६.५ ।।<br>
ववंदे देवमीशानं सर्वेशं सर्वगं प्रभुम्।।<br>
ओमीशान नमस्तेऽस्तु महादेव नमोस्तु ते।। १६.६ ।।<br>
नमोस्तु सर्वविद्यानामीशान परमेश्वर।। <br>
नमोस्तु सर्वभूतानामीशान वृषवाहन।। १६.७ ।।<br>
ब्रह्मणोधिपते तुभ्यं ब्रह्मणे ब्रह्मरूपिणे।।<br>
नमो ब्रह्माधिपतये शिवं मेऽस्तु सदाशिव।। १६.८ ।।<br>
ओंकारमूर्ते देवेश सद्योजात नमोनमः।। <br>
प्रपद्ये त्वां प्रपन्नोऽस्मि सद्योजाताय वै नमः।। १६.९ ।।<br>
अभवे च भवे तुभ्यं तथा नातिभवे नमः।।<br>
भवोद्भव भवेशान मां भजस्व महाद्युते।। १६.१೦ ।।<br>
वामदेव नमस्तुभ्यं ज्येष्ठाय वरदाय च।।<br>
नमो रुद्राय कालाय कलनाय नमो नमः।। १६.११ ।।<br>
नमो विकरणायैव कालवर्णाय वर्णिने।।<br>
बलाय बलिनां नित्यं सदा विकरणाय ते।। १६.१२ ।।<br>
बलप्रमथनायैव बलिने ब्रह्मरूपिणे।।<br>
सर्वभूतेश्वरेशाय भूतानां दमनाय च।। १६.१३ ।।<br>
मनोन्मनाय देवाय नमस्तुभ्यं महाद्युते।।<br>
वामदेवाय वामाय नमस्तुभ्यं महात्मने।। १६.१४ ।।<br>
ज्येष्ठाय चैव श्रेष्ठाय रुद्राय वरदाय च।।<br>
कालहंत्रे नमस्तुभ्यं नमस्तुभ्यं महात्मने।। १६.१५ ।।<br>
इति स्तवेन देवेशं ननाम वृषभध्वजम्।।<br>
यः पठेत् सकृदेवेह ब्रह्मलोकं गमिष्यति।। १६.१६ ।।<br>
श्रावयेद्वा द्विजान् श्राद्धे स याति परमां गतिम्।। <br>
एवं ध्यानगतं तत्र प्रणमंतं पितामहम्।। १६.१७ ।।<br>
उवाच भगवानीशः प्रीतोहं ते किमिच्छसि।।<br>
ततस्तु प्रणतो भूत्वा वाग्विशुद्धं महेश्वरम्।। १६.१८ ।।<br>
उवाच भगवान् रुद्रं प्रीतं प्रीतेन चेतसा।। <br>
यदिदं विश्वरूपं ते विश्वगौः श्रेयसीश्वरी।। १६.१९ ।।<br>
एतद्वेदितुमिच्छामि यथेयं परमेश्वर।।<br>
कैषा भगवती देवी चतुष्पादा चतुर्मुखी।। १६.२೦ ।।<br>
चतुःश्रृंगी चतुर्वक्रा चतुर्दंष्ट्रा चतुःस्तनी।। <br>
चतुर्हस्ता चतुर्नेत्रा विश्वरूपा कथं स्मृता।। १६.२१ ।।<br>
किंनामगोत्रा कस्येयं किंवीर्या चापि कर्मतः।।<br>
तस्य तद्वचनं श्रुत्वा देवदेवो वृषध्वजः।। १६.२२ ।।<br>
प्राह देववृषं ब्रह्मा ब्रह्माणं चात्मसंभवम्।। <br>
रहस्यं सर्वमंत्राणां पावनं पुष्टिवर्धनम्।। १६.२३ ।।<br>
श्रृणुष्वैतत्परं गुह्यमादिसर्गे यथा तथा।। <br>
एवं यो वर्तते कल्पो विश्वरूपस्त्वसौ मतः।। १६.२४ ।।<br>
ब्रह्मस्थानमिदं चापि यत्र प्राप्तं त्वया प्रभो।।<br>
त्वत्तः परतरं देव विष्णुना तत्पदं शुभम्।। १६.२५ ।।<br>
वैकुंठेन विशुद्धेन मम वामांगजेन वा।।<br>
तदाप्रभृति कल्पश्च त्रयस्त्रिंशत्तमो ह्ययम्।। १६.२६ ।।<br>
शतं शतसहस्राणामतीता ये स्वयंभुवः।। <br>
पुरस्तात्तव देवेश तच्छृणुष्व महामते।। १६.२७ ।।<br>
आनंदस्तु स विज्ञेय आनंदत्वे व्यवस्थितः।।<br>
मांडव्यगोत्रस्तपसा मम पुत्रत्वमागतः।। १६.२८ ।।<br>
त्वयि योगं च सांख्यं च तपोविद्याविधिक्रियाः।।<br>
ऋतं सत्यं दया ब्रह्म अहिंसा सन्मतिः क्षमा।। १६.२९ ।।<br>
ध्यानं ध्येयं दमः शांतिर्विद्याऽविद्या मतिर्धृतिः।।<br>
कांतिर्नीतिः प्रथा मेधा लज्जा दृष्टिः सरस्वती।। १६.३೦ ।।<br>
तुष्टिः पुष्टिः क्रिया चैव प्रसादश्च प्रतिष्ठिताः।।<br>
द्वात्रिंशत्सुगुणा ह्येषा द्वात्रिंशाक्षरसंज्ञया।। १६.३१ ।।<br>
प्रकृतिर्विहिता ब्रह्मंस्त्वत्प्रसूतिर्महेश्वरी।।<br>
विष्णोर्भगवतश्चापि तथान्येषामपि प्रभो।। १६.३२ ।।<br>
सैषा भगवती देवी मत्प्रसूतिः प्रतिष्ठिता।।<br>
चतुर्मुखी जगद्योनिः प्रकृतिर्गौः प्रतिष्ठिता।। १६.३३ ।।<br>
गौरी माया च विद्या च कृष्णा हैमवतीति च।।<br>
प्रधानं प्रकृतिश्चैव यामाहुस्तत्त्वचिंतकाः।। १६.३४ ।।<br>
अजामेकां लोहितां शुक्लकृष्णां विश्वप्रजां सृजमानां सरूपाम्।।<br>
अजोहं मां विद्धि तां विश्वरूपं गायत्रीं गां विश्वरूपां हि बुद्ध्या।। १६.३५ ।।<br>
एवमुक्त्वा महादेवः ससर्ज परमेश्वरः।।<br>
ततश्च पार्श्वगा देव्याः सर्वरूपकुमारकाः।। १६.३६ ।।<br>
जटी मुंडी शिखंडी च अर्धमुंडश्च जज्ञिरे।।<br>
ततस्तेन यथोक्तेन योगेन सुमहौजसः।। १६.३७ ।।<br>
दिव्यवर्षसहस्रांते उपासित्वा महेश्वरम्।।<br>
धर्मोपदेशमखिलं कृत्वा योगमयं दृढम्।। १६.३८ ।।<br>
शिष्टाश्च नियतात्मानः प्रविष्टा रुद्रमीश्वरम्।। १६.३९ ।।<br>
इति श्रीलिंगमहापुराणे पूर्वभागे ईशानमाहात्म्यकथनं नाम षोडशोऽध्यायः।। १६ ।।<br>
</span>
