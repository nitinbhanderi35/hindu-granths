सूत उवाच।।<br>
ततस्त्रिंशत्तमः कल्पो रक्तो नाम प्रकीर्तितः।।<br>
ब्रह्म यत्र महातेजा रक्तवर्णमधारयत्।। १२.१ ।।<br>
<br>
ध्यायतः पुत्रकामस्य ब्रह्मणः परमेष्ठिनः।।<br>
प्रादुर्भूतो महातेजाः कुमारो रक्तभूषणः।। १२.२ ।।<br>
<br>
रक्तमाल्यांबरधरो रक्तनेत्रः प्रतापवान्।।<br>
स तं दृष्ट्वा महात्मानं कुमारं रक्तवाससम्।। १२.३ ।।<br>
<br>
परं ध्यानं समाश्रित्य बुबुधे देवमीश्वरम्।।<br>
स तं प्रणम्य भगवान् ब्रह्मा परमयंत्रितः।। १२.४ ।।<br>
<br>
वामदेवं ततो ब्रह्मा ब्रह्म वै समचिंतयत्।।<br>
तथा स्तुतो महादेवो ब्रह्मणा परमेश्वरः।। १२.५ ।।<br>
<br>
प्रतीतहृदयः सर्व इदमाह पितामहम्।।<br>
ध्यायता पुत्रकामेन यस्मात्तेहं पितामह।। १२.६ ।।<br>
<br>
दृष्टः परमया भक्त्या स्तुतश्च ब्रह्मपुर्वकम्।।<br>
तस्माद्ध्यानबलं प्राप्य कल्पेकल्पे प्रयत्नतः।। १२.७ ।।<br>
<br>
वेत्स्यसे मां प्रसंख्यातं लोकधातारमीश्वरम्।।<br>
ततस्तस्य महात्मानश्चत्वारस्ते कुमारकाः।। १२.८ ।।<br>
<br>
संबभूवुर्महात्मानो विशुद्धा ब्रह्मवर्चसः।।<br>
विरजाश्च विबाहुश्च विशोको विश्वभावनः।। १२.९ ।।<br>
<br>
ब्रह्मण्या ब्रह्मणस्तुल्या वीरा अध्यवसायिनः।।<br>
रक्तांबरधराः सर्वे रक्तमाल्यानुलेपनाः।। १२.१० ।।<br>
<br>
रक्तकुंकुमलिप्तांगा रक्तभस्मानुलेपनाः।।<br>
ततो वर्षसहस्रांते ब्रह्मत्वेध्यवसायिनः।। १२.११ ।।<br>
<br>
गृणंतश्च महात्मानो ब्रह्म तद्वामदैविकम्।।<br>
अनुग्रहार्थं लोकानां शिष्याणां हितकाम्यया।। १२.१२ ।।<br>
<br>
धर्मोपदेशमखिलं कृत्वा ते ब्रह्मणः प्रियाः।।<br>
पुनरेव महादेवं प्रविष्टा रुद्रमव्ययम्।। १२.१३ ।।<br>
<br>
येपि चान्ये द्विजश्रेष्ठा युंजाना वाममीश्वरम्।।<br>
प्रपश्यंति महादेवं तद्भक्तास्तत्परायणाः।। १२.१४ ।।<br>
<br>
ते सर्वे पापनिर्मुक्ता विमला ब्रह्मचारिणः।।<br>
रुद्रलोकं गमिष्यंति पुनरावृत्तिदुर्लभम्।। १२.१५ ।।<br>
<br>
इति श्रीलिङ्गमहापुराणे पूर्वभागे वामदेवमाहात्म्यं नाम द्वादशोध्यायः।। १२ ।।<br>
<br>
