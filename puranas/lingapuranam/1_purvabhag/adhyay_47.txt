सुत उवाच।।<br>
आग्नीध्रं ज्येष्ठदायाहं काम्यपुत्रं महाबलम्।।<br>
प्रियव्रतोऽभ्यषिंचद्वै जंबूद्वीपेश्वरं नृपः।। ४७.१ ।।<br>
<br>
सोतीव भवभक्तश्च तपस्वी तरुणः सदा।।<br>
भवार्चनरतः श्रीमान्गोमान्धीमान्द्विजर्षभाः।। ४७.२ ।।<br>
<br>
तस्य पुत्रा बभूवुस्ते प्रजापतिसमा नव।।<br>
सर्वे माहेश्वराश्चैव महादेवपरायणाः।। ४७.३ ।।<br>
<br>
ज्येष्ठो नाभिरिति ख्यातस्तस्य किंपुरुषोऽनुजः।।<br>
हरिवर्षस्तृतीयस्तु चतुर्थो वै त्विलावृतः।। ४७.४ ।।<br>
<br>
रम्यस्तु पंचमस्तत्र हिरण्मान् षष्ठ उच्यते।।<br>
कुरुस्तु सप्तमस्तेषां भद्राश्वस्त्वष्टमः स्मृतः।। ४७.५ ।।<br>
<br>
नवमः केतुमालस्तु तेषां देशान्निबोधत।।<br>
नाभेस्तु दक्षिणं वर्षं हेमाख्यं तु पिता ददौ।। ४७.६ ।।<br>
<br>
हेमकूटं तु यद्वर्षं ददौ किंपुरुषाय सः।।<br>
नैषयं यत्स्मृतं वर्षं हरये तत्पिता ददौ।। ४७.७ ।।<br>
<br>
इलावृताय प्रददौ मेरुर्यत्र तु मध्यमः।।<br>
नीलाचलाश्रितं वर्षं रम्याय प्रददौ पिता।। ४७.८ ।।<br>
<br>
श्वेतं यदुत्तरं तस्मात्पित्रा दत्तं हिरण्मते।।<br>
यदुत्तरं श्रृंगवर्षं पिता तत्कुरवे ददौ।। ४७.९ ।।<br>
<br>
वर्षं माल्यवतं चापि भद्राश्वस्य न्यवेदयत्।।<br>
गंधमादनवर्षं तु केतुमालाय दत्तवान्।। ४७.१೦ ।।<br>
<br>
इत्येतानि महान्तीह नव वर्षाणि भागशः।।<br>
आग्नीध्रस्तेषु वर्षेषु पुत्रांस्तानभिषिच्य वै।। ४७.११ ।।<br>
<br>
यथाक्रमं स धर्मात्मा ततस्तु तपसिस्तितः।।<br>
तपसा भावितश्चैव स्वाध्याय निरतस्त्वभूत्।। ४७.१२ ।।<br>
<br>
स्वाध्यायनिरतः पश्चाच्छिवध्यानरतस्त्वभूत्।।<br>
यानि किंपुरुषाद्यानि वर्षाण्यष्टौ शुभानि च।। ४७.१३ ।।<br>
<br>
तेषां स्वभावतः सिद्धिः सुखप्राया ह्ययत्नतः।।<br>
विपर्ययो न तेष्वस्ति जरामृत्युभयं न च।। ४७.१४ ।।<br>
<br>
धर्माधर्मौ न तेष्वास्तां नोत्तमाधममध्यमाः।।<br>
न तेष्वस्ति युगावस्था क्षेत्रेष्वष्टसु सर्वतः।। ४७.१५ ।।<br>
<br>
रुद्रक्षेत्रे मृताश्चैव जंगमाः स्थावरास्तथा।।<br>
भक्ताः प्रासंगिकाश्चापि तेषु क्षेत्रेषु यांति ते।। ४७.१६ ।।<br>
<br>
तेषां हिताय रुद्रेण चाष्टक्षेत्रं विनिर्मितम्।।<br>
तत्र तेषां महादेवः सान्निध्यं कुरुते सदा।। ४७.१७ ।।<br>
<br>
दृष्ट्वा हृदि महादेवमष्टक्षेत्र निवासिनः।।<br>
सुखिनः सर्वदा तेषां स एवेह परा गतिः।। ४७.१८ ।।<br>
<br>
नाभेर्निसर्गं वक्ष्यामि हिमांकेऽस्मिन्निबोधत।।<br>
नाभिस्त्वजनयत्पुत्रं मेरुदेव्यां महामतिः।। ४७.१९ ।।<br>
<br>
ऋषभं पार्थिवश्रेष्ठं सर्वक्षत्रस्य पूजितम्।।<br>
ऋषभाद्भरतो जज्ञे वीरः पुत्रशताग्रजः।। ४७.२೦ ।।<br>
<br>
सोभिषिच्याथ ऋषभो भरतं पुत्रवत्सलः।।<br>
ज्ञानवैराग्यमाश्रित्य जित्वेन्द्रियमहोरगान्।। ४७.२१ ।।<br>
<br>
सर्वात्मनात्मनि स्थाप्य परमात्मानमीश्वरम्।।<br>
नग्नो जटी निराहारो चीरी ध्वांतगतो हि सः।। ४७.२२ ।।<br>
<br>
निराशस्त्यक्तसंदेहः शैवमाप परं पदम्।।<br>
हिमाद्रेर्दक्षिणं वर्षं भरताय न्यवेदयत्।। ४७.२३ ।।<br>
<br>
तस्मात्तु भारतं वर्षं तस्य नाम्ना विदुर्बुधाः।।<br>
भरतस्यात्मजो विद्वान्सुमतिर्नामधार्मिकः।। ४७.२४ ।।<br>
<br>
बभूव तस्मिंस्तद्राज्यं भरतः संन्यवेशयत्।।<br>
पुत्रसंक्रामितश्रीको वनं राजा विवेश सः।। ४७.२५ ।।<br>
<br>
इति श्रीलिंगमहापुराणे पूर्वभागे भरतवर्षकथनं नाम सप्तचत्वारिंशोऽध्यायः।। ४७ ।।<br>
<br>
