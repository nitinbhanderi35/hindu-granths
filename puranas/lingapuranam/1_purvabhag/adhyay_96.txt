ऋषय ऊचुः॥<br>
कथं देवो महादेवो विश्वसंहारकारकः॥<br>
शरभाख्यं महाघोरं विकृतं रूपमास्थितः॥ ९६.१ ॥<br>
<br>
किंकिं धैर्यं कृतं तेन ब्रूहि सर्वलमशेषतः॥<br>
सूत उवाच॥<br>
एवमभ्यर्थितो देवैर्मतिं चक्रे कृपालयः॥ ९६.२ ॥<br>
<br>
यत्तेजस्तु नृसिंहाख्यं संहर्त्तु परमेश्वरः॥<br>
तदर्थं स्मृतवान् रुद्रोवीरभद्रं महाबलम्॥ ९६.३ ॥<br>
<br>
आत्मनो भैरवं रूपं महाप्रलयकारकम्॥<br>
आजगाम पुरा सद्यो गणानामग्रतो हसन्॥ ९६.४ ॥<br>
<br>
साट्टहासैर्गणवरैरुत्पतद्भिरितस्ततः॥<br>
नृसिंहरूपैरत्युग्रैः कोटिभिः परिवारितः॥ ९६.५ ॥<br>
<br>
तावद्बिरभितो वीरैर्नृत्यद्भिश्च मुदान्वितैः॥<br>
क्रीडद्भिश्च महाधीरैर्ब्रह्माद्यैः कुंदुकैरिव॥ ९६.६ ॥<br>
<br>
अदृष्टपूर्वैरन्यैश्च वेष्टितो वीरवंदितः॥<br>
कल्पांतज्वलनज्वालो विलसल्लोचनत्रयः॥ ९६.७ ॥<br>
<br>
आत्तशस्त्रो जटाजूटे ज्वलद्बालेन्दुमंडितः॥<br>
बालेंदुद्वितयाकारतीक्ष्णदंष्ट्रांकुरद्वयः॥ ९६.८ ॥<br>
<br>
आखंडलधनुःखंडसंनिभभ्रूलतायुतः॥<br>
महाप्रचंडहुंकारबधिरीकृतदिङ्मुखः॥ ९६.९ ॥<br>
<br>
नीलमेघांजनाकारभीषणश्मश्रुरद्भुतः॥<br>
वादखंडमखंडाभ्यां भ्रामयंस्त्रिशिखं मुहुः॥ ९६.१० ॥<br>
<br>
वीरभद्रोपि भगवान् वीरशक्तिविजृंभितः॥<br>
स्वयं विज्ञापयामास किमत्र स्मृतिकारणम्॥ ९६.११ ॥<br>
<br>
आज्ञापय जगत्स्वामिन् प्रसादः क्रियतां मयि॥<br>
श्रीभगवानुवाच॥<br>
अकाले भयमुत्पन्नं देवानामपि भैरव॥ ९६.१२ ॥<br>
<br>
ज्वलितः स नृसिंहाग्निः शमयैनं दुरासदम्॥<br>
सांत्वयन् बोधयादौ तं तेन किं नोपशाम्यति॥ ९६.१३ ॥<br>
<br>
ततो मत्परमं भावं भैरवं संप्रदर्शय॥<br>
सूक्ष्मं सूक्ष्मेण संहृत्य स्थूलं स्थूलेन तेजसा॥ ९६.१४ ॥<br>
<br>
वक्त्रमानय कृत्तिं च वीरभद्र ममाज्ञया॥<br>
इत्यादिष्टो गणाध्यक्षः प्रशांतवपुरास्थितः॥ ९६.१५ ॥<br>
<br>
जगाम रंहसा तत्र यत्रास्ते नरकेसरी॥<br>
ततस्तं बोधयामास वीरभद्रो हरो हरिम्॥ ९६.१६ ॥<br>
<br>
उवाच वाक्यमीशानः पितापुत्रमिवौरसम्॥<br>
श्रीवीरभद्र उवाच॥<br>
जगत्सुखाय भगवन्नवतीर्णोसि माधव॥ ९६.१७ ॥<br>
<br>
स्थित्यर्थेन च युक्तेसिपरेण परमेष्ठिना॥<br>
जंतुचक्रं भगवता रक्षितं मत्स्यरूपिणा॥ ९६.१८ ॥<br>
<br>
पुच्छेनैव समाबध्य भ्रमन्नेकार्णवे पुरा॥<br>
बिभर्षि कूर्मरूपेण वाराहेणोद्धृता मही॥ ९६.१९ ॥<br>
<br>
अनेन हरिरूपेण हिरण्यकशिपुर्हतः॥<br>
वामनेन बलिर्बद्धस्त्वया विक्रमता पुनः॥ ९६.२० ॥<br>
<br>
त्वमेव सर्वभूतानां प्रभावः प्रभुरव्ययः॥<br>
यदायदा हि लोकस्य दुःखं किंचित्प्रजायते॥ ९६.२१ ॥<br>
<br>
तदातदावतीर्णस्त्वं करिष्यसि निरामयम्॥<br>
नाधिकस्त्वत्समोप्यस्तिहरे शिवपरायण॥ ९६.२२ ॥<br>
<br>
त्वया धर्माश्च वेदाश्च शुभे मार्गे प्रतिष्ठिताः॥<br>
यदर्थमवतारोयं निहतः सोपि केशव॥ ९६.२३ ॥<br>
<br>
अत्यंतघोरं भगवन्नरसिंह वपुस्तव॥<br>
उपसंहर विश्वात्मंस्त्वमेव मम सन्निधौ॥ ९६.२४ ॥<br>
<br>
सूत उवाच॥<br>
इत्युक्तो वीरभद्रेण नृसिंहः शांतया गिरा॥<br>
ततोधिकं महाघोरं कोपं प्रज्वालयद्धरिः॥ ९६.२५ ॥<br>
<br>
श्रीनृसिंह उवाच॥<br>
आगतोसि यतस्तत्र गच्छ त्वं मा हितं वद॥<br>
इदानीं संहरिष्यामि जगदेतच्चराचरम्॥ ९६.२६ ॥<br>
<br>
संहर्त्तुर्न हि संहारः स्वतो वा परतोपि वा॥<br>
शासितं मम सर्वत्र शास्ता कोपि न विद्यते॥ ९६.२७ ॥<br>
<br>
मत्प्रसादेन सकलं समर्यादं प्रवर्तते॥<br>
अहं हि सर्वशक्तीनां प्रवर्तकनिवर्त्तकः॥ ९६.२८ ॥<br>
<br>
यद्यद्विभूतिमत्सत्त्वं श्रीमदूर्जितमेव वा ॥<br>
तत्तद्विद्धि गणाध्यक्ष मम तेजोविजृंभितम्॥ ९६.२९ ॥<br>
<br>
देवतापरमार्थज्ञा ममैव परमं विदुः॥<br>
मदंशाः शक्तिसंपन्ना ब्रह्मशक्रादयः सुराः॥ ९६.३० ॥<br>
<br>
मन्नाभिपंकजाज्जातः पुरा ब्रह्मा चतुर्मुखः॥<br>
तल्ललाटसमुत्पन्नो भगवान्वृषभध्वजः॥ ९६.३१ ॥<br>
<br>
रजसाधिष्ठितः स्रष्टा रुद्रस्तामस उच्यते॥<br>
अहं नियंता सर्वस्य मत्परं नास्ति दैवतम्॥ ९६.३२ ॥<br>
<br>
विश्वाधिकः स्वतंत्रश्च कर्ता हर्ताखिलेश्वरः॥<br>
इदं तु मत्परं तेजः कः पुनः श्रोतुमिच्छति॥ ९६.३३ ॥<br>
<br>
अतो मां शरणं प्राप्य गच्छ त्वं विगतज्वरः॥<br>
अवेहि परमं भावमिदं भूतमहेश्वरः॥ ९६.३४ ॥<br>
<br>
कालेस्म्यहं कालविनाशहेतुर्लोकान् समाहर्त्तुमहं प्रवृत्तः॥<br>
मृत्योर्मृत्युं विद्धि मां वीरभद्र जीवंत्येते मत्प्रसादेन देवाः॥ ९६.३५ ॥<br>
<br>
सूत उवाच॥<br>
साहंकारमिदं श्रुत्वा हरेरमितविक्रमः॥<br>
विहस्योवाच सावज्ञं ततो विस्फुरिताधरः॥ ९६.३६ ॥<br>
<br>
श्रीवीरभद्र उवाच॥<br>
किं न जानासि विश्वेशं संहर्तारं पिनाकिनम्॥ <br>
असद्वादो विवादश्च विनाशस्त्वयि केवलः॥ ९६.३७ ॥<br>
<br>
तवान्योन्यावताराणि कानि शेषाणि सांप्रतम्॥<br>
कृतानियेन केनापि कथाशेषो भविष्यति॥ ९६.३८ ॥<br>
<br>
दोषं त्वं पश्य एतत्त्वमवस्थामीदृशीं गतः॥<br>
तेन संहारदक्षेण क्षणात्संक्षयमेष्यसि॥ ९६.३९ ॥<br>
<br>
प्रकृतिस्त्वं पुमान् रुद्रस्त्वयि वीर्यं समाहितम्॥<br>
त्वन्नाभिपंकजाज्जातः पंचवक्त्रः पितामहः॥ ९६.४० ॥<br>
<br>
सृष्ट्यर्थेन जगत्पूर्वं शंकरं नीललोहितम्॥<br>
ललाटे चिंतयामास तपस्युग्रे व्यवस्थितः॥ ९६.४१ ॥<br>
<br>
तल्ललाटादभूच्छंभोः सृष्ट्यर्थं तन्न दूषणम्॥<br>
अंशोहं देवदेवस्य महाभैरवरूपिणः॥ ९६.४२ ॥<br>
<br>
त्वत्संहारे नियुक्तोस्मि विनयेन बलेन च॥<br>
एवं रक्षो विदार्यैव त्वं शक्तिकलया युतः॥ ९६.४३ ॥<br>
<br>
अहंकारावलेपेन गर्जसि त्वमतंद्रितः॥<br>
उपकारो ह्यसाधूनामपकाराय केवलम्॥ ९६.४४ ॥<br>
<br>
यदि सिंह महेशानं स्वपुनर्भूत मन्यसे॥<br>
न त्वं स्रष्टा न संहर्ता न स्वतंत्रो हि कुत्रचित्॥ ९६.४५ ॥<br>
<br>
कुलालचक्रवच्छक्त्या प्रेरितोसि पिनाकिना॥<br>
अद्यापि तव निक्षिप्तं कपालं कूर्मरूपिणः॥ ९६.४६ ॥<br>
<br>
हरहारलतामध्ये मुग्ध कस्मान्न बुध्यसे॥<br>
विस्मृतं किं तदंशेन दंष्ट्रोत्पातनपीडितः॥ ९६.४७ ॥<br>
<br>
वाराहविग्रहस्तेऽद्य साक्रोशं तारकारिणा॥<br>
दग्धोसि यस्य शूलाग्रे विष्वक्सेनच्छलाद्भवान्॥ ९६.४८ ॥<br>
<br>
दक्षयज्ञे शिरश्छिन्नं मया ते यज्ञरूपिणः॥<br>
अद्यापि तव पुत्रस्य ब्रह्मणः पंचमंशिरः॥ ९६.४९ ॥<br>
<br>
छिन्नं तमेनाभिसंधं तदंशं तस्य तद्वलम्॥<br>
निर्जितस्त्वं दधीचेन संग्रामे समरुद्गणः॥ ९६.५० ॥<br>
<br>
कंडूयमाने शिरसि कथं तद्विस्मृतं त्वया॥<br>
चक्रं विक्रमतो यस्य चक्रपाणे तव प्रियम्॥ ९६.५१ ॥<br>
<br>
कुतः प्राप्तं कृतं केन त्वया तदपि विस्मृतम्॥<br>
ते मया सकला लोका गृहीतास्त्वं पयोनिधौ॥ ९६.५२ ॥<br>
<br>
निद्रापरवशः शेषे स कथं सात्त्विको भवान्॥<br>
त्वदादिस्तंबपर्यंतं रुद्रशक्तिविजृंभितम्॥ ९६.५३ ॥<br>
<br>
शक्तिमानभितस्त्वं च ह्यनलस्त्वं च मोहितः॥<br>
तत्तेजसोपि महात्म्यं युवां द्रष्टुं न हि क्षमौ॥ ९६.५४ ॥<br>
<br>
स्थूला ये हि प्रपश्यंति तद्विष्णोः परमं पदम्॥<br>
द्यावापृथिव्या इंद्राग्नियमस्य वरुणस्य च॥ ९६.५५ ॥<br>
<br>
ध्वांतोदरे शशांकस्य जनित्वा परमेश्वरः॥<br>
कालोसि त्वं महाकालः कालकालो महेश्वरः॥ ९६.५६ ॥<br>
<br>
अतस्त्वमुग्रकलया मृत्योर्मृत्युर्भविष्यसि॥<br>
स्थिरधन्वा क्षयो वीरो वीरो विश्वाधिकः प्रभुः॥ ९६.५७ ॥<br>
<br>
उपहस्ता ज्वरं भीमो मृगपक्षिहिरण्मयः॥<br>
शास्ताशेषस्य जगतो न त्वं नैवचतुर्मुखः॥ ९६.५८ ॥<br>
<br>
इत्थं सर्वं समालोक्य संहारात्मानमात्मना॥<br>
नो चेदिदानीं क्रोधस्य महाभैरवरूपिणः॥ ९६.५९ ॥<br>
<br>
वज्राशनिरिव स्थाणोस्त्वेवं मृत्युः पतिष्यति॥<br>
सूत उवाच॥<br>
इत्युक्तो वीरभद्रेण नृसिंहः क्रोधविह्वलः॥ ९६.६० ॥<br>
<br>
ननाद तनुवेगेन तं गृहीतुं प्रचक्रमे॥<br>
अत्रांतरे महाघोरं विपक्षभयकारणम्॥ ९६.६१ ॥<br>
<br>
गगनव्यापि दुर्धर्षशैववतेजः समुद्भवम्॥<br>
वीरभद्रस्य तद्रूपं तत्क्षणादेव दृश्यते॥ ९६.६२ ॥<br>
<br>
न तद्धिरण्मयं सौम्यं न सौरं नाग्निसंभवम्॥<br>
न तडिच्चंद्रसदृशमनौपम्यं महेश्वरम्॥ ९६ ६३ ॥<br>
<br>
तदा तेजांसि सर्वाणि तस्मिन् लीनानि शांकरे॥<br>
ततोव्यक्तो महातेजा व्यक्ते संभवतस्ततः॥ ९६.६४ ॥<br>
<br>
रुद्रसाधारणं चैव चिह्नित विकृताकृति॥<br>
ततः संहारूपेण सुव्यक्तः परमेश्वरः॥ ९६.६५ ॥<br>
<br>
पश्यतां सर्वदेवानां जयशब्दादिमंगलैः॥<br>
सहस्रबाहुर्जटिलश्चंद्रार्धकृतशेखरः॥ ९६.६६ ॥<br>
<br>
स मृगार्धशरीरेण पक्षाभ्यां चंचुना द्विजाः॥<br>
अतितीक्ष्णमहादंष्ट्रो वज्रतुल्यनखायुधः॥ ९६.६७ ॥<br>
<br>
कंठे कालो महाबाहुश्चतुष्पाद्वह्निसंभवः॥<br>
युगांतोद्यतजीमूतभीमगंभीरनिःस्वनः॥ ९६.६८ ॥<br>
<br>
समं कुपितवृत्ताग्निव्यावृत्तनयनत्रयः॥<br>
स्पष्टदंष्ट्रोधरोष्ठश्च हुंकारेण युतो हरः॥ ९६.६९ ॥<br>
<br>
हरिस्तद्दर्शनादेव विनष्टबलविक्रमः॥<br>
बिभ्रदौर्म्यं सहस्रांशोरधः खद्योतविभ्रमम्॥ ९६.७० ॥<br>
<br>
अथ विभ्रम्य पक्षाभ्यां नाभिपादेभ्युदारयन्॥<br>
पादावाबध्य पुच्छेन बाहुभ्यां बाहुमंडलम्॥ ९६.७१ ॥<br>
<br>
भिन्दन्नुरसि बाहुभ्यां निजग्राह हरो हरिम्॥<br>
ततो जगाम गगनं देवैः सह महर्षिभिः॥ ९६.७२ ॥<br>
<br>
सहसैव भयाद्विष्णुं विहगश्च यथोरगम्॥<br>
उत्क्षिप्योत्क्षिप्य संगृह्य निपात्य च निपात्य च॥ ९६.७३ ॥<br>
<br>
उड्डीयोड्डीय भगवान् पक्षाघातविमोहितम्॥<br>
हरिं हरन्तं वृषभं विश्वेशानं तमीश्वरम्॥ ९६.७४ ॥<br>
<br>
अनुयांति सुराः सर्वे नमोवाक्येन तुष्टुवुः॥<br>
नीयमानः परवशो दीनवक्त्रः कृतांजलिः॥ ९६.७५ ॥<br>
<br>
तुष्टाव परमेशानं हरिस्तं ललिताक्षरैः॥<br>
श्रीनृसिंह उवाच॥<br>
नमोरुद्राय शर्वाय महाग्रासाय विष्णवे॥ ९६.७६ ॥<br>
<br>
नम उग्राय भीमाय नमः क्रोधाय मन्यवे॥<br>
नमो भवाय शर्वाय शंकराय शिवाय ते॥ ९६.७७ ॥<br>
<br>
कालकालाय कालाय महाकालाय मृत्यवे॥<br>
वीराय वीरभद्राय क्षयद्वीराय शूलिने॥ ९६.७८ ॥<br>
<br>
महादेवाय महते पशूनां पतये नमः॥<br>
एकाय नीलकंठाय श्रीकण्ठाय पिनाकिने॥ ९६.७९ ॥<br>
<br>
नमोनंताय सूक्ष्माय नमस्ते मृत्युमन्यवे॥<br>
पराय परमेशाय परात्परतराय ते॥ ९६.८० ॥<br>
<br>
परात्पराय विश्वाय नमस्ते विश्वमूर्त्तये॥<br>
नमो विष्णुकलत्राय विष्णुक्षेत्राय भानवे॥ ९६.८१ ॥<br>
<br>
कैवर्ताय किराताय महाव्याधाय शाश्वते॥<br>
भैरवाय शरण्याय महाबैरवरूपिणे॥ ९६.८२ ॥<br>
<br>
नमो नृसिंहसंहर्त्रे कामकालपुरारये॥<br>
महापाशौघसंहर्त्रे विष्णुमायांतकारिणे॥ ९६.८३ ॥<br>
<br>
त्र्यंबकाय त्र्यक्षराय शिपिविष्टाय मीढुषे॥<br>
मृत्युंजयाय शर्वाय सर्वज्ञाय मखारये॥ ९६.८४ ॥<br>
<br>
मखेशाय वरेण्याय नमस्ते वह्निरूपिणे॥<br>
महाघ्राणाय जिह्वाय प्राणापानप्रवर्त्तिने॥ ९६.८५ ॥<br>
<br>
त्रिगुणाय त्रिशूलाय गुणातीताय योगिने॥<br>
संसाराय प्रवाहाय महायंत्रप्रवर्तिने॥ ९६.८६ ॥<br>
<br>
नमश्चंद्राग्निसूर्याय मुक्तिवैचित्र्यहेतवे॥<br>
वरदायावताराय सर्वकारणहेतवे॥ ९६.८७ ॥<br>
<br>
कपालिने करालाय पतये पुण्यकीर्त्तये॥<br>
अमोघायाग्निनेत्राय लकुलीशाय शंभवे॥ ९६.८८ ॥<br>
<br>
भिषक्तमाय मुंडाय दंडिने योगरूपिणे॥<br>
मेघवाहाय देवाय पार्वतीपतये नमः॥ ९६.८९ ॥<br>
<br>
अव्यक्ताय विशोकाय स्थिराय स्थिरधन्विने॥<br>
स्थाणवे कृत्तिवासाय नमः पंचार्थहेतवे॥ ९६.९० ॥<br>
<br>
वरदायैकपादाय नमश्चंद्रार्धमौलिने॥<br>
नमस्तेऽध्वरराजाय वयसां पतये नमः॥ ९६.९१ ॥<br>
<br>
योगीश्वराय नित्याय सत्याय परमेष्ठिने॥<br>
सर्वात्मने नमस्तुभ्यं नमः सर्वेश्वराय ते॥ ९६.९२ ॥<br>
<br>
एकद्वित्रिचतुः पंचकृत्वस्तेऽस्तु नमोनमः॥<br>
दशकृत्वस्तु साहस्रकृत्वस्ते च नमोनमः॥ ९६.९३ ॥<br>
<br>
नमोपरिमितं कृत्वानंतकृत्वो नमोनमः॥<br>
नमोनमो नमो भूयः पुनर्भूयो नमोनमः॥ ९६.९४ ॥<br>
<br>
सूत उवाच॥<br>
नाम्नामष्टशतेनैवं स्तुत्वामृतमयेन तु॥<br>
पुनस्तु पार्थयामास नृसिंहः शरभेश्वरम्॥ ९६.९५ ॥<br>
<br>
यदायदा ममाज्ञानमत्यहंकारदूषितम्॥ <br>
तदातदापनेतव्यं त्वयैव परमेश्वरः॥ ९६.९६ ॥<br>
<br>
एवं विज्ञापयन्प्रीतः शंकरं नरकेसरी॥<br>
नन्वशक्तो भवान् विष्णो जीवितांतं पराजितः॥ ९६.९७ ॥<br>
<br>
तद्वक्त्रशेषमात्रांतं कृत्वा सर्वस्य विग्रहम्॥<br>
शुक्तिशित्यं तदा मंगं वीरभद्रः क्षणात्ततः॥ ९६.९८ ॥<br>
<br>
देवा ऊचुः॥<br>
अथ ब्रह्मादयः सर्वे वीरभद्रत्वया दृशा॥<br>
जीविताः स्मो वयं देवाः पर्जन्येनेव पादपाः॥ ९६.९९ ॥<br>
<br>
यस्य भीषा दहत्याग्निरुदेति च रविः स्वयम्॥<br>
वातो वाति च सोसित्वं मृत्युर्धावति पंचमः॥ ९६.१०० ॥<br>
<br>
यदव्यक्तं परं व्योम कलातीतं सदाशिवम्॥<br>
भगवंस्त्वामेव भवं वदंति ब्रह्मवादिनः॥ ९६.१०१ ॥<br>
<br>
के वयमेव धातुक्ये वेदने परमेश्वरः॥<br>
न विद्धि परमं धाम रूपलावण्यवर्णने॥ ९६.१०२ ॥<br>
<br>
उपसर्गेषु सर्वेषु त्रायस्वास्मान् गणाधिप॥ <br>
एकादशात्मन् भगवान्वर्तते रूपवान् हरः॥ ९६.१०३ ॥<br>
<br>
ईदृशान् तेऽवताराणि दृष्ट्वा शिव बहूंस्तमः॥<br>
कदाचित्संदिहेन्नास्मांस्त्वच्चिन्तास्तमया तथा॥ ९६.१०४ ॥<br>
<br>
गुंजागिरिवरतटामितरूपाणि सर्वशः॥<br>
अभ्यसंहर गम्यं ते न नीतव्यं परापरा॥ ९६.१०५ ॥<br>
<br>
द्वे तनू तव रुद्रस्य वेदज्ञा ब्राह्मणा विदुः॥<br>
घोराप्यन्या शिवाप्यन्या ते प्रत्येकमनेकधा॥ ९६.१०६ ॥<br>
<br>
इहास्मान्पाहि भगवन्नित्याहतमहाबलः॥<br>
भवता हि जगत्सर्वं व्याप्तं स्वेनैव तेजसा॥ ९६.१०७ ॥<br>
<br>
ब्रह्मविष्ण्वींद्रचंद्रादि वयं च प्रमुखाः सुराः॥<br>
सुरासुराः संप्रसूतास्त्वत्तः सर्वे महेश्वर॥ ९६.१०८ ॥<br>
<br>
ब्रह्मा च इंद्रो विष्णुश्च यमाद्या न सुरासुरान्॥<br>
ततो निगृह्य च हरिं सिंह इत्युपचेतसम्॥ ९६.१०९ ॥<br>
<br>
यतो बिभर्षि सकलं विभज्य तनुमष्टधा॥<br>
अतोस्मान्पाहि भगवन्सुरादानैरभीप्सितैः॥ ९६.११० ॥<br>
<br>
उवाच तान् सुरान्देवो महर्षिश्च पुरातनान्॥<br>
यथा जलं जलं क्षिप्तं क्षीरं क्षीरे घृतं घृते॥ ९६.१११ ॥<br>
<br>
एक एव तदा विष्णुः शिवलीनो न चान्यथा॥<br>
एष एव नृसिंहात्मा सदर्पश्च महाबलः॥ ९६.११२ ॥<br>
<br>
जगत्संहारकारेण प्रवृत्तो नरकेसरी॥<br>
याजनीयो नमस्तस्मै मद्भक्तिसिद्धिकांक्षिभिः॥ ९६.११३ ॥<br>
<br>
एतावदुक्त्वा भगवान्वीरभद्रो महाबलः॥<br>
अपश्यन् सर्वभूतानां तत्रैवांतरधीयत॥ ९६.११४ ॥<br>
<br>
नृसिंहकृत्तिवसनस्तदाप्रभृति शंकरः॥<br>
वक्त्रं तन्मुण्डमालायां नायकत्वेन कल्पितम्॥ ९६.११५ ॥<br>
<br>
ततो देवा निरातंकाः कीर्तयंतः कथामिमाम्॥<br>
विस्मयोत्फुल्लनयना जम्मुः सर्वे यथागतम्॥ ९६.११६ ॥<br>
<br>
य इदं परमाख्यानं पुण्यं वेदैः समन्वितम्॥<br>
पठित्वा श्रृणुते चैव सर्वदुःखविनाशनम्॥ ९६.११७ ॥<br>
<br>
धन्यं यशस्यमायुष्मारोग्यं पुष्टिवर्धनम्॥<br>
सर्वविघ्नप्रशमनं सर्वव्याधिविनाशनम्॥ ९६.११८ ॥<br>
<br>
अपमृत्युप्रशमनं महाशांतिकरं शुभम्॥<br>
अरिचक्रप्रशमनं सर्वाधिप्रविनाशनम्॥ ९६.११९ ॥<br>
<br>
ततो दुःस्वप्नशमनं सर्वभूतनिवारणम्॥<br>
विषग्रहक्षयकरं पुत्रपौत्रादिवर्धनम्॥ ९६.१२० ॥<br>
<br>
योगसिद्धिप्रदं सम्यक्‌ शिवज्ञानप्रकाशकम्॥<br>
शेषलोकस्य सोपानं वांछितार्थैकसाधनम्॥ ९६.१२१ ॥<br>
<br>
विष्णुमायानिरसनं देवतापरमार्थदम्॥<br>
वांछसिद्धिप्रदं चैव ऋद्धिप्रज्ञादिसाधनम्॥ ९६.१२२ ॥<br>
<br>
इदं तु शरभाकारं परं रूपं पिनाकिनः॥<br>
प्रकाशीतव्यं भक्तेषु चिरेषुद्यमितेषु च॥ ९६.१२३ ॥<br>
<br>
तैरेव पठितव्यं च श्रोतव्यं च शिवात्मभिः॥<br>
शिवोत्सवेषु सर्वेषु चतुर्दश्यष्टमीषु च॥ ९६.१२४ ॥<br>
<br>
पठेत्प्रतिष्ठाकालेषु शिवसन्निधिकारणम्॥<br>
चोरव्याघ्राहिसिंहांतकृतो राजभयेषु च॥ ९६.१२५ ॥<br>
<br>
अत्रान्योत्पातभूकंपदावाग्निपांसुवृष्टिषु॥<br>
उल्कापाते महावाते विना वृष्ट्यातिवृष्टिषु॥ ९६.१२६ ॥<br>
<br>
अतस्तत्र पठेद्विद्वाञ्छिवभक्तो दृढव्रतः॥<br>
यः पठेच्छृणुयाद्वापि स्तवं सर्वमनुत्तमम्॥ ९६.१२७ ॥<br>
<br>
स रुद्रत्वं समासाद्य रुद्रस्यानुचरो भवेत्॥ ९६.१२८ ॥<br>
<br>
इति श्रीलिंगमहापुराणे पूर्वभागे शरभप्रादुर्भावो नाम षण्णवतितमोऽध्यायः॥ ९६ ॥<br>
<br>
