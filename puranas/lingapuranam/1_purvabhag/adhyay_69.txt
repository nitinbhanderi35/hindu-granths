<br>
सूत उवाच॥<br>
सात्त्वतः सत्यसंपन्नः प्रजज्ञे चतुरः सुतान्॥<br>
भजनं भ्राभमानं च दिव्यं देवावृधं नृपम्॥ ६९.१ ॥<br>
<br>
अंधकं च महाभागं वृष्णिं च यदुनंदनम्॥<br>
तेषां निसर्गांश्चतुरः श्रृणुध्वं विस्तरेण वै॥ ६९.२ ॥<br>
<br>
सृंजय्यां भजनाच्चैव भ्राजमानाद्विजज्ञिरे॥<br>
अयुतायुः शातयुश्च बलवान् हर्षकृत्स्मृतः॥ ६९.३ ॥<br>
<br>
तेषां देवावृधो राजा चचार परमं तपः॥<br>
पुत्रः सर्वगुणोपेतो मम भूयादिति स्मरन्॥ ६९.४ ॥<br>
<br>
तस्य बभ्रुरिति ख्यातः पुण्यश्लोको नृपोत्तमः॥<br>
अनुवंशपुराणज्ञा गायंतीति परिश्रुतम्॥ ६९.५ ॥<br>
<br>
गुणान्देवावृधस्याथ कीर्तयंतो महात्मनः॥<br>
यथैव श्रृणुमो दूरात् संपश्यामस्तथांतिकात्॥ ६९.६ ॥<br>
<br>
बभ्रुः श्रेष्ठो मनुष्याणां देवैर्देवावृधः समः॥<br>
पुरुषाः पंच षष्टिस्तु षट् सहस्राणि चाष्ट च॥ ६९.७ ॥<br>
<br>
येऽमृतत्वमनुप्राप्ता बभ्रोर्देवावृधादपि॥<br>
यज्वा दानमतिर्वीरो ब्रह्मण्यस्तु दृढव्रतः॥ ६९.८ ॥<br>
<br>
कीर्तिमांश्च महातेजाः सात्त्वतानां महारथः॥<br>
तस्यान्ववाये संभूता भोजा वै दैवतोपमाः॥ ६९.९ ॥<br>
<br>
गांधारी चैव माद्री च वृष्णिभार्यो बभूवतुः॥<br>
गांधरी जनयामास सुमित्रं मित्रनंदनम्॥ ६९.१೦ ॥<br>
<br>
माद्री लेभे च तं पुत्रं ततः सा देवमीढुषम्॥<br>
अनमित्रं शिनिं चैव तावुभौ पुरुषोत्तमौ॥ ६९.११ ॥<br>
<br>
अनमित्रसुतो नघ्न निघ्नोस्य द्वौ बभूवतुः॥<br>
प्रसेनश्च महाभागः सत्राजिच्च सुतावुभौ॥ ६९.१२ ॥<br>
<br>
तस्य सत्राजितः सूर्यः सखा प्राणसमोऽभवत्॥<br>
स्यमंतको नाम मणिर्दत्तस्तस्मै विवस्वता॥ ६९.१३ ॥<br>
<br>
पृथिव्यां सर्वरत्नानामसौ राजाऽभवन्मणिः॥<br>
कदाचिन्मृगयां यातः प्रसेनेन सहैव सः॥ ६९.१४ ॥<br>
<br>
वधं प्राप्तो सहायश्च सिंहादेव सुदारुणात्॥<br>
अथ पुत्रः शिनेर्जज्ञे कनिष्ठाद्वृष्णिनंदानात्॥ ६९.१५ ॥<br>
<br>
सत्यवाक् सत्यसंपन्नः सत्यकस्तस्य चात्मजः॥<br>
सात्यकिर्युयुधानस्तु शिनेर्नप्ता प्रतापवान्॥ ६९.१६ ॥<br>
<br>
असंगो युयुधानस्य कुणिस्तस्य सुतोऽभवत्॥<br>
कुणेर्युगंधरः पुत्रः शैनेया इति कीर्तिताः॥ ६९.१७ ॥<br>
<br>
माद्याः सुतस्य संजज्ञे सुतो वार्ष्णिर्युधाजितः॥<br>
श्वफल्क इति विख्यातस्त्रैलोक्यहितकारकः॥ ६९.१८ ॥<br>
<br>
श्वफल्कश्च महाराजो धर्मात्मा यत्र वर्तते॥<br>
नास्ति व्याधिभयं तत्र नावृष्टिभयमप्युत॥ ६९.१९ ॥<br>
<br>
श्वफल्कः काशिराजस्य सुतां भार्यामवाप सः॥<br>
गांदिनीं नाम काश्यो हि ददौ तस्मै स्वकन्यकाम्॥ ६९.२೦ ॥<br>
<br>
सा मातुरुदरस्था वै बहून्वर्षगणान्किल॥<br>
वसंती न च संजज्ञे गर्भस्था तां पिताऽब्रवीत्॥ ६९.२१ ॥<br>
<br>
जायस्व शीघ्रं भद्रं ते किमर्थं चाभितिष्ठसि॥<br>
प्रोवाच चैनं गर्भस्था सा कन्या गांदिनी तदा॥ ६९.२२ ॥<br>
<br>
वर्षत्रयं प्रतिदिनं गामेकां ब्राह्मणाय तु॥<br>
यदि दद्यास्ततः कुक्षेर्निर्गमिष्याम्यहं पितः॥ ६९.२३ ॥<br>
<br>
तथेत्युवाच तस्या वै पिता काममपूरयत्॥<br>
दाता शूरश्च यज्वा च श्रुतवानतिथिप्रियः॥ ६९.२४ ॥<br>
<br>
तस्याः पुत्रः स्मृतोऽक्रूरः श्वफल्काद्भूरिदक्षिणः॥<br>
रत्ना कन्या च शैवस्य ह्यक्रूरस्तामवाप्तवान्॥ ६९.२५ ॥<br>
<br>
अस्यामुत्पादयामास तनयांस्तान्निबोधत॥<br>
उपमन्युस्तथा मार्गुवृतस्तु जनमेजयः॥ ६९.२६ ॥<br>
<br>
गिरिरक्षस्तथोपेक्षः शत्रुघ्नो योरिमर्दनः॥<br>
धर्मभृद्दृष्टधर्मा च गोधनोथ वरस्तथा॥ ६९.२७ ॥<br>
<br>
आवाहप्रतिवाहौ च सुधारा च वरांगना॥<br>
अक्रूरस्योग्रसेन्यां तु पुत्रौ द्वौ कुलनंदनौ॥ ६९.२८ ॥<br>
<br>
देववानुपदेवश्च जज्ञाते देवसंमतौ॥<br>
सुमित्रस्य सुतो जज्ञे चित्रकश्च महायशाः॥ ६९.२९ ॥<br>
<br>
चित्रकस्याभवन्पुत्रा विपृथुः पृथुरेव च॥<br>
अश्वग्रीवः सुबाहुश्च सुधासूकगवेक्षणौ॥ ६९.३೦ ॥<br>
<br>
अरिष्टनेमिरश्वश्च धर्मो धर्मभृदेव च॥<br>
सुभूमिर्बहुभूमिश्च श्रविष्ठाश्रवणे स्त्रियौ॥ ६९.३१ ॥<br>
<br>
अंधकात्काश्यदुहिता लेभे च चतुरः सुतान्॥<br>
कुकुरं भजमानं च शुचिं कंबलबर्हिषम्॥ ६९.३२ ॥<br>
<br>
कुकुरस्य सुतो वृष्मिर्वष्णेः शूरस्ततोऽभवत्॥<br>
कपोतरोमातिबलस्तस्य पुत्रो विलोमकः॥ ६९.३३ ॥<br>
<br>
तस्यासीत्तुंबुरुमखो विद्वान्पुत्रो नलः किल॥<br>
ख्यायते स सुनाम्ना तु चंदनानकदुंदुभिः॥ ६९.३४ ॥<br>
<br>
तस्मादप्यभिजित्पुत्र उत्पन्नोस्य पुनर्वसुः॥<br>
अश्वमेधं स पुत्रार्थमाजहार नरोत्तमः॥ ६९.३५ ॥<br>
<br>
तस्य मध्येतिरात्रस्य सदोमध्यात्समुत्थितः॥<br>
ततस्तु विद्वान् सर्वज्ञो दाता यज्वा पुनर्वसुः॥ ६९.३६ ॥<br>
<br>
तस्यापि पुत्रमिथुनं बभूवाभिजितः किल॥<br>
आहुकश्चाहुकी चैव ख्यातौ कीर्तिमतां वरौ॥ ६९.३७ ॥<br>
<br>
आहुकात्काश्यदुहितुर्द्वौ पुत्रौ संबभूवतुः॥<br>
देवकश्चोग्रसेनश्च देवगर्भसमावुभौ॥ ६९.३८ ॥<br>
<br>
देवकस्य सुता राज्ञो जज्ञिरे त्रिदशोपमाः॥<br>
देववामनुपदेवश्च सुदेवो देवरक्षितः॥ ६९.३९ ॥<br>
<br>
तेषां स्वसारः सप्तासन् वसुदेवाय ता ददौ॥<br>
वृषदेवोपदेवा च तथान्या देवरक्षिता॥ ६९.४೦ ॥<br>
<br>
श्रीदेवा शांतिदेवा च सहदेवा तथापरा॥<br>
देवकी चापि तासां च वरिष्ठाऽभूत्सुमध्यमा॥ ६९.४१ ॥<br>
<br>
नवोग्रसेनस्य सुतास्तेषां कंसस्तु पूर्वजः॥<br>
तेषां पुत्राश्च पौत्राश्च शतशोथ सहस्रशः॥ ६९.४२ ॥<br>
<br>
देवकस्य सुता पत्नी वसुदेवस्य धीमतः॥<br>
बभुव वंद्या पूज्या च देवैरपि पतिव्रता॥ ६९.४३ ॥<br>
<br>
रोहिणी च महाभागा पत्नी चानकदुंदुभेः॥<br>
पौरवी बाह्लिकसुता संपूज्यासीत्सुरैरपि॥ ६९.४४ ॥<br>
<br>
असूत रोहिणी रामं बलश्रेष्ठं हलायुधम्॥<br>
आश्रितं कंसभीत्या च स्वात्मानं शांततेजसम्॥ ६९.४५ ॥<br>
<br>
जाते रामेऽथ निहते षङ्गर्भे चातिदक्षिणे॥<br>
वसुदेवो हरिं धीमान्देवक्यामुदपादयत्॥ ६९.४६ ॥<br>
<br>
स एव परमात्मासौ देवदेवो जनार्दनः॥<br>
हलायुधश्च भगवाननंतो रजतप्रभः॥ ६९.४७ ॥<br>
<br>
भृगुशापच्छलेनैव मानयन्मानुषीं तनुम्॥<br>
बभूव तस्यां देवक्यां वासुदेवो जनार्दन॥ ६९.४८ ॥<br>
<br>
उमादेहसमुद्भूता योगनिद्रा च कौशिकी॥<br>
नियोगाद्देवदेवस्य यशोदातनया ह्यभूत्॥ ६९.४९ ॥<br>
<br>
सा चैव प्रकृतिः साक्षात्सर्वदेवनमस्कृता॥<br>
पुरुषो भगवान्कृष्णो धर्ममोक्षफलप्रदः॥ ६९.५೦ ॥<br>
<br>
तां कन्यां जगृहे रक्षन्कंसात्स्वस्यात्मजं तदा॥<br>
चतुर्भुजं विशालाक्षं श्रीवत्सकृतलांछनम्॥ ६९.५१ ॥<br>
<br>
शंखचक्रगदापद्मं धारयंतं जनार्दनम्॥<br>
यशोदायौ प्रदत्त्वा तु वसुदेवश्च बुद्धिमान्॥ ६९.५२ ॥<br>
<br>
दत्त्वैनं नंदगोपस्य रक्षतामिति चाब्रवीत्॥<br>
रक्षकं जगतां विष्णुं स्वेच्छया धृतविग्रहम्॥ ६९.५३ ॥<br>
<br>
प्रसादाच्चैव देवस्य शिवस्यामिततेजसः॥<br>
रामेण सार्धं तं दत्त्वा वरदं परमेश्वरम्॥ ६९.५४ ॥<br>
<br>
भूभारनिग्रहार्थं च ह्यवतीर्णं जगद्गुरुम्॥<br>
अतो वै सर्वकल्याणं यादवानां भविष्यति॥ ६९.५५ ॥<br>
<br>
अयं स गर्भो देवक्या यो नः क्लेश्यान्हरिष्यति॥<br>
उग्रसेनात्मजायाथ कंसायानकदुंदुभिः॥ ६९.५६ ॥<br>
<br>
निवेदयामास तदा जातां कन्यां सुलक्षणाम्॥<br>
अस्यास्त वाष्टमो गर्भो देवक्याः कंस सुव्रत॥ ६९.५७ ॥<br>
<br>
मृत्युरेव न संदेह इति वाणी पुरातनी॥<br>
ततस्तां हंतुमारेभे कंसः सोल्लंघ्य चांबरम्॥ ६९.५८ ॥<br>
<br>
उवाचाष्टभुजा देवी मेघगंभीरया गिरा॥<br>
रक्षस्व तत्स्वकं देहमायातो मृत्युरेव ते॥ ६९.५९ ॥<br>
<br>
रक्षमाणस्य देहस्य मायावी कंसरूपिणः॥<br>
किं कृतं दुष्कृतं मूर्ख जातः खलु तवांतकृत्॥ ६९.६೦ ॥<br>
<br>
देवक्याः स भयात्कंसो जघानैवाष्टभं त्विति॥<br>
स्मरंति विहितो मृत्युर्देवक्यास्त नयोऽष्टमः॥ ६९.६१ ॥<br>
<br>
यस्तत्प्रतिकृतौ यत्नो भोजस्यासीद्वृथा हरेः॥<br>
प्रभावान्मुनिसार्दूलास्तया चैव जडीकृतः॥ ६९.६२ ॥<br>
<br>
कंसोपि निहतस्तेन कृष्णेनाक्लिष्ट कर्मणा॥<br>
निहता बहवश्चान्ये देवब्राह्मणघातिनः॥ ६९.६३ ॥<br>
<br>
तस्य कृष्णस्य तनयाः प्रद्युम्नप्रमुखास्तथा॥<br>
बहवः परिसंख्याताः सर्वे युद्धविशारदाः॥ ६९.६४ ॥<br>
<br>
कृष्णपुत्राः समाख्याताः कृष्णेन सदृशाः सुताः॥<br>
पुत्रेष्वेतेषु सर्वेषु चारुदेष्णादयो हरेः॥ ६९.६५ ॥<br>
<br>
विशिष्टा बलवंतश्च रौक्मिणेयारिसूदनाः॥<br>
षोडशस्त्रीसहस्राणि शतमेकं तथाधिकम्॥ ६९.६६ ॥<br>
<br>
कृष्णस्य तासु सर्वासु प्रिया ज्येष्ठा च रुक्मिणी॥<br>
तया  द्वादशवर्षाणि कृष्णेनाक्लिष्टकर्मणा॥ ६९.६७ ॥<br>
<br>
उष्यता वायुभक्षेण पुत्रार्थं पूजितो हरः॥<br>
चारुदेष्णः सुचारुश्च चारुवेषो यशोधरः॥ ६९.६८ ॥<br>
<br>
चारुश्रवाश्चारुयशाः प्रद्युम्नः सांब एव च॥<br>
एते लब्धास्तु कृष्णेन शूलपाणिप्रसादतः॥ ६९.६९ ॥<br>
<br>
तान् दृष्ट्वा तनयान्वीरान् रौक्मिणेयांश्च रुक्मिणीम्॥<br>
जांबवत्यब्रवीत्कृष्णं भार्या कृष्णस्य धीमतः॥ ६९.७೦ ॥<br>
<br>
मम त्वं पुंडरीकाक्ष विशिष्टं गुणवत्तरम्॥<br>
सुरेशसंमितं पुत्रं प्रसन्नो दातुमर्हसि॥ ६९.७१ ॥<br>
<br>
जांबवत्या वचः श्रुत्वा जगन्नाथस्ततो हरिः॥<br>
तपस्तप्तुं समारेभे तपोनिधिरनिंदितः॥ ६९.७२ ॥<br>
<br>
सोऽथ नारायणः कृष्णः शंखचक्रगदाधरः॥<br>
व्याग्रपादस्य च मुनेर्गत्वा चैवाश्रमोत्तमम्॥ ६९.७३ ॥<br>
<br>
ऋषिं दृष्ट्वा त्वंगिरसं प्रणिपत्य जनार्दनः॥<br>
दिव्यं पाशुपतं योगं लब्धवांस्तस्य चाज्ञया॥ ६९.७४ ॥<br>
<br>
प्रलुप्तश्मश्रुकेशश्च घृताक्तो मुंजमेखली॥<br>
दीक्षितो भगवान्कृष्णस्तताप च परंतपः॥ ६९.७५ ॥<br>
<br>
ऊर्ध्व बाहुर्निरालंबः पादांगुष्ठाग्रधिष्ठितः॥<br>
फलाम्बवनिलभोजी च ऋतुत्रयमधोक्षजः॥ ६९.७६ ॥<br>
<br>
तपसा तस्य संतुष्टो ददौ रुद्रो बहून् वरान्॥<br>
सांबं जांबवतीपुत्रं कृष्णाय च महात्मने॥ ६९.७७ ॥<br>
<br>
तथा जांबवती चैव सांबं भार्या हरेः सुतम्॥<br>
प्रहर्षमतुलं लेभे लब्ध्वादित्यं यथादितिः॥ ६९.७८ ॥<br>
<br>
बाणस्य च तदा तेन च्छेदितं मुनिपुंगवाः॥<br>
भुजानां चैव साहस्रं शापाद्रुद्रस्य धीमतः॥ ६९.७९ ॥<br>
<br>
अथ दैत्यवधं चक्रे हलायुधसहायवान्॥<br>
तथा दुष्टक्षितीशानां लीलयैव रणाजिरे॥ ६९.८೦ ॥<br>
<br>
स हत्वा देवसंभूतं नरकं दैत्यपुंगवम्॥<br>
ब्राह्मणस्योर्ध्वचक्रस्य वरदानान्महात्मनः॥ ६९.८१ ॥<br>
<br>
स्वोपबोग्यानि कन्यानां षोडशातुलविक्रमः॥<br>
शताधिकानि जग्राह सहस्राणि महाबलः॥ ६९.८२ ॥<br>
<br>
शापव्याजेन विप्राणामुपसंहृतवान् कुलम्॥<br>
संहृत्य तत्कुलं चैव प्रभासेऽतिष्ठदच्युतः॥ ६९.८३ ॥<br>
<br>
तदा तस्यैव तु गंत वर्षाणामधिकं शतम्॥<br>
कृष्णस्य द्वारकायां वै जराक्लेशापहारिणः॥ ६९.८४ ॥<br>
<br>
विश्वामित्रस्य कण्वस्य नारदस्य च धीमतः॥<br>
शापं पिंडारकेऽरक्षद्वचो दुर्वाससस्तदा॥ ६९.८५ ॥<br>
<br>
त्यक्त्वा च मानुषं रूपं जरकास्त्रच्छलेन तु॥<br>
अनुगृह्य च कृष्णोपि लुब्धकं प्रययौ दिवम्॥ ६९.८६ ॥<br>
<br>
अष्टावक्रस्य शापेन भार्याः कृष्णस्य धीमतः॥<br>
चौरैश्चापहृताः सर्वास्तस्य मायबलेन च॥ ६९.८७ ॥<br>
<br>
बलभद्रोपि संत्यज्य नागो भूत्वा जगाम च॥<br>
महिष्यस्तस्य कृष्णस्य रुक्मिणीप्रमुखाः शुभाः॥ ६९.८८ ॥<br>
<br>
सहाग्निं विविशुः सर्वाः कृष्णेनाक्लिष्टकर्मणा॥<br>
रेवती च तथा देवी बलभद्रेण धीमता॥ ६९.८९ ॥<br>
<br>
प्रविष्टा पावकं विप्राः सा च भर्तृपथं गता॥<br>
प्रेतकार्यं हरेः कृत्वा पार्थः परमवीर्यवान्॥ ६९.९೦ ॥<br>
<br>
रामस्य च तथान्येषां वृष्णीनामपि सुव्रतः॥<br>
कंदमूलफलैस्तस्य बलिकार्यं चकार सः॥ ६९.९१ ॥<br>
<br>
द्रव्याभावात्स्वंयं पार्थो भ्रातृभिस्च दिवं गतः॥<br>
एवं संक्षेपतः प्रोक्तः कृष्णस्याक्लिष्टकर्मणः॥ ६९.९२ ॥<br>
<br>
प्रभावों विलयश्चैव स्वेच्छयैव महात्मनः॥<br>
इत्येतत्सोमवंशानां नृपाणां चरितं द्विजाः॥ ६९.९३ ॥<br>
<br>
यः पठेच्छृणुयाद्वापि ब्राह्मणान् श्रावयेदपि॥<br>
स याति वैष्णवं लोकं नात्र कार्या विचारणा॥ ६९.९४ ॥<br>
<br>
इति श्रीलिंगमहापुराणे पूर्वभागे सोमवंशानुकीर्तनं नामैकोनसप्ततितमोऽध्याय:॥ ६९ ॥<br>
