<br>
सूत उवाच।।<br>
गते महेश्वरे देवे दग्ध्वा च त्रिपुरं क्षणात्।।<br>
सदस्याह सुरेंद्राणां भगवान्पद्मसंभवः।। ७३.१ ।।<br>
<br>
पितामह उवाच।।<br>
संत्यज्य देव देवेशं लिंगमूर्ति महेश्वरम्।।<br>
तारपौत्रो महातेजास्तारकस्य सुतो बली।। ७३.२ ।।<br>
<br>
तारकाक्षोपि दितिजः कमलाक्षश्च वीर्यवान्।।<br>
विद्युन्माली च दैत्येशः अन्ये चापि सबांधवाः।। ७३.३ ।।<br>
<br>
त्यक्त्वा देवं महादेवं मायया च हरेः प्रभोः।।<br>
सर्वे विनष्टाः प्रध्वस्ताः स्वपुरैः पुरसंभवैः।। ७३.४ ।।<br>
<br>
तस्मात्सदा पूजनीयो लिंगमूर्तिः सदाशिवः।।<br>
यावत्पूजा सुरेशानां तावदेव स्थितिर्यतः।। ७३.५ ।।<br>
<br>
पूजनीयः शिवो नित्यं श्रद्धया देवपुंगवैः।।<br>
सर्वलिंगमयो लोकः सर्वं लिंगे प्रतिष्ठितम्।। ७३.६ ।।<br>
<br>
तस्मात्संपूजयेल्लिंगं य इच्छेत्सिद्धिमात्मनः।।<br>
सर्वे लिंगार्चनादेव देवा दैत्याश्च दानवाः।। ७३.७ ।।<br>
<br>
यक्षा विद्याधराः सिद्धा राक्षसाः पिशिताशनाः।।<br>
पितरो मुनयश्चापि पिशाचाः किन्नरादयः।। ७३.८ ।।<br>
<br>
अर्चयित्वा लिंगमूर्ति संसिद्धा नात्र संशयः।।<br>
तस्माल्लिंगं यजेन्नित्यं येन केनापि वा सुराः।। ७३.९ ।।<br>
<br>
पशवश्च वयं तस्य देवदेवस्य धीमतः।।<br>
पशुत्वं च परित्यज्य कृत्वा पाशुपतं ततः।। ७३.१೦ ।।<br>
<br>
पूजनीयो महादेवो लिंगमूर्तिः सनातनः।।<br>
विशोध्य चैव भूतानि पंचभिः प्रणवैः समम्।। ७३.११ ।।<br>
<br>
प्राणायामैः समायुक्तैः पंचभिः सुरपुंगवाः।।<br>
चतुर्भिः प्रणवैश्चैव प्राणायामपरायणैः।। ७३.१२ ।।<br>
<br>
त्रिभिश्च प्रणवैर्देवाः प्राणायामैस्तथाविधैः।।<br>
द्विधा न्यस्य तथोंकारं प्राणायामपरायणः।। ७३.१३ ।।<br>
<br>
ततश्चोंकारमुच्चार्य प्राणापानौ नियम्य च।।<br>
ज्ञानामृतेन सर्वांगान्यापूर्य प्रणवेन च।। ७३.१४ ।।<br>
<br>
गुणत्रयं चतुर्धाख्यमहंकारं च सुव्रताः।।<br>
तन्मात्राणि च भूतानि तथा बुद्धींद्रियाणि च।। ७३.१५ ।।<br>
<br>
कर्मेंद्रियाणि संशोध्य पुरुषं युगलं तथा।।<br>
चिदात्मानं तनुं कृत्वा चाग्निर्भस्मेति संस्पृशेत्।। ७३.१६ ।।<br>
<br>
वायुर्भस्मेति च व्योम तथांभो पृथिवी तथा।।<br>
त्रियायुषं त्रिसंध्यं च धूलयेद्भसितेन यः।। ७३.१७ ।।<br>
<br>
स योगी सर्वतत्त्वज्ञो व्रतं पाशुपतं त्विदम्।।<br>
भवेन पाशमोक्षार्थं कथितं देवसत्तमाः।। ७३.१८ ।।<br>
<br>
एवं पाशुपतं कृत्वा संपूज्य परमेश्वरम्।।<br>
लिंगे पुरा मया दृष्टे विष्णुना च महात्मना।। ७३.१९ ।।<br>
<br>
पशवो नैव जायंते वर्षमात्रेण देवताः।।<br>
अस्माभिः सर्वकार्याणां देवमभ्यर्च्य यत्नतः।। ७३.२೦ ।।<br>
<br>
बाह्ये चाभ्यंतरे चैव मन्ये कर्तव्यमीश्वरम्।।<br>
प्रतिज्ञा मम विष्णोश्च दिव्यैषा सुरसत्तमाः।। ७३.२१ ।।<br>
<br>
मुनीनां च न संदेहस्तस्मात्संपूजयेच्छिवम्।।<br>
सा हानिस्तन्महच्छिद्रं स मोहः सा च मूकता।। ७३.२२ ।।<br>
<br>
यत्क्षणं वा मुहूर्तं वा शिवमेकं न चिंतयेत्।।<br>
भवभक्तिपरा ये च भवप्रणतचेतसः।। ७३.२३ ।।<br>
<br>
भवसंस्मरणोद्युक्ता न ते दुःखस्य भाजनम्।।<br>
भवनानि मनोज्ञानि दिव्यमाभरणं स्त्रियः।। ७३.२४ ।।<br>
<br>
धनं वा तुष्टिपर्यंतं शिवपूजाविधेः फलम्।।<br>
ये वांछंति महाभोगान् राज्यं च त्रिदशालये।।<br>
<br>
तेऽर्चयंतु सदा कालं लिंगमूर्तिं महेश्वरम्।। ७३.२५ ।।<br>
हत्वा भित्त्वा च भूतानि दग्ध्वा सर्वमिदं जगत्।। ७३.२६ ।।<br>
<br>
यजेदेकं विरूपाक्षं न पापैः स प्रलिप्यते।।<br>
शैलं लिंगं मदीयं हि सर्वदेवनमस्कृतम्।। ७३.२७ ।।<br>
<br>
इत्युक्त्वा पूर्वमभ्यर्च्य रुद्रं त्रिभुवनेश्वरम्।।<br>
तुष्टाव वाग्भिरिष्टाभि र्देवदेवं त्रियंबकम्।। ७३.२८ ।।<br>
<br>
तदाप्रभृति शक्राद्याः पूजयामासुरीश्वरम्।।<br>
साक्षात्पाशुपतं कृत्वा भस्मोद्धूलितविग्रहाः।। ७३.२९ ।।<br>
<br>
इति श्रीलिंगमहापुराणे पूर्वभागे ब्रह्मप्रोक्तलिंगार्चनविधिर्नाम त्रिसप्ततितमोध्यायः।। ७३ ।।<br>
