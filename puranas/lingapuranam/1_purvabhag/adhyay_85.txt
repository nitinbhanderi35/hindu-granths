<span style="font-size: 14pt; line-height: 200%"><br>
सूत उवाच।।<br>
सर्वव्रतेषु संपूज्य देवदेवमुमापतिम्।।<br>
जपेत्पंचाक्षरीं विद्यां विधिनैव द्विजोत्तमाः।। ८५.१ ।।<br>
जपादेव न संदेहो व्रतानां वै विशेषतः।।<br>
समाप्तिर्नान्यथा तस्माज्जपेत्पंचाक्षरीं शुभाम्।। ८५.२ ।।<br>
ऋषय ऊचुः।।<br>
कथं पंचाक्षरी विद्या प्रभावो वा कथं वद।।<br>
क्रमोपायं महाभाग श्रोतुं कौतूहलं हि नः।। ८५.३ ।।<br>
सूत उवाच।।<br>
पुरा देवेन रुद्रेण देवदेवेन शंभुना।।<br>
पार्वत्याः कथितं पुण्यं प्रवदामि समासतः।। ८५.४ ।।<br>
श्रीदेव्युवाच।।<br>
भगवन्देवदेवेश सर्वलोकमहेश्वर।।<br>
पंचाक्षरस्य महात्म्यं श्रोतुमिच्छामि तत्त्वतः।। ८५.५ ।।<br>
श्रीभगवानुवाच।।<br>
पंचाक्षरस्य महात्म्यं वर्षकोटिशतैरपि।।<br>
न शक्यं कथितुं देवि तस्मात्संक्षेपतः श्रृणु।। ८५.६ ।।<br>
प्रलये समनु प्राप्ते नष्टे स्थावरजंगमे।।<br>
नष्टे देवासुरे चैव नष्टे चोरगराक्षसे।। ८५.७ ।।<br>
सर्वं प्रकृतिमापन्नं त्वया प्रलयमेष्यति।।<br>
एकोहं संस्थितो देवि न द्वितीयोस्ति कुत्रचित्।। ८५.८ ।।<br>
तस्मिन्वेदाश्च शास्त्राणि मंत्रे पंचाक्षरे स्थिताः।।<br>
ते नाशं नैव संप्राप्ता मच्छक्त्या ह्यनुपालिताः।। ८५.९ ।।<br>
अहमेको द्विधाप्यासं प्रकृत्यात्मप्रभेदतः।।<br>
स तु नारायणः शेते मायामयीं तनुम्।। ८५.१० ।।<br>
आस्थाय योगपर्यंकशयने तोयमध्यगः।।<br>
तन्नाभिपंकजाज्जातः पंचवक्त्रः पितामहः।। ८५.११ ।।<br>
सिसृक्षमाणो लोकान्वै त्रीनशक्तोऽसहायवान्।।<br>
दश ब्रह्मा ससर्जादौ मानसानमितौजसः।। ८५.१२ ।।<br>
तेषां सृष्टिप्रसिद्ध्यर्थं मां प्रोवाच पितामहः।।<br>
मत्पुत्राणां महादेव शक्तिं देहि महेश्वर।। ८५.१३ ।।<br>
इति तेन समादिष्टः पंचवक्त्रधरो ह्यहम्।।<br>
पंचाक्षरान्पंचमुखैः प्रोक्तवान् पद्मयोनये।। ८५.१४ ।।<br>
तान्पंचवदनैर्गृह्णन् ब्रह्मा लोकपितामहः।।<br>
वाच्यवाचकभावेन ज्ञातवान्परमेश्वरम्।। ८५.१५ ।।<br>
वाच्यः पंचाक्षरैर्देवि शिवस्त्रैलोक्यपूजितः।।<br>
वाचकः परमो मंत्रस्तस्य पंचाक्षरः स्थितः।। ८५.१६ ।।<br>
ज्ञात्वा प्रयोगं विधिना च सिद्धिं लब्ध्वा तथा पंचमुखो महात्मा।।<br>
प्रोवाच पुत्रेषु जगद्धिताय मंत्रं महार्थं किल पंचवर्णम्।। ८५.१७ ।।<br>
ते लब्ध्वा मंत्ररत्नं तु साक्षाल्लोकपितामहात्।।<br>
तमाराधयितुं देवं परात्परतरं शिवम्।। ८५.१८ ।।<br>
ततस्तुतोष भगवान् त्रिमूर्तीनां परः शिवः।।<br>
दत्तवानखिलं ज्ञानमणिमादिगुणाष्टकम्।। ८५.१९ ।।<br>
तेपि लब्ध्वा वरान्विप्रास्तदाराधनकांक्षिणः।।<br>
मेसोस्तु शिखरे रम्ये मुंजवान्नाम पर्वतः।। ८५.२० ।।<br>
मत्प्रियः सततं श्रीमान्मद्भूतैः परिरक्षितः।।<br>
तस्याभ्याशे तपस्तीव्रं लोकसृष्टिसमुत्सुकाः।। ८५.२१ ।।<br>
दिव्यवर्षसहस्रं तु वायुभक्षाः समाचरन्।।<br>
तिष्ठंतोनुग्रहार्थाय देवि ते ऋषयः पुरा।। ८५.२२ ।।<br>
तेषां भक्तिमहं दृष्ट्वा सद्यः प्रत्यक्षतामियाम्।।<br>
पंचाक्षरमृषिच्छन्दौ दैवतं शक्तिबीजवत्।। ८५.२३ ।।<br>
न्यासं षडंगं दिग्बंधं विनियोगमशेषतः।।<br>
प्रोक्तवानहमार्याणां लोकानां हितकाम्यया।। ८५.२४ ।।<br>
तच्छ्रुत्वा मंत्रमाहात्म्यमृषयस्ते तपोधनाः।।<br>
मंत्रस्य विनियोगं च कृत्वा सर्वमनुष्ठिताः।। ८५.२५ ।।<br>
तन्माहात्यात्तदालोकान्सदेवासुरमानुषान्।।<br>
वर्णान्वर्णविभागांश्च सर्वधर्मांश्च शोभनान्।। ८५.२६ ।।<br>
पूर्वकल्पसमुद्भूताञ्छ्रुतवंतो यथा पुरा।।<br>
पंचाक्षरप्रभावाच्च लोका वेदा महर्षयः।। ८५.२७ ।।<br>
तिष्ठंति शाश्वता धर्मा देवाः सर्वमिदं जगत्।।<br>
तदिदानीं प्रवक्ष्यामि श्रृणु चावहिताखिलम्।। ८५.२८ ।।<br>
अल्पाक्षरं महार्थं च वेदसारं विमुक्तिदम्।।<br>
आज्ञासिद्धमसंदिग्धं वाक्यमेतच्छिवात्मकम्।। ८५.२९ ।।<br>
नानासिद्धियुतं दिव्यं लोकचित्तानुरंजकम्।।<br>
सुनिश्चितार्थं गंभीरं वाक्यं मे पारमेश्वरम्।। ८५.३० ।।<br>
मंत्रं मुखसुखोच्चार्यमशेषार्थप्रसाधकम्।।<br>
तद्बीजं सर्वविद्यानां मंत्रमाद्यं सुशोभनम्।। ८५.३१ ।।<br>
अतिसूक्ष्मं महार्थं च ज्ञेयं तद्वटबीजवत्।।<br>
वेदः स त्रिगुणातीतः सर्वज्ञः सर्वकृत्प्रभुः।। ८५.३२ ।।<br>
ओमित्येकाक्षरं मंत्रं स्थितः सर्वगतः शिवः।।<br>
मंत्रेषडक्षरे सूक्ष्मे पंचाक्षरतनुः शिवः।। ८५.३३ ।।<br>
वाच्यवाचकभावेन स्थितः साक्षात्स्वभावतः।।<br>
वाच्यः शिवः प्रमेयत्वान्मंत्रस्तद्वाचकः स्मृतः।। ८५.३४ ।।<br>
वाच्यवाचकभावोयमनादिः संस्थितस्तयोः।।<br>
वेदे शिवागमे वापि यत्रयत्र ष़डक्षरः।। ८५.३५ ।।<br>
मंत्रः स्थितः सदा मुख्यो लोके पंचाक्षरो मतः।।<br>
किं तस्य बहुभिर्मंत्रैः शास्त्रैर्वा बहुविस्तृतैः।। ८५.३६ ।।<br>
यस्यैवं हृदि संस्थोयं मंत्रः स्यात्पारमेश्वरः।।<br>
तेनाधीतं श्रुतं तेन तेन सर्वमनुष्ठितम्।। ८५.३७ ।।<br>
यो विद्वान्वै जपेत्सम्यगधीत्यैव विधानतः।।<br>
एतावद्धि शिवज्ञानमेतावत्परमं पदम्।। ८५.३८ ।।<br>
एतावद्ब्रह्मविद्याच तस्मान्नित्यं जपेद्बुधः।।<br>
पंचाक्षरैः सप्रणवो मंत्रोयं हृदयं मम।। ८५.३९ ।।<br>
गुह्याद्गुह्यतरं साक्षान्मोक्षज्ञानमनुक्तमम्।।<br>
अस्य मंत्रस्य वक्ष्यामि ऋषिच्छंदोधिदैवतम्।। ८५.४० ।।<br>
बीजं शक्तिं स्वरं वर्णं स्थानं चैवाक्षरं प्रति।।<br>
वामदेवो नाम ऋषिः पंक्तिश्छंद उदाहृतः।। ८५.४१ ।।<br>
देवता शिव एवाहं मंत्रस्यास्य वरानने।।<br>
नकारादीनि बीजानि पंचभूतात्मकानि च।। ८५.४२ ।।<br>
आत्मानं प्रणवं विद्धि सर्वव्यापिनमव्ययम्।।<br>
शक्तिस्त्वमेव देवेशि सर्वदेवनमस्कृते।। ८५.४३ ।।<br>
त्वदीयं प्रणवं किंचिन्मदीयं प्रणवं तथा।।<br>
त्वदीयं देवि मंत्राणां शक्तिभूतं न संशयः।। ८५.४४ ।।<br>
अकारोकारमकारा मदीये प्रणवे स्थिताः।।<br>
उकारं च मकारं च अकारं च क्रमेण वै।। ८५.४५ ।।<br>
त्वदीयं प्रणवं विद्धि त्रिमात्रं प्लुतमुत्तमम्।।<br>
ओंकारस्य स्वरोदात्त ऋषिर्ब्रह्म सितं वपुः।। ८५.४६ ।।<br>
छंदो देवी च गायत्री परमात्माधिदेवता।।<br>
उदात्तः प्रथमस्तद्वच्चतुर्थश्च द्वितीयकः।। ८५.४७ ।।<br>
पंचमः स्वरितश्चैव मध्यमो निषधः स्मृताः।।<br>
नकारः पीतवर्णश्च स्थानं पूर्वमुखं स्मृतम्।। ८५.४८ ।।<br>
इंद्रोधिदैवतं छंदो गायत्री गौतमो ऋषिः।।<br>
मकारः कृष्णवर्णोस्य स्थानं वै दाक्षिणामुखम्।। ८५.४९ ।।<br>
छंदोनुष्टुप् ऋषिश्चात्री रुद्रो दैवतमुच्यते।।<br>
शिकारो धूम्रवर्णोस्य स्थानं वै पश्चिमं मुखम्।। ८५.५० ।।<br>
विश्वामित्र ऋषिस्त्रिष्टुप् छंदो विष्णुस्तु दैवतम्।।<br>
वाकारो हेमवर्णोस्य स्थानं चैवोत्तरं मुखम्।। ८५.५१ ।।<br>
ब्रह्माधिदैवतं छंदो बृहती चांगिरा ऋषिः।।<br>
यकारो रक्तवर्णश्च स्थानमूर्ध्वं मुखंविराट्।। ८५.५२ ।।<br>
छंदो ऋषिर्भरद्वाजः स्कंदो दैवतमुच्यते।।<br>
न्यासमस्य प्रवक्ष्यामि सर्वसिद्धिकरं शुभम्।। ८५.५३ ।।<br>
सर्वपापहरं चैव त्रिविधोन्यास उच्यते।।<br>
उत्पत्तिस्थितिसंहारभेदतस्त्रिविधः स्मृतः।। ८५.५४ ।।<br>
ब्रह्मचारिगृहस्थानां यतीनां क्रमशो भवेत्।।<br>
उत्पत्तिर्ब्रह्मचारीणां गृहस्थानां स्थितिः सदा।। ८५.५५ ।।<br>
यतीनां संहृतिन्यासः सिद्धिर्भवति नान्यथा।।<br>
अंगन्यासः करन्यासो देहन्यास इति त्रिधा।। ८५.५६ ।।<br>
उत्पत्त्यादि त्रिभेदेन वक्ष्यते ते वरानने।।<br>
न्यसेत्पूर्वं करन्यासं देहन्यासमनंतरम्।। ८५.५७ ।।<br>
अंगन्यासं ततः पश्चादक्षराणां विधिक्रमात्।।<br>
मूर्धादिपादपर्यंतमुत्पत्तिन्यास उच्यते।। ८५.५८ ।।<br>
पादादिमूर्धपर्यंतं संहारो भवति प्रिये।।<br>
हृदयास्यगलन्यासः स्थितिन्यास उदाहृतः।। ८५.५९ ।।<br>
ब्रह्मचारिगृहस्थानां यतीनां चैव शोभने।।<br>
सशिरस्कं ततो देहं सर्वमंत्रेण संस्पृशेत्।। ८५.६० ।।<br>
स देहन्यास इत्युक्तः सर्वेषां सम एव स।।<br>
दक्षिणांगुष्ठमारभ्य वामांगुष्ठांत एव हि।। ८५.६१ ।।<br>
न्यस्यते यत्तदुत्पत्तिर्विपरीतं तु संहृतिः।।<br>
अंगुष्ठादिकनिष्ठांतं न्यस्यते हस्तयोर्द्वियोः।। ८५.६२ ।।<br>
अतीव भोगदो देवी स्थितिन्यासः कुटुंबिनाम्।।<br>
करन्यासं पुरा कृत्त्वा देहन्यासमनं तरम्।। ८५.६३ ।।<br>
अंगन्यासं न्यसेत्पश्चादेष साधारणो विधिः।।<br>
ओंकारं संपुटीकृत्य सर्वांगेषु च विन्यसेत्।। ८५.६४ ।।<br>
करयोरुभयोश्चैव दशाग्रां गुलिषु क्रमात्।।<br>
प्रक्षाल्य पादावाचम्य शुचिर्भूत्वा समाहितः।। ८५.६५ ।।<br>
प्राङ्मुखोदङ्मुखो वापि न्यासकर्म समाचरेत्।।<br>
स्मरेत्पूर्वमृषिंछंदो दैवतं बीजमेव च।। ८५.६६ ।।<br>
शक्तिं च परमात्मानं गुरुं चैव वरानने।।<br>
मंत्रेण पाणी संमृज्य तलयोः प्रणवं न्यसेत्।। ८५.६७ ।।<br>
अंगुलीनां च सर्वेषां तथा चाद्यंतपर्वसु।।<br>
सबिंदुकानि बीजानि पंच मध्यमपर्वसु।। ८५.६८ ।।<br>
उत्पत्त्यादित्रिभेदेन न्यसेदाश्रमतः क्रमात्।।<br>
उभाभ्यामेव पाणिभ्यामापादतलमस्तकम्।। ८५.६९ ।।<br>
मंत्रेण संस्पृशेद्देहं प्रणवेनैव संपुटम्।।<br>
मूर्ध्नि वक्त्रे च कंठे च हृदये गुह्यके तथा।। ८५.७० ।।<br>
पादयो रुभयोश्चैव गुह्ये च हृदये तथा।।<br>
कंठे च मुखमध्ये च मूर्ध्नि च प्रणवादिकम्।। ८५.७१ ।।<br>
हृदये गुह्यके चैव पादयोर्मूर्ध्नि वाचि वा।।<br>
कंठे चैव न्यसेदेव प्रणवादित्रिभेदतः।। ८५.७२ ।।<br>
कृत्वांगन्यासमेवं हि मुखानि परिकल्पयेत्।।<br>
पूर्वादि चोर्ध्वपर्यंतं नकारादि यथाक्रमम्।। ८५.७३ ।।<br>
षडंगानि न्यसेत्पश्चाद्यथास्थानं च शोभनम्।।<br>
नमः स्वाहा वषड्ढुं च वैषट्फट्कारकैः सह।। ८५.७४ ।।<br>
प्रणवं हृदयं विद्यान्नकारः शिरउच्यते।।<br>
शिखा मकार आख्यातः शिकारः कवचं तथा।। ८५.७५ ।।<br>
वाकारो नेत्रमस्त्रं तु यकारः परिकीर्तितः।।<br>
इत्थमंगानि विन्यस्य ततो वै बंधयेद्दिशः।। ८५.७६ ।।<br>
विघ्नेशो मातरो दुर्गा क्षेत्रज्ञो देवता दिशः।।<br>
आग्नेयादिषु कोणेषु चतुर्ष्वपि यथाक्रमम्।। ८५.७७ ।।<br>
अंगुष्ठतर्जन्यग्राभ्यां संस्थाप्य सुमुखं शुभम्।।<br>
रक्षध्वमिति चोक्त्वा तु नमस्कुर्यात्पृथक्पृथक्।। ८५.७८ ।।<br>
गले मध्ये तथांगुष्ठे तर्जन्याद्यांगुलीषु च।।<br>
अंगुष्ठेन करन्यासं कुर्यादेव विचक्षणः।। ८५.७९ ।।<br>
एवं न्यासमिमं प्रोक्तं सर्वपापहरं शुभम्।।<br>
सर्वसिद्धिकरं पुण्यं सर्वरक्षाकरं शिवम्।। ८५.८० ।।<br>
न्यस्ते मंत्रेऽथ सुभगे शंकरप्रतिमो भवेत्।।<br>
जन्मांतरकृतं पापमपि नश्यति तत्क्षणात्।। ८५.८१ ।।<br>
एवं विन्यस्य मेधावी शुद्धकायो दृढव्रतः।।<br>
जपेत्पंचाक्षरं मंत्रं लब्ध्वाचार्यप्रसादतः।। ८५.८२ ।।<br>
अतः परं प्रवक्ष्यामि मंत्रसंग्रहणं शुभे।।<br>
यं विना निष्फलं नित्यं येन वा सफलं भवेत्।। ८५.८३ ।।<br>
आज्ञाहीनं क्रियाहीनं श्रद्धाहीनममानसम्।।<br>
आज्ञप्तं दक्षिणाहीनं सदा जप्तं च निष्फलम्।। ८५.८४ ।।<br>
आज्ञासिद्धं क्रियासिद्धं श्रद्धासिद्धं सुमानसम्।।<br>
एवं च दक्षिणासिद्धं मंत्रं सिद्धं यतस्ततः।। ८५.८५ ।।<br>
उपागम्य गुरुं विप्रं मंत्रतत्त्वार्थवेदिनम्।।<br>
ज्ञानिनं सद्गुणोपेतं ध्यानयोगपरायणम्।। ८५.८६ ।।<br>
तोषयेत्तं प्रयत्नेन भावशुद्धिसमन्वितः।।<br>
वाचा च मनसा चैव कायेन द्रविणेन च।। ८५.८७ ।।<br>
आचार्यं पूजयेच्छिष्यः सर्वदातिप्रयत्नतः।।<br>
हस्त्यश्वरथरत्नानि क्षेत्राणि च गृहाणि च।। ८५.८८ ।।<br>
भूषणानिं च वासांसि धान्यानि विविधानि च।।<br>
एतानि गुरवे दद्याद्बक्त्या च विभवे सति।। ८५.८९ ।।<br>
वित्तशाठ्यं न कुर्वीत यदीच्छेत्सिद्धिमात्मनः।।<br>
पश्चान्निवेदयेद्देवि आत्मानं सपरिच्छदम्।। ८५.९० ।।<br>
एवं संपूज्य विधिवद्यथाशक्ति त्ववंचयन्।।<br>
आददीत गुरोर्मंत्रं ज्ञानं चैव क्रमेण तु।। ८५.९१ ।।<br>
एवं तुष्टो गुरुः शिष्यं पूजितं वत्सरोषितम्।।<br>
शुश्रूषुमनहंकारमुपवासकृशं शुचिम्।। ८५.९२ ।।<br>
स्नापयित्वा तु शिष्याय ब्राह्मणानपि पूज्य च।।<br>
समुद्रतीरे नद्यां च गोष्ठे देवालयेपि वा।। ८५.९३ ।।<br>
शुचौ देशे गृहे वापि काले सिद्धिकरे तिथौ।।<br>
नक्षत्रे शुभयोगे च सर्वदा दोषवर्जिते।। ८५.९४ ।।<br>
अनुगृह्य ततो दद्याच्चिवज्ञानमनुत्तमम्।।<br>
स्वरेणोच्चारयेत्सम्यगेकांतेपि प्रसन्नधीः।। ८५.९५ ।।<br>
उच्चर्योच्चारयित्वा तु आचार्यः सिद्धिदः स्वयम्।।<br>
शिवं चास्तु शुभं चास्तु शोभनोस्तु प्रियोस्त्विति।। ८५.९६ ।।<br>
एवं लब्ध्वा परं मंत्रं ज्ञानं चैव गुरोस्ततः।।<br>
जपेन्नित्यं ससंकल्पं पुरश्चरणमेव च।। ८५.९७ ।।<br>
यावज्जीवं जपेन्नित्यमष्टोत्तरसहस्रकम्।।<br>
अनश्नस्तत्परो भूत्वा स याति परमां गतिम्।। ८५.९८ ।।<br>
जपेदक्षरलक्षं वै चतुर्गुणितमादरात्।।<br>
नक्तासी संयमी यश्च पौरश्चरणिकः स्मृतः।। ८५.९९ ।।<br>
पुरश्चरणजापी वा अपि वा नित्यजापकः।।<br>
अचिरात्सिद्धिकांक्षी तु तयोरन्यतरो भवेत्।। ८५.१०० ।।<br>
यः पुरश्चरणं कृत्वा नित्यजापी भवेन्नरः।।<br>
तस्य नास्ति समो लोके स सिद्धः सिद्धिदो वशी।। ८५.१०१ ।।<br>
आसनं रुचिरं बद्ध्वा मौनी चैकाग्रमानसः।।<br>
प्राङ्मुखोदङ्मुखो वापि जपेन्मंत्रमनुत्तमम्।। ८५.१०२ ।।<br>
आद्यांतयोर्जपस्यापि कुर्याद्वै प्राणसंयमान्।।<br>
तथा चांते जपेद्बीजं शतमष्टोत्तरं शुभम्।। ८५.१०३ ।।<br>
चत्वारिंशत्समावृत्ति प्राणानायम्य संस्मरेत्।।<br>
पंचाक्षरस्य मंत्रस्य प्राणायाम उदाहृतः।। ८५.१०४ ।।<br>
प्राणायामाद्भवेत्क्षिप्रं सर्वपापपरिक्षयः।।<br>
इंद्रियाणां वशित्वं च तस्मात्प्राणांश्च संयमेत्।। ८५.१०५ ।।<br>
गृहे जपः समं विद्याद्गोष्ठे शतगुणं भवेत्।।<br>
नद्यां शतसहस्रं तु अनंतः शिवसन्निधौ।। ८५.१०६ ।।<br>
समुद्रतीरे देवह्रदे गिरौ देवालयेषु च।।<br>
पुण्याश्रमेषु सर्वेषु जपः कोटिगुणो भवेत्।। ८५.१०७ ।।<br>
शिवस्य सन्निधाने च सूर्यस्याग्रे गुरोरपि।।<br>
दीपस्य गोर्जलस्यापि जपकर्म प्रशस्तये।। ८५.१०८ ।।<br>
अंगुलीजपसंख्यानमेकमेकं शुभानने।।<br>
रेखैरष्टगुणं प्रोक्तं पुत्रजीवफलैर्दश।। ८५.१०९ ।।<br>
शतं वै शंखमणिभिः प्रवलैश्च सहस्रकम्।।<br>
स्फाटिकैर्दशसाहस्रं मौक्तिकैर्लक्षमुच्यते।। ८५.११० ।।<br>
पद्माक्षैर्दशलक्षं तु सौवर्णैः कोटिरुच्यते।।<br>
कुशग्रंथ्या च रुद्राक्षैरनंतगुणमुच्यते।। ८५.१११ ।।<br>
पंचविंशति मोक्षार्थं सप्तविंशति पौष्टिकम्।।<br>
त्रिंशच्च धनसंपत्त्यै पंचाशच्चाभिचारिकम्।। ८५.११२ ।।</span>
