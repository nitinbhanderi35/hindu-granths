सूत उवाच॥<br>
अथ ऊर्ध्वं प्रवक्ष्यामि यतीनामिह निश्चितम्॥<br>
प्रायश्चित्तं शिवप्रोक्तं यतीनां पापशोधनम्॥ ९०.१ ॥<br>
<br>
पापं हि त्रिविधं ज्ञेयं वाङ्मनः कायसंभवम्॥<br>
सततं हि दिवा रात्रौ येनेदं वेष्ट्यते जगत्॥ ९०.२ ॥<br>
<br>
तत्कर्मणा विनाप्येष तिष्ठतीति परा श्रुतिः॥<br>
क्षणमेवं प्रयोज्यं तु आयुष्यं तु विधारणम्॥ ९०.३ ॥<br>
<br>
भवेद्योगोऽप्रमत्तस्य योगो हि परमं बलम्॥<br>
न हि योगात्परं किंचिन्नराणां दृश्यते शुभम्॥ ९०.४ ॥<br>
<br>
तस्माद्योगं प्रशंसंति धर्मयुक्ता मनीषिणः॥<br>
अविद्यां विद्यया जित्वा प्राप्यैश्वर्यमनुत्तमम्॥ ९०.५ ॥<br>
<br>
दृष्ट्वापरावरं धीराः परं गच्छंति तत्पदम्॥<br>
व्रतानि यानि भीक्षूणां तथैवोपव्रतानि च॥ ९०.६ ॥<br>
<br>
एकैकातिक्रमे तेषां प्रायश्चित्तं विधीयते॥<br>
उपेत्य तु स्त्रियं कामात्प्रायश्चित्तं विनिर्दिशेत्॥ ९०.७ ॥<br>
<br>
प्राणायामसमायुक्तं चरेत्सांतपनं व्रतम्॥<br>
ततश्चरति निर्देशात्कृच्छ्रं चांते समाहितः॥ ९०.८ ॥<br>
<br>
पुनराश्रममागत्य चरेद्भिक्षुरतंद्रितः॥<br>
न धर्मयुक्तमनृतं हिनस्तीति मनीषिणः॥ ९०.९ ॥<br>
<br>
तथापि न च कर्तव्यं प्रसंगो ह्येष दारुणः॥<br>
अहोरात्रपवासश्च प्राणायामशतं तथा॥ ९०.१० ॥<br>
<br>
असद्वादो न कर्तव्यो यतिना धर्मलिप्सुना॥<br>
परमापद्गतेनापि न कार्यं स्तेयमप्युत॥ ९०.११ ॥<br>
<br>
स्तेयादभ्यधिकः कश्चिन्नास्त्यधर्म इति श्रुतिः॥<br>
हिंसा ह्येषा परा सृष्टा स्तैन्यं वै कथितं तथा॥ ९०.१२ ॥<br>
<br>
यदेतद्द्रविणं नाम प्राणा ह्येते बहिश्चराः॥<br>
स तस्य हरते प्राणान्यो यस्य हरते धनम्॥ ९०.१३<br>
<br>
एवं कृत्वा सुदुष्टात्मा भिन्नवृत्तो व्रताच्च्युतः॥<br>
भूयो निर्वेदमापन्नश्चरेच्चांद्रायणं व्रतम्॥ ९०.१४ ॥<br>
<br>
विधिना शास्त्रदृष्टेन संवत्सरमिति श्रुतिः॥<br>
ततः संवत्सरस्यांते भूयः प्रक्षीणकल्मषः॥ <br>
पुनर्निर्वेदमापन्नश्चरेद्भिक्षुरतंद्रितः॥ ९०.१५ ॥<br>
<br>
अहिंसा सर्वभूतानां कर्मणा मनसा गिरा॥<br>
अकामादपि हिंसेत यदि भिक्षुः पशून् कृमीन्॥ ९०.१६ ॥<br>
<br>
कृच्छ्रातिकृच्छ्रं कुर्वीत चांद्रायणमथापि वा॥<br>
स्कंदेदिंद्रियदौर्बल्यात् स्त्रियं दृष्ट्वा यतिर्यदि॥ ९०.१७ ॥<br>
<br>
तेन धारयितव्या वै प्राणायामास्तु षोटश॥<br>
दिवा स्कन्नस्य विप्रस्य प्रायश्चित्तं विधीयते॥ ९०.१८ ॥<br>
<br>
त्रिरात्रमुपवासाश्च प्राणायामशतं तथा॥<br>
रात्रौ स्कन्नः शुचिः स्नात्वा द्वादशैव तु धारणा॥ ९०.१९ ॥<br>
<br>
प्राणायामेन शुद्धात्मा विरजा जायते द्विजाः॥<br>
एकान्नं मधुमांसं वा अश्रृतान्नं तथैव च॥ ९०.२० ॥<br>
<br>
अभोज्यानि यतीनां तु प्रत्यक्षलवणानि च॥<br>
एकैकातिक्रमात्तेषां प्रायश्चित्तं विधीयते॥ ९०.२१ ॥<br>
<br>
प्राजापत्येन कृच्छ्रेण ततः पापात्प्रमुच्यते॥<br>
व्यतिक्रमाश्च ये केचिद्वाङ्मनः कायसंभवाः॥ ९०.२२ ॥<br>
<br>
सद्भिः सह विनिश्चित्य यद्ब्रूयुस्तत्समाचरेत्॥ ९०.२३ ॥<br>
चरेद्धि शुद्धः समलोष्ठकांचनः समस्तभूतेषु च सत्समाहितः॥<br>
<br>
स्थानं ध्रुवं शाश्वतमव्ययं तु परं हि गत्वा न पुनर्हि जायते॥ ९०.२४ ॥<br>
<br>
इति श्रीलिंगमहापुराणे पूर्वभागे यतिप्रायाश्चित्तं नाम नवतितमोऽध्यायः॥ ९० ॥<br>
<br>
