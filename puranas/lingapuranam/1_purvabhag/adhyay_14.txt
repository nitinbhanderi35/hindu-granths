सूत उवाच॥<br>
ततस्तस्मिन्गते कल्पे पीतवर्णे स्वयंभुवः॥<br>
पुनरन्यः प्रवृत्तस्तु कल्पो नाम्नाऽसितस्तु सः॥ १४.१ ॥<br>
<br>
एकार्णवे तदा वृत्ते द्विव्ये वर्षसहस्रके॥<br>
स्रष्टुकामः प्रजा ब्रह्मा चिंतयामास दुःखितः॥ १४.२ ॥<br>
<br>
तस्य चिंतयमानस्य पुत्रकामस्य वै प्रभोः॥<br>
कृष्णः समभवद्वर्णो ध्यायतः परमेष्ठिनः॥ १४.३ ॥<br>
<br>
अथापश्यन्महातेजाः प्रादुर्भूतं कुमारकम्॥<br>
कृष्णवर्णं महावीर्यं दीप्यमानं स्वतेजसा॥ १४.४ ॥<br>
<br>
कृष्णांबरधरोष्णीषं कृष्णयज्ञोपवीतिनम्॥<br>
कृष्णेन मौलिना युक्तां कृष्णस्रगनुलेपनम्॥ १४.५ ॥<br>
<br>
स तं दृष्ट्वा महात्मानमघोरं घोरविक्रमम्॥<br>
ववंदे देवदेवेशमद्भुतं कृष्णपिंगलम्॥ १४.६ ॥<br>
<br>
प्राणायामपरः श्रीमान् हृदि कृत्वा महेश्वरम्॥<br>
मनसा ध्यानुयुक्तेन प्रपन्नस्तुतमीश्वरम्॥ १४.७ ॥<br>
<br>
अघोरं तु ततो ब्रह्मा ब्रह्मरूपं व्यचिंतयत्॥<br>
तथा वै ध्यायमानस्य ब्रह्मणः परमेष्ठिनः॥ १४.८ ॥<br>
<br>
प्रददौ दर्शनं देवो ह्यघोरो घोरविक्रमः॥<br>
अथास्य पार्श्वतः कृष्णाः कृष्णस्रगनुलेपनाः॥ १४.९ ॥<br>
<br>
चत्वारस्तु महात्मानः संबभूवुः कुमारकाः॥<br>
कृष्णः कृष्णशिखश्चैव कृष्णास्यः कृष्णवस्त्रधृक्॥ १४.१೦ ॥<br>
<br>
ततो वर्षसहस्रं तु योगतः परमेश्वरम्॥<br>
उपासित्वा महायोगं शिष्येभ्यः प्रददुः पुनः॥ १४.११ ॥<br>
<br>
योगेन योगसंपन्नाः प्रविश्य मनसा शिवम्॥<br>
अमलं निर्गुणं स्यानं प्रविष्टा विश्वमीश्वरम्॥ १४.१२ ॥<br>
<br>
एवमेतेन योगेन येपि चान्ये मनीषिणः॥<br>
चिंतयंति महादेवं गंतारो रुद्रमव्ययम्॥ १४.१३ ॥<br>
<br>
इति श्रीलिंगमहापुराणे पूर्वभागे अघोरोत्पत्तिवर्णनं नाम चतुर्दशोऽध्यायः॥ १४ ॥<br>
<br>
