सूत उवाच<br>
ततस्तस्मिन् गते कल्पे कृष्णवर्णे भयानके।।<br>
तुष्टाव देवदेवेशं ब्रह्मा तं ब्रह्मरूपिणम्।। १५.१ ।।<br>
<br>
अनुगृह्य ततस्तुष्टो ब्रह्माणमवदद्धरः।।<br>
अनेनैव तु रूपेण संहरामि न संशयः।। १५.२ ।।<br>
<br>
ब्रह्महत्यादिकान् घोरांस्तथान्यानपि पातकान्।।<br>
हीनांश्चैव महाभाग तथैव विविधान्यपि।। १५.३ ।।<br>
<br>
उपपातकमप्येवं तथा पापानि सुव्रत।।<br>
मानसानि सुतीक्ष्णानि वाचिकानि पितामह।। १५.४ ।।<br>
<br>
कायिकानि सुमिश्राणि तथा प्रासंगिकानि च।।<br>
बुद्धिपूर्वं कृतान्येव सहजागंतुकानि च।। १५.५ ।।<br>
<br>
मातृदेहोत्थतान्येवं पितृदेहे च पातकम्।।<br>
संहरामि न संदेहः सर्वं पातकजं विभो।। १५.६ ।।<br>
<br>
लक्षं जप्त्वा ह्यघोरेभ्यो ब्रह्महा मुच्यते प्रभो।।<br>
तदर्धं वाचिके वत्स तदर्धं मानसे पुनः।। १५.७ ।।<br>
<br>
चतुर्गुणं बुद्धिपूर्वे क्रोधादष्टगुणं स्मृतम्।।<br>
वीरहा लक्षमात्रेण भ्रूणहा कोटिमभ्यसेत्।। १५.८ ।।<br>
<br>
मातृहा नियुतं जप्त्वा शुद्ध्यते नात्र संशयः।।<br>
गोघ्नश्चैव कृतघ्नश्च स्त्रीघ्नः पापयुतो नरः।। १५.९ ।।<br>
<br>
अयुताघोरमभ्यस्य मुच्यते नात्र संशयः।। <br>
सुरापो लक्षमात्रेण बुद्ध्याबुद्ध्यापि वै प्रभो।। १५.१೦ ।।<br>
<br>
मुच्यते नात्र संदेहस्तदर्धेन च वारुणीम्।।<br>
अस्नाताशी सहस्रेण अजपी च तथा द्विजः।। १५.११ ।।<br>
<br>
अहुताशी सहस्रेण अदाता च विशुद्ध्यति।।<br>
ब्राह्मणस्वापहर्ता च स्वर्णस्तेयी नराधमः।। १५.१२ ।।<br>
<br>
नियुतं मानसं जप्त्वा मुच्यते नात्र संशयः।।<br>
गुरुतल्प रतो वापि मातृघ्नो वा नराधमः।। १५.१३ ।।<br>
<br>
ब्रह्मघ्नश्च जपेदेवं मानसं वै पितामह।।<br>
संपर्कात्पापिनां पापं तत्समं परिभाषितम्।। १५.१४ ।।<br>
<br>
तथाप्ययुतमात्रेण पातकाद्वै प्रमुच्यते।।<br>
संसर्गात्पातकी लक्षं जपेद्वै मानसं धिया।। १५.१५ ।।<br>
<br>
उपांशु यच्चतुर्धा वै वाचिकं चाष्टधा जपेत्।।<br>
पातकादर्धमेव स्यादुपपातकिनां स्मृतम्।। १५.१६ ।।<br>
<br>
तदर्धं केवले पापे नात्र कार्या विचारणा।।<br>
ब्रह्महत्या सुरापानं सुवर्णस्तेयमेव च।। १५.१७ ।।<br>
<br>
कृत्वा च गुरुतल्पं च पापकृद्ब्राह्मणो यदि।।<br>
रुद्रगायत्रिया ग्राह्यं गोमूत्रं कापिलं द्विजाः।। १५.१८ ।।<br>
<br>
गंधद्वारेति तस्या वै गोमयं खस्थमाहरेत्।।<br>
तेजोसि शुक्तमित्याज्यं कापिलं संहरेद्बुधः।। १५.१९ ।।<br>
<br>
आप्यायस्वेति च क्षीरं दधिक्राव्णोति चाहरेत्।।<br>
गव्यं दधि नवं साक्षात्कापिलं वै पितामह।। १५.२೦ ।।<br>
<br>
देवस्यत्वेतिमंत्रेण संग्रहेद्वै कुशोदकम्।।<br>
एकस्थां हेमपात्रे वा कृत्वाघोरेण राजते।। १५.२१ ।।<br>
<br>
ताम्रे वा पद्म पत्रे वा पालशे वा दले शुभे।।<br>
सकूर्चं सर्वरत्नाढ्यं क्षिप्त्वा तत्रैद कांचनम्।। १५.२२ ।।<br>
<br>
जपेल्लक्षमघोराख्यं हुत्वा चैव घृतादिभिः।।<br>
घृतेन चरुणा चैव समिद्भिश्च तिलैस्तथा।। १५.२३ ।।<br>
<br>
यवैश्च व्रीहिभिश्चैव जुहुयाद्वै पृथक्पृथक्।।<br>
प्रत्येकं सप्तवारं तु द्रव्यालाभे घृतेन तु।। १५.२४ ।।<br>
<br>
हुत्वाघोरेण देवेशं स्नात्वाऽघोरेण वै द्विजाः।।<br>
अष्टद्रोणघृतेनैव स्नाप्य पश्चाद्विशोध्य च।। १५.२५ ।।<br>
<br>
अहोरात्रोषितः स्नातः पिबेत्कूर्चं शिवाग्रतः।।<br>
ब्राह्मं ब्रह्मजपं कुर्यादाचम्य च यथा विधि।। १५.२६ ।।<br>
<br>
एवं कृत्वा कृतघ्नोऽपि ब्रह्महा भ्रूणहा तथा।।<br>
वीरहा गुरुवाती च मित्रविश्वासघातकः।। १५.२७ ।।<br>
<br>
स्तेयी सुवर्णस्तेयी च गुरुतल्परतः सदा।।<br>
मद्यपो वृषलीसक्तः परदारविधर्षकः।। १५.२८ ।।<br>
<br>
ब्रह्मस्वहा तथा गोघ्नो मातृहा पितृहा तथा।।<br>
देवप्रच्यावकश्चैव लिंगप्रध्वंसकस्तथा।। १५.२९ ।।<br>
<br>
तथान्यानि च पापानि मानसानि द्विजो यदि।।<br>
वाचिकानि तथान्यानि कायिकानि सहस्रशः।। १५.३೦ ।।<br>
<br>
कृत्वा विमुच्यते तद्यो जन्मांतरशतैरपि।।<br>
एतद्रहस्यं कथितमघोरेशप्रसंगतः।। १५.३१ ।।<br>
<br>
तस्माज्जपेद्द्विजो नित्यं सर्वपापविशुद्धये।। १५.३२ ।।<br>
<br>
इति श्रीलिङ्गमहापुराणे पूर्वभागेऽघोरेशमहात्म्यं पंचदशोऽध्यायः।। १५ ।।<br>
<br>
