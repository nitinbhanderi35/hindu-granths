<br>
सूत उवाच<br>
पवमानः पावकश्च शुचिरग्निश्च ते स्मृताः।।<br>
निर्मर्थ्यः पवमानस्तु वैद्युतः पावकः स्मृतः।। ६.१ ।।<br>
<br>
शुचिः सौरस्तु विज्ञेयः स्वाहापुत्रास्त्रयस्तु ते।।<br>
पुत्रैः पौत्रैस्त्विहैतेषां संख्या संक्षेपतः स्मृता।। ६.२ ।।<br>
<br>
विसृज्य सप्तकं चादौ चत्वारिशन्नवैव च।।<br>
इत्येते वह्नयः प्रोक्ताः प्रणीयंतेऽध्वरेषु च।। ६.३ ।।<br>
<br>
सर्वे तपस्विनस्त्वेते सर्वे व्रतभृतः स्मृताः।।<br>
प्रजानां पतयः सर्वे सर्वे रुद्रात्मकाः स्मृताः।। ६.४ ।।<br>
<br>
अयज्वानश्च यज्वानः पितरः प्रीतिमानसाः।।<br>
आग्निष्वात्ताश्च यज्वानः शेषा बर्हिषदः स्मृताः।। ६.५ ।।<br>
<br>
मेनां तु मानसीं तेषां जनयामास वै स्वधा।।<br>
आग्निष्वात्तात्मजा मेना मानसी लोकविश्रुता।। ६.६ ।।<br>
<br>
असूत मेना मैनाकं क्रौंचं तस्यानुजामुमाम्।।<br>
गंगां हैमवतीं जज्ञे भवांगाश्लेषपावनीम्।। ६.७ ।।<br>
<br>
धरणीं जनयामास मानसीं यज्ञयाजिनीम्।।<br>
स्वधा सा मेरुराजस्य पत्नी पद्मसमानना।। ६.८ ।।<br>
<br>
पितरोऽमृतपाः प्रोक्तास्तेषां चैवेह विस्तरः।।<br>
ऋषीणां च कुलं सर्वं श्रृणुध्वं तत्सुविस्तरम्।। ६.९ ।।<br>
<br>
वदामि पृथगध्यायसंस्थितं वस्तदूर्ध्वतः।।<br>
दाक्षायणी सती याता पार्श्वं रुद्रस्य पार्वती।। ६.१० ।।<br>
<br>
पश्चाद्दक्षं विनिंद्यैषा पतिं लेभे भवं तथा।।<br>
तां ध्यात्वा व्यसृजद्रुद्राननेकान्नीललोहितः।। ६.११ ।।<br>
<br>
आत्मनस्तु समान्सर्वान्सर्वलोकनमस्कृतान्।।<br>
याचितो मुनिशार्दूला ब्रह्मणा प्रहसन् क्षणात्।। ६.१२ ।।<br>
<br>
तैस्तु संच्छादितं सर्वं चतुर्दशविधं जगत्।।<br>
तान्दृष्ट्वा विविधान्रुद्रान्निर्मलान्नीललोहितान्।। ६.१३ ।।<br>
<br>
जरामरणनिर्मुक्तान् प्राह रुद्रान्पितामहः।।<br>
नमोऽस्तु वो महादेवास्त्रिनेत्रा नील लोहिताः।। ६.१४ ।।<br>
<br>
सर्वज्ञाः सर्वगा दीर्घा ह्रस्वा वामनकाः शुभाः।।<br>
हिरण्यकेशा दृष्टिघ्ना नित्या बुद्धाश्च निर्मलाः।। ६.१५ ।।<br>
<br>
निर्द्वंद्वावतिरागाश्च विश्वात्मानो भवात्मजाः।।<br>
एवं स्तुत्वा तदा रुद्रान्रुद्रं चाह भवं शिवम्।। <br>
प्रदक्षिणीकृत्य तदा भगवान्कनकांडजः।। ६.१६ ।।<br>
<br>
नमोऽस्तु ते महादेव प्रजा नार्हसि शंकर।।<br>
मृत्युहीना विभो स्रष्टुं मृत्युयुक्ताः सृज प्रभो।। ६.१७ ।।<br>
<br>
ततस्तमाह भगवान्न हि मे तादृशी स्थितिः।।<br>
स त्वं सृज यथाकामं मृत्युयुक्ताः प्रजाः प्रभो।। ६.१८ ।।<br>
<br>
लब्ध्वा ससर्ज सकलं शंकराच्चतुराननः।।<br>
जरामरणसंयुक्तं जगदेतच्चराचरम्।। ६.१९ ।।<br>
<br>
शंकरोऽपि तदा रुद्रौर्निवृत्तात्मा ह्यधिष्ठितः।।<br>
स्थाणुत्वं तस्य वै विप्राः शंकरस्य महात्मनः।। ६.२० ।।<br>
<br>
निष्कलस्यात्मनः शंभोः स्वेच्छाधृतशरीरिणः।।<br>
शं रुद्रः सर्वभूतानां करोति घृणया यतः।। ६.२१ ।।<br>
<br>
शंकरश्चाप्रयत्नेन तदात्मा योग विद्यया।।<br>
वैराग्यस्थं विरक्तस्य विमुक्तिर्यच्छमुच्यते।। ६.२२ ।।<br>
<br>
अणोस्तु विषयत्यागः संसारभयतः क्रमात्।।<br>
वैराग्याज्जायते पुंसो विरागो दर्शनांतरे।। ६.२३ ।।<br>
<br>
विमिख्यो विगुणत्यागो विज्ञानस्याविचारतः।।<br>
तस्य चास्य च संधानं प्रसादात्परमेष्ठिनः।। ६.२४ ।।<br>
<br>
धर्मो ज्ञानं च वैराग्यमैश्वर्यं शंकरादिह।।<br>
स एव शंकरः साक्षात्पिनाकी नीललोहितः।। ६.२५ ।।<br>
<br>
ये शंकराश्रिताः सर्वे मुच्यंते ते न संशयः।।<br>
न गच्छंत्येव नरकं पापिष्ठा अपि दारुणम्।। ६.२६ ।।<br>
<br>
आश्रिताः शंकरं तस्मात्प्राप्नुवंति च शश्वतम्।।<br>
ऋषय ऊचुः।।<br>
मायान्ताश्चैव घोराद्या ह्यष्टाविंशतिरेव च।। ६.२७ ।।<br>
<br>
कोटयो नरकाणां तु पच्यंते तासु पापिनः।।<br>
अनाश्रिताः शिवं रुद्रां शंकरं नीललोहितम्।। ६.२८ ।।<br>
<br>
आश्रयं सर्वभूतानामव्ययं जगतां पतिम्।।<br>
पुरुषं परमात्मानं पुरुहूतं पुरुष्टुतम्।। ६.२९ ।।<br>
<br>
तमसा कालरुद्राख्यं रजसा कनकांडजम्।। <br>
सत्त्वेन सर्वगं विष्णुं निगुर्णत्वे महेश्वरम्।। ६.३० ।।<br>
<br>
केन गच्छंति नरकं नराः केन महामते।।<br>
कर्मणाकर्मणा वापि श्रोतुं कौतूहलं हि नः।। ६.३१ ।।<br>
<br>
इति श्रीलिङ्गमहापुराणे पूर्वभागे षष्ठोऽध्यायः।। ६ ।।<br>
