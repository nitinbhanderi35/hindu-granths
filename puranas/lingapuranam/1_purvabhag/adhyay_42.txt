<span style="font-size: 14pt; line-height: 200%">सूत उवाच॥ <br>
गते पुण्ये च वरदे सहस्राक्षे शिलाशनः।<br>
आराधयन्महादेवं तपसाऽतोषयद्भवम्॥ ४२.१ ॥ <br>
अथ तस्यैवमनिशं तत्परस्य द्विजस्य तु।<br>
दिव्यं वर्षसहस्रं तु गतं क्षणमिवाद्भुतम्॥ ४२.२ ॥ <br>
वल्मीकेनावृतांगश्च लक्ष्यः कीटगणैर्मुनिः।<br>
वज्रसूचीमुखैश्चान्यै रक्तकीटैश्च सर्वतः॥ ४२.३ ॥ <br>
निर्मांसरुधिरत्वग्वै निर्लेपः कुड्यवत्स्थितः।<br>
अस्थिशेषोऽभवत्पश्चात्तममन्यत शंकरः॥ ४२.४ ॥ <br>
यदा स्पृष्टो मुनिस्तेन करेण च स्मरारिणा।<br>
तदैव मुनिशार्दूलश्चोत्ससर्ज क्लमं द्विजः॥ ४२.५ ॥ <br>
तपतस्तस्य तपसा प्रभुस्तुष्टाथ शंकरः।<br>
तुष्टस्तवेत्यथोवाच सगणश्चोमया सह॥ ४२.६ ॥ <br>
तपसानेन किं कार्यं भवतस्ते महामते।<br>
ददामि पुत्रं सर्वज्ञं सर्वशास्त्रार्थपारगम्॥ ४२.७ ॥ <br>
ततः प्रणम्य देवेशं स्तुत्वोवाच शिलाशनः।<br>
हर्षगद्गदया वाचा सोमं सोमविभूषणम्॥ ४२.८ ॥ <br>
शिलाद उवाच।<br>
भगवन्देवदेवेश त्रिपुरार्दन शंकर।<br>
अयोनिजं मृत्युहीनं पुत्रमिच्छामि सत्तम॥ ४२.९ ॥ <br>
सूत उवाच।<br>
पूर्वमाराधितः प्राह तपसा परमेश्वरः।<br>
शिलादं ब्रह्मणा रुद्रः प्रीत्या परमया पुनः॥ ४२.१೦ ॥ <br>
श्रीदेवदेव उवाच।<br>
पूर्वमाराधितो विप्र ब्रह्मणाहं तपोधन।<br>
तपसा चावतारार्थं मुनिभिश्च सुरोत्तमैः॥ ४२.११ ॥ <br>
तव पुत्रो भविष्यामि नंदिनाम्ना त्वयोनिजः।<br>
पिता भविष्यसि मम पितुर्वै जगतां मुने॥ ४२.१२ ॥ <br>
एवमुक्त्वा मुनिं प्रेक्ष्य प्रणिपत्य स्थितं घृणी।<br>
सोमः सोमोपमः प्रीतस्तत्रैवांतरधीयत॥ ४२.१३ ॥ <br>
लब्धपुत्रः पिता रुद्रात्प्रीतो मम महामुने।<br>
यज्ञाङ्गणं महत्प्राप्य यज्ञार्थं यज्ञवित्तमः॥ ४२.१४ ॥ <br>
तदंगणादहं शंभोस्तनुजस्तस्य चाज्ञया।<br>
संजातः पूर्वमेवाहं युगांताग्निसमप्रभः॥ ४२.१५ ॥ <br>
ववर्षुस्तदा पुष्करावर्तकाद्या जगुः खेचराः किन्नराः सिद्धसाध्याः।<br>
शिलादात्मजत्वं गते मय्युपेन्द्रः ससर्जाथ वृष्टिं सुपुष्पौघमिश्राम्॥ ४२.१६ ॥ <br>
मां दृष्ट्वा कालसूर्याभं जटामुकुटधारिणम्।<br>
त्र्यक्षं चतुर्भुजं बालं शूलटंकगदाधरम्॥ ४२.१७ ॥ <br>
वज्रिणं वज्रदंष्ट्रं च वज्रिणाराधितं शिशुम्।<br>
वज्रकुंडलिनं घोरं नीरदोपमनिः स्वनम्॥ ४२.१८ ॥ <br>
ब्रह्माद्यास्तुष्टुवुः सर्वे सुरेन्द्रश्च मुनीश्वराः।<br>
नेदुः समंततः सर्वे ननृतुश्चाप्सरोगणाः॥ ४२.१९ ॥ <br>
ऋषयो मुनिशार्दूल ऋग्यजुःसामसंभवैः।<br>
मंत्रैर्माहेश्वरैः स्तुत्वा संप्रणेमुर्मुदान्विताः॥ ४२.२೦ ॥ <br>
ब्रह्मा हरिश्च रुद्रश्च शक्रः साक्षाच्छिवांबिका।<br>
जीवश्चेन्दुर्महातेजा भास्करः पवनोनलः॥ ४२.२१ ॥ <br>
ईशानो निर्ऋतिर्यक्षो यमो वरुण एव च।<br>
विश्वेदेवास्तथा रुद्रा वसवश्च महाबलाः॥ ४२.२२ ॥ <br>
लक्ष्मीः साक्षाच्छची ज्येष्ठा देवी चैव सरस्वती।<br>
अदितिश्च दितिश्चैव श्रद्धा लज्जा धृतिस्तथा॥ ४२.२३ ॥ <br>
नंदा भद्रा च सुरभी सुशीला सुमनास्तथा।<br>
वृषेन्द्रश्च महातेजा धर्मो धर्मात्मजस्तथा॥ ४२.२४ ॥ <br>
आवृत्य मां तथालिंग्य तुष्टुवुर्मुनिसत्तम।<br>
शिलादोपि मुनिर्दृष्ट्वा पिता मे तादृशं तदा॥ ४२.२५ ॥ <br>
प्रीत्या प्रणम्य पुण्यात्मा तुष्टावेष्टप्रदं सुतम्।<br>
शिलाद उवाच।<br>
भगवन्देवदेवेश त्रियंबक ममाव्यय॥ ४२.२६ ॥ <br>
पुत्रोसि जगतां यस्मात्त्राता दुःखाद्धि किं पुनः।<br>
रक्षको जगतां यस्मात्पिता मे पुत्र सर्वग॥ ४२.२७ ॥ <br>
अयोनिज नमस्तुभ्यं जगद्योने पितामह।<br>
पिता पुत्र महेशान जगतां च जगद्गुरो॥ ४२.२८ ॥ <br>
वत्सवत्स महाभाग पाहि मां परमेश्वर।<br>
त्वयाऽहं नंदितो यस्मान्नंदी नाम्ना सुरेश्वर॥ ४२.२९ ॥ <br>
तस्मान्नंदय मां नंदिन्नमामि जगदीश्वरम्॥ <br>
प्रसीद पितरौ मेद्य रुद्रलोकं गतौ विभो॥ ४२.३೦ ॥ <br>
पितामहाश्च भो नंदिन्नवतीर्णे महेश्वरे।<br>
ममैव सफलं लोके जन्म वै जगतां प्रभो॥ ४२.३१ ॥ <br>
अवतीर्णे सुते नंदीन् रक्षार्थं मह्यमीश्वर।<br>
तुभ्यं नमः सुरेशान नंदीश्वर नमोस्तु ते॥ ४२.३२ ॥ <br>
पुत्र पाहि महाबाहो देवदेव जगद्गुरो।<br>
पुत्रत्वमेव नंदीश मत्वा यत्कीर्तितं मया॥ ४२.३३ ॥ <br>
त्वया तत्क्षम्यतां वत्स स्तवस्तव्य सुरासुरैः।<br>
यः पठेच्छृणुयाद्वापि मम पुत्र प्रभाषितम्॥ ४२.३४ ॥ <br>
श्रावयेद्वा द्विजान् भक्त्या मया सार्धं स मोदते।<br>
एवं स्तुत्वा सुतं बालं प्रणम्य बहुमानतः॥ ४२.३५ ॥ <br>
मुनीश्वरांश्च संप्रेक्ष्य शिलादोवाच सुव्रतः।<br>
पश्यध्वं मुनयः सर्वे महाभाग्यं ममाव्ययः॥ ४२.३६ ॥ <br>
नन्दी यज्ञाङ्गणे देवश्चावतीर्णो यतः प्रभुः।<br>
मत्समः कः पुमाँल्लोके देवो वा दानवोपि वा॥ ४२.३७ ॥ <br>
एष नंदी यतो जातो यज्ञभूमौ हिताय मे॥ ४२.३८ ॥ <br>
इति श्रीलिंगमहापुराणे पूर्वभागे नंदिकेरश्वरोत्पत्तिर्नाम द्विचत्वारिंशोऽध्यायः॥ ४२ ॥ <br>
<br>
<br>
</span>
