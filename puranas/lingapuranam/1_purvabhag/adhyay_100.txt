ऋषयः ऊचुः।।<br>
विजित्य विष्णुना सार्धं भगवान्परमेश्वरः।।<br>
सर्वान्दधीचवचनात्कथं भेजे महेश्वरः।। १००.१ ।।<br>
<br>
सूत उवाच।।<br>
दक्षयज्ञे सुविपुले देवान् विष्णुपुरोगमान्।।<br>
ददाह सार्धं भगवान् रुद्रः सर्वान्मुनिगणानपि।। १००.२ ।।<br>
<br>
भद्रो नाम गणस्तेन प्रेषितः परमेष्ठिना।।<br>
विप्रयोगेन देव्या वै दुःसहेनैव सुव्रताः।। १००.३ ।।<br>
<br>
सोसृजद्वीरभद्रश्च गणेशान्रोमजाञ्छुभान्।।<br>
गणेश्वरैः समारुह्य रथं भद्रः प्रतावान्।। १००.४ ।।<br>
<br>
गंतुं चक्रे मतिं यस्य सारथिर्भगवानजः।।<br>
गणेश्वराश्च ते सर्वे विविधायुधपामयः।। १००.५ ।।<br>
<br>
विमानैर्विश्वतो भद्रैस्तमन्वयुरथो सुराः।।<br>
हिमवच्छिखरे रम्ये हेमश्रृंगे सुशोभने।। १००.६ ।।<br>
<br>
यज्ञवाटस्तथा तस्य गंगाद्वारसमीपतः।।<br>
तद्देशे चैव विख्यातं शुभं कनखलं द्विजाः।। १००.७ ।।<br>
<br>
दग्धुं वै प्रेषितश्चासौ भगवान् परमेष्ठिना।।<br>
तदोत्पातो बभूवाथ लोकानां भयशंसनः।। १००.८ ।।<br>
<br>
पर्वताश्च व्यशीर्यंत प्रचकंपे वसुंधरा।।<br>
मरुतश्चाप्यघूर्णंत चुक्षुभे मकरालयः।। १००.९ ।।<br>
<br>
अग्नयो नैव दीप्यंति न च दीप्यति भास्करः।।<br>
ग्रहाश्च न प्रकाश्यंते न देवा न च दानवाः।। १००.१० ।।<br>
<br>
ततः क्षणात् प्रविश्यैव यज्ञवाटं महात्मनः।।<br>
रोमजैः सहितो भद्रः कालाग्निरिवचापरः।। १००.११ ।।<br>
<br>
उवाच भद्रो भगवान् दक्षं चामिततेजसम्।।<br>
संपर्कादेव दक्षाद्यमुनीन्देवान् पिनाकिना।। १००.१२ ।।<br>
<br>
दग्धुं संप्रोषितश्चाहं भवंतं समुनीश्वरैः।।<br>
इत्युक्त्वा यज्ञशालां तां ददाह गणपुंगवः।। १००.१३ ।।<br>
<br>
गणेश्वराश्च संक्रुद्धा यूपानुत्पाट्य चिक्षिपुः।।<br>
प्रस्तोत्रा सह होत्रा च दग्धं चैव गणेश्वरैः।। १००.१४ ।।<br>
<br>
गृहीत्वा गणपाः सर्वान् गंगास्रोतसि चिक्षिपुः।।<br>
वीरभद्रो महातेजाः शक्रस्योद्यच्छतः करम्।। १००.१५ ।।<br>
<br>
व्यष्टंभयददीनात्मा तथान्येषां दिवौकसाम्।।<br>
भगस्य नेत्रे चोत्पाट्य करजाग्रेण लीलया।। १००.१६ ।।<br>
<br>
निहत्य मुष्टिना दंतान् पूष्णश्चैवं न्यपातयत्।।<br>
तथा चंद्रमसंदेवं पादांगुष्ठेन लीलया।। १००.१७ ।।<br>
<br>
घर्षयामास भगवान् वीरभद्रः प्रतापवान्।।<br>
चिच्छेद च शिरस्तस्य शक्रस्य भगवान्प्रभोः।। १००.१८ ।।<br>
<br>
वह्नेर्हस्तद्वयं छित्त्वा जिह्वामुत्पाट्य लीलया।।<br>
जघान मूर्ध्नि पादेन वीरभद्रो महाबलः।। १००.१९ ।।<br>
<br>
यमस्य दंडं भगवान् प्रचिच्छेद स्वयं प्रभुः।।<br>
जघान देवमीशानं त्रिशूलेन महाबलम्।। १००.२० ।।<br>
<br>
त्रयस्त्रिंशत्सुरानेवं विनिहत्याप्रयत्नतः।।<br>
त्रयश्च त्रिशतं तेषां त्रिसाहस्रं च लीलया।। १००.२१ ।।<br>
<br>
त्रयं चैव सुरेंद्राणां जघान च मुनीश्वरान्।।<br>
अन्यांश्च देवान्देवोसौ सर्वान्युद्धाय संस्थितान्।। १००.२२ ।।<br>
<br>
जघान भगवान्नुद्रः खड्गमुष्ट्यादिसायकैः।।<br>
अथ विष्णुर्महातेजाश्चक्रमुद्यम्य मूर्च्छितः।। १००.२३ ।।<br>
<br>
युयोध भगवांस्तेन रुद्रेण सह माधवः।।<br>
तयोः समभवद्युद्धं सुघोरं रोमहर्षणम्।। १००.२४ ।।<br>
<br>
विष्णोर्योगबलात्तस्य दिव्यदेहाः सुदारुणाः।। १००.२५ ।।<br>
<br>
शंखचक्रगदाहस्ता असंख्याताश्च जज्ञिरे।।<br>
तान्सर्वानपि देवोसौनारायणसमप्रभ्रान्।। १००.२६ ।।<br>
<br>
निहत्य गदया विष्णुं ताडयामास मूर्धनि।।<br>
ततश्चोरसि तं देवं लीलयैव रणाजिरे।। १००.२७ ।।<br>
<br>
पपात च तदा भूमौ विसंज्ञः पुरुषोत्तमः।।<br>
पुनरुत्थाय तं हंतुं चक्रमुद्यम्य स प्रभुः।। १००.२८ ।।<br>
<br>
क्रोधरक्तेक्षमः श्रीमानतिष्ठत्पुरुषर्षभः।।<br>
तस्य चक्रं च यद्रौद्रं कालादित्यसमप्रभम्।। १००.२९ ।।<br>
<br>
व्यष्टंभयददीनात्मा करस्थं न चचाल सः।।<br>
अतिष्ठत्स्तंभितस्तेन श्रृंगवानिव निश्चलः।। १००.३० ।।<br>
<br>
त्रिभिश्च धर्षितं शार्ङ्गं त्रिधाभूतं प्रभोस्तदा।।<br>
शार्ङ्गंकोटिप्रसंगाद्वै चिच्छेद च शिरः प्रभोः।। १००.३१ ।।<br>
<br>
छिन्नं च निपपातासु शिरस्तस्य रसातले।।<br>
वायुना प्रेरितं चैव प्राणजेन पिनाकिना।। १००.३२ ।।<br>
<br>
प्रविवेश तदा चैव तदीयाहवनीयकम्।।<br>
तत्प्रतिध्वस्तकलशं भग्नयूपं सतोरणम्।। १००.३३ ।।<br>
<br>
प्रदीपितमहाशालं दृष्ट्वा यज्ञोपि दुद्रुवे।।<br>
ते तदा मृगरूपेण धावंतं गगनं प्रति।। १००.३४ ।।<br>
<br>
वीरभद्रः समाधाय विशिरस्कमथाकरोत्।।<br>
ततः प्रजापतिं धर्मं कश्यपं च जगद्गुरुम्।। १००.३५ ।।<br>
<br>
अरिष्टनेमिनं वीरो बहुपुत्रं मुनीश्वरम्।।<br>
मुनीमंगिरसं चैव कृष्णाश्वं च महाबलः।। १००.३६ ।।<br>
<br>
जघान मूर्ध्नि पादेन दक्षं चैव यशस्विनम्।।<br>
चिच्छेद च शिरस्तस्य ददाहाग्नौ द्विजोत्तमाः।। १००.३७ ।।<br>
<br>
सरस्वत्यश्च नासाग्रं देवमातुस्तथैव च।।<br>
निकृत्य करजाग्रेण वरिभद्रः प्रतापवान्।। १००.३८ ।।<br>
<br>
तस्थौ श्रिया वृतो मध्ये प्रेतस्थाने यथा भवः।।<br>
एतस्मिन्नेव काले तु भगवान्पद्मसंभवः।। १००.३९ ।।<br>
<br>
भद्रमाह महातेजाः प्रार्थयन्प्रणतः प्रभुः।।<br>
अलं क्रोधेन वै भद्र नष्टाश्चैव दिवौकसः।। १००.४० ।।<br>
<br>
प्रसीद क्षम्यतां सर्वं रोमजैः सह सुव्रत।।<br>
सोपि भद्रः प्रभावेण ब्रह्मणः परमेष्ठिनः।। १००.४१ ।।<br>
<br>
शमं जगाम शनकैः शांतस्तस्थौ तदाज्ञया।।<br>
देवोपि तत्र भगवानंरिक्षे वृषध्वजः।। १००.४२।।<br>
<br>
सगणः सर्वदः शर्वः सर्वलोकमहेश्वरः।।<br>
प्रार्थितश्चैव देवेन ब्रह्मणा भगवान् भवः।। १००.४३ ।।<br>
<br>
हतानां च तदा तेषां प्रददौ पूर्ववत्तनुम्।।<br>
इंद्रस्य च शिरस्तस्य विष्णोश्चैव महात्मनः।। १००.४४ ।।<br>
<br>
दक्षस्य च मुनीन्द्रस्य तथान्येषां महेश्वरः।।<br>
वागीश्याश्चैव नासाग्रं देवमातुस्तथैव च।। १००.४५ ।।<br>
<br>
नष्टानां जीवितं चैव वराणि विविधानि च।।<br>
दक्षस्य ध्वस्त वक्त्रस्य शिरसा भगवान्प्रभुः।। १००.४६ ।।<br>
<br>
कल्पयामास वै वक्त्रं लीलया च महान् भवः।।<br>
दक्षोपि लब्धसंज्ञश्च समुत्थाय कृतांजलिः।। १००.४७ ।।<br>
<br>
तुष्टाव देवदेवेशं शंकरं वृषभध्वजम्।।<br>
स्तुतस्तेन महातेजाः प्रदाय विविधान्वरान्।। १००.४८ ।।<br>
<br>
गाणपत्यं ददौ तस्मै दक्षायाक्लिष्टकर्मणे।।<br>
देवाश्च सर्वे देवेशं तुष्टुवुः परमेश्वरम्।। १००.४९ ।।<br>
<br>
नारायणश्च भगवान् तुष्टाव च कृतांजलिः।।<br>
ब्रह्मा च मुनयः सर्वे पृथक्पृथगजोद्भवम्।। १००.५० ।।<br>
<br>
तुष्टुवुर्देवर्देवेशं नीलकंठं वृषध्वजम्।।<br>
तान्दोवाननुगृह्यैव भवोप्यंतरधीयत।। १००.५१ ।।<br>
<br>
इति श्रीलिंगमहापुराणे पूर्वभागे शिवकृद्दक्षयज्ञविध्वंसनो नाम शततमोऽध्यायः।। १०० ।।<br>
<br>
