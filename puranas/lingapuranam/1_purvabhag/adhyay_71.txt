ऋषय ऊचुः।।<br>
समासाद्विस्तराच्चैव सर्गः प्रोक्तस्त्वया शुभः।।<br>
कथं पशुपतिश्चासीत्पुरं दग्धुं महेश्वरः।। ७१.१ ।।<br>
<br>
कथं च पशवश्चासन्देवाः सब्रह्मकाः प्रभोः।।<br>
मयस्य तपसा पूर्वं सुदुर्गं निर्मितं पुरम्।। ७१.२ ।।<br>
<br>
हैमं च राजतं दिव्यमयस्मय मनुत्तमम्।।<br>
सुदुर्गं देवदेवेन दग्धमित्येव नः श्रुतम्।। ७१.३ ।।<br>
<br>
कथं ददाह भगवान् भगनेत्रनिपातनः।।<br>
एकेनेषुनिपातेन दिव्येनापि तदा कथम्।। ७१.४ ।।<br>
<br>
विष्णुनोत्पादितैर्भूतैर्न दग्धं तत्पुरत्रयम्।।<br>
पुरस्य संभवः सर्वो वरलाभः पुरा श्रुतः।। ७१.५ ।।<br>
<br>
इदानीं दहनं सर्वं वक्तुमर्हसि सुव्रत।।<br>
तेषां तद्वचनं श्रुत्वा सूताः पौराणिकोत्तमः।। ७१.६ ।।<br>
<br>
यथा श्रुतं तथा प्राह व्यासाद्विश्वार्थसूचकात्।।<br>
सूत उवाच।।<br>
त्रैलोक्यस्यास्य शापाद्धिमनोवाक्कायसंभवात्।। ७१.७ ।।<br>
<br>
निहते तारके दैत्ये तारपुत्रे सबांधवे।।<br>
स्कंदेन वा प्रयत्नेन तस्य पुत्रा महाबलाः।। ७१.८ ।।<br>
<br>
विद्युन्माली तारकाक्षः कमलाक्षश्च वीर्यवान्।।<br>
तपस्तेपुर्महात्मानो महाबलपराक्रमाः।। ७१.९ ।।<br>
<br>
तप उग्रं समास्थाय नियमे परमे स्थिताः।।<br>
तपसा कर्शयामासुर्देहान् स्वान्दानवोत्तमाः।। ७१.१೦ ।।<br>
<br>
तेषां पितामहः प्रीतो वरदः प्रददौ वरम्।।<br>
दैत्या ऊचुः।।<br>
अवध्यत्वं च सर्वेषां सर्वभूतेषु सर्वदा।। ७१.११ ।।<br>
<br>
सहिता वरयामासुः सर्वलोकपितामहम्।।<br>
तानब्रवीत्तदा देवो लोकानां प्रभुरख्ययः।। ७१.१२ ।।<br>
<br>
नास्ति सर्वामरत्वं वै निवर्तध्वमतोसुराः।।<br>
अन्यं वरं वृणीध्वं वै यादृशं संप्ररोचते।। ७१.१३ ।।<br>
<br>
ततस्ते सहिता दैत्याः संप्रधार्य परस्परम्।।<br>
ब्रह्माणमब्रुवन्दैत्याः प्रणिपत्य जगद्गुरुम्।। ७१.१४ ।।<br>
<br>
वयं पुराणि त्रीण्येव समास्थाय महीमिमाम्।।<br>
विचरिष्याम लोकेश त्वत्प्रसादाज्जगद्गुरो।। ७१.१५ ।।<br>
<br>
तथा वर्षसहस्रेषु समेष्यामः परस्परम्।।<br>
एकीभावं गमिष्यंति पुराण्येतानि चानघ।। ७१.१६ ।।<br>
<br>
समागतानि चैतानि यो हन्याद्भगवंस्तदा।।<br>
एकेनैवेषुणा देवः स नो मृत्युर्भविष्यति।। ७१.१७ ।।<br>
<br>
एवमस्त्विति तान्देवः प्रत्युक्त्वा प्राविशद्दिवम्।।<br>
ततो मयः स्वतपसा चक्रे वीरः पुराण्यथ।। ७१.१८ ।।<br>
<br>
कांचनं दिवि तत्रासीदंतरिक्षे च राजतम्।।<br>
आयसं चाभवद्भूमौ पुरं तेषां महात्मनाम्।। ७१.१९ ।।<br>
<br>
एकैकं योजनशतं विस्तारायामतः समम्।।<br>
कांचनं तारकाक्षस्य कमलाक्षस्य राजतम्।। ७१.२೦ ।।<br>
<br>
विद्युन्मालेश्चायसं वै त्रिविधं दुर्गमुत्तमम्।।<br>
मयश्च बलवांस्तत्र दैत्यदानवपूजितः।। ७१.२१ ।।<br>
<br>
हैरण्ये राजते चैव कृष्णायसमये तथा।।<br>
आलयं चात्मनः कृत्वा तवास्ते बलवांस्तदा।। ७१.२२ ।।<br>
<br>
एवं बभूवुर्दैत्यानामतिदुर्गाणि सुव्रताः।।<br>
पुराणि त्रीणी विप्रेंद्रास्त्रैलोक्यमिव चापरम्।। ७१.२३ ।।<br>
<br>
पुरत्रये तदा जाते सर्वे दैत्या जगत्त्रये।।<br>
पुरत्रयं प्रविश्यैव बभूवुस्ते बलाधिकाः।। ७१.२४ ।।<br>
<br>
कल्पद्रुमसमाकीर्णं गजवाजिसमाकुलम्।।<br>
नानाप्रसादसंकीर्णं मणिजालैः समावृतम्।। ७१.२५ ।।<br>
<br>
सूर्यमंडलसंकाशैर्विमानैर्विश्वतोमुखैः।।<br>
पद्मरागमयैः शुभ्रैः शोभितं चंद्रसंन्निभैः।। ७१.२६ ।।<br>
<br>
प्रासादैर्गोपुरैर्दिव्यैः कैलासशिखरोपमैः।।<br>
शोभितं त्रिपुरं तेषां पृथक्पृथगनुत्तमैः।। ७१.२७ ।।<br>
<br>
दिव्यस्त्रीभिः सुसंपूर्णं गंधर्वैः सिद्धचारणैः।।<br>
रुद्रालयैः प्रतिगृहं साग्निहोत्रैर्द्विजोत्तमाः।। ७१.२८ ।।<br>
<br>
वापीकूपतडागैश्च दीर्घिकाभिस्तु सर्वतः।।<br>
मत्तमातंगयूथैश्च तुरंगैश्च सुशोभनैः।। ७१.२९ ।।<br>
<br>
रथैश्च विविधाकारैर्विचित्रैर्विश्वतोमुखैः।।<br>
सभा प्रपादिभिश्चैव क्रीडास्थनैः पृथक्पृथक्।। ७१.३೦ ।।<br>
<br>
वेदाध्ययनशालाभिर्विविधाभिः समंततः।।<br>
अधृष्यं मनसाप्यन्यैर्मयस्यैव च मायया।। ७१.३१ ।।<br>
<br>
पतिव्रताभिः सर्वत्र सेवितं मुनिपुंगवाः।।<br>
कृत्वापि सुमहत्पापामपापैः शंकरार्चनात्।। ७१.३२ ।।<br>
<br>
दैत्येश्वरैर्महाभागैः सदारैः ससुतैर्द्विजाः।।<br>
श्रौतस्मार्तार्थधर्मज्ञैस्तद्धर्मनिरतैः सदा।। ७१.३३ ।।<br>
<br>
महादेवेतरं त्यक्त्वा देवं तस्यार्चनं स्थितैः।।<br>
व्यूढोरस्कैर्वृषस्कंधैः सर्वायुधधरैः सदा।। ७१.३४ ।।<br>
<br>
सर्वदा क्षुधितैश्चैव दावाग्निसदृशेक्षणैः।।<br>
प्रशांतैः कुपितैश्चैव कुब्जैर्वामनकैस्तथा।। ७१.३५ ।।<br>
<br>
नीलोत्पल दलप्रख्यैर्नीलकुंचितमूर्धजैः।।<br>
नीलाद्रिमेरुसंकाशैर्नीरदोपमनिःस्वनैः।।<br>
मयेन रक्षितैः सर्वैः शिक्षितैर्युद्धलालसैः।। ७१.३६ ।।<br>
<br>
अथ समररतैः सदा समंताच्छिवपदपूजनया सुलब्धवीर्यैः।।<br>
रविमरुदमरेंद्रसन्निकाशैः सुरमथनैः सुदृढैः सुसेवितं तत्।। ७१.३७ ।।<br>
<br>
सेंद्रा देवा द्विजश्रेष्ठा द्रुमा दावाग्निना यथा।।<br>
पुरत्रयाग्निना दग्धा ह्यभवन्दैत्यवैभवात्।। ७१.३८ ।।<br>
<br>
अथैवं ते तदा दग्धा देवा देवेश्वरं हरिम्।।<br>
अभिवंद्य तदा प्राहुस्तप्रतिमवर्चसम्।। ७१.३९ ।।<br>
<br>
सोपि नारायणः श्रीमान् चिंतयामास चेतसा।।<br>
किं कार्यं देवकार्येषु भगवानिति स प्रभुः।। ७१.४೦ ।।<br>
<br>
तदा सस्मार वै यज्ञं यज्ञमूर्तिर्जनार्दनः।।<br>
यज्वा यज्ञभुगीशानो यज्वनां फलदः प्रभुः।। ७१.४१ ।।<br>
<br>
ततो यज्ञः स्मृतस्तेन देवकार्यार्थसिद्धये।।<br>
देवं ते पुरुषं चैव प्रणेमुस्तुष्टुवुस्तदा ।। ७१.४२ ।।<br>
<br>
भगवानपि तं दृष्ट्वा यज्ञं प्राह सनातनम्।।<br>
सनातनस्तदा सेन्द्रान्देवां नालोक्य चाच्युतः।। ७१.४३ ।।<br>
<br>
श्रीविष्णुरुवाच।।<br>
अनेनोपसदा देवा यजध्वं परमेश्वरम्।।<br>
पुरत्रयविनाशाय जगत्त्रयविभूतये।। ७१.४४ ।।<br>
<br>
सूत उवाच।।<br>
अथ तस्य वचः श्रुत्वा देवदेवस्य धीमतः।।<br>
सिंहनादं महत्कृत्वा यज्ञेशं तुष्टुवुः सुराः।। ७१.४५ ।।<br>
<br>
ततः संचिंत्य भगवान् स्वयमेव जनार्दनः।।<br>
पुनः प्राह स सर्वांस्तांस्त्रिदशांस्त्रिदशेश्वरः।। ७१.४६ ।।<br>
<br>
हत्वा दग्ध्वा च भूतानि भुक्त्वा चान्यायतोऽपि वा।।<br>
यजेद्यदि महादेवमपापो नात्र संशयः।। ७१.४७ ।।<br>
<br>
अपापा नैव हंतव्याः पापा एव न संशयः।।<br>
हंतव्याः सर्वयत्नेन कथं वध्याः सुरोत्तमाः।। ७१.४८ ।।<br>
<br>
असुरा दुर्मदाः पापा अपि देवैर्महाबलैः।।<br>
तस्मान्न वध्या रुद्रस्य प्रभावत्परमेष्ठिनः।। ७१.४९ ।।<br>
<br>
कोहं ब्रह्माथवा देवा दैत्या देवारिसूदनाः।।<br>
मुनयश्च महात्मानः प्रसादेन विना प्रभोः।। ७१.५೦ ।।<br>
<br>
यः सप्तविंशको नित्यः परात्परतरः प्रभुः।।<br>
विश्वामरेश्वरो वंद्यो विश्वाधारो महेश्वरः।। ७१.५१ ।।<br>
<br>
स एव सर्वदेवेशः सर्वेषामपि शंकरः।।<br>
लीलया देवदैत्येंद्रविभागमकरोद्धरः।। ७१.५२ ।।<br>
<br>
तस्यांशमेकं सम्पूज्य देवा देवत्वमागताः।।<br>
ब्रह्मा ब्रह्मत्वमापन्नो ह्यहं विष्णुत्वमेव च।। ७१.५३ ।।<br>
<br>
तमपूज्य जगत्यस्मिन् कः पुमान् सिद्धिमिच्छति।।<br>
तस्मात्तेनैव हंतव्या लिंगार्चनविधेर्बलात्।। ७१.५४ ।।<br>
<br>
धर्मनिष्ठाश्च ते सर्वे श्रौतस्मार्तविधौ स्थिताः।।<br>
तथापि यजमानेन रौद्रेणोपसदा प्रभुम्।।<br>
रुद्रमिष्ट्वा यथान्यायं जेष्यामो दैत्यसत्तमान्।। ७१.५५ ।।<br>
<br>
सतारकाक्षेण मयेन गुप्तं स्वस्थं च गुप्तं स्फटिकाभमेकम्।।<br>
को नाम हंतुं त्रिपुरं समर्थो मुक्त्वा त्रिनेत्रं भगवंतमेकम्।। ७१.५६ ।।<br>
<br>
सूत उवाच।।<br>
एवमुक्त्वा हरिश्चेष्ट्वा यज्ञेनोपसदा प्रभुम्।।<br>
उपविष्टो ददर्शाथ भूतसंघान्सहस्रशः।। ७१.५७ ।।<br>
<br>
शूलशक्तिगदाहस्तान् टंकोपलशिलायुधान्।।<br>
नानाप्रहरणोपेतान्नानावेषधरांस्तदा।। ७१.५८ ।।<br>
<br>
कालाग्निरुद्रसंकाशान् कालरुद्रोपमांस्तदा।।<br>
प्राह देवो हरिः साक्षात्प्रणिपत्यस्थितान् प्रभुः।। ७१.५९ ।।<br>
<br>
विष्णुरुवाच।।<br>
दग्ध्वा भित्त्वा च भुक्त्वा च गत्वा दैत्यपुरत्रयम्।।<br>
पुनर्यथागतं वीरा गंतुमर्हथ भूतये।। ७१.६೦ ।।<br>
<br>
ततः प्रणम्य देवेशं भूतसंघाः पुरत्रयम्।।<br>
प्रविश्य नष्टास्ते सर्वे शलभा इव पावकम्।। ७१.६१ ।।<br>
<br>
ततस्तु नष्टास्ते सर्वे भूता देवेश्वराज्ञया।।<br>
ननृतुर्मुमुदुश्चैव जगुर्दैत्याः सहस्रशः।। ७१.६२ ।।<br>
<br>
तुष्टुवुर्देवदेवेशं परमात्मानमीश्वरम्।।<br>
ततः पराजिता देवा ध्वस्तवीर्याः क्षणेन तु।। ७१.६३ ।।<br>
<br>
सेन्द्राः संगम्य देवेशमुपेन्द्रं धिष्ठिता भयात्।।<br>
तान्दृष्ट्वा चिंतयामास भगवान्पुरुषोत्तमः।। ७१.६४ ।।<br>
<br>
किं कृत्यमिति संतप्तः संतप्तान्सेन्द्रकान्क्षणम्।।<br>
कथं तु तेषां दैत्यानां बलं हत्वा प्रयत्नतः।। ७१.६५ ।।<br>
<br>
देवकार्य्यं करिष्यामि प्रसादात्परमेष्ठिनः।।<br>
पापं विचारतो नास्ति धर्मिष्ठानां न संशयः।। ७१.६६ ।।<br>
<br>
तस्माद्दैत्या न वध्यास्ते भूतैश्चोपसदोद्भवैः।।<br>
पापं नुदति धर्मेण धर्में सर्वं प्रतिष्ठितम्।। ७१.६७ ।।<br>
<br>
धर्मादैश्वर्यमित्येषा श्रुतिरेषा सनातनी।।<br>
दैत्याश्चैते हि धर्मिष्ठाः सर्वे त्रिपुरवासिनः।। ७१.६८ ।।<br>
<br>
तस्मादवध्यतां प्राप्ता नान्यथा द्विजपुंगवाः।।<br>
कृत्वापि सुमहत्पापं रुद्रमभ्यर्चयंति ये।। ७१.६९ ।।<br>
<br>
मुच्यंते पातकैः सर्वैः पद्मपत्रमिवांभसा।।<br>
पूजया भोगसंपत्तिरवश्यं जायते द्विजाः।। ७१.७೦ ।।<br>
<br>
तस्मात्ते भोगिनो दैत्या लिंगार्चनपरायणाः।।<br>
तस्मात्कृत्वा धर्मविघ्नमहं देवाः स्वमायया।। ७१.७१ ।।<br>
<br>
दैत्यानां देवाकार्यार्थं जेष्येहं त्रिपुरं क्षणात्।।<br>
सूत उवाच।।<br>
विचार्यैनं ततस्तेषां भगवान्पुरुषोत्तमः।।<br>
कर्तुं व्यवसितश्चाभूद्धर्मविघ्नं सुरारिणाम्।। ७१.७२ ।।<br>
<br>
असृजच्च महातेजाः पुरुषं चात्मसंभवम्।।<br>
मायी मायामयं तेषां धर्मविघ्नार्थमच्युतः।। ७१.७३ ।।<br>
<br>
शास्त्रं च शास्ता सर्वेषामकरोत्कामरूपधृक्।।<br>
सर्वसंमोहनं मायी दृष्टप्रत्ययसंयुतम्।। ७१.७४ ।।<br>
<br>
एतत्स्वांगभवायैव पुरुषायोपदिश्य तु।।<br>
मायी मायामयं शास्त्रं ग्रंथषोडशलक्षकम्।। ७१.७५ ।।<br>
<br>
श्रौतस्मार्तविरुद्धं च वर्णाश्रमविवर्जितम्।।<br>
इहैव स्वर्गनरकं प्रत्ययं नान्यथा पुनः।। ७१.७६ ।।<br>
<br>
तच्छास्त्रमुपदिश्यैव पुरुषायाच्युतः स्वयम्।।<br>
पुरत्रयविनाशाय प्राहौनं पुरुषं हरिः।। ७१.७७ ।।<br>
<br>
गंतुमर्हसि नाशाय भो तूर्णं पुरवासिनाम्।।<br>
धर्मास्तथा प्रमश्यंतु श्रौतस्मार्ता न संशयः।। ७१.७८ ।।<br>
<br>
ततः प्रणम्य तं मायी मायाशास्त्रविशारदः।।<br>
प्रविश्य तत्पुरं तूर्णं मुनिर्मायां तदाकरोत्।। ७१.७९ ।।<br>
<br>
मायया तस्य ते दैत्याः पुरत्रयनिवासिनः।।<br>
श्रैतं स्मार्तं च संत्यज्य तस्य शिष्यास्तदाभवन्।। ७१.८೦ ।।<br>
<br>
तत्यजुश्च महादेवं शंकरं परमेश्वरम्।।<br>
नारदोपि तदा मायी नियोगान्मायिनः प्रभोः।। ७१.८१ ।।<br>
<br>
प्रविश्य तत्पुरं तेन मायिना सह दीक्षितः।।<br>
मुनिः शिष्यैः प्रशिष्यैश्च संवृतः सर्वतः स्वयम्।। ७१.८२ ।।<br>
<br>
स्त्रीधर्मं चाकरोत्स्त्रीणां दुश्चारफलसिद्धिदम्।।<br>
चक्रुस्ताः सर्वदा लब्ध्वा सद्य एव फलं स्त्रियः।। ७१.८३ ।।<br>
<br>
जनासक्ता बभूवुस्ता विनिंद्य पतिदेवताः।।<br>
अद्यापि गौरवात्तस्य नारदस्य कलौ मुनेः।। ७१.८४ ।।<br>
<br>
नार्यश्चरंति संत्यज्य भर्तॄन्स्वैरं वृथाधमाः।।<br>
स्त्रीणां माता पिता बंधुः सखा मित्रं च बांधवः।। ७१.८५ ।।<br>
<br>
भर्ता एव न संदेहस्तथाप्यासहमायया।।<br>
कृत्वापि सुमहत्पापं या भर्तुः प्रेमसंयुता।। ७१.८६ ।।<br>
<br>
प्रप्नुयात्परमं स्वर्गं नरकं च विपर्ययात्।।<br>
पुरैकामुनिशार्दूलाः सर्वधर्मान् सदा पतिम्।। ७१.८७ ।।<br>
<br>
संत्यज्यापूजयन्साध्व्यो देवानन्याञ्जगद्गुरून्।।<br>
ताः स्वर्गलोकमासाद्य मोदंते विगतज्वराः।। ७१.८८ ।।<br>
<br>
नरकं च जगामान्या तस्माद्भर्ता परा गतिः।।<br>
तथापि भर्तॄन्स्वांस्त्यक्त्वा बभूवुः स्वैरवृत्तयः।। ७१.८९ ।।<br>
<br>
मायया देवदेवस्य विष्णोस्तस्याज्ञया प्रभोः।।<br>
अलक्ष्मीश्च स्वयं तस्य नियोगात्त्रिपुरं गता।। ७१.९೦ ।।<br>
<br>
या लक्ष्मीस्तपसा तेषां लब्धा देवेश्वरादजात्।।<br>
बहिर्गता परित्यज्य नियोगाद्ब्रह्मणः प्रभोः।। ७१.९१ ।।<br>
<br>
बुद्धि मोहं तथामूतं विष्णुमायाविनिर्मितम्।।<br>
तेषां दत्त्वा क्षणं देवस्तासां मायी च नारदः।। ७१.९२ ।।<br>
<br>
सुखासीनौ ह्यसंभ्रांतौ धर्मविघ्नार्थमव्ययौ।।<br>
एवं नष्टे तदा धर्मे श्रौतस्मार्ते सुशोभने।। ७१.९३ ।।<br>
<br>
पाषंडे ख्यापिते तेन विष्णुना विश्वयोनिना।।<br>
त्यक्ते महेश्वरे दैत्यैस्त्यक्ते लिंगार्चने तथा।। ७१.९४ ।।<br>
<br>
स्त्रीधर्मे निखिले नष्टे दुराचारे व्यवस्थिते।।<br>
कृतार्थ इव देवेशो देवैः सार्धमुमापतिम्।। ७१.९५ ।।<br>
<br>
तपसा प्राप्य सर्वज्ञं तुष्टाव पुरुषोत्तमः।।<br>
श्रीभगवानुवाच।।<br>
महेश्वराय देवाय नमस्ते परमात्मने।। ७१.९६ ।।<br>
<br>
नारायणाय शर्वाय ब्रह्मणे ब्रह्मरूपिणे।।<br>
शाश्वताय ह्यनंताय अव्यक्ताय च ते नमः।। ७१.९७ ।।<br>
<br>
सूत उवाच।।<br>
एवं स्तुत्वा महादेवं दंडवत्प्रणिपत्य च।।<br>
जजाप रुद्रं भगवान्कोटिवारं जले स्थितः।। ७१.९८ ।।<br>
<br>
देवाश्च सर्वे ते देवं तुष्टुवुः परमेश्वरम्।।<br>
सेंद्राः ससाध्याः सयमाः सरुद्राः समरुद्गणाः।। ७१.९९ ।।<br>
<br>
देवा ऊचुः।।<br>
नमः सर्वात्मने तुभ्यं शंकरायार्तिहारिणे।।<br>
रुद्राय नीलरुद्राय कद्रुद्राय प्रचेतसे।। ७१.१೦೦ ।।<br>
<br>
गतिर्नः सर्वदास्माभिर्वंद्यो देवारिमर्दनः।।<br>
त्वमादिस्त्वमनंतश्च अनंतश्चाक्षयः प्रभुः।। ७१.१೦१ ।।<br>
<br>
प्रकृतिः पुरुषः साक्षात्स्रष्टा हर्ता जगद्गुरो।।<br>
त्राता नेता जगत्यस्मिन्द्विजानां द्विजवत्सल।। ७१.१೦२ ।।<br>
<br>
वरदो वाङ्मयो वाच्यो वाच्यवाचकवर्जितः।।<br>
याज्यो मुक्त्यर्थमीशानो योगिभिर्योगविभ्रमैः।। ७१.१೦३ ।।<br>
<br>
हृत्पुंडरीकसुषिरे योगिनां संस्थितः सदा।।<br>
वदंति सूरयः संतं परं ब्रह्मस्वरूपिणम्।। ७१.१೦४ ।।<br>
<br>
भवंतं तत्त्वमित्यार्यस्तेजोराशिं परात्परम्।।<br>
परमात्मानमित्याहुरस्मिञ्जगति तद्विभो।। ७१.१೦५ ।।<br>
<br>
दृष्टं श्रुतं स्थितं सर्वं जायमानं जगद्गुरो।।<br>
अणोरल्पतरं प्राहुर्महतोपि महत्तरम्।। ७१.१೦६ ।।<br>
<br>
सर्वतः पाणिपादं त्वां सर्वतोक्षिशिरोमुखम्।।<br>
सर्वतः श्रुतिमल्लोके सर्वमावृत्य तिष्ठसि।। ७१.१೦७ ।।<br>
<br>
महादेवमनिर्देश्यं सर्वज्ञं त्वामनामयम्।।<br>
विश्वरूपं विरुपाक्षं सदाशिवमनामय्म्।। ७१.१೦८ ।।<br>
<br>
कोटिभास्करसंकाशं कोटिशीतांशुसन्निभम्।।<br>
कोटिकालाग्निसंकाशं षड्विंशकमनीश्वरम्।। ७१.१೦९ ।।<br>
<br>
प्रवर्तकं जगत्यस्मिन्प्रकृतेः प्रपितामहम्।।<br>
वदांति वरदं देवं सर्वावासं स्वयंभुवम्।। ७१.११೦ ।।<br>
<br>
श्रुतयः श्रुतिसारं त्वां श्रुतिसारविदोजनाः।। ७१.१११ ।।<br>
<br>
अदृष्टमस्माभिरनेकमूर्ते विना कृतं यद्भवताथ लोके।।<br>
त्वमेव दैत्यासुरभूतसंघान्देवान्नरान्स्थावरजंगमांश्च।। ७१.११२ ।।<br>
<br>
पाहि नान्या गतिः शंभो विनिहत्यासुरोत्तमान्।।<br>
मायया मोहिताः सर्वे भवतः परमेश्वर।। ७१.११३ ।।<br>
<br>
यथा तरंगा लहरीसमूहा युध्यंति चान्योन्यमपांनिधौ च।।<br>
जलाश्रयादेव जडीकृताश्च सुरासुरास्तद्वदजस्य सर्वम्।। ७१.११४ ।।<br>
<br>
सूत उवाच।।<br>
य इदं प्रातरुत्थाय सुचिर्भूत्वा जपेन्नरः।।<br>
श्रृणुयाद्वा स्तवं पुण्यं सर्वकामवाप्नुयात्।। ७१.११५ ।।<br>
<br>
स्तुतस्त्वेवं सुरैर्विष्णोर्जपेन च महेश्वरः।।<br>
सोमः सोमामथालिंग्य नंदी दत्तकरः स्मयन् ।।७१.११६<br>
<br>
प्राह गंभीरया वाचा देवानालोक्य शंकरः।।<br>
ज्ञातं मयेदमधुना देवकार्यं सुरेश्वराः।। ७१.११७ ।।<br>
<br>
विष्मोर्मायाबलं चैव नारदस्य च धीमतः।।<br>
तेषामधर्मनिष्ठानां दैत्यानां देवसत्तमाः।। ७१.११८ ।।<br>
<br>
पुरत्रयविनाशं च करिष्येहं सुरोत्तमाः।।<br>
सूत उवाच।।<br>
अथ सब्रह्मका देवाः सेंद्रपेंद्राः समागताः।। ७१.११९ ।।<br>
<br>
श्रुत्वा प्रभोस्तदा वाक्यं प्रणेमुस्तुष्टुवुश्च ते।।<br>
अप्येतदंतरं देवी देवमालोक्य विस्मिता।। ७१.१२೦ ।।<br>
<br>
लीलांबुजेन चाहत्य कलमाह वृषध्वजम्।।<br>
देव्युवाच।।<br>
क्रीडमानं विभो पश्य षण्मुखं रविसन्निभम्।। ७१.१२१ ।।<br>
<br>
पुत्रं पुत्रवतां श्रेष्ठं भूपितं भूषणैः शुभैः।।<br>
मुकुटैः कटकैश्चैव कुंडलैर्वलयैः शुभैः।। ७१.१२२ ।।<br>
<br>
नूपुरैश्छन्नवारैश्च तथा ह्युदरबन्धनैः।।<br>
किंकिणीभिरनेकाभिर्हैमैरस्वत्थपत्रकैः।। ७१.१२३ ।।<br>
<br>
कल्पकद्रुमजैः पुष्पैः शोभितैरलकैः शुभैः।।<br>
हारैर्वारीजरागादिमणिचित्रैस्तथांगदैः।। ७१.१२४ ।।<br>
<br>
मुक्ताफलमयैर्हारैः पूर्णचंद्रसमप्रभैः।।<br>
तिलकैश्च महादेव पश्य पुत्रं सुशीभनम्।। ७१.१२५ ।।<br>
<br>
अंकितं कुंकुमाद्यैश्च वृत्तं भसितरनिर्मितम्।।<br>
वक्रवृंदं च पश्येश वृंदं कामलकं यथा।। ७१.१२६ ।।<br>
<br>
नेत्राणि च विभो पश्य शुभानि त्वं शुभानि च।।<br>
अंजनानि विचित्राणि मंगलार्थं च मातृभिः।। ७१.१२७ ।।<br>
<br>
गंगादीभीः कृत्तिकाद्यैः स्वाहया च विशेषतः।।<br>
इत्येवं लोकमातुश्च वाग्भिः संबोधितः शिवः।। ७१.१२८ ।।<br>
<br>
न ययौ तृप्तिमीशानः पिबन्स्कंदाननामृतम्।।<br>
न सस्मार च तान्देवान्दैत्यशस्त्रनिपीडितान्।। ७१.१२९ ।।<br>
<br>
स्कंदमालिंग्य चाघ्राय नृत्य पुत्रेत्युवाच ह।।<br>
सोपि लीलालसो बालो ननर्तार्तिहरः प्रभुः।। ७१.१३೦ ।।<br>
<br>
सहैव ननृतुश्चान्वे सह तेन गणेश्वराः।।<br>
त्रैलोक्यमखिलं तत्र ननर्तेशाज्ञया क्षणम्।। ७१.१३१ ।।<br>
<br>
नागाश्च ननृतुः सर्वे देवाः सेंद्रपुरोगमाः।।<br>
तुष्टुवुर्गणपाः स्कंदं मुमोदांबा च मातरः।। ७१.१३२ ।।<br>
<br>
ससृजुः पुष्पवर्षाणि जगुर्गंधर्वकिन्नराः।।<br>
नृत्यामृतं तदा पीत्वा पार्वतीपरमेश्वरौ।।<br>
अवापतुस्तदा तृप्तिं नंदिना च गणेश्वराः।। ७१.१३३ ।।<br>
<br>
ततः स नंदी सह षण्मुखेन तथा च सार्धं गिरिराजपुत्र्या।।<br>
विवेश दिव्यं भवनं भवोपि यथां बुदोऽन्यांबुदमंबुदाभः।। ७१.१३४ ।।<br>
<br>
द्वारस्य पार्श्वे ते तस्थुर्देवा देवस्य धीमतः।।<br>
तुष्टुवुश्च महादेवं किञ्चिदुद्विग्नचेतसः।। ७१.१३५ ।।<br>
<br>
किंतु किंत्विति चान्योन्यं प्रेक्ष्य चैतत्समाकुलाः।।<br>
पापा वयमिति ह्यन्ये अभाग्याश्चेति चापरे।। ७१.१३६ ।।<br>
<br>
भाग्यवंतश्च दैत्येंद्रा इति चान्ये सुरेश्वराः।।<br>
पूजाफलमिमं तेषामित्यन्ये नेति चापरे।। ७१.१३७ ।।<br>
<br>
एतस्मिन्नंतरे तेषां श्रुत्वा शब्दाननेकशः।।<br>
कुंभोदरो महातेजा दंडेनाताडयत्सुरान्।। ७१.१३८ ।।<br>
<br>
दुद्रुवुस्ते भयाविष्टा देवा हाहेतिवादिनः।।<br>
अपतन्मुनयश्चान्ये देवाश्च धरणीतले।। ७१.१३९ ।।<br>
<br>
अहो विधेर्बलं चेति मुनयः कश्यपादयः।।<br>
दृष्ट्वापि देवदेवेशं देवानां चासुरद्विषाम्।। ७१.१४೦ ।।<br>
<br>
अभाग्यान्न समाप्तं तु कार्यमित्यपरे द्विजाः।।<br>
प्रोचुर्नमः शिवायेति पूज्य चाल्पतरं हृदि।। ७१.१४१ ।।<br>
<br>
ततः कपर्दि नंदीशो महादेवाप्रियो मुनिः।।<br>
शूली माली तथा हाली कुंडली वलयी गदी।। ७१.१४२ ।।<br>
<br>
वृषमारुह्य सुश्वेतं ययौ तस्याज्ञया तदा।।<br>
ततो वै नंदिनं दृष्ट्वा गणः कुंभोदरोपि सः।। ७१.१४३ ।।<br>
<br>
प्रणम्य नंदिनं मूर्ध्ना सह तेन त्वरन्ययौ।।<br>
नंदी भाति महातेजा वृषपृष्टे वृषध्वजः।। ७१.१४४ ।।<br>
<br>
सगणो गणसेनानीर्मेघपृष्ठे यथा भवः।।<br>
दशयोजनविस्तीर्णं मुक्ताजालैरलंकृतम्।। ७१.१४५ ।।<br>
<br>
सितातपत्रं शैलादेराकाशमिव भाति तत्।।<br>
तत्रांतर्बद्धमाला सा मुक्ताफलमयी शुभा।। ७१.१४६ ।।<br>
<br>
गंगाकाशान्निपतिता भाति मूर्ध्नि विभोर्यथा।।<br>
अथ दृष्ट्वा गणाध्यक्षं देवदुंदुभयः शुभाः।। ७१.१४७ ।।<br>
<br>
नियोगाद्वज्रिणः सर्वे विनेदुर्मुनिपुंगवाः।।<br>
तुष्टुवुश्च गणेशानं वाग्भिरिष्टप्रदं शुभम्।। ७१.१४८ ।।<br>
<br>
यथा देवा भवं दृष्ट्वा प्रीतिकंट कितत्वचः।।<br>
नियोगाद्वज्रिणो मूर्ध्नि पुष्पवर्षं च खेचराः।। ७१.१४९ ।।<br>
<br>
ववृषुश्च सुगंधाढ्य नंदिनो गगनोदितम्।।<br>
वृष्ट्या तुष्टस्तदा रेजे तुष्ट्या पुष्ट्या यथार्थया।। ७१.१५೦ ।।<br>
<br>
नंदी भवश्चांद्रया तु स्नातया गंधवारिणा।।<br>
पुष्पैर्नानाविधैस्तत्र भाति पृष्ठं वृषस्य तत्।। ७१.१५१ ।।<br>
<br>
संकीर्णं तु दिवः पृष्ठं नक्षत्रैरिव सुव्रताः।।<br>
कुसुमैः संवृतो नंदी वृषपृष्ठे रराज सः।। ७१.१५२ ।।<br>
<br>
दिवः पृष्ठे यथा चंद्रो नक्षत्रैरिव सुव्रताः।।<br>
तं दृष्ट्वा नंदिनं देवाः सेंद्रोपेंद्रास्तथाविधम्।। ७१.१५३ ।।<br>
<br>
तुष्टुवुर्गणपेशानं देवदेवमिवापरम्।।<br>
देवा ऊचुः।।<br>
नमस्ते रुद्रभक्ताय रुद्रजाप्यरताय च।। ७१.१५४ ।।<br>
<br>
रुद्रभक्तार्तिनाशाय रौद्रकर्मरताय ते।।<br>
कूष्मांडगणनाथाय योगिनां पतये नमः।। ७१.१५५ ।।<br>
<br>
सर्वदाय शरण्याय सर्वज्ञायार्तिहारिणे।।<br>
वेदानां पतये चैव वेदवेद्याय ते नमः।। ७१.१५६ ।।<br>
<br>
वज्रिणे वज्रदंष्ट्राय वज्रिवज्रनिवारिणे।।<br>
वज्रालंकृतदेहाय वज्रिणाराधिताय ते।। ७१.१५७ ।।<br>
<br>
रक्ताय रक्तनेत्राय रक्तांबरधराय ते।।<br>
रक्तानां भवपादाब्जे रुद्रलोकप्रदायिने।। ७१.१५८ ।।<br>
<br>
नमः सेनाधिपतये रुद्राणां पतेय नमः।।<br>
भूतानां भुवने शानां पतये पापहारिणे।। ७१.१५९ ।।<br>
<br>
रुद्राय रुद्रपतये रौद्रपापहराय ते।।<br>
नमः शिवाय सौम्याय रुद्रभक्ताय ते नमः।। ७१.१६೦ ।।<br>
<br>
सूत उवचा।।<br>
ततः प्रीतो गणाध्यक्षः प्राह देवांश्छिलात्मजः।।<br>
रथं च सारथिं शंभोः कार्मुकं शरमुत्तमम्।। ७१.१६१ ।।<br>
<br>
कर्तुमर्हथ यत्नेन नष्टं मत्वा पुरत्रयम्।।<br>
अथ ते ब्रह्मणा सार्धं तथा वै विश्वकर्मणा।। ७१.१६२ ।।<br>
<br>
रथं चक्रुः सुसंरब्धा देवदेवस्य धीमतः।। ७१.१६३ ।।<br>
<br>
इति श्रीलिंगमहापुराणे पूर्वभागे पुरदाहे नंदिकेश्वरवाक्यं नाम एकसप्ततितमोध्यायः।। ७१ ।।<br>
<br>
