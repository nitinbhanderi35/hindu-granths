सूत उवाच।।<br>
सौरं संक्षेपतो वक्ष्ये रथं शशिन एव च।।<br>
ग्रहणामितरेषां च यथा गच्छति चांबुपः।। ५५.१ ।।<br>
<br>
सौरस्तु ब्रह्मणा सृष्टो रथस्त्वर्थवशेन सः।।<br>
संवत्सरस्यावयवैः कल्पितश्च द्विजर्षभाः।। ५५.२ ।।<br>
<br>
त्रिणा भिना तु चक्रेण पंचारेण समन्वितः।।<br>
सौवर्णः सर्वदेवानामावासो भास्करस्य तु।। ५५.३ ।।<br>
<br>
नवयोजनसाहस्रो विस्तारायामतः स्मृतः।।<br>
द्विगुणोपि रथोपस्थादीषादण्डः प्रमाणतः।। ५५.४ ।।<br>
<br>
असंगौस्तु हयैर्युक्तो यतश्चक्रं ततः स्थितैः।।<br>
वाजिनस्तस्य वै सप्त छन्दोभिर्निर्मितास्तु ते।। ५५.५ ।।<br>
<br>
चक्रपक्षे निबद्धास्तु ध्रुवे चाक्षः समर्पितः।।<br>
सहाश्वचक्रो भ्रमते सहाक्षो भ्रमते ध्रुवः।। ५५.६ ।।<br>
<br>
अक्षः सहैकचक्रेण भ्रमतेऽसौ ध्रुवेरितः।।<br>
प्रेरको ज्योतिषां धीमान् ध्रुवो वै वातरशिमभिः।। ५५.७ ।।<br>
<br>
युगाक्षकोटिसंबद्धौ द्वौ रश्मी स्यन्दनस्य तु।।<br>
ध्रुवेण भ्रमते रश्मिनिबद्धः स युगाक्षयोः।। ५५.८ ।।<br>
<br>
भ्रमतो मंडलानि स्युः खेचरस्य रथस्य तु।।<br>
युगाक्षकोटी ते तस्य दक्षिणे स्यंदनस्य हि।। ५५.९ ।।<br>
<br>
ध्रुवेण प्रगृहीते वै विचक्राश्वे च रज्जुभिः।।<br>
भ्रमंतमनुगच्छंति ध्रुवं रश्मी च तावुभौ।। ५५.१೦ ।।<br>
<br>
युगाक्षकोटिस्त्वेतस्य वातोर्मिस्यन्दनस्य तु।।<br>
कीले सक्ता यथा रज्जुर्भ्रमते सर्वतोदिशम्।। ५५.११ ।।<br>
<br>
भ्राम्यतस्तस्य रश्मी तु मंडलेषूत्तरायणे।।<br>
वर्धेते दक्षिणे चैव भ्रमता मंडलानि तु।। ५५.१२ ।।<br>
<br>
आकृष्येते यदा ते वै ध्रुवेणाधिष्ठिते तदा।।<br>
आभ्यंतरस्थः सूर्योथ भ्रमते मंडलानि तु।। ५५.१३ ।।<br>
<br>
अशीतिमंडलशतं काष्ठयोरंतरं द्वयोः।।<br>
ध्रुवेण मुच्यमानाभ्यां रश्मिभ्यां पुनरेव तु।। ५५.१४ ।।<br>
<br>
तथैव बाह्यतः सूर्यो भ्रमते मंडलानि तु।।<br>
उद्वेष्टयन् स वेगेन मंडलानि तु गच्छति।। ५५.१५ ।।<br>
<br>
देवाश्चैव तथा नित्यं मुनयश्च दिवानिशम्।।<br>
यजंति सततं देवं भास्करं भवमीश्वरम्।। ५५.१६ ।।<br>
<br>
स रथोधिष्ठितो देवैरादित्यैर्मुनिभिस्तथा।।<br>
गंधर्वैरप्सरोभिश्च ग्रामणीसर्पराक्षसैः।। ५५.१७ ।।<br>
<br>
एते वसंति वै सूर्ये द्वौ द्वौ मासौ क्रमेण तु।।<br>
आप्याययंति चादित्यं तेजोभिर्भास्करं शिवम्।। ५५.१८ ।।<br>
<br>
ग्रथितैः स्वैर्वचोभिस्तु स्तुवंति मुनयो रविम्।।<br>
गंधर्वाप्सरसश्चैव नृत्यगेयैरुपासते।। ५५.१९ ।।<br>
<br>
ग्रामणीयक्षभूतानि कुर्वतेऽभीषुसंग्रहम्।।<br>
सर्पा वहंति वै सूर्यं यातुधानानुयांति च।। ५५.२೦ ।।<br>
<br>
वालखिल्या नयंत्यस्तं परिवार्योदयाद्रविम्।।<br>
इत्येते वै वसंतीह द्वौ द्वौ मासौ दिवाकरे।। ५५.२१ ।।<br>
<br>
मधुश्च माधवश्चैव शुक्रश्च शुचिरेव च।।<br>
नभोनभस्यौ विप्रेन्द्रा इषश्चोर्जस्तथैव च।। ५५.२२ ।।<br>
<br>
सहः सहस्यौ च तथा तपस्यश्च तपः पुनः।।<br>
एते द्वादश मासास्तु वर्षं वै मानुषं द्विजाः।। ५५.२३ ।।<br>
<br>
वासंतिकस्तथा ग्रैष्मः शुभो वै वार्षिकस्तथा।।<br>
शारदश्च हिमश्चैव शैशिरो ऋतवः स्मृताः।। ५५.२४ ।।<br>
<br>
धाताऽर्यमाऽथ मित्रश्च वरुणश्चेन्द्र एव च।।<br>
विवस्वांश्चैव पूषा च पर्जन्योंशुर्भगस्तथा।। ५५.२५ ।।<br>
<br>
त्वष्टा विष्णुः पुलस्त्यश्च पुलहश्चत्रिरेव च।।<br>
वसिष्ठश्चाङ्गिगश्चैव भृगुर्बुद्धिमतां वरः।। ५५.२६ ।।<br>
<br>
भारद्वाजो गौतमश्च कश्यपश्च क्रतुस्तथा।।<br>
जमदग्निः कौशिकश्च वासुकिः कंकणी करः।। ५५.२७ ।।<br>
<br>
तक्षकश्च तथा नाग एलापत्रस्तथा द्विजाः।।<br>
शंखपालस्तथा चान्यस्त्वैरावत इति स्मृतः।। ५५.२८ ।।<br>
<br>
धनंजयो महापद्मस्तथा कर्कोटकः स्मृतः।।<br>
कंबलोऽश्वतरश्चैव तुंबुरुर्नारदस्तथा।। ५५.२९ ।।<br>
<br>
हाहा हूहूर्मुनिश्रेष्ठा विश्वावसुरनुत्तमः।।<br>
उग्रसेनोऽथ सुरुचिरन्यश्चैव परावसुः।। ५५.३೦ ।।<br>
<br>
चित्रसेनो महातेजाश्चोर्णायुश्चैव सुव्रताः।।<br>
धृतराष्ट्रः सूर्यवर्चा देवी साक्षात्कृतस्थला।। ५५.३१ ।।<br>
<br>
शुभानना शुबश्रोणिर्दिव्या वै पुंजिकस्थला।।<br>
मेनका सहजन्या च प्रम्लोचाऽथ शुचिस्मिता।। ५५.३२ ।।<br>
<br>
अनुम्लोचा घृताची च विश्वाची चोर्वशी तथा।।<br>
पूर्वचित्तिरिति ख्याता देवी साक्षात्तिलोत्तमा।। ५५.३३ ।।<br>
<br>
रंभा चांभोजवदना रथकृद्ग्रामणीः शुभः।।<br>
रथौजा रथचित्रश्च सुबाहुर्वै रथस्वनः।। ५५.३४ ।।<br>
<br>
वरुणश्च तथैवान्यः सुषेणः सेनजिच्छुभः।।<br>
तार्क्ष्यश्चारिष्टनेमिश्च क्षतजित्सत्यजित्तथा।। ५५.३५ ।।<br>
<br>
रक्षो हेतिः प्रहेतिश्च पौरुषेयो वधस्तथा।।<br>
सर्पो व्याघ्रः पुनश्चापो वातो विद्युद्दिवाकरः।। ५५.३६ ।।<br>
<br>
ब्रह्मोपेतश्च रक्षेन्द्रो यज्ञोपेतस्तथैव च।।<br>
एते देवादयः सर्वे वसंत्यर्के क्रमेण तु।। ५५.३७ ।।<br>
<br>
स्थानाभिमानिनो ह्येते गणा द्वादश सप्तकाः।।<br>
धात्रादिविष्णुपर्यंता देवा द्वादश कीर्तिताः।। ५५.३८ ।।<br>
<br>
आदित्यं परमं भानुं भाभिराप्याययंति ते।।<br>
पुलस्त्याद्याः कौशिकांता मुनयो मुनिसत्तमाः।। ५५.३९ ।।<br>
<br>
द्वादशैव स्तवैर्भानुं स्तुवन्ति च यथाक्रमम्।।<br>
नागाश्चाश्वतरान्तास्तु वासुकिप्रमुखाः शुभाः।। ५५.४೦ ।।<br>
<br>
द्वादशैव महादेवं वहंत्येवं यताक्रमम्।।<br>
क्रमेण सूर्यवर्चान्तास्तुंबुरु प्रमुखांबुपम्।। ५५.४१ ।।<br>
<br>
गीतैरेनमुपासंते गंधर्वा द्वादशोत्तमाः।।<br>
कृतस्थलाद्या रंभांता दिव्याश्चाप्सरसो रविम्।। ५५.४२ ।।<br>
<br>
तांडवैः सरसैः सर्वाश्चोपासंते यथाक्रमम्।।<br>
दिव्याः सत्यजिदन्ताश्च ग्रामण्यो रथकृन्मुखाः।। ५५.४३ ।।<br>
<br>
द्वादशास्य क्रमेणैव कुर्वतेभीषुसंग्रहम्।।<br>
प्रयांति यज्ञोपेतांता रक्षोहेतिमुखाः सह।। ५५.४४ ।।<br>
<br>
सायुधा द्वादशैवैते राक्षसाश्चा यथाक्रमम्।।<br>
धातार्यमा पुलस्त्यश्च पुलहश्च प्रजापतिः।। ५५.४५ ।।<br>
<br>
उरगो वासुकिश्चैव कंकणीकश्च तावुभौ।।<br>
तुंबुरुर्नारदश्चैव गंधर्वौ गायतां वरौ।। ५५.४६ ।।<br>
<br>
कृतस्थलाऽप्सराश्चैव तथा वै पुंजिकस्थला।।<br>
ग्रामणी रथकृच्चैव रथौजाश्चैव तावुभौ।। ५५.४७ ।।<br>
<br>
रक्षो हेतिः प्रहेतिश्च यातुधानावुदाहृतौ।।<br>
मधुमाधवयोरेष गणो वसति भास्करे।। ५५.४८ ।।<br>
<br>
वसंति ग्राष्मिकौ मासौ मित्रश्च वरुणश्च ह।।<br>
ऋषिरत्रिर्वसिष्ठश्च तक्षको नाग एव च।। ५५.४९ ।।<br>
<br>
मेनका सहजन्या च गंधर्वै च हहाहुहूः।।<br>
सुबाहुनामा ग्रामण्यौ रथचित्रश्च तावुभौ।। ५५.५೦ ।।<br>
<br>
पौरुषेयो वधश्चैव यातुधानावुदाहृतौ।।<br>
एते वसंति वै सूर्ये मासयोः शुचिशुक्रयोः।। ५५.५१ ।।<br>
<br>
ततः सूर्ये पुनश्चान्या निवसंतीह देवताः।।<br>
इन्द्रश्चैव विवस्वांश्च आंगिरा भृगुरेव च।। ५५.५२ ।।<br>
<br>
एलापत्रस्तथा सर्पः शंखपालश्च तावुभौ।।<br>
विश्वावसूग्रसेनौ च वरुणश्च रथस्वनः।। ५५.५३ ।।<br>
<br>
प्रम्लोचा चैव विख्याता अनुम्लोचा च ते उभे।।<br>
यातुधानास्तथा सर्पो व्याघ्रश्चैव तु तावुभौ।। ५५.५४ ।।<br>
<br>
नभोनभस्ययोरेष गणो वसति भास्करे।।<br>
पर्जन्यश्चैव पूषा च भरद्वाजोऽथ गौतमः।। ५५.५५ ।।<br>
<br>
धनंजय इरावांश्च सुरुचिः सपरावसुः।।<br>
घृताची चाप्सरः श्रेष्ठा विश्वाची चातिशोभना।। ५५.५६ ।।<br>
<br>
सेनजिच्च सुषेणश्च सेनानीर्ग्रामणीश्च तौ।।<br>
आपो वातश्च तावेचौ यातुधानावुभौ स्मृतौ।। ५५.५७ ।।<br>
<br>
वसंत्येते तु वै सूर्ये मास ऊर्ज इषे च ह।।<br>
हैमंतिकौ तु द्वौ मासौ वसंति च दिवाकरे।। ५५.५८ ।।<br>
<br>
अंशुर्भगश्च द्वावेतौ कश्यपश्च क्रतुः सह।।<br>
भुजंगश्च महापद्मः सर्पः कर्कोटकस्तथा।। ५५.५९ ।।<br>
<br>
चित्रसेनश्च गन्धर्व ऊर्णायुश्चैव तावुभौ।।<br>
उर्वशी पूर्वचित्तिश्च तथैवाप्सरसावुभे।। ५५.६೦ ।।<br>
<br>
तार्क्ष्यश्चारिष्टनेमिश्च सेनानीर्ग्रामणीश्च तौ।।<br>
विद्युद्दिवाकरश्चोभौ यातुधानावुदाहृतौ।। ५५.६१ ।।<br>
<br>
सहे चैव सहस्ये च वसंत्येते दिवाकरे।।<br>
ततः शौशीरयोश्चापि मासयोर्निवसंति वै।। ५५.६२ ।।<br>
<br>
त्वष्टा विष्णुर्जमदग्निर्विश्वामित्रस्तथैव च।।<br>
काद्रवेयौ तथा नागौ कंबलाश्वतरावुभौ।। ५५.६३ ।।<br>
<br>
धृतराष्ट्रः सगंधर्वः सूर्यवर्चास्तथैव च।।<br>
तिलोत्तमाप्सराश्चैव देवी रंभा मनोहरा।। ५५.६४ ।।<br>
<br>
रथजित्सत्यजिच्चैव ग्रामम्यौ लोकविश्रुतौ।।<br>
ब्रह्मोपेतस्तथा रक्षो यज्ञोपेतश्च यः स्मृतः।। ५५.६५ ।।<br>
<br>
एते देवा वसंत्यर्के द्वौ द्वौ मासौ क्रमेण तु।।<br>
स्थानाभिमानिनो ह्येते गणा द्वादश सप्तकाः।। ५५.६६ ।।<br>
<br>
सूर्यमाप्याययंत्येते तेजसा तेज उत्तमम्।।<br>
ग्रथितैः स्वैर्वचोभिस्तु स्तुवंति मुनयो रविम्।। ५५.६७ ।।<br>
<br>
गंधर्वाप्सरसश्चैव नृत्यगेयैरुपासते।।<br>
ग्रामणीयक्षभूतानि कुर्वतेभीषुसंग्रहम्।। ५५.६८ ।।<br>
<br>
सर्पा वहंति वै सूर्यं यातु धानानुयांति वै।।<br>
वालखिल्या नयंत्यस्तं परिवार्योदयाद्रविम्।। ५५.६९ ।।<br>
<br>
एतेषामेव देवानां यथा तेजो यथा तपः।।<br>
यता योगं यथा मन्त्रं यथा धर्मं यथा बलम्।। ५५.७೦ ।।<br>
<br>
तथा तपत्यसौ सूर्यस्तेषामिद्धस्तु तेजसा।।<br>
इत्येते वै वसंतीह द्वौ द्वौ मासौ दिवाकरे।। ५५.७१ ।।<br>
<br>
ऋषयो देवगंधर्वपन्नगाप्सरसां गणाः।।<br>
ग्रामण्यश्च तथा यक्षा यातुधानाश्च मुख्यतः।। ५५.७२ ।।<br>
<br>
एते तपन्ति वर्षंति भांति वांति सृजंति च।।<br>
भूतानामशुभं कर्म व्यपोहन्तीह कीर्तिताः।। ५५.७३ ।।<br>
<br>
मानवानां शुभं ह्येते हरंति च दुरात्मनाम्।।<br>
दुरितं सुप्रचाराणां व्यपोहंति क्वचित् क्वचित्।। ५५.७४ ।।<br>
<br>
विमाने च स्थिता दिव्ये कामगे वातरंहसि।।<br>
एते सहैव सूर्येण भ्रमंति दिवसानुगाः।। ५५.७५ ।।<br>
<br>
वर्षन्तश्च तपंतश्च ह्लादयंतश्च वै द्विजाः।।<br>
गोपायंतीह भूतानि सर्वाणि ह्यामनुक्षयात्।। ५५.७६ ।।<br>
<br>
स्थानाबिमानिनामेतत्स्थानं मन्वन्तरेषु वै।।<br>
अतीतानागतानां वै वर्तंते सांप्रतं च ये।। ५५.७७ ।।<br>
<br>
एते वसंति वै सूर्ये सप्तकास्ते चतुर्दश।।<br>
चतुर्दशसु सर्वेषु गणा मन्वंतरेष्विह।। ५५.७८ ।।<br>
<br>
संक्षेपाद्विस्तराच्चैव यतावृत्तं यथाश्रुतम्।।<br>
कथितं मुनिशार्दूला देवदेवस्य धीमतः।। ५५.७९ ।।<br>
<br>
एते देवा वसंत्यर्के द्वौद्वौ मासौ क्रमेण तु।।<br>
स्थानाभिमानिनो ह्येते गणा द्वादश सप्तकाः।। ५५.८೦ ।।<br>
<br>
इत्येष एकचक्रेण सूर्यस्तूर्णं रथेन तु।।<br>
हरितैरक्षरैरश्वैः सर्पतेऽसौ दिवाकरः।। ५५.८१ ।।<br>
<br>
अहोरात्रं रथेनासावेक चक्रणे तु भ्रमन्।।<br>
सप्तद्वीपसमुद्रा गां सप्तभिः सर्पते दिवि।। ५५.८२ ।।<br>
<br>
इति श्रीलिंगमहापुराणे पूर्वभागे सूर्यरथनिर्णयो नाम पंचपंचाशत्तमो ध्यायः।। ५५ ।।<br>
<br>
