सूत उवाच॥<br>
शितांतशिखरे शक्रः पारिजातवने शुभे॥<br>
तस्य प्राच्यां कुमुदाद्रिकूटोसौ बहुविस्तरः॥ ५०.१ ॥<br>
<br>
अष्टौ पुराण्युदीर्णानि दानवानां द्विजोत्तमाः॥<br>
सुवर्णकोटरे पुण्ये राक्षसानां महात्मनाम्॥ ५०.२ ॥<br>
<br>
नीलकानां पुराण्याहुरष्टषष्टिर्द्विजोत्तमाः॥<br>
महानीलेपि शैलेन्द्रे पुराणि दश पंच च॥ ५०.३ ॥<br>
<br>
हयाननानां मुख्यानां किन्नराणां च सुव्रताः॥<br>
वेणुसौधे महाशैले विद्याधरपुरत्रयम्॥ ५०.४ ॥<br>
<br>
वैकुंठे गरुडः श्रीमान् करंजे नीललोहितः॥<br>
वसुधारे वसूनां तु निवासः परिकीर्तितः॥ ५०.५ ॥<br>
<br>
रत्नधारे गिरिवरे सप्तर्षीणां महात्मनाम्॥<br>
सप्तस्थानानि पुण्यानि सिद्धावासुयुतानि च॥ ५०.६ ॥<br>
<br>
महत्प्रजापतेः स्थानमेकशृंगे नगोत्तमे॥<br>
गजशैले तु दुर्गाद्याः सुमेधे वसवस्तथा॥ ५०.७ ॥<br>
<br>
आदित्याश्च तथा रुद्राः कृतावासास्तथाश्विनौ॥<br>
अशीतिर्देवपुर्यस्तु हेमकक्षे नगोत्तमे॥ ५०.८ ॥<br>
<br>
सुनीले रक्षसां वासाः पंचकोटिशतानि च॥<br>
पंचकूटे पुराण्या सन्पंचकोटिप्रमाणतः॥ ५०.९ ॥<br>
<br>
शतशृंगे पुरशतं यक्षाणाममितौजसाम्॥<br>
ताम्राभे काद्रवायाणां विशाखे तु गुहस्य वै॥ ५०.१० ॥<br>
<br>
श्वेतोदरे मुनिश्रेष्ठाः सुपर्णस्य महात्मनः॥<br>
पिशाचके कुबेरस्य हरिकूटे हरेर्गृहम्॥ ५०.११ ॥<br>
<br>
कुमुदे किंनरावासस्त्वंजने चारणालयः॥<br>
कृष्णे गंधर्व निलयः पांडुरे पुरसप्तकम्॥ ५०.१२ ॥<br>
<br>
विद्याधराणां विप्रेन्द्रा विश्वबोगसमन्वितम्॥<br>
सहस्रशिखरे शैले दैत्यानामुग्रकर्मणाम्॥ ५०.१३ ॥<br>
<br>
पुराणां तु सहस्राणि सप्त शक्रारिणां द्विजाः॥<br>
मुकुटे पन्नगावासः पुष्पकेतौ मुनीश्वराः॥ ५०.१४ ॥<br>
<br>
वैवस्वतस्य सोमस्य वायोर्नागाधिपस्य च॥<br>
तक्षके चैव शैलेन्द्रे चत्वार्यायतनानि च॥ ५०.१५ ॥<br>
<br>
ब्रह्मेन्द्रविष्णुरुद्राणां गुहस्य च महात्मनः॥<br>
कुबेरस्य च सोमस्य तथान्येषां महात्मनाम्॥ ५०.१६ ॥<br>
<br>
संत्यायतनमुख्यानि मर्यादापर्वतेष्वपि॥<br>
श्रीकंठाद्रिगुहावासी सर्वावासः सहोमया॥ ५०.१७ ॥<br>
<br>
श्रीकंठस्याधिपत्यं वै सर्वदेवेश्वरस्य च॥<br>
अंडस्यास्य प्रवृत्तिस्तु श्रीकंठेन न संशयः॥ ५०.१८ ॥<br>
<br>
अनंतेशादयस्त्वेवं प्रत्येकं चाण्डपालकाः॥<br>
चक्रवर्तिन इत्युक्तास्ततो विद्येश्वरास्त्विह॥ ५०.१९ ॥<br>
<br>
श्रीकंठाधिष्ठितान्यत्र स्थानानि च समासतः॥<br>
मर्यादापर्वतेष्वद्य श्रृण्वंतु प्रवदाम्यहम्॥ ५०.२० ॥<br>
<br>
श्रीकंठाधिष्ठितं विश्वं चराचरमिदं जगत्॥<br>
कालाग्निशिवपर्यंतं कथं वक्ष्ये सविस्तरम्॥ ५०.२१ ॥<br>
<br>
इति श्रीलिंगमहापुराणे पूर्वभागे भुवनविन्यासोद्देशस्थानवर्णनं नाम पंचाशत्तमोध्यायः॥ ५० ॥<br>
<br>
