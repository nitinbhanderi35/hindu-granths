सूत उवाच।।<br>
वीथ्याश्रयाणि चरति नक्षत्राणि निशाकरः।।<br>
त्रिचक्रोभयतोश्वश्च विज्ञेयस्तस्य वै रथः।। ५६.१ ।।<br>
<br>
शतारैश्च त्रिभिश्चक्रैर्युक्तः शुक्लैर्हयोत्तमैः।।<br>
दशभिस्त्वकृशैर्दिवव्यैरसंगैस्तैर्मनोजवैः।। ५६.२ ।।<br>
<br>
रथेनानेन देवैस्च पितृभिश्चैव गच्छति।।<br>
सोमो ह्यम्बुमयै र्गौभिः शुक्लैः शुक्लगभस्तिमान्।। ५६.३ ।।<br>
<br>
क्रमते शुक्लपक्षादौ भास्करात्परमास्थितः।।<br>
आपूर्यते परस्यांतः सततं दिवसक्रमात्।। ५६.४ ।।<br>
<br>
देवैः पीतं क्षये सोममाप्याययति नित्यशः।।<br>
पीतं पञ्चदशाहं तु रश्मिनैकेन भास्करः।। ५६.५ ।।<br>
<br>
आपूरयन् सुषुम्नेन भागंभागमनुक्रमात्।।<br>
इत्येषा सूर्यवीर्येण चंद्रस्याप्यायिता तनुः।। ५६.६ ।।<br>
<br>
स पौर्ममास्यां दृश्येत शुक्लः संपूर्णमंडलः।।<br>
एवमाप्यायितं सोमं शुक्लपक्षे दिनक्रमात्।। ५६.७ ।।<br>
<br>
ततो द्वितीयाप्रभृति बहुलस्य चतुर्दशीम्।।<br>
पिबंत्यम्बुमयं देवा मधु सौम्यं सुधामृतम्।। ५६.८ ।।<br>
<br>
संभृतं त्वर्धमासेन ह्यमृतं सूर्यतेजसा।।<br>
पानार्थममृतं सोमं पौर्णमास्यामुपासते।। ५६.९ ।।<br>
<br>
एकरात्रिं सुराः सर्वे पितृभिस्त्वृषिभिः सह।।<br>
सोमस्य कृष्णपक्षादौ भास्कराभिमुखस्य च।। ५६.१೦ ।।<br>
<br>
प्रक्षीयंते परस्यांतः पीयमानाः कलाः क्रमात्।।<br>
त्रयस्त्रिंशच्छताश्चैव त्रयस्त्रिंशत्तथैव च।। ५६.११ ।।<br>
<br>
त्रयस्त्रिंशत्सहस्राणि देवाः सोमं पिबंति वै।।<br>
एवं दिनक्रमात्पीते विबुधैस्तु निशाकरे।। ५६.१२ ।।<br>
<br>
पीत्वार्धमासं गच्छन्ति अमावास्यां सुरोत्तमाः।।<br>
पितरश्चोपतिष्ठंति अमावास्यां निशाकरम्।। ५६.१३ ।।<br>
<br>
ततः पंचदशे भागे किंचिच्चिष्टे कलात्मके।।<br>
अपराह्णे पितृगणा जघन्यं पर्युपासते।। ५६.१४ ।।<br>
<br>
पिबंति द्विकलं कालं शिष्टा तस्य कला तु या।।<br>
निस्सृतं तदमावास्यां गभस्तिभ्यः स्वधामृतम्।। ५६.१५ ।।<br>
<br>
मासतृप्तिमवाप्याग्र्यां पीत्वा गच्छंति तेऽमृतम्।।<br>
पितृभिः पीयमानस्य पंचदश्यां कला तु या।। ५६.१६ ।।<br>
<br>
यावत्तु क्षीयते तस्य भागः पंचदशस्तु सः।।<br>
अमावास्यां ततस्तस्या अंतरा पूर्यते पुनः।। ५६.१७ ।।<br>
<br>
वृद्धिक्षयौ वै पक्षादौ षोडश्यां शशिनः स्मृतौ।।<br>
एवं सूर्यनिमित्तैषा पक्षवृद्धिर्निशाकरे।। ५६.१८ ।।<br>
<br>
इति श्रीलिंगमहापुराणे पूर्वभागे सोमवर्णनं नाम षट्पंचाशत्तमोऽध्यायः।। ५६<br>
<br>
