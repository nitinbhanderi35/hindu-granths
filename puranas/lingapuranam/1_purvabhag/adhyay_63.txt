ऋषय ऊचुः।।<br>
देवानां दानवानां च गंधर्वोरगरक्षसाम्।।<br>
उत्पत्तिं ब्रूहि सूताद्य यथाक्रममनुत्तमम्।। ६३.१ ।।<br>
<br>
सूत उवाच।।<br>
संकल्पाद्दर्शनात्स्पर्शात्पूर्वेषां सृष्टिरुच्यते।।<br>
दक्षात्प्राचेतसादूर्ध्वं सृष्टिर्मैथुनसंभवा।। ६३.२ ।।<br>
<br>
यदा तु सृजतस्तस्य देवर्षिगण पन्नगान्।।<br>
न वृद्धिमगमल्लोकस्तदा मैथुनयोगतः।। ६३.३ ।।<br>
<br>
दक्षः पुत्रसहस्राणि पंच सूत्यामजीजनत्।।<br>
तांस्तु दृष्ट्वा महाभागान् सिसृक्षुर्विविधाः प्रजाः।। ६३.४ ।।<br>
<br>
नारदः प्राह हर्यश्वान्दक्षपुत्रान्समागतान्।।<br>
भुवः प्रमाणं सर्वं तु ज्ञात्वोर्ध्वमध एव च।। ६३.५ ।।<br>
<br>
ततः सृष्टिं विशेषेण कुरुध्वं मुनिसत्तमाः।।<br>
ते तु तद्वचनं श्रुत्वा प्रयाताः सर्वतोदिशम्।। ६३.६ ।।<br>
<br>
अद्यापि न निवर्तंते समुद्रादिव सिंधवः।।<br>
हर्यश्वेषु च नष्टेषु पुनर्दक्षः प्रजापतिः।। ६३.७ ।।<br>
<br>
सूत्यामेव च पुत्राणां सहस्रमसृजत्प्रभुः।।<br>
शबला नाम ते विप्राः समेताः सृष्टिहेतवः।। ६३.८ ।।<br>
<br>
नारदोनुगतान्प्राह पुनस्तान्सूर्यवर्चसः।।<br>
भुवः प्रमाणं सर्वं तु ज्ञात्वा भ्रातॄन् पुनः पुनः।। ६३.९ ।।<br>
<br>
आगत्य वाथ सृष्टिं वै करिष्यथ विशेषतः।।<br>
तेपि तेनैव मार्गेण जग्मुर्भ्रातृगतिं तथा।। ६३.१೦ ।।<br>
<br>
ततस्तेष्वपि नष्टेषु षष्टिकन्याः प्रजापतिः।।<br>
वैरिण्यां जनयामास दक्षः प्राचेतसस्तदा।। ६३.११ ।।<br>
<br>
प्रादात्स दशकं धर्मे कश्यपाय त्रयोदश।।<br>
विंशत्सप्त च सोमाय चतस्रोऽरिष्टनेमये ।। ६३.१२ ।।<br>
<br>
द्वे चैव भृगुपुत्त्राय द्वे कृशाश्वाय धीमते।।<br>
द्वे चैवाङ्गिरसे तद्वत्तासां नामानि विस्तरात्।। ६३.१३ ।।<br>
<br>
श्रृणुध्वं देवमातॄणां प्रजाविस्तारमादितः।।<br>
मरुत्वती वसूर्यामिर्लबा भानुररुंधती।। ६३.१४ ।।<br>
<br>
संकल्पा च मुहूर्ता च साध्या विश्वा च भामिनि।।<br>
धर्मपत्न्यः समाख्यातास्तासां पुत्रान्वदामि वः।। ६३.१५ ।।<br>
<br>
विश्वेदेवास्तु विश्वायाः साध्या साध्यानजीजनत्।।<br>
मरुत्वत्यां मरुत्वंतो वसोस्तु वसवस्तथा।। ६३.१६ ।।<br>
<br>
भानोस्तु भानवः प्रोक्ता मुहूर्ताया मुहूर्तकाः।।<br>
लंबाया घोषनामानो नागवीथिस्तु यामिजः।। ६३.१७ ।।<br>
<br>
संकल्पायास्तु संकल्पो वसुसर्गं वदामि वः।।<br>
ज्योतिष्मंतस्तु ये देवा व्यापकाः सर्वतोदिशम्।। ६३.१८ ।।<br>
<br>
वसवस्ते समाख्याताः सर्वभूतहितैषिणः।।<br>
आपो ध्रुवश्च सोमश्च धरश्चैवानिलोनलः।। ६३.१९ ।।<br>
<br>
प्रत्यूषश्च प्रभासश्च वसवोष्टौ प्रकीर्तिताः।।<br>
अजैकपादहिर्बुध्यो विरुपाक्षः सभैरवः।। ६३.२೦ ।।<br>
<br>
हरश्च बहुरूपश्च त्र्यंबकश्च सुरेश्वरः।।<br>
सावित्रश्च जयंतश्च पिनाकी चापराजितः।। ६३.२१ ।।<br>
<br>
एते रुद्राः समाख्याता एकादश गणेश्वराः।।<br>
कश्यपस्य प्रवक्ष्यामि पत्नीभ्यः पुत्रपौत्रकम्।। ६३.२२ ।।<br>
<br>
अदितिश्च दितिश्चैव अरिष्टा सुरसा मुनिः।।<br>
सुरभिर्विनता ताम्रा तद्वत् क्रोधवशा इला।। ६३.२३ ।।<br>
<br>
कद्रूस्त्विषा दनुस्तद्वत्तासां पुत्रान्वदामि वः।।<br>
तुषिता नाम ये देवाश्चाक्षुषास्यांतरे मनोः।। ६३.२४ ।।<br>
<br>
वैवस्वतांतरे ते वै आदित्या द्वादश स्मृताः।।<br>
इंद्रो धाता भगस्त्वष्ट मित्रोथ वरुणोर्यमा।। ६३.२५ ।।<br>
<br>
विवस्वान्सविता पूषा अंशुमान् विष्णुरेव च।।<br>
एते सहस्रकिरणा आदीत्या द्वादश स्मृताः।। ६३.२६ ।।<br>
<br>
दितिः पुत्रद्वयं लेभे कश्यपादिति नः श्रुतम्।।<br>
हिरण्यकशिपुं चैव हिरण्याक्षं तथैव च।। ६३.२७ ।।<br>
<br>
दनुः पुत्रशतं लेभे कश्यपाद्बलदर्पितम्।।<br>
विप्रचित्तिः प्रधानोभूत्तेषां मध्ये द्विजोत्तमाः।। ६३.२८ ।।<br>
<br>
ताम्रा च जनयामास षट् कन्या द्विजपुंगवाः।।<br>
शुकीं श्येनीं च भासीं च सुग्रीवीं गृध्रिकां शुचिम्।। ६३.२९ ।।<br>
<br>
शुकी शुकानुलूकांश्च जनयामास धर्मतः।।<br>
श्येनी श्येनांस्तथा भासी कुरंगांश्च व्यजीजनत्।। ६३.३೦ ।।<br>
<br>
गृध्री गृध्रान् कपोतांश्च पारावतीविहंगमान्।।<br>
हंससारसकारंडप्लवाञ्छुचिरजीजनत्।। ६३.३१ ।।<br>
<br>
अजाश्वमेषोष्ट्रखरान् सुग्रीवी चाप्यजीजनत्।।<br>
विनता जनया मास गरुडं चारुणं शुभा।। ६३.३२ ।।<br>
<br>
सौदामिनीं तथा कन्यां सर्वलोकभयंकरीम्।।<br>
सुरसायाः सहस्रं तु सर्पाणामभवत्पुरा।। ६३.३३ ।।<br>
<br>
कद्रूः सहस्रशिरसां सहस्रं प्राप सुव्रता।।<br>
प्रधानास्तेषु विख्याताः षड्विंशतिरनुत्तमाः।। ६३.३४ ।।<br>
<br>
शेषवासुकिकर्कोचशंखैरावतकंबलाः।।<br>
धनंजयमहानीलपद्माश्वतरतक्षकाः।। ६३.३५ ।।<br>
<br>
एलापत्रमहापद्मधृतराष्ट्रबलाहकाः।।<br>
शंखपालमहाशंखपुष्पदंष्ट्रशुभाननाः।। ६३.३६ ।।<br>
<br>
शंख लोमा च नहुषो वामनः फणितस्तथा।।<br>
कपिलो दुर्मुखश्चापि पतंजलिरिति स्मृतः।। ६३.३७ ।।<br>
<br>
रक्षोगणं क्रोधवशा महामायं व्यजीजनत्।।<br>
रुद्राणां च गणं तद्वद्गोमहिष्यौ वरांगना।। ६३.३८ ।।<br>
<br>
सुरभिर्जनयामास कश्यपादिति नः श्रुतम्।।<br>
मुनिर्मुनीनां च गणं गणमप्सरसां तथा।। ६३.३९ ।।<br>
<br>
तता किंनरगंधर्वानरिष्टाजनयद्बहून्।।<br>
तृणवृक्षलतागुल्ममिला सर्वमजीजनत्।। ६३.४೦ ।।<br>
<br>
त्विषा तु यक्षरक्षांसि जनयामास कोटिशः।।<br>
एते तु काश्यपेयाश्च संक्षेपात्परिकीर्तिताः।। ६३.४१ ।।<br>
<br>
एतेषां पुत्रपौत्रादिवंशाश्च बहवः स्मृताः।।<br>
एवं प्रजासु सृष्टासु कश्य पेन महात्मना।। ६३.४२ ।।<br>
<br>
प्रतिष्ठितासु सर्वासु चरासु स्थावरासु च।।<br>
अभिषिच्याधिपत्येषु तेषां मुख्यान्प्रजापतिः।। ६३.४३ ।।<br>
<br>
ततो मनुष्याधिपतिं चक्रे वैवस्वतं मनुम्।।<br>
स्वायंभुवेन्तरे पूर्वं ब्रह्मणा येऽभिषेचिताः।। ६३.४४ ।।<br>
<br>
तैरियं पृथिवी सर्वा सप्तद्वीपा सपर्वता।।<br>
यथोपदेशमद्यापि धर्मेण प्रतिपाल्यते।। ६३.४५ ।।<br>
<br>
स्वायंभुवेन्तरे पूर्वे ब्रह्मणा येऽभिषेचिताः।।<br>
ते ह्येते चाभिषिच्यंते मनवश्च भवन्ति ते।। ६३.४६ ।।<br>
<br>
मन्वंतरेष्वतीतेषु गता ह्येतेषु पार्थिवाः।।<br>
एवमन्येभिषिच्यन्ते प्राप्ते मन्वंतरे ततः।। ६३.४७ ।।<br>
<br>
अतीतानागताः सर्वे नृपा मन्वन्तरे स्मृताः।।<br>
एतानुत्पाद्य पुत्रांस्तु प्रजासंतानकारणात्।। ६३.४८ ।।<br>
<br>
कश्यपो गोत्रकामस्तु चचार स पुनस्तपः।।<br>
पुत्रो गोत्रकरो मह्यं भवतादिति चिंतयन्।। ६३.४९ ।।<br>
<br>
तस्यैवं ध्यायमानस्य कश्यपस्य महात्मनः।।<br>
ब्रह्मयोगात्सुतौ पश्चात्प्रादुर्भूतौ महौजसौ।। ६३.५೦ ।।<br>
<br>
वत्सरश्चासितश्चैव तावुभौ ब्रह्मवादिनौ।।<br>
वत्सरान्नैध्रुवो जज्ञे रैभ्यश्च सुमहायशाः।। ६३.५१ ।।<br>
<br>
रैभ्यस्य रैभ्या विज्ञेया नैध्रुवस्य वदामि वः।।<br>
च्यवनस्य तु कन्यायां सुमेधाः समपद्यत।। ६३.५२ ।।<br>
<br>
नैध्रुवस्य तु सा पत्नी माता वै कुंडपायिनाम्।।<br>
असितस्यैकपर्णायां ब्रह्मिष्ठः समपद्यत।। ६३.५३ ।।<br>
<br>
शांडिल्यानां वरः श्रीमान्देवलः सुमहातपाः।।<br>
शांडिल्या नैध्रुवा रैभ्यास्त्रयः पक्षास्तु काश्यपाः।। ६३.५४ ।।<br>
<br>
नव प्रकृतयो देवाः पुलस्त्यस्य वदामि वः।।<br>
चतुर्युगे ह्यतिक्रांते मनोरेकादशे प्रभोः।। ६३.५५ ।।<br>
<br>
अर्धावशिष्टे तस्मिंस्तु द्वापरे संप्रवर्तिते।।<br>
मानवस्य नरिष्यन्तः पुत्र सीद्दमः किल।। ६३.५६ ।।<br>
<br>
दमस्य तस्य दायादस्तृणबिंदुरिति स्मृतः।।<br>
त्रेतायुगमुखे राजा तृतीये संबभूव ह।। ६३.५७ ।।<br>
<br>
तस्य कन्या त्विलविला रूपेणाप्रतिमाभवत्।।<br>
पुरस्त्याय स राजर्षिस्तां कन्यां प्रत्यपादयत्।। ६३.५८ ।।<br>
<br>
ऋषिरैरविलो यस्यां विश्रवाः समपद्यत।।<br>
तस्य पत्न्यश्चतस्रस्तु पौलस्त्यकुलवर्धनाः।। ६३.५९ ।।<br>
<br>
बृहस्पतेः शुभा कन्या नाम्ना वै देववर्णिनी।।<br>
पुष्पोत्कटा बलाका च सुते माल्यवतः स्मृतेः।। ६३.६೦ ।।<br>
<br>
कैकसी मालिनः कन्या तासां वै श्रृणुत प्रजाः।।<br>
ज्येष्ठं वैश्रवणं तस्मात्सुषुवे देव वर्णिनी।। ६३.६१ ।।<br>
<br>
कैकसी चाप्यजनयद्रावणं राक्षसाधिपम्।।<br>
कुंभकर्णं शूर्पनखां धीमन्तं च विभीषणम्।। ६३.६२ ।।<br>
<br>
पुष्पोत्कटा ह्यजनयत्पुत्रांस्तस्माद्द्विजोत्तमाः।।<br>
महोदरं प्रहस्तं च महापार्श्वं खरं तथा।। ६३.६३ ।।<br>
<br>
कुंभीनसीं तथा कन्यां बलायाः श्रृणुत प्रजाः।।<br>
त्रिशिरा दूषमश्चैव विद्युज्जिह्वश्च राक्षसः।। ६३.६४ ।।<br>
<br>
कन्या वै मालिका चापि बलायाः प्रसवः स्मृतः।।<br>
इत्येते क्रूरकर्माणः पौलस्त्या राक्षसा नव।। ६३.६५ ।।<br>
<br>
विभीषणोतिशुद्धात्मा धर्मज्ञः परिकीर्तितः।।<br>
पुलस्त्यस्य मृगाः पुत्राः सर्वे व्याघ्रश्च दंष्ट्रिणः।। ६३.६६ ।।<br>
<br>
भूताः पिशाचाः सर्पाश्च सूकरा हस्तिनस्तथा।।<br>
वानराः किंनराश्चैव ये च किंपुरुषास्तथा।। ६३.६७ ।।<br>
<br>
अनपत्यः क्रतुस्तस्मिन् स्मृतो वैवस्वतेन्तरे।।<br>
अत्रेः पत्न्यो दशैवासन् सुंदर्यश्च पतिव्रताः।। ६३.६८ ।।<br>
<br>
भद्राश्वस्य घृताच्यां वै दशाप्सरसि सूनवः।।<br>
भद्राभद्रा च जलदा मंदा नंदा तथैव च।। ६३.६९ ।।<br>
<br>
बलाबला च विप्रेन्द्रा या च गोपाबला स्मृता।।<br>
तथा तामरसा चैव वरक्रीडा च वै दश।। ६३.७೦ ।।<br>
<br>
आत्रेयवंशप्रभवा स्तासां भर्ता प्रभाकरः।।<br>
स्वर्भानुपिहिते सूर्ये पतितेस्मिन्दिवो महीम्।। ६३.७१ ।।<br>
<br>
तमोऽभिभूते लोकेस्मिन्प्रभा येन प्रवर्तिता।।<br>
स्वस्त्यस्तु हि तवेत्युक्ते पतन्निह दिवाकरः।। ६३.७२ ।।<br>
<br>
ब्रह्मर्षेर्वचनात्तस्य पपात न विभुर्दिवः।।<br>
ततः प्रभाकरेत्युक्तः प्रभुरत्रिर्महर्षिभिः।। ६३.७३ ।।<br>
<br>
भद्रायां जनयामास सोमं पुत्रं यशस्विनम्।।<br>
स तासु जनयामास पुनः पुत्रांस्तपोधनः।। ६३.७४ ।।<br>
<br>
स्वस्त्यात्रेया इति ख्याता ऋषयो वेदपारगाः।।<br>
तेषां द्वौ ख्यातयशसौ ब्रह्मिष्ठौ च महौजसौ।। ६३.७५ ।।<br>
<br>
दत्तो ह्यत्रिवरो ज्येष्ठो दुर्वासास्तस्य चानुजः।।<br>
यवीयसी स्वसा तेषाममला ब्रह्मवादिनी।। ६३.७६ ।।<br>
<br>
तस्य गोत्रद्वये जाताश्चत्वारः प्रथिता भुवि।।<br>
श्यावश्च प्रत्वसश्चैव ववल्गुश्चाथ गह्वरः।। ६३.७७ ।।<br>
<br>
आत्रेयाणां च चत्वारः स्मृताः पक्षा महात्मनाम्।।<br>
काश्यपो नारदश्चैव पर्वतानुद्धतस्तथा।। ६३.७८ ।।<br>
<br>
जज्ञिरे मानसा ह्येते अरुंधत्या निबोधत।।<br>
नारदस्तु वसिष्ठायारुन्धतीं प्रत्यपादयत्।। ६३.७९ ।।<br>
<br>
ऊर्ध्वरेता महातेजा दक्षशापात्तु नारदः।।<br>
पुरा देवासुरे युद्धे घोरे वै तारकामये।। ६३.८೦ ।।<br>
<br>
अनावृष्ट्या हते लोके ह्युग्रे लोकेश्वरैः सह।।<br>
वसिष्ठस्तपसा धीमान्धारयामास वै प्रजाः।। ६३.८१ ।।<br>
<br>
अन्नोदकं मूलफलमोषधीश्च प्रवर्तयन्।।<br>
तानेताञ्जीवयामास कारुण्यादौषधेन च।। ६३.८२ ।।<br>
<br>
अरुन्धत्यां वसिष्ठस्तु सुतानुत्पादयच्छतम्।।<br>
ज्यायसोजनयच्छक्तेरदृश्यंती पराशरम्।। ६३.८३ ।।<br>
<br>
रक्षसा भक्षिते शक्तौ रुधिरेण तु वै तदा।।<br>
काली पराशराज्जज्ञे कृष्णद्वैपायनं प्रभुम्।। ६३.८४ ।।<br>
<br>
द्वैपायनो ह्यरण्यां वै शुकमुत्पादयत्सुतम्।।<br>
उपमन्युं च पीवर्यां विद्धीमे शुकसूनवः।। ६३.८५ ।।<br>
<br>
भूरिश्रवाः प्रभुः शंभुः कृष्णो गौरस्तु पंचमः।।<br>
कन्या कीर्ति मती चैव योगमाता धृतव्रता।। ६३.८६ ।।<br>
<br>
जननी ब्रह्मदत्तस्य पत्नी सा त्वनुहस्य च।।<br>
श्वेतः कृष्णश्च गौरश्च श्यामो धूम्रस्तथारुणः।। ६३.८७ ।।<br>
<br>
नीलो बादरिकश्चैव सर्वे चैते पराशराः।।<br>
पराशराणामष्टौ ते पक्षाः प्रोक्ता महात्मनाम्।। ६३.८८ ।।<br>
<br>
अत ऊर्ध्वं निबोधध्वमिंद्रप्रमितिसंभवम्।।<br>
वसिष्ठस्य कपिंजल्यो घृताच्यामुदपद्यत।। ६३.८९ ।।<br>
<br>
त्रिमूर्तिर्यः समाख्यात इंद्रप्रमितिरुच्यते।।<br>
पृथोः सुतायां संभूतो भद्रस्तस्या भवद्वसुः।। ६३.९೦ ।।<br>
<br>
उपमन्युः सुतस्तस्य बहवो ह्यौपमन्यवः।।<br>
मित्रावरुणयोश्चैव कौण्डिन्या ये परिश्रुताः।। ६३.९१ ।।<br>
<br>
एकार्षेयास्तथा चान्ये वासिष्ठा नाम विश्रुताः।।<br>
एते पक्षा वसिष्ठानां स्मृता दश महात्मनाम्।। ६३.९२ ।।<br>
<br>
इत्येते ब्रह्मणः पुत्रा मानसा विश्रुता भुवि।।<br>
भर्तारश्च महाभागा एषां वंशाः प्रकीर्तिताः।। ६३.९३ ।।<br>
<br>
त्रिलोकधारणे शक्ता देवर्षिकुलसंभवाः।।<br>
तेषां पुत्राश्च पौत्राश्च शतशोथ सहस्रशः।। ६३.९४ ।।<br>
<br>
यैस्तु व्याप्तास्त्रयो लोकाः सूर्यस्येव गभस्तिभिः।। ६३.९५ ।।<br>
<br>
इति श्रीलिंगमहापुराणे पूर्वभागे देवादिसृष्टिकथनं नाम त्रिषष्टितमोऽध्यायः।। ६३।।<br>
<br>
