<span style="font-size: 14pt; line-height: 200%"> सूत उवाच।।<br>
शतमेकं सहस्राणां योजनानां स तु स्मृतः।।<br>
अनुद्वीपं सहस्राणां द्विगुणं द्विगुणोत्तरम्।। १ ।।<br>
पंचाशत्कोटिविस्तीर्णा ससमुद्रा धरा स्मृता।।<br>
द्वीपैश्च सप्तभिर्युक्ता लोकालोकावृता शुभा।। २ ।।<br>
नीलस्तथोत्तरे मेरोः श्वेतस्तस्योत्तरे पुनः।।<br>
श्रृंगी तस्योत्तरे विप्रास्त्रयस्ते वर्षपर्वताः।। ३ ।।<br>
जठरो देवकूटश्च पूर्वस्यां दिशि पर्वतौ।।<br>
निषधो दक्षिणे मेरोस्तस्य दक्षिणतो गिरिः।।<br>
हेमकूट इति ख्यातो हिमवांस्तस्य दक्षिणे।। ४ ।।<br>
मेरोः पश्चिमतश्चैव पर्वतौ द्वौ धराधरौ।।<br>
माल्यवान्गंधमादश्च द्वावेतावुद गायतौ।। ५ ।।<br>
एते पर्वतराजानः सिद्धचारणसेविताः।।<br>
तेषामंतरविष्कंभो नवसाहस्रमेकशः।। ६ ।।<br>
इदं हैमवतं वर्षं भारतं नाम विश्रुतम्।।<br>
हेमकूटं परं तस्मान्नाम्ना किंपुरुषं स्मृतम्।। ७ ।।<br>
नैषधं हेमकूटात्तु हरिवर्षं तदुच्यते।।<br>
हरिवर्षात्परं चैव मेरोः शुभमिलावृतम्।। ८ ।।<br>
इलावृतात्परं नीलं रम्यकं नाम विश्रुतम्।।<br>
रम्यात्परतरं श्वेतं विख्यातं तद्धिरण्मयम्।। ९ ।।<br>
हिरण्मयात्परं चापि श्रृंगी चैव कुरुः स्मृतः।।<br>
धनुः संस्थे तु विज्ञेये द्वे वर्षे दक्षिणोत्तरे।। १೦ ।।<br>
दीर्घाणि तत्र चत्वारी मध्यतस्तदिलावृतम्।।<br>
मेरोः पश्चिमपूर्वेण द्वे तु दीर्घे तरे स्मृते।। ११ ।।<br>
अर्वाक्तु निषधस्याथ वेद्यर्धं चोत्तरं स्मृतम्।।<br>
वेद्यर्धे दक्षिणे त्रीणि वर्षाणि त्रीणि चोत्तरे।। १२ ।।<br>
तयोर्मध्ये च विज्ञेयं मेरुमध्यमिलावृतम्।।<br>
दक्षिणेन तु नीलस्य निषधस्योत्तरेण तु।। १३ ।।<br>
उदगायतो महाशैलो माल्यवान्नाम पर्वतः।।<br>
योजनानां सहस्रे द्वे उपरिष्टात्तु विस्तृतः।। १४ ।।<br>
आयामतश्चतुस्त्रिंशत्सहस्राणि प्रकीर्तितः।।<br>
तस्य प्रतीच्यां विज्ञेयः पर्वतो गंधमादनः।। १५ ।।<br>
आयामतः स विज्ञेयो माल्यवानिव विस्तृतः।।<br>
जबूंद्वीपस्य विस्तारात्समेन तु समंततः।। १६ ।।<br>
प्रागायताः सुपर्वाणः षडेते वर्षपर्वताः।।<br>
अवगाढाश्चोभयतः समुद्रौ पूर्वपश्चिमौ।। १७ ।।<br>
हिमप्रायस्तु हिमवान् हेमकूटस्तु हेमवान्।।<br>
तरुणादित्यसंकाशो हौरण्यो निषधः स्मृतः।। १८ ।।<br>
चतुर्वर्णः ससौवर्णो मेरुश्चोर्ध्वायतः स्मृतः।।<br>
वृत्ताकृतिपरीणाहश्चातुरस्रः समुत्थितः।। १९ ।।<br>
नीलश्च वैडूर्यमयः श्वेतः शुक्लो हिरण्मयः।।<br>
मयूरबर्हवर्णस्तु शातकुंभस्त्रिश्रृंगवान्।। २೦ ।।<br>
एवं संक्षेपतः प्रोक्ताः पुनः श्रृणु गिरीश्वरान्।।<br>
मंदरो देवकूटश्च पूर्वस्यां दिशि पर्वतौ।। २१ ।।<br>
कैलासो गंधमादश्च हेमवांश्चैव पर्वतौ।।<br>
पूर्वतश्चायतावेतावर्णवांतर्व्यवस्थितौ।। २२ ।।<br>
निषधः पारियात्रश्च द्वावेतौ वरपर्वतौ।।<br>
यथा पूर्वौ तथा याम्यावेतौ पश्चिमतः श्रितौ।। २३ ।।<br>
त्रिश्रृंगो जारुचिश्चैव उत्तरौ वरपर्वतौ।।<br>
पूर्वतश्चायतावेतावर्णवांतर्व्यवस्थितौ।। २४ ।।<br>
मर्यादापर्वतानेतानष्टावाहुर्मनीषिणः।।<br>
योसौ मेरुर्द्विजश्रेष्ठाः प्रांशुः कनकपर्वतः।। २५ ।।<br>
तस्य पादास्तु चत्वारश्चतुर्दिक्षु नगोत्तमाः।।<br>
यैर्विष्टब्धा न चलति सप्तद्वीपवती मही।। २६ ।।<br>
दशयोजनसाहस्रमायामस्तेषु पठ्यते।।<br>
पूर्वे तु मंदरो नाम दक्षिणे गंधमादनः।। २७ ।।<br>
विपुलः पश्चिमे पार्श्वे सुपार्श्वश्चोत्तरे स्मृतः।।<br>
महावृक्षाः समुत्पन्नाश्चत्वारो द्वीपकेतवः।। २८ ।।<br>
मंदरस्य गिरेः श्रृंगे महावृक्षः सकेतुराट्।।<br>
प्रलंबशाखाशिखरः कदंबश्चैत्यपादपः।। २९ ।।<br>
दक्षिणस्यापि शैलस्य शिखरे देवसेविता।।<br>
जंबूः सदा पुण्यफला सदा माल्योप शोभिता।। ३೦ ।।<br>
सकेतुर्दक्षिणे द्वीपे जंबूर्लोकेषु विश्रुता।।<br>
विपुलस्यापि शैलस्य पश्चिमे च महात्मनः।। ३१ ।।<br>
संजातः शिखरेऽश्वत्थः स महान् चैत्यपादपः।।<br>
सुपार्श्वस्योत्तरस्यापि श्रृंगे जातो महाद्रुमः।। ३२ ।।<br>
न्यग्रोधो विपुलस्कंधोऽनेकयोजनमंडलः।।<br>
तेषां चतुर्णां वक्ष्यामि शैलेन्द्राणां यताक्रमम्।। ३३ ।।<br>
अमानुष्याणि रम्याणि सर्वकालर्तुकानि च।।<br>
मनोहराणि चत्वारि देवक्रीडनकानि च।। ३४ ।।<br>
वनानि वै चतुर्दिक्षु नामतस्तु निबोधत।।<br>
पूर्वे चैत्ररथं नाम दक्षिणे गंधमादनम्।। ३५ ।।<br>
वैभ्राजं पश्चिमे विद्यादुत्तरे सवितुर्वनम्।।<br>
मित्रेश्वरं तु पूर्वे तु षष्ठेश्वरमतः परम्।। ३६ ।।<br>
वर्येश्वरं पश्चिमे तु उत्तरे चाम्रकेश्वरम्।।<br>
महा सरांसि च तथा चत्वारी मुनिपुंगवाः।। ३७ ।।<br>
यत्र क्रीडंति मुनयः पर्वतेषु वनेषु च।।<br>
अरुणोदं सरः पूर्वं दक्षिणं मानसं स्मृतम्।। ३८ ।।<br>
सितोदं पश्चिमसरो महाभद्रं तथोत्तरम्।।<br>
शाखस्य दक्षिणे क्षेत्रं विशाखस्य च पश्चिमे।। ३९ ।।<br>
उत्तरे नैगमेयस्य कुमारस्य च पूर्वतः।।<br>
अरुणोदस्य पूर्वेण शैलेंद्रा नामतः स्मृताः।। ४೦ ।।<br>
तांस्तु संक्षेपतो वक्ष्ये न शक्यं विस्तरेण तु।।<br>
सितांतश्च कुरंडश्च कुररश्चाचलोत्तमः।। ४१ ।।<br>
विकरो मणिशैलश्च वृक्षवांश्चाचलोत्तमः।।<br>
महानीलोथ रुचकः सबिन्दुर्दर्दुरस्तथा।। ४२ ।।<br>
वेणुमांश्च समेघश्च निषधो देवपर्वतः।।<br>
इत्येते पर्वतवरा ह्यन्ये च गिरयस्तथा।। ४३ ।।<br>
पूर्वेण मंदरस्यैते सिद्धावासा उदाहृताः।।<br>
तेषुतेषु गिरींद्रेषु गुहासु च वनेषु च।। ४४ ।।<br>
रुद्रक्षेत्राणि दिव्यानि विष्णोर्नारायणस्य च।।<br>
सरसो मानसस्येह दक्षिणेन महाचलाः।। ४५ ।।<br>
ये कीर्त्यमानास्तान्सर्वान् संक्षिप्य प्रवदाम्यहम्।।<br>
शैलश्च विशिराश्चैव शिखरश्चाचलोत्तमः।। ४६ ।।<br>
एकश्रृंगो महाशूलो गजशैलः पिशाचकः।।<br>
पंचशैलोथ कैलासो हिमवांश्चाचलोत्तमः।। ४७ ।।<br>
इत्येते देवचरिता उत्कटाः पर्वतोत्तमाः।।<br>
तेषुतेषु च सर्वेषु पर्वतेषु वनेषु च।। ४८ ।।<br>
रुद्रक्षेत्राणि दिव्यानि स्थापितानि सुरोत्तमैः।।<br>
दिग्भागे दक्षिणे प्रोक्ताः पश्चिमे च वदामि वः।। ४९ ।।<br>
अपरेण सितोदश्च सुरपश्च महाबलः।।<br>
कुमुदो मधुमांश्चैव ह्यंजनो मुकुटस्तथा।। ५೦ ।।<br>
कृष्णश्च पांडुरश्चैव सहस्रशिखरश्च यः।।<br>
पारिजातश्च शैलेंद्रः श्रीश्रृंगश्चाचलोत्तमः।। ५१ ।।<br>
इत्येते देवचरिता उत्कटाः पर्वतोत्तमाः।।<br>
सर्वे पश्चिमदिग्भागे रुद्रक्षेत्रसमन्विताः।। ५२ ।।<br>
महाभद्रस्य सरसश्चोत्तरे च महाबलाः।।<br>
ये स्थिताः कीर्त्यमानांस्तान्संक्षिप्येह निबोधत।। ५३ ।।<br>
शंखकूटो महाशैलो वृषभो हंसपर्वतः।।<br>
नागश्च कपिलश्चैव इंद्र शैलश्च सानुमान्।। ५४ ।।<br>
नीलः कंटकश्रृंगश्च शतश्रृंगश्च पर्वतः।।<br>
पुष्पकोशः प्रशैलश्च विरजश्चाचलोत्तमः।। ५५ ।।<br>
वराहपर्वतश्चैव मयूरश्चाचलोत्तमः।।<br>
जारुधिश्चैव शैलेंद्र एत उत्तरसंस्थिताः।। ५६ ।।<br>
तेषु शैलेषु दिव्येषु देवदेवस्य शूलिनः।।<br>
असंख्यातानि दिव्यानि विमानानि सहस्रशः।। ५७ ।।<br>
एतेषां शैलमुख्यानामंतरेषु यथाक्रमम्।।<br>
संति चैवांतरद्रोण्यः सरांस्युपवनानि च।। ५८ ।।<br>
वसंति देवा मुनयः सिद्धाश्च शिवभाविताः।।<br>
कृतवासाः सपत्नीकाः प्रसादात्परमेष्ठिनः।। ५९ ।।<br>
लक्ष्म्याद्यानां बिल्ववने ककुभे कश्यपादयः।।<br>
तथा तालवने प्रोक्तमिंद्रोपेंद्रोरगात्मनाम्।। ६೦ ।।<br>
उदुंबरे कर्दमस्य तथान्येषां महात्मनाम्।।<br>
विद्याधराणां सिद्धानां पुण्ये त्वाम्रवने शुभे।। ६१ ।।<br>
नागानां सिद्धसंघानां तथा निंबवने स्थितिः।।<br>
सूर्यस्य किंशुकवने तथा रुद्रगणस्य च।। ६२ ।।<br>
बीजपूरवने पुण्ये देवाचर्यो व्यवस्थितः।।<br>
कौमुदे तु वने विष्णुप्रमुखानां महात्मनाम्।। ६३ ।।<br>
स्थलपद्मवनांतस्थन्यग्रोधेऽशेषभोगिनः।।<br>
शेषस्त्वशेषजगतां पतिरास्तेऽतिगर्वितः।। ६४ ।।<br>
स एव जगतां कालः पाताले च व्यवस्थितः।।<br>
विष्णोर्विश्वगुरोर्मूर्तिर्दिव्यः साक्षाद्धलायुधः।। ६५ ।।<br>
शयनं देवदेवस्य स हरेः कंकणं विभोः।।<br>
वने पनसवृक्षाणां सशुक्रा दानवादयः।। ६६ ।।<br>
किन्नरैरुरगाश्चैव विशाखकवने स्थिताः।।<br>
मनोहरवने वृक्षाः सर्व कोटिसमन्विताः।। ६७ ।।<br>
नंदीश्वरो गणवरैः स्तूयमानो व्यवस्थितः।।<br>
संतानकस्थलीमध्ये साक्षाद्देवी सरस्वती।। ६८ ।।<br>
एवं संक्षेपतः प्रोक्ता वनेषु वनवासिनः।।<br>
असंख्याता मयाप्यत्र वक्तुं नो विस्तरेण तु।। ६९ ।।<br>
इति श्रीलिंगमहापुराणे पूर्वभागे एकोनपंचाशत्तमोऽध्यायः।। ४९ ।।<br>
</span>
