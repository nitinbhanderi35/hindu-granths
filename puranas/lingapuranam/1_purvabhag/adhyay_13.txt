सूत उवाच॥<br>
एकत्रिंशत्तमः कल्पः पीतवासा इति स्मृतः॥<br>
ब्रह्म यत्र महाभागः पीतवासा बभूव ह॥ १३.१ ॥<br>
<br>
ध्यायतः पुत्रकामस्य ब्रह्मणः परमेष्ठिनः॥<br>
प्रादुर्भूतो महातेजाः कुमारः पीतवस्त्रधृक्॥ १३.२ ॥<br>
<br>
पीतगंधानुलिप्तांगः पीतमाल्यांबरो युवा॥<br>
हेमयज्ञोपवीतश्च पीतोष्णीषो महाभुजः॥ १३.३ ॥<br>
<br>
तं दृष्ट्वा ध्यानसंयुक्तो ब्रह्मा लोकमहेश्वरम्॥<br>
मनसा लोकधातारं प्रपेदे शरणं विभुम्॥ १३.४ ॥<br>
<br>
ततो ध्यानगतस्तत्र ब्रह्मा माहेश्वरीं वराम्॥<br>
गां विश्वरूपां ददृशे महेश्वरमुखाच्च्युताम्॥ १३.५ ॥<br>
<br>
चतुष्पदां चतुर्वक्त्रां चतुर्हस्तां चतुःस्तनीम्॥<br>
चतुर्नेत्रां चतुःश्रृंगीं चतुर्दंष्ट्रां चतुर्मखीम्॥ १३.६ ॥<br>
<br>
द्वात्रिंशद्गुणसंयुक्तामीश्वरीं सर्वतोमुखाम्॥<br>
स तां दृष्ट्वा महातेजा महादेवीं महेश्वरीम्॥ १३.७ ॥<br>
<br>
पुनराह महादेवः सर्वदेवनमस्कृतः॥<br>
मतीः स्मृतिर्बुद्धिरिति गायमानः पुनः पुनः॥ १३.८ ॥<br>
<br>
एह्येहीति महादेवी सातिष्ठत्प्रांजलिर्विभुम्॥<br>
विश्वमावृत्य योगेन जगत्सर्वं वशीकुरु॥ १३.९ ॥<br>
<br>
अथ तामाह देवेशो रुद्राणी त्वं भविष्यसि॥<br>
ब्राह्मणानां हितार्थाय परमार्थाय भविष्यसि॥ १३.१० ॥<br>
<br>
तथैनां पुत्रकामस्य ध्यायतः परमेष्ठिनः॥<br>
प्रददौ देवदेवेशः चतुष्पादां जगद्गुरुः॥ १३.११ ॥<br>
ततस्तां ध्यानयोगेन विदित्वा परमेश्वरीम्॥<br>
ब्रह्मा लोकगुरोः सोथ प्रतिपेदे महेश्वरीम्॥ १३.१२ ॥<br>
<br>
गायत्रीं तु ततो रौद्रीं ध्यात्वा ब्रह्मानुयंत्रितः॥<br>
इत्येतां वैदीकीं विद्यां रौद्रीं गायत्रिमीरिताम्॥ १३.१३ ॥<br>
<br>
जपित्वा तु महादेवीं ब्रह्मा लोकनमस्कृताम्॥<br>
प्रपन्नस्तु महादेवं ध्यानयुक्तेन चेतसा॥ १३.१४ ॥<br>
<br>
ततस्तस्य महादेवो दिव्ययोगं बहुश्रुतम्॥<br>
ऐश्वर्यं ज्ञानसंपत्तिं वैराग्यं च ददौ प्रभुः॥ १३.१५ ॥<br>
<br>
ततोस्य पार्श्वतो दिव्याः प्रदुर्भूताः कुमारकाः॥<br>
पीतमाल्यांबरधराः पीतस्रगनुलेपनाः॥ १३.१६ ॥<br>
<br>
पीताभोष्णीषशिरसः पीतास्याः पीतमूर्धजाः।<br>
ततो वर्षसहस्रांत उषित्वा विमलौजसः॥ १३.१७ ॥<br>
<br>
योगात्मानस्तपोह्लादाः ब्राह्मणानां हितैषिणः॥<br>
धर्मयोगबलोपेता मुनीनां दीर्घसत्त्रणाम्॥ १३.१८ ॥<br>
<br>
उपदिश्य महायोगं प्रविष्टास्ते महेश्वरम्॥<br>
एवमेतेन विधिना ये प्रपन्ना महेश्वरम्॥ १३.१९ ॥<br>
<br>
अन्येपि नियतात्मानो ध्यानयुक्ता जितेंद्रियाः॥<br>
ते सर्वे पापमुत्सृज्य विमला ब्रह्मवर्चसः॥ १३.२० ॥<br>
<br>
प्रविशन्ति महादेवं रुद्रं ते त्वपुनर्भवाः॥ १३.२१ ॥<br>
<br>
इति श्रीलिङ्गमहापुराणे पूर्वभागे तत्पुरुषमाहात्म्यं नाम त्रयोदशोध्यायः॥ १३ ॥<br>
<br>
