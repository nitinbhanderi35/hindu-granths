सूत उवाच॥<br>
प्लक्षद्वीपादिद्वीपेषु सप्त सप्तसु पर्वताः॥<br>
ऋज्वायताः प्रतिदिशं निवृष्टा वर्षपर्वताः॥ ५३.१ ॥<br>
<br>
प्लक्षद्वीपे तु वक्ष्यामि सप्त दिव्यान् महाचलान्॥<br>
गोमेदकोत्र प्रथमो द्वितीयश्चांद्र उच्यते॥ ५३.२ ॥<br>
<br>
तृतीयो नारदो नाम चतुर्थो दुंदुभिः स्मृतः॥<br>
पंचमः सोमको नाम सुमनाः षष्ठ उच्यते॥ ५३.३ ॥<br>
<br>
स एव वैभवः प्रोक्तो वैभ्राजः सप्तमः स्मृतः॥<br>
सप्तैते गिरयः प्रोक्ताः प्लक्षद्वीपे विशेषतः॥ ५३.४ ॥<br>
<br>
सप्त वै शाल्मलिद्वीपे तांस्तु वक्ष्याम्यनुक्रमात्॥<br>
कुमुदश्चोत्तमश्चैव पर्वतश्च बलाहकः॥ ५३.५ ॥<br>
<br>
द्रोणः कंकश्च महिषः ककुद्मान् सप्तमः स्मृतः॥<br>
कुशद्वीपे तु सप्तैव द्वीपाश्च कुलपर्वताः॥ ५३.६ ॥<br>
<br>
तांस्तु संक्षेपतो वक्ष्ये नाममात्रेण वै क्रमात्॥<br>
विद्रुमः प्रथमः प्रोक्तो द्वितीयो हेमपर्वतः॥ ५३.७ ॥<br>
<br>
तृतीयो द्युतिमान्नाम चतुर्थः पुष्पितः स्मृतः॥<br>
कुशेशयः पंचमस्तु षष्ठो हरिगिरिः स्मृतः॥ ५३.८ ॥<br>
<br>
सप्तमो मंदरः श्रीमान्महादेवनिकेतनम्॥<br>
मंदा इति ह्यपां नाम मंदरो धारणादपाम्॥ ५३.९ ॥<br>
<br>
तत्र साक्षाद्वृषांकस्तु विश्वेशो विमलः शिवः॥<br>
सोमः सनंदी भगवानास्ते हेमगृहोत्तमे॥ ५३.१೦ ॥<br>
<br>
तपसा तोषितः पूर्वं मंदरेण महेश्वरः॥<br>
अविमुक्ते महाक्षेत्रे लेभे स परमं वरम्॥ ५३.११ ॥<br>
<br>
प्रार्थितश्च महादेवो निवासार्थं सहांबया॥<br>
अविमुक्तादुपागम्य चक्रे वासं स मंदरे॥ ५३.१२ ॥<br>
<br>
सनंदी सगणः सोमस्तेनासौ तन्न मुंचति॥<br>
क्रौञ्चद्वीपे तु सप्तेह क्रौंचाद्याः कुलपर्वताः॥ ५३.१३ ॥<br>
<br>
क्रौंचो वामनकः पश्चात्तृतीयश्चांधकारकः॥<br>
अंधकारात्परश्चापि दिवावृन्नाम पर्वतः॥ ५३.१४ ॥<br>
<br>
दिवावृतः परश्चापि विविंदो गिरिरुच्यते॥<br>
विविंदात्परतश्चापि पुंडरीको महागिरिः॥ ५३.१५ ॥<br>
<br>
पुंडरीकात्परश्चापि प्रोच्यते दुन्दुभिस्वनः॥<br>
एते रत्नमयाः सप्त क्रौञ्चद्वीपस्य पर्वताः॥ ५३.१६ ॥<br>
<br>
शाकद्वीपे च गिरयः सप्त तांस्तु निबोधत॥<br>
उदयो रैवतश्चापि श्तामको मुनिसत्तमाः॥ ५३.१७ ॥<br>
<br>
राजतश्चगिरिः श्रीमानांबिकेयः शुशोभनः॥<br>
आंबिकेयात्परो रम्यः सर्वौषधिसमन्वितः॥ ५३.१८ ॥<br>
<br>
तथैव केसरीत्युक्तो यतो वायुः प्रजायते॥<br>
पुष्करे पर्वतः श्रीमानेक एव महाशिलः॥ ५३.१९ ॥<br>
<br>
चित्रैर्मणिमयैः कूटैः शिलाजालैः समुच्छ्रितैः॥<br>
द्वीपस्य तस्य पूर्वर्धे चित्रसानुस्थितो महान्॥ ५३.२೦ ॥<br>
<br>
योजनानां सहस्राणि ऊर्ध्वं पंचाशदुच्छ्रितः॥<br>
अधश्चैव चुतस्त्रिंशत्सहस्राणि महाचलः॥ ५३.२१ ॥<br>
<br>
द्वीपस्यार्धे परिक्षिप्तः पर्वतो मानसोत्तरः॥<br>
स्थितो वेलासमीपे तु नवचंद्र इवोदितः॥ ५३.२२ ॥<br>
<br>
योजनानां सहस्राणि ऊर्ध्वं पंचाशदुच्छ्रितः॥<br>
तावदेव तु विस्तीर्णः पार्श्वतः परिमंडलः॥ ५३.२३ ॥<br>
<br>
स एव द्वीपपश्चार्धे मानसः पृथिवीधरः॥<br>
एक एव महासानुः सन्निवेशाद्द्विधा कृतः॥ ५३.२४ ॥<br>
<br>
तस्मिन्द्वीपे स्मृतौ द्वौ तु पुण्यौ जनपदौ शुभौ॥<br>
राजतौ मानसस्ताथ पर्वतस्यानुमंडलौ॥ ५३.२५ ॥<br>
<br>
महावीतं तु यद्वर्षं बाह्यतो मानसस्य तु॥<br>
तस्यैवाभ्यंतरो यस्तु धातकीखण्ड उच्यते॥ ५३.२६ ॥<br>
<br>
स्वादूदकेनोदधिना पुष्करः परिवारितः॥<br>
पुष्करद्वीपविस्तारविस्तीर्णौसौ समंततः॥ ५३.२७ ॥<br>
<br>
विस्तारान्मंडलाच्चैव पुष्करस्य समेन तु॥<br>
एवं द्वीपाः समुद्रैस्तु सप्तसप्तभिरावृताः॥ ५३.२८ ॥<br>
<br>
द्वीपस्यानंतरो यस्तु समुद्रः सप्तमस्तु वै॥<br>
एवं द्वीपसमुद्राणां वृद्धिर्ज्ञेया परस्परम्॥ ५३.२९ ॥<br>
<br>
परेण पुष्करस्याथ अनुवृत्य स्थितो महान्॥<br>
स्वादूदकसमुद्रस्तु समंतात्परिवेष्ट्य च॥ ५३.३೦ ॥<br>
<br>
परेण तस्य महती दृश्यते लोकसंस्थितिः॥<br>
कांचनी द्विगुणा भूमिः सर्वा चैकशिलोपमा॥ ५३.३१ ॥<br>
<br>
तस्याः परेण शैलस्तु मर्यादापारमंडलः॥<br>
प्रकाशश्चाप्रकाशश्च लोकालोकः स उच्यते॥ ५३.३२ ॥<br>
<br>
दृश्यादृश्यगिरिर्यावत्तावदेषा धरा द्विजाः॥<br>
योजनानां सरस्राणि दश तस्योच्छ्रयः स्मृतः॥ ५३.३३ ॥<br>
<br>
तावांश्च विस्तरस्तस्य लोकालोकमहागिरेः॥<br>
अर्वाचीने तु तस्यार्धे चरंति रविरश्मयः॥ ५३.३४ ॥<br>
<br>
परार्धे तु तमो नित्यं लोकालोकस्ततः स्मृतः॥<br>
एवं संक्षेपतः प्रोक्तो भूर्लोकस्य च विस्तरः॥ ५३.३५ ॥<br>
<br>
आभानोर्वै भुवः स्वस्तु आध्रुवान्मुनिसत्तमाः॥<br>
आवहाद्य निविष्टास्तु वायोर्वै सप्त नेमयः॥ ५३.३६ ॥<br>
<br>
आवहः प्रवहश्चैव ततश्चानुवहस्तथा॥<br>
संवहो विवहश्चाथ ततश्चोर्ध्वं परावहः॥ ५३.३७ ॥<br>
<br>
द्विजाः परिवहश्चेति वायोर्वै सप्त नेमयः॥<br>
बलाहकास्तथा भानुश्चंद्रो नक्षत्र राशयः॥ ५३.३८ ॥<br>
<br>
ग्रहाणि ऋषयः सप्त ध्रुवो विप्राः क्रमादिह॥<br>
योजनानां महीपृष्ठादूर्ध्वं पंचदशाध्रुवात्॥ ५३.३९ ॥<br>
<br>
नियुतान्येकनियुतं भूपृष्ठाद्भानुमंडलम्॥<br>
रथः षोडशसाहस्रो भास्करस्य तथोपरिः॥ ५३.४೦ ॥<br>
<br>
चतुराशीतिसाहस्रो मेरुश्चोपरि भूतलात्॥<br>
कोटियोजनमाक्रम्य महर्लोको ध्रुवाद्ध्रुवः॥ ५३.४१ ॥<br>
<br>
जनलोको महर्लोकात्तथा कोटिद्वयं द्विजाः॥<br>
जनलोकात्तपोलोकश्चतस्रः कोटयो मतः॥ ५३.४२ ॥<br>
<br>
प्राजापत्याद्ब्रह्मलोकः कोटिषट्कं विसृज्य तु॥<br>
पुण्यलोकास्तु सप्तैते ह्यंडोस्मिन्कथिता द्विजाः॥ ५३.४३ ॥<br>
<br>
अधः सप्ततलानां तु नरकाणां हि कोटयः॥<br>
मायान्ताश्चैव घोराद्या अष्टाविंशतिरेव तु॥ ५३.४४ ॥<br>
<br>
पापिनस्तेषु पच्यंते स्वस्वकर्मानुरूपतः॥<br>
अवीच्यंतानि सर्वाणि रौरवाद्यानि तेषु च॥ ५३.४५ ॥<br>
<br>
प्रत्येकं पंचकान्याहुर्नरकाणि विशेषतः॥<br>
अंडमादौ मया प्रोक्तमंडस्यावरणानि च॥ ५३.४६ ॥<br>
<br>
हिरण्यगर्भसर्गश्च प्रसंगाद्बहुविस्तरात्॥<br>
अंडानामीदृशानां तु कोट्यो ज्ञेयाः सहस्रशः॥ ५३.४७ ॥<br>
<br>
सर्वगत्वात्प्रधानस्य तिर्यगूर्ध्वमधस्तथा॥<br>
अंडेष्वेतेषु सर्वेषु भुवनानि चतुर्दश॥ ५३.४८ ॥<br>
<br>
प्रत्यंडं द्विजशार्दूलास्तेषां हेतुर्महेश्चरः॥<br>
अंडेषु चांडबाह्येषु तथांडावरणेषु च॥ ५३.४९ ॥<br>
<br>
तमोऽन्ते च तमःपारे चाष्टमूर्तिर्व्यवस्थितः॥<br>
अस्यात्मनो महेशस्य महादेवस्य धीमतः॥ ५३.५೦ ॥<br>
<br>
अदेहिनस्त्वहो देहमखिलं परमात्मनः॥<br>
अस्याष्टमूर्तेः शर्वस्य शिवस्य गृहमेधिनः॥ ५३.५१ ॥<br>
<br>
गृहिणी प्रकृतिर्दिव्या प्रजाश्च महदादयः॥<br>
पशवः किंकरस्तस्य सर्वे देहाभिमानिनः॥ ५३.५२ ॥<br>
<br>
आद्यंतहीनो भगवाननंतः पुमान्प्रधानप्रमुखाश्च सप्त॥<br>
प्रधानमूर्तिस्त्वथ षोडशांगो महेश्वरश्चाष्टतनुः स एव॥ ५३.५३ ॥<br>
<br>
आज्ञाबलात्तस्य धरा स्थितेह धराधरा वारिधराः समुद्राः॥<br>
ज्योतिर्गणः शक्रमुखाः सुराश्च वैमानिकाः स्थावरजंगमाश्च॥ ५३.५४ ॥<br>
<br>
दृष्ट्वा यक्षं लक्षणैर्हीनमीशं दृष्ट्वा सेन्द्रास्ते किमेतत्त्विहेति॥<br>
यक्षं गत्वा निश्चयात्पावकाद्याः शक्तिक्षीणाश्चाभवन्यत्ततोपि॥ ५३.५५ ॥<br>
<br>
दग्धुं तृणं वापि समक्षमस्य यक्षस्य वह्निर्न शशाक विप्राः॥<br>
वायुस्तृणं चालयितुं तथान्ये स्वान्स्वान्प्रभावान् सकलामरेन्द्राः॥ ५३.५६ ॥<br>
<br>
तदा स्वयं वृत्ररिपुः सुरेन्द्रैः सुरेश्वरः सर्वसमृद्धिहेतुः॥<br>
सुरेश्वरं यक्षमुवाच को वा भवानितीत्थं स कुतूहलात्मा॥ ५३.५७ ॥<br>
<br>
तदा ह्यदृश्यं गत एव यक्षस्तदांबिका हैमवती शुभास्या॥<br>
उमा शुभैराभरणैरनेकैः सुशोभमाना त्वनु चाविरासीत्॥ ५३.५८ ॥<br>
<br>
तां शक्र मुख्या बहुशोभमानामुमामजां हैमवतीमपृच्छन्॥<br>
किमेतदीशे बहुशोभमाने वांबिके यक्षवपुश्चकास्ति॥ ५३.५९ ॥<br>
<br>
निशम्य तद्यक्षमुमाम्बिकाह त्वगोचरश्चेति सुराः सशक्राः॥<br>
प्रणेमुरेनां मृगराजगामिनीमुमामजां लोहितशुक्लकृष्णाम्॥ ५३.६೦ ॥<br>
<br>
संभाविता सा सकलामरेन्द्रैः सर्वप्रवृत्तिस्तु सुरासुराणाम्॥<br>
अहं पुरासं प्रकृतिश्च पुंसो यक्षस्य चाज्ञावशगेत्यथाह॥ ५३.६१ ॥<br>
<br>
तस्माद्द्विजाः सर्वमजस्य तस्य नियोगतश्चांडमभूदजाद्वै॥<br>
अजश्च अंडादखिलं च तस्माज्ज्योतिर्गणैर्लोकमजात्मकं तत्॥ ५३.६२ ॥<br>
<br>
इति श्रीलिंगमहापुराणे पूर्वभागे भुवनकोशविन्यासनिर्णयो नाम त्रिपंचाशत्तमोऽध्यायः ५३ ॥<br>
<br>
