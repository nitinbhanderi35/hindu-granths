सूत उवाच।।<br>
अथोवाच महादेवः प्रीतोहं सुरसत्तमौ।।<br>
पश्यतां मां महादेवं भयं सर्वं विमुच्यताम्।। १९.१ ।।<br>
<br>
युवां प्रसूतौ गात्राभ्यां मम पूर्वं महाबलौ।।<br>
अयं मे दक्षिणे पार्श्वे ब्रह्मा लोकपितामहः।। १९.२ ।।<br>
<br>
वामे पार्श्वे च मे विष्णुर्विश्वात्मा हृदयोद्भवः।।<br>
प्रीतोहं युवयोः सम्यग्वरं दद्मि यथेप्सितम्।। १९.३ ।।<br>
<br>
एवमुक्त्वा तु तं विष्णुं कराभ्यां परमेश्वरः।।<br>
पस्पर्श सुभगाभ्यां तु कृपया तु कृपानिधिः।। १९.४ ।।<br>
<br>
ततः प्रहृष्टमनसा प्रणिपत्य महेश्वरम्।।<br>
प्राह नारायणो नाथं लिंगस्थं लिंगवर्जितम्।। १९.५ ।।<br>
<br>
यदि प्रीतिः समुत्पन्ना यदि देयो वरश्च नौ।।<br>
भर्क्तिर्भवतु नौ नित्यं त्वयि चाव्यभिचारिणी।। १९.६ ।।<br>
<br>
देवः प्रदत्तवान् देवाः स्वात्मन्यव्यभिचारिणीम्।।<br>
ब्रह्मणे विष्णवे चैव श्रद्धां शीतांशुभूषणः।। १९.७ ।।<br>
<br>
जानुभ्यामवनीं गत्वा पुनर्नारायणः स्वयम्।।<br>
प्रणिपत्य च विश्वेशं प्राह मंदतरं वशी।। १९.८ ।।<br>
<br>
आवयोर्देवदेवेश विवादमतिशोभनम्।।<br>
इहागतो भवान् यस्माद्विवादशमनाय नौ।। १९.९ ।।<br>
<br>
तस्य तद्वचनं श्रुत्वा पुनः प्राह हरो हरिम्।।<br>
प्रणिपत्य स्थितं मूर्ध्ना कृतांजलिपुटं स्मयन्।। १९.१೦ ।।<br>
<br>
श्रीमहादेव उवाच।।<br>
प्रलयस्थितिसर्गाणां कर्ता त्वं धरणीपते।।<br>
वत्सवत्स हरे विष्णो पालयैतच्चराचरम्।। १९.११ ।।<br>
<br>
त्रिधा भिन्नो ह्यहं विष्णो ब्रह्मविष्णुभवाख्यया।।<br>
सर्गरक्षालयगुणैर्निष्कलः परमेश्वरः।। १९.१२ ।।<br>
<br>
संमोहं त्यज भो विष्णो पालयैनं पितामहम्।।<br>
पाद्मे भविष्यति सुतः कल्पे तव पितामहः।। १९.१३ ।।<br>
<br>
तदा द्रक्ष्यसि मां चैवं सोपि द्रक्ष्यति पद्मजः।।<br>
एवमुक्त्वा स भगवांस्तत्रैवांतरधीयत।। १९.१४ ।।<br>
<br>
तदाप्रभृति लोकेषु लिंगार्च्चा सुप्रतिष्ठिता।।<br>
लिंगवेदी महादेवी लिंगं साक्षान्महेश्वरः।। १९.१५ ।।<br>
<br>
लयनाल्लिंगमित्युक्तं तत्रैव निखिलं सुराः।।<br>
यस्तु लैंगं पठेन्नित्यमाख्यानं लिंगसन्निधौ।। १९.१६ ।।<br>
<br>
स याति शिवतां विप्रो नात्र कार्या विचारणा।। १९.१७ ।।<br>
इति श्रीलिंगमहापुराणे पूर्वभागे विष्णुप्रबोधो नामैकोनाविंशोऽध्यायः।। १९ ।।<br>
<br>
