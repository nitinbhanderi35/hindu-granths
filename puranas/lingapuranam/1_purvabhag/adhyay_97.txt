ऋषय ऊचुः॥<br>
जलंधरं जटामौलिः पुरा जंभरिविक्रमम्॥<br>
कथं जघान भगवान् भगनेत्रहरो हरः॥ ९७.१ ॥<br>
<br>
वक्तुमर्हसि चास्माकं रोमहर्षणसुव्रत॥<br>
सूत उवाच॥<br>
जलंधर इति ख्यातो जलमंडलसंभवः॥ ९७.२ ॥<br>
<br>
आसीदंतकसंकाशस्तपसा लब्धविक्रमः॥<br>
तेन देवाः सगंधर्वाः सयक्षोरगराक्षसाः॥ ९७.३ ॥<br>
<br>
निर्जिताः समरे सर्वे ब्रह्मा च भगवानजः॥<br>
जित्वैव देवसंघातं ब्रह्माणं वै जलंधरः॥ ९७.४ ॥<br>
<br>
जगाम देवदेवशं विष्णुं विश्वहरं गुरुम्॥<br>
तयोः समभवद्युद्धं दिवारत्रमविश्रमम्॥ ९७.५ ॥<br>
<br>
जलंधरेशयोस्तेन निर्जितो मधुसूदनः॥<br>
जलंधरोपि तं जित्वा देवदेवंजनार्दनम्॥ ९७.६ ॥<br>
<br>
प्रोवाचेदं दितेः पुत्रान् न्यायधीर्जेतुमीश्वरम्॥<br>
सर्वे जिता मया युद्धे शंकरो ह्यजितो रणे॥ ९७.७ ॥<br>
<br>
तं जित्वा सर्वमीशानं गणपैर्नदिना क्षणात्॥<br>
अहमेव भवत्वं च ब्रह्मत्वं वैष्णवं तथा॥ ९७.८ ॥<br>
<br>
वासवत्वं च युष्माकं दास्ये दानवपुंगवाः॥<br>
जलंधरवचः श्रुत्वा सर्वे ते दानवाधमाः॥ ९७.९ ॥<br>
<br>
जगर्जुरुच्चैः पापिष्ठा मृत्युदर्शनतत्पराः॥<br>
दैत्यैरेतैस्तथान्यैश्च रथनागतुरंगमैः॥ ९७.१० ॥<br>
<br>
सन्नद्धैः सह सन्नह्य शर्वं प्रति ययौ बली॥ <br>
भवोपि दृष्ट्वा दैत्येंद्रं मेरुकूटमिव स्थितम्॥ ९७.११ ॥<br>
<br>
अवध्यत्वमपि श्रुत्वा तथान्यैर्भगनेत्रहा॥<br>
ब्रह्मणो वचनं रक्षन् रक्षको जगतां प्रभुः॥ ९७.१२ ॥<br>
<br>
सांबः सनंदी सगमः प्रोवाच प्रहसन्निव॥<br>
किं कृत्यमसुरेशान युद्धेनानेन सांप्रतम्॥ ९७.१३ ॥<br>
<br>
मद्बाणैर्भिन्नसर्वांगो मर्तुमभ्युद्यते मुदा॥<br>
जलंधरोपि तद्वाक्यं श्रुत्वा श्रोत्रविदारणम्॥ ९७.१४ ॥<br>
<br>
सुरेश्वरमुवाचेदं सुरेतरबलेश्वरः॥<br>
वाक्येनालं महाबाहो देवदेव वृषध्वज॥ ९७.१५ ॥<br>
<br>
चंद्रांशुसन्निभैः शस्त्रैर्हर योद्धुमिहागतः॥<br>
निशम्यास्यवचः शूली पादांगुष्ठेन लीलया॥<br>
महांभसि चकाराशु रथांगं रौद्रमायुधम्॥ ९७.१६ ॥<br>
<br>
कृत्वार्णवांभसि सितं भगवान् रथांगं स्मृत्वा जगत्त्रयमनेन हताः सुराश्च॥<br>
दक्षांधकांतकपुरत्रययज्ञहर्ता लोकत्रयांतककरः प्रहसंतदाह॥ ९७.१७ ॥<br>
<br>
पादेन निर्मितं दैत्य जलंधर महार्णवे॥<br>
बलवान् यदि चोद्धर्तुं तिष्ठ योद्धुं न चान्यथा॥ ९७.१८ ॥<br>
<br>
तस्य तद्वचनं श्रुत्वा क्रोधेनादीप्तलोचनः॥<br>
प्रदहन्निव नेत्राभ्यां प्राहालोक्य जगत्त्रयम्॥ ९७.१९ ॥<br>
<br>
जलंधर उवाच॥<br>
गदामुद्धृत्य हत्वा च नंदिनं त्वां च शंकर॥<br>
हत्वा लोकान्सुरैः सार्धं डुंडुभान् गरुडो यथा॥ ९७.२० ॥<br>
<br>
हंतुं चराचरं सर्वं समर्थोहं सवासवम्॥<br>
को महेश्वर मद्बाणैरच्छेद्यो भुवनत्रये॥ ९७.२१ ॥<br>
<br>
बालभावे च भगवान् तपसैव विनिर्जितः॥<br>
ब्रह्मा बलीयौवने वै मुनयः सुरपुंगवैः॥ ९७.२२ ॥<br>
<br>
दग्धं क्षणेन सकलं त्रैलोक्यं सचराचरम्॥<br>
तपसा किं त्वयया रुद्र निर्जितो भगवानपि॥ ९७.२३ ॥<br>
<br>
इंद्राग्नियमवित्तेशवायुवारीश्वरादयः॥<br>
न सेहिरे यथा नागा गंधं पक्षिपतेरिव॥ ९७.२४ ॥<br>
<br>
न लब्ध्वा दिवि भूमौ च बाहवो मम शंकर॥<br>
समस्तान्पर्वतान्प्राप्य घर्षिताश्च गणेश्वर॥ ९७.२५ ॥<br>
<br>
गिरींद्रो मंदरः श्रीमान्नलो मेरुः सुशोभनः॥<br>
घर्षितो बाहुदंडेन कंडूनोदार्थमापतत्॥ ९७.२६ ॥<br>
<br>
गंगा निरुद्धा बाहुभ्यां लीलार्थं हिमवद्गिरौ॥<br>
नारीणां मम भृत्यैश्च वज्रो बद्धो दिवौकसाम्॥ ९७.२७ ॥<br>
<br>
वडवाया मुखं भग्नं गृहीत्वा वै करेण तु॥<br>
तत्क्षणादेव सकलं चैकार्णवमभूदिदम्॥ ९७.२८ ॥<br>
<br>
ऐरावतादयो नागाः क्षिप्तः सिंधुजलोपरि॥<br>
सरथो भगवानिंद्रः क्षिप्तश्च शतयोजनम्॥ ९७.२९ ॥<br>
<br>
गरुडोपि मया बद्धो नागपाशेन विष्णुना॥<br>
उर्वश्याद्या मया नीता नार्यः कारागृहांतरम्॥ ९७.३० ॥<br>
<br>
कथंचिल्लब्धवान् शक्रः शचीमेकां प्रणम्य माम्॥<br>
मां न जानासि दैत्येंद्रं जलंधरमुमापते॥ ९७.३१ ॥<br>
<br>
सूत उवाच॥<br>
एवमुक्तो महादेवः प्रादहद्वै रथं तदा॥<br>
तस्य नेत्राग्निभागैककलाधाधन चाकुलम्॥ ९७.३२ ॥<br>
<br>
दैत्यानामतुलबलैर्हयैश्च नागैर्दैत्येंद्रास्त्रिपुररिपोर्निरीक्षणेन॥ <br>
नागाद्वैशसमनुसंवृतश्च नागैर्देवेशं वचनमुवाच चाल्पबुद्धिः॥ ९७.३३ ॥<br>
<br>
किं कार्यं मम युधि देवदैत्यसंघैर्हंतुं यत्सकलमिदं क्षणात्समर्थः॥ <br>
यत्तस्माद्भयमिहनास्ति योद्धमीश वांछैषा विपुलतरा न संशयोत्रः॥ ९७.३४ ॥<br>
<br>
तस्मात्त्वं मम मदनारिदक्षशत्रो यज्ञारे त्रिपुररिपो ममैव वीरैः॥<br>
भूतेंद्रैर्हरिवदनेन देवसंघैर्योद्धुं ते बलमिह चास्ति चेद्धि तिष्ठ॥ ९७.३५ ॥<br>
<br>
इत्युक्त्वाथ महादेवं महादेवारिनंदनः॥<br>
न चचाल न सस्मार निहतान्बांधवान्युधि॥ ९७.३६ ॥<br>
<br>
दुर्मदेनाविनीतात्मा दोर्भ्यामास्फोट्य दोर्बलात्॥<br>
सुदर्शनाख्यं यच्चक्रंतेन हंतुं समुद्यतः॥ ९७.३७ ॥<br>
<br>
दुर्धरेण रथांगेन कुच्छ्रेणापि द्विजोत्तमाः॥<br>
स्थापयामास वै स्कंधे द्विधाभूतश्च तेन वै॥ ९७.३८ ॥<br>
<br>
कुलिशेन यथा छिन्नो द्विधा गिरिवरोद्विजाः॥<br>
पपात दैत्यो बलवानंजनाद्रिरिवापरः॥ ९७.३९ ॥<br>
<br>
तस्य रक्तेन रौद्रेण संपूर्णमभवत्क्षणात्॥<br>
तद्रक्तमखिलं रुद्रनियोगान्मांसमेव च॥ ९७.४० ॥<br>
<br>
महारौरवमासाद्य रक्तकुंडमभूदहो॥<br>
जलंधरं हतं दृष्ट्वा देवगंधर्वपार्षदाः॥ ९७.४१ ॥<br>
<br>
सिंहनादं महत्कृत्वा साधु देवेति चाब्रुवन्॥<br>
यः पठेच्छृणुयाद्वापि जलंधरविमर्दनम्॥ ९७.४२ ॥<br>
<br>
श्रावयेद्वा यथान्यायं गाणपत्यमवाप्नुयात्॥ ९७.४३ ॥<br>
<br>
इति श्रीलिंगमहापुराणे पूर्वभागे जलंधरवधो नाम सप्तनवितितमोऽध्यायः॥ ९७ ॥<br>
<br>
