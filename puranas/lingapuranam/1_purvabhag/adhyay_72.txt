सूत उवाच।।<br>
अथ रुद्रस्य देवस्य निर्मितो विश्वकर्मणा।।<br>
सर्वलोकमयो दिव्यो रथो यत्नेन सादरम्।। ७२.१ ।।<br>
<br>
सर्वभूतमयश्चैव सर्वदेवनमस्कृतः।।<br>
सर्वदेवमयश्चैव सौवर्णः सर्वसंमतः।। ७२.२ ।।<br>
<br>
रथांगं दक्षिणं सूर्यो वामांगं सोम एव च।।<br>
दक्षिणं द्वादशारं हि षोडशारं तथोत्तरम्।। ७२.३ ।।<br>
<br>
अरेषु तेषु विप्रेंद्राश्चादित्या द्वादशैव तु।।<br>
शशिनः षोडशारेषु कला वामस्य सुव्रताः।। ७२.४ ।।<br>
<br>
ऋक्षाणि च तदा तस्य वामस्यैव तु भूषणम्।।<br>
नेम्यः षडृतवश्चैव तयोर्वै विप्रपुंगवाः।। ७२.५ ।।<br>
<br>
पुष्करं चांतरिक्षं वै रथनीडश्च मंदरः।।<br>
अस्ताद्रिरुदयाद्रिश्च उभौ तौ कूबरौ स्मृतौ।। ७२.६ ।।<br>
<br>
अधिष्ठानं महामेरुराश्रयाः केसराचलाः।।<br>
वेगः संवत्सरस्तस्य अयने चक्रसंगमौ।। ७२.७ ।।<br>
<br>
मुहूर्ता बंधुरास्तस्य शम्याश्चैव कलाः स्मृताः।।<br>
तस्य काष्ठाः स्मृता घोणा चाक्षदंडा क्षणाश्च वै।। ७२.८ ।।<br>
<br>
निमेषाश्चानुकर्षाश्च ईषा चास्य लवाः स्मृताः।।<br>
दायौर्वरूथं रथस्यास्य स्वर्गमो क्षावुभौ ध्वजौ।। ७२.९ ।।<br>
<br>
धर्मो विरागो दंडोस्य यज्ञां दंडाश्रयाः स्मृताः।।<br>
दक्षिणाः संधयस्तस्य लोहाः पंचाशदग्नयः।। ७२.१೦ ।।<br>
<br>
युगांतकोटी तौ तस्य धर्मकामावुभौ स्मृतौ।।<br>
ईषादंडस्तथाव्यक्तं बुद्धिस्तस्यैव नड्वलः।। ७२.११ ।।<br>
<br>
कोणस्तथा ह्यहंकारो भूतानि च बलं स्मृतम्।।<br>
इंद्रियाणि च तस्यैव भूषणानि समंततः।। ७२.१२ ।।<br>
<br>
क्षद्धा च गतिरस्यैव वेदास्तस्य हयाः स्मृताः।।<br>
पदानि भूषणान्येव षडंगान्युपभूषणम्।। ७२.१३ ।।<br>
<br>
पुराणन्यायमीमांसाधर्मशास्त्राणि सुव्रताः।।<br>
वालाश्रयाः पटाश्चैव सर्वलक्षणसंयुताः।। ७२.१४ ।।<br>
<br>
मंत्रा घंटाः स्मृतास्तेषां वर्णाः पादास्तथाश्रमाः।।<br>
अवच्छेदो ह्यनंतस्तु सहस्रफणभूषितः।। ७२.१५ ।।<br>
<br>
दिशः पादा रथस्यास्य तथा चोपदिशश्च ह।।<br>
पुष्कराद्याः पताकाश्च सौवर्णा रत्नभूषिताः।। ७२.१६ ।।<br>
<br>
समुद्रास्तस्य चत्वारो रधकंबलिकाः स्मृताः।।<br>
गंगाद्याः सरितः श्रेष्ठाः सर्वाभरणभूषिताः।। ७२.१७ ।।<br>
<br>
चामरासक्तहस्ताग्राः सरावः स्त्रीरूपशोभिताः।।<br>
तत्रतत्र कृतस्थानाः शोभयांचक्रिरे रथम्।। ७२.१८ ।।<br>
<br>
आवहाद्यास्तथा सप्त सोपानं हैममुत्तमम्।।<br>
सारथिर्भगवान्ब्रह्मा देवाभीषुधराः स्मृताः।। ७२.१९ ।।<br>
<br>
प्रतोदो ब्रह्मणस्तस्य प्रणवो ब्रह्मदैवतम्।।<br>
लोकालोका चलस्तस्य ससोपानः समंततः।। ७२.२೦ ।।<br>
<br>
विषमश्च तदाबाह्यो मानसाद्रिः सुशोभनः।।<br>
नासाः समंततस्तस्य सर्व एवाचलाः स्मृताः।। ७२.२१ ।।<br>
<br>
तलाः कपोताः कापोताः सर्वे तलनिवासिनः।।<br>
मेरुरेव महाछत्रं मंदरः पार्श्वडिंडिमः।। ७२.२२ ।।<br>
<br>
शैलेंद्रः कार्मुकं चैव ज्या भुजंगाधिपः स्वयम्।।<br>
कालरात्र्या तथैवेह तथेन्द्रधनुषा पुनः।। ७२.२३ ।।<br>
<br>
घंटा सरस्वती देवी धनुषः श्रुतिरूपिणी।।<br>
इषुर्विष्णुर्महातेजाः शल्यं सोमः शरस्य च।। ७२.२४ ।।<br>
<br>
कालाग्निस्तच्छरस्यैव साक्षात्तीक्ष्णः सुदारुणः।।<br>
अनीकं विषसंभूतं वायवो वाजकाः स्मृताः।। ७२.२५ ।।<br>
<br>
एवं कृत्वा रथं दिव्यं कार्मुकं च शरं तथा।।<br>
सारथिं जगतां चैव ब्रह्माणं प्रभुमीश्वरम्।। ७२.२६ ।।<br>
<br>
आरुरोह रथं दिव्यं रणमंडनधृग्भवः।।<br>
सर्वदेवगणैर्युक्तं कंपयन्निव रोहसी।। ७२.२७ ।।<br>
<br>
ऋषिभिः स्तूयमानश्च वंद्यमानश्च वंदिभिः।।<br>
उपनृत्यश्चाप्सरसां गणैर्नृत्यविशारदैः।। ७२.२८ ।।<br>
<br>
सुशोभमानो वरदः संप्रेक्ष्यैव च सारथिम्।।<br>
तस्मिन्नारोहति रथं कल्पितं लोकसंभृतम्।। ७२.२९ ।।<br>
<br>
शिरोभिः पतिता भूमिं तुरगा वेदसंभवाः।।<br>
अथाधस्ताद्रथस्यास्य भगवान् धरणीधरः।। ७२.३೦ ।।<br>
<br>
वृषेन्द्ररूपी चोत्थाप्य स्थापयामास वै क्षणम्।।<br>
क्षणांतरे वृषेंद्रोपि जानुभ्यामगमद्धराम्।। ७२.३१ ।।<br>
<br>
अभीषुहस्तो भगवानुद्यम्य च हयान् विभुः।। <br>
स्थापयामास देवस्य वचनाद्वै रथं शुभम्।। ७२.३२ ।।<br>
<br>
ततोश्वांश्चोदयामास मनोमारुतरंहसः।।<br>
पुराण्युद्दिश्य खस्थानि दानवानां तरस्विनाम्।। ७२.३३ ।।<br>
<br>
अथाह भगवान् रुद्रो देवानालोक्य शंकरः।।<br>
पशूनामाधिपत्यं मे दत्तं हन्मि ततोऽसुरान्।। ७२.३४ ।।<br>
<br>
पृथक्पशुत्वं देवानां तथान्येषां सुरोत्तमाः।।<br>
कल्पयित्वैव वध्यास्ते नान्यथा नैव सत्तमाः।। ७२.३५ ।।<br>
<br>
इति श्रुत्वा वचः सर्वं देवदेवस्य धीमतः।।<br>
विषादमगमन् सर्वे पशुत्वं प्रति शंकिताः।। ७२.३६ ।।<br>
<br>
तेषां भावं ततो ज्ञात्वा देवस्तानिदमब्रवीत्।।<br>
मा वोस्तु पशुभावेस्मिन् भयं विबुधसत्तमाः।। ७२.३७ ।।<br>
<br>
श्रूयतां पशुभावस्य विमोक्षः क्रियतां च सः।।<br>
यो वै पशुपतं दिव्यं चरिष्यति स मोक्ष्यति।। ७२.३८ ।।<br>
<br>
पशुत्वादिति सत्यं च प्रतिज्ञातं समाहिताः।।<br>
ये चाप्यन्ये चरिष्यंति व्रतं पाशुपतं मम।। ७२.३९ ।।<br>
<br>
मोक्ष्यंति ते न संदेहः पशुत्वात्सुरसत्तमाः।।<br>
नैष्ठिकं द्वादशाब्दंवा तदर्धं वर्षकत्रयम्।। ७२.४೦ ।।<br>
<br>
शुश्रूषां कारयेद्यस्तु स पशुत्वाद्विमुच्यते।।<br>
तस्मात्परमिदं दिव्यं चरिष्यथ सुरोत्तमाः।। ७२.४१ ।।<br>
<br>
तथेति चाब्रुवन्देवाः शिवे लोकनमस्कृते।।<br>
तस्माद्वै पशवः सर्वे देवासुरनराः प्रभोः।। ७२.४२ ।।<br>
<br>
रुद्रः पशुपतिश्चैव पशुपाशविमोचकः।।<br>
यः पशुस्तत्पशुत्वं च व्रतेनानेन संत्यजेत्।। ७२.४३ ।।<br>
<br>
तत्कृत्वा न च पापीयानिति शास्त्रस्य निश्चयः।।<br>
ततो विनायकः साक्षाद्बालोऽबालपराक्रमः।। ७२.४४ ।।<br>
<br>
अपूजितस्तदा देवैः प्राह देवान्निवारयन्।।<br>
श्रीविनायक उवाच।।<br>
मामपूज्य जगत्यस्मिन् भक्ष्यभोज्यादिभिः शुभैः।। ७२.४५ ।।<br>
<br>
कः पुमान्सिद्धिमाप्नोति देवो वा दानवोपि वा।।<br>
ततस्तस्मिन् क्षणादेव देवकार्ये सुरेश्वराः।। ७२.४६ ।।<br>
<br>
विघ्नं करिष्ये देवेश कथं कर्त्तुं समुद्यताः।।<br>
ततः सेंद्राः सुराः सर्वे भीताः संपूज्य तं प्रभुम्।। ७२.४७ ।।<br>
<br>
भक्ष्यभोज्यदिभिश्चैव उंडरैश्चैव मोदकैः।।<br>
अब्रुवंस्ते गणेशानं निर्विघ्नं चास्तु नः सदा।। ७२.४८ ।।<br>
<br>
भवोप्यनेकैः कुसुमैर्गणेशं भक्ष्यैश्च भोज्यैः सुरसैः सुगंधैः।।<br>
आलिंग्य चाघ्राय सुतं तदानीमपूजयत्सर्वसुरेन्द्रमुख्यः।। ७२.४९ ।।<br>
<br>
संपूज्य पूज्यं सह देवसंघैर्विनायकं नायकमीश्वराणाम्।।<br>
गणेश्वरैरेव नगेंद्रधन्वा पुरत्रयं दग्धुमसौ जगाम।। ७२.५೦ ।।<br>
<br>
तं देवदेवं सुरसिद्धसंघा महेश्वरं भूतगणाश्च सर्वे।।<br>
गणेश्वरा नंदिमुखास्तदानीं स्ववाहनैरन्वयुरीशमीशाः।। ७२.५१ ।।<br>
<br>
अग्रे सुराणां च गणेश्वराणां तदाथ नंदी गिरिराजकल्पम्।।<br>
विमानमारुह्य पुरं प्रहर्तुं जगाम मृत्युं भगवानिवेशः।। ७२.५२ ।।<br>
<br>
यान्तं तदानीं तु शिलादपुत्रमारुह्य नागेंद्रवृषाश्ववर्यान्।।<br>
देवास्तदानीं गणपाश्च सर्वे गणा ययुः स्वायुधचिह्नहस्ताः।। ७२.५३ ।।<br>
<br>
खगेंद्रमारुह्य नगेंद्रकल्पं खगध्वजो वामत एव शंभोः।।<br>
जगाम जगतां हिताय पुरत्रयं दग्धुमलुप्तशक्तिः।। ७२.५४ ।।<br>
<br>
तं सर्वदेवाः सुरलोकनाथं समंततश्चान्वयुरप्रमेयम्।।<br>
सुरासुरेशं शितशक्तिटंकगदात्रिशूलासिवरायधैश्च।। ७२.५५ ।।<br>
<br>
रराज मध्ये भगवान्सुराणां विवाहनो वारिजपत्रवर्णः।।<br>
यथा सुमेरोः शिखराधिरूढः सहस्ररश्मिर्भगवान्सुतीक्ष्णः।। ७२.५६ ।।<br>
<br>
सहस्रनेत्रः प्रथमः सुराणां गजेन्द्रमारुह्य च दक्षिणेऽस्य।।<br>
जगाम रुद्रस्य पुरं निहंतुं यथोरगांस्तत्र तु वैनतेयः।। ७२.५७ ।।<br>
<br>
तं सिद्धगंधर्वसुरेंद्रवीराः सुरेंद्रवृंदाधिपमिंद्रमीशम्।।<br>
समंततस्तुष्टुवुरिष्टदं ते जयेति शक्रं वरपुष्पवृष्ट्या।। ७२.५८ ।।<br>
<br>
तदा ह्यहल्योपपतिं सुरेशं जगत्पतिं देवपतिं दिविष्ठाः।।<br>
प्रणेमुरालोक्य सहस्रनेत्रं सलीलमंबा तनयं यथेंद्रम्।। ७२.५९ ।।<br>
<br>
यमपावकवित्तेशा वायुर्निर्ऋतिरेव च।। <br>
अपां पतिस्तथेशानो भवं चानुसमागताः।। ७२.६೦ ।।<br>
<br>
वीरभद्रो रणे भद्रो नैर्ऋत्यां वै रथस्य तु।।<br>
वृषभेंद्रं समारुह्य रोमजैश्च समावृतः।। ७२.६१ ।।<br>
<br>
सेवां चक्रे पुरं हंतुं देवदेवं त्रियंबकम्।।<br>
महाकालो महातेजा महादेव इवापरः।। ७२.६२ ।।<br>
<br>
वायव्यां सगणैः सार्धं सेवांचक्रे रथस्य तु।। ७२.६३ ।।<br>
<br>
षण्मुखोपि सह सिद्धचारणैः सेनया च गिरिराज सन्निभः।।<br>
देवनाथगणवृंदसंवृतो वारणेन च तथाग्निसंभवः।। ७२.६४ ।।<br>
<br>
विघ्नं गणेशोप्यसुरेश्वराणां कृत्वा सुराणां भगवानविघ्नम्।।<br>
विघ्नेश्वरो विघ्नगणैश्च सार्धं तं देशमीशानपदं जगाम।। ७२.६५ ।।<br>
<br>
काली तदा कालनिशाप्रकाशं शूलं कपालाभरणा करेण।।<br>
प्रकंपयंती च तदा सुरेंद्रान्महासुरासृङ्मधुपानमत्ता।। ७२.६६ ।।<br>
<br>
मत्तेभगामी मदलोलनेत्रा मत्तैः पिशाचैश्च गणैश्च मत्तैः।।<br>
मत्तेभचर्मांबरवोष्टितांगी ययौ पुरस्ताच्च गणेश्वरस्य।। ७२.६७ ।।<br>
<br>
तां सिद्धगंधर्वपिशाचयक्षविद्याधराहींद्रसुरेन्द्रमुख्याः।।<br>
प्रणेमुरुच्चैरभितुष्टुवुश्च जयेति देवीं हिमशैल पुत्रीम्।। ७२.६८ ।।<br>
<br>
मातरः सुरवरारिसूदनाः सादरं सुरगणैः सुपूजिताः।।<br>
मातरं ययुरथ स्ववाहनैः स्वैर्गणैर्ध्वजधरैः समंततः।। ७२.६९ ।।<br>
<br>
दुर्गारूढमृगाधिपा दुरतिगा दोर्दंडवृंदैः शिवा<br>
बिभ्राणांकुशशूलपाशपरशुं चक्रासिशंखायुधम्।।<br>
प्रौढादित्यसहस्रसदृशैर्नेत्रैर्दहंती पथं<br>
बालाबालपराक्रमा भगवती दैत्यान्प्रहर्तुं ययौ।। ७२.७೦ ।।<br>
<br>
तं देवमीशं त्रिपुरं निहंतुं तदा तु देवेंद्ररविप्रकाशाः।।<br>
गजैर्हयैः सिंहवरै रथैश्च वृषैर्ययुस्ते गणराजमुख्याः।। ७२.७१ ।।<br>
<br>
हलैश्च फालैर्मुसलैर्भुशुंर्भुशुंडैर्गिरींद्रकूटैर्गिरिसन्निभास्ते।।<br>
ययुः पुरस्ताद्धि महेश्वरस्य सुरेश्वरा भूतगणेश्वराश्च।। ७२.७२ ।।<br>
<br>
तथेंद्रपद्मोद्भवविष्णुमुख्याः सुरा गणेशाश्च गणेशमीशम्।।<br>
जयेति वाग्भिर्भगवंतमूचुः किरीटदत्तांजलयः समंतात्।। ७२.७३ ।।<br>
<br>
ननृतुर्मुनयः सर्वे दंडहस्ता जटाधराः ।।<br>
ववृषुः पुष्पवर्षाणि खेचराः सिद्धचारणाः।।<br>
पुरत्रयं च विप्रेंद्राः प्राणदत्सर्वतस्तथा।। ७२.७४ ।।<br>
<br>
गणेश्वरै र्देवगणैश्च भृंगी सहावृतः सर्वगणेंद्रवर्यः।।<br>
जगाम योगी त्रिपुरं निहंतुं विमानमारुह्य यथा महेंद्रः।। ७२.७५ ।।<br>
<br>
केशो विगतवासाश्च महाकेशो महाज्वरः।।<br>
सोमवल्ली सवर्णश्च सोमपः सेनकस्तथा।। ७२.७६ ।।<br>
<br>
सोमधृक् सूर्यवाचश्च सूर्यपेषणकस्तथा।।<br>
सूर्याक्षः सूरिनामा च सुरः सुंदर एव च।। ७२.७७ ।।<br>
<br>
प्रकृदः ककुदंतश्च कंपनश्च प्रकंपनः।।<br>
इंद्रश्चेंद्रजयश्चैव महाभीर्भीमकस्तथा।। ७२.७८ ।।<br>
<br>
शताक्षश्चैव पंचाक्षः सहस्राक्षो महोदरः।।<br>
यमजिह्वः शताश्वश्च कण्ठनः कंठपूजनः।। ७२.७९ ।।<br>
<br>
द्विशिखस्त्रिशिखश्चैव तथा पंचशिखो द्विजाः।।<br>
मुंडोर्धमुंडो दीर्घश्च पिशाचास्यः पिनाकधृक्।। ७२.८೦ ।।<br>
<br>
पिप्पलायतनश्चैव तथा ह्यंगारकाशनः।।<br>
शिथिलः शिथिलास्यश्च अक्षपादो ह्यजः कुजः।। ७२.८१ ।।<br>
<br>
अजवक्रो हयवक्रो गजवक्त्रोर्ध्ववक्रकः।।<br>
इत्याद्याः परिवार्येशं लक्ष्यलक्षणवर्जिताः।। ७२.८२ ।।<br>
<br>
वृंदशस्तं समावृत्य जग्मुः सोमं गणैर्वृताः।।<br>
सहस्राणां सहस्राणि रुद्राणामूर्ध्वरेतसाम्।। ७२.८३ ।।<br>
<br>
समावृत्य महादेवं देवदेवं महेश्वरम्।।<br>
दग्धुं पुरत्रयं जग्मुः कोटिकोटिगणैर्वृताः।। ७२.८४ ।।<br>
<br>
त्रयस्त्रिंशत्सुराश्चैव त्रयश्च त्रिशतास्तथा।।<br>
त्रयश्च त्रिसहस्राणि जग्मुर्देवाः समंततः।। ७२.८५ ।।<br>
<br>
मातरः सर्वलोकानां गणानां चैव मातरः।।<br>
भूतानां मातरश्चैव जग्मुर्देवस्य पृष्ठतः।। ७२.८६ ।।<br>
<br>
भाति मध्ये गणानां च रथमध्ये गणेश्वरः।।<br>
नभस्यमलनक्षत्रे तारामध्य इवोडुराट्।। ७२.८७ ।।<br>
<br>
रराज देवी देवस्य गिरिजा पार्श्वसंस्थिता।।<br>
तदा प्रभावतो गौरी भवस्येव जगन्मयी।। ७२.८८ ।।<br>
<br>
शुभावती तदा देवी पार्श्वसंस्था विभाति सा।।<br>
चामरासक्तहस्ताग्रा सा हेमांबुजवर्णिका।। ७२.८९ ।।<br>
<br>
अथ विभाति विभोर्विशदं वपुर्भसितभासितमंबिकया तया।।<br>
सितमिवाभ्रमहो इहविद्युता नभसि देवपतेः परमेष्ठिनः।। ७२.९೦ ।।<br>
<br>
भातींद्रधनुषाकाशं मेरुणा च यथा जगत्।।<br>
हिरण्यधनुषा सौम्यं वपुः शंभोः शशिद्युति।। ७२.९१ ।।<br>
<br>
सितातपत्रं रत्नांशुमिश्रितं परमेष्ठिनः।।<br>
यथोदये शशांकस्य भात्यखंडं हि मंडलम्।। ७२.९२ ।।<br>
<br>
सदुकूला शिवे रक्ता लंबिता भाति मालिका।।<br>
छत्रांता रत्नजाकाशात्पतंतीव सरिद्वरा।। ७२.९३ ।।<br>
<br>
अथ महेंद्रविरिंचिविभावसुप्रभृतिभिर्नतपादसरोरुहः।।<br>
सह तदा च जगाम तयांबया सकललोकहिताय पुरत्रयम्।। ७२.९४ ।।<br>
<br>
दग्धुं समर्थो मनसा क्षणेन चराचरं सर्वमिदं त्रिशूली।।<br>
किमत्र दग्धुं त्रिपुरं पिनाकी स्वयं गतश्चात्र गणैश्च सार्धम्।। ७२.९५ ।।<br>
<br>
रथेन किं चेषुवरेण तस्य गणैश्च किं देवगणैश्च शंभोः।।<br>
पुरत्रयं दग्धुमलुप्तशक्तेः किमेतदित्याहुरजेंद्र मुख्याः।। ७२.९६ ।।<br>
<br>
मन्वाम नूनं भगवान्पिनाकी लीलार्थमेतत्सकलं प्रवर्तुम्।।<br>
व्यवस्थितश्चेति तथान्यथा चेदाडंबरेणास्य फलं किमन्यत्।। ७२.९७ ।।<br>
<br>
पुरत्रयस्यास्य समीपवर्ती सुरेश्वरैर्नन्दिमुखैश्च नंदी।।<br>
गणैर्गणेशस्तु रराज देव्या जगद्रथो मेरुरिवाष्टश्रृंगैः।। ७२.९८ ।।<br>
<br>
अथ निरिक्ष्य सुरेश्वरमीश्वरं सगणमद्रिसुतासहितं तदा।।<br>
त्रिपुररंगतलोपरि संस्थितः सुरगणोनुजगाम स्वयं तथा।। ७२.९९ ।।<br>
<br>
जगत्त्रयं सर्वमिवापरं तत् पुरत्रयं तत्र विभाति सम्यक्।।<br>
नरेश्वरैश्चैव गणैश्च देवैः सुरेतरैश्च त्रिविधैर्मुनींद्राः।। ७२.१೦೦ ।।<br>
<br>
अथ सज्यं धनुः कृत्वा शर्वः संधाय तं शरम्।।<br>
युक्त्वा पाशुपतास्त्रेण त्रिपुरं समचिंतयत्।। ७२.१೦१ ।।<br>
<br>
तस्मिंस्थिते महादेवे रुद्रे विततकार्मुके।।<br>
पुराणि तेन कालेन जग्मुरेकत्वमाशु वै।। ७२.१೦२ ।।<br>
<br>
एकीभावं गते चैव त्रिपुरे समुपागते।।<br>
बभूव तुमुलो हर्षो देवतानां महात्मनाम्।। ७२.१೦३ ।।<br>
<br>
ततो देवगणाः सर्वे सिद्धाश्च परमर्षयः।।<br>
जयेति वाचो मुमुचुः संस्तुवंतोष्टमूर्तिनम्।। ७२.१೦४ ।।<br>
<br>
अथाह भगवान्ब्रह्मा भगनेत्रनिपातनम्।।<br>
पुष्ययोगोपि संप्राप्ते लीलावशमुमापतिम्।। ७२.१೦५ ।।<br>
<br>
स्थाने तव महादेव चेष्टेयं परमेश्वर।।<br>
पूर्वदेवाश्च देवाश्च समास्तव यतः प्रभो।। ७२.१೦६ ।।<br>
<br>
तथापि देवा धर्मिष्ठाः पूर्वदेवाश्च पापिनः।।<br>
यतस्तस्माज्जगन्नाथ लीलां त्यक्तुमिहार्हसि।। ७२.१೦७ ।।<br>
<br>
किं रथेन ध्वजेनेश तव दग्धुं पुरत्रयम्।।<br>
इषुणा भूतसंघैश्च विष्णुना च मया प्रभो।। ७२.१೦८ ।।<br>
<br>
पुष्ययोगे त्वनुप्राप्ते पुरं दग्धुमिहार्हसि।।<br>
यावन्न यांति देवेश वियोगं तावदेव तु।। ७२.१೦९ ।।<br>
<br>
दग्धुमर्हसि शीघ्रं त्वं त्रीण्येतानि पुराणि वै।।<br>
अथ देवो महादेवः सर्वज्ञस्तदवैक्षत।। ७२.११೦ ।।<br>
<br>
पुरत्रयं विरूपाक्षस्तत्क्षणाद्भस्म वै कृतम्।।<br>
सोमश्च भगवान्विष्णुः कालाग्निर्वायुरेव च।। ७२.१११ ।।<br>
<br>
शरे व्यवस्थिताः सर्वे देवमूचुः प्रणम्य तम्।।<br>
दग्धमप्यथ देवेश वीक्षणेन पुरत्रयम्।। ७२.११२ ।।<br>
<br>
अस्मद्धितार्थं देवेश शरं मोक्तुमिहार्हसि।।<br>
अथ संमृज्य धनुपो ज्यां हसन् त्रिपुरार्दनः।। ७२.११३ ।।<br>
<br>
मुमोच बाणं विप्रेंद्रा व्याकृष्याकर्णमीश्वरः।।<br>
तत्क्षणात्त्रिपुरं दग्ध्वा त्रिपुरांतकरः शरः।। ७२.११४ ।।<br>
<br>
देवदेवं समासाद्य नमस्कृत्वा व्यवस्थितः।।<br>
रेजे पुरत्रयं दग्धं दैत्यकोटिशतैर्वृतम्।। ७२.११५ ।।<br>
<br>
इषुणा तेन कल्पांते रुद्रेणेव जगत्त्रयम्।।<br>
ये पूजयंति तत्रापि दैत्या रुद्रं सबांधवाः।। ७२.११६ ।।<br>
<br>
गाणपत्यं तदा शंभोर्ययुः पूजाविधेर्बलात्।।<br>
न किंचिदब्रुवन्देवाः सेंद्रोपेंद्रा गणेश्वराः।। ७२.११७ ।।<br>
<br>
भयाद्देवं निरीक्ष्यैव देवीं हिमवतः सुताम्।।<br>
दृष्ट्वा भीतं तदानीकं देवानां देवपुंगवः।। ७२.११८ ।।<br>
<br>
किं चेत्याह तदा देवान्प्रणेमुस्तं समंततः।। ७२.११९ ।।<br>
<br>
ववंदिरे नंदिनमिंदुभूषणं ववंदिरे पर्वतराजसंभवाम्।।<br>
ववंदिरे चाद्रिसुतासुतं प्रभुं ववंदिरे देवगणा महेश्वरम्।। ७२.१२೦ ।।<br>
<br>
तुष्टाव हृदये ब्रह्मा देवैः सह समाहितः।।<br>
विष्णुना च भवं देवं त्रिपुरारातिमीश्वरम्।। ७२.१२१ ।।<br>
<br>
श्रीपितामह उवाच।।<br>
प्रसीद देवदेवेश प्रसीद परमेश्वर।।<br>
प्रसीद जगतां नाथ प्रसीदानंददाव्यय।। ७२.१२२ ।।<br>
<br>
पंचास्य रुद्ररुद्राय पंचाशत्कोटिमूर्तये।।<br>
आत्मत्रयोपविष्टाय विद्यातत्त्वाय ते नमः।। ७२.१२३ ।।<br>
<br>
शिवाय शिवतत्त्वाय अघोराय नमोनमः।।<br>
अघोराष्टकतत्त्वाय द्वादशात्मस्वरूपिणे।। ७२.१२४ ।।<br>
<br>
विद्युत्कोटिप्रतीकाशमष्टकाशं सुशोभनम्।।<br>
रूपमास्थाय लोकेस्मिन् संस्थिताय शिवात्मने।। ७२.१२५ ।।<br>
<br>
अग्निवर्णायरौद्राय अंबिकार्धशरीरिणे।।<br>
धवलश्यामरक्तानां मुक्तिदायामराय च।। ७२.१२६ ।।<br>
<br>
ज्येष्ठाय रुद्ररूपाय सोमाय वरदाय च।।<br>
त्रिलोकाय त्रिदेवाय वषट्काराय वै नमः।। ७२.१२७ ।।<br>
<br>
मध्ये गगनरूपाय गगनस्थाय ते नमः।।<br>
अष्टक्षेत्राष्टरूपाय अष्टतत्त्वाय ते नमः।। ७३.१२८ ।।<br>
<br>
चतुर्धा च चतुर्धाच चतुर्धा संस्थिताय च।।<br>
पंचधा पंचधा चैव पंचमंत्रशरीरिणे।। ७२.१२९ ।।<br>
<br>
चतुःषष्टिप्रकाराय अकाराय नमोनमः।।<br>
द्वात्रिंशत्तत्वरूपाय उकाराय नमोनमः।। ७२.१३೦ ।।<br>
<br>
षोडशात्मस्वरूपाय मकाराय नमोनमः।।<br>
अष्टधात्मस्वरूपाय अर्धमात्रात्मने नमः।। ७२.१३१ ।।<br>
<br>
ओंकाराय नमस्तुभ्यं चतुर्धा संस्थिताय च।।<br>
गगनेशाय सहस्रशिरसे स्वर्गेशाय नमोनमः।। ७२.१३२ ।।<br>
<br>
सप्तलोकाय पातालनरकेशाय वै नमः।।<br>
अष्टक्षेत्राष्टरूपाय परात्परतराय च।। ७२.१३३ ।।<br>
<br>
सहस्रशिरसे तुभ्यं सहस्राय च ते नमः।।<br>
सहस्रपादयुक्ताय शर्वाय परमेष्ठिने।। ७२.१३४ ।।<br>
<br>
नवात्मतत्त्वरूपाय नवाष्टात्मात्मशक्तये।।<br>
पुनरष्टप्रकाशाय तथाष्टाष्टकमूर्तये।। ७२.१३५ ।।<br>
<br>
चतुःषष्ट्यात्मतत्त्वाय पुनरष्टविधाय ते।।<br>
गुणाष्टकवृतायैव गुणिने निर्गुणाय ते।। ७२.१३६ ।।<br>
<br>
मूलस्ताय नमस्तुभ्यं शास्वतस्थानवासिने।।<br>
नाभिमंडलसंस्थाय हृदि निस्स्वनकारिणे।। ७२.१३७ ।।<br>
<br>
कंधरे च स्थितायैव तालुरंध्रस्थिताय च।।<br>
श्रूमध्ये संस्थितायैव नादमध्ये स्थिताय च।। ७२.१३८ ।।<br>
<br>
चंद्रबिबस्थितायैव शिवाय शिवरूपिणे।।<br>
वह्निसोमार्करूपाय षट्त्रिंशच्छक्तिरूपिणे।। ७२.१३९ ।।<br>
<br>
त्रिधा संवृत्य लोकान्वै प्रसुप्तभुजगात्मने।।<br>
त्रिप्रकारं स्तितायैव त्रेताग्निमयरूपिणे।। ७२.१४೦ ।।<br>
<br>
सदाशिवाय शांताय महेशाय पिनाकिने।।<br>
सर्वज्ञाय शरण्याय सद्योजाताय वै नमः।। ७२.१४१ ।।<br>
<br>
अघोराय नमस्तुभ्यं वामदेवाय ते नमः।।<br>
तत्पुरुषाय नमोस्तु ईशानाय नमोनमः।। ७२.१४२ ।।<br>
<br>
नमस्त्रिंशत्प्रकाशाय शांतातीताय वै नमः।।<br>
अनंतेशाय सूक्ष्माय उत्तमाय नमोस्तु ते।। ७२.१४३ ।।<br>
<br>
एकाक्षाय नमस्तुभ्यमेकरुद्राय ते नमः।।<br>
नमस्त्रिमूर्तये तुभ्यं श्रीकंठाय शिखंडिने।। ७२.१४४ ।।<br>
<br>
अनंतासनसंस्थाय अनंतायांतकारिणे।।<br>
विमलाय विशालाय विमलांगाय ते नमः।। ७२.१४५ ।।<br>
<br>
विमलासनसंस्थाय विमलार्थार्थरूपिणे।।<br>
योगपीठांतरस्थाय योगिने योगदायिने।। ७२.१४६ ।।<br>
<br>
योगिनां हृदि संस्थाय सदा नीवारशूकवत्।।<br>
प्रत्याहाराय ते नित्यं प्रत्याहाररताय ते।। ७२.१४७ ।।<br>
<br>
प्रत्याहाररतानां च प्रतिस्थानस्थिताय च।।<br>
धारणायै नमस्तुभ्यं धारणाभिरताय ते।। ७२.१४८ ।।<br>
<br>
धारणाभ्यासयुक्तानां पुरस्तात्संस्थिताय च।।<br>
ध्यानाय ध्यानरूपाय ध्यानगम्याय ते नमः।। ७२.१४९ ।।<br>
<br>
ध्येयाय ध्येयगम्याय ध्येयध्यानाय ते नमः।।<br>
ध्येयानामपि ध्येयाय नमो ध्येयतमाय ते।। ७२.१५೦ ।।<br>
<br>
समाधानाभिगम्याय समाधानाय ते नमः।।<br>
समाधानरतानां तु निर्विकल्पार्थरूपिणे।। ७२.१५१ ।।<br>
<br>
दग्ध्वोद्धृतं सर्वमिदं त्वयाद्य जगत्त्रयं रुद्र पुरुत्रयं हि।।<br>
कस्तोतुमिच्छेत्कथमीदृशं त्वां स्तेष्येह तुष्टाय शिवाय तुभ्यम्।। ७२.१५२ ।।<br>
<br>
भक्त्या च तुष्ट्याद्भुतदर्शनाच्च मर्त्या अमर्त्या अपि देवदेव।।<br>
एते गणाः सिद्धगणैः प्रणामं कुर्वाति देवेश गणेश तुभ्यम्।। ७२.१५३ ।।<br>
<br>
निरीक्षणादेव विभोसि दग्धुं पुरत्रयं चैव जगत्त्रयं च।।<br>
लीलालसेनांबिकया क्षणेन दग्धं किलेषुश्च तदाथ मुक्तः।। ७२.१५४ ।।<br>
<br>
कृतो रथश्चैषुवरश्च शुभ्रं शरासनं ते त्रिपुरक्षयाय।।<br>
अनेकयत्नैश्च मयाथ तुभ्यं फलं न दृष्टं सुरसिद्धसंघैः।। ७२.१५५ ।।<br>
<br>
रथो रथी देववरे हरिश्च रुद्रः स्वयं शक्रपितामहौ च।।<br>
त्वमेव सर्वे भगवन् कथं तु स्तोष्ये ह्यतोष्यं प्रणिपत्य मूर्ध्ना।। ७२.१५६ ।।<br>
<br>
अनंपाद स्त्वमनंतबाहुरनंतमूर्धांतकरः शिवश्च।।<br>
अनंतमूर्तिः कथमीदृशं त्वां तेष्ये ह्यतोष्यं कथमीदृशं त्वाम्।। ७२.१५७ ।।<br>
<br>
नमोनमः सर्वविदे शिवाय रुद्राय शर्वाय भवाय तुभ्यम्।।<br>
स्तूलाय सूक्ष्माय सुसूक्ष्मसूक्ष्मसूक्ष्माय सूक्ष्मार्थविदे विधात्रे।। ७२.१५८ ।।<br>
<br>
स्रष्ट्रे नमः सर्वसुरासुराणां भर्त्रे च हर्त्रे जगतां विधात्रे।।<br>
नेत्रे सुराणामसुरेश्वराणां दात्रे प्रशास्त्रे मम सर्वशास्त्रे।। ७२.१५९ ।।<br>
<br>
वेदांतवेद्याय सुनिर्मलाय वेदार्थविद्भिः सततं स्तुताय।।<br>
वेदात्मरूपाय भवाय तुभ्यमंताय मध्याय सुमध्यमाय।। ७२.१६೦ ।।<br>
<br>
आद्यन्तशून्याय च संस्थिताय तथा त्वशून्याय च लिंगिने च।।<br>
अलिंगिने लिंगमयाय तुभ्यं लिगाय वेदादिमयाय साक्षात्।। ७२.१६१ ।।<br>
<br>
रुद्राय मूर्धाननिकृंतनाय ममादि देवस्य च यज्ञमूर्तेः।।<br>
विध्वांतभंगं मम कर्तुमीश दृष्ट्वैव भूमौ करजाग्रकोट्या।। ७२.१६२ ।।<br>
<br>
अहो विचित्रं तव देवदेव विचेष्टितं सर्वसुरासुरेश।।<br>
देहीव देवैः सह देवकार्यं करिष्यसे निर्गुणरूपतत्व।।७२.१६३।।<br>
<br>
एकं स्थूलं सूक्ष्ममेकं सुसूक्ष्मं सूर्तामूर्तं मूर्तमेकं ह्यमूर्तम्।।<br>
एकं दृष्टं वाङ्मयं चैकमीशं ध्येयं चैकं तत्त्वमत्राद्भुतं ते।। ७२.१६४ ।।<br>
<br>
स्वप्ने दृष्टं यत्पदार्थं ह्यलक्ष्यं दृष्टं नूनं भाति मन्ये न चापि।।<br>
मूर्तिर्नो वै देव मीशान देवैर्लक्ष्या यत्नैरप्यलक्ष्यं कथं तु।। ७२.१६५ ।।<br>
<br>
दिव्यः क्व देवेश भवत्प्रभावो वयं क्व भक्तिः क्व च ते स्तुतिश्च।।<br>
तथापि भक्त्या विलपंतमीश पितामहं मां भगवन्क्षमस्व।। ७२.१६६ ।।<br>
<br>
सूत उवाच।।<br>
य इमं शृणुयाद्द्विजोत्तमा भुवि देवं प्रणिपत्य वा पठेत्।।<br>
स च मुंचति पापबंधनं भवभक्त्या पुरशासितुः स्तवम्।। ७२.१६७ ।।<br>
<br>
श्रुत्वा च भक्त्या चतुराननेन स्तुतो हसञ्शैलसुतां निरीक्ष्य।।<br>
स्तवं तदा प्राह महानुभावं महाभुजो मंदरश्रृंगवासी।। ७२.१६८ ।।<br>
<br>
शिव उवाच।।<br>
स्तवेनानेन तुष्टोस्मि तव भक्त्या च पद्मज।।<br>
वरान् वरय भद्रं ते देवानां च यथेप्सितान्।। ७२.१६९ ।।<br>
<br>
सूत उवाच।।<br>
ततः प्रणम्य देवेशं भगवान्पद्मसंभवः।।<br>
कृतांजलिपुटो भूत्वा प्राहेदं प्रीतमानसः।। ७२.१७೦ ।।<br>
<br>
श्रीपितामह उवाच।।<br>
भगवन्देवदेवेश त्रिपुरांतक शंकर।।<br>
त्वयि भक्तिं परां मेऽद्य प्रसीद परमेश्वरम्।। ७२.१७१ ।।<br>
<br>
देवानां चैव सर्वेषां त्वयी सर्वार्थदेश्वर।।<br>
प्रसीद भक्तियोगेन सारथ्येन च सर्वदा।। ७२.१७२ ।।<br>
<br>
जनार्दनोपि भगवान्नमस्कृत्य महेश्वरम्।।<br>
कृतांजलिपुटो भूत्वा प्राह सांबं त्रियंबकम्।। ७२.१७३ ।।<br>
<br>
वाहनत्वं तवेशान नित्यमीहे प्रसीद मे।।<br>
त्वयि भक्तिं च देवेश देवदेव नमोस्तु ते।। ७२.१७४ ।।<br>
<br>
सामर्थ्यं च सदा मह्यं भवंतं वोढुमीश्वरम्।।<br>
सर्वज्ञत्वं च वरद सर्वगत्वं च शंकर।। ७२.१७५ ।।<br>
<br>
सूत उवाच।।<br>
तयोः श्रुत्वा महादेवो विज्ञप्तिं परमेश्वरः।।<br>
सारथ्ये वाहनत्वे च कल्पयामास वै भवः।। ७२.१७६ ।।<br>
<br>
दत्त्वा तस्मै ब्रह्मणे विष्णवे च दग्ध्वा दैत्यान्देवदेवो महात्मा।।<br>
सार्धं देव्या नंदिना भूतसंघैरंतर्धानं कारयामास शर्वः।। ७२.१७७ ।।<br>
<br>
ततस्तदा महेश्वरे गते रणाद्गणैः सह।।<br>
सुरेश्वराः सुविस्मिता भवं प्रणम्य पार्वतीम्।। ७२.१७८ ।।<br>
<br>
ययुश्च दुःखवर्जिताः स्ववाहनैर्दिवं ततः।।<br>
सुरेश्वरा मुनीश्वरा गणेश्वराश्च भास्कराः।। ७२.१७९ ।।<br>
<br>
त्रिपुरारेरिमं पुण्यं निर्मितं ब्रह्मणा पुरा।।<br>
यः पठेच्छ्राद्धकाले वा दैवे कर्मणि च द्विजाः।। ७२.१८೦ ।।<br>
<br>
श्रावयेद्वा द्विजान् भक्त्या ब्रह्मलोकं स गच्छति।।<br>
मानसैर्वाचिकैः पापैस्तथा वै कायिकैः पुनः।। ७२.१८१ ।।<br>
<br>
स्थूलैः सूक्ष्मै सुसूक्ष्मैश्च महापातकसंभवैः।।<br>
पातकैश्च द्विजश्रेष्ठा उपपातकसंभवैः।। ७२.१८२ ।।<br>
<br>
पापैश्च मुच्यते जंतुः श्रुत्वाऽध्यायमिमं शुभम्।।<br>
शत्रवो नाशमायांति संग्रामे विजयीभवेत्।। ७२.१८३ ।।<br>
<br>
सर्वरोगैर्न बाध्येत आपदो न स्पृशंति तम्।।<br>
धनमायुर्यशो विद्यां प्रभावमतुलं लभेत्।। ७२.१८४ ।।<br>
<br>
इति श्रीलिंगमहापुराणे पूर्वभागे त्रिपुरदाहे ब्रह्मस्तवो नाम द्विसप्तितमोऽध्यायः।। ७२ ।।<br>
<br>
