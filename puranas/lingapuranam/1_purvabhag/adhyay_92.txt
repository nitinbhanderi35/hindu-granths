ऋषय ऊचुः।।<br>
एवं वाराणसी पुण्या यदि सूत महामते।।<br>
वक्तुमर्हसि चास्माकं तत्प्रभावं हि सांप्रतम्।। ९२.१ ।।<br>
<br>
क्षेत्रस्यास्य च माहात्म्यमविमुक्तस्य शोभनम्।।<br>
विस्तरेण यतान्यायं श्रोतुं कौतूहलं हि नः।। ९२.२ ।।<br>
<br>
सूत उवाच।।<br>
वक्ष्ये संक्षेपतः सम्यक् वाराणस्याः सुशोभनम्।।<br>
अविमुक्तस्य माहात्म्यं यथाह भगवान् भवः।। ९२.३ ।।<br>
<br>
विस्तरेण मया वक्तुं ब्रह्मणा च महात्मना।।<br>
शक्यते नैव विप्रेंद्रा वर्षकोटिशतैरपि।। ९२.४ ।।<br>
<br>
देवः पुरा कृतोद्वाहः शंकरो नीललोहितः।।<br>
हिमवच्छिखराद्देव्या हैमवत्या गणेश्वरैः।। ९२.५ ।।<br>
<br>
वाराणसीमनुप्राप्य दर्शयामासशंकरः।।<br>
अविमुक्तेश्वरं लिंगं वासं तत्र चकार सः।। ९२.६ ।।<br>
<br>
वाराणसीकुरुक्षेत्रश्रीपर्वतमहालये।।<br>
तुंगेश्वरे च केदारे तत्स्थाने यो यतिर्भवेत्।। ९२.७ ।।<br>
<br>
योगे पाशुपते सम्यक् दिनमेकं यतिर्भवेत्।।<br>
तस्मात्सर्वं परित्यज्य परेत्पाशुपतं व्रतम्।। ९२.८ ।।<br>
<br>
देवोद्याने वसे तत्र शर्वोद्यानमनुत्तमम्।।<br>
मनसा निर्ममे रुद्रो विमानं च सुशोभनम्।। ९२.९ ।।<br>
<br>
दर्शयामास च तदा देवोद्यानमनुत्तमम्।।<br>
हैमवत्याः स्वयं देवः सनंदी परमेश्वरः।। ९२.१० ।।<br>
<br>
क्षेत्रस्यास्य च महात्म्यमविमुक्तस्य शंकरः।।<br>
उक्तवान्परमेशानः पार्वत्याः प्रीयते भवः।। ९२.११ ।।<br>
<br>
प्रफुल्लनानाविधगुल्मशोभितं लताप्रतानादिमनोहरं बहिः।।<br>
विरूढपुष्पैः परितः प्रियंगुभिः सुपुष्पितैः कंटकितैश्च केतकैः।। ९२.१२ ।।<br>
<br>
तमालगुल्मैर्निचितं सुगंधिभिर्निकामपुष्पैर्वकुलैश्च सर्वतः।।<br>
अशोकपुन्नागशतैः सुपुष्पितैर्द्विरेफमालाकुलपुष्पसंचयैः।। ९२.१३ ।।<br>
<br>
क्वचित्प्रफुल्लाम्बुजरेणुभूषितैर्विहंगमैश्चानुकलप्रणादिभिः।।<br>
विनादितं सारसचक्रवाकैः प्रमत्तदात्यूहवरैश्च सर्वतः।। ९२.१४ ।।<br>
<br>
क्वचिच्च केकारुत नादितं शुभं क्वचिच्च कारंडवनादनादितम्।।<br>
क्वचिच्च मत्तालिकुलाकुलीकृतं मदाकुलाभिर्भ्रमरांगनादिभीः।। ९२.१५ ।।<br>
<br>
निषेवितं चारुसुगांधिपुष्पकैः क्वचित्सुपुष्पैः सहकारवृक्षैः।।<br>
लतोपगूढैस्तिलकैश्च गूढं प्रगीतविद्याधरसिद्धचारणम्।। ९२.१६ ।।<br>
<br>
प्रवृत्तनृत्तानुगताप्सरोगणं प्रहृष्टनानाविधपक्षिसेवितम्।।<br>
प्रनृत्तहारीतकुलोपनादितं मृगेंद्रनादाकुलमत्तमानसैः।। ९२.१७ ।।<br>
<br>
क्वचित्क्वचिद्गंधकदंबकैर्मृगैर्विलूनदर्भाकुरपुष्पसंचयम्।।<br>
प्रफुल्लनानाविधचारुपंकजैः सरस्तडागैरुपशोभितं क्वचित्।। ९२.१८ ।।<br>
<br>
विटपनिचयलीनं नीलकंठाभिरामं मदमुदितविहंगं प्राप्तनादाभिरामम्।।<br>
कुसुमिततरुशाखालीनमत्तद्विरेफं नवकिसलयशोभाशोभितं प्रांशुशाखम्।। ९२.१९ ।।<br>
<br>
क्वचिच्च दंतक्षतचारुवीरुधं क्वचिल्लतालिंगि तचारुवृक्षकम्।।<br>
क्वचिद्विलासालसगामिनीभिर्निषेवितं किंपुरुषांगनाभिः।। ९२.२० ।।<br>
<br>
पारावतध्वनिविकूजितचारुश्रृंगैरभ्रंकषैः सितमनोहर चारुरूपैः।।<br>
आकीर्णपुष्पनिकरप्रविभक्तहंसैर्विभ्राजितं त्रिदशदिव्यकुलैरनेकैः।। ९२.२१ ।।<br>
<br>
फुल्लोत्पलांबुजवितानसहस्रयुक्तं तोयाशयैः समनुशोभितदेवमार्गम्।।<br>
मार्गांतराकलितपुष्पविचित्रपंक्तिसंबद्धगुल्मविटपैर्विविधैरुपेतम्।। ९२.२२ ।।<br>
<br>
तुंगाग्रैर्निलपुष्पैस्तबकभरनतप्रांशुशाखैरशोकैर्दोलाप्रांतांतलीनश्रुतिसुखजनकैर्भासितांतं मनोज्ञैः।।<br>
रात्रौ चंद्रस्य भासा कुसुमिततिलकैरेकतां संप्रयातं छायासुप्तप्रबुद्धस्तितहरिणकुलालुप्तदूर्वांकुराग्रम्।। ९२.२३ ।।<br>
<br>
हंसानां पक्षवातप्रचलितकमलस्वच्छविस्तीर्णतोयं तोयानां तीरजातप्रचकितकदलीचाटुनृत्यन्मयूरम्।। <br>
मायूरैः पक्षचंद्रैः क्वचिदवनिगतै रंजितक्ष्माप्रदेशं देशेदेशे विलीनप्रमुदितविलसन्मत्तहारीतवृंदम्।। ९२.२४ ।।<br>
<br>
सारंगैः क्वचिदुपशोभितप्रदेशं प्रच्छन्नं कुसुमचयैः क्वचिद्विचित्रैः।।<br>
हृष्टभिः क्वचिदपि किन्नरांगनाभिर्वीणाभिः समधुरगीतनृत्तकंठम्।। ९२.२५ ।।<br>
<br>
संसृष्टैः क्वचिदुपलिप्तकीर्णपुष्पैरावासैः परिवृतपादपं मुनीनाम्।।<br>
आमूलात्फलनिचितैः क्वचिद्विशालैरुत्तुंगैः पनसमहीरुहैरुपेतम्।। ९२.२६ ।।<br>
<br>
फुल्लातिमुक्तकलतागृहनीतसिद्धसिद्धांगनाकनकनूपुररावरम्यम्।।<br>
रम्यं प्रियंगुतरुमंजरिसक्तभृंगं भृंगावलीकवलिताम्रकदंबपुष्पम्।। ९२.२७ ।।<br>
<br>
पुष्पोत्करानिलविघूर्णितवारिरम्यं रम्यद्विरेफविनिपातितमंजुगुल्मम्।।<br>
गुल्मांतरप्रसभभीतमृगीसमूहं वातेरितं तनुभृतामपवर्गदातृ।। ९२.२८ ।।<br>
<br>
चंद्रांशुजालशबलैस्तिलकैर्मनोज्ञैः सिंदूरकुंकुमकुसुंभनिभैरशोकैः।।<br>
चामीकरद्युतिसमैरथ कर्णिकारैः पुष्पोत्करैरुपचितं सुविशालशाखैः।। ९२.२९ ।।<br>
<br>
क्वचिदंजनचूर्णाभैः क्वचिद्विद्रुमसन्निभैः।।<br>
क्वचित्कांचनसंकाशैः पुष्पैराचितभूतलम्।। ९२.३० ।।<br>
<br>
पुन्नागेषु द्विजशतविरुतं रक्ताशोकस्तबकभरनतम्।।<br>
रम्योपांतक्लमहारभवनं फुल्लाब्जेषु भ्रमरविलसितम्।। ९२.३१ ।।<br>
<br>
सकलभुवनभर्ता लोकनाथस्तदानीं तुहिनशिखरपुत्र्या सार्धमिष्टैर्गणेशैः।।<br>
विविधतरुविशालं मत्तहृष्टान्नपुष्टैरुपवनमतिरम्यं दर्शयामास देव्याः।। ९२.३२ ।।<br>
<br>
पुष्पैर्वन्यैः शुभशुभतमैः कल्पितैर्दिव्यभूषैर्देवीं दिव्यामुपवनगतां भूषयामास शर्वः।।<br>
सा चाप्येनं तुहिनगिरिसुता शंकरं देवदेवं पुष्पैर्दिव्यैः शुभतरतमैर्भूषयामास भक्त्या।। ९२.३३ ।।<br>
<br>
संपूज्य पूज्यं त्रिदशेश्वराणां संप्रेक्ष्य चोद्यान मतीव रम्यम्।।<br>
गणेश्वरैर्नादिमुखैश्च सार्धमुवाच देवं प्रणिपत्य देवी।। ९२.३४ ।।<br>
<br>
श्रीदेव्युवाच।।<br>
उद्यानं दर्शितं देव प्रभया परया युतम्।।<br>
क्षेत्रस्य च गुणान्सर्वान्पुनर्मे वक्तुमर्हसि।। ९२.३५ ।।<br>
<br>
अस्य क्षेत्रस्य माहात्म्यमविमुक्तस्य सर्वथा।।<br>
वक्तुमर्हसि देवेश देवेदेव वृषध्वज।। ९२.३६ ।।<br>
<br>
सूत उवाच।।<br>
देव्यास्तद्वचनं श्रुत्वा देवदेवो वरप्रभुः।।<br>
आघ्राय वदनांभोजं तदाह गिरिजां हसन्।। ९२.३७ ।।<br>
<br>
श्रीभगवानुवाच।।<br>
इदं गुह्यतमं क्षेत्रं सदा वाराणसी मम।।<br>
सर्वेषामेव जंतूनां हेतुर्मोक्षस्य सर्वदा।। ९२.३८ ।।<br>
<br>
अस्मिन्सिद्धाः सदा देवि मदीयं व्रतमास्थिताः।।<br>
नानालिंगधरा नित्यं मम लोकाभिकांक्षिणः।। ९२.३९ ।।<br>
<br>
अभ्यस्यंति परं योगं युक्तात्मानो जितेंद्रियाः।।<br>
नानावृक्षसमाकीर्णे नानाविहगशोभिते।। ९२.४० ।।<br>
<br>
कमलोत्पलपुष्पाढ्यैः सरोभिः समलंकृते।।<br>
अप्सरोगणगंधर्वैः सदा संसेविते शुभे।। ९२.४१ ।।<br>
<br>
रोचते मे सदा वासो येन कार्येण तच्छृणु।।<br>
मन्मना मम भक्तश्च मयि नित्यार्पिताक्रियः।। ९२.४२ ।।<br>
<br>
यथा मोक्षमवाप्नोति अन्यत्र न तथा क्वचित्।।<br>
कामं ह्यत्र मृतो देवी जंतुर्मोक्षाय कल्पते।। ९२.४३ ।।<br>
<br>
एतन्मम पुरं दिव्यं गुह्याद्गुह्यतमं महत्।।<br>
ब्रह्मादयो विजानंति ये च सिद्धा मुमुक्षवः।। ९२.४४ ।।<br>
<br>
अतः परमिदं क्षेत्रं परा चेयं गतिर्मम।।<br>
विमुक्तं न मया यस्मान्मोक्ष्यते वा कदाचन।। ९२.४५ ।।<br>
<br>
मम क्षेत्रमिदं तस्मादविमुक्तमिति स्मृतम्।।<br>
नैमिषे च कुरुक्षेत्रे गंगाद्वारे च पुष्करे।। ९२.४६ ।।<br>
<br>
स्नानात्संसेवनाद्वापि न मोक्षः प्राप्यते यतः।।<br>
इह संप्राप्यते येन तत एतद्विशिष्यते।। ९२.४७ ।।<br>
<br>
प्रयागे वा भवेन्मोक्ष इह वा मत्परिग्रहात्।।<br>
प्रयागादपि तीर्थाग्र्यादविमुक्तमिदं शुभम्।। ९२.४८ ।।<br>
<br>
धर्मस्योपनिषत्सत्यं मोक्षस्योपनिष्च्छमः।।<br>
क्षेत्रतीर्थोपनिषदं न विदुर्बुधसत्तमाः।। ९२.४९ ।।<br>
<br>
कामं भुंजन्स्वपन् क्रीडन् कुर्वन् हि विविधाः क्रियाः।।<br>
अविमुक्ते त्यजेत्प्राणान् जंतुर्मोक्षाय कल्पते।। ९२.५० ।।<br>
<br>
कृत्वा पापसहस्राणि पिशाचत्वं वरं नृणाम्।।<br>
न तु शक्रसहस्रत्वं स्वर्गे काशीपुरीं विना।। ९२.५१ ।।<br>
<br>
तस्मात्संसेवनीयं हि अविमुक्तं हि मुक्तये।।<br>
जैगीषव्यः परां सिद्धिं गतो यत्र महातपाः।। ९२.५२ ।।<br>
<br>
अस्य क्षेत्रस्य माहात्म्याद्भक्त्या च मम भावितः।।<br>
जैगीषव्यगुहा श्रेष्ठा योगिनां स्थानमिष्यते।। ९२.५३ ।।<br>
<br>
ध्यायंतस्तत्र मां नित्यं योगाग्निर्दीप्यते भृशम्।।<br>
कैवल्यं परमं याति देवानामपि दुर्लभम्।। ९२.५४ ।।<br>
<br>
अव्यक्तलिंगैर्मुनिभिः सर्वसिद्धांतवेदिभिः।।<br>
इह संप्राप्यते मोक्षो दुर्लभोऽन्यत्र कर्हिचित्।। ९२.५५ ।।<br>
<br>
तेभ्यश्चाहं प्रवक्ष्यामि योगैश्वर्यमनुत्तमम्।।<br>
आत्मनश्चैव सायुज्यमीप्सितं स्थानमेव च।। ९२.५६ ।।<br>
<br>
कुबेरोत्र मम क्षेत्रे मयि सर्वार्पितक्रियः।।<br>
क्षेत्रसंसेवनादेव गणेशत्वमवाप ह।। ९२.५७ ।।<br>
<br>
संवर्तो भविता यश्च सोपि भक्तो ममैव तु।।<br>
इहैवाराध्य मां देवि सिद्धिं यास्यत्यनुत्तमाम्।। ९२.५८ ।।<br>
<br>
पराशरसुतौ योगी ऋषिर्व्यासो महातपाः।।<br>
मम भक्तो भविष्यश्च वेदसंस्थाप्रवतर्कः।। ९२.५९ ।।<br>
<br>
रंस्यते सोपि पद्माक्षि क्षेत्रेऽस्मिन्मुनिपुंगवः।।<br>
ब्रह्मा देवर्षिभिः सार्द्धं विष्णुर्वापि दिवाकरः।। ९२.६० ।।<br>
<br>
देवराजस्तता शक्रो येपि चान्ये दिवौकसः।।<br>
उपासते महात्मानः सर्वे मामिह सुव्रते।। ९२.६१ ।।<br>
<br>
अन्येपि योगिनो दिव्याश्छन्नरूपा महात्मनः।।<br>
अनन्यमनसो भूत्वा मामिहोपासते सदा।। ९२.६२ ।।<br>
<br>
विषयासक्तचित्तोपि त्यक्तधर्मरतिर्नरः।।<br>
इह क्षेत्रे मृतः सोपि संसारे न पुनर्भवेत्।। ९२.६३ ।।<br>
<br>
ये पुनर्निर्ममा धीराः सत्त्वस्था विजितेंद्रियाः।।<br>
व्रतिनश्च निरारंभाः सर्वे ते मयि भाविताः।। ९२.६४ ।।<br>
<br>
देवदेवं समासाद्य धीमंतः संगवर्जिताः।।<br>
गता इह परं मोक्षं प्रसादान्मम सुव्रते।। ९२.६५ ।।<br>
<br>
जन्मांतरसहस्रेषु यं न योगी समाप्नुयात्।।<br>
तमिहैव परं मोक्षं प्रसादान्मम सुव्रते।। ९२.६६ ।।<br>
<br>
गोप्रेक्षकमिदं क्षेत्रं ब्रह्मणा स्थापितं पुरा।।<br>
कैलासवनं चात्र पश्य दिव्यं वरानने।। ९२.६७ ।।<br>
<br>
गोप्रेक्षकमयागम्य दृष्ट्वामामत्र मानवः।।<br>
न दुर्गतिमवाप्नोति कल्मषैश्च विमुच्यते।। ९२.६८ ।।<br>
<br>
कपिलाह्रदमित्येवं तथा वै ब्रह्मणा कृतम्।।<br>
गवांस्तन्यजतोयेन तीर्थं पुण्यतमं महत्।। ९२.६९ ।।<br>
<br>
अत्रापि स्वयमेवाहं वृषध्वज इति स्मृतः।।<br>
सान्नध्यं कृतवान् देवि सदाहं दृश्यते त्वया।। ९२.७० ।।<br>
<br>
भद्रतोयं च पश्येह ब्रह्मणा च कृतंह्रदम्।।<br>
सर्वैर्देवैरहं देवी अस्मिन्देशे प्रसादितः।। ९२.७१ ।।<br>
<br>
गच्छोपशममीशोति उपशांतः शिवस्तथा।।<br>
अत्राहं ब्रह्मणानीय स्थापितः परमेष्ठिना।। ९२.७२ ।।<br>
<br>
ब्रह्मणा चापि संगृह्य विष्णुना स्थापितः पुनः।।<br>
ब्रह्मणापि ततो विष्णुः प्रोक्तः संविग्नचेतसा।। ९२.७३ ।।<br>
<br>
मयानीतमिदं लिंगंकस्मात्स्थापितवानसि।।<br>
तमुवाच पुनर्विष्णुर्ब्रह्मणं कुपिताननम्।। ९२.७४ ।।<br>
<br>
रुद्रे देवे ममात्यंतं परा भक्तिर्महत्तरा।।<br>
मयैव स्थापितं लिंगंतव नाम्ना भविष्यति।। ९२.७५ ।।<br>
<br>
हिरण्यगर्भ इत्येवं ततोत्राहं समास्थितः।।<br>
दृष्ट्वैनमपि देवेशं मम लोकं व्रजेन्नरः।। ९२.७६ ।।<br>
<br>
ततः पुनरपि ब्रह्मा मम लिंगमिदं शुभम्।।<br>
स्थापयामास विधिवद्भक्त्या परमया युतः।। ९२.७७ ।।<br>
<br>
स्वर्लीनेश्वर इत्येवमत्राहं स्वयमागतः।।<br>
प्राणानिहनरस्त्यक्त्वा न पुनर्जायते क्वचित्।। ९२.७८ ।।<br>
<br>
अनन्या सा गतिस्तस्य योगिनां चैव या स्मृता।।<br>
अस्मिन्नपि मया देशे दैत्यो दैवतकंटकः।। ९२.७९ ।।<br>
<br>
व्याघ्ररूपं समास्थाय निहतो दर्पितो बली।।<br>
व्याघ्रेश्वर इति ख्यातो नित्यमत्राहमास्थितः।। ९२.८० ।।<br>
<br>
न पुनर्दुर्गतिं याति दृष्ट्वैनं व्याघ्रमीश्वरम्।।<br>
उत्पलो विदलश्चैव यौ दैत्यौ ब्रह्मणा पुरा।। ९२.८१ ।।<br>
<br>
स्त्रीवध्यौ दर्पितौ दृष्ट्वा त्वयैव निहतौ रणे।।<br>
सावज्ञं कंदुकेनात्र तस्येदं देहमास्थितम्।। ९२.८२ ।।<br>
<br>
आदावत्राहमागम्य प्रस्थितो गणपैः सह।।<br>
ज्येष्ठस्थानमिदं तस्मादेतन्मे पुण्यदर्शनम्।। ९२.८३ ।।<br>
<br>
देवैः समंतादेतानि लिंगानि स्तापितान्यतः।।<br>
दृष्ट्वापि नियतो मर्त्यो देहभेदे गणो भवेत्।। ९२.८४ ।।<br>
<br>
पित्रा ते शैलराजेन पुरा हिमवता स्वयम्।।<br>
मम प्रियहितं स्थानं ज्ञात्वा लिंगं प्रतिष्ठितम्।। ९२.८५ ।।<br>
<br>
शैलेश्वरमिति ख्यातं दृश्यतामिह चादरात्।।<br>
दृष्ट्वैतन्मनुजो देवि न दुर्गतिमतो व्रजेत्।। ९२.८६ ।।<br>
<br>
नद्येषा वरुणा देवि पुण्या पापप्रमोचनी।।<br>
क्षेत्रमेतदलंकृत्य जाह्नव्या सह संगता।। ९२.८७ ।।<br>
<br>
स्थापितं ब्रह्मणा चापि संगमे लिंगमुत्तमम्।।<br>
सगमेश्वरमित्येवं ख्यातं जगति दृश्यताम्।। ९२.८८ ।।<br>
<br>
संगमे देवनद्या हि यः स्नात्वा मनुजः शुचिः।।<br>
अर्चयेत्संगमेशानं तस्य जन्मभयं कुतः।। ९२.८९ ।।<br>
<br>
इदं मन्ये महाक्षेत्रं निवासो योगिनां परम्।।<br>
क्षेत्रमध्ये च यत्राहं स्वयं भूत्वाऽग्रमास्थितः।। ९२.९० ।।<br>
<br>
मध्यमेश्वरमित्येवं ख्यातः सर्वसुरासुरैः।।<br>
सिद्धानां स्थानमेतद्धि मदीयव्रतधारिणाम्।। ९२.९१ ।।<br>
<br>
योगिनां मोक्षलिप्सूनां ज्ञानयोगरतात्मनाम्।।<br>
दृष्ट्वैनं मध्यमेशानं जन्मप्रति न शोचति।। ९२.९२ ।।<br>
<br>
स्थापितं लिंगमेतत्तु शुक्रेण भृगुसूनुना।।<br>
नाम्ना शुक्रेश्वरं नाम सर्वसिद्धामरार्चितम्।। ९२.९३ ।।<br>
<br>
दृष्ट्वैनं नियतः सद्यो मुच्यते सर्वकिल्बिपैः।।<br>
मृतश्च न पुनर्जंतुः संसारी तु भवेन्नरः।। ९२.९४ ।।<br>
<br>
पुरा जंबुकरूपेण असुरो देवकंटकः।।<br>
ब्रह्मणो हि वरं लब्ध्वा गोमायुर्बंधशंकितः।। ९२.९५ ।।<br>
<br>
निहतो हिमवत्पुत्रि जंबुकेशस्ततो ह्यहम्।।<br>
अद्यापि जगति ख्यातं सुरासुरनमस्कृतम्।। ९२.९६ ।।<br>
<br>
दृष्ट्वैनमपि देवेशं सर्वान्कामानवाप्नुयात्।।<br>
ग्रहैः शुक्रपुरोगैश्च एतानि स्थापितानि ह।। ९२.९७ ।।<br>
<br>
पश्य पुण्यानि लिंगानि सर्वकामप्रदानि तु।।<br>
एवमेतानि पुण्यानि मन्निवासानि पार्वति।। ९२.९८ ।।<br>
<br>
कथितानि मम क्षेत्रे गुह्यं चान्यदिदं श्रृणु।।<br>
चतुःक्रोशं चतुर्दिक्षु क्षेत्रमेतत्प्रकीर्तितम्।। ९२.९९ ।।<br>
<br>
योजनं विद्धि चार्वंगि मृत्युकालेऽमृतप्रदम्।।<br>
महालयगिरिस्थं मां केदारे च व्यवस्तितम्।। ९२.१०० ।।<br>
<br>
गणत्वं लभते दृष्ट्वा ह्यस्मिन्मोक्षो ह्यवाप्यते।।<br>
गाणपत्यं लभेद्यस्माद्यतः सा मुक्तिरुत्तमा।। ९२.१०१ ।।<br>
<br>
ततो महालयात्तस्मात्केदारान्मध्यमादपि।।<br>
स्मृतं पुण्यतमं क्षेत्रमविमुक्तं वरानने।। ९२.१०२ ।।<br>
<br>
केदारं मध्यमं क्षेत्रं स्थानं चैव महालयम्।।<br>
मम पुण्यानि भूर्लोके तेभ्यः श्रेष्ठतमं त्विदम्।। ९२.१०३ ।।<br>
<br>
यतः सृष्टास्त्विमे लोकास्ततः क्षेत्रमिदं शुभम्।।<br>
कदाचिन्न मया मुक्तमविमुक्तं ततोऽभवत्।। ९२.१०४ ।।<br>
<br>
अविमुक्तेश्वरं लिंगं मम दृष्ट्वेह मानवः।।<br>
सद्यः पापविनिर्मुक्तः पशुपाशैर्विमुच्यते।। ९२.१०५ ।।<br>
<br>
शैलेशं संगमेशं च स्वर्लीनं मध्यमेश्वरम्।।<br>
हिरण्यगर्भर्मीशानं गोप्रेक्षं वृषभध्वजम्।। ९२.१०६ ।।<br>
<br>
उपशांतं शिवं चैव ज्येष्ठस्थाननिवासिनम्।।<br>
शुक्रेश्वरं च विख्यातं व्याघ्रेशं जंबुकेश्वरम्।। ९२.१०७ ।।<br>
<br>
दृष्ट्वा न जायते मर्त्यः संसारे दुःखसागरे।।<br>
सूत उवाच।।<br>
एमुक्त्वा महादेवो दिशः सर्वा व्यलोकयत्।। ९२.१०८ ।।<br>
<br>
विलोक्य संस्थिते पश्चाद्देवदेवे महेश्वरे।।<br>
अकस्मादभवत्सर्वः स देशोज्ज्वलितो यथा।। ९२.१०९ ।।<br>
<br>
ततः पाशुपताः सिद्धा भस्माभ्यंगसितप्रभाः।।<br>
माहेश्वरा महात्मानस्तथा वै नियतव्रताः।। ९२.११० ।।<br>
<br>
बहवः शतशोभ्येत्य नमश्चक्रुर्महेश्वरम्।।<br>
पुनर्निरीक्ष्य योगेशं ध्यानयोगं च कृत्स्नशः।। ९२.१११ ।।<br>
<br>
तस्थुरात्मानमास्थाय लीयमाना इवेश्वरे।।<br>
स्थितानां स तदा तेषां देवदेव उमापतिः।। ९२.११२ ।।<br>
<br>
स बिभ्रत्परमां मूर्ति बभूव पुरुषः प्रभुः।।<br>
कृत्स्नं जगदिहैकस्थं कर्तुभंत इव स्थितः।। ९२.११३ ।।<br>
<br>
तस्य तां परमां मूर्तिमास्थितस्य जगत्प्रभोः।।<br>
न शशाक पुनर्द्रष्टुं हृष्टरोमा गिरिंद्रजा।। ९२.११४ ।।<br>
<br>
ततस्त्वदृष्टमाकारं बुध्वा सा प्रकृतिस्थितम्।।<br>
प्रकृतेर्मूर्तिमास्थाय योगेन परमेश्वरी।। ९२.११५ ।।<br>
<br>
तं शशाक पुनर्द्रष्टुं हरस्यच महात्मनः।।<br>
ततस्ते लयमाधाय योगिनः पुरुषस्य तु।। ९२.११६ ।।<br>
<br>
विविशुर्हृदयं सर्वे दग्धसंसारबीजिनः।।<br>
पंचाक्षरस्य वै बीजं संस्मरंतः सुशोभनम्।। ९२.११७ ।।<br>
<br>
सर्वपापहरं दिव्यं पुरा चैव प्रकाशितम्।।<br>
नीललोहितमूर्तिस्थं पुनश्चक्रे वपुः शुभम्।। ९२.११८ ।।<br>
<br>
तं दृष्ट्वा शैलजा प्राह हृष्टसर्वतनूरुहा।।<br>
स्तुवती चरणौ नत्वा क इमे भगवन्निति।। ९२.११९ ।।<br>
<br>
तामुवाच सुरश्रेष्ठस्तदा देवीं गिरद्रिजाम्।।<br>
श्रीभगवानुवाच।।<br>
मदीयं व्रतमाश्रित्य भक्तिमद्भिर्द्विजोत्तमैः।। ९२.१२० ।।<br>
<br>
यैर्यैर्योगा इहाभ्यस्ता स्तेषामेकेन जन्मना।।<br>
क्षेत्रस्यास्य प्रभावेन भक्त्या च मम भामिनि।। ९२.१२१ ।।<br>
<br>
अनुग्रजो मया ह्येवं क्रियते मूर्तितः स्वयम्।।<br>
तस्मादेतन्महत्क्षेत्रं ब्रह्माद्यैः सेवितं तथा।। ९२.१२२ ।।<br>
<br>
श्रुतिमद्भिश्च विप्रेंद्रैः संसिद्धैश्च तपस्विभिः।।<br>
प्रतिमासं तथाष्टम्यां प्रतिमासं चतुर्दशीम्।। ९२.१२३ ।।<br>
<br>
उभयोः पक्षयोर्देवि वाराणस्यामुपास्यते।।<br>
शशिभानूपरागे च कार्तिक्यां च विशेषतः।। ९२.१२४ ।।<br>
<br>
सर्वपर्वसु पुण्येषु विषुवेष्वयनेषुच।।<br>
पृथिव्यां सर्वतीर्थानि वाराणस्यां तु जाह्नवीम्।। ९२.१२५ ।।<br>
<br>
उत्तरप्रवहां पुण्यां मम मौलिविनिःसृताम्।।<br>
पितुस्ते गिरिराजस्य शुभां हिमवतः सुताम्।। ९२.१२६ ।।<br>
<br>
पुण्यस्थानस्थितां पुण्यां पुण्यदिक्‌प्रवहां सदा।।<br>
भजंते सर्वतोऽभ्येत्य ये ताञ्छुणु वरानने।। ९२.१२७ ।।<br>
<br>
संनिहत्य कुरुक्षेत्रं सार्धं तीर्थशतैस्तथा।।<br>
पुष्करं निमिषं चैव प्रयागं च पृथूदकम्।। ९२.१२८ ।।<br>
<br>
द्रुमक्षेत्रं कुरुक्षेत्रं नैमिषं तीर्थसंयुतम्।।<br>
क्षेत्राणि सर्वतो देवी देवता ऋषयस्तथा।। ९२.१२९ ।।<br>
<br>
संध्या च ऋतवश्चैव सर्वा नद्यः सरांसि च।।<br>
समुद्राः सप्त चैवात्र देवतीर्थानि कृत्स्नशः।। ९२.१३० ।।<br>
<br>
भागीरथीं समेष्यंति सर्वपर्वसु सुव्रते।।<br>
अविमुक्तेश्वरं दृष्ट्वा दृष्ट्वा चैव त्रिविष्टपम्।। ९२.१३१ ।।<br>
<br>
कालभैरवमासाद्य धूतपापानि सर्वशः।।<br>
भवंति हि सुरेशानि सर्वपर्वसु पर्वसु।। ९२.१३२ ।।<br>
<br>
पृथिव्यां यानि पुण्यानि महांत्यायतनानि च।।<br>
प्रविशंति सदाभ्येत्य पुण्यं पर्वसुपर्वसु।।<br>
<br>
अविमुक्तं क्षेत्रवरं महापापनिबर्हणम्।। ९२.१३३ ।।<br>
केदारे चैव यल्लिंगं यच्च लिंगं महालये।। ९२.१३४ ।।<br>
<br>
मध्यमेस्वरसंज्ञं च तथा पाशुपतेश्वरम्।।<br>
शंकुकर्णेश्वरं चैव गोकर्णौ च तथा ह्युभौ।। ९२.१३५ ।।<br>
<br>
द्रुमचंडेश्वरं नाम भद्रेश्वरमनुत्तमम्।।<br>
स्थानेश्वरं तथैकाग्रं कालेश्वरमजेश्वरम्।। ९२.१३६ ।।<br>
<br>
भैरवेश्वरमीशानं तथोंकारकसंज्ञितम्।।<br>
अमरेशं महाकालं ज्योतिषं भस्मगात्रकम्।। ९२.१३७ ।।<br>
<br>
यानि चान्यानि पुण्यानि स्थानानि मम भूतले।।<br>
अष्टषष्टिसमाख्यानि रुढान्यन्यानि कृत्स्नशः।। ९२.१३८ ।।<br>
<br>
तानि सर्वाण्यशेषाणि वाराणस्यां विशंति माम्।।<br>
सर्वपर्वसु पुण्येषु गुह्यं चैतदुदाहृतम्।। ९२.१३९ ।।<br>
<br>
तेनेह लभते जंतुर्मृतो दिव्यामृतं पदम्।।<br>
स्नातस्य चैव गंगायां दृष्टेन च मया शुभे।। ९२.१४० ।।<br>
<br>
सर्वयज्ञफलैस्तुल्यमिष्टैः शतसहस्रशः।।<br>
सद्य एव समाप्नोति किं ततः परमाद्भुतम्।। ९२.१४१ ।।<br>
<br>
सर्वायतनमुख्यानि दिवि भूमौ गिरिष्वपि।।<br>
परात्परतरं देवी बुध्यस्वेति मयोदितम्।। ९२.१४२ ।।<br>
<br>
अविशब्देन पापस्तु वेदोक्तः कथ्यते द्विजैः।।<br>
तेन मुक्तं मया जुष्टमविमुक्तमतोच्यते।। ९२.१४३ ।।<br>
<br>
इत्युक्त्वा भगवान् रुद्रः सर्वलोकमहेश्वरः।।<br>
सुदृष्टं कुरु देवेशि अविमुक्तं गृहं मम।। ९२.१४४ ।।<br>
<br>
इत्युक्तवा भगवान्देवस्तथा सार्धमुमापतिः।।<br>
दर्शयामास भगवान् श्रीपर्वतमनुत्तमम्।। ९२.१४५ ।।<br>
<br>
अविमुक्तेश्वरे नित्यमवसच्च सदा तया।।<br>
सर्वगत्वाच्च सर्वत्वात्सर्वात्मा सदसन्मयः।। ९२.१४६ ।।<br>
<br>
श्रीपर्वतमनुप्राप्यदेव्या देवेश्वरो हरः।।<br>
क्षेत्राणि दर्शयामास सर्वभूतपतिर्भवः।। ९२.१४७ ।।<br>
<br>
कुण्डिप्रभे च परमं दिव्यं वैश्रवणेश्वरम्।।<br>
आशालिंगं च देवेशं दिव्यंयच्च बिलेश्वरम्।। ९२.१४८ ।।<br>
<br>
रामेश्वरं च परमं विष्णुना यत्प्रतिष्ठितम्।।<br>
दक्षिणद्वारपार्श्वे तु कुंडलेश्वरमीश्वरम्।। ९२.१४९ ।।<br>
<br>
पूर्वद्वारसमीपस्थं त्रिपुरांतकमुत्तमम्।।<br>
विवृद्धं गिरिणा सार्धं देवदेवनमस्कृतम्।। ९२.१५० ।।<br>
<br>
मध्यमेश्वरमित्युक्तं त्रिषु लोकेषु विश्रुतम्।।<br>
अमरेश्वरं च वरदं देवैः पूर्वं प्रतिष्टितम्।। ९२.१५१ ।।<br>
<br>
गोचर्मेश्वरमीशानं तथेंद्रेश्वरमद्भुतम्।।<br>
कर्मेश्वरं च विपुलं कार्यार्थं ब्रह्मणा कृतम्।। ९२.१५२ ।।<br>
<br>
श्रीमत्सिद्धवटंचैव सदावासो ममाव्यये।।<br>
अजेन निर्मितं दिव्यं साक्षादजबिलं शुभम्।। ९२.१५३ ।।<br>
<br>
तत्रैव पादुके दिव्ये मदीये च बिलेश्वरे।।<br>
तत्र श्रृंगाटकाकारं श्रृंगाटाचलमध्यमे।। ९२.१५४ ।।<br>
<br>
श्रृंगाटकेश्वरं नाम श्रीदेव्या तु प्रतिष्ठितम्।।<br>
मल्लिकार्जुनकं चैव मम वासमिदं शुभम्।। ९२.१५५ ।।<br>
<br>
रजेश्वरं च पर्याये रजसा सुप्रतिष्ठितम्।।<br>
गजेश्वरं च वैशाखं कपोतेश्वरमव्ययम्।। ९२.१५६ ।।<br>
<br>
कोटीश्वरं महातीर्थं रुद्रकोटिगणैः पुरा।।<br>
सेवितं देवि पश्याद्य सर्वस्मादधिकं शुभम्।। ९२.१५७ ।।<br>
<br>
द्विदेवकुलसंज्ञं च ब्रह्मणा दक्षिणे शुभम्।।<br>
उत्तरे स्थापितं चैव विष्णुना चैव शैलजम्।। ९२.१५८ ।।<br>
<br>
महाप्रमाणलिंगं च मया पूर्वं प्रतिष्ठितम्।।<br>
पश्चिमे पर्वते पश्य ब्रह्मेश्वरमलेश्वरम्।। ९२.१५९ ।।<br>
<br>
अलंकृतं त्वया ब्रह्मन् परुस्तान्मुनिभिः सह।।<br>
इत्युक्त्वा तद्गृहे तिष्ठदलंगृहमिति समृतम्।। ९२.१६० ।।<br>
<br>
तत्रापि तीर्थं तीर्थज्ञे व्योमलिंगं च पश्य मे।।<br>
कदंबेश्वरमेतद्धिस्कंदेनैव प्रतिष्ठितम्।। ९२.१६१ ।।<br>
<br>
गोमंलेश्वरं चैव नंदाद्यैः सुप्रतिष्ठितम्।। <br>
देवैः सर्वैस्तु शक्राद्यैः स्तापितानि वरानने।। ९२.१६२ ।।<br>
<br>
श्रीमद्देवह्रदप्रांते स्थानानीमानि पस्य मे।।<br>
तथा हारपुरे देवि तव हारे निपातिते।। ९२.१६३ ।।<br>
<br>
त्वया हिताय जगतां हारकुंडमिदं कृतम्।।<br>
शिवरुद्रपुरे चैव तत्कायोपरि सुव्रते।। ९२.१६४ ।।<br>
<br>
तत्र पित्रा सुशैलेन स्तापितं त्वचलेश्वरम्।।<br>
अलंकृतं मया ब्रह्मपुरस्तान्मुनिभिः सह।। ९२.१६५ ।।<br>
<br>
चंडिकेश्वरकं देवि चंडिकेशा तवात्मजा।।<br>
चंडिकानिर्मितं स्थानमंबिकातीर्थमुत्तमम्।। ९२.१६६ ।।<br>
<br>
रुचिकेश्वरकं चैव धारैषा कपिला शुभा।।<br>
एतेषु देवि स्थानेषु तीर्थेषु विविधेषु च।। ९२.१६७ ।।<br>
<br>
पूजयेन्मां सदा भक्त्या मया सार्धं हि मोदते।।<br>
श्रीशैले संत्यजेद्देहं ब्राह्मणो दग्धकिल्बिषः।। ९२.१६८ ।।<br>
<br>
मुच्यते नात्र संदेहो ह्यविमुक्ते यथा शुभम्।।<br>
महास्नानं च यः कुर्याद्‌घृतेन विधिनैव तु।। ९२.१६९ ।।<br>
<br>
स याति मम सायुज्यं स्थानेष्वेतेषु सुव्रते।। <br>
स्नानं पलशतं ज्ञेयमभ्यंगं पंचविंशति।। ९२.१७० ।।<br>
<br>
पलानां द्वे सहस्रे तु महास्नानं प्रकीर्तितम्।।<br>
स्नाप्य लिंगं मदीयं तु गव्येनैव घृतेन च।। ९२.१७१ ।।<br>
<br>
विशोध्य सर्वद्रव्यैस्तु वारिभिरभिषिंचति।।<br>
संमार्ज्य शतयज्ञानां स्नानेन प्रयुतं तथा।। ९२.१७२ ।।<br>
<br>
पूजया शतसाहस्रमनंतं गीतवादिनाम्।।<br>
महास्नाने प्रसक्तं तु स्नानमष्टगुणं स्मृतम्।। ९२.१७३ ।।<br>
<br>
जलेन केवलेनैव गंधतोयेन भक्तितः।।<br>
अनुलेपनं तु तत्सर्वं पंचविंशत्पलेन वै।। ९२.१७४ ।।<br>
<br>
शमिपुष्पं च विधिना बिल्वपत्रं च पंकजम्।।<br>
अन्यान्यपि च पुष्पाणि बिल्वपत्रं न संत्यजेत्।। ९२.१७५ ।।<br>
<br>
चतुर्द्रोणैर्महादेवमष्टद्रोणैरथापि वा।<br>
दशद्रोणैस्तु नैवेद्यमष्टद्रोणैरथापि वा।। ९२.१७६ ।।<br>
<br>
शतद्रोणसमं पुण्यमाढकेपि विधीयते।।<br>
वित्तहीनस्य विप्रस्य नात्र कार्या विचारणा।। ९२.१७७ ।।<br>
<br>
भेरीमृदंगमुरजातिमिरापटहादिभिः।।<br>
वादित्रैर्विविधैश्चान्यैर्निनादैर्विविधैरपि।। ९२.१७८<br>
<br>
जागरं कारयेद्यस्तु प्रार्थयेच्च यथाक्रमम्।।<br>
स भृत्यपुत्रदारैश्च तथा संबंधिबान्धवैः।। ९२.१७९ ।।<br>
<br>
सार्धं प्रदक्षिणं कृत्वा पार्थयेल्लिंगमुत्तमम्।।<br>
द्रव्यहीनं क्रियाहीनं श्रद्धाहीनं सुरेश्वर।। ९२.१८० ।।<br>
<br>
कृतं वा न कृतं वापि क्षंतुमर्हसि शंकर।।<br>
इत्युक्त्वा वै जपेद्रुद्रं त्वरितं शांतिमेव च।। ९२.१८१ ।।<br>
<br>
जपित्वैवं महाबीजं तथा पंचाक्षरस्य वै।।<br>
स एवं सर्वतीर्थेषु सर्वयज्ञेषु यत्फलम्।। ९२.१८२ ।।<br>
<br>
तत्फलं समवाप्नोति वाराणस्यां यथा मृतः।।<br>
तथैव मम सायुज्यं लभते नात्र संशयः।। ९२.१८३ ।।<br>
<br>
मत्प्रियार्थमिदं कार्यं मद्भक्तैर्विधिपूर्वकम्।।<br>
ये न कुर्वंति ते भक्ता न भवंति न संशयः।। ९२.१८४ ।।<br>
<br>
सूत उवाच।।<br>
निशम्य वचनं देवी गत्वा वाराणसीं पुरीम्।।<br>
अविमुक्तेश्वरं लिंगं पयसा च घृतेन च।। ९२.१८५ ।।<br>
<br>
अर्चयामास देवेशं रुद्रं भुवननायकम्।।<br>
अविमुक्ते च तपसा मंदरस्य महात्मनः।। ९२.१८६ ।।<br>
<br>
कल्पयामास वै क्षेत्रं मंदरे चारुकंदरे।।<br>
तत्रांधकं महादैत्यं हिरण्याक्षसुतं प्रभुः।। ९२.१८७ ।।<br>
<br>
अनुगृह्य गणत्वं च प्रापयामास लीलया।।<br>
एतद्वः कथितं सर्वं कथासर्वस्वमादरात्।। ९२.१८८ ।।<br>
<br>
यः पठेच्छृणुयाद्वापि क्षेत्रमाहात्म्यमुत्तमम्।।<br>
सर्वक्षेत्रेषु यत्पुण्यं तत्सर्वं सहसा लभेत्।। ९२.१८९ ।।<br>
<br>
श्रावयेद्वा द्विजान्सर्वान् कृतशौचान् जितेंद्रियान्।।<br>
स एव सर्वयज्ञस्य फलं प्राप्नोति मानवः।। ९२.१९० ।।<br>
<br>
इति श्रीलिंगमहापुराणे पूर्वभागे वाराणसीशैलमाहात्म्यकथनं नामद्विनवतितमोऽध्यायः।। ९२ ।।<br>
<br>
