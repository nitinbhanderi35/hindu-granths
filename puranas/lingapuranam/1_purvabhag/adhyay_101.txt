ऋषय ऊचुः।।<br>
कथं हिमवतः पुत्री बभूवांबा सती शुभा।।<br>
कथं वा देवदेवेशमवाप पतिमीश्वरम्।। १०१.१ ।।<br>
<br>
सूत उवाच।।<br>
सा मेनानुमाश्रित्य स्वेच्छयैव वरांगना।।<br>
तदा हैमवती जज्ञे तपसा च द्विजोत्तमाः।। १०१.२ ।।<br>
<br>
जातकर्मादिकाः सर्वाश्चकार च गिरिश्वरः।।<br>
द्वादशे च तदा वर्षे पूर्णे हैमवती शुभा।। १०१.३ ।।<br>
<br>
तपस्तेपे तया सार्धमनुजा च शुभानना।।<br>
अन्या च देवी ह्यनुजा सर्वलोके नमस्कृता।। १०१.४ ।।<br>
<br>
ऋषयश्च तदा सर्वे सर्वलोकमहेश्वरीम्।।<br>
तुष्टुस्तपसा देवीं समावृत्य समंततः।। १०१.५ ।।<br>
<br>
ज्येष्ठा ह्यपर्णा ह्यनुजा चैकपर्णा शभानना।।<br>
तृतीया च वारारोहा तथा चैवैकपाटला।। १०१.६ ।।<br>
<br>
तपसा च महादेव्याः पर्वात्याः परमेश्वरः।।<br>
वशीकृतो महादेवः सर्वभूतपतिर्भवः।। १०१.७ ।।<br>
<br>
एतस्मिन्नेव काले तु तारको नाम दानवः।।<br>
तारात्मजो महातेजा बभूव दितिनंदनः।। १०१.८ ।।<br>
<br>
तस्य पुत्रास्त्रयश्चापि तारकाक्षो महासुरः।।<br>
विद्युन्माली च भगवान् कमलाक्षश्च वीर्यवान्।। १०१.९ ।।<br>
<br>
पितामहस्तथा चैषां तारो नाम महाबलः।।<br>
तपसा लब्धवीर्यश्च प्रसादाद्ब्रह्मणः प्रभोः।। १०१.१० ।।<br>
<br>
सोपि तारो महातेजास्त्रैलोक्यं सचराचरम्।।<br>
विजित्य समरे पूर्वं विष्णुं च जितवानसौ।। १०१.११ ।।<br>
<br>
तयोः समभवद्युद्धं सुघोरं रोमहर्षणम्।।<br>
दिव्यं वर्षसहस्रं तु दिवारात्रमविश्रमम्।। १०१.१२ ।।<br>
<br>
सरथं विष्णुमादाय चिक्षेप शतयोजनम्।।<br>
तारेण विजितः संख्ये दुद्राव गरुडध्वजः।। १०१.१३ ।।<br>
<br>
तारो वराञ्छतगुणं लब्ध्वा शतगुणं बलम्।।<br>
पितामहाज्जगत्सर्वमवाप दितिनंदनः।। १०१.१४ ।।<br>
<br>
देवेंद्रप्रमुखाञ्जित्वा देवान्देवेश्वरेश्वरः।।<br>
वारयामास तैर्देवान्सर्वलोकेषु मायया।। १०१.१५ ।।<br>
<br>
देवताश्च सहेंद्रेण तारकाद्भयपीडिताः।।<br>
न शांतिं लेभिरे शूराः शरणं वा भयार्दिताः।। १०१.१६ ।।<br>
<br>
तदामरपतिः श्रीमान् सन्निपत्यमरप्रभुः।।<br>
उवाचांगिरसं देवो देवानामपि सन्निधौ।। १०१.१७ ।।<br>
<br>
भगवंस्तारको नाम तारजो दानवोत्तमः।।<br>
तेन सन्निहता युद्धे वत्सा गोपतिना यता।। १०१.१८ ।।<br>
<br>
भयात्तस्मान्महाभाग बृहद्युद्धे बृहस्पते।।<br>
अनिकेता भ्रमंत्येते शकुंता इव पंजरे।। १०१.१९ ।।<br>
<br>
अस्माकं यान्यमोघानि आयुधान्यंगिरोवर।।<br>
तानि मोघानि जायंते प्रभावादमरद्विषः।। १०१.२० ।।<br>
<br>
दशवर्षसहस्राणि द्विगुणानि बृहस्पते।।<br>
विष्णुना योधितो युद्धे तेनापि न च सूदितः।। १०१.२१ ।।<br>
<br>
यस्तेनानिर्जितो युद्धे विष्णुना प्रभविष्णुना।।<br>
कथमस्मद्विधस्तस्य स्थास्यते समरेऽग्रतः।। १०१.२२ ।।<br>
<br>
एवमुक्त्स्तु शक्रेण जीवः सार्धं सुराधिपैः।।<br>
सहस्राक्षेण च विभुं संप्राप्याह कुशध्वजम्।। १०१.२३ ।।<br>
<br>
सोपि तस्य मुखाच्छ्रुत्वा प्रणयात्प्रणतार्तिहा।।<br>
देवैरशेषैः सेंद्रैस्तु जीवमाह पितामहः।। १०१.२४ ।।<br>
<br>
जाने वोर्तिं सुरेंद्राणां तथापि श्रृणु सांप्रतम्।।<br>
विनिंद्यदक्ष या देवी सती रुद्रांगसंभवा।। १०१.२५ ।।<br>
<br>
उमा हैमवती जज्ञे सर्वलोकनमस्कृता।।<br>
तस्याश्चैवेह रूपेण यूयं देवाः सुरोत्तमाः।। १०१.२६ ।।<br>
<br>
विभोर्यतध्वमाक्रष्टुं रुद्रस्यास्य मनो महत्।।<br>
तयोर्योगेन संभूतः स्कंदः शक्तिधरः प्रभुः।। १०१.२७ ।।<br>
<br>
षडास्यो द्वादशभुजः सेनानीः पावकिः प्रभुः।।<br>
स्वाहेयः कार्तिकेयश्च गांगेयः शरधामजः।। १०१.२८ ।।<br>
<br>
देवः शाखो विशाखश्च नैगमेशश्च वीर्यवान्।।<br>
सेनापतिः कुमाराख्यः सर्वलोकनमस्कृतः।। १०१.२९ ।।<br>
<br>
लीलयैव महासेनः प्रबलं तारकासुरम्।।<br>
बालोपि विनहत्यैको देवान् संतारयिष्यति।। १०१.३० ।।<br>
<br>
एवमुक्तास्तदातेन ब्रह्मणा परमेष्ठिना।।<br>
बृहस्पतिस्तथा सेंद्रैर्देवैर्देवं प्रणम्य तम्।। १०१.३१ ।।<br>
<br>
मेरो शिखरमासाद्य स्मरं सस्मार सुव्रतः।।<br>
स्मरणाद्देवदेवस्य स्मरोपि सह भार्यया।। १०१.३२ ।।<br>
<br>
रत्या समं समागम्य नमस्कृत्य कृतांजलिः।।<br>
सशक्रमाह तं जीवं जगज्जीवो द्विजोत्तमाः।। १०१.३३ ।।<br>
<br>
स्मृतो यद्भवता जीव संप्राप्तोहं तवांतिकम्।।<br>
ब्रूहि यन्मे विधातव्यं तमाह सुरपुजितः।। १०१.३४ ।।<br>
<br>
तमाह भगवाञ्छक्रः संभाव्य मकरध्वजम्।।<br>
शंकरेणांबिकामद्य संयोजय यथासुखम्।। १०१.३५ ।।<br>
<br>
तया स रमते येन भगवान् वृषभध्वजः।।<br>
तेन मार्गेण मार्गस्व पत्न्या रत्याऽनया सह।। १०१.३६ ।।<br>
<br>
सोपि तुष्टो महादेवः प्रदास्यति शुभां गतिम्।।<br>
विप्रयुक्तस्तया पूर्वं लब्द्वा तां गिरिजामुमाम्।। १०१.३७ ।।<br>
<br>
एवमुक्तो नमस्कृत्य देवदेवं शचीपतिम्।।<br>
देवदेवाश्रमं गंतुं मतिं चक्रे तया सह।। १०१.३८ ।।<br>
<br>
गत्वा तदश्रये शंभोः सह रत्या महाबलः।।<br>
वसंतेन सहायेन देवं योक्तुमनाभवत्।। १०१.३९ ।।<br>
<br>
ततः संप्रेक्ष्य मदनं हसन् देवस्त्रियंवकः।।<br>
नयनेन तृतीयेन सावज्ञं तमेवैक्षत।। १०१.४० ।।<br>
<br>
ततोस्य नेत्रजो वह्निर्मदनं पार्श्वतः स्थितम्।।<br>
अदहत्तत्क्षणादेव ललाप करुणं रतिः।। १०१.४१ ।।<br>
<br>
रत्याः प्रलापमाकर्ण्य देवदेवो वृपध्वजः।।<br>
कृपया परया प्राह कामपत्नीं निरीभ्य च।। १०१.४२ ।।<br>
<br>
अमूर्त्तोपि ध्रुपं भद्र कार्यं सर्वं पतिस्तव।।<br>
रतिकाले ध्रुवे भद्रे करिष्यति न संशयः।। १०१.४३ ।।<br>
<br>
यदा विष्णुश्च भविता वासुदेवो महायशाः।।<br>
शापाद्भृगोर्महातेजाः सर्वलोकहितायवै।। १०१.४४ ।।<br>
<br>
तदा तस्य सुतो यश्च स पतिस्ते भविष्यति।।<br>
सा प्रणम्य तदा रुद्रं कामपत्नी शुचिस्मिता।। १०१.४५ ।।<br>
<br>
जगाम भवनं लब्ध्वा वसंतेन समन्विता।। १०१.४६ ।।<br>
<br>
इति श्रीलिंगमहापुराणे पूर्वभागे मदनदाहोनामैकाधिकशततमोध्यायः।। १०१ ।।<br>
<br>
