सूत उवाच॥<br>
नद्यश्च बहवः प्रोक्ता सदा बहुजलाः शुभाः॥<br>
सरोवरेभ्यः संभूतास्त्वसंख्याता द्विजोत्तमाः॥ ५२.१ ॥<br>
<br>
प्राङ्मुखा दक्षिणास्यास्तु चोत्तरप्रभवाः शुभाः॥<br>
पश्चिमाग्राः पवित्राश्च प्रतिवर्षं प्रकीर्तिताः॥ ५२.२ ॥<br>
<br>
आकाशांभोनिधिर्योसौ सोम इत्यभिधीयते॥<br>
आधारः सर्वभूतानां देवानाममृताकरः॥ ५२.३ ॥<br>
<br>
अस्मात्प्रवृत्ता पुण्योदा नदी त्वाकाश गामिनी॥<br>
सप्तमेनानिलपथा प्रवृत्ता चामृतोदका॥ ५२.४ ॥<br>
<br>
सा ज्योतिंष्यनुवर्तन्ती ज्योतिर्गणनिषोविता॥<br>
ताराकोटिसहस्राणां नभसश्च समायुता॥ ५२.५ ॥<br>
<br>
परिवर्तत्यहरहो यथा सोमस्तथैव सा॥<br>
चत्वार्यशीतिश्च तथा सहस्राणां समुच्छ्रितः॥ ५२.६ ॥<br>
<br>
योजनानां महामेरुः श्रीकंठाक्रीडकोमलः॥<br>
तत्रासीनो यतः शर्वः सांबः सह गणेश्वरैः॥ ५२.७ ॥<br>
<br>
क्रीडते सुचिरं कालं तस्मात्पुण्यजला शिवा॥<br>
गिरिं मेरुं नदी पुण्या सा प्रयाति प्रदक्षिणम्॥ ५२.८ ॥<br>
<br>
विभज्यमानसलिला सा जवेनानिलेन च॥<br>
मेरोरंतरकूटेषु निपपात चतुर्ष्वपि॥ ५२.९ ॥<br>
<br>
समंतात्समतिक्रम्य सर्वाद्रीन्प्रविभागशः॥<br>
नियोगाद्देवदेवस्य प्रविष्टा सा महार्णवम्॥ ५२.१೦ ॥<br>
<br>
अस्या विनिर्गता नद्यः शतशोथ सहस्रशः॥<br>
सर्वद्वीपाद्रिवर्षेषु बहवः परिकीर्तिताः॥ ५२.११ ॥<br>
<br>
क्षुद्रनद्यस्त्वसंख्याता गंगा यद्गां गताम्बरात्॥<br>
केतुमाले नराः कालाः सर्वे पनसभोजनाः॥ ५२.१२ ॥<br>
<br>
स्त्रियश्चोत्पलवर्णाभा जीवितं चायुतं स्मृतम्॥<br>
भद्राश्वे शुक्लवर्णाश्च स्त्रियश्चन्द्रांशु सन्निभाः॥ ५२.१३ ॥<br>
<br>
कालाम्रभोजनाः सर्वे निरातंका रतिप्रियाः॥<br>
दशवर्षसहस्राणि जीवंति शिवभाविताः॥ ५२.१४ ॥<br>
<br>
हिरण्मया इवात्यर्थमीश्वरार्पितचेतसः॥<br>
तथा रमणके जीवा न्यग्रोधफलभोजनाः॥ ५२.१५ ॥<br>
<br>
दशवर्षसहस्राणि शतानि दशपंच च॥<br>
जीवंति शुक्लास्ते सर्वे शिवध्यानपरायणाः॥ ५२.१६ ॥<br>
<br>
हैरण्मया महाभागा हिरण्मयवनाश्रयाः॥<br>
एकादश सहस्राणि शतानि दशपंच च॥ ५२.१७ ॥<br>
<br>
वर्षाणां तत्र जीवंति अश्वत्थाशनजीवनाः॥<br>
हैरण्मया इवात्यर्थमीश्वरार्पितमानसाः॥ ५२.१८ ॥<br>
<br>
कुरुवर्षे तु कुरवः स्वर्गलोकात्परीच्युताः॥<br>
सर्वे मैथुन जाताश्च क्षीरिणः क्षीरभोजनाः॥ ५२.१९ ॥<br>
<br>
अन्योन्यमनुरक्ताश्च चक्रवाकसधर्मिणः॥<br>
अनामया ह्यशोकाश्च नित्यं सुखनिषेविणः॥ ५२.२೦ ॥<br>
<br>
त्रयोदश सहस्राणि शतानि दशपंच च॥<br>
जीवंति ते महावीर्या न चान्यस्त्रीनिषेविणः॥ ५२.२१ ॥<br>
<br>
सहैव मरणं तेषां कुरूणां स्वर्गवासिनाम्॥<br>
हृष्टानां सुप्रवृद्धानां सर्वान्नामृतभोजिनाम्॥ ५२.२२ ॥<br>
<br>
सदा तु चंद्रकान्तानां सदा योवनशालिनाम्॥<br>
श्यामांगानां सदा सर्वभूषणास्पददेहिनाम्॥ ५२.२३ ॥<br>
<br>
जंबूद्वीपे तु तत्रापि कुरुवर्षं सुशोभनम्॥<br>
तत्र चन्द्रप्रभं शम्भोर्विमानं चंद्रमौलिनः॥ ५२.२४ ॥<br>
<br>
वर्षे तु भारते मर्त्याः पुण्याः कर्मवशायुषः॥<br>
शतायुषः समाख्याता नानावर्णाल्पदेहिनः॥ ५२.२५ ॥<br>
<br>
नानादेवर्चने युक्ता नानाकर्मफलाशिनः॥<br>
नानाज्ञानार्थसंपन्ना दुर्बलाश्चाल्पभोगिनः॥ ५२.२६ ॥<br>
<br>
इंद्रद्वीपे तथा केचित्तथैव च कसेरुके॥<br>
ताम्रद्वीपं गताः केचित्कोचिद्देशं गभस्तिमत्॥ ५२.२७ ॥<br>
<br>
नागद्वीपं तता सौम्यं गांधर्वं वारुणं गताः॥<br>
केचिन्म्लेच्छाः पुलिंदाश्च नानाजातिसमुद्भवाः॥ ५२.२८ ॥<br>
<br>
पूर्वे किरातास्तस्यांते पश्चिमे यवनाः स्मृताः॥<br>
ब्राह्मणाः क्षत्रिया वैश्या मध्ये शूद्राश्च सर्वशः॥ ५२.२९ ॥<br>
<br>
इज्यायुद्धवणिज्याभिर्वर्तयंतो व्यवस्थिताः॥<br>
तेषां संव्यवहारोयं वर्ततेऽत्र परस्परम्॥ ५२.३೦ ॥<br>
<br>
धर्मार्थकामसंयुक्तो वर्णानां तु स्वकर्मसु॥<br>
संकल्पश्चाभिमानश्च आश्रमाणां यथाविधि॥ ५२.३१ ॥<br>
<br>
इह स्वर्गापवर्गार्थं प्रवृत्तिर्यत्र मानुषी॥<br>
तेषां च युगकर्माणि नान्यत्र मुनिपुंगवाः॥ ५२.३२ ॥<br>
<br>
दशवर्षसहस्राणि स्थितिः किंपुरुषे नृणाम्॥<br>
सुवर्णवर्णाश्च नरास्त्रियश्चाप्सरसोपमाः॥ ५२.३३ ॥<br>
<br>
अनामया ह्यशोकाश्च सर्वे ते शिवभाविताः॥<br>
शुद्धसत्त्वाश्च हेमाभाः सदाराः प्लक्षभोजनाः॥ ५२.३४ ॥<br>
<br>
महारजतसंकाशा हरिवर्षेपि मानवाः॥<br>
देवलोकाच्च्युताः सर्वे देवाकाराश्च सर्वशः॥ ५२.३५ ॥<br>
<br>
हरं यजंति सर्वेशं पिबंतीक्षुरसं शुभम्॥<br>
न जरा बाधते तेन न च जीर्यांति ते नराः॥ ५२.३६ ॥<br>
<br>
दशवर्षसहस्राणि तत्र जीवांति मानवाः॥<br>
मध्यमं यन्मया प्रोक्तं नाम्ना वर्षमिलावृतम्॥ ५२.३७ ॥<br>
<br>
न तत्र सूर्यस्तपति न ते जीर्यंति मानवाः॥<br>
चंद्रसूर्यौ न नक्षत्रं जीवंति मानवाः॥ ५२.३८ ॥<br>
<br>
पद्मप्रभाः पद्म मुखाः पद्मपत्रनिभेक्षणाः॥<br>
पद्मपत्रसुगंधाश्च जायंते भवभाविताः॥ ५२.३९ ॥<br>
<br>
जंबूफलरसाहारा अनिष्पन्दाः सुगंधिनः॥<br>
देवलोकागतास्तत्र जायंते ह्यजरामराः॥ ५२.४೦ ॥<br>
<br>
त्रयोदशसहस्राणि वर्षाणां ते नरोत्तमाः॥<br>
आयुःप्रमाणं जीवंति वर्षे दिव्ये त्विलावृते॥ ५२.४१ ॥<br>
<br>
जंबूफलरसं पीत्वा न जरा बाधते त्विमान्॥<br>
न क्षुधा न क्लमश्चापि न जनो मृत्यु मांस्तथा॥ ५२.४२ ॥<br>
<br>
तत्र जाम्बूनदं नाम कनकं देवभूषणम्॥<br>
इंद्रगोपप्रतीकाशं जायते भास्वरं तु तत्॥ ५२.४३ ॥<br>
<br>
एवं मया समाख्याता नववर्षानुवर्तिनः॥<br>
वर्णायुर्भोजनाद्यानि संक्षिप्य न तु विस्तरात्॥ ५२.४४ ॥<br>
<br>
हेमकूटे तु गंधर्वा विज्ञेयाश्चाप्सरोगणाः॥<br>
सर्वे नागाश्च निषघे शेषवासुकितक्षकाः॥ ५२.४५ ॥<br>
<br>
महाबलास्त्रयस्त्रिंशद्रमंते याज्ञिकाः सुराः॥<br>
नीले तु वैडूर्यमये सिद्धा ब्रह्मर्षयोऽमलाः॥ ५२.४६ ॥<br>
<br>
दैत्यानां दानवानां च श्वेतः पर्वत उच्यते॥<br>
श्रृंगवान् पर्वतश्चैव पितॄणां निलयः सदा॥ ५२.४७ ॥<br>
<br>
हिमवान् यक्षमुख्यानां भूतानामिश्वरस्य च॥<br>
सर्वाद्रिषु महादेवो हरिणा ब्रह्मणांबया॥ ५२.४८ ॥<br>
<br>
नंदिना च गणैश्चैव वर्षेषु च वनेषु च॥<br>
नीलश्वेतत्रिश्रृंगे च भगवान्नीललोहितः॥ ५२.४९ ॥<br>
<br>
सिद्धैर्देवैश्च पितृभिर्दृष्टो नित्यं विशेषतः॥<br>
नीलश्च वैडूर्यमयः श्वेतः शुक्लो हिरण्मयः॥ ५२.५೦ ॥<br>
<br>
मयूरबर्हवर्णस्तु शातकुंभस्त्रिश्रृंगवान्॥<br>
एते पर्वतराजानो जंबूद्वीपे व्यवस्थिताः॥ ५२.५१ ॥<br>
<br>
इति श्रीलिंगमहापुराणे पूर्वभागे भुवनकोशस्वभाववर्णनं नाम द्विपंचाशत्तमोऽध्यायः॥ ५२ ॥<br>
<br>
