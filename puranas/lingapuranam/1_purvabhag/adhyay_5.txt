सूत उवाच<br>
यदा स्रष्टुं मतिं चक्रे मोहश्चासीन्महात्मनः।।<br>
द्विजाश्च बुद्धिपूर्वं तु ब्रह्मणोऽव्यक्तजन्मनः।। ५.१।।<br>
<br>
तमो मोहो महामोहस्तामिस्रश्चांधसंज्ञितः।।<br>
अविद्या पंचधा ह्येषा प्रादुर्भूता स्वयंभुवः।। ५.२ ।।<br>
<br>
अविद्यया मुनेर्ग्रस्तः सर्गो मुख्य इति स्मृतः।।<br>
असाधक इति स्मृत्वा सर्गो मुख्यः प्रजापतिः।। ५.३ ।।<br>
<br>
अभ्यमन्यत सोऽन्यं वै नगा मुख्योद्भवाः स्मृताः।।<br>
त्रिधा कंठो मुनेस्तस्य ध्यायतो वै ह्यवर्तत।। ५.४ ।।<br>
<br>
प्रथमं तस्य वै जज्ञे तिर्यकस्रोतो महात्मनः।।<br>
ऊर्ध्वस्रोतः परस्तस्य सात्विकः स इति स्मृतः।। ५.५ ।।<br>
<br>
अर्वाक्स्रोतोऽनुग्रहश्च तथा भूतादिकः पुनः।।<br>
ब्रह्मणो महतस्त्वाद्यो द्वितीयो भौतिकस्तथा।। ५.६ ।।<br>
<br>
सर्गस्तृतीयश्चैंद्रियस्तुरीयो मुख्य उच्यते।।<br>
तिर्यग्योन्यः पंचमस्तु षष्ठो दैविक उच्यते।। ५.७ ।।<br>
<br>
सप्तमो मानुषो विप्रा अष्टमोऽनुग्रहः स्मृतः।।<br>
नवमश्चैव कौमारः प्राकृता वैकृतास्त्विमे।। ५.८।।<br>
<br>
पुरस्तादसृजद्देवः सनंदं सनकं तथा।।<br>
सनातनं मुनिश्रेष्ठा नैष्कर्म्येण गताः परम्।। ५.९ ।।<br>
<br>
मरीचिभृग्वंगिरसः पुलस्त्यं पुलहंक्रतुम्।।<br>
दक्षमत्रिं वसिष्ठं च सोऽसृजद्योगविद्यया।। ५.१० ।।<br>
<br>
नवैते ब्रह्मणः पुत्रा ब्रह्मज्ञा ब्राह्मणोत्तमाः।।<br>
ब्रह्मवादिन एवैते ब्रह्मणः सदृशाः स्मृताः।। ५.११ ।।<br>
<br>
संकल्पश्चैव धर्मश्च ह्यधर्मो धर्मसंनिधिः।।<br>
द्वादशैव प्रजास्त्वेता ब्रह्मणोऽव्यक्तजन्मनः।। ५.१२ ।।<br>
<br>
ऋभुं सनत्कुमारं च ससर्जादौ सनातनः।।<br>
तावूर्ध्वरेतसौ दिव्यौ चाग्रजौ ब्रह्मवादिनौ।। ५.१३ ।।<br>
<br>
कुमारौ ब्रह्मणस्तुल्यौ सर्वज्ञौ सर्वभाविनौ।।<br>
वक्ष्ये भार्याकुलं तेषां मुनीनामग्रजन्मनाम्।। ५.१४ ।।<br>
<br>
समासतो मुनिश्रेष्ठाः प्रजासंभूतिमेव च।।<br>
शतरूपां तु वै राज्ञिं विराजमसृजत्प्रभुः।। ५.१५ ।।<br>
<br>
स्वायंभुवात्तु वै राज्ञी शतरूपा त्वयोनिजा।।<br>
लेभे पुत्रद्वयं पुण्या तथा कन्याद्वयं च सा।। ५.१६ ।।<br>
<br>
उत्तानपादो ह्यवरो धीमाञ्ज्येष्ठः प्रियंव्रतः।।<br>
ज्येष्ठा वरिष्ठा त्वाकूतिः प्रसूतिश्चानुजा स्मृता।। ५.१७ ।।<br>
<br>
उपयेमे तदाकूतिं रुचिर्नाम प्रजापतिः।।<br>
प्रसूतिं भगवान्दक्षो लोकधात्रीं च योगिनीम्।। ५.१८ ।।<br>
<br>
दक्षिणासहितं यज्ञमाकूतिः सुषुवे तथा।।<br>
दक्षिणा जन्यामास दिव्या द्वादश पुत्रिकाः।। ५.१९ ।।<br>
<br>
प्रसूतिः सुषुवे दक्षाच्चतुर्विशतिकन्यकाः।।<br>
श्रद्धां लक्ष्मीं धृतिं पुष्टिं तुष्टिं मेधां क्रियां तथा।। ५.२० ।।<br>
<br>
बुद्धि लज्जां वपुःशांतिं सिद्धिं कीर्ति महातपाः।।<br>
ख्यातिं शांति च संभूतिं स्मृतिं प्रीतिं क्षमां तथा।। ५.२१ ।।<br>
<br>
सन्नतिं चानसूयां च ऊर्जां स्वाहां सुरारणिम्।।<br>
स्वधां चैव महाभागां प्रददौ च यथाक्रमम्।। ५.२२ ।।<br>
<br>
श्रद्धाद्याश्चैव कीर्त्यंतास्त्रयोदश सुदारिकाः।।<br>
धर्मं प्रजापतिं जग्मुः पतिं परमदुर्लभाः।। ५.२३ ।।<br>
<br>
उपयेमे भृगुर्धीमान् ख्यातिं तां भार्गवारणिम्।।<br>
संभूतिं च मरीचिस्तु स्मृतिं चैवांगिरा मुनिः।। ५.२४ ।।<br>
<br>
प्रीतिं पुलस्त्यः पुण्यात्मा क्षमां तां पुलहो मुनिः।।<br>
क्रतुश्च सन्नतिं धीमानत्रिस्तां चानसूयकाम्।। ५.२५ ।।<br>
<br>
ऊर्जां वसिष्ठो भगवान्वरिष्ठो वारिजेक्षणाम्।।<br>
विभावसुस्तथा स्वाहां स्वधां वै पितरस्तथा।। ५.२६ ।।<br>
<br>
पुत्रीकृता सती या सा मानसी शिवसंभवा।।<br>
दक्षेम जगतां धात्री रुद्रमेवास्थिता पतिम्।। ५.२७ ।।<br>
<br>
अर्धनारीश्वरं दृष्ट्वा सर्गादौ कनकांडजः।।<br>
विभजस्वेति चाहादौ यदा जाता तदाभवत्।। ५.२८ ।।<br>
<br>
तस्याश्चैवांशजाः सर्वाः स्त्रियस्त्रिभुवने तथा।।<br>
एकादशाविधा रुद्रास्तस्य चांशोद्भवास्तथा।। ५.२९ ।।<br>
<br>
स्त्रीलिंगमखिलं सा वै पुल्लिंगं नीललोहितः।।<br>
तं दृष्ट्वा भगवान् ब्रह्मा दक्षमालोक्य सुव्रताम्।। ५.३० ।।<br>
<br>
भजस्व धात्रीं जगतां ममापि च तवापि च।।<br>
पुन्नाम्नो नरकात्त्राति इति पुत्रेत्विहोक्तितः।। ५.३१ ।।<br>
<br>
प्रशस्ता तव कांतेयं स्यात् पुत्री विश्वमातृका।।<br>
तस्मात् पुत्री सती नाम्ना तवैषा च भविष्यति।। ५.३२ ।।<br>
<br>
एवमुक्तस्तदा दक्षो नियोगाद्ब्रह्मणो मुनिः।।<br>
लब्ध्वा पुत्रीं ददौ साक्षात् सतीं रुद्राय सादरम्।। ५.३३ ।।<br>
<br>
धर्मस्य पत्न्यः श्रद्धाद्याः कीर्तिता वै त्रयोदश।।<br>
तासु धर्मप्रजां वक्ष्ये यथाक्रममनुत्तमम्।। ५.३४ ।।<br>
<br>
कामो दर्पोऽथ नियमः संतोषो लोभ एव च।।<br>
श्रुतस्तु दंडः समयो बोधश्चैव महाद्युतिः।। ५.३५ ।।<br>
<br>
अप्रमादश्च विनयो व्यवसायो द्विजोत्तमाः।।<br>
क्षेमं सुखं यशश्चैव धर्मपुत्राश्च तासु वै।। ५.३६ ।।<br>
<br>
धर्मस्य वै क्रियायां तु दंडः समय एव च।।<br>
अप्रमादस्तथा बोधो बुद्धेर्धर्मस्य तौ सुतौ।। ५.३७ ।।<br>
<br>
तस्मात्पंचदशैवैते तासु धर्मात्मजास्त्विह।।<br>
भृगुपत्नी च सुषुवे ख्यातिर्विष्णोः प्रियां श्रियम्।। ५.३८ ।।<br>
<br>
धातारं च विधातारं मेरोर्जामातरौ सुतौ।।<br>
प्रभूतिर्नाम या पत्नी मरीचेः सुषुवे सुतौ।। ५.३९ ।।<br>
<br>
पूर्णमासं तु मारीचं ततः कन्याचतुष्टयम्।।<br>
तुष्टिर्ज्येष्ठा च वै दृष्टिः कृषिश्चापचितिस्तथा।। ५.४० ।।<br>
<br>
क्षमा च सुषुवे पुत्रान् पुत्रीं च पुलहाच्छुभाम्।।<br>
कर्दमं च वरीयांसं सहिष्णुं मुनिसत्तमाः।। ५.४१ ।।<br>
<br>
तथा कनकपीतां स पीवरीं पृथिवीसमाम्।।<br>
प्रीत्यां पुलस्त्यश्च तथा जनयामास वै सुतान्।। ५.४२ ।।<br>
<br>
दत्तोर्णं वेदबाहुं च पुत्रीं चान्यां दृषद्वतीम्।।<br>
पुत्राणां षष्टिसाहस्रं सन्नतिः सुषुवे शुभा।। ५.४३ ।।<br>
<br>
क्रतोस्तु भार्या सर्वे ते वालखिल्या इति श्रुताः।।<br>
सिनीवालीं कुहूं चैव राकां चानुमतिं तथा।। ५.४४ ।।<br>
<br>
स्मृतिश्च सुषुवे पत्नी मुनेश्चांगिरसस्तथा।।<br>
लब्धानुभावमग्निं च कीर्तिमंतं च सुव्रता।। ५.४५ ।।<br>
<br>
अत्रेर्भार्यानसूया वै सुषुवे षट्प्रजास्तु याः।।<br>
तास्वेका कन्यका नाम्ना श्रुतिः सा सूनुपंचकम्।। ५.४६ ।।<br>
<br>
सत्यनेत्रो मुनिर्भव्यो मूर्तिरापः शनैश्चरः।।<br>
सोमश्च वै श्रुतिः षष्ठी पंचात्रेयास्तु सूनवः।। ५.४७ ।।<br>
<br>
ऊर्जा वसिष्ठाद्वै लेभे सुतांश्च सुतवत्सला।।<br>
ज्यायसी पुंडरीकाक्षान्वासिष्ठान्वरलोचना।। ५.४८ ।।<br>
<br>
रजः सुहोत्रो बाहुश्च सवनश्चानघस्तथा।।<br>
सुतपाः शुक्र इत्येते मुनेर्वै सप्त सूनवः।। ५.४९ ।।<br>
<br>
यश्चाभिमाना भगवान् भवात्मा पैतामहो वह्निरसुः प्रजानाम्।।<br>
स्वाहा च तस्मात्सुषुवे सुतानां त्रयं त्रयाणां जगतां हिताय।। ५.५० ।।<br>
<br>
इति श्रीलिंगमहापुराणे पूर्वभागे प्रजासृष्टिवर्णनं नाम पंचमोऽध्यायः।। ५ ।।<br>
<br>
