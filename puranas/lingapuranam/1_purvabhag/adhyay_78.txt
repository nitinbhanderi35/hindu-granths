सूत उवाच॥<br>
वस्त्रपूतेन तोयेन कार्यं चैवोपलेपनम्॥<br>
शिवक्षेत्र मुनिश्रेष्ठा नान्यथा सिद्धिरिष्यते॥ ७८.१ ॥<br>
<br>
आपः पूता भवंत्येता वस्त्रपूताः समुद्धृताः॥<br>
अफेना मुनिशार्दूला नादेयाश्च विशेषतः॥ ७८.२ ॥<br>
<br>
तस्माद्वै सर्वकार्याणि दैविकानि द्विजोत्तमाः॥<br>
अद्भिः कार्याणि पूताभिः सर्वकार्यप्रसिद्धये॥ ७८.३ ॥<br>
<br>
जंतुभिर्मिश्रिता ह्यापः सूक्ष्माभिस्तान्निहत्य तु॥<br>
यत्पापं सकलं चाद्भिरपूताभिश्चिरं लभेत्॥ ७८.४ ॥<br>
<br>
संमार्जने तथा नॄणां मार्जने च विशेषतः॥<br>
अग्नौ कंडनके चैव पेषणे तोयसंग्रहे॥ ७८.५ ॥<br>
<br>
हिंसा सदा गृहस्थानां तस्माद्धिंसां विवर्जयेत्॥<br>
अहिंसेयं परो धर्मः सर्वेषां प्राणिनां द्विजाः॥ ७८.६ ॥<br>
<br>
तस्मात्सर्वप्रयत्नेन वस्त्रपूतं समाचरेत्॥<br>
तद्दानमभयं पुण्यं सर्वादानोत्तमोत्तमम्॥ ७८.७ ॥<br>
<br>
तस्मात्तु परिहर्तव्या हिंसा सर्वत्र सर्वदा॥<br>
मनसा कर्मणा वाचा सर्वदाऽहिंसकं नरम्॥ ७८.८ ॥<br>
<br>
रक्षंति जंतवः सर्वे हिंसकं बाधयंति च॥<br>
त्रैलोक्यमखिलं दत्त्वा यत्फलं वेदपारगे॥ ७८.९ ॥<br>
<br>
तत्फलं कोटिगुणितं लभतेऽहिंसको नरः॥<br>
मनसा कर्मणा वाचा सर्वभूतहिते रताः॥ ७८.१० ॥<br>
<br>
दयादर्शितपंथानो रुद्रलोकं व्रजंति च॥<br>
स्वामिवत्परिरक्षंति बहूनि विविधानि च॥ ७८.११ ॥<br>
<br>
ये पुत्रपौत्रवत्स्नेहाद्रुद्रलोकं व्रजंति ते॥<br>
तस्मात्सर्वप्रयत्नेन वस्त्रपूतेन वारिणा॥ ७८.१२ ॥<br>
<br>
कार्यमभ्युक्षणं नित्यं स्नपनं च विशेषतः॥<br>
त्रैलोक्यमखिलं हत्वा यत्फलं परिकीर्त्यते॥ ७८.१३ ॥<br>
<br>
शिवालये निहत्यैकमपि तत्सकलं लभेत्॥<br>
शिवार्थं सर्वदा कार्या पुष्पहिंसा द्विजोत्तमाः॥ ७८.१४ ॥<br>
<br>
यज्ञार्थं पशुहिंसा च क्षत्रियैर्दुष्टशासनम्॥<br>
विहिताविहितं नास्ति योगिनां ब्रह्मवादिनाम्॥ ७८.१५ ॥<br>
<br>
यतस्तस्मान्न हंतव्या निषिद्धानां निषेवणात्॥<br>
सर्वकर्माणि विन्यस्य संन्यस्ता ब्रह्मवादिनः॥ ७८.१६ ॥<br>
<br>
न हंतव्याः सदा पूज्याः पापकर्मरता अपि॥<br>
पवित्रास्तु स्त्रियः सर्वा अत्रेश्च कुलसंभवाः॥ ७८.१७ ॥<br>
<br>
ब्रह्महत्यासमं पापमात्रेयीं विनिहत्य च॥<br>
स्त्रियः सर्वा न हंतव्याः पापकर्मरता अपि॥ ७८.१८ ॥<br>
<br>
न यज्ञार्थं स्त्रियो ग्राह्याः सर्वैः सर्वत्र सर्वदा॥<br>
सर्ववर्णेषु विप्रेंद्राः पापकर्मरता अपि॥ ७८.१९ ॥<br>
<br>
मलिना रूपवत्यश्च विरूपा मलिनांबराः॥<br>
न हंतव्याः सदा मर्त्यैः शिववच्चंकया तथा॥ ७८.२० ॥<br>
<br>
वेदबाह्यव्रताचाराः श्रौतस्मार्तबहिष्कृताः॥<br>
पाषंडिन इति ख्याता न संभाष्या द्विजातिभिः॥ ७८.२१ ॥<br>
<br>
न स्पृष्टव्या न द्रष्टव्या दृष्ट्वा भानुं समीक्षते॥<br>
तथापि तेन वध्याश्च नृपैरन्यैश्च जंतुभिः॥ ७८.२२ ॥<br>
<br>
प्रसंगाद्वापि यो मर्त्यः सतां सकृदहो द्विजाः॥<br>
रुद्रलोकमवाप्नोति समभ्यर्च्य महेश्वरम्॥ ७८.२३ ॥<br>
<br>
भवंति दुःखिताः सर्वे निर्दया मुनिसत्तमाः॥<br>
भक्तिहिना नराः सर्वे भवे परमकारणे॥ ७८.२४ ॥<br>
<br>
ये भक्ता देवदेवस्य शिवस्य परमेष्ठिनः॥<br>
भाग्यवंतो विमुच्यंते भुक्त्वा भोगानिहैव ते॥ ७८.२५ ॥<br>
<br>
पुत्रेषु दारेषु गृहेषु नॄणां भक्तं यथा चित्तमथादिदेवे॥<br>
सकृत्प्रसंगाद्यतितापसानां तेषां न दूरः परमेशलोकः॥ ७८.२६ ॥<br>
<br>
इति श्रीलिंगमहापुराणे पूर्वभागे भक्तिमहिमावर्णनं नामाऽष्टसप्ततितमोऽध्यायः॥ ७८ ॥<br>
<br>
