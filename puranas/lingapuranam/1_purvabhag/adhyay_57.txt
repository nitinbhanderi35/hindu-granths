सूत उवाच॥<br>
अष्टभिश्च हयैर्युक्तः सोमपुत्रस्य वै रथः॥<br>
वारितेजोमयश्चाथ पिशङ्गैश्चैव शोभनैः॥ ५७.१ ॥<br>
<br>
दशभिश्चाकृशैरश्वैर्नानावर्णै रथः स्मृतः॥<br>
शुक्रस्य क्ष्मामयैर्युक्तो दैत्याचार्यस्य धीमतः॥ ५७.२ ॥<br>
<br>
अष्टाश्वश्चाथ भौमस्य रथो हैमः सुशोभनः॥<br>
जीवस्य हैमश्चाष्टाश्वोमंदस्यायसनिर्मितः॥ ५७.३ ॥<br>
<br>
रथ आपोमयैरश्वैर्दशभिस्तु सितेतरैः॥<br>
स्वर्भानोर्भास्करारेश्च तथा चाष्टहयः स्मृतः॥ ५७.४ ॥<br>
<br>
सर्वे ध्रुवनिबद्धावै ग्रहास्ते वातरश्मिभिः॥<br>
एतेन भ्राम्यमाणाश्च यथायोगं व्रजन्ति वै॥ ५७.५ ॥<br>
<br>
यावंत्यश्चैव ताराश्च तावन्तश्चैव रश्मयः॥<br>
सर्वे ध्रुवनिबद्धाश्च भ्रमन्तो भ्रामयन्ति तम्॥ ५७.६ ॥<br>
<br>
अलातचक्रवद्यांति वातचक्रेरितानि तु॥<br>
यस्माद्वहति ज्योतींषि प्रवहस्तेन स स्मृतः॥ ५७.७ ॥<br>
<br>
नक्षत्रसूर्याश्च तथा ग्रहतारागणैः सह॥<br>
उन्मुकाभिमुखाः सर्वे चक्रभूताः श्रिता दिवि॥ ५७.८ ॥<br>
<br>
ध्रुवेणाधिष्ठिताश्चैव ध्रुवमेव प्रदक्षिणम्॥<br>
प्रयांति चेश्वरं द्रष्टुं मेढीभूतं ध्रुवं दिवि॥ ५७.९ ॥<br>
<br>
नवयोजनसाहस्रो विष्कंभः सवितुः स्मृतः॥<br>
त्रिगुणस्तस्य विस्तारो मंडलस्य प्रमाणतः॥ ५७.१೦ ॥<br>
<br>
द्विगुणः सूर्यविस्ताराद्विस्तारः शशिनः स्मृतः॥<br>
तुल्यस्तयोस्तु स्वर्भानुर्भूत्वाधस्तात्प्रसर्पति॥ ५७.११ ॥<br>
<br>
उद्धृत्य पृथिविछायां निर्मितां मंडलाकृतिम्॥<br>
स्वर्भानोस्तु बृहत्स्थानं तृतीयं यत्तमोमयम्॥ ५७.१२ ॥<br>
<br>
चंद्रस्य षोडशो भागो भार्गवस्य विधीयते॥<br>
विष्कंभान्मंडलाच्चैव योजनाच्च प्रमाणतः॥ ५७.१३ ॥<br>
<br>
भार्गवात्पादहीनस्तु विज्ञेयो वै बृहस्पतिः॥<br>
पादहीनौ वक्रसौरी तथाऽऽयामप्रमाणतः॥ ५७.१४ ॥<br>
<br>
विस्तारान्मंडलाच्चैव पादहीनस्तयोर्बुधः॥<br>
तारा नक्षत्ररूपाणि वपुष्मंतीह यानि वै॥ ५७.१५ ॥<br>
<br>
बुधेन तानि तुल्यानि विस्तारान्मंडलादपि॥<br>
प्रायशश्चंद्रयोगीनि विद्यादृक्षाणि तत्त्ववित्॥ ५७.१६ ॥<br>
<br>
तारानक्षत्ररूपाणि हीनानि तु परस्परम्॥<br>
शतानि पंच चत्वारी त्रीणि द्वे चैव योजने॥ ५७.१७ ॥<br>
<br>
सर्वोपरि निकृष्टानि तारकामंडलानि तु॥<br>
योजनद्वयमात्राणि तेभ्यो ह्रस्वं न विद्यते॥ ५७.१८ ॥<br>
<br>
उपरिष्टात्त्रयस्तेषां ग्रहा ये दूरसर्पिणः॥<br>
सौरोङ्गिराश्च वक्रश्च ज्ञेया मंदविचारिणः॥ ५७.१९ ॥<br>
<br>
तेभ्योधस्तात्तु चत्वारः पुनरन्ये महाग्रहाः॥<br>
सूर्यः सोमो बुधश्चैव भार्गवश्चैव शीघ्रगाः॥ ५७.२೦ ॥<br>
<br>
तावंत्यस्तारकाः कोट्यो यावंत्युक्षाणि सर्वशः॥<br>
ध्रुवात्त नियमाच्चैषामृक्षमार्गे व्यवस्तितिः॥ ५७.२१ ॥<br>
<br>
सप्ताश्वस्यैव सूर्यस्य नीचोच्चत्वमनुक्रमात्॥<br>
उत्तरायणमार्गस्थो यदा पर्वसु चंद्रमाः॥ ५७.२२ ॥<br>
<br>
उच्चत्वाद्दृश्यते शीघ्रं नातिव्यक्तैर्गभस्तिभिः॥<br>
तदा दक्षिणमार्गस्थो नीचां वीथिमुपाश्रितः॥ ५७.२३ ॥<br>
<br>
भूमीरेखावृतः सूर्यः पौर्णिमावास्ययोस्तदा॥<br>
ददृशे च यथाकालं शीघ्रमस्तमुपैति च॥ ५७.२४ ॥<br>
<br>
तस्मादुत्तरमार्गस्थो ह्यमावास्यां निशाकरः॥<br>
ददृशे दक्षिणे मार्गे नियमाद्दृश्यते न च॥ ५७.२५ ॥<br>
<br>
ज्योतिषां गतियोगेन सूर्यस्य तमसा वृतः॥<br>
समानकालास्तमयौ विषुवत्सु समोदयौ॥ ५७.२६ ॥<br>
<br>
उत्तरासु च वीथीषु व्यंतरास्तमनोदयौ॥<br>
पौर्णिमावास्ययोर्ज्ञेयौ ज्योतिश्चक्रानुवर्तिनौ॥ ५७.२७ ॥<br>
<br>
दक्षिणायनमार्गस्थौ यदा चरति रश्मिवान्॥<br>
ग्रहणां चैव सर्वेषां सूर्योधस्तात्प्रसर्पति॥ ५७.२८ ॥<br>
<br>
विस्तीर्णं मंडलं कृत्वा तस्योर्ध्वं चरते शशी॥<br>
नक्षत्रमंडलं कृत्स्रं सोमादूर्ध्वं प्रसर्पति॥ ५७.२९ ॥<br>
<br>
नक्षत्रेभ्यो बुधश्चोर्ध्वं बुधादूर्ध्वं तु भार्गवः॥<br>
वक्रस्तु भार्गवादूर्ध्वं वक्रादूर्ध्वं बृहस्पतिः॥ ५७.३೦ ॥<br>
<br>
तस्माच्छनैश्चरश्चोर्ध्वं तस्मात्सप्तर्षिमंडलम्॥<br>
ऋषीणां चैव सप्तानां ध्रुवस्योर्ध्वं व्यवस्थितिः॥ ५७.३१ ॥<br>
<br>
तं विष्णुलोकं परमं ज्ञात्वा मुच्येत किल्बिषात्॥<br>
द्विगुणेषु सहस्रेषु योजनानां शतेषु च॥ ५७.३२ ॥<br>
<br>
ग्रहनक्षत्रतारासु उपरिष्टाद्यथाक्रमम्॥<br>
ग्रहाश्च चंद्रसूर्यै च युतौ दिव्येन तेजसा॥ ५७.३३ ॥<br>
<br>
नित्यमृक्षेषु युज्यंते गच्छंतोहर्निशं क्रमात्॥<br>
ग्रहनक्षत्रसूर्यास्ते नीचोच्चऋजुसंस्थिताः॥ ५७.३४ ॥<br>
<br>
समागमे च भेदे च पश्यंति युगपत्प्रजाः॥<br>
ऋतवः षट् स्मृताः सर्वे समागच्छंति पंचधा॥ ५७.३५ ॥<br>
<br>
परस्परास्थिता ह्येते युज्यंते च परस्परम्॥<br>
असंकरेण विज्ञेयस्तेषां योगस्तु वै बुधैः॥ ५७.३६ ॥<br>
<br>
एवं संक्षिप्य कथितं ग्रहाणां गमनं द्विजाः॥<br>
भास्करप्रमुखानां च यतादृष्टं यथाश्रुतम्॥ ५७.३७ ॥<br>
<br>
ग्रहाधिपत्ये भगवान् ब्रह्मणा पद्मयोनिना॥<br>
अभिषिक्तः सहस्रांशू रुद्रेण तु यथा गुहः॥ ५७.३८ ॥<br>
<br>
तस्माद्ग्रहार्चना कार्या अग्नौ चोद्यं यताविधि॥<br>
आदित्यग्रह पीडायां सद्भिः कार्या।र्थसिद्धये॥ ५७.३९ ॥<br>
<br>
इति श्रीलिंगमहापुराणे पूर्वभागे ज्योतिश्चक्रे ग्रहचारकथनं नाम सप्तपंचाशत्तमोऽध्यायः॥ ५७ ॥<br>
<br>
