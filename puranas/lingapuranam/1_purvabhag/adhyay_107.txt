ऋषय ऊचुः॥<br>
पुरोपमन्युना सूत गाणपत्यं महेश्वरात्॥<br>
क्षीरार्णवः कथं लब्धो वक्तुमर्हसि सांप्रतम्॥ १०७.१ ॥<br>
<br>
सूत उवाच॥<br>
एवं कालीमुपालभ्य गते देवे त्रियंबके॥<br>
उपमन्युः समभ्यर्च्य तपसा लब्धवान्फलम्॥ १०७.२ ॥<br>
<br>
उपमन्युरिति ख्यातो मुनिश्च द्विजसत्तमाः॥<br>
कुमार इव तेजस्वी क्रीडमानो यदृच्छया॥ १०७.३ ॥<br>
<br>
कदाचित्क्षीरमल्पं च पीतवान्मातुलाश्रमे॥<br>
ईर्ष्यया मातुलसुतो ह्यपिबत् क्षीरमुत्तमम्॥ १०७.४ ॥<br>
<br>
पीत्वा स्थितं यथाकामं दृष्ट्वा प्रोवाच मातरम्॥<br>
मातर्मातर्महाभागे मम देही तपस्विनि॥ १०७.५ ॥<br>
<br>
गव्यं क्षीरमतिस्वादु नाल्पमुष्णं नमाम्यहम्॥<br>
सूत उवाच॥<br>
उपलालितैवं पुत्रेण पुत्रमालिंग्य सादरम्॥ १०७.६ ॥<br>
<br>
दुःखिता विललापार्ता स्मृत्वा नैर्धन्यमात्मनः॥<br>
स्मृत्वास्मृत्वापुनः क्षीरमुपमन्युरपि द्विजाः॥<br>
देहिदेहीति तामाह रोदमानो महाद्युतिः॥ १०७.७ ॥<br>
<br>
उंछवृत्त्याजिंतान्वीजान्स्वयं विष्ट्वा च सा तदा॥<br>
वीजपिष्टं तदालोड्य तोयेन कलभाषिणी॥ १०७.८ ॥<br>
<br>
ऐह्येहि मम पुत्रेति सामपूर्वं ततः सुतम्॥<br>
आलिंग्यादाय दुःखार्ता प्रददौ कृत्रिमं पयः॥ १०७.९ ॥<br>
<br>
पीत्वा च कृत्रिमं क्षीरं मात्रा दत्तं द्विजोत्तमः॥<br>
नैतत्क्षीरमिति प्राह मातरं चातिविह्वलः॥ १०७.१० ॥<br>
<br>
दुःखिता सा तदा प्राह संप्रेक्ष्याघ्रायमूर्धनि॥<br>
संमार्ज्य नेत्रे पुत्रस्य कराभ्यां कमलायते॥ १०७.११ ॥<br>
<br>
तटिनी रत्नपूर्णास्ते स्वर्गपातालगोचराः॥<br>
भाग्यहीना न पश्यंति भक्तिहिनाश्च ये शिवे॥ १०७.१२ ॥<br>
<br>
राज्यं स्वर्गं च मोक्षं च भोजनं क्षीरसंभवम्॥<br>
न लभंते प्रियाण्येषां नो तुष्यति सदा भवः॥ १०७.१३ ॥<br>
<br>
भवप्रसादजं सर्वं नान्यदेवप्रसादजम्॥ <br>
अन्यदेवेषु निरता दुःखार्त्ता विभ्रमंति च॥ १०७.१४ ॥<br>
<br>
क्षीरं तत्र कुतोऽस्माकं महादेवो न पूजितः॥<br>
पूर्वजन्मनि यद्दत्तं शिवमुद्यम्य वै सुत॥ १०७.१५ ॥<br>
<br>
तदेव लभयं नान्यत्तु विष्णुमुद्यम्य वा प्रभुम्॥<br>
निशम्य वचनं मातुरुपमन्युर्महाद्युतिः॥ १०७.१६ ॥<br>
<br>
बालोपि मातरं प्राह प्रणिपत्य तपस्विनीम्॥<br>
त्यज शोकं महाभागे महादेवोस्ति चेत्क्वचित्॥ १०७.१७ ॥<br>
<br>
चिराद्वा ह्यचिराद्वापि क्षीरोदं साधयाम्यहम्॥<br>
सूत उवाच॥<br>
तां प्रणम्यैवमुक्त्वा स तपः कर्त्तुं प्रचक्रमे॥ १०७.१८ ॥<br>
<br>
तमाह माता शुशुभं कुर्वीति सुतरां सुतम्॥<br>
अनुज्ञातस्तया तत्र तपस्तेपे सुदुस्तरम्॥ १०७.१९ ॥<br>
<br>
हिमवत्पर्वतं प्राप्य वायुभक्षः समाहितः॥<br>
तपसा तस्य विप्रस्य विधूपितमभूज्जगत्॥ १०७.२० ॥<br>
<br>
प्रणम्याहुस्त तत्सर्वे हरये देवसत्तमाः॥<br>
श्रुत्वा तेषां तदा वाक्यं भगवान्पुरुषोत्तमः॥ १०७.२१ ॥<br>
<br>
किमिदंत्विति संचिंत्य ज्ञात्वा तत्कारणं च सः॥<br>
जगाम मंदरं तूर्णं महेश्वरदिदृक्षया॥ १०७.२२ ॥<br>
<br>
दृष्ट्वा देवं प्रणम्यैवं प्रोवाचेदं कृतांजलिः॥<br>
भगवन् ब्राह्मणः कश्चिदुपमन्युरितिश्रुतः॥ १०७.२३ ॥<br>
<br>
क्षीरार्थमदहत्सर्वं तपसा तं विवारय॥<br>
एतस्मिन्नंतरे देवः पिनाकी परमेश्वरः॥<br>
शक्ररूपं समास्थाय गंतुं चक्रे मतिं तदा॥ १०७.२४ ॥<br>
<br>
अथ जगाम मुनेस्तु तपोवनं गजवरेण सितेन सदाशिवः॥<br>
सह सुरासुरसिद्धमहोरगैरमरराजतनुं स्वयमास्थितः॥ १०७.२५ ॥<br>
<br>
सहैव चारुह्य तदा द्विपं तं प्रगृह्य वालव्यजनं विवस्वान्॥<br>
वामेन शच्या सहितं सुरेन्द्रं करेण चान्येन सितातपत्रम्॥ १०७.२६ ॥<br>
<br>
रराज भगवान् सोमः शक्ररूपी सदाशिवः॥<br>
सितातपत्रेण यथा चंद्रबिंबेन मंदरः॥ १०७.२७ ॥<br>
<br>
आस्थायैवं हि शक्रस्य स्वरूपं परमेश्वरः॥<br>
जगामानुग्रहं कर्त्तुमुपमन्योस्तदाश्रमम्॥ १०७.२८ ॥<br>
<br>
तं दृष्ट्वा परमेशानं शक्ररूपधरं शिवम्॥<br>
प्रणम्य शिरसा प्राह मुनिर्मुनिवराः स्वयम्॥ १०७.२९ ॥<br>
<br>
पावितश्चाश्रमश्चायं मम देवेश्वरः स्वयम्॥<br>
प्राप्तः शक्रो जगन्नाथो भगवान्भानुना प्रभुः॥ १०७.३० ॥<br>
<br>
एवमुक्त्वा स्थितं वीक्ष्य कृतांजलिपुटं द्विजम्॥<br>
प्राह गंभीरया वाचा शक्ररूपधरो हरः॥ १०७.३१ ॥<br>
<br>
तुष्टोस्मि ते वरं ब्रूहि तपसानेन सुव्रत॥<br>
ददामिचेप्सितान्सर्वान्धौम्याग्रज महामते॥ १०७.३२ ॥<br>
<br>
एवमुक्तस्तदा तेन शक्रेण मुनिसत्तमः॥<br>
वरयामि शिवे भक्तिमित्युवाच कृतांजलिः॥ १०७.३३ ॥<br>
<br>
ततो निशम्य वचनं मुनेः कुपितवत्प्रभुः॥<br>
प्राह सव्यग्रमीशानः शक्ररूपधरः स्वयम्॥ १०७.३४ ॥<br>
<br>
मां न जानासि देवर्षे देवराजानमीश्वरम्॥<br>
त्रैलोक्याधिपतिं शक्रं सर्वदेवनमस्कृतम्॥ १०७.३५ ॥<br>
<br>
मद्भक्तो भव विप्रर्षे मामेवार्चय सर्वदा॥<br>
ददामि सर्वं भद्रं ते त्यज रुद्रं च निर्गुणम्॥ १०७.३६ ॥<br>
<br>
ततः शक्रस्य वचनं श्रुत्वा श्रोत्रविदारणम्॥<br>
उपमन्युरिदं प्राह जपन्पंचाक्षर शुभम्॥ १०७.३७ ॥<br>
<br>
मन्ये शक्रस्य रूपेण नूनमत्रागतः स्वयम्॥<br>
कर्त्तुं दैत्याधमः कश्चिद्वर्मविघ्नं च नान्यथा॥ १०७.३८ ॥<br>
<br>
त्वयैव कथितं सर्वं भवनिंदारतेन वै॥<br>
प्रसंगाद्देवदेवस्य निर्गुणत्वं महात्मनः॥ १०७.३९ ॥<br>
<br>
बहुनात्र किमुक्तेन मयाद्यानुमितं महत्॥<br>
भवांतरकृतं पापं श्रुता निंदा भवस्य तु॥ १०७.४० ॥<br>
<br>
श्रुत्वा निंदां भवस्याथ तत्क्षणादेव संत्यजेत्॥<br>
स्वदेहं तं निहत्याशु शिवलोकं स गच्छति॥ १०७.४१ ॥<br>
<br>
यो वाचोत्पाटयोज्जिह्वां शिवनिंदारतस्य तु॥<br>
त्रिः सप्तकुलमुद्धृत्य शिवलोकं स गच्छति॥ १०७.४२ ॥<br>
<br>
आस्तां तावन्ममेच्छायाः क्षीरं प्रति सुराधमम्॥<br>
निहत्य त्वां शिवास्त्रेण त्यजाम्येतत्कलेवरम्॥ १०७.४३ ॥<br>
<br>
पुरा मात्रा तु कथितं तत्थ्यमेव न संशयः॥<br>
पूर्वजन्मनि चास्माभिरपूजित इति प्रभुः॥ १०७.४४ ॥<br>
<br>
एवमुक्त्वा तु तं देवमुपमन्युरभीतवत्॥<br>
शक्रं चक्रे मतिं हंतुमथर्वास्त्रेण मंत्रवित्॥ १०७.४५ ॥<br>
<br>
भस्माधारान्महातेजा भस्ममुष्टिं प्रगृह्य च॥<br>
अथर्वास्त्रं ततस्तस्मै ससर्ज च ननाद च॥ १०७.४६ ॥<br>
<br>
दग्धुं स्वदेह माग्नेयीं ध्यात्वा वै धारणां तदा॥<br>
अतिष्ठच्च महातेजाः शुष्केंधनमिवाव्ययः॥ १०७.४७ ॥<br>
<br>
एवं व्यवसिते विप्रे भगवान्भगनेत्रहा॥<br>
वारयामास सौम्येन धारणां तस्य योगिनः॥ १०७.४८ ॥<br>
<br>
अथर्वास्त्रं तदा तस्य संहृतं चंद्रिकेण तु॥<br>
कालाग्निसदृशं चेदं नियोगान्नंदिनस्तथा॥ १०७.४९ ॥<br>
<br>
स्वरूपमेव भगवानास्थाय परमेश्वरः॥<br>
दर्शयामास विप्राय बालेंदुकृतशेखरम्॥ १०७.५० ॥<br>
<br>
क्षीरधारासहस्रं च क्षीरोदार्णवमेव च॥<br>
दध्यादेरर्णवं चैव घृतोदार्णवमेव च॥ १०७.५१ ॥<br>
<br>
फलार्णवं च बालस्य भक्ष्यभोज्यार्णवं तथा॥<br>
अपूपगिरयश्चैव तथातिष्ठन् समंततः॥ १०७.५२ ॥<br>
<br>
उपमन्युमुवाच सस्मितो भगवान्बंधुजनैः समावृतम्॥<br>
गिरिजावलोक्य सस्मितां सघृणं प्रेक्ष्यतु तं तदा घृणी॥ १०७.५३ ॥<br>
<br>
भुंक्ष्व भोगान्यथाकामं बांधवैः पश्य वत्स मे॥<br>
उपमन्यो महाभाग तवांबैषा हि पार्वती॥ १०७.५४ ॥<br>
<br>
मया पुत्रीकृतोस्यद्य दत्तः क्षीरोदधिस्तथा॥<br>
मधुनश्चार्णवश्चैव दध्नश्चार्णव एव च॥ १०७.५५ ॥<br>
<br>
आज्योदनार्णवश्चैव फललेह्यार्णवस्तथा॥<br>
अपूपगिरयश्चैव भक्ष्यभोज्यार्णवः पुनः॥ १०७.५६ ॥<br>
<br>
पिता तव महादेवः पिता वै जगतां मुने॥<br>
माता तव महाभागा जगन्माता न संशयः॥ १०७.५७ ॥<br>
<br>
अमरत्वं मया दत्तं गाणपत्यं च शाश्वतम्॥<br>
वरान्वरय दास्यामि नात्र कार्या विचारणा॥ १०७.५८ ॥<br>
<br>
एवमुक्त्वा महादेवः कराभ्यामुपगृह्य तम्॥<br>
आघ्राय मूर्धनि विभुर्ददौ देव्यास्तदा भवः॥ १०७.५९ ॥<br>
<br>
देवी तनयमालोक्य ददौ तस्मै गिरीन्द्रजा॥<br>
योगैश्वर्यं तदा तुष्टा ब्रह्मविद्यां द्विजोत्तमाः॥ १०७.६० ॥<br>
<br>
सोपि लब्ध्वा वरं तस्याः कुमारत्वं च सर्वदा॥<br>
तुष्टाव च महादेवं हर्षगद्गदया गिरा॥ १०७.६१ ॥<br>
<br>
वरयामास च तदा वरेण्यं विरजेक्षणम्॥<br>
कृतांजलिपुटो भूत्वा प्रणिपत्य पुनः पुनः॥ १०७.६२ ॥<br>
<br>
प्रसीद देवदेवेश त्वयि चाव्यभिचारिणी॥<br>
श्रद्धा चैव महादेव सान्निध्यंचैव सर्वदा॥ १०७.६३ ॥<br>
<br>
एवमुक्तस्तदा तेन प्रहसन्निव शंकरः॥<br>
दत्वेप्सितं हि विप्राय तत्रैवांतरधीयत॥ १०७.६४ ॥<br>
<br>
इति श्रीलिंगमहापुराणे पूर्वभागे उपमन्युचरितं नाम सप्ताधिकशततमोऽध्यायः॥ १०७ ॥<br>
<br>
