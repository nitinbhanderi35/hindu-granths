<span style="font-size: 14pt; line-height: 200%"><br>
नंद्युवाच।।<br>
आवाहयेत्ततो देवीं गायत्रीं वेदमातरम्।।<br>
आयातु वरदा देवीत्यनेनैव महेश्वरीम्।। २६.१ ।।<br>
पाद्यमाचमनीयं च तस्याश्चार्घ्यं प्रदापयेत्।।<br>
प्राणायामत्रयं कृत्वा समासीनः स्थितेपि वा।। २६.२ ।।<br>
सहस्रं वा तदर्धं वा शतमष्टोत्तरं तु वा।।<br>
गायत्रीं प्रणवेनैव त्रिविधेष्वेकमाचरत्।। २६.३ ।।<br>
अर्घ्यं दत्वा समभ्यर्च्य प्रणम्य शिरसा स्वयम्।।<br>
उत्तमे शिखरे देवीत्युक्त्वोद्वास्य च मातरम्।। २६.४ ।।<br>
प्राच्यालोक्याभिवंद्येशां गायत्रीं वेदमातरम्।।<br>
कृतांजलिपुटो भूत्वा प्रार्थयेद्भास्करं तथा।। २६.५ ।।<br>
उदुत्यं च तथा चित्रं जातवेदसमेव च।।<br>
अभिवंद्य पुनः सूर्यं ब्रह्माणं च विधानतः।। २६.६ ।।<br>
तथा सौराणि सूक्तानि ऋग्यजुःसामजानि च।।<br>
जप्त्वा प्रदक्षिणं पश्चात्त्रिः कृत्वा च विभावसोः।। २६.७ ।।<br>
आत्मानं चांतरात्मानं परमात्मानमेव च।।<br>
अभिवंद्य पुनः सूर्यं ब्रह्माणं च विभावसुम्।। २६.८ ।।<br>
मुनीन्पितॄन् यथान्यायं स्वनाम्नावाहयेत्ततः।।<br>
सर्वानावाहयामीति देवानावाह्य सर्वतः।। २६.९ ।।<br>
तर्पयेद्विधिना पश्चात्प्राङ्मुखो वा ह्युदङ्मुखः।।<br>
ध्यात्वा स्वरूपं तत्तत्त्वमभिवंद्य यथाक्रमम्।। २६.१० ।।<br>
देवानां पुष्पतोयेन ऋषीणां तु कुशांभसा।।<br>
पितॄणां तिलतोयेन गंधयुक्तेन सर्वतः।। २६.११ ।।<br>
यज्ञोपवीति देवानां निवीती ऋषितर्पणम्।।<br>
प्राचीनावीति विप्रेद्र पितॄणां तर्पयेत् क्रमात्।। २६.१२ ।।<br>
अंगुल्यग्रेण वै धीमांस्तर्पयेद्देवतर्पणम्।।<br>
ऋषीन् कनिष्ठांगुलिना श्रोत्रियः सर्वसिद्धये।। २६.१३ ।।<br>
पितॄंस्तु तर्पयेद्विद्वान्दाक्षिणांगुष्ठकेन तु।।<br>
तथैवं मुनिशार्दूल ब्रह्मयज्ञ यजेद्द्विजः।। २६.१४ ।।<br>
देवयज्ञं च मानुष्यं भूतयज्ञं तथैव च।।<br>
पितृयज्ञं च पूतात्मा यज्ञकर्मपरायणः।। २६.१५ ।।<br>
स्वशाखाध्ययनं विप्र ब्रह्मयज्ञ इति स्मृतः।।<br>
अग्नौ जुहोति यच्चान्नं देवयज्ञ इति स्मृतः।। २६.१६ ।।<br>
सर्वेषामेव भूतानां बलिदानं विधानतः।।<br>
भूतयज्ञ इति प्रोक्तो भूतिदः सर्वदेहिनाम्।। २६.१७ ।।<br>
सदारान्सर्वतत्त्वज्ञान्ब्राह्मणान्वेदपारगान्।।<br>
प्रणम्य तेभ्यो यद्दत्तमन्नं मानुष उच्यते।। २६.१८ ।।<br>
पितॄनुद्दिश्य यद्दत्तं पितृयज्ञः स उच्यते।। <br>
एवं पंच महायज्ञान्कुर्यात् सर्वार्थसिद्धये।। २६.१९ ।।<br>
सर्वेषां श्रृणु यज्ञानां ब्रह्मयज्ञः परः स्मृतः।।<br>
ब्रह्मयज्ञरतो मर्त्यो ब्रह्मलोके महीयते।। २६.२० ।।<br>
ब्रह्मयज्ञेन तुष्यंति सर्वे देवाः सवासवाः।।<br>
ब्रह्मा च भगवान्विष्णुः शंकरो नीललोहितः।। २६.२१ ।।<br>
वेदाश्च पितरः सर्वे नात्र कार्या विचारणा।।<br>
ग्रामाद्बहिर्गतो भूत्वा ब्राह्मणो ब्रह्मयज्ञवित्।। २६.२२ ।।<br>
यावत्त्वदृष्टमभवदुटजानां छदं नरः।।<br>
प्राच्यामुदीच्यां च तथा प्रागुदीच्यामथापि वा।। २६.२३ ।।<br>
पुण्यमाचमनं कुर्याद्ब्रह्मयज्ञार्थमेव तत्।।<br>
प्रीत्यर्थं च ऋचां विप्राः त्रिः पीत्वा प्लाव्यप्लाव्य च।। २६.२४ ।।<br>
यजुषां परिमृज्यैवं द्विः प्रक्षाल्य च वारिणा।।<br>
प्रीत्यर्थं सामवेदानामुपस्पृश्य च मूर्धानि।। २६.२५ ।।<br>
स्पृशेदथर्व वेदानां नेत्रे चांगिरसां तथा।।<br>
नासिके ब्राह्मणोऽङ्गानां क्षाल्यक्षाल्य च वारिणा।। २६.२६ ।।<br>
अष्टादशपुराणानां ब्रह्माद्यानां तथैव च।।<br>
तथा चोपपुराणानां सौरादीनां यथाक्रमम्।। २६.२७ ।।<br>
पुण्यानामितिहासानां शैवादीनां तथैव च।।<br>
श्रोत्रे स्पृशेद्धि तुष्ट्यर्थं हृद्देश्यं तु ततः स्पृशेत्।। २६.२८ ।।<br>
कल्पादीनां तु सर्वेषां कल्पवित्कल्पवित्तमाः।।<br>
एवमाचम्य चास्तीर्य दर्भपिंजूलमात्मनः।। २६.२९ ।।<br>
कृत्वा पाणितले धीमानात्मनो दक्षिणोत्तरम्।।<br>
हेमांगुलीयसंयुक्तो ब्रह्मबंधयुतोपि वा।। २६.३० ।।<br>
विधिवद्ब्रह्मयज्ञं च कुर्यात्सूत्री समाहितः।।<br>
अकृत्वा च मुनिः पंच महायज्ञान्द्विजोत्तमः।। २६.३१ ।।<br>
भुक्त्वा च सूकराणां तु योनौ वै जायते नरः।।<br>
तस्मात्सर्वप्रयत्नेन कर्तव्याः शुभमिच्छता।। २६.३२ ।।<br>
ब्रह्मयज्ञादथ स्नानं कृत्वादौ सर्वथात्मनः।।<br>
तीर्थं संगृह्य विधिवत्प्रविशेच्छिबिरं वशी।। २६.३३ ।।<br>
बहिरेव गृहात्पादौ हस्तौ प्रक्षाल्य वारिणा।।<br>
भस्मस्नानं ततः कुर्याद्विधिवद्देहशुद्धये।। २६.३४ ।।<br>
शोध्य भस्म यथान्यायं प्रणवेनाग्निहोत्रजम्।।<br>
ज्योतिः सूर्य इति प्रातर्जुहुयादुदिते यतः।। २६.३५ ।।<br>
ज्योतिरग्निस्तथा सायं सम्यक् चानुदिते मृषा।।<br>
तस्मादुदितहोमस्थं भसितं पावनं शुभम्।। २६.३६ ।।<br>
नास्ति सत्यसमं यस्मादसत्यं पातकं च यत्।।<br>
ईशानेन शिरोदेशं मुखं तत्पुरुषेण च।। २६.३७ ।।<br>
उरोदेशमघोरेण गुह्यं वामेव सुव्रताः।।<br>
सद्येन पादौ सर्वांगं प्रणवेनाभिषेचयेत्।। २६.३८ ।।<br>
ततः प्रक्षालयेत्पादं हस्तं ब्रह्मविदां वरः।।<br>
व्यपोद्य भस्म चादाय देवदेवमनुस्मरन्।। २६.३९ ।।<br>
मंत्रस्नानं ततः कुर्यादापोहिष्ठादिभिः क्रमात्।।<br>
पुण्यैश्चैव तथा मंत्रैर्ऋग्यजुः सामसंभवैः।। २६.४० ।।<br>
द्विजानां तु हितायैवं कथितं स्नानमद्य ते।।<br>
संक्षिप्य यः सकृत्कुर्यात्स याति परमं पदम्।। २६.४१ ।।<br>
इति श्रीलिंगमहापुराणे पूर्वभागे पञ्चयज्ञविधानं नाम षड्विंशोध्यायः।। २६ ।।<br>
</span>
