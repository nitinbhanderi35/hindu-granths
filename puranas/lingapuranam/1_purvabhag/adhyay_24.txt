सूत उवाच॥<br>
श्रुत्वैवमखिलं ब्रह्मा रुद्रेण परिभाषितम्॥<br>
पुनः प्रणम्य देवेशं रुद्रमाह प्रजापतिः॥ २४.१ ॥<br>
<br>
भगवन्देवदेवेश विश्वरूपं महेश्वर॥<br>
उमाधव महादेव नमो लोकाभिवंदित॥ २४.२ ॥<br>
<br>
विश्वरूप महाभाग कस्मिन्काले महेश्वर॥<br>
या इमास्ते महादेव तनवो लोकवंदिताः॥ २४.३ ॥<br>
<br>
कस्यां वा युगसंभूत्यां द्रक्ष्यंतीह द्विजातयः॥<br>
केन वा तपसा देव ध्यानयोगेन केन वा॥ २४.४ ॥<br>
<br>
नमस्ते वै महादेव शक्यो द्रष्टुं द्विजातिभिः॥<br>
तस्य तद्वचनं श्रुत्वा शर्वः संप्रेक्ष्य तं पुरः॥ २४.५ ॥<br>
<br>
स्मयन्प्राह महादेवो ऋग्यजुःसामसंभवः॥<br>
श्रीभगवानुवाच॥<br>
तपसा नैव वृत्तेन दानधर्मफलेन च॥ २४.६ ॥<br>
<br>
न तीर्थफलयोगेन क्रतुभिर्वाप्तदक्षिणैः॥ <br>
न वेदाध्ययनैर्वापि न वित्तेन न वेदनैः॥ २४.७ ॥<br>
<br>
न शक्यं मानवैर्द्रष्टुमृते ध्यानादहं त्विह॥<br>
सप्तमे चैव वाराहे ततस्तस्मिन्पितामह॥ २४.८ ॥<br>
<br>
कल्पेश्वरोऽथ भगवान् सर्वलोकप्रकाशनः॥<br>
मनुर्वैवस्वतश्चैव तव पौत्रो भविष्यति॥ २४.९ ॥<br>
<br>
तदा चतुर्युगावस्थे तस्मिन्कल्पे युगांतिके॥<br>
अनुग्रहार्थं लोकानां ब्राह्मणानां हिताय च॥ २४.१೦ ॥<br>
<br>
उत्पत्स्यामि तदा ब्रह्मन्पुनरस्मिन्युगांतिके॥<br>
युगप्रवृत्त्या च तदा तस्मिंश्च प्रथमे युगे॥ २४.११ ॥<br>
<br>
द्वापरे प्रथमे ब्रह्मन्यदा व्यासः स्वयं प्रभुः॥<br>
तदाहं ब्राह्मणार्थाय कलौ तस्मिन् युगांतिके॥ २४.१२ ॥<br>
<br>
भविष्यामि शिखायुक्तः श्वेतो नाम महामुनिः॥<br>
हिमवच्छिखरे रम्ये छागले पर्वतोत्तमे॥ २४.१३ ॥<br>
<br>
तत्र शिष्याः शिखायुक्ता भविष्यंति तदा मम॥<br>
श्वेतः श्वेतशिखश्चैव श्वेतास्यः श्वेतलोहितः॥ २४.१४ ॥<br>
<br>
चत्वारस्तु महात्मानो ब्राह्मणा वेदपारगाः॥<br>
ततस्ते ब्रह्मभूयिष्ठा दृष्ट्वा ब्रह्मगतिं पराम्॥ २४.१५ ॥<br>
<br>
मत्समीपं गमिष्यंति ध्यानयोगपरायणाः॥<br>
ततः पुनर्यदा ब्रह्मन् द्वितीये द्वापरे प्रभुः॥ २४.१६ ॥<br>
<br>
प्रजापतिर्यदा व्यसः सद्यो नाम भविष्यति॥<br>
तदा लोकहितार्थाय सुतारो नाम नामतः॥ २४.१७ ॥<br>
<br>
भविष्यामि कलौ तस्मिन् शिष्यानुग्रहकाम्यया॥<br>
तत्रापि मम ते शिष्या नामतः परिकीर्तिताः॥ २४.१८ ॥<br>
<br>
दुंदुभिः शतरूपश्च ऋचीकः केतुमांस्तदा॥<br>
प्राप्य योगं तथा ध्यानं स्थाप्य ब्रह्म च भूतले॥ २४.१९ ॥<br>
<br>
रुद्रलोकं गमिष्यंति सहचारित्वमेव च॥<br>
तृतीये द्वापरे चैव यदा व्यासस्तु भार्गवः॥ २४.२೦ ॥<br>
<br>
तदाप्यहं भविष्यामि दमनस्तु युगांतिके॥<br>
तत्रापि च भविष्यंति चत्वारो मम पुत्रकाः॥ २४.२१ ॥<br>
<br>
विकोशश्च विकेशश्च विपाशः शापनाशनः॥<br>
तेपि तेनैव मार्गेण योगोक्तेन महौजसः॥ २४.२२ ॥<br>
<br>
रुद्रलोकं गमिष्यंति पुनरावृत्तिदुर्लभम्॥<br>
चतुर्थे द्वापरे चैव यदा व्यासोऽङ्गिराः स्मृतः॥ २४.२३ ॥<br>
<br>
तदाप्यहं भविष्यामि सुहोत्रो नाम नामतः॥<br>
तत्रापि मम ते पुत्राश्चत्वारोपि तपोधनाः॥ २४.२४ ॥<br>
<br>
द्विजश्रेष्ठा भविष्यंति योगात्मानो दृढव्रताः।<br>
सुमुखो दुर्मुखश्चैव दुर्दरो दुरतिक्रमः॥ २४.२५ ॥<br>
<br>
प्राप्य योगगतिं सूक्ष्मां विमला दग्ध किल्बिषाः॥<br>
तेपि तेनैव मार्गेण योगयुक्ता महौजसः॥ २४.२६ ॥<br>
<br>
रुद्रलोकं गमिष्यंति पुनरावृत्तिदुर्लभम्॥<br>
पंचमे द्वापरे चैव व्यासस्तु सविता यदा॥ २४.२७ ॥<br>
<br>
तदा चापि भविष्यामि कंको नाम महातपाः॥<br>
अनुग्रहार्थं लोकानां योगात्मैककलागतिः॥ २४.२८ ॥<br>
<br>
चत्वारस्तु महाभागा विमलाः शुद्धयोनयः॥<br>
शिष्या मम भविष्यंति योगात्मानो दृढव्रताः॥ २४.२९ ॥<br>
<br>
सनकः सनंदनश्चैव प्रभुर्यश्च सनातनः॥<br>
विभुः सनत्कुमारश्च निर्ममा निरहंकृताः॥ २४.३೦ ॥<br>
<br>
मत्समीपमुपेष्यंति पुनरावृत्तिदुर्लभम्॥<br>
परिवर्ते पुनः षष्ठे मृत्युर्व्यासो यदा विभुः॥ २४.३१ ॥<br>
<br>
तदाप्यहं भविष्यामि लोगाक्षीर्नाम नामतः॥<br>
तत्रापि मम ते शिष्या योगात्मानो दृढव्रताः॥ २४.३२ ॥<br>
<br>
भविष्यंति महाभागाश्चत्वारो लोकसंमताः॥<br>
सुधामा विरजाश्चैव शंखपाद्रज एव च॥ २४.३३ ॥<br>
<br>
योगात्मानो महात्मानः सर्वे वै दग्धकिल्बिषाः॥<br>
तेपि तेनैव मार्गेण ध्यानयोगसमन्विताः॥ २४.३४ ॥<br>
<br>
मत्समीपं गमिष्यंति पुनरावृत्तिदुर्लभम्॥<br>
सप्तमे परिवर्ते तु यदा व्यासः शतक्रतुः॥ २४.३५ ॥<br>
<br>
विभुनामा महातेजाः प्रथितः पूर्वजन्मनि॥<br>
तदाप्यहं भविष्यामि कलौ तस्मिन् युगांतिके॥ २४.३६ ॥<br>
<br>
जैगीषव्यो विभुः ख्यातः सर्वेषां योगिनां वरः॥<br>
तत्रापि मम ते पुत्रा भविष्यंति युगे तथा॥ २४.३७ ॥<br>
<br>
सारस्वतश्च मेघश्च मेघवाहः सुवाहनः॥<br>
तेपि तेनैव मार्गेण ध्यानयोगपरायणाः॥ २४.३८ ॥<br>
<br>
गमिष्यंति महात्मानो रुद्रलोकं निरामयम्॥<br>
वसिष्ठश्चाष्टमे व्यासः परिवर्ते भविष्यति॥ २४.३९ ॥<br>
<br>
यदा तदा भविष्यामि नाम्नाहं दधिवाहनः॥<br>
तत्रापि मम ते पुत्रा योगात्मानो दृढव्रताः॥ २४.४೦ ॥<br>
<br>
भविष्यंति महायोगा येषां नास्ति समो भुवि॥<br>
कपिलश्चासुरिश्चैव तथा पंचशिखो मुनिः॥ २४.४१ ॥<br>
<br>
बाष्कलश्च महायोगी धर्मात्मानो महौजसः॥<br>
प्राप्य माहेश्वरं योगं ज्ञानिनो दग्धकिल्बिषाः॥ २४.४२ ॥<br>
<br>
मत्समीपं गमिष्यंति पुनरावृत्ति दुर्लभम्॥<br>
परिवर्ते तु नवमे व्यासः सारस्वतो यदा॥ २४.४३ ॥<br>
<br>
तदाप्यहं भविष्यामि ऋषभो नाम नामतः॥<br>
तत्रापि मम ते पुत्रा भविष्यंति महौजसः॥ २४.४४ ॥<br>
<br>
पराशरश्च गर्गश्च भार्गवांगिरसौ तदा॥<br>
भविष्यंति महात्मानो ब्राह्मणा वेदपारगाः॥ २४.४५ ॥<br>
<br>
ध्यानमार्गं समासाद्य गमिष्यंति तथैव ते॥<br>
सर्वे तपोबलोत्कृष्टाः शापानुग्रहकोविदाः॥ २४.४६ ॥<br>
<br>
तेपि तेनैव मार्गेण योगोक्तेन तपस्विनः॥<br>
रुद्रलोकं गमिष्यंति पुनरावृत्तिदुर्लभम्॥ २४.४७ ॥<br>
<br>
दशमे द्वापरे व्यासः त्रिपाद्वै नाम नामतः॥<br>
यदा भविष्यते विप्रस्तदाहं भविता मुनिः॥ २४.४८ ॥<br>
<br>
हिमवच्छिखरे रम्ये भृगुतुङ्गे नगोत्तमे॥<br>
नाम्ना भृगोस्तु शिखरं प्रथितं देवपूजितम्॥ २४.४९ ॥<br>
<br>
तत्रापि मम ते पुत्रा भविष्यन्ति दृढव्रताः॥<br>
बलबंधुर्निरामित्रः केतुश्रृंगस्तपोधनः॥ २४.५೦ ॥<br>
<br>
योगात्मानो महात्मानस्तपोयोगसमन्विताः॥<br>
रुद्रलोकं गमिष्यंति तपसा दग्धकिल्बिषाः॥ २४.५१ ॥<br>
<br>
एकादशे द्वापरे तु व्यासस्तु त्रिव्रतो यदा॥<br>
तदाप्यहं भविष्यामि गंगाद्वारे कलौ तथा॥ २४.५२ ॥<br>
<br>
उग्रो नाम महातेजाः सर्वलोकेषु विश्रुतः॥<br>
तत्रापि मम ते पुत्रा भविष्यंति महौजसः॥ २४.५३ ॥<br>
<br>
लंबोदरश्च लंबाक्षो लंबकेशः प्रलंबकः॥<br>
प्राप्य माहेश्वरं योगं रुद्रलोकं गता हि ते॥ २४.५४ ॥<br>
<br>
द्वादशे परिवर्ते तु शततेजा यदा मुनिः॥<br>
भविष्यति महातेजा व्यासस्तु कविसत्तमः॥ २४.५५ ॥<br>
<br>
तदाप्यहं भविष्यामि कलाविह युगांतिके॥<br>
हैतुकं वनमासाद्य अत्रिर्नाम्ना परिश्रुतः॥ २४.५६ ॥<br>
<br>
तत्रापि मम ते पुत्रा भस्मस्नानानुलेपनाः॥<br>
भविष्यंति महायोगा रुद्रलोकपरायणाः॥ २४.५७ ॥<br>
<br>
सर्वज्ञः समबुद्धिश्च साध्यः सर्वस्तथैव च॥<br>
प्राप्य माहेश्वरं योगं रुद्रलोकं गता हि ते॥ २४.५८ ॥<br>
<br>
त्रयोदशे पुनः प्राप्ते परिवर्ते क्रमेण तु॥<br>
धर्मो नारायणो नाम व्यासस्तु भविता यदा॥ २४.५९ ॥<br>
<br>
तदाप्यहं भविष्यामि वालिर्नाम महामुनिः॥<br>
वालखिल्याश्रमे पुण्ये पर्वते गंधमादने॥ २४.६೦ ॥<br>
<br>
तत्रापि मम ते पुत्रा भविष्यंति तपोधनाः॥<br>
सुधामा काश्यपश्चैव वासिष्ठो विरजास्तथा॥ २४.६१ ॥<br>
<br>
महायोगबलोपेता विमला ऊर्ध्वरेतसः॥<br>
प्राप्य माहेश्वरं योगं रुद्रलोकं गता हि ते॥ २४.६२ ॥<br>
<br>
यदा व्यासस्तरक्षुस्तु पर्याये तु चतुर्दशे॥ <br>
तत्रापि पुनरेवाहं भविष्यामि युगांतिके॥ २४.६३ ॥<br>
<br>
वंशे त्वंगिरसां श्रेष्ठे गौतमो नाम नामतः॥<br>
भविष्यति महापुण्यं गौतमं नाम तद्वनम्॥ २४.६४ ॥<br>
<br>
तत्रापि मम ते पुत्रा भविष्यंति कलौ तदा॥<br>
अत्रिर्देवसदश्चैव श्रवणोऽथ श्रविष्ठकः॥ २४.६५ ॥<br>
<br>
योगात्मानो महात्मानः सर्वे योगसमन्विताः॥<br>
प्राप्य माहेश्वरं योगं रुद्रलोकाय ते गताः॥ २४.६६ ॥<br>
<br>
ततः पंचदशे प्राप्ते परिवर्ते क्रमागते॥<br>
त्रैय्यारुणिर्यदा व्यासो द्वापरे समपद्यत॥ २४.६७ ॥<br>
<br>
तदाप्यहं भविष्यामि नाम्ना वेदशिरा द्विजः॥<br>
तत्र वेदशिरो नाम अस्त्रं तत्पारमेश्वरम्॥ २४.६८ ॥<br>
<br>
भविष्यति महावीर्यं वेदशीर्षश्च पर्वतः॥<br>
हिमवत्पृष्ठमासाद्य सरस्वत्यां नगोत्तमे॥ २४.६९ ॥<br>
<br>
तत्रापि मम ते पुत्रा भविष्यंति तपोधनाः॥<br>
कुणिश्च कुणिबाहुश्च कुशरीरः कुनेत्रकः॥ २४.७೦ ॥<br>
<br>
योगात्मानो महात्मानः सर्वे ते द्यूर्ध्वरेतसः॥<br>
प्राप्य माहेश्वरं योगं रुद्रलोकाय ते गताः॥ २४.७१ ॥<br>
<br>
व्यासो युगे षोडशे तु यदा देवो भविष्यति॥<br>
तत्र योगप्रदानाय भक्तानां च यतात्मनाम्॥ २४.७२ ॥<br>
<br>
तदाप्यहं भविष्यामि गोकर्णो नाम नामतः॥<br>
भविष्यति सुपुण्यं च गोकर्णं नाम तद्वनम्॥ २४.७३ ॥<br>
<br>
तत्रापि मम ते पुत्रा भविष्यंति च योगिनः॥<br>
काश्यपो ह्युशनाश्चैव च्यवनोथ बृहस्पतिः॥ २४.७४ ॥<br>
<br>
तेपि तेनैव मार्गेण ध्यानयोगसमन्विताः॥<br>
प्राप्य माहेश्वरं योगं गंतारो रुद्रमेव हि॥ २४.७५ ॥<br>
<br>
ततः सप्तदशे चैव परिवर्ते क्रमागते॥<br>
यदा भविष्यति व्यासो नाम्ना देवकृतं जयः॥ २४.७६ ॥<br>
<br>
तदाप्यहं भविष्यामि गुहावासीति नामतः॥ <br>
हिमवच्छिखरे रम्ये महोत्तुंगे महालये॥ २४.७७ ॥<br>
<br>
सिद्धक्षेत्रं महापुण्यं भविष्यति महालयम्॥<br>
तत्रापि मम ते पुत्रा योगज्ञा ब्रह्मवादिनः॥ २४.७८ ॥<br>
<br>
भविष्यंति महात्मानो निर्ममा निरहंकृताः॥<br>
उतथ्यो वामदेवश्च महायोगो महाबलः॥ २४.७९ ॥<br>
<br>
तेषां शतसहस्रं तु शिष्याणां ध्यानयोगिनाम्॥<br>
भविष्यन्ति तदा काले सर्वे ते ध्यानयुंजकाः॥ २४.८೦ ॥<br>
<br>
योगाभ्यासरताश्चैव हृदि कृत्वा महेश्वरम्॥<br>
महालये पदं न्यस्तं दृष्ट्वा यांति शिवं पदम्॥ २४.८१ ॥<br>
<br>
ये चान्येपि महात्मानः कलौ तस्मिन् युगांतिके॥<br>
ध्याने मनः समाधाय विमलाः शुद्धबुद्धयः॥ २४.८२ ॥<br>
<br>
मम प्रसादाद्यास्यंति रुद्रलोकं गतज्वराः॥<br>
गत्वा महालयं पुण्यं दृष्ट्वा माहेश्वरं पदम्॥ २४.८३ ॥<br>
<br>
तीर्णस्तारयते जंतुर्दश पूर्वान्दशोत्तरान्॥<br>
आत्मानमेकविंशं तु तारयित्वा महालये॥ २४.८४ ॥<br>
<br>
मम प्रसादाद्यास्यंति रुद्रलोकं गतज्वराः॥<br>
ततोष्टादशमे चैव परिवर्ते यदा विभो॥ २४.८५ ॥<br>
<br>
तदा ऋतंजयो नाम व्यासस्तु भविता मुनिः॥<br>
तदाप्यहं भविष्यामि शिखंडी नाम नामतः॥ २४.८६ ॥<br>
<br>
सिद्धक्षेत्रे महापुण्ये देवदानवपूजिते॥<br>
हिमवच्छिखरे रम्ये शिखंडी नाम पर्वतः॥ २४.८७ ॥<br>
<br>
शिखंडिनो वनं चापि यत्र सिद्धनिषेवितम्॥<br>
तत्रापि मम ते पुत्रा भविष्यंति तपोधनाः॥ २४.८८ ॥<br>
<br>
वाचश्रवा ऋचीकश्च श्यावाश्वश्च यतीश्वरः॥<br>
योगात्मानो महात्मानः सर्वे ते वेदपारगाः॥ २४.८९ ॥<br>
<br>
प्रप्य माहेश्वरं योगं रुद्रलोकाय संवृताः॥<br>
अथ एकोनविंशे तु परिवर्त्ते क्रमागते॥ २४.९೦ ॥<br>
<br>
व्यासस्तु भविता नाम्ना भरद्वाजो महामुनिः॥<br>
तदाप्यहं भविष्यामि जटामाली च नामतः॥ २४.९१ ॥<br>
<br>
हिमवच्छिखरे रम्ये जटायुर्यत्र पर्वतः॥<br>
तत्रापि मम ते पुत्रा भविष्यंति महौजसः॥ २४.९२ ॥<br>
<br>
हिरण्यनाभः कौशल्यो लोकाक्षी कुथुमिस्तथा॥<br>
ईश्वरा योगधर्माणः सर्वे ते ह्यूर्ध्वरेतसः॥ २४.९३ ॥<br>
<br>
प्राप्य माहेश्वरं योगं रुद्रलोकाय संस्थिताः॥<br>
ततो विंशतिमश्चैव परिवर्तो यदा तदा॥ २४.९४ ॥<br>
<br>
गौतमस्तु तदा व्यासो भविष्यति महामुनिः॥<br>
तदाप्यहं भविष्यामि अट्टहासस्तु नामतः॥ २४.९५ ॥<br>
<br>
अट्टहासप्रियाश्चैव भविष्यंति तदा नराः॥<br>
तत्रैव हिमवत्पृष्ठे अट्टहासो महागिरिः॥ २४.९६ ॥<br>
<br>
देवदानव यक्षेन्द्रसिद्धचारणसेवितः॥<br>
तत्रापि मम ते पुत्रा भविष्यंति महौजसः॥ २४.९७ ॥<br>
<br>
योगात्मानो महात्मानो ध्यायिनो नियतव्रताः॥<br>
सुमंतुर्बर्बरी विद्वान् कबंधः कुशिकंधरः॥ २४.९८ ॥<br>
<br>
प्राप्य माहेश्वरं योगं रुद्रलोकाय ते गताः॥ <br>
एकविंशे पुनः प्राप्ते परिवर्ते क्रमागते॥ २४.९९ ॥<br>
<br>
वाचश्रवाः स्मृतो व्यासो यदा स ऋषिसत्तमः॥<br>
तदाप्यहं भविष्यामि दारुको नाम नामतः॥ २४.१೦೦ ॥<br>
<br>
तस्माद्भविष्यते पुण्यं देवदारु वनं शुभम्॥ <br>
तत्रापि मम ते पुत्रा भवष्यंति महौजसः॥ २४.१೦१ ॥<br>
<br>
प्लक्षो दार्भायणिश्चैव केतुमान् गौतमस्तथा॥<br>
योगात्मानो महात्मानो नियता ऊर्ध्वरेतसः॥ २४.१೦२ ॥<br>
<br>
नैष्ठिकं व्रतमास्थाय रुद्रलोकाय ते गताः॥<br>
द्वाविंशे परिवर्ते तु व्यासः शुष्मायणो यदा॥ २४.१೦३ ॥<br>
<br>
तदाप्यहं भविष्यामि वाराणस्यां महामुनिः॥<br>
नाम्ना वै लांगली भीमो यत्र देवाः सवासवाः॥ २४.१೦४ ॥<br>
<br>
द्रक्ष्यंति मां कलौ तस्मिन् भवं चैव हलायुधम्॥<br>
तत्रापि मम ते पुत्रा भविष्यंति सुधार्मिकाः॥ २४.१೦५ ॥<br>
<br>
भल्लवी मधुपिंगश्च श्वेतकेतुः कुशस्तथा॥<br>
प्राप्य माहेश्वरं योगं तेपि ध्यानपरायणाः॥ २४.१೦६ ॥<br>
<br>
विमला ब्रह्मभूयिष्ठा रुद्रलोकाय संस्थिताः॥<br>
परिवर्ते त्रयोविंशे तृणबिंदुर्यदा मुनिः॥ २४.१೦७ ॥<br>
<br>
व्यासो हि भविता ब्रह्मंस्तदाहं भविता पुनः॥ <br>
श्वेतो नाम महाकायो मुनिपुत्रस्तु धार्मिकः॥ २४.१೦८ ॥<br>
<br>
तत्र कालं जरिष्यामि तदा गिरिवरोत्तमे॥ <br>
तेन कालंजरो नाम भविष्यति स पर्वतः॥ २४.१೦९ ॥<br>
<br>
तत्रापि मम ते शिष्याः भविष्यंति तपस्विनः॥<br>
उशिको बृहदश्वश्च देवलः कविरेव च॥ २४.११೦ ॥<br>
<br>
प्राप्य माहेश्वरं योगं रुद्रलोकाय ते गतः॥<br>
परिवर्ते चतुर्विंशे व्यासो ऋक्षो यदा विभो॥ २४.१११ ॥<br>
<br>
तदाप्यहं भविष्यामि कलौ तस्मिन् युगांतिके॥<br>
शूली नाम महायोगी नैमिषे देववंदिते॥ २४.११२ ॥<br>
<br>
तत्रापि मम ते शिष्या भविष्यंति तपोधनाः॥<br>
शालिहोत्रोग्निवेशश्च युवनाश्वः शरद्वसुः॥ २४.११३ ॥<br>
<br>
तेऽपि तेनैव मार्गेण रुद्रलोकाय संस्थिताः॥<br>
पंचविंशे पुनः प्राप्ते परिवर्ते क्रमागते॥ २४.११४ ॥<br>
<br>
वासिष्ठस्तु यदा व्यासः शक्तिर्नाम्ना भविष्यति॥<br>
तदाप्यहं भविष्यामि दंडी मुंडीश्वरः प्रभुः॥ २४.११५ ॥<br>
<br>
तत्रापि मम ते पुत्रा भविष्यंति तपोधनाः॥<br>
छगलः कुंडकर्णश्च कुभांडश्च प्रवाहकः॥ २४.११६ ॥<br>
<br>
प्राप्य माहेश्वरं योगममृतत्वाय ते गताः॥ <br>
षड्विंशे परिवर्ते तु यदा व्यासः पराशरः॥ २४.११७ ॥<br>
<br>
तदाप्यहं भविष्यामि सहिष्णुर्नाम नामतः॥<br>
पुरं भद्रवटं प्राप्य कलौ तस्मिन् युगांतिके॥ २४.११८ ॥<br>
<br>
तत्रापि मम ते पुत्रा भविष्यंति सुधार्मिकाः॥<br>
उलूको विद्युतश्चैव शंबूको ह्याश्वलायनः॥ २४.११९ ॥<br>
<br>
प्राप्य माहेश्वरं योगं रुद्रलोकाय ते गताः॥<br>
सप्तविंशे पुनः प्राप्ते परिवर्ते क्रमागते॥ २४.१२೦ ॥<br>
<br>
जातूकर्ण्यो यदा व्यासो भविष्यति तपोधनः॥<br>
तदाप्यहं भविष्यामि सोमशर्मा द्विजोत्तमः॥ २४.१२१ ॥<br>
<br>
प्रभासतीर्थमासाद्य योगात्मा योगविश्रुतः॥<br>
तत्रापि मम ते शिष्या भविष्यंति तपोधनाः॥ २४.१२२ ॥<br>
<br>
अक्षपादः कुमारश्च उलूको वत्स एव च॥<br>
योगात्मानो महात्मानो विमलाः शुद्धबुद्धयः॥ २४.१२३ ॥<br>
<br>
प्राप्य माहेश्वरं योगं रुद्रलोकं ततो गताः॥<br>
अष्टाविंशे पुनः प्राप्ते परिवर्ते क्रमागते॥ २४.१२४ ॥<br>
<br>
पराशरसुतः श्रीमान् विष्णुर्लोकपितामहः॥<br>
यदा भविष्यति व्यासो नाम्ना द्वैपायनः प्रभुः॥ २४.१२५ ॥<br>
<br>
तदा षष्ठेन चांशेन कृष्णः पुरुषसत्तमः॥ <br>
वसुदेवाद्यदुश्रेष्ठो वासुदेवो भविष्यति॥ २४.१२६ ॥<br>
<br>
तदाप्यहं भविष्यामि योगात्मा योगमायया॥<br>
लोकविस्मयनार्थाय ब्रह्मचारिशरीरकः॥ २४.१२७ ॥<br>
<br>
श्मशाने मृतमुत्सृष्टं दृष्ट्वा कायमनाथकम्॥<br>
ब्राह्मणानां हितार्थाय प्रविष्टो योगमायया॥ २४.१२८ ॥<br>
<br>
दिव्यां मेरुगुहां पुण्यां त्वया सार्धं च विष्णुना॥<br>
भविष्यामि तदा ब्रह्मँल्लकुली नाम नामतः॥ २४.१२९ ॥<br>
<br>
कायावतार इत्येवं सिद्धक्षेत्रं च वै तदा॥<br>
भविष्यति सुविख्यातं यावद्भूमिर्धरिष्यति॥ २४.१३೦ ॥<br>
<br>
तत्रापि मम ते पुत्रा भविष्यंति तपस्विनः॥<br>
कुशिकश्चैव गर्गश्च मित्रः कौरुष्य एव च॥ २४.१३१ ॥<br>
<br>
योगात्मानो महात्मानो ब्राह्मणा वेदपारगाः॥<br>
प्राप्य माहेश्वरं योगं विमला ह्यूर्ध्वरेतसः॥ २४.१३२ ॥<br>
<br>
रुद्रलोकं गमिष्यंति पुनरावृत्तिदुर्लभम्॥<br>
एते पाशुपताः सिद्धा भस्मोद्दूलितविग्रहाः॥ २४.१३३ ॥<br>
<br>
लिंगार्चनरता नित्यं बाह्याभ्यंतरतः स्थिताः॥<br>
भक्त्या मयि च योगेन ध्यान निष्ठा जितेंद्रियाः॥ २४.१३४ ॥<br>
<br>
संसारबंधच्छेदार्थं ज्ञानमार्गप्रकाशकम्॥<br>
स्वरूपज्ञानसिद्ध्यर्थं योगं पाशुपतं महत्॥ २४.१३५ ॥<br>
<br>
योगमार्गा अनेकाश्च ज्ञानमार्गास्त्वनेकशः॥<br>
न निवृत्तिमुपायांति विना पंचाक्षरीं क्वचित्॥ २४.१३६ ॥<br>
<br>
यदाचरेत्तपश्चायं सर्वद्वंद्वविवर्जितम्॥<br>
तदा स मुक्तो मंतव्यः पक्वं फलमिव स्थितः॥ २४.१३७ ॥<br>
<br>
एकाहं यः पुमान्सम्यक् चरेत्पाशुपतव्रतम्॥<br>
न सांख्ये पंचरात्रे वा न प्राप्नोति गतिं कदा॥ २४.१३८ ॥<br>
<br>
इत्येतद्वै मया प्रोक्तमवतारेषु लक्षणम्॥<br>
मन्वादिकृष्णपर्यंतमष्टाविशंद्युगक्रमात्॥ २४.१३९ ॥<br>
<br>
तत्र श्रुतिसमूहानां विभागो धर्मलक्षणः॥<br>
भविष्यति तदा कल्पे कृष्णद्वैपायनो यदा॥ २४.१४೦ ॥<br>
<br>
सूत उवाच॥<br>
निशम्यैवं महातेजा महादेवेन कीर्तितम्॥<br>
रुद्रावतारं भगवान् प्रणिपत्य महेश्वरम्॥ २४.१४१ ॥<br>
<br>
तुष्टाव वाग्भिरिष्टाभिः पुनः प्राह च शंकरम्॥<br>
पितामह उवाच॥<br>
सर्वे विष्णुमया देवाः सर्वे विष्णुमया गणाः॥ २४.१४२ ॥<br>
<br>
न हि विष्णुसमा काचिद्गतिरन्या विधीयते॥<br>
इत्येवं सततं वेदा गायंति नात्र संशयः॥ २४.१४३ ॥<br>
<br>
स देवदेवो भगवांस्तव लिंगार्चने रतः॥<br>
तव प्रणामपरमः कथं देवो ह्यभूत्प्रभुः॥ २४.१४४ ॥<br>
<br>
सूत उवाच॥<br>
निशम्य वचनं तस्य ब्रह्मणः परमेष्ठिनः॥<br>
प्रपिबन्निव चक्षुर्भ्यां प्रीतस्तत्प्रश्नगौरवात्॥ २४.१४५ ॥<br>
<br>
पूजाप्रकरणं तस्मै तमालोक्याह शंकरः॥<br>
भवान्नारायणश्चैव शक्रः साक्षात्सुरोत्तमः॥ २४.१४६ ॥<br>
<br>
मुनयश्च सदा लिंगं संपूज्य विधिपूर्वकम्॥<br>
स्वंस्वं पदं विभो प्राप्तास्तस्मात्संपूजयंति ते॥ २४.१४७ ॥<br>
<br>
लिंगार्चनं विना निष्ठा नास्ति तस्माज्जनार्दनः॥<br>
आत्मनो यजते नित्यं श्रद्धया भगवान्प्रभुः॥ २४.१४८ ॥<br>
<br>
इत्येवमुक्त्वा ब्रह्माणमनुगृह्य महेश्वरः॥<br>
पुनः संप्रेक्ष्य देवेशं तत्रैवांतरधीयत॥ २४.१४९ ॥<br>
<br>
तमुद्दिश्य तदा ब्रह्मा नमस्कृत्य कृतांजलिः॥<br>
स्रष्टुं त्वशेषं भगवाँल्लब्धसंज्ञस्तु शंकरात्॥ २४.१५೦ ॥<br>
<br>
इति श्रीलिंगमहापुराणे पूर्वभागे चतुर्विंशतितमोऽध्यायः॥ २४ ॥<br>
<br>
