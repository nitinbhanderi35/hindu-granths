सूत उवाच।।<br>
तपसा च महादेव्याः पार्वत्या वृषभध्वजः।।<br>
प्रीतश्च भगवाच्छर्वो वचनाद्ब्रह्मणस्तदा।। १०२.१ ।।<br>
<br>
हिताय चाश्रमाणां च क्रीडार्थं भगवान्भवः।।<br>
तदा हैमवतीं देवीमुपयेमे यथाविधि।। १०२.२ ।।<br>
<br>
जगाम स स्वयं ब्रह्मा मरीच्याद्यैर्महर्षिभिः।।<br>
तपोवनं महादेव्याः पार्वत्याः पद्मसंभवः।। १०२.३ ।।<br>
<br>
प्रदक्षिणीकृत्य च तां देवीं स जगतोरणीम्।।<br>
कीमर्थं तपसा लोकान्संतापयसि शैलजे।। १०२.४ ।।<br>
<br>
त्वया सृष्टं जगत्सर्वं मातस्त्वं मा विमाशय।।<br>
त्वं हि संधारये लोकानिमान्सर्वान्स्वतेजसा।। १०२.५ ।।<br>
<br>
सर्वदेवेश्वरः श्रीमान्सर्वलोकपतिर्भवः।।<br>
यस्य वै देवदेवस्य वयं किंकरवादिनः।। १०२.६ ।।<br>
<br>
स एवं परमेशानः स्वयं च वरयिष्यति।।<br>
वरदे येन सृष्टासि न विना यस्त्वयांबिके।। १०२.७ ।।<br>
<br>
वर्त्तते नात्र संदेहस्तव भर्त्ता भविष्यति।।<br>
इत्युक्त्वा तां नमस्कृत्य मुहुः संप्रेक्ष्य पार्वतीम्।। १०२.८ ।।<br>
<br>
गते पितामहे देवो भगवान् परमेश्वरः।।<br>
जगामानुग्रहं कर्त्तुं द्विजरूपेण चाश्रमम्।। १०२.९ ।।<br>
<br>
सा च दृष्ट्वा माहदेवं द्विजरूपेण संस्थितम्।।<br>
प्रतिभाद्यौः प्रभुं ज्ञात्वा ननाम वृषभध्वजम्।। १०२.१० ।।<br>
<br>
संपूज्य वरदं देवं ब्राह्मणच्छद्मनागतम्।।<br>
तुष्टाव परमेशानं पार्वती परमेश्वरम्।। १०२.११ ।।<br>
<br>
अनुगृह्य तदा देवीमुवाच प्रहसन्निव।।<br>
कुलधर्माश्रयं रक्षन् भूधरस्य महात्मनः।। १०२.१२ ।।<br>
<br>
क्रीडार्थं च संतां मध्ये सर्वदेवपतिर्भवः।।<br>
स्वयंवरे महादेवी तव दिव्यसुशोभने।। १०२.१३ ।।<br>
<br>
आस्थाय रूपं यत्सौम्यं समेष्येहं सह त्वया।।<br>
इत्युक्त्वा तां समालोक्य देवो दिव्येन चक्षुषा।। १०२.१४ ।।<br>
<br>
जगामेष्टं तदा दिव्यं स्वपुरं प्रययौच सा।।<br>
दृष्ट्वा हृष्टस्तदा देवीं मेनया तुहिनाचलः।। १०२.१५ ।।<br>
<br>
आलिंग्याघ्राय संपूज्य पुत्रीं साक्षात्तपस्विनीम्।।<br>
दुहितुर्देवदेवेन न जानन्नभिमंत्रितम्।। १०२.१६ ।।<br>
<br>
स्वयंवरं तदा देव्याः सर्वलोकेष्वघोषयत्।।<br>
अथ ब्रह्मा च भगवान् विष्णुः साक्षाज्जनार्दनः।। १०२.१७ ।।<br>
<br>
शक्रश्च भगवान् वह्निर्भास्करो भग एव च।।<br>
त्वष्टार्यमा विवस्वांश्च यमो वरुण एव च।। १०२.१८ ।।<br>
<br>
वायुः सोमस्तथेशानो रुद्राश्च मुनयस्तथा।।<br>
अश्विनौ द्वादशादित्या गंधर्वा गरुडस्तथा।। १०२.१९ ।।<br>
<br>
यक्षाः सिद्धास्तता साध्या दैत्याः किंपुरुषोरगाः।।<br>
समुद्राश्च नदा वेदा मंत्राः स्तोत्रादयः क्षणाः।। १०२.२० ।।<br>
<br>
नागाश्च पर्वताः सर्वे यज्ञाः सूर्यादयो ग्रहाः।।<br>
त्रयस्त्रिंशच्च देवानां त्रयश्च त्रिशतं तथा।। १०२.२१ ।।<br>
<br>
त्रयश्च त्रिसहस्रं च तथान्ये बहवः सुरा।।<br>
जग्मुर्गिरिंद्रपुत्र्यास्तु स्वयंवरमनुत्तमम्।। १०२.२२ ।।<br>
<br>
अथ शैलसुता देवी हैममारुह्य शोभनम्।।<br>
विमानं सर्वतोभद्रं सर्वरत्नैरलंकृतम्।। १०२.२३ ।।<br>
<br>
अप्सरोभिः प्रनृत्ताभिः सर्वाभरणभूषितैः।।<br>
गंधर्वसिद्धैर्विविधैः किन्नरैश्च सुशोभनैः।। १०२.२४ ।।<br>
<br>
बंदिभिः स्तूयमाना च स्थिता शैलसुता तदा।।<br>
सितातपत्रं रत्नांशुमिश्रितं चावहत्तथा।। १०२.२५ ।।<br>
<br>
मालिनी गिरिपुत्र्यास्तु संध्यापूर्णेन्दुमंडलम्।।<br>
चामरासक्तहस्ताभिर्दिव्यस्त्रीभिश्च संवृता।। १०२.२६ ।।<br>
<br>
मालां गृह्य जया तस्थौ सुरद्रुमसमुद्भवाम्।।<br>
विजया व्यजनं गृह्य स्थिता देव्याः समीपगा।। १०२.२७ ।।<br>
<br>
मालां प्रहृह्य देव्यां तु स्थितायां देवसंसदि।।<br>
शिशुर्भूत्वा महादेवः क्रीडार्थं वृषभध्वजः।। १०२.२८ ।।<br>
<br>
उत्संगतलसंसुप्तो बभूव भगवान्‌भवः।।<br>
अथ दृष्ट्वा शिशुं देवास्तस्या उत्संगवर्त्तिनम्।। १०२.२९ ।।<br>
<br>
कोयमत्रेति संमंत्र्य चुक्षुभुश्च समागताः।।<br>
वज्रमाहारयत्तस्य बाहुमुद्युम्य वृत्रहा।। १०२.३० ।।<br>
<br>
स बाहुरुद्यमस्तस्य तथैव समुपस्थितः।।<br>
स्तंभितः शिशुरूपेण देवदेवेन लीलया।। १०२.३१ ।।<br>
<br>
वज्रं क्षेप्तुं न शशाक बाहुं चालयितुं तथा।।<br>
वह्निं शक्तिं तथा क्षेप्तं न शशाक तथा स्थितः।। १०२.३२ ।।<br>
<br>
यमोपि दंडं खड्गं च निर्ऋतिर्मुनिपुंगवाः।।<br>
वरुणो नागपाशं च ध्वजयष्टिं समीरणः।। १०२.३३ ।।<br>
<br>
सोमो गदां धनेशश्च दंडं दंडभृतां वरः।।<br>
ईशानश्च तथा शूलं तीव्रमुद्यम्य संस्थितः।। १०२.३४ ।।<br>
<br>
रुद्राश्च शूलमादित्या मुशलं वसवस्तथा।।<br>
मुद्गरं स्तंभिताः सर्वे देवेनाशु दिवौकसः।। १०२.३५ ।।<br>
<br>
स्तंभिता देवदेवेन तथान्ये च दिवौकसः।।<br>
शिरःप्रकंपयन्विष्णुश्चक्रमुद्यम्य संस्थितः।। १०२.३६ ।।<br>
<br>
तस्यापि शिरसो बालः स्थिरत्वं प्रचकार ह।।<br>
चक्रं क्षेप्तुं न शशाक बाहूंश्चालयितुं न च।। १०२.३७ ।।<br>
<br>
पूषा दंतान्दशन्दंतैर्बालमैक्षत मोहितः।।<br>
तस्यापि दशनाः पेतुर्दृष्टमात्रस्य शंभुना।। १०२.३८ ।।<br>
<br>
बलं तेजश्च योगं च तथैवास्तंभयद्विभुः।।<br>
अथ तेषु स्थितेष्वेव मन्युमत्सु सुरेष्वपि।। १०२.३९ ।।<br>
<br>
ब्रह्मा परमसंविग्नो ध्यानमास्थाय शंकरम्।।<br>
बुबुधे देवमीशानमुमोत्संगे तमास्थितम्।। १०२.४० ।।<br>
<br>
स बुद्ध्वा देवमीशानं शीघ्रमुत्थाय विस्मितः।।<br>
ववंदे चरणौ शंभोरस्तुवच्च पितामहः।। १०२.४१ ।।<br>
<br>
स बुद्ध्वा देवमीशानं शीघ्रमुत्थाय विस्मितः।।<br>
ववंदे चरणौ शंभोरस्तुवच्च पितामहः।। १०२.४२ ।।<br>
<br>
बुद्धिस्त्वं सर्वलोकानामहंकारस्त्वमीश्वरः।।<br>
भूतानामिंद्रियाणां च त्वमेवेश प्रवर्त्तकः।। १०२.४३ ।।<br>
<br>
तवाहं दक्षिणाद्धस्तात्सृष्टः पूर्वं पुरातनः।।<br>
वामहस्तान्महा बाहो देवो नारायणः प्रभुः।। १०२.४४ ।।<br>
<br>
इयं च प्रकृतिर्देवी सदा ते सृष्टिकारण।।<br>
पत्नीरूपं समास्थाय जगत्कारणमागता।। १०२.४५ ।।<br>
<br>
नमस्तुभ्यं महादेव महादेव्यै नमोनमः।।<br>
प्रसादात्तव देवेश नियोगाच्च मया प्रजाः।। १०२.४६ ।।<br>
<br>
देवाद्यास्तु इमाः सृष्टा मूढास्त्वद्योगमोहिताः।।<br>
कुरु प्रसादमेतेषां यथापूर्वं भवंत्विमे।। १०२.४७ ।।<br>
<br>
सूत उवाच।।<br>
विज्ञाप्यैवं तदा ब्रह्मा देवदेवं महेश्वरम्।।<br>
संस्तंतितांस्तदा तेन भगवानाहपद्मजः।। १०२.४८ ।।<br>
<br>
मूढास्थ देवताः सर्वा नैव बुध्यत शंकरम्।।<br>
देवदेवमिहायांतं सर्वदेवनमस्कृतम्।। १०२.४९ ।।<br>
<br>
गच्छध्वं शरणं शीघ्रं देवाः शक्रपुरोगमाः।।<br>
सनारायणकाः सर्वे मुनिभिः शंकरं प्रभुम्।। १०२.५० ।।<br>
<br>
सार्धं मयैव देवेशं परमात्मानमीश्वरम्।।<br>
अनया हैमवत्या च प्रकृत्या सह सत्तमम्।। १०२.५१ ।।<br>
<br>
तत्र ते स्तंभितास्तेन तथैव सुरसत्तमाः।।<br>
प्रणेमुर्मनसा सर्वे सनारायणकाः प्रभुम्।। १०२.५२ ।।<br>
<br>
अथ तेषां प्रसन्नो भूद्देवदेवस्त्रियंबकः।।<br>
यथापूर्वं चकाराशु वचनाद्ब्रह्मणः प्रभुः।। १०२.५३ ।।<br>
<br>
तत एवं प्रसन्ने तु सर्वदेवनिवारणम्।। <br>
वपुश्चकार देवेशो दिव्यं परममद्भुतम्।। १०२.५४ ।।<br>
<br>
तेजसा तस्य देवास्ते सेंद्रचंद्रदिवाकराः।।<br>
सब्रह्मकाः ससाध्याश्च सनारायणकास्तथा।। १०२.५५ ।।<br>
<br>
सयमाश्च सरुद्राश्च चक्षुर प्राथयन्विभुम्।।<br>
तेभ्यश्च परमं चक्षुः सर्वदृष्टौ च शक्तिमत्।। १०२.५६ ।।<br>
<br>
ददावंबापतिः शर्वो भवान्याश्च चलस्य च।।<br>
लब्ध्वा चक्षुस्तदा देवा इंद्रविष्णुपुरोगमाः।। १०२.५७ ।।<br>
<br>
सब्रह्मकाः सशक्राश्च तमपश्यन्महेश्वरम्।।<br>
ब्रह्माद्या नेमिरे तूर्णं भवानी च गिरीश्वरः।। १०२.५८ ।।<br>
<br>
मुनयश्च महादेवं गणेशाः शिवसंमताः।।<br>
ससर्जुः पुष्पवृष्टिं च खेचराः सिद्धचारणाः।। १०२.५९ ।।<br>
<br>
देवदुंदुभयो नेदुस्तुष्टुवुर्मुनयः प्रभुम्।।<br>
जगुर्गंधर्वमुख्याश्च ननृतुश्चाप्सरोगणाः।। १०२.६० ।।<br>
<br>
मुमुहुर्गणपाः सर्वं मुमोदांबा च पार्वती।।<br>
तस्य देवी तदा हृष्टा समक्षं त्रिदिवौकसाम्।। १०२.६१ ।।<br>
<br>
पादयोः स्तापयामास मालां दिव्यां सुगंधिनीम्।।<br>
साधुसाध्विति संप्रोच्य तया तत्रैव चार्चितम्।। १०२.६२ ।।<br>
<br>
सह देव्या नमश्चक्रुः शिरोभिर्भूतलाश्रितैः।।<br>
सर्वे सब्रह्मका देवाः सयक्षोरगराक्षसाः।। १०२.६३ ।।<br>
<br>
इति श्रीलिंगमहापुराणे पूर्वभागे उमास्वयंवरो नाम द्व्यधिकशततमोऽध्यायः।। १०२ ।।<br>
<br>
