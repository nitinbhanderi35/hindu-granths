ऋषयः ऊचुः॥<br>
संभवः सूचितो देव्यास्त्वया सूत महामते॥<br>
सविस्तरं वदस्वाद्य सतीत्वे च यथातथम्॥ ९९.१ ॥<br>
<br>
मेनाजत्वं महादेव्या दक्षयज्ञविमर्दनम्॥<br>
विष्णुना च कथं दत्ता देवदेवाय शंभवे॥ ९९.२ ॥<br>
<br>
कल्याणं वा कथं तस्य वक्तुमर्हसि सांप्रतम्॥<br>
तेषां तद्वचनं श्रुत्वा सूतः पौराणिकोत्तमः॥ ९९.३ ॥<br>
<br>
संभवं च महादेव्याः प्राह तेषां महात्मनाम्॥<br>
सूत उवाच॥<br>
ब्रह्मणा कथितं पूर्व दंडिने तत्सुविस्तरम्॥ ९९.४ ॥<br>
<br>
युष्माभिर्वै कुमाराय तेन व्यासाय धीमते॥<br>
तस्मादहमुपश्रुत्य प्रवदामि सुविस्तरम्॥ ९९.५ ॥<br>
<br>
वचनाद्वो महाभागाः प्रणम्योमां तथा भवम्॥<br>
सा भगाख्या जगद्धात्री लिंगमूर्तेस्त्रिवेदिका॥ ९९.६ ॥<br>
<br>
लिंगस्तु भगवान्द्वाभ्यां जगत्सृष्टिर्द्विजोत्तमाः॥<br>
लिंगमूर्तिः शिवो ज्योतिस्तमसश्चोपरि स्थितः॥ ९९.७ ॥<br>
<br>
लिंगवेदिसमायोगादर्धनारीश्वरोभवत्॥<br>
ब्रह्माणं विदधे देवमग्रे पुत्रं चतुर्मुखम्॥ ९९.८ ॥<br>
<br>
प्राहिणोति स्म तस्यैव ज्ञानं ज्ञानमयो हरः॥<br>
विश्वाधिकोसौ भगवानर्धनारीश्वरो विभुः॥ ९९.९ ॥<br>
<br>
हिरण्यगर्भं तं देवो जायमानमपश्यत॥<br>
सोपि रुद्रं महादेवं ब्रह्मापश्यत शंकरम्॥ ९९.१० ॥<br>
<br>
तं दृष्ट्वा संस्थितं देवमर्धनारीश्वरं प्रभुम्॥<br>
तुष्टाव वाग्भिरिष्टाभिर्वरदं वारिजोद्भवः॥ ९९.११ ॥<br>
<br>
विभजस्वेति विश्वेशं विश्वात्मानमजो विभुः॥<br>
ससर्जदेवीं वामांगात्पत्नीं चैवात्मनः समाम्॥ ९९.१२ ॥<br>
<br>
श्रद्धा ह्यस्य शुभा पत्नी ततः पुंसः सुरातनी॥<br>
सैवाज्ञया विभोर्देवी दक्षपुत्री बभूव ह॥ ९९.१३ ॥<br>
<br>
सतीसंज्ञा तदा सा वै रुद्रमेवाश्रिता पतिम्॥<br>
दक्षं विनिंद्य कालेन देवी मैना ह्यभूत्पुनः॥ ९९.१४ ॥<br>
<br>
नारदस्यैव दक्षोपि शापादेवं विनिंद्यच॥<br>
अवज्ञादुर्मदो दक्षो देवदेवमुमापतिम्॥ ९९.१५ ॥<br>
<br>
अनादृत्य कृतिं ज्ञात्वा सती दक्षेण तत्क्षणात्॥<br>
भस्मीकृत्वात्मनो देहं योगमार्गेणसा पुनः॥ ९९.१६ ॥<br>
<br>
बभूव पार्वती देवी तपसा च गिरेः प्रभोः॥<br>
ज्ञात्वैतद्भगवान् भर्गो ददाह रुषितः प्रभुः॥ ९९.१७ ॥<br>
<br>
दक्षस्य विपुलं यज्ञंध्यावनेर्वचनादपि॥<br>
च्यवनस्य सुतो धीमान् दधीच इति विश्रुतः॥ ९९.१८ ॥<br>
<br>
विजित्य विष्णुं समरे प्रसादात्त त्र्यंबकस्य च॥<br>
विष्णुना लोकपालंश्च शशाप च मुनीश्वरः॥ ९९.१९ ॥<br>
<br>
रुद्रस्य क्रोधजेनैव वह्निना हविषा सुराः॥<br>
विनाशोवै क्षणादेव मायया शंकरस्य वै॥ ९९.२० ॥<br>
<br>
इति श्रीलिंगमहापुराणे पूर्वभागे देवीसंभवो नाम नवनवतितमोऽध्यायः॥ ९९ ॥<br>
<br>
