सूत उवाच॥<br>
निशम्य ते महाप्राज्ञाः कुमाराद्याः पिनाकिनम्॥<br>
प्रोचुः प्रणम्य वै भीताः प्रसन्नं परमेश्वरम्॥ ८७.१ ॥<br>
<br>
एवं चेदनया देव्याहैमवत्या महेश्वर॥<br>
क्रीडसे विविधैर्भोगैः कथं वक्तुमिहार्हसि॥ ८७.२ ॥<br>
<br>
सूत उवाच॥<br>
एवमुक्तः प्रहस्येशः पिनाकी नीललोहितः॥<br>
प्राहतामंबिकां प्रेक्ष्य प्रणिपत्य स्थितान् द्विजान्॥ ८७.३ ॥<br>
<br>
बंधमोक्षौ न चैवेह मम स्वेच्छशरीरिणः॥<br>
अकार्तज्ञः पशुर्जीवो विभुर्भोक्ता ह्यणुः पुमान्॥ ८७.४ ॥<br>
<br>
मायी च मायया बद्धः कर्मभिर्युज्यते तु सः॥<br>
ज्ञानं ध्यानं च बंधश्च मोक्षो नास्त्यात्मनो द्विजाः॥ ८७.५ ॥<br>
<br>
यदैवं मयि विद्वान् यस्तस्यापि न च सर्वतः॥<br>
एषा विद्या ह्यहं वेद्यः प्रज्ञैषा च श्रुतिः स्मृतिः॥ ८७.६ ॥<br>
<br>
धृतिरेषा मया निष्ठा ज्ञानशक्तिः क्रिया तथा॥<br>
इच्छाख्या च तथा ह्यज्ञा द्वे विद्ये न च संशयः॥ ८७.७ ॥<br>
<br>
न ह्येषा प्रकृतिर्जैवी विकृतिश्च विचारतः॥<br>
विकारो नैव मायैषा सदसद्व्यक्तिवर्जिता॥ ८७.८ ॥<br>
<br>
पुरा ममाज्ञ मद्वक्त्रात्समुत्पन्ना सनातनी॥<br>
पंचवक्त्रा महाभागा जगतामभयप्रदा॥ ८७.९ ॥<br>
<br>
तामाज्ञां संप्रविश्याहं चिंतयन् जगतां हितम्॥<br>
सप्तविंशत्प्रकारेण सर्वं व्याप्यानया शिवः॥ ८७.१० ॥<br>
<br>
तदाप्रभृति वै मोक्षप्रवृत्तिर्द्विजसत्तमाः॥<br>
सूत उवाच॥<br>
एवमुक्त्वा तदापश्यद्भवानीं परमेश्वरः॥ ८७.११ ॥<br>
<br>
भवानी च तमालोक्य मायामहरदव्यया॥<br>
ते मायामलनिर्मुक्ता मुनयः प्रेक्ष्य पार्वतीम्॥ ८७.१२ ॥<br>
<br>
प्रीता बभूवुर्मुक्ताश्च तस्मादेषा परा गतिः॥<br>
उमाशंकरयोर्भेदो नास्त्येव परमार्थतः॥ ८७.१३ ॥<br>
<br>
द्विधासौ रूपमास्थाय स्थित एव न संशयः॥<br>
यदा विद्वानसंगः स्यादाज्ञया परमेष्ठिनः॥ ८७.१४ ॥<br>
<br>
तदा मुक्तिः क्षणादेव नान्यथा कर्मकोटिभिः॥<br>
क्रमोऽविवक्षितो भूतविवृद्धः परमेष्ठिनः॥ ८७.१५ ॥<br>
<br>
प्रसादेन क्षणान्मुक्तिः प्रतिज्ञैषा न संशयः॥<br>
गर्भस्थो जायमानो वा बालो वा तरुणोपि वा॥ ८७.१६ ॥<br>
<br>
वृद्धो वा मुच्यते जंतुः प्रसादात्परमेष्ठिनः॥<br>
अंडजश्चोद्भिजो वापि स्वेदजो वापि मुच्यते॥ ८७.१७ ॥<br>
<br>
प्रसादाद्देवदेवस्य नात्र कार्या विचारणा॥<br>
एष एव जगन्नाथो बंधमोक्षकरः शिवः॥ ८७.१८ ॥<br>
<br>
भूर्भुवःस्वर्महश्चैव जनः साक्षात्तपः स्वयम्॥<br>
सत्यलोकस्तथांडानां कोटिकोटिशतानि च॥ ८७.१९ ॥<br>
<br>
विग्रहं देवदेवस्य तथांडावरणाष्टकम्॥<br>
सप्तद्वीपेषु सर्वेषु पर्वतेषु वनेषु च॥ ८७.२० ॥<br>
<br>
समुद्रेषु च सर्वेषु वायुस्कंधेषु सर्वतः॥<br>
तथान्येषु च लोकेषु वसंति च चराचराः॥ ८७.२१ ॥<br>
<br>
सर्वे भवांशजा नूनं गतिस्त्वेषां स एव वै॥<br>
सर्वो रुद्रो नमस्तस्मै पुरुषाय महात्मने॥ ८७.२२ ॥<br>
<br>
विश्वं भूतं तथा जातं बहुधा रुद्र एव सः॥<br>
रुद्राज्ञैषा स्थिता देवी ह्यनया मुक्तिरंबिका॥ ८७.२३ ॥<br>
<br>
इत्येवं खेचराः सिद्धा जजल्पुः प्रीतमानसाः॥<br>
यदाऽवलोक्य तान् सर्वान्प्रसादादनयांबिका॥ ८७.२४ ॥<br>
<br>
तदा तिष्ठंति सायुज्यं प्राप्तास्ते खेचराः प्रभोः॥ ८७.२५ ॥<br>
<br>
इति श्रीलिंगमहापुराणे पूर्वभागे मुनिमोहशमनं नाम सप्ताशीतितमोऽध्यायः॥ ८७ ॥<br>
<br>
