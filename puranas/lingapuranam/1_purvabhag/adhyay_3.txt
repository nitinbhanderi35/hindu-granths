सूत उवाच।।<br>
अलिंगो लिंगमूलं तु अव्यक्तं लिंगमुच्यते।।<br>
अलिंगः शिव इत्युक्तो लिंगं शैवमिति स्मृतम्।। ३.१ ।।<br>
<br>
प्रधानं प्रकृतिश्चेति यदाहुर्लिंगमुत्तमम्।।<br>
गंधवर्णरसैर्हीनं शब्दस्पर्शादिवर्जितम्।। ३.२।।<br>
<br>
अगुणं ध्रुवमक्षय्यमलिंगं शिवलक्षणम्।।<br>
गंधवर्णरसैर्युक्तं शब्दस्पर्शादिलक्षणम्।। ३.३ ।।<br>
<br>
जगद्योनिं महाभूतं स्थूलं सूक्ष्मं द्विजोत्तमाः।।<br>
विग्रहो जगतां लिंगमालिंगादभवत्स्वयम्।। ३.४ ।।<br>
<br>
सप्तधाचाष्टधा चैव तथैकादशधा पुनः।।<br>
लिंगान्यलिंगस्य तथा मायया विततानि तु।। ३.५ ।।<br>
<br>
तेभ्यः प्रधानदेवानां त्रयमासीच्छिवात्मकम्।।<br>
एकस्मात्त्रिष्वभूद्विश्वमेकेन परिरक्षितम्।। ३.६ ।।<br>
<br>
एकेनैव हृतं विश्वं व्याप्तं त्वेवं शिवेन तु।।<br>
अलिंगं चैव लिंगं च लिंगालिंगानि मूर्तयः।। ३.७ ।।<br>
<br>
यथावत्कथिताश्चैव तस्माद्ब्रह्म स्वयं जगत्।।<br>
अलिंगी भगवान् बीजी स एव परमेश्वरः।। ३.८ ।।<br>
<br>
बीजं योनिश्च निर्बीजं निर्बीजो बीजमुच्यते।।<br>
बीजयोनिप्रधानानामात्माख्या वर्तते त्विह।। ३.९ ।।<br>
<br>
परमात्मा मुनिर्ब्रह्म नित्यबुद्धस्वभावतः।।<br>
विशुद्धोयं तथा रुद्रः पुराणे शिव उच्यते।। ३.१० ।।<br>
<br>
शिवेन दृष्टा प्रकृतिः शैवी समभवद्द्विजाः।।<br>
सर्गादौ सा गुणैर्युक्ता पुराव्यक्ता स्वभावतः।। ३.११ ।।<br>
<br>
अव्यक्तादिविशेषांतं विश्वं तस्याः समुच्छ्रितम्।।<br>
विश्वधात्री त्वजाख्या च शैवी सा प्रकृतिः स्मृता।। ३.१२ ।।<br>
<br>
तामजां लोहितां शुक्लां कृष्णामेका बहुप्रजाम्।।<br>
जनित्रीमनुशेते स्म जुषमाणः स्वरूपिणीम्।। ३.१३ ।।<br>
<br>
तामेवाजामजोऽन्यस्तु भुक्तभोगां जहाति च।।<br>
अजा जनित्री जगतां साजेन समधिष्ठिता।। ३.१४ ।।<br>
<br>
प्रादुर्बभूव स महान् पुरुषाधिष्ठितस्य च।।<br>
अजाज्ञया प्रधानस्य सर्गकाले गुणैस्त्रिभिः।। ३.१५ ।।<br>
<br>
सिसृक्षया चोद्यमानः प्रविश्याव्यक्तमव्ययम्।। <br>
व्यक्तसृष्टिं विकुरुते चात्म नाधिष्ठितो महान्।। ३.१६ ।।<br>
<br>
महतस्तु तथा वृत्तिः संकल्पाध्यवसायिका।।<br>
महतस्त्रिगुणस्तस्मादहंकारो रजोधिकः।। ३.१७ ।।<br>
<br>
तेनैव चावृतः सम्यगहंकारस्तमोधिकः।।<br>
महतो भूततन्मात्रं सर्गकृद्वै बभूव च।। ३.१८ ।।<br>
<br>
अहंकाराच्छब्दमात्रं तस्मादाकाशमव्ययम्।।<br>
सशब्दमावृणोत्पश्चादाकाशं शब्दकारणम्।। ३.१९ ।।<br>
<br>
तन्मात्राद्भूतसर्गश्च द्विजास्त्वेवं प्रकीर्तितः।।<br>
स्पर्शमात्रं तथाकाशात्तस्माद्वायुर्महान्मुने।। ३.२० ।।<br>
<br>
तस्माच्च रूपमात्रं तु ततोग्निश्च रसस्ततः।।<br>
रसादापः शुभास्ताभ्यो गंधमात्रं धरा ततः।। ३.२१ ।।<br>
<br>
आवृणोद्धि तथाकाशं स्पर्शमात्रं द्विजोत्तमाः।।<br>
आवृणोद्रूपमात्रं तु वायुर्वाति क्रियात्मकः।। ३.२२ ।।<br>
<br>
आवृणोद्रसमात्रं वै देवः साक्षाद्विभावसुः।।<br>
आवृण्वाना गंधमात्रमापः सर्वरसात्मिकाः।। ३.२३ ।।<br>
<br>
क्ष्मा सा पंचगुणा तस्मादेकोना रससंभवाः।।<br>
त्रिगुणो भगवान्वह्निर्द्विगुणः स्पर्श संभवः।। ३.२४ ।।<br>
<br>
अवकाशस्ततो देव एकमात्रस्तु निष्कलः।।<br>
तन्मात्राद्भूतसर्गश्च विज्ञेयश्च परस्परम्।। ३.२५ ।।<br>
<br>
वैकारिकः सात्त्विको वै युगपत्संप्रवर्तते।।<br>
सर्गस्तथाप्यहंकरादेवमात्र प्रकीर्तिंतः।। ३.२६ ।।<br>
<br>
पंच बुद्धींद्रियाण्यस्य पंच कर्मेद्रियाणि तु।।<br>
शब्दादीनामवाप्त्यर्थं मनश्चैवोभयात्मकम्।। ३.२७ ।।<br>
<br>
महदादिविशेषांता ह्यंडमुत्पादयंति च।।<br>
जलबुद्बुदवत्तस्मादवतीर्णः पितामहः।। ३.२८ ।।<br>
<br>
स एव भगवान् रुद्रो विष्णुर्विश्वगतः प्रभुः।।<br>
तस्मिन्नंडे त्विमे लोका अंतर्विश्वमिदं जगत्।। ३.२९ ।।<br>
<br>
अंडं दशगुणेनैव वारिणा प्रावृतं बहिः।।<br>
आपो दशगुणेनैव तद्ब्राह्ये तेजसा वृताः।। ३.३० ।।<br>
<br>
तेजो दशगुणेनैव बाह्यतो वायुना वृतम्।।<br>
वायुर्दशगुणेनैव बाह्यतो नभसा वृतः।। ३.३१ ।।<br>
<br>
आकाशेनावृतो वायुरहंकारेण शब्दजः।।<br>
महताशब्दहेतुर्वै प्रधानेनावृतः स्वयम्।। ३.३२ ।।<br>
<br>
सप्तांडावरणान्याहुस्तस्यात्मा कमलासनः।।<br>
कोटिकोटियुतान्यत्र चांडानि कथितानि तु।। ३.३३ ।।<br>
<br>
तत्रतत्र चतुर्वक्त्रा ब्रह्माणो हरयो भवाः।।<br>
सृष्टाः प्रधानेन तदा लब्ध्वा शंभोस्तु संनिधिम्।। ३.३४ ।।<br>
<br>
लयश्चैव तथान्योन्यमांद्यतमिति कीर्तितम्।।<br>
सर्गस्य प्रतिसर्गस्य स्थितेः कर्ता महेश्वरः।। ३.३५ ।।<br>
<br>
सर्गे च रजसा युक्तः सत्त्वस्थः प्रतिपालने।।<br>
प्रतिसर्गे तमोद्रिक्तः स एव त्रिविधः क्रमात्।। ३.३६ ।।<br>
<br>
आदिकर्ता च भूतानां संहर्ता परिपालकः।।<br>
तस्मान्महेश्वरो देवो ब्रह्मणोधिपतिः शिवः।। ३.३७ ।।<br>
<br>
सदाशिवो भवो विष्णुर्ब्रह्मा सर्वात्मको यतः।।<br>
एकदंडे तथा लोका इमे कर्ता पितामहः।। ३.३८ ।।<br>
<br>
प्राकृतः कथितस्त्वेष पुरुषाधिष्ठितो मया।।<br>
सर्गश्चाबुद्धिपूर्वस्तु द्विजाः प्राथमिकः शुभः।। ३.३९ ।।<br>
<br>
इति श्रीलिंगमहापुराणे पूर्वभागे प्राकृतप्राथमिकसर्गकथनं नाम तृतीयोऽध्यायः।। ३ ।।<br>
<br>
