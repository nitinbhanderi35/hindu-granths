सनत्कुमार उवाच।।<br>
कथं जघान राजानं <sup id="cite_ref-1" class="reference"><a href="#cite_note-1">[१]</a></sup>क्षुपं पादेन सुव्रत।।<br>
दधीचः समरे जित्वा देवदेवं जनार्दनम्।। ३५.१ ।।<br>
<br>
वज्रास्थित्वं कथं लेभे महादेवान्महातपाः।।<br>
वक्तुमर्हसि शैलादे जितो मृत्युस्त्वया यथा।। ३५.२ ।।<br>
<br>
शैलादिरुवाच।।<br>
ब्रह्मपुत्रो महातेजा राजा क्षुप इति स्मृतः।।<br>
अभून्मित्रो दधीचस्य मुनींद्रस्य जनेश्वरः।। ३५.३ ।।<br>
<br>
चिरात्तयोः प्रसंगाद्वै वादः क्षुपदधीचयोः।।<br>
अभवत् क्षत्रियश्रेष्ठो विप्र एवेति विश्रुतः।। ३५.४ ।।<br>
<br>
अष्टानां लोकपालानां वपुर्धारयते नृपः।।<br>
तस्मादिन्द्रो ह्ययं वह्निर्यमश्च निर्ऋतिस्तथा।। ३५.५ ।।<br>
<br>
वरुणश्चैव वायुश्च सोमो धनद एव च।।<br>
ईश्वरोहं न संदेहो नावमंतव्य एव च।। ३५.६ ।।<br>
<br>
महती देवता या सा महतश्चापि सुव्रत।।<br>
तस्मात्त्वया महाभाग च्यावनेय सदा ह्यहम्।। ३५.७ ।।<br>
<br>
नावमन्तव्य एवेह पूजनीयश्च सर्वथा।।<br>
श्रुत्वा तथा मतं तस्य क्षुपस्य मुनिसत्तमः।। ३५.८ ।।<br>
<br>
दधीचश्च्यावनिश्चोग्रो गौरवादात्मनो द्विजः।।<br>
अताडयत्क्षुपं मूर्ध्नि दधीचो वाम मुष्टिना।।<br>
चिच्छेद वज्रेण च तं दधीचं बलवान् क्षुपः।। ३५.९ ।।<br>
<br>
ब्रह्मलोके पुरासौ हि ब्रह्मणः क्षुतसंभवः।।<br>
लब्धं वज्रं च कार्यार्थं वज्रिमा चोदितः प्रभुः।। ३५.१೦ ।।<br>
<br>
स्वेच्छयैव नरो भूत्वा नरपालो बभूव सः।।<br>
तस्माद्राजा स विप्रेन्द्रमजयद्वै महाबलः।। ३५.११ ।।<br>
<br>
यथा वज्रधरः श्रीमान्बलवांस्तमसान्वितः।।<br>
पपात भूमौ निहतो वज्रेण द्विजपुंगवः।। ३५.१२ ।।<br>
<br>
सस्मार च तदा तत्र दुःखाद्वै भार्गवं मुनिम्।।<br>
शुक्रोपि संधयामास ताडितं कुलिशेन तम्।। ३५.१३ ।।<br>
<br>
योगादेत्य दधीचस्य देहं देहभृतांवरः।।<br>
संधाय पूर्ववद्देहं दधीचस्याह भार्गवः।। ३५.१४ ।।<br>
<br>
भो दधीच महाभाग देवदेवमुमापतिम्।।<br>
संपूज्य पूज्यं ब्रह्माद्यैर्देवदेवं निरंजनम्।। ३५.१५ ।।<br>
<br>
अवध्यो भव विप्रर्षे प्रसादात्त्र्यम्बकस्य तु।।<br>
मृत संजीवनं तस्माल्लब्धमेतन्मया द्विज।। ३५.१६ ।।<br>
<br>
नास्ति मृत्युभयं शंभोर्भक्तानामिह सर्वतः।।<br>
मृतसंजीवनं चापि शैवमद्य वदामि ते।। ३५.१७ ।।<br>
<br>
त्रियंबकं यजामहे त्रैलोक्यपितरं प्रभुम्।।<br>
त्रिमंडलस्य पितरं त्रिगुणस्य महेश्वरम्।। ३५.१८ ।।<br>
<br>
त्रितत्त्वस्य त्रिवह्नेश्च त्रिधाभूतस्य सर्वतः।।<br>
त्रिवेदस्य महादेवं सुगांधिं पुष्टिवर्धनम्।। ३५.९ ।।(३५.१९)<br>
<br>
सर्वभूतेषु सर्वत्र त्रिगुणे प्रकृतौ तथा।।<br>
इंद्रियेषु तथाऽन्येषु देवेषु च गणेषु च।। ३५.२೦ ।।<br>
<br>
पुष्पेषु गंधवत्सूक्ष्मः सुगंधिः परमेश्वरः।।<br>
पुष्टिश्च प्रकृतिर्यस्मात्पुरुषस्य द्विजोत्तम।। ३५.२१ ।।<br>
<br>
महदादिविशेषांतविकल्पस्यापि सुव्रत।।<br>
विष्णोः पितामहस्यापि मुनीनां च महामुने।। ३५.२२ ।।<br>
<br>
इन्द्रस्यापि च देवानां तस्माद्वै पुष्टिवर्धनः।।<br>
तं देवममृतं रुद्रं कर्मणा तपसा तथा।। ३५.२३ ।।<br>
<br>
स्वाध्यायेन च योगेन ध्यानेन च यजामहे।।<br>
सत्येनानेन मुक्षीयान्मृत्युपाशाद्भवः स्वयम्।। ३५.२४ ।।<br>
<br>
बंधमोक्षकरो यस्मादुर्वारुकमिव प्रभुः।।<br>
मृतसंजीवनो मंत्रो मया लब्धस्तु शंकरात्।। ३५.२५ ।।<br>
<br>
जप्त्वा हुत्वाभिमंत्र्यैवं जलं पीत्वा दिवानिशम्।।<br>
लिंगस्य सन्निधौ ध्यात्वा नास्ति मृत्युभयं द्विज।। ३५.२६ ।।<br>
<br>
तस्य तद्वचनं श्रुत्वा तपसाराध्य शंकरम्।।<br>
वज्रास्थित्वमवध्यत्वमदीनत्वं च लब्धवान्।। ३५.२७ ।।<br>
<br>
एवमाराध्य देवेशं दधीचो मुनिसत्तमः।।<br>
प्राप्यावध्यत्वमन्यैश्च वज्रस्थित्वं प्रयत्नतः।। ३५.२८ ।।<br>
<br>
अताडयच्च राजेंद्रं पादमूलेन मूर्धनि।।<br>
क्षुपो दधीचं वज्रेण जघानोरसि च प्रभुः।। ३५.२९ ।।<br>
<br>
नाभून्नाशाय तद्वज्रं दधीचस्य महात्मनः।।<br>
प्रभावात्परमेशस्य वज्रबद्धशरीरिणः।। ३५.३೦ ।।<br>
<br>
दृष्ट्वाप्यवध्यत्वमदीनतां च क्षुपो दधीचस्य तदा प्रभावम्।।<br>
आराधयामास हरिं मुकुंदमिन्द्रानुजं प्रेक्ष्य तदांबुजाक्षम्।। ३५.३१ ।।<br>
<br>
इति श्रीलिंगमहापुराणे पूर्वभागे क्षुपाबिधनृपपराभववर्णनं नाम पञ्चत्रिंशोऽध्यायः।। ३५ ।।<br>
<br>
