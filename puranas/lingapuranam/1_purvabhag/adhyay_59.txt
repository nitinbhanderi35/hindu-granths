सूत उवाच।।<br>
एतच्छ्रुत्वा तु मुनयः पुनस्तं संशयन्विताः।।<br>
पप्रच्छुरुत्तरं भूयस्तदा ते रोमहर्षणम्।। ५९.१ ।।<br>
<br>
ऋषय ऊचुः।।<br>
यदेतदुक्तं भवता सूतेह वदतां वर।।<br>
एतद्विस्तरतो ब्रूहि ज्योतिषां च विनिर्णयम्।। ५९.२ ।।<br>
<br>
श्रुत्वा तु वचनं तेषां तदा सूतः समाहितः।।<br>
उवाच परमं वाक्यं तेषां संशयनिर्णये।। ५९.३ ।।<br>
<br>
अस्मिन्नर्थे महाप्राज्ञैर्यदुक्तं शांतबुद्धिभिः।।<br>
एतद्वोहं प्रवक्ष्यामि सूर्यचन्द्रमसोर्गतिम्।। ५९.४ ।।<br>
<br>
यथा देवगृहाणीह सूर्यचंद्रादयो ग्रहाः।।<br>
अतः परं तु त्रिविधमग्नेर्वक्ष्ये समुद्भवम्।। ५९.५ ।।<br>
<br>
दिव्यस्य भौतिक स्याग्नेरथोग्नेः पार्थिवस्य च।।<br>
व्युष्टायां तु रजन्यां च ब्रह्मणोऽव्यक्तजन्मनः।। ५९.६ ।।<br>
<br>
अव्याकृतमिदं त्वासीन्नैशेन तमसा वृतम्।।<br>
चतुर्भागावशिष्टेऽस्मिन् लोके नष्टे विशेषतः।। ५९.७ ।।<br>
<br>
स्वयंभूर्भगवांस्तत्र लोकसर्वार्थसाधकः।।<br>
खद्योतवत्स व्यचरदाविर्भावचिकीर्षया।। ५९.८ ।।<br>
<br>
सोग्निं सृष्ट्वाथ लोकादौ पृथिवीजलसंश्रितः।।<br>
संहृत्य तत्प्रकाशार्थं त्रिधा व्यभजदीश्वरः।। ५९.९ ।।<br>
<br>
पवनो यस्तु लोकेस्मिन्पार्थिवो वह्निरुच्यते।।<br>
यश्चासौ लोकादौ सूर्ये शुचिरग्निस्तु स स्मृतः।। ५९.१೦ ।।<br>
<br>
वैद्युतोब्जस्तु विज्ञेयस्तेषां वक्ष्ये तु लक्षणम्।।<br>
वैद्युतो जाठरः सौरो वारिगर्भास्त्रयोऽग्नयः।। ५९.११ ।।<br>
<br>
तस्मादपः पिबन्सूर्यो गोभिर्दोप्यत्यसौ विभुः।।<br>
जले चाब्जः समाविष्टो नाद्भिराग्निः प्रशाम्यति।। ५९.१२ ।।<br>
<br>
मानवानां च कुक्षिस्थो नाग्निः शाम्यति पावकः।।<br>
अर्चिष्मान्पवनः सोग्निर्निष्प्रभो जाठरः स्मृतः।। ५९.१३ ।।<br>
<br>
यश्चायं मंडली सुक्ली निरूष्मा संप्रजायते।।<br>
प्रभा सौरी तु पादेन ह्यस्तं याते दिवाकरे।। ५९.१४ ।।<br>
<br>
अग्निमाविशते रात्रौ तस्माद्दूरात्प्रकाशते।।<br>
उद्यंतं च पुनः सूर्यमौष्यमग्नेः समाविशेत्।। ५९.१५ ।।<br>
<br>
पादेन पार्थिवस्याग्नेस्तस्मादग्निस्तपत्यसौ।।<br>
प्रकाशोष्णस्वरूपे च सौराग्नेये तु तेजसी।। ५९.१६ ।।<br>
<br>
परस्परानुप्रवेशादाप्यायेते परस्परम्।।<br>
उत्तरे चैव भूम्यर्धे तथा ह्यग्निश्च दक्षिणे।। ५९.१७ ।।<br>
<br>
उत्तिष्ठति पुनः सूर्यः पुनर्वै प्रविशत्यपः।।<br>
तस्मात्ताम्रा भवंत्यापो दिवारात्रिप्रवेशनात्।। ५९.१८ ।।<br>
<br>
अस्तं याति पुनः सूर्यो अहर्वै प्रविशत्यपः।।<br>
तस्मान्नक्तं पुनः शुक्ला आपो दृश्यंति भास्वराः।। ५९.१९ ।।<br>
<br>
एतेन क्रमयोगेन भूम्यर्धे दक्षिणोत्तरे।।<br>
उदयास्तमने नित्यमहोरात्रं विशत्यपः।। ५९.२೦ ।।<br>
<br>
यश्चासौ तपते सूर्यः पिबन्नंभो गभस्तिभिः।।<br>
पार्थिवाग्निविमिश्रोऽसौ दिव्यः शुचिरिति स्मृतः।। ५९.२१ ।।<br>
<br>
सहस्रपादसौ वह्निर्वृत्तकुंभनिभः स्मृतः।।<br>
आदत्ते स तु नाडीनां सहस्रेण समंततः।। ५९.२२ ।।<br>
<br>
नादेयीश्चैव सामुद्रीः कूपाश्चैव तथा घनाः।।<br>
स्थावरा जंगमाश्चैव वापीकुल्यादिका अपः।। ५९.२३ ।।<br>
<br>
तस्य रश्मिसहस्रं तच्छीतवर्षोष्ण निस्स्रवम्।।<br>
तासां चतुःशता नाड्यो वर्षंते चित्रमूर्तयः।। ५९.२४ ।।<br>
<br>
भजनाश्चैव माल्याश्च केचनाः पतनास्तथा।।<br>
अमृता नामतः सर्वा रश्मयो वृष्टिसर्जनाः।। ५९.२५ ।।<br>
<br>
हिमोद्वहाश्च ता नाड्यो रश्मयस्त्रिशताः पुनः।।<br>
रेशा मेघाश्च वात्स्याश्च ह्लादिन्यो हिमसर्जनाः।। ५९.२६ ।।<br>
<br>
चंद्रभा नामतः सर्वा पीताभाश्च गभस्तयः।।<br>
शुक्लाश्च ककुभाश्चैव गावो विश्वभृतस्तथा।। ५९.२७ ।।<br>
<br>
शुक्लास्ता नामतः सर्वास्त्रिशतीर्घर्मसर्जनाः।।<br>
सोमो बिभर्ति ताभिस्तु मनुष्यपितृदेवताः।। ५९.२८ ।।<br>
<br>
मनुष्यानौषधेनेह स्वधया च पितॄनपि।।<br>
अमृतेन सुरान्सर्वांस्तिसृभिस्तर्पयत्यसौ।। ५९.२९ ।।<br>
<br>
वसंते चैव ग्रीष्मे च शतैः स तपते त्रिभिः।।<br>
वर्षास्वथो शरदि च चतुर्भिः संप्रवर्षति।। ५९.३೦ ।।<br>
<br>
हेमन्ते शिशिरे चैव हिममुत्सृजते त्रिभिः।।<br>
इंद्रो धाता भगः पूषा मित्रोथ वरुणोर्यमा।। ५९.३१ ।।<br>
<br>
अंशुर्विवस्वांस्त्वष्टा च पर्जन्यो विष्णुरेव च।।<br>
वरुणो माघमासे तु सूर्य एव तु फाल्गुने।। ५९.३२ ।।<br>
<br>
चैत्रे मासी भवेदंशुर्धाता वैशाखतापनः।।<br>
ज्येष्ठे मासि भवेदिन्द्र आषाढे चार्यमा रविः।। ५९.३३ ।।<br>
<br>
विवस्वान् श्रवणे मासि प्रोष्ठपादे भगः स्मृतः।।<br>
पर्जन्याश्वयुजे मासि त्वष्टा वै कार्तिके रविः।। ५९.३४ ।।<br>
<br>
मार्गशीर्षे भवेन्मित्रः पौषे विष्णुः सनातनः।।<br>
पंचरश्मिसहस्राणि वरुणस्यार्ककर्मणि।। ५९.३५ ।।<br>
<br>
षड्भिः सहस्रैः पूषा तु देवोंशुः सप्तभिस्तथा।।<br>
धाताष्टभिः सहस्रैस्तु नवभिस्तु शतक्रतुः।। ५९.३६ ।।<br>
<br>
विवस्वान् दशभिर्याति यात्येकादशभिर्भगः।।<br>
सप्तभिस्तपते मित्रस्त्वष्टा चौवाष्टभिः स्मृतः।। ५९.३७ ।।<br>
<br>
अर्यमा दशभिर्याति पर्जन्यो नवभिस्तथा।।<br>
षड्भी रश्मिसहस्रैस्तु विष्णुस्तपति मेदिनीम्।। ५९.३८ ।।<br>
<br>
वसंते कपिलः सूर्यो ग्रीष्मे कांचनसप्रभः।।<br>
श्वेतो वर्षासु वर्णेन पांडुः शरदि भास्करः।। ५९.३९ ।।<br>
<br>
हेमंते ताम्रवर्णस्तु शिशिरे लोहितो रविः।।<br>
इति वर्णाः समाख्याता मया सूर्यसमुद्भवाः।। ५९.४೦ ।।<br>
<br>
ओषधीषु बलं धत्ते स्वधया च पितृष्वपि।।<br>
सूर्योऽमरेष्वप्यमृतं त्रयं त्रिषु नियच्छति।। ५९.४१ ।।<br>
<br>
एवं रश्मिसहस्रं तत्सौरं लोकार्थसाधकम्।।<br>
भिद्यते लोकमासाद्य जलशीतोष्णनिस्स्रवम्।। ५९.४२ ।।<br>
<br>
इत्येतन्मंडलं शुक्लं भास्वरं सूर्यसंज्ञितम्।।<br>
नक्षत्रग्रहसोमानां प्रतिष्ठायोनिरेव च।। ५९.४३ ।।<br>
<br>
चंद्रऋक्षग्रहाः सर्वे विज्ञेयाः सूर्यसंभवाः।।<br>
नक्षत्राधिपतिः सोमो नयनं वाममीशितुः।। ५९.४४ ।।<br>
<br>
नयनं चैव मीशस्य दक्षिणं भास्करः स्वयम्।।<br>
तेषां जनानां लोकेस्मिन्नयनं नयते यतः।। ५९.४५ ।।<br>
<br>
इति श्रीलिंगमहापुराणे पूर्वभागे सूर्यरश्मिस्वरूप कथनं नामेकोनषष्टितमोध्यायः।। ५९ ।।<br>
<br>
