ऋषय ऊचुः।।<br>
कथं पूज्यो महादेवो मर्त्यैर्मंदैर्महामते।।<br>
कल्पायुपैरल्पवीर्यैरल्पसत्त्वैः प्रजापतिः।। ७९.१ ।।<br>
<br>
संवत्सरसहस्रैश्च तपसा पूज्य शंकरम्।।<br>
न पश्यंति सुराश्चापि कथं देवं यजंति ते।। ७९.२ ।।<br>
<br>
सूत उवाच।।<br>
कथितं तथ्य मेवात्र युष्माभिर्मुनिपुंगवाः।।<br>
तथापि श्रद्धया दृश्यः पूज्यः संभाष्य एव च।। ७९.३ ।।<br>
<br>
प्रसंगाच्चैव संपूज्य भक्तिहीनैरपि द्विजाः।।<br>
भावानुरूपफलदो भगवानिति कीर्तितः।। ७९.४ ।।<br>
<br>
उच्छिष्टः पूजयन्याति पैशाचं तु द्विजाधमः।।<br>
संक्रुद्धो राक्षसं स्थानं प्राप्नुयान्मूढधीर्द्विजाः।। ७९.५ ।।<br>
<br>
अभक्ष्यभक्षी संपूज्य याक्षं प्राप्नोति दुर्जनः।।<br>
गानशीलश्च गांधर्वं नृत्यशीलस्तथैव च।। ७९.६ ।।<br>
<br>
ख्यातिशीलस्तथा चांद्रं स्त्रीषु सक्तो नराधमः।।<br>
मदार्तः पूजयन् रुद्रं सोमस्थानमवाप्नुयात्।। ७९.७ ।।<br>
<br>
गायत्र्या देवमभ्यर्च्य प्राजापत्यमवाप्नुयात्।।<br>
ब्राह्मं हि प्रणवेनैव वैष्णवं चाभिनंद्य च।। ७९.८ ।।<br>
<br>
श्रद्धया सकृदेवापि समभ्यर्च्य महेश्वरम्।।<br>
रुद्रलोकमनुप्राप्य रुद्रैः सार्धं प्रमोदते।। ७९.९ ।।<br>
<br>
संशोध्य शुभं लिंगममरासुरपूजितम्।।<br>
जलैः पूतैस्तता पीठे देवमावाह्य भक्तितः।। ७९.१० ।।<br>
<br>
दृष्ट्वा देवं यथान्यायं प्रणिपत्य च शंकरम्।।<br>
कल्पिते चासने स्थाप्य धर्मज्ञानमये शुभे।। ७९.११ ।।<br>
<br>
वैराग्यैश्वर्यसंपन्ने सर्वलोकनमस्कृते।।<br>
ओंकारपद्ममध्ये तु सोमसूर्याग्निसंभवे।। ७९.१२ ।।<br>
<br>
पाद्यमाचमनं चार्घ्यं दत्त्वा रुद्राय शंभवे।।<br>
स्नापयेद्दिव्यतोयैश्च घृतेन पयसा तथा।। ७९.१३ ।।<br>
<br>
दध्ना च स्नापयेद्रुद्रं शोधयेच्च यताविधि।।<br>
ततः शुद्धांबुना स्नाप्य चंदनाद्यैश्च पूजयेत्।। ७९.१४ ।।<br>
<br>
रोचनाद्यैश्च संपूज्य दिव्यपुष्पैश्च पूजयेत्।।<br>
बिल्वपत्रैरखंडैश्च पद्मैर्नानाविधैस्तथा।। ७९.१५ ।।<br>
<br>
नीलोत्पलैश्च राजीवैर्नद्यावर्तैश्च मल्लिकैः।।<br>
चंपकैर्जातिपुष्पैश्चवकुलैः करवीरकैः।। ७९.१६ ।।<br>
<br>
शमीपुष्पैर्बृहत्पुष्पैरुन्मतागस्त्यजैरपि।।<br>
अपामार्गकदंबैश्च भूषणैरपि शोभनैः।। ७९.१७ ।।<br>
<br>
दत्त्वा पंचविधं धूपं पायसं च निवेदयेत्।।<br>
दधिभक्तं च मध्वाज्यपरिप्लुतमतः परम्।। ७९.१८ ।।<br>
<br>
शुद्धान्नं चैव मुद्गान्नं षड्विधं च निवेदयेत्।।<br>
अथ पंचविधं वापि सघृतं विनिवेदयेत्।। ७९.१९ ।।<br>
<br>
केवलं चापि शुद्धान्नमाढकं तंडुलं पचेत्।।<br>
कृत्वा प्रदक्षिणं चांते नमस्कृत्य मुहुर्मुहुः।। ७९.२० ।।<br>
<br>
स्तुत्वा च देवमीशानं पुनः संपूज्य शंकरम्।।<br>
ईशानं पुरुषं चैव अघोरं वाममेव च।। ७९.२१ ।।<br>
<br>
सद्योजातं जपंश्चापि पंचभिः पूजयेच्छिवम्।।<br>
अनेन विधिना देवः प्रसीदति महेश्वरः।। ७९.२२ ।।<br>
<br>
वृक्षाः पुष्पादिपत्राद्यैरुपयुक्ताः शिवार्चने।।<br>
गावश्चैव द्विजश्रेष्ठाः प्रयांति परमां गतिम्।। ७९.२३ ।।<br>
<br>
पूजयेद्यः शिवं रुद्रं शर्वं भवमजं सकृत्।।<br>
स याति शिवसायुज्यं पुनरावृत्तिवर्जितम्।। ७९.२४ ।।<br>
<br>
अर्चितं परमेशानं भवं शर्वमुमापतिम्।।<br>
सकृत्प्रसंगाद्वा दृष्ट्वा सर्वपापैः प्रमुच्यते।। ७९.२५ ।।<br>
<br>
पूजितं वा महादेवं पूज्यमानमथापि वा।।<br>
दृष्ट्वा प्रयाति वै मर्त्यो ब्रह्मलोकं न संशयः।। ७९.२६ ।।<br>
<br>
श्रुत्वानुमोदयेच्चापि स याति परमां गतिम्।।<br>
यो दद्याद्धृतदीपं च सकृल्लिंगस्य चाग्रतः।। ७९.२७ ।।<br>
<br>
स तां गतिमवाप्नोति स्वाश्रमैर्दुर्लभां रिथराम्।।<br>
दीपवृक्षं पार्थिवं वा दारवं वा शिवालये।। ७९.२८ ।।<br>
<br>
दत्त्वा कुलशतं साग्रं शिवलोके महीयते।।<br>
आयसं ताम्रजं वापि रौप्यं सौवर्णिकं तथा।। ७९.२९ ।।<br>
<br>
शिवाय दीपं यो दद्याद्विधिना वापि भक्तितः।।<br>
सूर्यायुतसमैः श्लक्ष्णैर्यानैः शिवपुरं व्रजेत्।। ७९.३० ।।<br>
<br>
कार्तिके मासि यो दद्याद्धृतदीपं शिवाग्रतः।।<br>
संपूज्यमानं वा पश्येद्विधिना परमेश्वरम्।। ७९.३१ ।।<br>
<br>
स याति ब्रह्मणो लोकं श्रद्धया मुनिसत्तमाः।।<br>
आवाहनं सुसान्निध्यं स्थापनं पूजनं तथा।। ७९.३२ ।।<br>
<br>
संप्रोक्तं रुद्रगायत्र्या आसनं प्रणवेन वै।।<br>
पंचभिः स्नपनं प्रोक्तं रुद्राद्यैश्च विशेषतः।। ७९.३३ ।।<br>
<br>
एवं संपूजयेन्नित्यं देवदेवमुमापतिम्।।<br>
ब्रह्माणं दक्षिणे तस्य प्रणवेन समर्चयेत्।। ७९.३४ ।।<br>
<br>
उत्तरे देवदेवेशं विष्णुं गायत्रिया यजेत्।।<br>
वह्नौ हुत्वा यथान्यायं पंचभिः प्रणवेन च।। ७९.३५ ।।<br>
<br>
स याति शिवसायुज्यमेवं संपूज्य शंकरम्।।<br>
इति संक्षेपतः प्रोक्तो लिंगार्चनविधिक्रमः।। ७९.३६ ।।<br>
<br>
व्यासेन कथितः पूर्वं श्रुत्वा रुद्रमुखात्स्वयम्।। ७९.३७ ।।<br>
इति श्रीलंगमहापुराणे पूर्वभागे शिवार्चनविधिर्नामैकोनाशीतितमोऽध्यायः।। ७९ ।।<br>
<br>
