सूत उवाच।।<br>
अथ ब्रह्मा महादेवमभिवंद्य कृतांजलिः।।<br>
उद्वाहः क्रियतां देव इत्युवाच महेश्वरम्।। १०३.१ ।।<br>
<br>
तस्य तद्वचनं श्रुत्वा ब्रह्मणः परमेष्ठिनः।।<br>
यथेष्टमिति लोकेशं प्राह भूतपतिः प्रभुः।। १०३.२ ।।<br>
<br>
उद्वाहार्थं महेशस्य तत्क्षणादेव सुव्रताः।।<br>
ब्रह्मणा कल्पितं दिव्यं पुरं रत्नमयं शुभम्।। १०३.३ ।।<br>
<br>
अथादितिर्दितिः साक्षाद्दनुः कद्रुः सुकालिका।।<br>
पुलोमा सुरसा चैव सिंहिका विनता तथा।। १०३.४ ।।<br>
<br>
सिद्धिर्माया क्रिया दुर्गा देवी साक्षात्सुधा स्वधा।।<br>
सावित्री वेदमाता च रजनी दक्षिणा द्युतिः।। १०३.५ ।।<br>
<br>
स्वाहा स्वधा मतिर्बुद्धिर्ऋद्धिर्वृद्धिः सरस्वती।।<br>
राका कुहूः सिनीवाली देवी अनुमति तथा।। १०३.६ ।।<br>
<br>
धरणी धारणी चेला शची नारायणी तथा।।<br>
एताश्चान्याश्च देवानां मातरः पत्नयस्तथा।। १०३.७ ।।<br>
<br>
उद्वाहः शंकरस्येति जग्मुः सर्वा मुदान्विताः।।<br>
उरगा गरुडा यक्षा गंधर्वाः किन्नरा गणाः।। १०३.८ ।।<br>
<br>
सागरा गिरयो मेघा मासाः संवत्सरा स्तथा।।<br>
वेदा मंत्रास्तथा यज्ञाः स्तोमा धर्माश्च सर्वशः।। १०३.९ ।।<br>
<br>
हुंकारः प्रणवश्चैव प्रतिहाराः सहस्रशः।।<br>
कोटिरप्सरसो दिव्यास्तासां च परिचारिकाः।। १०३.१० ।।<br>
<br>
याश्च सर्वेषु द्वीपेषु देवलोकेषु निम्नगाः।।<br>
ताश्च स्त्रीविग्रहाः सर्वाः संजग्मुर्हृष्टमानसाः।। १०३.११ ।।<br>
<br>
गणपाश्च महा भागाः सर्वलोकनमस्कृताः।।<br>
उद्वाहः शंकरस्येति तत्राजग्मुर्मुदान्विताः।। १०३.१२ ।।<br>
<br>
अभ्ययुः शंखवर्णाश्च गणकोट्यो गणेश्वराः।।<br>
दशभिः केकराक्षश्च विद्युतोष्टाभिरेव च।। १०३.१३ ।।<br>
<br>
चतुःषष्ट्या विशाखाश्च नवभिः पारयात्रिकः।।<br>
षड्भिः सर्वातकः श्रीमान् तथैव विकृताननः।। १०३.१४ ।।<br>
<br>
ज्वालाकेशो द्वादशभिः कोटिभिर्गणपुंगवः।।<br>
सप्तभिः समदः श्रीमान्दुंदुभोष्टाभिरेव च।। १०३.१५ ।।<br>
<br>
पंचभिश्च कपालीशः षड्भिः संदारकः शुभः।।<br>
कोटिकोटिभिरेवेह गंडकः कुंभकस्तथा।। १०३.१६ ।।<br>
<br>
विष्टंभोष्टाभिरेवेह गणपः सर्वसत्तमः।।<br>
पिप्लश्च सहस्रेण सन्नादश्च तथा द्विजाः।। १०३.१७ ।।<br>
<br>
आवेष्टनस्तथाष्टाभिः सप्तभिश्चंद्रतापनः।।<br>
महाकेशः सहस्रेण कोटीनां गणपो वृतः।। १०३.१८ ।।<br>
<br>
कुंडी द्वादशभिर्वीरस्तथा पर्वतकः शुभः।।<br>
कालश्च कालकश्चैव महाकालः शतेन वै।। १०३.१९ ।।<br>
<br>
आग्निकः शतकोट्या वै कोट्याग्निमुख एव च।।<br>
आदित्य मूर्धा कोट्या च तथा चैव धनावहः।। १०३.२० ।।<br>
<br>
सन्नामश्च शतेनैव कुमुदः कोटिभिस्तथा।।<br>
अमोघः कोकिलश्चैव कोटिकोट्या सुमंत्रकः।। १०३.२१ ।।<br>
<br>
काकपाटोऽपरः षष्ट्या षष्ट्या संतानकः प्रभुः।।<br>
महाबलश्च नवभिर्मधुपिंगश्च पिंगलः।। १०३.२२ ।।<br>
<br>
निलो नवत्या देवेशः पूर्णभद्रस्तथैव च।।<br>
कोटीनां चैव सप्तत्या चतुर्वक्त्रो महाबलः।। १०३.२३ ।।<br>
<br>
कोटिकोटिसहस्राणां शतैर्विशातिभिर्वृताः।।<br>
तत्राजग्मुस्तथा देवास्ते सर्वे शंकरं भवम्।। १०३.२४ ।।<br>
<br>
भूतकोटिसहस्रेण प्रमथः कोटिभिस्त्रिभिः।।<br>
वीरभद्रश्चतुःषष्ट्या रोमजाश्चैव कोटिभिः।। १०३.२५ ।।<br>
<br>
करणश्चैव विंशत्या नवत्या केवलः शुभः।।<br>
पंचाक्षः शतमन्युश्च मेघमन्युस्तथैव च।। १०३.२६ ।।<br>
<br>
काष्ठकूटश्चतुः षष्ट्या सुकेशो वृषभस्तथा।।<br>
विरुपाक्षश्च भगवान् चतुःषष्ट्या सनातनः।। १०३.२७ ।।<br>
<br>
तालुकेतुः षडास्यश्च पंचास्यश्च सनातनः।।<br>
संवर्त्तकस्तथा चैत्रो लकुलीशः स्वयं प्रभुः।। १०३.२८ ।।<br>
<br>
लोकांतकश्च दिप्तास्यो तथा दैत्यांतकः प्रभुः।।<br>
मृत्युहृत्कालहा कालो मृत्युंजयकरस्तथा।। १०३.२९ ।।<br>
<br>
विषादो विषदश्चैव विद्युतः कांतकः प्रभुः।।<br>
देवो भृंगी रिटिः श्रीमान् देवदेवप्रियस्तथा।। १०३.३० ।।<br>
<br>
अशनीर्भासकश्चैव चतुःषष्ट्या सहस्रपात्।।<br>
एते चान्ये च गणपा असंख्याता महाबलाः।। १०३.३१ ।।<br>
<br>
सर्वे सहस्रहस्ताश्च जटामुकुटधारिणः।।<br>
चंद्ररेखावतंसाश्च नीलकंठास्त्रिलोचनाः।। १०३.३२ ।।<br>
<br>
हारकुंडलकेयूरमुकुटाद्यैरलंकृताः।।<br>
ब्रह्मेंद्रविष्णुसंकाशा अणिमादिगुणैर्वृताः।। १०३.३३ ।।<br>
<br>
सूर्यकोटिप्रतीकाशास्तत्राजग्मुर्गणेश्वराः।।<br>
पातालचारिणश्चैव सर्वलोकनिवासिनः।। १०३.३४ ।।<br>
<br>
तुंबरुर्नारदो हाहा हूहूश्चैव तु सामगाः।।<br>
रत्नान्यादाय वाद्यांश्च तत्राजग्मुस्तदा पुरम्।। १०३.३५ ।।<br>
<br>
ऋषयः कृत्स्नशस्तत्र देवगीतास्तपोधनाः।।<br>
पुण्यान्वैवाहिकान्मंत्रानजपुर्हृष्टमानसाः।। १०३.३६ ।।<br>
<br>
तत एवं प्रवृत्ते तु सर्वतश्च समागमे।।<br>
गिरिजां तामलंकृत्य स्वयमेव शुचिस्मिताम्।। १०३.३७ ।।<br>
<br>
पुरं प्रवेशयामास स्वयमादायकेशवः।।<br>
सदस्याह च देवेशं नारायणमजो हरिम्।। १०३.३८ ।।<br>
<br>
भवानग्रे समुत्पन्नो भवान्या सह दैवतैः।।<br>
वामांगादस्य रुद्रस्य दक्षिणांगादहं प्रभो।। १०३.३९ ।।<br>
<br>
मन्मूर्तिस्तुहिनाद्रीशो यज्ञार्थं सृष्ट एव हि।।<br>
एषा हैमवती जज्ञे मायया परमेष्ठिनः।। १०३.४० ।।<br>
<br>
श्रौतस्मार्तप्रवृत्त्यर्थमुद्वाहार्थमिहागतः।।<br>
अतोसौ जगतां धात्री धाता तव ममापि च।। १०३.४१ ।।<br>
<br>
अस्य देवस्य रुद्रस्य मूर्तिभिर्विहितं जगत्।।<br>
क्ष्माबग्निखेंदुसूर्यात्मपवनात्मा यतो भवः।। १०३.४२ ।।<br>
<br>
तथापि तस्मै दातव्या वचनाच्च गिरेर्मम।।<br>
एषा ह्यजा शुक्लकृष्णा लोहिता प्रकृतिर्भवान्।। १०३.४३ ।।<br>
<br>
श्रेयोपि शैलराजेन संबंधोऽयं तवापि च।।<br>
तव पाद्मे समुद्भूतः कल्पे नाभ्यंबुजादहम्।। १०३.४४ ।।<br>
<br>
मदंशस्यास्य शैलस्य ममापि च गुरुर्भवान्।।<br>
सूत उवाच।।<br>
बाढमित्यजमाहासौ देवदेवो जनार्दनः।। १०३.४५ ।।<br>
<br>
देवाश्च मुनयः सर्वे देवदेवश्च शंकरः।।<br>
ततश्चोत्थाय विद्वान्सः पद्मनाभः प्रणम्य ताम्।। १०३.४६ ।।<br>
<br>
पादौ प्रक्षाल्य देवस्य कराभ्यां कमलेक्षणः।।<br>
अभ्युक्षदात्मनो मूर्ध्नि ब्रह्मणश्च गिरेस्तथा।। १०३.४७ ।।<br>
<br>
त्वदीयैषा विवाहार्थं मेनजा ह्यनुजा मम।।<br>
इत्युक्त्वा सोदकं दत्वा देवीं देवेश्वराय ताम्।। १०३.४८ ।।<br>
<br>
स्वात्मानमपि देवाय सोदकं प्रददौ हरिः।।<br>
अथ सर्वे मुनिश्रेष्ठाः सर्ववेदार्थपारगाः।। १०३.४९ ।।<br>
<br>
ऊचुर्दाता गृहीता च फलं द्रव्यं विचारतः।।<br>
एष देवो हरो नूनं मायया हि ततो जगत्।। १०३.५० ।।<br>
<br>
इत्युक्त्वा तं प्रणेमुश्च प्रीतिकंटाकितत्वचः।।<br>
ससृजुः पुष्पवर्षाणि खेचराः सिद्धचारणाः।। १०३.५१ ।।<br>
<br>
देवदुंदुभयो नेदुर्ननृतुश्चाप्सरोगणाः।।<br>
वेदाश्च मूर्तिमंतस्ते प्रणेमुस्तं महेश्वरम्।। १०३.५२ ।।<br>
<br>
ब्रह्मणा मुनिभिः सार्धं देवदेवमुमापतिम्।।<br>
देवोपि देवीमालोक्य सलज्जां हिमशैलजाम्।। १०३.५३ ।।<br>
<br>
न तृप्यत्यनवद्यांगी सा च देवं वृषध्वजम्।।<br>
वरदोस्मीति तं प्राह हरिं सोप्याह शंकरम्।। १०३.५४ ।।<br>
<br>
त्वयि भक्तिः प्रसीदेति ब्रह्माख्यां च ददौ तु सः।।<br>
ततस्तु पुनरेवाह ब्रह्मा विज्ञापयन्प्रभुम्।। १०३.५५ ।।<br>
<br>
हविर्जुहोमि वह्नौ तु उपाध्यायपदे स्थितः।।<br>
ददासि मम यद्याज्ञां कर्त्तव्यो ह्यकृतो विधिः।। १०३.५६ ।।<br>
<br>
तमाह शंकरो देवं देवदेवो जगत्पतिः।।<br>
यद्यदिष्टं सुरश्रेष्ठ तत्कुरुष्व यथेप्सितम्।। १०३.५७ ।।<br>
<br>
कर्त्तास्मि वचनं सर्वं देवदेव पितामह।।<br>
ततः प्रणम्य हृष्टामा ब्रह्मा लोकपितामहः।। १०३.५८ ।।<br>
<br>
हस्तं देवस्य देव्याश्च युयोज परमं प्रभुः।।<br>
ज्वलनश्च स्वयं तत्र कृतांजलिरुपस्थितः।। १०३.५९ ।।<br>
<br>
श्रौतैरेतैर्महामंत्रैर्मूर्तिमद्भिरुपस्थितैः।।<br>
यथोक्तविधिना हुत्वा लाजानपि यताक्रमम्।। १०३.६० ।।<br>
<br>
आनीतान्विष्णुना विप्रासंपूज्य विविधैर्वरैः।।<br>
त्रिश्च तं ज्वलनं देवं कारयित्वा प्रदक्षिणम्।। १०३.६१ ।।<br>
<br>
मुक्त्वा हस्तसमायोगं सहितैः सर्वदैवतैः।।<br>
सुरैश्च मानवैः सर्वैः प्रहृष्टेनांतरात्मना।। १०३.६२ ।।<br>
<br>
ननाम भगवान्ब्रह्मा देवदेवमुमापतिम्।।<br>
ततः पाद्यं तयोर्दत्वा शंभोराचमनं तथा।। १०३.६३ ।।<br>
<br>
मधुपर्कं तथा गां च प्रणम्य च पुनः शिवम्।।<br>
अतिष्ठद्भगवान्ब्रह्मा देवैरिन्द्रपुरोगमैः।। १०३.६४ ।।<br>
<br>
भृग्वाद्य मुनयः सर्वे चाक्षतैस्तिलतंडुलैः।।<br>
सूर्यादयः समभ्यर्च्य तुष्टुवुर्वृषभध्वजम्।। १०३.६५ ।।<br>
<br>
शिवः समाप्य देवोक्तं वह्निमारोप्य चात्मनि।।<br>
तया समागतो रुद्रः सर्वलोकहिताय वै।। १०३.६६ ।।<br>
<br>
यः पठेच्छृणुयाद्वापि भवोद्वाहं शुचिस्मितः।।<br>
श्रावयेद्वा द्विजाञ्छुद्धान्वेदवेदांगपारगान्।। १०३.६७ ।।<br>
<br>
स लब्ध्वा गाणपत्यं च भवेन सह मोदते।।<br>
यत्रायं कीर्त्यते विप्रैस्तावदास्ते तदा भवः।। १०३.६८ ।।<br>
<br>
तस्मात्संपूज्य विधिवत्कीर्तयेन्नायथा द्विजाः।।<br>
उद्वाहे च द्विजेंद्राणां क्षत्रियाणां द्विजोत्तमाः।। १०३.६९ ।।<br>
<br>
कीर्तनीयमिदं सर्वं भवोद्वाहमनुत्तमम्।।<br>
कृतोद्वाहस्तदा देव्या हैमवत्या वृषध्वजः।। १०३.७० ।।<br>
<br>
सगणो नंदिना सार्धं सर्वदेवगणैर्वृतः।।<br>
पुरीं वाराणसीं दिव्यामाजगाम महाद्युतिः।। १०३.७१ ।।<br>
<br>
अविमुक्ते सुखासीनं प्रणम्य वृषभध्वजम्।।<br>
अपृच्छत्क्षेत्रमाहात्म्यं भवानी हर्षितानना।। १०३.७२ ।।<br>
<br>
अथाहार्धेन्दुतिलकः क्षेत्रमाहात्म्यमुत्तमम्।।<br>
अविमुक्तस्य माहात्म्यं विस्तराच्छक्यते नहि।। १०३.७३ ।।<br>
<br>
वक्तुं मया सुरेशानि ऋषिसंघाभिपूजितम्।।<br>
किं मया वर्ण्यते देवी ह्यविमुक्तफलोदयः।। १०३.७४ ।।<br>
<br>
पापिनां यत्र मुक्तिः स्यान्मृतानामेकजन्मना।।<br>
अन्यत्र तु कृतं पापं वाराणस्यां व्यपोहति।। १०३.७५ ।।<br>
<br>
वाराणस्यां कृतं पापं पैशाच्यनरकावहम्।।<br>
कृत्वा पापसहस्राणि पिशाचत्वं वरं नृणाम्।। १०३.७६ ।।<br>
<br>
न तु शक्रसहस्रत्वं स्वर्गे काशीपुरीं विना।।<br>
यत्र त्रिविष्टपो देवो यत्र विश्वेश्वरो विभुः।। १०३.७७ ।।<br>
<br>
ओंकारेशः कृत्तिवासा मृतानां न पुनर्भवः।।<br>
उक्त्वा क्षेत्रस्य माहात्म्यं संक्षेपाच्छशिशेखरः।। १०३.७८ ।।<br>
<br>
दर्शयामास चोद्यानं परित्यज्य गणेश्वरान्।।<br>
तत्रैव भगवान् जातो गजवक्त्रो विनायकः।। १०३.७९ ।।<br>
<br>
दैत्यानां विघ्नरूपार्थमविघ्नाय दिवौकसाम्।।<br>
एतद्वः कथितं सर्वं कथासर्वस्वमुत्तमम्।। १०३.८० ।।<br>
<br>
यथाश्रुतं मया सर्वं प्रसादाद्वः सुशोभनम्।। १०३.८१ ।।<br>
<br>
इति श्रीलिंगमहापुराणे पूर्वभागे पार्वतीविवाहवर्णनं नाम त्र्यधिकशततमोऽध्यायः।। १०३ ।।<br>
<br>
