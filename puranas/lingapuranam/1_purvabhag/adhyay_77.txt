ऋषय ऊचुः॥<br>
लिंगप्रतिष्ठापुण्यं च लिंगस्थापनमेव च॥<br>
लिंगानां चैव भेदाश्च श्रुतं तव मुखादिह॥ ७७.१ ॥<br>
<br>
मृदादिरत्नपर्यंतैर्द्रव्यैः कृत्वा शिवालयम्॥<br>
यत्फलं लभते मर्त्यस्तत्फलं वक्तुमर्हसि॥ ७७.२ ॥<br>
<br>
सूत उवाच॥<br>
यस्य भक्तोपि लोकेस्मिन्पुत्र दारगृहादिभिः॥<br>
बध्यते ज्ञानयुक्तश्चेन्न च तस्य गृहैस्तु किम्॥ ७७.३ ॥<br>
<br>
तथापि भक्ताः परमेश्वरस्य कृत्वेष्टलोष्टैरपि रुद्रलोकम्॥<br>
प्रयांति दिव्यं हि विमानवर्यं सुरेंद्रपद्मोद्भववंदितस्य॥ ७७.४ ॥<br>
<br>
बाल्यात्तु लोष्टेन शिवं च कृत्वा मृदापि वा पांसुभिरादिदेवम्॥<br>
गृहं च तादृग्विधमस्य शंभोः संपूज्य रुद्रत्वमवाप्नुवंति। ७७.५ ॥<br>
<br>
तस्मात्सर्वप्रयत्नेन भक्त्या भक्तैः शिवालयम्॥<br>
कर्तव्यं सर्वयत्नेन धर्मकामार्थसिद्धये॥ ७७.६ ॥<br>
<br>
केसरं नागरं वापि द्राविडं वा तथापरम्॥<br>
कृत्वा रुद्रालयं भक्त्या शिवलोके महीयते॥ ७७.७ ॥<br>
<br>
कैलासाख्यं च यः कुर्यात्प्रासादं परमेष्ठिनः॥<br>
कैलासशिखराकारैर्विमानैर्मोदते सुखी॥ ७७.८ ॥<br>
<br>
मंदरं वा प्रकुर्वीत शिवाय विधिपूर्वकम्॥<br>
भक्त्या वित्तानुसारेण उत्तमाधममध्यमम्॥ ७७.९ ॥<br>
<br>
मंदराद्रिप्रतीकाशैर्विमानैर्विश्वतोमुखैः॥<br>
अप्सरोगणसंकीर्णैर्देवदानवदुर्लभैः॥ ७७.१० ॥<br>
<br>
गत्वा शिवपुरं रम्यं भुक्त्वा भोगान् यथेप्सितान्॥<br>
ज्ञानयोगं समासाद्य गाणपत्यं लभेन्नरः॥ ७७.११ ॥<br>
<br>
यः कुर्यान्मेरुनामानं प्रासादं परमेष्ठिनः॥<br>
स यत्फलमवाप्नोति न तत्सर्वैर्महामखैः॥ ७७.१२ ॥<br>
<br>
सर्वयज्ञतपोदानतीर्थवेदेषु यत्फलम्॥<br>
तत्फलं सकलं लब्ध्वा शिववन्मोदते चिरम्॥ ७७.१३ ॥<br>
<br>
निषधं नाम यः कुर्यात्प्रासादं भक्तितः सुधीः॥<br>
शिवलोकमनुप्राप्य शिववन्मोदते चिरम्॥ ७७.१४ ॥<br>
<br>
कुर्याद्वा यः शुभं विप्रा हिमशैलमनुत्तमम्॥<br>
हिमशैलोपमैर्यानैर्गत्वा शिवपुरं शुभम्॥ ७७.१५ ॥<br>
<br>
ज्ञानयोगं समासाद्य गाणपत्यमवाप्नुयात्॥<br>
नीलाद्रिशिखराख्यं वा प्रासादं यः सुशोभनम्॥ ७७.१६ ॥<br>
<br>
कृत्वा वित्तानुसारेण भक्त्या रुद्राय शंभवे॥<br>
यत्फलं लभते मर्त्यस्तत्फलं प्रवदाम्यहम्॥ ७७.१७ ॥<br>
<br>
हिमशैले कृते भक्त्या यत्फलं प्राक्तवोदितम्॥<br>
तत्फलं सकलं लब्ध्वा सर्वदेवनमस्कृतः॥ ७७.१८ ॥<br>
<br>
रुद्रलोकमनुप्राप्य रुद्रैः सार्धं प्रमोदते॥<br>
महेंद्रशैलनामानं प्रासादं रुद्रसंमतम्॥ ७७.१९ ॥<br>
<br>
कृत्वा यत्फलमाप्नोति तत्फलं प्रवदाम्यहम्॥<br>
महेंद्रपर्वताकारैर्विमानैर्वृषसंयुतैः॥ ७७.२० ॥<br>
<br>
गत्वा शिवपुरं दिव्यं भुक्त्वा भोगान्यथेप्सितान्॥<br>
ज्ञानं विचारितं रुद्रैः संप्राप्य मुनिपुंगवाः॥ ७७.२१ ॥<br>
<br>
विषयान् विषवत्त्यक्त्वा शिवसायुज्यमाप्नुयात्॥<br>
हेम्ना यस्तु प्रकृर्वीत प्रासादं रत्नशोभितम्॥ ७७.२२ ॥<br>
<br>
द्रविडं नागरं वापि केसरं वा विधानतः॥<br>
कूटं वा मंडपं वापि समं वा दीर्घमेव च॥ ७७.२३ ॥<br>
<br>
न तस्य शक्यते वक्तुं पुण्यं शतयुगैरपि॥<br>
जीर्णं वा पतितं वापि खंडितं स्फुटितं तथा॥ ७७.२४ ॥<br>
<br>
पूर्ववत्कारयेद्यस्तु द्वाराद्यैः सुशुभं द्विजाः॥<br>
प्रसादं मंडपं वापि प्राकारं गोपुरं तु वा॥ ७७.२५ ॥<br>
<br>
कर्तुरप्यधिकं पुण्यं लभते नात्र संशयः॥<br>
वृत्त्यर्थं वा प्रकुर्वीत नरः कर्म शिवालये॥ ७७.२६ ॥<br>
<br>
यः स याति न संदेहः स्वर्गलोकं सबांधवः॥<br>
यश्चात्मभोगसिद्ध्यर्थमपि रुद्रालये सकृत्॥ ७७.२७ ॥<br>
<br>
कर्म कुर्याद्यदि सुखं लब्ध्वा चापि प्रमोदते॥<br>
तस्मादायतनं भक्त्या यः कुर्यान्मुनिसत्तमाः॥ ७७.२८ ॥<br>
<br>
काष्ठेष्टकादिभिर्मर्त्यः शिवलोके महीयते॥<br>
प्रसादार्थ महेशस्य प्रासादे मुनिपुंगवाः॥ ७७.२९ ॥<br>
<br>
कर्तव्यः सर्वयत्नेन धर्मकामार्थमुक्तये॥<br>
अशक्तश्चेन्मुनिश्रेष्ठाः प्रासादं कर्तुमुत्तमम्॥ ७७.३० ॥<br>
<br>
संमार्जना दिभिर्वापि सर्वान्कामानवाप्नुयात्॥<br>
संमार्जनं तु यः कुर्यान्मार्जन्या मृदुसूक्ष्मया॥ ७७.३१ ॥<br>
<br>
चान्द्रायणसहस्रस्य फलं मासेन लभ्यते॥<br>
यः कुर्याद्वस्त्रपूतेन गंधगोमयवारिणा॥ ७७.३२ ॥<br>
<br>
आलेपनं यथान्यायं वर्षचांद्रायणं लभेत्॥<br>
अर्धक्रोशं शिवक्षेत्रं शिवलिंगात्समंततः॥ ७७.३३ ॥<br>
<br>
यस्त्यजेद्दुस्त्यजान्प्राणाञ्शिवसायुज्यमाप्नुयात्॥<br>
स्वायंभुवस्य मानं हि तथा बाणस्य सुव्रताः॥ ७७.३४ ॥<br>
<br>
स्वायंभुवे तदर्धं स्यात्स्यादार्षे च तदर्धकम्॥<br>
मानुषे च तदर्धं स्यात्क्षेत्रमानं द्विजोत्तमाः॥ ७७.३५ ॥<br>
<br>
एवं यतीनामावासे क्षेत्रमानं द्विजोत्तमाः॥<br>
रुद्रावतारे चाद्यं यच्छिष्ये चैव प्रशिष्यके॥ ७७.३६ ॥<br>
<br>
नरावतारे तच्चिष्ये तच्छिष्ये च प्रशिष्यके॥<br>
श्रीपर्वते महापुण्ये तस्य प्रांते च वा द्विजाः॥ ७७.३७ ॥<br>
<br>
तस्मिन्वा यस्त्यजेत्प्राणाञ्छिवसायुज्यमाप्नुयात्॥<br>
वाराणस्यां तथाप्येवमविमुक्ते विशेषतः॥ ७७.३८ ॥<br>
<br>
केदारे च महाक्षेत्रे प्रयागे च विशेषतः॥<br>
कुरुक्षेत्र च यः प्राणान्संत्यजेद्याति निर्वृतिम्॥ ७७.३९ ॥<br>
<br>
प्रभासे पुष्करेऽवंत्यां तथा चैवामरेश्वरे॥<br>
वणीशेलाकुले चैव मृतो याति शिवात्मताम्॥ ७७.४० ॥<br>
<br>
वाराणस्यां मृतो जंतुर्न जातु जंतुतां व्रजेत्॥<br>
त्रिविष्टपे विमुक्ते च केदारे संगमेश्वरे॥ ७७.४१ ॥<br>
<br>
शालके वा त्यजेत्प्राणांस्तथा वै जंबुकेश्वरे॥<br>
शुक्रेश्वरे वा गोकर्णे भास्करेशे गुहेश्वरे॥ ७७.४२ ॥<br>
<br>
हिरण्यगर्भे नंदीशे स याति परमां गतिम् ॥<br>
नियमैः शोष्य यो देहं त्यजेत्क्षेत्रे शिवस्य तु॥ ७७.४३ ॥<br>
<br>
स याति शिवतां योगी मानुषे दैविकेपि वा॥<br>
आर्षे वापि मुनिश्रेष्ठास्तथा स्वायंभुवेपि वा॥ ७७.४४ ॥<br>
<br>
स्वयंभूते तथा देवे नात्र कार्या विचारणा॥<br>
आधायाग्निं शिवक्षेत्रे संपूज्य परमेश्वरम्॥ ७७.४५ ॥<br>
<br>
स्वदेह पिंडं जुहुयाद्यः स याति परां गतिम्॥<br>
यावत्तावन्निराहारो भूत्वा प्राणान्परित्यजेत्॥ ७७.४६ ॥<br>
<br>
शिवक्षेत्रे मुनिश्रेष्ठाः शिवसायुज्यमाप्नुयात्॥<br>
छित्त्वा पादद्वयं चापि शिवक्षेत्रे वसेत्तु यः॥ ७७.४७ ॥<br>
<br>
स याति शिवतां चैव नात्र कार्या विचारणा॥<br>
क्षेत्रस्य दर्शनं पुण्यं प्रवेशस्तच्छ ताधिकः॥ ७७.४८ ॥<br>
<br>
तस्माच्छतगुणं पुण्यं स्पर्शनं च प्रदक्षिणम्॥<br>
तस्माच्छतगुणं पुण्यं जलस्नानमतः परम्॥ ७७.४९ ॥<br>
<br>
क्षीरस्नानं ततो विप्राः शताधिकमनुत्तमम्॥<br>
दध्ना सहस्रमाख्यातं मधुना तच्छताधिकम्॥ ७७.५० ॥<br>
<br>
घृतस्नानेन चानंतं शार्करे तच्छताधिकम्॥<br>
शिवक्षेत्रसमीपस्थां नदीं प्राप्यावगाह्य च॥ ७७.५१ ॥<br>
<br>
त्यजेद्देहं विहायान्नं शिवलोके महीयते॥<br>
शिवक्षेत्रसमीपस्था नद्यः सर्वाः सुशोभनाः॥ ७७.५२ ॥<br>
<br>
वापीकूपतडागाश्च शिवतीर्था इति स्मृताः॥<br>
स्नात्वा तेषु नरो भक्त्या तीर्थेषु द्विजसत्तमाः॥ ७७.५३ ॥<br>
<br>
ब्रह्महत्यादिभिः पापैर्मुच्यते नात्र संशयः॥<br>
प्रातः स्नात्वा मुनिश्रेष्ठाः शिवतीर्थेषु मानवः॥ ७७.५४ ॥<br>
<br>
अश्वमेधफलं प्राप्य रुद्रलोकं स गच्छति॥<br>
मध्याह्ने शिवतीर्थेषु स्नात्वा भक्त्या सकृन्नरः॥ ७७.५५ ॥<br>
<br>
गंगास्नानसमं पुण्यं लभते नात्र संशयः॥<br>
अस्तं गते तथा चार्के स्नात्वा गच्छेच्चिवं पदम्॥ ७७.५६ ॥<br>
<br>
पापकंचुकमुत्सृज्य शिवतीर्थेषु मानवः॥<br>
द्विजास्त्रिषवणं स्नात्वा शिवतीर्थे सकृन्नरः॥ ७७.५७ ॥<br>
<br>
शिवसायुज्यमाप्नोति नात्र कार्या विचारणा॥<br>
पुराथ सूकरः कश्चित् श्वानं दृष्ट्वा भयात्पथि॥ ७७.५८ ॥<br>
<br>
प्रसंगाद्वारमेकं तु शिवतीर्थेऽवगाह्य च॥<br>
मृतः स्वयं द्विजश्रेष्ठा गाणपत्यमवाप्तवान्॥ ७७.५९ ॥<br>
<br>
यः प्रातर्देवदेवेशं शिवं लिंगस्वरूपिणम्॥<br>
पश्येत्स याति सर्वस्मादधिकां गतिमेव च॥ ७७.६० ॥<br>
<br>
मध्याह्ने च महादेवं दृष्ट्वा यज्ञफलं लभेत्॥<br>
सायाह्ने सर्वयज्ञानां फलं प्राप्य विमुच्यते॥ ७७.६१ ॥<br>
<br>
मानसैर्वाचिकैः पापैः कायिकैश्च महत्तरैः॥<br>
तथोपपातकैश्चैव पापैश्चैवानुपातकैः॥ ७७.६२ ॥<br>
<br>
संक्रमे देवमीशानं दृष्ट्वा लिंगाकृतिं प्रभुम्॥<br>
मासेन यत्कृतं पापं त्यक्त्वा याति शिवं पदम्॥ ७७.६३ ॥<br>
<br>
अयने चार्धमासेन दक्षिणे चोत्तरायणे॥ <br>
विषुवे चैव संपूज्य प्रयाति परमां गतिम्॥ ७७.६४ ॥<br>
<br>
प्रदक्षिणात्रयं कुर्याद्यः प्रासादं समंततः॥<br>
सव्यापसव्यन्यायेन मृदुगत्या शुचिर्नरः॥ ७७.६५ ॥<br>
<br>
पदेपदेऽश्वमेधस्य यज्ञस्य फलमाप्नुयात्॥<br>
वाचा यस्तु शिवं नित्यं संरौति परमेश्वरम्॥ ७७.६६ ॥<br>
<br>
सोपि याति शिवं स्थानं प्राप्य किं पुनरेव च॥<br>
कृत्वा मंडलकं क्षेत्रं गंधगोमयवारिणा॥ ७७.६७ ॥<br>
<br>
मुक्ताफलमयैश्चूर्णैरिंद्रनीलमयैस्तथा॥<br>
पद्मरागमयैश्चैव स्फाटिकैश्च सुशोभनैः॥ ७७.६८ ॥<br>
<br>
तथा मारकतैश्चैव सौवर्णै राजतैस्तथा॥<br>
तद्वर्णैर्लौकिकैश्चैव चूर्णैर्वित्तविवर्जितैः॥ ७७.६९ ॥<br>
<br>
आलिख्या कमलं भद्रंदशहस्तप्रमाणतः॥<br>
सकर्णिकं महाभागा महादेवसमीपतः॥ ७७.७० ॥<br>
<br>
तत्रावाह्य महादेवं नवशक्तिसमन्वितम्॥<br>
पंचभिच्च तथा षड्‌भिरष्टाभिश्चेष्टदं परम्॥ ७७.७१ ॥<br>
<br>
पुनरष्टाभिरीशानं दशारे दशभिस्तथा॥<br>
पुनर्बाह्ये च दशभिः संपूज्य प्रणिपत्य च॥ ७७.७२ ॥<br>
<br>
निवेद्य देवदेवाय क्षितिदानफलं लभेत्॥<br>
शालिपिष्टादिभिर्वापि पद्ममालिख्य निर्धनः॥ ७७.७३ ॥<br>
<br>
पूर्वोक्तमखिलं पुण्यं लभते नात्र संशयः॥<br>
द्वादशारं तथालिख्य मंडलं पदमुत्तमम्॥ ७७.७४ ॥<br>
<br>
रत्नचूर्णादिभिश्चूर्णैस्तथा द्वादशमूर्तिभिः॥<br>
मंडलस्य च मध्ये तु भास्करं स्थाप्य पूजयेत्॥ ७७.७५ ॥<br>
<br>
ग्रहैश्च संवृतं वापि सूर्यसायुज्यमुत्तमम्॥<br>
एवं प्राकृतमप्यार्यां षडस्रं परिकल्प्य च॥ ७७.७६ ॥<br>
<br>
मध्यदेशे च देवेशीं प्रकृतिं ब्रह्मरूपिणीम्॥<br>
दक्षिणे सत्त्वमूर्तिं च वामतश्च रजोगुणम्॥ ७७.७७ ॥<br>
<br>
अग्रतस्तु तमोमूर्तिं मध्ये देवीं तथांबिकाम्॥<br>
पंचभूतानि तन्मात्रापंचकं चैव दक्षिणे॥ ७७.७८ ॥<br>
<br>
कर्मेंद्रियाणि पंचैव तथा बुद्धींद्रियाणि च॥<br>
उत्तरे विधिवत्पूज्य ष़डस्रे चैव पूजयेत्॥ ७७.७९ ॥<br>
<br>
आत्मानं चांतरात्मानं युगलं बुद्धिमेव च॥<br>
अहंकारं च महता सर्वयज्ञफलं लभेत्॥ ७७.८० ॥<br>
<br>
एवं वः कथितं सर्वं प्राकृतं मंडलं परम्॥<br>
अतो वक्ष्यामि विप्रेंद्राः सर्वकामार्थसाधनम्॥ ७७.८१<br>
<br>
गोचर्ममात्रमालिख्य मंडलं गोमयेन तु॥<br>
चतुरस्रं विधानेन चाद्भिरभ्युक्ष्य मंत्रवित्॥ ७७.८२ ॥<br>
<br>
अलंकृत्य वितानाद्यैश्छत्रैर्वापि मनोरमैः॥<br>
बुद्बुदैरर्धचंद्रैश्च हैमैरश्वत्थपत्रकैः॥ ७७.८३ ॥<br>
<br>
सितैर्विकसितैः पद्मै रक्तैर्निलोत्पलैस्तथा॥<br>
मुक्तादामैर्वितानांते लंबितस्तु सितैर्ध्वजैः॥ ७७.८४ ॥<br>
<br>
सितमृत्पात्रकैश्चैव सुश्लक्ष्णैः पूर्णकुंभकैः॥<br>
फलपल्लवमालाभिर्वैजयंतीभिरंशुकैः॥ ७७.८५ ॥<br>
<br>
पंचाशद्दीपमालाभिर्धूपैः पंचविधैस्तथा॥<br>
पंचाशद्दलसंयुक्तमालिखेत्पद्ममुत्तमम्॥ ७७.८६ ॥<br>
<br>
तत्तद्वर्णैस्तथा चूर्णैः श्वेतचूर्णैरथापि वा॥<br>
एकहस्तप्रमाणेन कृत्वा पद्मं विधानतः॥ ७७.८७ ॥<br>
<br>
कर्णिकायांन्यसेद्देवं देव्या देवेश्वरं भवम्॥<br>
वर्णानि च न्यसेत्पत्रे रुद्रैः प्रागाद्यनुक्रमात्॥ ७७.८८ ॥<br>
<br>
प्रणवादिनमोंतानि सर्ववर्णानि सुव्रताः॥<br>
संपूज्यैवं मुनिश्रेष्ठा गंधपुष्पादिभिः क्रमात्॥ ७७.८९ ॥<br>
<br>
ब्राह्मणान् भोजयेत्तत्र पंचाशद्विधिपूर्वकम्॥<br>
अक्षमालोपवीतं च कुंडलं च कमंडलुम्॥ ७७.९० ॥<br>
<br>
आसनं च तथा दंडमुष्णीषं वस्त्रमेव च॥<br>
दत्वा तेषां मुनींद्राणां देवदेवाय शंभवे॥ ७७.९१ ॥<br>
<br>
महाचरुं निवेद्यैवं कृष्णं गोमिथुनं तथा॥<br>
अंते च देवदेवाय दापयेच्चूर्णमण्डलम्॥ ७७.९२ ॥<br>
<br>
यागोपयोगद्रव्याणि शिवाय विनिवेदयेत्॥<br>
ओंकाराद्यं जपेद्धीमान्प्रतिवर्णमनुक्रमात्॥ ७७.९२ ॥(७७.९३)<br>
<br>
एवमालिख्य यो भक्त्या सर्वमंडलमुत्तमम्॥<br>
यत्फलं लभते मर्त्यस्तद्वदामि समासतः॥ ७७.९४ ॥<br>
<br>
सांगान्वेदान्यथान्यायमधीत्य विधिपूर्वकम्॥<br>
इष्ट्वा यज्ञैर्यथान्यायं ज्योतिष्टोमादिभिः क्रमात्॥ ७७.९५ ॥<br>
<br>
ततो विश्वजिदंतैश्च पुत्रानुत्पाद्य तादृशान्॥<br>
वानप्रस्थाश्रमं गत्वा सदारः साग्निरेव च॥ ७७.९६ ॥<br>
<br>
चांद्रायणादिकाः सर्वाः कृत्वा न्यस्य क्रिया द्विजाः॥<br>
ब्रह्मविद्यामधीत्यैव ज्ञानमासाद्य यत्नतः॥ ७७.९७ ॥<br>
<br>
ज्ञानेन ज्ञेयमालोक्य योगी यत्काममाप्नुयात्॥<br>
तत्फलं लभते सर्वं वर्णमंडलदर्शनात्॥ ७७.९८ ॥<br>
<br>
येन केनापि वा मर्त्यः प्रलिप्यायतनाग्रतः॥<br>
उत्तरे दक्षिणे वापि पृष्ठतो वा द्विजोत्तमा॥ ७७.९९ ॥<br>
<br>
चतुष्कोणं तु वा चूर्णैरलंकृत्य समंतत॥<br>
पुष्पाक्षतादिभिः पूज्य सर्वपापैः प्रमुच्यते॥ ७७.१०० ॥<br>
<br>
यस्तु गर्भगृहं भक्त्या सकृदालिप्य सर्वतः॥<br>
चंदनाद्यैः सकर्पूरैर्गंधद्रव्यैः समंततः॥ ७७.१०१ ॥<br>
<br>
विकीर्य गंधकुसुमैर्धूपैर्धूप्य चतुर्विधैः॥<br>
प्रार्थयेद्देवमीशानं शिवलोकं स गच्छति॥ ७७.१०२ ॥<br>
<br>
तत्र भुक्त्वा महाभोगान्कल्पकोटिशतं नरः॥<br>
स्वदेहगंधकुसुमैः पूरयञ्छिवमंदिरम्॥ ७७.१०३ ॥<br>
<br>
क्रमाद्गांधर्वमासाद्य गंधर्वैश्च सुपूजितः॥<br>
क्रमादागत्य लोकेऽस्मिन् राजा भवति वीर्यवान्॥ ७७.१०४ ॥<br>
<br>
आदिदेवो महादेवः प्रलयस्थितिकारकः॥<br>
सर्गश्च भुवनाधीशः शर्वव्यापी सदाशिवः॥<br>
शिवब्रह्मामृतं ग्राह्यं मोक्षसाधनमुत्तमम्॥ ७७.१०५ ॥<br>
<br>
व्यक्ताव्यक्तं सदा नित्यमचिंत्यमर्चयेत्प्रभुम्॥ ७७.१०६ ॥<br>
<br>
इति श्रीलिंगमहापुराणे पूर्वभागे उपलेपनादिकथनं नाम सप्तसप्ततितमोध्यायः॥ ७७ ॥<br>
<br>
