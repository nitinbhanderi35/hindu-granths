<span style="font-size: 14pt; line-height: 200%"><br>
<br>
सूत उवाच॥<br>
संक्षेपतः प्रवक्ष्यामि योगस्थानानि सांप्रतम्॥<br>
कल्पितानि शिवेनैव हिताय जगतां द्विजाः॥ ८.१ ॥<br>
<br>
गलादधो वितस्त्यायन्नाभेरुपरि चोत्तमम्॥<br>
योगस्थनमधो नाभेरावर्तं मध्यमं भ्रुवोः॥ ८.२ ॥<br>
<br>
सर्वार्थज्ञाननिष्पत्तिरात्मनो योग उच्यते॥<br>
एकाग्रता भवेच्चैव सर्वदा तत्प्रसादतः॥ ८.३ ॥<br>
<br>
प्रसादस्य स्वरूपं यत्स्वसंवेद्यं द्विजोत्तमाः॥<br>
वक्तुं न शक्यं ब्रह्माद्यैः क्रमशो जायते नृणाम्॥ ८.४ ॥<br>
<br>
योगशब्देन निर्वाणं माहेशं पदमुच्यते॥<br>
तस्य हेतुर्ऋषेर्ज्ञानं ज्ञानं तस्य प्रसादतः॥ ८.५ ॥<br>
<br>
ज्ञानेन निर्दहेत्पापं निरुध्य विषयान् सदा॥<br>
निरुद्धेंद्रियवृत्तेस्तु योगसिद्धिर्भविष्यति॥ ८.६ ॥<br>
<br>
योगो निरोधो वृत्तेषु चित्तस्य द्विजसत्तमाः॥<br>
साधनान्यष्टधा चास्य कथितानीह सिद्धये॥ ८.७ ॥<br>
<br>
यमस्तु प्रथमः प्रोक्तो द्वितीयो नियमस्तथा॥<br>
तृतीयमासनं प्रोक्तं प्राणायामस्ततः परम्॥ ८.८ ॥<br>
<br>
प्रत्याहारं पंचमो वै धारणा च ततः परा॥<br>
ध्यानं सप्तममित्युक्तं समाधिस्त्वष्टमः स्मृतः॥ ८.९ ॥<br>
<br>
तपस्युपरमश्चैव यम इत्यभिधीयते॥<br>
अहिंसा प्रथमो हेतुर्यमस्य यमिनां वराः॥ ८.१० ॥<br>
<br>
सत्यमस्तेयमपरं ब्रह्मचर्यापरिग्रहौ॥<br>
नियमस्यापि वै मूलं यम एव न संशयः॥ ८.११ ॥<br>
<br>
आत्मवत्सर्वभूतानां हितायैव प्रवर्तनम्॥<br>
अहिंसैषा समाख्याता या चात्मज्ञानसिद्धिदा॥ ८.१२ ॥<br>
<br>
दृष्टं श्रुतं चानुभितं स्वानुभूतं यथार्थतः॥<br>
कथनं सत्यमित्युक्तं परपीडाविवर्जितम्॥ ८.१३ ॥<br>
<br>
नाश्लीलं कीर्तयेदेवं ब्राह्मणानामिति श्रुतिः॥<br>
परदोषान् परिज्ञाय न वदेदिति चापरम्॥ ८.१४ ॥<br>
<br>
अनादानं परस्वानामापद्यपि विचारतः॥<br>
मनसा कर्मणा वाचा तदस्तेयं समासतः॥ ८.१५ ॥<br>
<br>
मैथुनस्याप्रवृत्तिर्हि मनोवाक्कायकर्मणा॥<br>
ब्रह्मचर्यमिति प्रोक्तं यतीनां ब्रह्मचारिणाम्॥ ८.१६ ॥<br>
<br>
इह वैखानसानां च विदाराणां विशेषतः॥<br>
सदाराणां गृहस्थनां तथैव च वदामि वः॥ ८.१७ ॥<br>
<br>
स्वदारे विधिवत्कृत्वा निवृत्तिश्चान्यतः सदा॥<br>
मनसा कर्मणा वाचा ब्रह्मचर्यमिति स्मृतम्॥ ८.१८ ॥<br>
<br>
मेध्या स्वनारा संभोगं कृत्वा स्नानं समाचरेत्॥<br>
एवं गृहस्थो युक्तात्मा ब्रह्मचारी न संशयः॥ ८.१९ ॥<br>
<br>
अहिंसाप्येवमेवैषा द्विजगुर्वग्निपूजने॥ <br>
विधिना यादृशी हिंसा सात्व हिंसा इति स्मृता॥ ८.२० ॥<br>
<br>
स्त्रियः सदा परित्याज्याः संगं नैव च कारयेत्।<br>
कुणपेषु यथा चित्त तथा कुर्याद्विचक्षणः॥ ८.२१ ॥<br>
<br>
विण्मूत्रोत्सर्गकालेषु बहिर्भूमौ यथा मतिः॥<br>
तथा कार्या रतौ चापि स्वदारे चान्यतः कुतः॥ ८.२२ ॥<br>
<br>
अंगारसदृशी नारी घृतकुंभसमः पुमान्॥<br>
तस्मान्नरिषु संसर्गं दूरतः परिवर्जयेत्॥ ८.२३ ॥<br>
<br>
भोगेन तृप्तिर्नैवास्ति विषयाणां विचारतः॥<br>
तस्माद्विरागः कर्तव्यो मनसा कर्मणा गिरा॥ ८.२४ ॥<br>
<br>
न जातु कामः कामानामुपभोगेन शाम्यति॥<br>
हविषा कृष्णवर्त्मेव भूय एवाभिवर्धते॥ ८.२५ ॥<br>
<br>
तस्मात्त्यागः सदा कार्यस्त्वमृतत्वाय योगिना॥<br>
अविरक्तो यतो मर्त्यो नानायोनिषु वर्तते॥ ८.२६ ॥<br>
<br>
त्यागेनैवामृतत्वं हि श्रुतिस्मृतिविदां वराः॥<br>
कर्मणा प्रजया नास्ति द्रव्येण द्विजसत्तमाः॥ ८.२७ ॥<br>
<br>
तस्माद्विरागः कर्तव्यो मनोवाक्कायकर्मणा॥<br>
ऋतौ ऋतौ निवृत्तिस्तु ब्रह्मचर्यमिति स्मृतम्॥ ८.२८ ॥<br>
<br>
यमाः संक्षेपतः प्रोक्ता नियमांश्च वदामि वः॥<br>
शौचमिज्या तपो दानं स्वाध्यायोपस्थनिग्रहः॥ ८.२९ ॥<br>
<br>
व्रतोपवासमौनं च स्नानं च नियमा दश॥<br>
नियमः स्यादनीहा च शौचं तुष्टिस्तपस्तथा॥ ८.३० ॥<br>
<br>
जपः शिवप्रणीधानं पद्मकाद्यं तथासनम्॥<br>
बाह्यमाभ्यंतरं प्रोक्तं शौचमाभ्यंतरं वरम्॥ ८.३१ ॥<br>
<br>
बाह्यशौचेन युक्तः संस्तथा चाभ्यंतरं चरेत्॥<br>
आग्नेयं वारुणं ब्राह्मं कर्तव्यं शिवपूजकैः॥ ८.३२ ॥<br>
<br>
स्नानं विधानतः सम्यक् पश्चादाभ्यंतरं चरेत्॥<br>
आदेहांतं मृदालिप्य तीर्थतोयेषु सर्वदा॥ ८.३३ ॥<br>
<br>
अवगाद्यापि मलिनो ह्यंतश्शौचविवर्जितः॥<br>
शैवला झषका मत्स्याः सत्त्वा मत्स्योपजीविनः॥ ८.३४ ॥<br>
<br>
सदावगाद्यः सलिले विशुद्धाः किं द्विजोत्तमाः॥<br>
तस्मादाभ्यंतरं शौचं सदा कार्यं विधानतः॥ ८.३५ ॥<br>
<br>
आत्मज्ञानांभसि स्नात्वा सकृदालिप्य भावतः॥<br>
सुवैराग्यमृदा शुद्धः शौचमेवं प्रकीर्तितम्॥ ८.३६ ॥<br>
<br>
शुद्धस्य सिद्धयो दृष्टा नैवाशुद्धस्य सिद्धयः॥<br>
न्यायेनागतया वृत्त्या संतुष्टो यस्तु सुव्रतः॥ ८.३७ ॥<br>
<br>
संतोषस्तस्य सततमतीतार्थस्य चास्मृतिः॥<br>
चांद्रायणादिनिपुणस्य पांसि सुशुभानि च॥ ८.३८ ॥<br>
<br>
स्वाध्यायस्तु जपः प्रोक्तः प्रणवस्य त्रिधा स्मृतः॥<br>
वाचिकश्चाधमो मुख्य उपांशुश्चोत्तमोत्तमः॥ ८.३९ ॥<br>
<br>
मानसो विस्तरेणैव कल्पे पंचाक्षरे स्मृतः॥<br>
तथा शिवप्रणीधानं मनोवाक्कायकर्मणा॥ ८.४० ॥<br>
<br>
शिवज्ञानं गुरोर्भक्तिरचला सुप्रतिष्ठिता॥<br>
निग्रहो ह्यपहृत्याशु प्रसक्तानींद्रियाणि च॥ ८.४१ ॥<br>
<br>
विषयेषु समासेन प्रत्याहारः प्रकीर्तितः॥<br>
चित्तस्य धारणा प्रोक्ता स्थानबंधः समासतः॥ ८.४२ ॥<br>
<br>
तस्याः स्वास्थ्येन ध्यानं च समाधिश्च विचारतः॥<br>
तत्रैकचित्तता ध्यानं प्रत्ययांतरवर्जितम्॥ ८.४३ ॥<br>
<br>
चिद्भासमर्थमात्रस्य देहशून्यमिव स्थितम्॥<br>
समाधिः सर्वहेतुश्च प्राणायाम इति स्मृतः॥ ८.४४ ॥<br>
<br>
प्राणः स्वदेहजो वायुर्यमस्तस्य निरोधनम्॥<br>
त्रिधा द्विजैर्यमः प्रोक्तो मंदो मध्योत्तमस्तथा॥ ८.४५ ॥<br>
<br>
प्राणापाननिरोधस्तु प्राणायामः प्रकीर्तितः॥<br>
प्राणायामस्य मानं तु मात्राद्वादशकं स्मृतम्॥ ८.४६ ॥<br>
<br>
नीचो द्वादशमात्रस्तु उद्धातो द्वादशः स्मृतः॥<br>
मध्यमस्तु द्विरुद्वातश्चतुर्विंशतिमात्रकः॥ ८.४७ ॥<br>
<br>
मुख्यस्तु यस्त्रिरुद्धातः षट्त्रिंशन्मात्र उच्यते॥<br>
प्रस्वेदकंपनोत्थानजनकश्च यथाक्रमम्॥ ८.४८ ॥<br>
<br>
आनंदोद्भवयोगार्थं निद्राघूर्णिस्तथैव च॥<br>
रोमांचध्वनिसंविद्धस्वांगमो टनकंपनम्॥ ८.४९ ॥<br>
<br>
भ्रमणं स्वेदजन्या सा संविन्मूर्च्छा भवेद्यदा॥<br>
तदोत्तमोत्तमः प्रोक्तः प्राणायामः सुशोभनः॥ ८.५० ॥<br>
<br>
सगर्भोऽगर्भ इत्युक्तः सजपो विजपः क्रमात्॥<br>
इभो वा शरभो वापि दुराधर्षोऽथ केसरी॥ ८.५१ ॥<br>
<br>
गृहीतो दम्यमानस्तु यथास्वस्थस्तु जायते॥<br>
तथा समरिणोऽस्वस्थो दुराधर्षश्च योगिनाम्॥ ८.५२ ॥<br>
<br>
न्यायतः सेव्यमानस्तु स एवं स्वस्थतां व्रजेत्॥<br>
यथैव मृगराड् नागः शरभो वापि दुर्मदः॥ ८.५३ ॥<br>
<br>
कालांतरवशाद्योगाद्दम्यते परमादरात्॥<br>
तथा परिचयात्स्वास्थ्यं समत्वं चाधिगच्छति॥ ८.५४ ॥<br>
<br>
योगादभ्यसते यस्तु व्यसनं नैव जायते॥<br>
एवमभ्यस्यमानस्तु मुनेः प्राणो विनिर्दहेत्॥ ८.५५ ॥<br>
<br>
मनोवाक्कायजान् दोषान् कर्तुर्देहं च रक्षति॥<br>
संयुक्तस्य तथा सम्यक्प्राणायामेन धीमतः॥ ८.५६ ॥<br>
<br>
दोषात्तस्माच्च नश्यंति निश्वासस्तेन जीर्यते॥<br>
प्राणायामेन सिध्यंति दिव्याः शांत्यादयः क्रमात्॥ ८.५७ ॥<br>
<br>
शांतिः प्रशांतिर्दीप्तिश्च प्रसादश्च तथा क्रमात्॥<br>
आदौ चतुष्टयस्येह प्रोक्ता शांतिरिह द्विजाः॥ ८.५८ ॥<br>
<br>
सहजागंतुकानां च पापानां शांतिरुच्यते॥<br>
प्रशांतिः संयमः सम्यग्वचसामिति संस्मृता॥ ८.५९ ॥<br>
<br>
प्रकाशो दीप्तिरित्युक्तः सर्वतः सर्वदा द्विजाः॥<br>
सर्वेंद्रियप्रसादस्तु वुद्धेर्वै मरुतामपि॥ ८.६० ॥<br>
<br>
प्रसाद इति संप्रोक्तः स्वांते त्विह चतुष्टये॥<br>
प्राणोऽपानः समानश्च उदानो व्यान एव च॥ ८.६१ ॥<br>
<br>
नागः कूर्मस्तु कृकलो देवदत्तो धनंजयः॥<br>
एतेषां यः प्रसादस्तु मरुतामिति संस्मृतः॥ ८.६२ ॥<br>
<br>
प्रयाणं कुरुते तस्माद्वायुः प्राण इति स्मृतः॥<br>
अपानयत्यपानस्तु आहारादीन् क्रमेण च॥ ८.६३ ॥<br>
<br>
व्यानो व्यानामयत्यंगं व्याध्यादीनां प्रकोपकः॥<br>
उद्वेजयति मर्माणि उदानोऽयं प्रकीर्तितः॥ ८.६४ ॥<br>
<br>
समं नयति गात्राणि समानः पंच वायवः॥<br>
उद्गारे नाग आख्यातः कूर्म उन्मीलने तु सः॥ ८.६५ ॥<br>
<br>
कृकलः क्षुतकायैव देवदत्तो विजृंभणे॥<br>
धनंजयो महाघोषः सर्वगः स मृतेऽपि हि॥ ८.६६ ॥<br>
<br>
इति यो दशवायूनां प्राणायामेन सिध्यति॥<br>
प्रसादोऽस्य तुरीया तु संज्ञा विप्राश्चतुष्टये॥ ८.६७ ॥<br>
<br>
विस्वरस्तु महान् प्रज्ञा मनो ब्रह्माचितिः स्मृतिः॥<br>
ख्यातिः संवीत्ततः पश्चादीश्वरो मतिरेव च॥ ८.६८ ॥<br>
<br>
बुद्धेरेताः द्विजाः संज्ञा महतः परिकीर्तिताः॥<br>
अस्या बुद्धेः प्रसादस्तु प्राणायामेन सिद्ध्यति॥ ८.६९ ॥<br>
<br>
विस्वरो विस्वरीभावो द्वंद्वानां मुनिसत्तमाः॥<br>
अग्रजः सर्व तत्त्वानां महान्यः परिमाणतः॥ ८.७० ॥<br>
<br>
<br>
यत्प्रमाणगुहा प्रज्ञा मनस्तु मनुते यतः॥<br>
बृहत्वाद्बृंहणत्वाच्च ब्रह्मा ब्रह्मविदांवराः॥ ८.७१ ॥<br>
<br>
सर्वकर्माणि भोगार्थं यच्चिनोति चितिः स्मृता॥<br>
स्मरते यत्स्मृतिः सर्वं संविद्वै विंदते यतः॥ ८.७२ ॥<br>
<br>
ख्यायते यत्त्विति ख्यातिर्ज्ञानादिभिरनेकशः॥<br>
सर्वतत्त्वाधिपः सर्वं विजानाति यदीश्वरः॥ ८.७३ ॥<br>
<br>
मनुते मन्यते यस्मान्मतिर्मतिमतांवराः॥<br>
अर्थं बोधयते यच्च बुद्ध्यते बुद्धिरुच्यते॥ ८.७४ ॥<br>
<br>
अस्या बुद्धेः प्रसादस्तु प्राणायामेन सिद्ध्यति॥<br>
दोषान्विनिर्दहेत्सर्वान् प्राणायामादसौ यमी॥ ८.७५ ॥<br>
<br>
पातकं धारणाभिस्तु प्रत्याहारेण निर्दहेत्॥<br>
विषयान्विषवद्ध्यात्वा ध्यानेनानीश्वरान् गुणान्॥ ८.७६ ॥<br>
<br>
समाधिना यतिश्रेष्ठाः प्रज्ञावृद्धिं विवर्धयेत्॥<br>
स्थानं लब्ध्वैव कुर्वीत योगाष्टांगानि वै क्रमात्॥ ८.७७ ॥<br>
<br>
लब्ध्वासनानि विधिवद्योगसिद्ध्यर्थमात्मवित्॥<br>
आदेशकाले योगस्य दर्शनं हि न विद्यते॥ ८.७८ ॥<br>
<br>
अग्नयभ्यासे जले वापि शुष्कपर्णचये तथा॥<br>
जंतुव्याप्ते श्मशाने च जीर्णगोष्टे चतुष्पथे॥ ८.७९ ॥<br>
<br>
सशब्दे सभये वापि चैत्यवल्मीकसंचये॥<br>
अशुभे दुर्जनाक्रांते मशकादिसमन्विते॥ ८.८० ॥<br>
<br>
नाचरेद्देहबाधायां दौर्मनस्यादिसंभवे॥<br>
सुगुप्ते तु शुभे रम्ये गुहायां पर्वतस्य तु॥ ८.८१ ॥<br>
<br>
भवक्षेत्रे सुगुप्ते वा भवारामे वनेपि वा॥<br>
गृहे तु सुशुभे देशे विजने जंतुवर्जिते॥ ८.८२ ॥<br>
<br>
अत्यंतनिर्मले सम्यक् सुप्रलिप्ते विचित्रिते॥<br>
दर्पणोदरसंकाशे कृष्णागरुसुधूपिते॥ ८.८३ ॥<br>
<br>
नानापुष्पसमाकीर्णे वितानोपरि शोभिते॥<br>
फलपल्लवमूलाढ्ये कुशपुष्पसमन्विते॥ ८.८४ ॥<br>
<br>
समासनस्थो योगांगान्यभ्यसेद्धृषितः स्वयम्॥<br>
प्रणिपत्य गुरुं पश्चाद्भवं देवीं विनायकम्॥ ८.८५ ॥<br>
<br>
योगीश्वरान् सशिष्यांश्च योगं युंजीत योगवित्॥<br>
आसनं स्वस्तिकं बध्वा पद्ममर्धासनं तु वा॥ ८.८६ ॥<br>
<br>
समजानुस्तथा धीमानेकजानुरथापिवा॥<br>
समं दृढासनो भूत्वा संहृत्य चरणावुभौ॥ ८.८७ ॥<br>
<br>
संवृतास्योपबद्धाक्ष उरो विष्टभ्य चाग्रतः॥<br>
पार्ष्णिभ्यां वृषणौ रक्षंस्तथा प्रजननं पुनः॥ ८.८८ ॥<br>
<br>
किंचिदुन्नामितशिर दंतैर्दंतान्न संस्पृशेत्॥<br>
संप्रेक्ष्य नासिकाग्रां स्वं दिशश्चानवलोकयन्॥ ८.८९ ॥<br>
<br>
तमः प्रच्छाद्य रजसा रजः सत्त्वेन छादयेत्॥<br>
ततः सत्त्वस्थितो भूत्वा शिवध्यानं समभ्यसेत्॥ ८.९० ॥<br>
<br>
ॐकारवाच्यं परमं शुद्धं दीपशिखाकृतिम्॥<br>
ध्यायेद्वै पुंडरीकस्य कर्णिकायां समाहितः॥ ८.९१ ॥<br>
<br>
नाभेरधस्ताद्वा विद्वान् ध्यात्वा कमलमुत्तमम्॥<br>
त्र्यंगुले चाष्टकोणं वा पंचकोणमथापि वा॥ ८.९२ ॥<br>
<br>
त्रिकोणं च तथाग्नेयं सौम्यं सौरं स्वशक्तिभिः॥<br>
सौरं सौम्य तथाग्नेयमथ वानुक्रमेण तु॥ ८.९३ ॥<br>
<br>
आग्नेयं च ततः सौरं सौम्यमेवं विधानतः॥<br>
अग्नेरधः प्रकल्प्यैवं धर्मादीनां चतुष्टयम्॥ ८.९४ ॥<br>
<br>
गुणत्रयं क्रमेणैव मंडलोपरि भावयेत्॥<br>
सत्त्वस्थं चिंतयेद्रुद्रं स्वशक्त्या परिमंडितम्॥ ८.९५ ॥<br>
<br>
नाभौ वाथ गले वापि भ्रूमध्ये वा यथाविधि॥<br>
ललाट फलिकायां वा मूर्ध्नि ध्यानं समाचरेत्॥ ८.९६ ॥<br>
<br>
द्विदले षोडशारे वा द्वादशारे क्रमेण तु॥<br>
दशारे वा ष़डस्रे वा चतुरस्रे स्मरेच्छिवम्॥ ८.९७ ॥<br>
<br>
कनकाभे तथागारसन्निभे सुसितेऽपि वा॥<br>
द्वादशादित्यसंकाशे चंद्रबिंबसमेऽपि वा॥ ८.९८ ॥<br>
<br>
विद्युत्कोटिनिभे स्थाने चिंतयेत्परमेश्वरम्॥<br>
आग्निवर्णेऽथ वा विद्युद्वलयाभे समाहितः॥ ८.९९ ॥<br>
<br>
वज्रकोटिप्रभे स्थाने पद्मरागनिभेऽपि वा॥<br>
नीललोहितबिंबे वा योगी ध्यानं समभ्यसेत्॥ ८.१०० ॥<br>
<br>
महेश्वरं हृदि ध्यायेन्नाभिपद्मे सदाशिवम्॥<br>
चंद्रचूडं ललाटे तु भ्रूमध्ये शंकरं स्वयम्॥ ८.१०१ ॥<br>
<br>
दिव्ये च शाश्वतस्थाने शिवध्यानं समभ्यसेत्॥<br>
निर्मलं निष्कलं ब्रह्म सुशांतं ज्ञानरूपिणम्॥ ८.१०२ ॥<br>
<br>
अलक्षणमनिर्देश्यमणोरल्पतरं शुभम्॥ <br>
निरालंबमतर्क्यं च विनाशोत्पत्तिवर्जितम्॥ ८.१०३ ॥<br>
<br>
कैवल्यं चैव निर्वाणं निःश्रेयसमनूपमम्॥<br>
अमृतं चाक्षरं ब्रह्म ह्यपुनर्भव मद्भुतम्॥ ८.१०४ ॥<br>
<br>
महानंदं परानंदं योगानंदमनामयम्।<br>
हेयोपादेयरहितं सूक्ष्मात्सूक्ष्मतरं शिवम्॥ ८.१०५ ॥<br>
<br>
स्वयंवेद्यमवेद्यं तच्छिवं ज्ञानमयं परम्॥<br>
अतींद्रियमनाभासं परं तत्त्वं परात्परम्॥ ८.१०६ ॥<br>
<br>
सर्वोपाधिविनिर्मुकं ध्यानगम्यं विचारतः॥<br>
अद्वयं तमसश्चैव परस्तात्संस्थितं परम्॥ ८.१०७ ॥<br>
<br>
मनस्येवं महादेवं हृत्पद्मे वापि चिंतयेत्॥<br>
नाभौ सदाशिवं चापि सर्वदेवात्मकं विभुम्॥ ८.१०८ ॥<br>
<br>
देहमध्ये शिवं देवं शुद्धज्ञानमयं विभुम्॥<br>
कन्यसेनैव मार्गेण चोद्घातेनापि शंकरम्॥ ८.१०९ ॥<br>
<br>
क्रमशः कन्यसेनैव मध्यमेनापि सुव्रतः॥<br>
उत्तमेनापि वै विद्वान् कुंभकेन समभ्यसेत्॥ ८.११० ॥<br>
<br>
द्वात्रींशद्रेचयेद्धीमान् हृदि नाभौ समाहितः॥<br>
रेचकं पूरकं त्यक्त्वा कुंभकं च द्विजोत्तमाः॥ ८.१११ ॥<br>
<br>
साक्षात्समरसेनैव देहमध्ये स्मरेच्छिवम्॥<br>
एकीभावं समेत्यैवं तत्र यद्रससंभवम्॥ ८.११२ ॥<br>
<br>
आनंदं ब्रह्मणो विद्वान् साक्षात्समरसे स्थितः॥<br>
धारणा द्वादशायामा ध्यानं द्वादश धारणम्॥ ८.११३ ॥<br>
<br>
ध्यानं द्वादशकं यावत्समाधि रभिधीयते॥<br>
अथवा ज्ञानिनां विप्राः संपर्कादेव जायते॥ ८.११४ ॥<br>
<br>
प्रयत्नाद्वा तयोस्तुल्य चिराद्वा ह्यचिराद्द्विजाः॥<br>
योगांतरायास्तस्याथ जायंते युंजतः पुनः॥ ८.११५ ॥<br>
<br>
नश्यंत्यभ्यासतस्तेऽपि प्रणिधानेन वै गुरोः॥ ११६ ॥<br>
इति श्रीलिंगमहापुराणे पूर्वभागेऽष्टांगयोगनिरूपणं नामाऽष्टमोध्यायः॥ ८ ॥<br>
<br>
</span>
