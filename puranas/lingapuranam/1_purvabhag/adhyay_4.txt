सूत उवाच॥<br>
अथ प्राथमिकस्येह यः कालस्तदहः स्मृतम्॥<br>
सर्गस्य तादृशी रात्रिः प्राकृतस्य समासनः॥ ४.१ ॥<br>
<br>
दिवा सृष्टिं विकुरुते रजन्यां प्रलयं विभुः॥<br>
औपचारिकमस्यैतदहोरात्रं न विद्यते॥ ४.२ ॥<br>
<br>
दिवा विकृतयः सर्वे विकारा विश्वदेवताः॥<br>
प्रजानां पतयः सर्वे तिष्ठंत्यन्ये महर्षयः॥ ४.३ ॥<br>
<br>
रात्रौ सर्वे प्रलीयंते निशांते संभवंति च॥<br>
अहस्तु तस्य वैकल्पो रात्रिस्तादृग्विधा स्मृता॥ ४.४ ॥<br>
<br>
चतुर्युगसहस्रांते मनवस्तु चतुर्दश॥<br>
चत्वारि तु सहस्राणि वत्सराणां कृतं द्विजाः॥ ४.५ ॥<br>
<br>
तावच्छती च वै संध्या संध्यांशश्च कृतस्य तु॥<br>
त्रिशर्ता द्विशती संध्या तथा चैकशती क्रमात्॥ ४.६ ॥<br>
<br>
अंशकः षट्शतं तस्मात्कृतसंध्यांशकं विना॥<br>
त्रिद्व्येकसाहस्रमितौ विना संध्यांशके न तु॥ ४.७ ॥<br>
<br>
त्रेताद्वापरतिष्याणां कृतस्य कथयामि वः॥<br>
निमेषपंचदशका काष्ठा स्वस्थास्य सुव्रताः॥ ४.८ ॥<br>
<br>
मर्त्यस्य चाक्ष्णोस्तस्याश्च ततस्त्रिंशतिका कला॥<br>
कलात्रिंशतिको विप्रा मुहूर्त इति कल्पितः॥ ४.९ ॥<br>
<br>
मुहूर्तपंचदशिका रजनी तादृशं त्वहः॥<br>
पित्र्ये रात्र्यहनी मासः प्रविभागस्तयोः पुनः॥ ४.१० ॥<br>
<br>
कृष्णपक्षस्त्वहस्तेषां शुक्लः स्वप्नाय शर्वरी॥<br>
त्रिंशद्ये मानुषा मासाः पित्र्यो मासस्तु स स्मृतः॥ ४.११ ॥<br>
<br>
शतानि त्रीणि मासानां षष्ट्या चाप्यधिकानि वै॥<br>
पित्र्यः संवत्सरो ह्येष मानुषेण विभाव्यते॥ ४.१२ ॥<br>
<br>
मानुषेणैव मानेन वर्षाणां यच्छतं भवेत्॥<br>
पितॄणां त्रीणि वर्षाणि संख्यातानीह तानि वै॥ ४.१३ ॥<br>
<br>
दश वै द्व्यधिका मासाः पितृसंख्येह संस्मृता॥<br>
लौकिकेनैव मानेन अब्दो यो मानुषः स्मृतः॥ ४.१४ ॥<br>
<br>
एतद्दिव्यमहोरात्रमिति लौंगेऽत्र पठ्यते॥<br>
दिव्ये रात्र्यहनी वर्षं प्रविभागस्तयोः पुनः॥ ४.१५ ॥<br>
<br>
अहस्तत्रोदगयनं रात्रिः स्याद्दक्षिणायनम्॥<br>
एते रात्र्यहनी दिव्ये प्रसंख्याते विशेषतः॥ ४.१६ ॥<br>
<br>
त्रिंशद्यानि तु वर्षाणि दिव्यो मासस्तु स स्मृतः॥<br>
मानुषं तु शतं विप्रा दिव्यमासास्त्रयस्तु ते॥ ४.१७ ॥<br>
<br>
दश चैव तथाहानि दिव्यो ह्येष विधिः स्मृतः॥<br>
त्रीणि वर्षशतन्येन षष्टिवर्षाणि यानि तु॥ ४.१८ ॥<br>
<br>
दिव्यः संवत्सरो ह्येष मानुषेण प्रकीर्तितः॥<br>
त्रिणि वर्षसहस्राणि मानुषाणि प्रमाणतः॥ ४.१९ ॥<br>
<br>
त्रिंशदन्यानि वर्षाणि मतः सप्तर्षिवत्सरः॥<br>
नव यानि सहस्राणि वर्षाणां मानुषाणि तु॥ ४.२० ॥<br>
<br>
अन्यानि नवतीश्चैव ध्रौवः संवत्सरस्तु सः॥<br>
षट्त्रिशत्तु सहस्राणि वर्षाणां मानुषाणि तु॥ ४.२१ ॥<br>
<br>
वर्षाणां तच्छतं ज्ञेयं दिव्यो ह्येष विधिः स्मृतः॥<br>
त्रीण्येव नियुतान्याहुर्वर्षाणां मानुषाणि तु॥ ४.२२ ॥<br>
<br>
षष्टिश्चैव सहस्राणि संख्यातानि तु संख्यया॥<br>
दिव्यं वर्षसहस्रं तु प्राहुः संख्याविदो जनाः॥ ४.२३ ॥<br>
<br>
दिव्येनैव प्रमाणेन युगसंख्याप्रकल्पनम्॥<br>
पूर्वं कृतयुगं नाम ततस्त्रेता विधीयते॥ ४.२४ ॥<br>
<br>
द्वारपश्च कलिश्चैव युगान्येतानि सुव्रताः॥<br>
अथ संवत्सरा दृष्टा मानुषेण प्रमाणतः॥ ४.२५ ॥<br>
<br>
कृतस्याद्यस्य विप्रेंद्रा दिव्यमानेन कीर्तितम्॥<br>
सहस्राणां शतान्यासंश्चतुर्दश च संख्यया॥ ४.२६ ॥<br>
<br>
चत्वारिंशत्सहस्राणि तथान्यानि कृतं युगम्॥<br>
तथा दशसहस्राणां वर्षाणां शतसंख्यया॥ ४.२७ ॥<br>
<br>
अशीतिश्च सहस्राणि कालस्रेतायुगस्य च॥ <br>
सप्तैव नियुतान्याहुर्वर्षाणां मानुषाणि तु॥ ४.२८ ॥<br>
<br>
विंशतिश्च सहस्राणि कालस्तु द्वापरस्य च॥<br>
तथा शतसहस्राणि वर्षाणां त्रीणि संख्यया॥ ४.२९ ॥<br>
<br>
षष्ठिश्चैव सहस्राणि कालः कलियुगस्य तु॥<br>
एवं चतुर्युगः काल ऋते संध्यांशकात्स्मृतः॥ ४.३० ॥<br>
<br>
नियुतान्येव षट्त्रिंशन्निरंशानि तु तानि वै॥<br>
चत्वारिंशत्तथा त्रीणी नियुतानीह संख्यया॥ ४.३१ ॥<br>
<br>
विंशतिश्च सहस्राणि संध्यांशश्च चतुर्युगः॥<br>
एवं चतुर्युगाख्यानां साधिका ह्येकसप्ततिः॥ ४.३२ ॥<br>
<br>
कृतत्रेतादियुक्तानां मनोरंतरमुच्यते॥<br>
मन्वन्तरस्य संख्या च वर्षाग्रेण प्रकीर्तिता॥ ४.३३ ॥<br>
<br>
त्रिंशत्कोट्यस्तु वर्षाणां मानुषेण द्विजोत्तमाः॥<br>
सप्तषष्टिस्तथान्यानि नियुतान्यधिकानि तु॥ ४.३४ ॥<br>
<br>
विंशतिश्च सहस्राणि कालोयमधिकं विना॥<br>
मन्वंतरस्य संख्यैषा लैंगेस्मिन्कीर्तिता द्विजाः॥ ४.३५ ॥<br>
<br>
चतुर्युगस्य च तथा वर्षसंख्याप्रकीर्तिता॥<br>
चतुर्युगसहस्रं वै कल्पश्चैको द्विजोत्तमाः॥ ४.३६ ॥<br>
<br>
निशांते सृजते लोकान् नश्यंते निशि जंतवः॥<br>
तत्र वैमानिकानां तु अष्टाविंशतिकोटयः॥ ४.३७ ॥<br>
<br>
मन्वंतरेषु वै संख्या सांतरेषु यथातथा॥<br>
त्रीणि कोटिशतान्यासन् कोट्यो द्विनवतिस्तथा॥ ४.३८ ॥<br>
<br>
कल्पेतीऽते तु वै विप्राः सहस्राणां तु सप्ततिः॥<br>
पुनस्तथाष्टसाहस्रं सर्वत्रैव समासतः॥ ४.३९ ॥<br>
<br>
कल्पावसानिकांस्त्यक्त्वा प्रलये समुपस्थिते॥<br>
महर्लोकात् प्रयांत्येते जनलोकं जनास्ततः॥ ४.४० ॥<br>
<br>
कोटीनां द्वे सहस्रे तु अष्टौ कोटिशतानि तु॥<br>
द्विषष्टिश्च तथा कोट्यो नियुतानि च सप्ततिः॥ ४.४१ ॥<br>
<br>
कल्पार्धसंख्या दिव्या वै कल्पमेवं तु कल्पयेत्॥ <br>
कल्पानां वै सहस्रं तु वर्षमेकमजस्य तु॥ ४.४२ ॥<br>
<br>
वर्षाणामष्टसाहस्रं ब्राह्मं वै ब्रह्मणो युगम्॥<br>
सवनं युगसाहस्रं सर्व देवोद्भवस्य तु॥ ४.४३ ॥<br>
<br>
सवनानां सहस्रं तु त्रिविधं त्रिगुणं तथा॥<br>
ब्रह्मणस्तु तथा प्रोक्तः कालः कालात्मनः प्रभो॥ ४.४४ ॥<br>
<br>
भवोद्भवस्तपश्चैव भव्यो रंभः क्रतुः पुनः॥<br>
ऋतुर्वह्निर्हव्यवाहः सावित्रः शुद्ध एव च॥ ४.४५ ॥<br>
<br>
उशिकः कुशिकश्चैव गांधारो मुनि सत्तमाः॥<br>
ऋषभश्च तथा षड्जो मज्जालीयश्च मध्यमः॥ ४.४६ ॥<br>
<br>
वैराजोवै निषादश्च मुख्यो वै मेघवाहनः॥<br>
पंचमाश्चित्रकश्चैव आकूतिर्ज्ञान एव च॥ ४.४७ ॥<br>
<br>
मनः सुदर्शो बृंहश्च तथा वै श्वेतलोहितः॥<br>
रक्तश्च पीतवासाश्च असितः सर्वरूपकः॥ ४.४८ ॥<br>
<br>
एवं कल्पास्तु संख्याता ब्रह्मणोऽव्यक्तजन्मनः॥<br>
कोटिकोटिसहस्राणि कल्पानां मुनिसत्तमाः॥ ४.४९ ॥<br>
<br>
गतानि तावच्छेषाणि अहर्निश्यानि वै पुनः॥<br>
परांते वै विकाराणि विकारं यांति विश्वतः॥ ४.५० ॥<br>
<br>
विकारस्य शिवस्याज्ञावशेनैव तु संहृतिः॥<br>
संहृते तु विकारे च प्रधाने चात्मनि स्थिते॥ ४.५१ ॥<br>
<br>
साधर्म्येणावतिष्ठेते प्रधानपुरुषावुभौ॥<br>
गुणानां चैव वैषम्ये विप्राः सृष्टिरिति स्मृता॥ ४.५२ ॥<br>
<br>
साम्ये लयो गुणानां तु तयोर्हेतुर्महेश्वरः॥<br>
लीलया देवदेवेन सर्गास्त्वीदृग्विधाः कृताः॥ ४.५३ ॥<br>
<br>
असंख्याताश्च संक्षेपात् प्रधानादन्वधिष्ठितात्॥<br>
असंख्याताश्च कल्पाख्या ह्यसंख्यताः पितामहाः॥ ४.५४ ॥<br>
<br>
हरयश्चाप्यसंख्यातास्त्वेक एव महेश्वरः॥<br>
प्रधानादिप्रवृत्तानि लीलया प्राकृतानि तु॥ ४.५५ ॥<br>
<br>
गुणात्मिका च तद्वृत्तिस्तस्य देवस्य वै त्रिधा॥<br>
अप्राकृतस्य तस्यादिर्मध्यांतं नास्ति चात्मनः॥ ४.५६ ॥<br>
<br>
पितामहस्याथ परः परार्धद्वयसंमितः॥<br>
दिवा सृष्टं तु यत्सर्वं निशि नश्यति चास्य तत्॥ ४.५७ ॥<br>
<br>
भूर्भुवःस्वर्महस्तत्र नश्यते चोर्ध्वतो न च॥<br>
रात्रौ चैकार्णवे ब्रह्म नष्टे स्थावरजंगमे॥ ४.५८ ॥<br>
<br>
सुष्वापांभासि यस्तस्मान्नारायण इति स्मृतः॥<br>
शर्वर्यंते प्रबुद्धो वै दृष्ट्वा शून्यं चराचरम्॥ ४.५९ ॥<br>
<br>
स्रष्टुं तदा मतिं चक्रे ब्रह्मा ब्रह्मविदां वरः॥<br>
उदकैराप्लुतां क्ष्मां तां समादाय सनातनः॥ ४.६० ॥<br>
<br>
पूर्ववत्स्थापयामास वाराहं रूपमास्थितः॥<br>
नदीनदसमुद्रांश्च पूर्ववच्चाकरोत्प्रभुः॥ ४.६१॥<br>
<br>
कृत्वा धरां प्रयत्नेन निम्नोन्नतिविवर्जिताम्॥<br>
धरायां सोचिनोत्सर्वान् गिरीन् दग्धान् पुराग्निना॥ ४.६२ ॥<br>
<br>
भूराद्यांश्चतुरो लोकान् कल्पयामास पूर्ववत्॥<br>
स्रष्टुं च भगवांश्चक्रे तदा स्रष्टा पुनर्मतिम्॥ ४.६३ ॥<br>
<br>
इति श्रीलिङ्गमहापुराणे पूर्वभागे सृष्टिप्रारंभवर्णनं नाम चतुर्थोऽध्यायः॥ ४ ॥<br>
<br>
