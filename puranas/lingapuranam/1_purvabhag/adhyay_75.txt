ऋषय ऊचुः॥<br>
निष्कलो निर्मला नित्यः सकलत्वं कथं गतः॥<br>
वक्तुमर्हसि चास्माकं यथा पूर्वं यथा श्रुतम्॥ ७५.१ ॥<br>
<br>
सूत उवाच॥<br>
परमार्थविदः केचिदूचुः प्रणवरूपिणम्॥<br>
विज्ञानमिति विप्रेंद्राः श्रुत्वा श्रुतिशिरस्यजम्॥ ७५.२ ॥<br>
<br>
शब्दादिविषयं ज्ञानं ज्ञानमित्यभिधीयते॥<br>
तज्ज्ञानं भ्रांतिरहितमित्यन्ये नेति चापरे॥ ७५.३ ॥<br>
<br>
यज्ज्ञानं निर्मलं शुद्धं निर्विकल्पं निराश्रयम्॥<br>
गुरुप्रकाशकं ज्ञानमित्यन्ये मुनयो द्विजाः॥ ७५.४ ॥<br>
<br>
ज्ञानेनैव भवेन्मुक्तिः प्रसादो ज्ञानसिद्धये॥<br>
उभाभ्यां मुच्यते योगी तत्रानंदमयो भवेत्॥ ७५.५ ॥<br>
<br>
वदंति मुनयः केचित्कर्मणा तस्य संगतिम्॥<br>
कल्पनाकल्पितं रूपं संहृत्य स्वेच्छयैव हि॥ ७५.६ ॥<br>
<br>
द्यौर्मूर्धा तु विभोस्तस्य खं नाभिः परमेष्ठिनः॥<br>
सोमसूर्याग्नयो नेत्रे दिशः श्रोत्रं महात्मनः॥ ७५.७ ॥<br>
<br>
चरणौ चैव पातालं समुद्रस्तस्य चांबरम्॥<br>
देवास्तस्य भुजाः सर्वे नक्षत्राणि च भूषणम्॥ ७५.८ ॥<br>
<br>
प्रकृतिस्तस्य पत्नी च पुरुषो लिंगमुच्यते॥<br>
वक्त्राद्वै ब्राह्मणाः सर्वे ब्रह्मा च भगवान्प्रभुः॥ ७५.९ ॥<br>
<br>
इंद्रोपेंद्रौ भुजाभ्यां तु क्षत्रियाश्च महात्मनः॥<br>
वैश्याश्चोरुप्रदेशात्तु शूद्राः पादात्पिनाकिनः॥ ७५.१೦ ॥<br>
<br>
पुष्करावर्तकाद्यास्तु केशास्तस्य प्रकीर्तिताः॥<br>
वायवो घ्राणजास्तस्य गतिः श्रौतं स्मृतिस्तथा॥ ७५.११ ॥<br>
<br>
अथानेनैव कर्मात्मा प्रकृतेस्तु प्रवर्तकः॥<br>
पुंसां तु पुरुषः श्रीमान् ज्ञानगम्यो न चान्यथा॥ ७५.१२ ॥<br>
<br>
कर्मयज्ञसहस्रेभ्यस्तपोयज्ञो विशिष्यते॥<br>
तपोयज्ञसहस्रेभ्यो जपयज्ञो विशिष्यते॥ ७५.१३ ॥<br>
<br>
जपयज्ञसहस्रेभ्यो ध्यानयज्ञोविशिष्यते॥<br>
ध्यानयज्ञात्परो नास्ति ध्यानं ज्ञानस्य साधनम्॥ ७५.१४ ॥<br>
<br>
यदा समरसे निष्ठो योगी ध्यानेन पश्यति॥<br>
ध्यानयज्ञरतस्यास्य तदा सन्निहितः शिवः॥ ७५.१५ ॥<br>
<br>
नास्ति विज्ञानिनां शौचं प्रायश्चित्तादि चोदना॥<br>
विशुद्धा विद्यया सर्वे ब्रह्मविद्याविदो जनाः॥ ७५.१६ ॥<br>
<br>
नास्ति क्रिया च लोकेषु सुखं दुःखं विचारतः॥<br>
धर्माधर्मौ जपो होमो ध्यानिनां सन्निधिः सदा॥ ७५.१७ ॥<br>
<br>
परानंदात्मकं लिंगं विशुद्धं शिवमक्षरम्॥<br>
निष्कलं सर्वगं ज्ञेयं योगिनां हृदि संस्थितम्॥ ७५.१८ ॥<br>
<br>
लिंगं तु द्विविधं प्राहुर्बाह्यमाभ्यंतरं द्विजाः॥<br>
बाह्यं स्थूलं मुनिश्रेष्ठाः सूक्ष्ममाभ्यंतरं द्विजाः॥ ७५.१९ ॥<br>
<br>
कर्मयज्ञरताः स्थूलाः स्थूललिंगार्चनेरताः॥<br>
असतां भावनार्थाय नान्यथा स्थूलविग्रहः॥ ७५.२೦ ॥<br>
<br>
आध्यात्मिकं च यल्लिंगं प्रत्यक्षं यस्य नो भवेत्॥<br>
असौ मूढो बहिः सर्वं कल्पयित्वैव नान्यथा॥ ७५.२१ ॥<br>
<br>
ज्ञानिनां सूक्ष्मममलं भवेत्प्रत्यक्षमव्ययम्॥<br>
यता स्थूलमयुक्तानां मृत्काष्ठाद्यौः प्रकल्पितम्॥ ७५.२२ ॥<br>
<br>
अर्थो विचारतो नास्तीत्यन्ये तत्त्वार्थवेदिनः॥<br>
निष्कलः सकलश्चेति सर्वं शिवमयं ततः॥ ७५.२३ ॥<br>
<br>
व्योमैकमपि दृष्टं हि शरावं प्रति सुव्रताः॥<br>
पृथक्त्वं चापृथक्त्वं च शंकरस्येति चापरे॥ ७५.२४ ॥<br>
<br>
प्रत्ययार्थं हि जगतामेकस्थोपि दिवाकरः॥<br>
एकोपि बहुधा दृष्टो जलाधारेषु सुव्रताः॥ ७५.२५ ॥<br>
<br>
जंतवो दिवि भूमा च सर्वे वै पांचभौतिकाः॥<br>
तथापि बहुला दृष्टा जातिव्यक्तिविभेदतः॥ ७५.२६ ॥<br>
<br>
दृश्यते श्रूयते यद्यत्तत्तद्विद्धि शिवात्मकम्॥<br>
भेदो जनानां लोकेस्मिन्प्रतिभासो विचारतः॥ ७५.२७ ॥<br>
<br>
स्वप्ने च विपुलान् भोगान् भुक्त्वा मर्त्यः सुखी भवेत्॥<br>
दुःखी च भेगं दुःखं च नानुभूतं विचारतः॥ ७५.२८ ॥<br>
<br>
एवमाहुस्तथान्ये च सर्वे वेदार्थतत्त्वगाः॥<br>
हृदि संसारिणां साक्षात्सकलः परमेश्वरः॥ ७५.२९ ॥<br>
<br>
योगिनां निष्कलो देवो ज्ञानिनां च जगन्मयः॥<br>
त्रिविधं परमेशस्य वपुर्लोके प्रशस्यते॥ ७५.३० ॥<br>
<br>
निष्कलं प्रथमं चैकं ततः सकलनिष्कलम्॥<br>
तृतीयं सकलं चैव नान्यथेति द्विजोत्तमाः॥ ७५.३१ ॥<br>
<br>
अर्चयंति मुहुः केचित्सदा सकलनिष्कलम्॥<br>
सर्वज्ञं हृदये केचिच्छिवलिंगे विभावसौ॥ ७५.३२ ॥<br>
<br>
सकलं मुनयः केचित्सदा संसारवर्तिनः॥<br>
एवमभ्यर्चयंत्येव सदाराः ससुतानराः॥ ७५.३३ ॥<br>
<br>
यथा शिवस्तथा देवी यथा देवी तथा शिवः॥<br>
तस्मादभेदबुद्ध्यैव सप्तविंशत्प्रभेदतः॥ ७५.३४ ॥<br>
<br>
यजंति देहे बाह्ये च चतुष्कोणे षडस्रके॥<br>
दशारे द्वादशारे च षोडशारे त्रिरस्रके॥ ७५.३५ ॥<br>
<br>
स स्वेच्छया शिवः साक्षाद्देव्या सार्धं स्थितः प्रभुः॥<br>
संतारणार्थं च शिवः सदसद्व्यक्तिवर्जितः॥ ७५.३६ ॥<br>
<br>
तमेकमाहुर्द्विगुणं च केचित्केचित्तमाहुस्त्रिगुणात्मकं च॥<br>
ऊचुस्तथा तं च शिवं तथान्ये संसारिणं वेदविदो वदंति॥ ७५.३७ ॥<br>
<br>
भक्त्या च योगेन शुभेन युक्ता विप्राः सदा धर्मरता विशिष्टाः॥<br>
यजंति योगेशमशेषमूर्ति षडस्रमध्ये भगवंतमेव॥ ७५.३८ ॥<br>
<br>
ये तत्र पश्यंति शिवं त्रिरस्रे त्रितत्त्वध्ये त्रिगुणं त्रियक्षम्॥<br>
ते यांति चैनं न च योगिनोऽन्ये तया च देव्या पुरुषं पुराणम्॥ ७५.३९ ॥<br>
<br>
इति श्रीलिंगमहापुराणे पूर्वभागे शिवाद्वैतकथनं नाम पंचसप्ततितमोऽध्यायः॥ ७५ ॥<br>
<br>
