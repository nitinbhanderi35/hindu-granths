ऋषय ऊचुः।।<br>
कथं पूज्यो महादेवो लिंगमूर्तिर्महेश्वरः।।<br>
वक्तुमर्हसि चास्माकं रोमहर्षण सांप्रतम्।। २५.१ ।।<br>
<br>
सूत उवाच।।<br>
देव्या पृष्टो महादेवः कैलासे तां नगात्मजाम्।। <br>
अंकस्थामाह देवेशो लिंगार्चनविधिं क्रमात्।। २५.२ ।।<br>
<br>
तदा पार्श्वे स्थितो नंदी शालंकायनकात्मजः।। <br>
श्रृत्वाखिलं पुरा प्राह ब्रह्मपुत्राय सुव्रताः।। २५.३ ।।<br>
<br>
सनत्कुमाराय शुभं लिंगार्चनविधिं परम्।।<br>
तस्माद्व्यासो महातेजाः श्रुतवाञ्छ्रुतिसंमतिम्।। २५.४ ।।<br>
<br>
स्नानयोगोपचारं च यथा शैलादिनो मुखात्।।<br>
श्रुतवान् तत्प्रवक्ष्यामि स्नानाद्यं चार्चनाविधिम्।। २५.५ ।।<br>
<br>
शैलादिरुवाच।।<br>
अथ स्नानविधिं वक्ष्ये ब्राह्मणानां हिताय च।।<br>
सर्वपापहरं साक्षाच्छिवेन कथितं पुरा।। २५.६ ।।<br>
<br>
अनेन विधिना स्नात्वा सकृत्पूज्य च शंकरम्।।<br>
ब्रह्मकूर्चं च पीत्वा तु सर्वपापैः प्रमुच्यते।। २५.७ ।।<br>
<br>
त्रिविधं स्नानमाख्यातं देवदेवेन शंभुना।। <br>
हिताय ब्राह्मणाद्यानां चतुर्मुखसुतोत्तम।। २५.८ ।।<br>
<br>
वारुणं पुरतः कृत्वा ततश्चाग्नेयमुत्तमम्।।<br>
मंत्रस्नानं ततः कृत्वा पूजयेत्परमेश्वरम्।। २५.९ ।।<br>
<br>
भावदुष्टोऽम्भसि स्नात्वा भस्मना च न शुद्ध्यति।।<br>
भावशुद्धश्चरेच्छौचमन्यथा न समाचरेत्।। २५.१೦ ।।<br>
<br>
सरित्सरस्तडागेषु सर्वेष्वाप्रलयं नरः।।<br>
स्नात्वापि भावदुष्टश्चेन्न शुध्यति न संशयः।। २५.११ ।।<br>
<br>
नृणां हि चित्तकमलं प्रबुद्धमभवद्यदा।।<br>
प्रसुप्तं तमसा ज्ञानभानोर्भासा तदा शुचिः।। २५.१२ ।।<br>
<br>
मृच्छकृत्तिलपुष्पं च स्नानार्थं भसितं तथा।।<br>
आदाय तीरे निःक्षिप्य स्नानतीर्थे कुशानि च।। २५.१३ ।।<br>
<br>
प्रक्षाल्याचम्य पादौ च मलं देहाद्विशोध्य च।।<br>
द्रव्यैस्तु तीरदेशस्थैस्ततः स्नानं समाचरेत्।। २५.१४ ।।<br>
<br>
उद्धृतासीतिमंत्रेण पुनर्देहं विशोधयेत्।।<br>
मृदादाय ततश्चान्यद्वस्त्रं स्नात्वा ह्यनुल्बणम्।। २५.१५ ।।<br>
<br>
गंधद्वारां दुराधर्षामिति मंत्रेण मंत्रवित्।।<br>
कपिलागोमयेनैव खस्थेनैव तु लेपयेत्।। २५.१६ ।।<br>
<br>
पुनः स्नात्वा परित्यज्य तद्वस्त्रं मलिनं ततः।।<br>
शुक्लवस्त्रापरीधानो भूत्वा स्नानं समाचरेत्।। २५.१७ ।।<br>
<br>
सर्वपापविशुद्ध्यर्थमावाह्य वरुणं तथा।।<br>
संपूज्य मनसा देवं ध्यानयज्ञेन वै भवम्।। २५.१८ ।।<br>
<br>
आचम्य त्रिस्तदा तीर्थे ह्यवगाह्य भवं स्मरन्।।<br>
पुनराचम्य विधिवदभिमन्त्र्य महाजलम्।। २५.१९ ।।<br>
<br>
अवगाह्य पुनस्तस्मिन् जपेद्वै चाघमर्षणम्।।<br>
तत्तोये भानुसोमाग्निमंडलं च स्मरेद्वशी।। २५.२೦ ।।<br>
<br>
आचम्य च पुनस्तस्माज्जलादुत्तीर्य मंत्रवित्।।<br>
प्रविश्य तीर्थमध्ये तु पुनः पुण्यविवृद्धये।। २५.२१ ।।<br>
<br>
श्रृंगेण पर्णपुटकैः पालशैः क्षालितैस्तथा।।<br>
सकुशेन सपुष्पेण जलेनैवाभिषेचयेत्।। २५.२२ ।।<br>
<br>
रुद्रेण पवमानेन त्वरिताख्येन मंत्रवित्।।<br>
तरत्समंदीवर्गाद्यैस्तथा शांतिद्वयेन च।। २५.२३ ।।<br>
<br>
शांतिधर्मेण चैकेन पंचब्रह्मपवित्रकैः।।<br>
तत्तन्मंत्राधिदेवानां स्वरूपं च ऋषीन् स्मरन्।। २५.२४ ।।<br>
<br>
एवं हि चाभिषिच्याथ स्वमूर्ध्नि पयसा द्विजाः।।<br>
ध्यायेच्च त्र्यंबकं देवं हृदि पंचास्यमीश्वरम्।। २५.२५ ।।<br>
<br>
आचम्याचमनं कुर्यात्स्वसूत्रोक्तं समीक्ष्य च।।<br>
पवित्रहस्तः स्वासीनः शुचौ देशे यथाविधि।। २५.२६ ।।<br>
<br>
अभ्युक्ष्य सकुशं चापि दक्षिणेन करेण तु।<br>
पिबेत्प्रक्षिप्य त्रिस्तोयं चक्री भूत्वा ह्यतंद्रितः।। २५.२७ ।।<br>
<br>
प्रदक्षिणं ततः कुर्याद् हिंसापापप्रशांतये।।<br>
एवं संक्षेपतः प्रोक्तं स्नानाचमनमुत्तमम्।। २५.२८ ।।<br>
<br>
सर्वेषां ब्राह्मणानां तु हितार्थे द्विजसत्तमाः।। २५.२९ ।।<br>
इति श्रीलिंगमहापुराणे पूर्वभागे स्नानविधिर्नाम पंचविंशोध्यायः।। २५ ।।<br>
<br>
