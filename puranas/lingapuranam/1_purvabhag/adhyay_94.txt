ऋषय ऊचुः॥<br>
कथमस्य पिता दैत्यो हिरण्याक्षः सुदारुणः॥<br>
विष्णुना सूदितो विष्णुर्वाराहत्वं कथं गतः॥ ९४.१ ॥<br>
<br>
तस्य श्रृंगं महेशस्य भूषणत्वं कथं गतम्॥<br>
एतत्सर्वं विशेषेण सूत वक्तुमिहार्हसि॥ ९४.२ ॥<br>
<br>
सूत उवाच॥<br>
हिरण्यकशिपोर्भ्राता हिरण्याक्ष इति स्मृतः॥<br>
पुरांधकासुरेशस्य पिता कालांतकोपमः॥ ९४.३ ॥<br>
<br>
देवाञ्जित्वाथ दैत्येंद्रो बद्ध्वा च धरणीमिमाम्॥<br>
नीत्वा रसातलं चक्रे बंदीमिन्दीवरप्रभाम्॥ ९४.४ ॥<br>
<br>
ततः सब्रह्मका देवाः परिम्लानमुखश्रियः॥<br>
बाधितास्ताडिता बद्ध्वा हिरण्याक्षेण तेन वै॥ ९४.५ ॥<br>
<br>
बलिना दैत्यमुख्येन क्रूरेम सुदुरात्मना॥<br>
प्रणम्य शिरसा विष्णुं दैत्यकोटिविमर्दनम्॥ ९४.६ ॥<br>
<br>
सर्वे विज्ञापयामासुर्धरणीबंधनं हरेः॥<br>
श्रुत्वैतद्भगवान् विष्णुर्धरणीबंधनं हरिः॥ ९४.७ ॥<br>
<br>
भूत्वा यज्ञवराहोसौ यथा लिंगोद्भवे तथा॥<br>
दैत्यैश्च सार्धं दैत्येंद्रं हिरण्याक्षं महाबलम्॥ ९४.८ ॥<br>
<br>
दंष्ट्राग्रकोट्या हत्वैनं रेजे दैत्यान्तकृत्प्रभुः॥<br>
कल्पादिषु यथापूर्वं प्रविश्य च रसातलम्॥ ९४.९ ॥<br>
<br>
आनीय वसुधां देवीमंकस्थामकरोद्बहिः॥<br>
ततस्तुष्टावदेवेशं देवदेवः पितामहः॥ ९४.१० ॥<br>
<br>
शक्राद्यैः सहितो भूत्वा हर्षगद्गदया गिरा॥<br>
शाश्वताय वराहाय दंष्ट्रिणे दंडिने नमः॥ ९४.११ ॥<br>
<br>
नारायणाय सर्वाय ब्रह्मणे परमात्मने॥<br>
कर्त्रे धर्त्रे धरायास्तु हर्त्रे देवारिणां स्वयम्॥<br>
कर्त्रे नेत्रे सुरेंद्राणां शास्त्रे च सकलस्य च॥ ९४.१२ ॥<br>
<br>
त्वमष्टमूर्तिस्त्वमनंतमूर्तिस्त्वमादिदेवस्त्वमनंतवेदितः॥<br>
तव्या कृतं सर्वमिदं प्रसीद सुरेश लोकेश वराह विष्णो॥ ९४.१३ ॥<br>
<br>
तथैकदंष्ट्राग्रमुखाग्रकोटिभागैकभागार्धतमेन विष्णो॥<br>
हताः क्षणात्कामददैत्यमुख्याः स्वदंष्ट्रकोट्या सह पुत्रभृत्यैः॥ ९४.१४ ॥<br>
<br>
त्वयोद्धृता देव धरा धरेशधराधराकार धृताग्रदंष्ट्रे॥<br>
धराधरैः सर्वजनैः समुद्रैः सुरासुरैः सेवितचंद्रवक्त्र॥ ९४.१५ ॥<br>
<br>
त्वयैव देवेश विभो कृतश्च जयः सुराणामसुरेश्वणाम्॥<br>
अहो वसुंधरा तव पृष्ठतः सकलतारकादयः॥ ९४.१६ ॥<br>
<br>
तव रोम्णि सकलामरेश्वरा नयनद्वये शशिरवी पदद्वये॥<br>
निहिता रसातलगता वसुंधरा तव पृष्ठतः सकलतारकादयः॥ ९४.१७ ॥<br>
<br>
जगतां हिताय भवता वसुंधरा भगवान् रसातलसपुटंगता तदा॥<br>
अबलोद्धृता च भगवंस्तवैव सकलं त्वयैव हि धृतं जगद्गुरो॥ ९४.१८ ॥<br>
<br>
इति वाक्पतिर्बहुविधैस्तवार्चनैः प्रणिपत्य विष्णुममरैः प्रजापतिः॥<br>
विविधान्वरान् हरिमुखात्तु लब्धवान् हरिनाभिवारिजदेहभृत्स्वयम्॥ ९४.१९ ॥<br>
<br>
अथ तामुद्धृतां तेन धरां देवा मुनीश्वराः॥<br>
मूर्ध्न्यारोप्य नमश्चक्रुश्चक्रिणः सन्निधौ तदा॥ ९४.२० ॥<br>
<br>
अनेनैव वराहेण चोद्धृतासि वरप्रदे॥<br>
कृष्णेनाक्लिष्टकार्येण शतहस्तेन विष्णुना॥ ९४.२१ ॥<br>
<br>
धरणि त्वं महाभोगे भूमिस्त्वं धेनुरव्यये॥<br>
लोकानां धारिणी त्वं हि मृत्तिके हर पातकम्॥ ९४.२२ ॥<br>
<br>
मनसा कर्मणा वाचावरदे वारिजेक्षणे॥<br>
त्वया हतेन पापेन जीवामस्त्वत्प्रसादतः॥ ९४.२३ ॥<br>
<br>
इत्युक्ता सा तदा देवी धरा देवैरधाब्रवीत्॥<br>
वराहदंष्ट्राभिन्नायां धरायां मृत्तिकां द्विजाः॥ ९४.२४ ॥<br>
<br>
मंत्रेणानेन योऽबिभ्रत् मूर्ध्नि पापात्प्रमुच्यते॥<br>
आयुष्मान्बलवान्धन्यः पुत्रपौत्रसमन्वितः॥ ९४.२५ ॥<br>
<br>
क्रमाद्भुवि दिवं प्राप्य कर्मांते मोदते सुरैः॥<br>
अथ देव गते त्वक्त्वा वराहे क्षीरसागरम्॥ ९४.२६ ॥<br>
<br>
वाराहरूपमनघं चचाल च धरा पुनः॥<br>
तस्य दंष्ट्राभराक्रांता देवदेवस्य धीमतः॥ ९४.२७ ॥<br>
<br>
यदृच्छया भवः पश्यन् जगामजगदीश्वरः॥<br>
दंष्ट्रां जग्राह दृष्ट्वा तां भूषणार्थमथात्मनः॥ ९४.२८ ॥<br>
<br>
दधार च महादेवः कूर्चांते वै महोरसि॥<br>
देवाश्च तुष्टुवुः सेंद्रा देवदेवस्य वैभवम्॥ ९४.२९ ॥<br>
<br>
धरा प्रतिष्ठिता ह्येवं देवदेवेन लीलया॥<br>
भूतानां संप्लवे चापि विष्णोश्चैव कलेवरम्॥ ९४.३० ॥<br>
<br>
ब्रह्मणश्च तथान्येषां देवानामपि लीलया॥<br>
विभुरंगविभागेन भूषितो न यदि प्रभुः॥ ९४.३१ ॥<br>
<br>
कथं विमुक्तिर्विप्राणां तस्माद्दंष्ट्री महेश्वरः॥ ९४.३२ ॥<br>
<br>
इति श्रीलिंगमहापुराणे पूर्वभागे वराहप्रादुर्भावो नाम चतुर्नवतितमोध्यायः॥ ९४ ॥<br>
<br>
