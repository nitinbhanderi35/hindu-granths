नंद्युवाच।।<br>
ततस्तुतोष भगवानननुगृह्य महेश्वरः।।<br>
स्तुतिं श्रुत्वा स्तुतस्तेषामिदं वचनमब्रवीत्।। ३३.१ ।।<br>
<br>
यः पठेच्छृणुयाद्वापि युष्माभिः कीर्तितं स्तवम्।।<br>
श्रावयेद्वा द्विजान्विप्रो गाणपत्यमवाप्नुयात्।। ३३.२ ।।<br>
<br>
वक्ष्यामि वो हितं पुण्यं भक्तानां मुनिपुंगवाः।।<br>
स्त्रीलिंगमखिलं देवी प्रकृतिर्मम देहजा।। ३३.३ ।।<br>
<br>
पुँल्लिंगं पुरुषो विप्रा मम देहसमुद्भवः।।<br>
उभाभ्यामेव वै सृष्टिर्मम विप्रा न संशयः।। ३३.४ ।।<br>
<br>
न निंदेद्यतिनं तस्माद्दिग्वाससमनुत्तमम्।।<br>
बालोन्मत्तविचेष्टं तु मत्परं ब्रह्मावादिनम्।। ३३.५ ।।<br>
<br>
ये हि मां भस्मनिरता भस्मना दग्धकिल्बिषाः।।<br>
यथोक्तकारिणो दांता विप्रा ध्यानपरायणाः।। ३३.६ ।।<br>
<br>
महादेवपरा नित्यं चरंतो ह्यूर्ध्वरेतसः।।<br>
अर्चयंति महादेवं वाङ्मनः कायसंयताः।। ३३.७ ।।<br>
<br>
रुद्रलोकमनुप्राप्य न निवर्तंति ते पुनः।।<br>
तस्मादेतद्व्रतं दिव्यमव्यक्तं व्यक्तलिंगिनः।। ३३.८ ।।<br>
<br>
भस्मव्रताश्च मुंडाश्च व्रतिनो विश्वरूपिणः।।<br>
न तान्परिवदेद्विद्वान्न चैतान्नाभिलंघयेत्।। ३३.९ ।।<br>
<br>
न हसेन्नाप्रियं ब्रूयादमुत्रेह हितार्थवान्।।<br>
यस्ता न्निंदति मूढात्मा महादेवं स निंदति।। ३३.१೦ ।।<br>
<br>
यस्त्वेतान्पूजयोन्नित्यं स पूजयति शंकरम्।।<br>
एवमेष महादेवो लोकानां हितकाम्यया।। ३३.११ ।।<br>
<br>
युगेयुगे महायोगी क्रीडते भस्मगुण्ठितः।।<br>
एवं चरत भद्रं वस्ततः सिद्धिमवाप्स्यथ।। ३३.१२ ।।<br>
<br>
अतुलमिह महाभयप्रणाशहेतुं शिवकथितं परमं पदं विदित्वा।।<br>
व्यापगतभवलोभमोहचित्ताः प्रणिपतिताः सहसा शिरोभिरुग्रम्।। ३३.१३ ।।<br>
<br>
ततः प्रमुदिता विप्राः श्रुत्वेवं कथितं तदा।।<br>
गंधोदकैः सुशुद्धैश्च कुशपुष्पविमिश्रितैः।। ३३.१४ ।।<br>
<br>
स्नापयंति महाकुंभैरद्भिरेव महेश्वरम्।।<br>
गायंति विविधैर्गुह्यैर्हुकारैश्चापि सुस्वरैः।। ३३.१५ ।।<br>
<br>
नमो देवाधि देवाय महादेवाय वै नमः।।<br>
अर्धनारीशरीराय सांख्ययोगप्रवर्तिने।। ३३.१६ ।।<br>
<br>
मेघवाहनकृष्णाय गजचर्मनिवासिने।।<br>
कृष्णाजिनोत्तरीयाय व्याल यज्ञोपवीतिने।। ३३.१७ ।।<br>
<br>
सुरचितसुविचित्रकुंडलाय सुरचितमाल्यविभूषणाय तुभ्यम्।।<br>
मृगपतिवरचर्मवाससे च प्रथितयशसे नमोऽस्तु शंकराय।। ३३.१८ ।।<br>
<br>
ततस्तान्स मुनीन्प्रीतः प्रत्युवाच महेश्वरः।।<br>
प्रीतोस्मि तपसा युष्मान्वरं वृणुत सुव्रताः।। ३३.१९ ।।<br>
<br>
ततस्ते मुनयः सर्वे प्रणिपत्य महेश्वरम्।।<br>
भृग्वंगिरा वसिष्ठश्च विश्वामित्रस्तथैव च।। ३३.२೦ ।।<br>
<br>
गौतमोऽत्रिः सुकेशश्च पुलस्त्यः पुलहः क्रतुः।।<br>
मरीचिः कश्यपः कण्वः संवर्तश्च महातपाः।। ३३.२१ ।।<br>
<br>
ते प्रणम्य महादेवमिदं वचनमब्रुवन्।।<br>
भस्मस्नानं च नग्नत्वं वामत्वं प्रतिलोमता।। ३३.२२ ।।<br>
<br>
सेव्यासेव्यत्वमेवं च ह्येतदिच्छाम वेदितुम्।।<br>
ततस्तेषां वचः श्रुत्वा भगवान्परमेश्वरः।। ३३.२३ ।।<br>
<br>
सस्मितं प्राह संप्रेक्ष्य सर्वान्मुनिवरांस्तदा।। ३३.२४ ।।<br>
<br>
इति श्रीलिंगमहापुराणे पूर्वबागे ऋषिवाक्यंनाम त्रयस्त्रिंशोऽध्यायः।। ३३ ।।<br>
<br>
