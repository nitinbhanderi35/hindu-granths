<span style="font-size: 14pt; line-height: 200%"> सूत उवाच॥<br>
एवं संक्षेपतः प्रोक्तः सद्यादीनां समुद्भवः॥<br>
यः पठेच्छृणुयाद्वापि श्रावयेद्वा द्विजोत्तमान्॥ १७.१ ॥<br>
स याति ब्रह्मसायुज्यं प्रसादात्परमेष्ठिनः॥<br>
ऋषय ऊचुः॥<br>
कथं लिंगमभूल्लिंगे समभ्यर्च्यः स शंकरः॥ १७.२ ॥<br>
किं लिंगं कस्तथा लिंगी सूत वक्तुमिहार्हसि॥<br>
रोमहर्षण उवाच॥<br>
एवं देवाश्च ऋषयः प्रणिपत्य पितामहम्॥ १७.३ ॥<br>
अपृच्छन् भगवाँल्लिंगं कथमासीदिति स्वयम्॥<br>
लिंगे महेश्वरो रुद्रः समभ्यर्च्यः कथं त्विति॥ १७.४ ॥<br>
किं लिंगं कस्तथा लिंगी सोप्याह च पितामहः॥<br>
पितामह उवाच॥<br>
प्रधानं लिंगमाख्यातं लिंगी च परमेश्वरः॥ १७.५ ॥<br>
रक्षार्थमंबुधौ मह्यं विष्णोस्त्वासीत्सुरोत्तमाः॥<br>
वैमानिके गते सर्गे जनलोकं सहर्षिभिः॥ १७.६ ॥<br>
स्थितिकाले तदा पूर्णे ततः प्रत्याहृते तथा॥<br>
चतुर्युगसहस्रांते सत्यलोकं गते सुराः॥ १७.७ ॥<br>
विनाधिपत्यं समतां गतेऽन्ते ब्रह्मणो मम॥<br>
शुष्के च स्थावरे सर्वे त्वनावृष्ट्या च सर्वशः॥ १७.८ ॥<br>
पशवो मानुषा वृक्षाः पिशाचाः पिशिताशनाः॥<br>
गंधर्वाद्याः क्रमेणैव निर्दग्धा भानुभानुभिः॥ १७.९ ॥<br>
एकार्णवे महाघोरे तमोभूते समंततः॥<br>
सुष्वापांभसि योगात्मा निर्मलो निरुपप्लवः॥ १७.१೦ ॥<br>
सहस्रशीर्षा विश्वात्मा सहस्राक्षः सहस्रपात्॥<br>
सहस्रबाहुः सर्वज्ञः सर्वदेवभवोद्भवः॥ १७.११ ॥<br>
हिरण्यगर्भो रजसा तमसा शंकरः स्वयम्॥<br>
सत्त्वेन सर्वगो विष्णुः सर्वात्मत्वे महेश्वरः॥ १७.१२ ॥<br>
कालात्मा कालनाभस्तु शुक्लः कृष्णस्तु निर्गुणः॥<br>
नारायणो महाबाहुः सर्वात्मा सदसन्मयः॥ १७.१३ ॥<br>
तथाभूतमहं दृष्ट्वा शयानं पंकजेक्षणम्॥<br>
मायया मोहितस्तस्य तमवोचममर्षितः॥ १७.१४ ॥<br>
कस्त्वं वदेति हस्तेन समुत्थाप्य सनातनम्॥<br>
तदा हस्तप्रहारेण तीव्रेण स दृढेन तु॥ १७.१५ ॥<br>
प्रबुद्धोहीयशयनात्समासीनः क्षणं वशी॥<br>
ददर्श निद्राविक्लिन्न नीरजामललोचनः॥ १७.१६ ॥<br>
मामग्रे संस्थितं भासाध्यासितो भगवान् हरिः॥<br>
आह चोत्थाय भगवान् हसन्मां मधुरं सकृत्॥ १७.१७ ॥<br>
स्वागतंस्वागतं वत्स पितामह महाद्युते॥<br>
तस्य तद्वचनं श्रुत्वा स्मितपूर्वं सुरर्षभाः॥ १७.१८ ॥<br>
रजसा बद्धवैरश्च तमवोचं जनार्दनम्॥<br>
भाषसे वत्सवत्सेति सर्गसंहारकारणम्॥ १७.१९ ॥<br>
मामिहांतः स्मितं कृत्वा गुरुः शिष्यमिवानघ॥<br>
कर्तारं जगतां साक्षात्प्रकृतेश्च प्रवर्तकम्॥ १७.२೦ ॥<br>
सनातनमजं विष्णुं विरिंचिं विश्वसंभवम्॥<br>
विश्वात्मानं विधातारं धातारं पंकजेक्षणम्॥ १७.२१ ॥<br>
किमर्थं भाषसे मोहाद्वक्तुमर्हासि सत्वरम्॥<br>
सोपि मामाह जगतां कर्ताहमिति लोकय॥ १७.२२ ॥<br>
भर्ता हर्ता भवानंगादवतीर्णो ममाव्ययात्॥<br>
विस्मृतोऽसि जगन्नाथं नारायणमनामयम्॥ १७.२३ ॥<br>
पुरुषं परमात्मानं पुरुहूतं पुरुष्टुतम्॥<br>
विष्णुमच्युतमीशानं विश्वस्य प्रभवोद्भवम्॥ १७.२४ ॥<br>
तवापराधो नास्त्यत्र मम मायाकृतं त्विदम्॥<br>
श्रृणु सत्यं चतुर्वक्त्र सर्वदेवेश्वरो ह्ययम्॥ १७.२५ ॥<br>
कर्ता नेता च हर्ता च न मयास्ति समो विभुः॥<br>
अहमेव परं ब्रह्म परं तत्त्वं पितामह॥ १७.२६ ॥<br>
अहमेव परं ज्योतिः परमात्मा त्वहं विभुः॥<br>
यद्यदृष्टं श्रुतं सर्वं जगत्यस्मिंश्चराचरम्॥ १७.२७ ॥<br>
तत्तद्विद्धि चतुर्वक्त्र सर्वं मन्मयमित्यथ॥<br>
मया सृष्टं पुराव्यक्तं चतुर्विशतिकं स्वयम्॥ १७.२८ ॥<br>
नित्यांता ह्यणवो बद्धाः सृष्टाः क्रोधोद्भवादयः॥<br>
प्रसादाद्धि भवानंडान्यनेकानीह लीलया॥ १७.२९ ॥<br>
सृष्टा बुद्धिर्मया तस्यामहंकारस्त्रिधा ततः॥<br>
तन्मात्रापंचकं तस्मान्मनः षष्ठेन्द्रियाणि च॥ १७.३೦ ॥<br>
आकाशादीनि भूतानि भौतिकानि च लीलया॥<br>
इत्युक्तवति तस्मिंश्च मयि चापि वचस्तथा॥ १७.३१ ॥<br>
आवयोश्चाभवद्युद्धं सुघोरं रोमहर्षणम्॥<br>
प्रलयार्णवमध्ये तु रजसा बद्धवैरयोः॥ १७.३२ ॥<br>
एतस्मिन्नन्तरे लिंगमभवच्चावयोः पुरः॥<br>
विवादशमनार्थं हि प्रबोधार्थं च भास्वरम्॥ १७.३३ ॥<br>
ज्वालामालासहस्राढ्यं कालानलशतोपमम्॥<br>
क्षयवृद्धिविनिर्मुक्तमादिमध्यांतवर्जितम्॥ १७.३४ ॥<br>
अनौपम्यमनिर्देश्यमव्यक्तं विश्वसंभवम्॥<br>
तस्य ज्वालासहस्रेण मोहितो भगवान् हरिः॥ १७.३५ ॥<br>
मोहितं प्राह मामत्र परिक्षावोऽग्निसंभवम्॥<br>
अधोगमिष्याम्यनलस्तंभस्यानुपमस्य च॥ १७.३६ ॥<br>
भवानूर्द्ध्वं प्रयत्नेन गंतुमर्हसि सत्वरम्॥<br>
एवं व्याहृत्य विश्वात्मा स्वरूपमकरोत्तदा॥ १७.३७ ॥<br>
वाराहमहमप्याशु हंसत्वं प्राप्तवान्सुराः॥<br>
तदाप्रभृति मामाहुर्हंसं हंसो विराडिति॥ १७.३८ ॥<br>
हंसहंसेति यो ब्रूयान्मां हंसः स भविष्यति॥<br>
सुश्वेतो ह्यनलाक्षश्च विश्वतः पक्षसंयुतः॥ १७.३९ ॥<br>
मनोनिलजवो भूत्वा गतोहं चोर्ध्वतः सुराः॥<br>
नारायणोपि विश्वात्मा नीलांजनचयोपमम्॥ १७.४೦ ॥<br>
दशयोजनविस्तीर्णं शतयोजनमायतम्॥<br>
मेरुपर्वतवर्ष्माणं गौरतीक्ष्णाग्रदंष्ट्रिणम्॥ १७.४१ ॥<br>
कालादित्यसमाभासं दीर्घघोणं महास्वनम्॥<br>
ह्रस्वपादं विचित्रांगं जैत्रं दृढमनौपमम्॥ १७.४२ ॥<br>
वाराहमसितं रूपमास्थाय गतवानधः॥ <br>
एवं वर्षसहस्रं तु त्वरन्विष्णुरधोगतः॥ १७.४३ ॥<br>
नापश्यदल्पमप्यस्य मूलं लिंगस्य सूकरः॥<br>
तावत्कालं गतोह्यूर्द्ध्वमहमप्यरिसूदनः॥ १७.४४ ॥<br>
सत्वरं सर्वयत्नेन तस्यान्तं ज्ञातुमिच्छया॥<br>
श्रांतो ह्यदृष्ट्वा तस्यांतमहङ्कारादधोगतः॥ १७.४५ ॥<br>
तथैव भगवान् विष्णुः श्रांतः संत्रस्तलोचनः॥<br>
सर्वदेवभवस्तूर्णमुत्थितः सः महावपुः॥ १७.४६ ॥<br>
समागतो मया सार्धं प्रणिपत्य महामनाः॥<br>
मायया मोहितः शंभोस्तस्थौ संविग्नमानसः॥ १७.४७ ॥<br>
पृष्ठतः पार्श्वतश्चैव चाग्रतः परमेश्वरम्॥<br>
प्रणिपत्य मया सार्धं सस्मार किमिदं त्विति॥ १७.४८ ॥<br>
तदा समभवत्तत्र नादो वै शब्दलक्षणः॥<br>
ओमोमिति सुरश्रेष्ठाः सुव्यक्तः प्लुतलक्षणः॥ १७.४९ ॥<br>
किमिदं त्विति संचित्य मया तिष्ठन्महास्वनम्॥<br>
लिंगस्य दक्षिणे भागे तदापश्यत्सनातनम्॥ १७.५೦ ॥<br>
आद्यवर्णमकारं तु उकारं चोत्तरे ततः॥<br>
मकारं मध्यतश्चैव नादांतं तस्य चोमिति॥ १७.५१ ॥<br>
सूर्यमंडलवद्दृष्ट्वा वर्णमाद्यं तु दक्षिणे॥<br>
उत्तरे पावकप्रख्यमुकारं पुरुषर्षभः॥ १७.५२ ॥<br>
शीतांशुमंडलप्रख्यं मकारं मध्यमं तथा॥<br>
तस्योपरि तदापश्यच्छुद्धस्फटिकवत् प्रभुम्॥ १७.५३ ॥<br>
तुरीयातीतममृतं निष्कलं निरुपप्लवम्॥<br>
निर्द्वंद्वं केवलं शून्यं बाह्याभ्यंतरवर्जितम्॥ १७.५४ ॥<br>
सबाह्याभ्यंतरं चैव सबाह्याभ्यंतरस्थितम्॥<br>
आदिमध्यांतरहितमानंदस्यापि कारणम्॥ १७.५५ ॥<br>
मात्रास्तिस्रस्त्वर्धमात्रं नादाख्यं ब्रह्मसंज्ञितम्॥<br>
ऋग्यजुःसामवेदा वै मात्रारूपेण माधवः॥ १७.५६ ॥<br>
वेदशब्देभ्य एवेशं विश्वात्मानमचिंतयत्॥<br>
तदाभवदृषिर्वेद ऋषेः सारतमं शुभम्॥ १७.५७ ॥<br>
तेनैव ऋषिणा विष्णुर्ज्ञातवान्परमेश्वरम्॥ देव उवाच॥<br>
चिंतया रहितो रुद्रो वाचो यन्मनसा सह॥ १७.५८ ॥<br>
अप्राप्य तं निवर्तंते वाच्यस्त्वेकाक्षरेण सः॥ <br>
एकाक्षरेण तद्वाच्यमृतं परमकारणम्॥ १७.५९ ॥<br>
सत्यमानंदममृतं परं ब्रह्म परात्परम्॥<br>
एकाक्षरादकाराख्यो भगवान्कनकांडजः॥ १७.६೦ ॥<br>
एकाक्षरादुकाराख्यो हरिः परमकारणम्॥<br>
एकाक्षरान्मकाराख्यो भगवान्नीललोहितः॥ १७.६१ ॥<br>
सर्गकर्ता त्वकाराख्यो ह्युकाराख्यस्तु मोहकः॥<br>
मकाराख्यास्तयोर्नित्यमनुग्रहकरोऽभवत्॥ १७.६२ ॥<br>
मकाराख्यो विभुर्बीजी ह्यकारो बीजमुच्यते॥<br>
उकाराख्यो हरिर्योनिः प्रधानपुरुषेश्वरः॥ १७.६३ ॥<br>
बीजी च बीजं तद्योनिर्नादाख्यश्च महेश्वरः॥<br>
बीजी विभज्य चात्मानं स्वेच्छया तु व्यवस्थितः॥ १७.६४ ॥<br>
अस्य लिंगादभूद्बीजमकारो बीजिनः प्रभोः॥<br>
उकारयोनौ निक्षिप्तमवर्धत समंततः॥ १७.६५ ॥<br>
सौवर्णमभवच्चांडमावेष्ट्याद्यं तदक्षरम्॥<br>
अनेकाब्दं तथा चाप्सु दिव्यमंडं व्यवस्थितम्॥ १७.६६ ॥<br>
ततो वर्षसहस्रांते द्विधा कृतमजोद्भवम्॥<br>
अंडमप्सु स्थितं साक्षादाद्याख्येनेश्वरेण तु॥ १७.६७ ॥<br>
तस्यांडस्य शुभं हैमं कपालं चोर्द्ध्वसंस्थितम्॥<br>
जज्ञे यद्द्यौस्तदपरं पृथिवी पंचलक्षणा॥ १७.६८ ॥<br>
तस्मादंडोद्भवो जज्ञे त्वकाराख्यश्चतुर्मुखः॥<br>
स स्रष्टा सर्वलोकानां स एव त्रिविधः प्रभुः॥ १७.६९ ॥<br>
एवमोमोमिति प्रोक्तमित्याहुर्यजुषां वराः॥<br>
यजुषां वचनं श्रुत्वा ऋचः सामानि सादरम्॥ १७.७೦ ॥<br>
एवमेव हरे ब्रह्मन्नित्याहुः श्रुतयस्तदा॥<br>
ततो विज्ञाय देवेशं यथावच्छ्रुतिसंभवैः॥ १७.७१ ॥<br>
मंत्रैर्महेश्वरं देवं तुष्टाव सुमहोदयम्॥<br>
आवयोः स्तुतिसंतुष्टो लिंगे तस्मिन्निरंजनः॥ १७.७२ ॥<br>
दिव्यं शब्दमयं रूपमास्थाय प्रहसन् स्थितः॥<br>
अकारस्तस्य मूर्द्धा तु ललाटं दीर्घमुच्यते॥ १७.७३ ॥<br>
इकारो दक्षिणं नेत्रमीकारो वामलोचनम्॥<br>
उकारो दक्षिणं श्रोत्रमूकारो वाममुच्यते॥ १७.७४ ॥<br>
ऋकारो दक्षिणं तस्य कपोलं परमेष्ठिनः॥<br>
वामं कपोलमॄकारो लृलॄ नासापुटे उभे॥ १७.७५ ॥<br>
एकारमोष्ठमूर्द्ध्वश्च एकारस्त्वधरो विभोः॥<br>
ओकारश्च तथौकारो दंतपंक्तिद्वयं क्रमात् १७.७६ ॥<br>
अमस्तु तालुनी तस्य देवदेवस्य धीमतः॥<br>
कादिपंचाक्षराण्यस्य पंच हस्तानि दक्षिणे॥ १७.७७ ॥<br>
चादिपंचाक्षराण्येवं पंच हस्तानि वामतः॥<br>
टादिपंचाक्षरं पादस्तादिपंचाक्षरं तथा॥ १७.७८ ॥<br>
पकारमुदरं तस्य फकारः पार्श्वमुच्यते॥<br>
बकारो वामपार्श्वं वै भकारं स्कंधमस्य तत्॥ १७.७९ ॥<br>
मकारं हृदयं शंभोर्महादेवस्य योगिनः॥<br>
यकारादिसकारांतं विभोर्वै सप्त धातवः॥ १७.८೦ ॥<br>
हकार आत्मरूपं वै क्षकारः क्रोध उच्यते॥<br>
तं दृष्ट्वा उमया सार्द्धं भगवंतं महेश्वरम्॥ १७.८१ ॥<br>
प्रणम्य भगवान् विष्णुः पुनश्चापश्यदूर्द्ध्वतः॥<br>
ॐकारप्रभवं मंत्रं कलापञ्चक संयुतम्॥ १७.८२ ॥<br>
शुद्धस्फटिकसंकाशं सुभाष्टत्रिंशदक्षरम्॥<br>
मेधाकरमभूद्भूयः सर्वधर्मार्थसाधकम्॥ १७.८३ ॥<br>
गायत्रीप्रभवं मंत्रं हरितं वश्यकारकम्॥<br>
चतुर्विशतिवर्णाढ्यं चतुष्कलमनुत्तमम्॥ १७.८४ ॥<br>
अथर्वमसितं मंत्रं कलाष्टकसमायुतम्॥<br>
अभिचारिकमत्यर्थ त्रयस्त्रिंशच्छुभाक्षरम्॥ १७.८५ ॥<br>
यजुर्वेदसमायुक्तं पंचत्रिंशच्छुभाक्षरम्॥<br>
कलाष्टकसमायुक्तं सुश्वेतं शांतिकं तथा॥ १७.८६ ॥<br>
त्रयोदशकलायुक्तं बालाद्यैः सह लोहितम्॥<br>
समोद्भवं जगत्याद्यं वृद्धिसंहारकारणम्॥ १७.८७ ॥<br>
वर्णाः षडधिकाः षष्टिरस्य मंत्रवरस्य तु॥<br>
पंच मंत्रांस्तथा लब्ध्वा जजाप भगवान् हरिः॥ १७.८८ ॥<br>
अथ दृष्ट्वा कलावर्णमृग्यजुःसामरूपिणम्॥<br>
ईशानमीशमुकुटं पुरुषास्यं पुरातनम्॥ १७.८९ ॥<br>
अघोरहृदयं हृद्यं वामगुह्यं सदाशिवम्॥<br>
सद्यः पादं महादेवं महाभोगीन्द्रभूषणम्॥ १७.९೦ ॥<br>
विश्वतः पादवदनं विश्वतोक्षिकरं शिवम्॥<br>
ब्रह्मणोधिपतिं सर्गस्थितिसंहारकारणम्॥ १७.९१ ॥<br>
तुष्टाव पुनरिष्टाभिर्वाग्भिर्वरदमीश्वरम्॥ १७.९२ ॥<br>
इति श्रीलिंगमहापुराणे पूर्वभागे लिंगोद्भवो नाम सप्तदशोऽध्यायः॥ १७ ॥<br>
</span>
