विष्णुरुवाच॥<br>
एकाक्षराय रुद्राय अकारायात्मरूपिणे॥<br>
उकारायादिदेवाय विद्यादेहाय वै नमः॥ १८.१ ॥<br>
<br>
तृतीयाय मकाराय शिवाय परमात्मने॥<br>
सूर्याग्निसोमवर्णाय यजमानाय वै नमः॥ १८.२ ॥<br>
<br>
अग्नये रुद्ररूपाय रुद्राणां पतये नमः॥<br>
शिवाय शिवमंत्राय सद्योजाताय वेधसे॥ १८.३ ॥<br>
<br>
वामाय वामदेवाय वरदायामृताय ते॥<br>
अघोरायातिघोराय सद्योजाताय रंहसे॥ १८.४ ॥<br>
<br>
ईशानाय श्मशानाय अतिवेगाय वेगिने॥<br>
नमोस्तु श्रुतिपादाय ऊर्ध्वलिंगाय लिंगिने॥ १८.५ ॥<br>
<br>
हेमलिंगाय हेमाय वारिलिंगाय चांभसे॥<br>
शिवाय शिव लिंगाय व्यापिने व्योमव्यापिने॥ १८.६ ॥<br>
<br>
वायवे वायुवेगाय नमस्ते वायुव्यापिने॥<br>
तेजसे तेजसां भर्त्रे नमस्तेजोधिव्यापिने॥ १८.७ ॥<br>
<br>
जलाय जलभूताय नमस्ते जलव्यापिने॥<br>
पृथिव्यै चांतरिक्षाय पृथिवीव्यापिने नमः॥ १८.८ ॥<br>
<br>
शब्दस्पर्शस्वरूपाय रसगंधाय गंधिने॥<br>
गणाधिपतये तुभ्यं गुह्यद्गुह्यतमाय ते॥ १८.९ ॥<br>
<br>
अनंताय विरुपाय अनंतानामयाय च॥<br>
शाश्वताय वरिष्ठाय वारिगर्भाय योगिने॥ १८.१೦ ॥<br>
<br>
संस्थिता याम्भसां मध्ये आवयोर्मध्यवर्चसे॥<br>
गोप्त्रे हर्त्रे सदा कर्त्रे निधनायेश्वराय च॥ १८.११ ॥<br>
<br>
अचेतनाय चिंत्याय चेतनायासहारिणे॥<br>
अरूपाय सुरूपाय अनंगायाङ्गहारिणे॥ १८.१२ ॥<br>
<br>
भस्मदिग्धशरीराय भानुसोमाग्निहेतवे॥<br>
श्वेताय श्वेतवर्णाय तुहिनाद्रिचराय च॥ १८.१३ ॥<br>
<br>
सुश्वेताय सुवक्त्राय नमः श्वेतशिखाय च॥<br>
श्वेतास्याय महास्याय नमस्ते श्वेतलोहित॥ १८.१४ ॥<br>
<br>
सुताराय विशिष्टाय नमो दुंदुभिने हर॥<br>
शतरूप विरुपाय नमः केतुमते सदा॥ १८.१५ ॥<br>
<br>
ऋद्धिशोकविशोकाय पिनाकाय कपर्दिने॥<br>
विपाशाय सुपाशाय नमस्ते पाशनाशिने॥ १८.१६ ॥<br>
<br>
सुहोत्राय हविष्याय सुब्रह्मण्याय सूरिणे॥<br>
सुमुखाय सुवक्त्राय दुर्दमाय दमाय च॥ १८.१७ ॥<br>
<br>
कंकाय कंकरूपाय कंकणीकृतपन्नग॥<br>
सनकाय नमस्तुभ्यं सनातन सनंदन॥ १८.१८ ॥<br>
<br>
सनत्कुमार सारंगमारणाय महात्मने॥<br>
लोकाक्षिणे त्रिधामाय नमो विरजसे सदा॥ १८.१९ ॥<br>
<br>
शंखपालाय शंखाय रजसे तमसे नमः॥<br>
सारस्वताय मेघाय मेघवाहन ते नमः॥ १८.२೦ ॥<br>
<br>
सुवाहाय विवाहाय विवादवरदाय च॥<br>
नमः शिवाय रुद्राय प्रधानाय नमोनमः॥ १८.२१ ॥<br>
<br>
त्रिगुणाय नमस्तुभ्यं चतुर्व्यूहात्मने नमः॥<br>
संसाराय नमस्तुभ्यं नमः संसारहेतवे॥ १८.२२ ॥<br>
<br>
मोक्षाय मोक्षरूपाय मोक्षकर्त्रे नमोनमः॥<br>
आत्मने ऋषये तुभ्यं स्वामिने विष्णवे नमः॥ १८.२३ ॥<br>
<br>
नमो भगवते तुभ्यं नागानां पतये नमः॥<br>
ओंकाराय नमस्तुभ्यं सर्वज्ञाय नमो नमः॥ १८.२४ ॥<br>
<br>
सर्वाय च नमस्तुभ्यं नमो नारायणाय च॥<br>
नमो हिरण्यगर्भाय आदिदेवाय ते नमः॥ १८.२५ ॥<br>
<br>
नमोस्त्वजाय पतये प्रजानां व्यूहहेतवे॥<br>
महादेवाय देवानामीश्वराय नमो नमः॥ १८.२६ ॥<br>
<br>
शर्वाय च नमस्तुभ्यं सत्याय शमनाय च॥<br>
ब्रह्मणे चैव भूतानां सर्वज्ञाय नमो नमः॥ १८.२७ ॥<br>
<br>
महात्मने नमस्तुभ्यं प्रज्ञारूपाय वै नमः॥<br>
चितये चितिरूपाय स्मृतिरूपाय वै नमः॥ १८.२८ ॥<br>
<br>
ज्ञानाय ज्ञानगम्याय नमस्ते संविदे सदा॥<br>
शिखराय नमस्तुभ्यं नीलकंठाय वै नमः॥ १८.२९ ॥<br>
<br>
अर्धनारीशरीराय अव्यक्ताय नमोनमः॥<br>
एकादशविभेदाय स्थाणवे ते नमः सदा॥ १८.३೦ ॥<br>
<br>
नमः सोमाय सूर्याय भवाय भवहारिणे॥<br>
यशस्कराय देवाय शंकरायेश्वराय च॥ १८.३१ ॥<br>
<br>
नमोंबिकाधिपतये उमायाः पतये नमः॥<br>
हिरण्यबाहवे तुभ्यं नमस्ते हेमरेतसे॥ १८.३२ ॥<br>
<br>
नीलकेशाय वित्ताय शितिकंठाय वै नमः॥<br>
कपर्दिने नमस्तुभ्यं नागांगाभरणाय च॥ १८.३३ ॥<br>
<br>
वृषारूढाय सर्वस्य हर्त्रे कर्त्रे नमोनमः॥<br>
वीररामातिरामाय रामनाथाय ते विभो॥ १८.३४ ॥<br>
<br>
नमो राजाधिराजाय राज्ञामधिगताय ते॥<br>
नमः पालाधिपतये पालाशाकृंतते नमः॥ १८.३५ ॥<br>
<br>
नमः केयूरभूषाय गोपते ते नमोनमः॥<br>
नमः श्रीकंठनाथाय नमो लिकुचपाणये॥ १८.३६ ॥<br>
<br>
भुवनेशाय देवाय वेदशास्त्र नमोस्तु ते॥<br>
सारंगाय नमस्तुभ्यं राजहंसाय ते नमः॥ १८.३७ ॥<br>
<br>
कनकांगदहाराय नमः सर्पोपवीतिने॥<br>
सर्पकुंडलमालाय कटिसूत्रीकृताहिने॥ १८.३८ ॥<br>
<br>
वेदगर्भाय गर्भाय विश्वगर्भाय ते शिव॥<br>
ब्रह्मोवाच॥<br>
विररामेति संस्तुत्वा ब्रह्मणा सहितो हरिः॥ १८.३९ ॥<br>
<br>
एतत्स्तोत्रवरं पुण्यं सर्वपापप्रणाशनम्॥<br>
यः पठेच्छ्रावयेद्वापि ब्राह्मणान् वेदपारगान्॥ १८.४೦ ॥<br>
<br>
स याति ब्रह्मणो लोके पापकर्मरतोपि वै॥<br>
तस्माज्जपेत्पठेन्नित्यं श्रावयेद्ब्राह्मणाञ्छुभान्॥ १८.४१ ॥<br>
<br>
सर्वपापविशुद्ध्यर्थं विष्णुना परिभाषितम्॥ १८.४२ ॥<br>
इति लिंगमहापुराणे पूर्वभागे विष्णुस्तवो नामाष्टादशोऽध्यायः॥ १८ ॥<br>
<br>
