ऋषय ऊचुः॥<br>
सूत सुव्यक्तमखिलं कथितं शंकरस्य तु॥<br>
सर्वात्मभावं रुद्रस्य स्वुरूपं वक्तुमर्हसि॥ ४५.१ ॥<br>
<br>
सूत उवाच॥<br>
भूर्भुवः स्वर्महश्चैव जनः साक्षात्तपस्तथा॥<br>
सत्यलोकश्च पातालं नरकार्णवकोटयः॥ ४५.२ ॥<br>
<br>
तारकाग्रहसोमार्का ध्रुवः सप्तर्षयस्तथा॥<br>
वैमानिकास्तथान्ये च तिष्ठंत्यस्य प्रसादतः॥ ४५.३ ॥<br>
<br>
अनेन निर्मितास्त्वेवं तदात्मानो द्विजर्षभाः॥<br>
समाष्टिरूपः सर्वात्मा संस्थितः सर्वदा शिवः॥ ४५.४ ॥<br>
<br>
सर्वात्मानं महात्मानं महादेवं महेश्वरम्॥<br>
न विजानंति संमूढा मायया तस्य मोहिताः॥ ४५.५ ॥<br>
<br>
तस्य देवस्य रुद्रस्य शरीरं वै जगत्त्रयम्॥<br>
तस्मात्प्रणम्य तं वक्ष्ये जगतां निर्णयं शुभम्॥ ४५.६ ॥<br>
<br>
पुरा वः कथितं सर्वं मयाण्डस्य यथा कृतिः॥<br>
भुवनानां स्वरूपं च ब्रह्माण्डे कथयाम्यहम्॥ ४५.७ ॥<br>
<br>
पृथिवीचांतरिक्षं च स्वर्महर्जन एव च॥<br>
तपः सत्यं च सप्तैते लोकास्त्वंडोद्भवाः शुभाः॥ ४५.८ ॥<br>
<br>
अधस्तादत्र चैतेषां द्विजाः सप्त तलानि तु॥<br>
महातलादयस्तेषां अधस्तान्नरकाः क्रमात्॥ ४५.९ ॥<br>
<br>
महातलं हेमतलं सर्वरत्नोपशोभितम्॥<br>
प्रासादैश्च विचित्रैश्च भवस्यायतनैस्तथा॥ ४५.१೦ ॥<br>
<br>
अनंतेन च संयुक्तं मुचुकुंदेन धीमता॥<br>
नृपेण बलिना चैव पातालस्वर्गवासिना॥ ४५.११ ॥<br>
<br>
शैलं रसातलं विप्राः शार्करं हि तलातलम्॥<br>
पीतं सुतलमित्युक्तं वितलं विद्रुमप्रभम्॥ ४५.१२ ॥<br>
<br>
सितं हि अतलं तच्च तलं यच्च सितेतरम्॥<br>
क्ष्मायास्तु यावद्विस्तारो ह्यधस्तेषां च सुव्रताः॥ ४५.१३ ॥<br>
<br>
तलानां चैव सर्वेषां तावत्संख्या समाहिता॥<br>
सहस्रयोजनं व्योम दशसाहस्रमेव च॥ ४५.१४ ॥<br>
<br>
लक्षं सप्तसहस्रं हि तलानां सघनस्य तु॥<br>
व्योम्नः प्रमाणं मूलं तु त्रिंशत्साहस्रकेण तु॥ ४५.१५ ॥<br>
<br>
सुवर्णेन मुनिश्रेष्ठास्तथा वासुकिना शुभम्॥<br>
रसातलमति ख्यातं तथान्यैश्च निषोवितम्॥ ४५.१६ ॥<br>
<br>
विरोचनहिरण्याक्षनरकाद्यैश्च सेवितम्॥<br>
तलातलमिति ख्यातं सर्वशोभासमन्वितम्॥ ४५.१७ ॥<br>
<br>
वैनावकादिभिश्चैव कालनेमिपुरोगमैः॥<br>
पूर्वदेवैः समाकीर्णं सुतलं च तथापरैः॥ ४५.१८ ॥<br>
<br>
वितलं दानवाद्यैश्च तारकाग्निमुखैस्तथा॥<br>
महांत काद्यैर्नागैश्च प्रह्लादेनासुरेण च॥ ४५.१९ ॥<br>
<br>
वितलं चात्र विख्यातं कंबलाश्वनिषेवितम्॥<br>
महाकुंभेन वीरेण हयग्रीवेण धीमता॥ ४५.२೦ ॥<br>
<br>
शंकुकर्णेन संभिन्नं तथा नमुचिपूर्वकैः॥<br>
तथान्यैर्विविधैर्वीरैस्तलं चैव सुशोभितम्॥ ४५.२१ ॥<br>
<br>
तलेषु तेषु सर्वेषु चांबया परमेश्वरः॥<br>
स्कन्देन नंदिना सार्धं गणपैः सर्वतो वृतः॥ ४५.२२ ॥<br>
<br>
तलानां चैव सर्वेषामूर्ध्वतः सप्तसप्तमाः॥<br>
क्ष्मातलानि धरा चापि सप्तधा कथयामि वः॥ ४५.२३ ॥<br>
<br>
इति श्रीलिंगमहापुराणे पूर्वभागे पातालवर्णनं नाम पंचचत्वारिंशोऽध्यायः॥ ४५ ॥<br>
<br>
