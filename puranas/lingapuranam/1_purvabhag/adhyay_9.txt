<br>
सूत उवाच॥<br>
आलस्यं प्रथमं पश्चाद्व्याधिपीडा प्रजायते॥<br>
प्रमादः संशयस्थाने चित्तस्येहानवस्थितिः॥ ९.१ ॥<br>
<br>
अश्रद्धादर्शनं भ्रांतिर्दुःखं च त्रिविधं ततः॥<br>
दौर्मनस्यमयोग्येषु विषयेषु च योगता॥ ९.२ ॥<br>
<br>
दशधाभिप्रजायंते मुनेर्योगांतरायकाः॥<br>
आलस्यं चाप्रवृत्तिश्च गुरुत्वात्कायचित्तयोः॥ ९.३ ॥<br>
<br>
व्याधयो धातुवैषम्यात् कर्मजा दोषजास्तथा॥<br>
प्रमादस्तु समावेस्तु साधनानामभावनम्॥ ९.४ ॥<br>
<br>
इदं वेत्युभयस्पृक्तं विज्ञानं स्थानसंशयः॥<br>
अनवस्थितचित्तत्वमप्रतिष्ठा हि योगिनः॥ ९.५ ॥<br>
<br>
लब्धायामपि भूमौ च चित्तस्य भवबंधनात्॥<br>
अश्रद्धाभावरहिता वृत्तिर्वै साधनेषु च॥ ९.६ ॥<br>
<br>
साध्ये चित्तस्य हि गुरौ ज्ञानाचारशिवादिषु॥<br>
विपर्ययज्ञानमिति भ्रांतिदर्शनमुच्यते॥ ९.७ ॥<br>
<br>
अनात्मन्यात्मविज्ञानमज्ञानात्तस्य सन्निधौ॥<br>
दुःखमाध्यात्मिकं प्रोक्तं तथा चैवाधिभौतिकम्॥ ९.८ ॥<br>
<br>
आधिदैविकमित्युक्तं त्रिविधं सहजं पुनः॥<br>
इच्छाविघातात्संक्षोभश्चेतसस्तदुदाहृतम्॥ ९.९ ॥<br>
<br>
दौर्मनस्यं निरोद्धव्यं वैराग्येण परेण तु॥<br>
तमसा रजसा चैव संस्पृष्टं दुर्मनः स्मृतम्॥ ९.१० ॥<br>
<br>
तदा मनसि संजातं दौर्मनस्यमिति स्मृतम्॥<br>
हठात्स्वीकरणं कृत्वा योग्यायोग्य विवेकतः॥ ९.११ ॥<br>
<br>
विषयेषु विचित्रेषु जंतोर्विषयलोलता॥<br>
अंतराया इति ख्याता योगस्यैते हि योगिनाम्॥ ९.१२ ॥<br>
<br>
अत्यंतोत्साह युक्तस्य नश्यंति न च संशयः॥<br>
प्रनष्टेष्वंतरायेषु द्विजाः पश्चाद्धि योगिनः॥ ९.१३ ॥<br>
<br>
उपसर्गाः प्रवर्तते सर्वे तेऽसिद्धिसूचकाः॥<br>
प्रतिभा प्रथमा सिद्धिर्द्वितीया श्रवणा स्मृता॥ ९.१४॥<br>
<br>
वार्ता तृतीया विप्रेंद्रास्तुरीया चेह दर्शना॥<br>
आस्वादा पंचमी प्रोक्ता वेदना षष्ठिका स्मृता॥ ९.१५ ॥<br>
<br>
स्वल्पषट्सिद्धिसंत्यागात्सिद्धिदाः सिद्धयो मुनेः॥	<br>
प्रतिभा प्रतिभावृतिः प्रतिभाव इति स्थितिः॥ ९.१६ ॥<br>
<br>
बुद्धिर्विवेचना वेद्यं बुद्ध्यते बुद्धिरुच्यते॥<br>
सूक्ष्मे व्यवहितेतीते विप्रकृष्टे त्वनागते॥ ९.१७ ॥<br>
<br>
सर्वत्र सर्वदा ज्ञानं प्रतिभानुक्रमेण तु॥<br>
श्रवणात्सर्वशब्दानामप्रयत्नेन योगिनः॥ ९.१८ ॥<br>
<br>
ह्रस्वदीर्घप्लुतादीनां गुह्यानां श्रवणादपि॥<br>
स्पर्शस्याधिगमो यस्तु वेदना तूपपादिता॥ ९.१९ ॥<br>
<br>
दर्शनाद्दिव्यरूपाणां दर्शनं चाप्रयत्नतः॥<br>
संविद्दिव्यरसे तस्मिन्नास्वादो ह्यप्रयत्नतः॥ ९.२० ॥<br>
<br>
वार्ता च दिव्यगंधानां तन्मात्रा बुद्धिसंविदा॥<br>
विन्दंते योगिनस्तस्मादाब्रह्मभुवनं द्विजाः॥ ९.२१ ॥<br>
<br>
जगत्यस्मिन् हि देहस्थं चतुःषष्टिगुणं समम्॥<br>
औपसर्गिकमेतेषु गुणेषु गुणितं द्विजाः॥ ९.२२ ॥<br>
<br>
संत्याज्यं सर्वथा सर्वमौपसर्गिकमात्मनः॥<br>
पैशाचे पार्थिवं चाप्यं राक्षसानां पुरे द्विजाः॥ ९.२३ ॥<br>
<br>
याक्षे तु तैजसं प्रोक्तं गांधर्वे श्वसनात्मकम्॥<br>
ऐन्द्रे व्योमात्मकं सर्वं सौम्ये चैव तु मानसम्॥ ९.२४ ॥<br>
<br>
प्राजापत्ये त्वहंकारं ब्राह्मे बोधमनुत्तमम्॥<br>
आद्ये चाष्टौ द्वीतीये च तथा षोडशरूपकम्॥ ९.२५ ॥<br>
<br>
चतुर्विंशत्तृतीये तु द्वत्रिंशच्च चतुर्थके॥<br>
चत्वारिंशत् पंचमे तु भूतमात्रात्मकं स्मृतम्॥ ९.२६ ॥<br>
<br>
गंधो रसस्तथा रूपं शब्दः स्पर्शस्तथैव च॥<br>
प्रत्येकमष्टधा सिद्धं पंचमेतच्छतक्रतोः॥ ९.२७ ॥<br>
<br>
तथाष्टचत्वारिंशच्च षट्पंचाशत्तथैव च॥<br>
चतुः षष्टिगुणं ब्राह्मं लभते द्विजसत्तमाः॥ ९.२८ ॥<br>
<br>
औपसर्गिकमाब्रह्मभुवनेषु परित्यजेत्॥<br>
लोकेष्वालोक्य योगेन योगवित्परमं सुखम्॥ ९.२९ ॥<br>
<br>
स्थूलता ह्रस्वता बाल्यं वार्धक्यं यौवनं तथा॥<br>
नानाजातिस्वरूपं च चतुर्भिर्देहधारणम्॥ ९.३० ॥<br>
<br>
पार्थिवांशं विना नित्यं सुरभिर्गंधसंयुतः॥<br>
एतदष्टगुणं प्रोक्तमैश्वर्यं पार्थिवं महत्॥ ९.३१ ॥<br>
<br>
जले निवसनं यद्वद्भूम्यामिव विनिर्गमः॥<br>
इच्छेच्छक्तः स्वयं पातुं समुद्रमपि नातुरः॥ ९.३२ ॥<br>
<br>
यत्रेच्छति जगत्यस्मिंस्तत्रास्य जलदर्शनम्॥<br>
यद्यद्वस्तु समादाय भोक्तुमिच्छति कामतः॥ ९.३३ ॥<br>
<br>
तत्तद्रसान्वितं तस्य त्रयाणां देहधारणम्॥<br>
भांडं विनाथ हस्तेन जलपिंडस्य धारणम्॥ ९.३४ ॥<br>
<br>
अव्रणत्वं शरीरस्य पार्थिवेन समन्वितम्॥<br>
एतत् षोडशकं प्रोक्तमाप्यमैश्वर्यमुत्तमम्॥ ९.३५ ॥<br>
<br>
देहादग्निविनिर्माणं तत्तापभयवर्जितम्॥<br>
लोकं दग्धमपीहान्यददग्धं स्वविधानतः॥ ९.३६ ॥<br>
<br>
जलमध्ये हुतवहं चाधाय परिरक्षणम्॥<br>
अग्निनिग्रहणं हस्ते स्मृतिमात्रेण चागमः॥ ९.३७ ॥<br>
<br>
भस्मीभूतविनिर्माणं यथापूर्वं सकामतः॥<br>
द्वाभ्यां रूपविनिष्पत्तिर्विना तैस्त्रिभिरात्मनः॥ ९.३८ ॥<br>
<br>
चतुर्विंशात्मकं ह्येतत्तैजसं मुनिपुंगवाः॥<br>
मनोगतित्वं भूतानामंतर्निवसनं तथा॥ ९.३९ ॥<br>
<br>
पर्वतादिमहाभारस्कंधेनोद्वहनं पुनः॥<br>
लघुत्वं च गुरुत्वं च पाणिभ्यां वायुधारणम्॥ ९.४० ॥<br>
<br>
अंगुल्यग्रनिघातेन भूमेः सर्वत्र कंपनम्॥<br>
एकेन देहनिष्पत्तिर्वातैश्वर्य स्मृतं बुधैः॥ ९.४१ ॥<br>
<br>
छायाविहीननिष्पत्तिरिंद्रियाणां च दर्शनम्॥<br>
आकाशगमनं नित्यमिंद्रियार्थैः समन्वितम्॥ ९.४२ ॥<br>
<br>
दूरे च शब्दग्रहणं सर्वशब्दावगाहनम्॥<br>
तन्मात्रलिंगग्रहणं सर्वप्राणिनिदर्शनम्॥ ९.४३ ॥<br>
<br>
ऐंद्रमैश्वर्यमित्युक्तमेतैरुक्तः पुरातनः॥<br>
यताकामोपलब्धिश्च यथाकाम विनिर्गमः॥ ९.४४ ॥<br>
<br>
सर्वत्राभिभवश्चैव सर्वगुह्यनिदर्शनम्॥<br>
कामानुरूपनिर्माणं वशित्वं प्रियदर्शनम्॥ ९.४५ ॥<br>
<br>
संसारदर्शनं चैव मानसं गुणलक्षणम्॥<br>
छेदनं ताडनं बंधं संसारपरिवर्तनम्॥ ९.४६ ॥<br>
<br>
सर्वभूतप्रसादश्च मृत्युकालजयस्तथा॥<br>
प्राजापत्यमिदं प्रोक्तमाहङ्कारिकमुत्तमम्॥ ९.४७ ॥<br>
<br>
अकारणजगत्सृष्टिस्तथानुग्रह एव च॥<br>
प्रलयश्चाधिकारश्च लोकवृत्तप्रवर्तनम्॥ ९.४८ ॥<br>
<br>
असादृश्यमिदं व्यक्तं निर्माणं च पृथक्पृथक्॥<br>
संसारस्य च कर्तृत्वं ब्राह्ममेतदनुत्तमम्॥ ९.४९ ॥<br>
<br>
एतावत्तत्त्वमित्युक्तं प्राधान्यं वैष्णवं पदम्॥<br>
ब्रह्मणा तद्गुणं शक्यं वेत्तुमन्यैर्न शक्यते॥ ९.५० ॥<br>
<br>
विद्यते तत्परं शैवं विष्णुना नावगम्यते॥<br>
असंख्येयगुणं शुद्धं को जानीयाच्छिवात्मकम्॥ ९.५१ ॥<br>
<br>
व्युत्थाने सिद्धयश्चैता ह्युपसर्गाश्च कीर्तिताः॥<br>
निरोद्धव्याः प्रयत्नेन वैराग्येण परेण तु॥ ९.५२ ॥<br>
<br>
नाशातिशयतां ज्ञात्वा विषयेषु भयेषु च॥<br>
अश्रद्धया त्यजेत्सर्वं विरक्त इति कीर्तितः॥ ९.५३ ॥<br>
<br>
वैतृष्ण्यं पुरुषे ख्यातं गुणवैतृष्ण्यमुच्यते॥<br>
वैराग्येणैव संत्याज्याः सिद्धयश्चौपसर्गिकाः॥ ९.५४ ॥<br>
<br>
औपसर्गिकमाब्रह्मभुवनेषु परित्यजेत्॥<br>
निरुद्ध्यैव त्यजेत्सर्वं प्रसीदति महेश्वरः॥ ९.५५ ॥<br>
<br>
प्रसन्ने विमला मुक्तिर्वैराग्येण परेण वै॥<br>
अथवानुग्रहार्थं च लीलार्थं वा तदा मुनिः॥ ९.५६ ॥<br>
<br>
अनिरुद्ध्य विचेष्टेद्यः सोप्येवं हि सुखी भवेत्॥<br>
क्वचिद्भूमिं परित्यज्य ह्याकाशे क्रीडते श्रिया॥ ९.५७ ॥<br>
<br>
उद्गिरेच्च क्वचिद्वेदान् सूक्ष्मानर्थान् समासतः॥<br>
क्वचिच्छ्रुते तदर्थेन श्लोकबंधं करोति सः॥ ९.५८ ॥<br>
<br>
क्वचिद्दंडकबंधं तु कुर्याद्बंधं सहस्रशः॥<br>
मृगपक्षिसमूहस्य रुतज्ञानं च विंदति॥ ९.५९ ॥<br>
<br>
ब्रह्माद्यं स्थावरान्तं च हस्तामलकवद्भवेत्॥<br>
बहुनात्र किमुक्तेन विज्ञानानि सहस्रशः॥ ९.६० ॥<br>
<br>
उत्पद्यंते मुनिश्रेष्ठा मुनेस्तस्य महात्मनः॥<br>
अभ्यासेनैव विज्ञानं विशुद्धं च स्थिरं भवेत्॥ ९.६१ ॥ (९.६२)<br>
<br>
तेजोरूपाणि सर्वाणि सर्वं पश्यति योगवित्॥<br>
देवबिंबान्यनेकानि विमानानि सहस्रशः॥ ९.६२ ॥ (९.६३)<br>
<br>
पश्यति ब्रह्मविष्ण्वींद्रयमाग्निवरुणादिकान्॥<br>
ग्रहनक्षत्रताराश्च भुवनानि सहस्रशः॥ ९.६३ ॥ (९.६४)<br>
<br>
पातालतलसंस्थाश्च समाधिस्थः स पश्यति॥<br>
आत्मविद्याप्रदीपेन स्वस्थेनाचलनेन तु॥ ९.६४ ॥ (९.६५)<br>
<br>
प्रसादामृतपूर्णेन सत्त्वपात्रस्थितेन तु॥<br>
तमो निहत्य पुरुषः पश्यति ह्यात्मनीश्वरम्॥ ९.६५ ॥<br>
<br>
तस्य प्रसादाद्धर्मश्च ऐश्वर्यं ज्ञानमेव च॥<br>
वैराग्यमपवर्गश्च नात्र कार्या विचारणा॥ ९.६६ ॥<br>
<br>
न शक्यो विस्तरो वक्तुं वर्षाणामयुतैरपि॥<br>
योगे पाशुपते निष्ठा स्थातव्यं च मुनीश्वराः॥ ९.६७ ॥<br>
<br>
इति श्रीलिङ्गपुराणे पूर्वभागे योगांतरायकथनं नाम नवमोऽध्यायः॥ ९ ॥<br>
