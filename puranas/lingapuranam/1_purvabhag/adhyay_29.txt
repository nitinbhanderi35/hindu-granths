सनत्कुमार उवाच।।<br>
इदानीं श्रोतुमिच्छामि पुरा दारुवने विभो।।<br>
प्रवृत्तं तद्वनस्थानां तपसा भावितात्मनाम्।। २९.१ ।।<br>
<br>
कथं दारुवनं प्राप्तो भगवान्नीललोहितः।।<br>
विकृतं रूपमास्थाय चोर्ध्वरेता दिगंबरः।। २९.२ ।।<br>
<br>
किं प्रवृत्तं वने तस्मिन् रुद्रस्य परमात्मनः।।<br>
वक्तुमर्हसि तत्त्वेन देवदेवस्य चेष्टितम्।। २९.३ ।।<br>
<br>
सूत उवाच।।<br>
तस्य तद्वचनं श्रुत्वा श्रुतिसारविदां वरः।।<br>
शिलादसूनुर्भगवान्प्राह किंचिद्भवं हसन्।। २९.४ ।।<br>
<br>
शैलादिरुवाच।।<br>
मुनयो दारुगहने तपस्तेपुः सुदारुणम्।।<br>
तुष्ट्यर्थं देवदेवस्य सदारतनयाग्नयः।। २९.५ ।।<br>
<br>
तुष्टो रुद्रो जगन्नाथश्चेकितानो वृषध्वजः।।<br>
धूर्जटिः परमेशानो भगवान्नीललोहितः।। २९.६ ।।<br>
<br>
प्रवृत्तिलक्षणं ज्ञानं ज्ञातुं दारुवनौकसाम्।।<br>
परीक्षार्थं जगन्नाथाः श्रद्धया क्रीडया च सः।। २९.७ ।।<br>
<br>
निवृत्तिलक्षणज्ञानप्रतिष्ठार्थं च शंकरः।।<br>
देवदारुवनस्थानां प्रवृत्तिज्ञानचेतसाम्।। २९.८ ।।<br>
<br>
विकृतं रूपमास्थाय दिग्वासा विषमेक्षणः।।<br>
मुग्धो द्विहस्तः कृष्णांगो दिव्यं दारुवनं ययौ।। २९.९ ।।<br>
<br>
मंदस्मितं च भगवान् स्त्रीणां मनसिजोद्भवम्।।<br>
भ्रूविलासं च गानं च चकारातीव सुंदरः।। २९.१೦ ।।<br>
<br>
संप्रोक्ष्य नारीवृंदं वै मुहुर्मुहुरनंगहा।।<br>
अंनगवृद्धिमकरोदतीव मधुराकृतिः।। २९.११ ।।<br>
<br>
वने तं पुरुषं दृष्ट्वा विकृतं नीललोहितम्।।<br>
स्त्रियः पतिव्रताश्चापि तमेवान्वयुरादरात्।। २९.१२ ।।<br>
<br>
वनोटजद्वारगताश्च नार्यो विस्रस्तवस्त्राभरणा विचेष्टाः।।<br>
लब्ध्वा स्मितं तस्य मुखारविंदाद्द्रुमालयस्थास्तमथान्वयुस्ताः।। २९.१३ ।।<br>
<br>
दृष्ट्वा काश्चिद्भवं नार्यो मदघूर्णितलोचनाः।।<br>
विलासबाह्यस्ताश्चापि भ्रूविलासं प्रचक्रिरे।। २९.१४ ।।<br>
<br>
अथ दृष्ट्वापरा नार्यः किंचित्प्रहसिताननाः।।<br>
किंचिद्विस्रस्तवसनाः स्रस्तकांचीगुणा जगुः।। २९.१५ ।।<br>
<br>
काश्चित्तदा तं विपिने तु दृष्ट्वा विप्रांगनाः स्रस्तनवांशुकं वा।।<br>
स्वान्स्वान्विचित्रान् वलयान्प्रविध्य मदान्विता बंधुजनांश्च जग्मुः।। २९.१६ ।।<br>
<br>
काचित्तदा तं न विवेद दृष्ट्वा विवासना स्रस्तमहांशुका च।।<br>
शाखाविचित्रान् विटपान्प्रसिद्धान्मदान्विता बंधुजनांस्तथान्याः।। २९.१७ ।।<br>
<br>
काश्चिज्जगुस्तं ननृतुर्निपेतुश्च धरातले।।<br>
निषेदुर्गजवच्चान्या प्रोवाच द्विजपुंगवाः।। २९.१८ ।।<br>
<br>
अन्योन्यं सस्मितं प्रेक्ष्य चालिलिंगुः समंततः।।<br>
निरुध्य मार्गं रुद्रस्य नैपुणानि प्रचक्रिरे।। २९.१९ ।।<br>
<br>
को भवानिति चाहुस्तं आस्यतामिति चापराः।।<br>
कुत्रेत्यथ प्रसीदेति जजल्पु प्रीतमानसाः।। २९.२೦ ।।<br>
<br>
विपरीता निपेतुर्वै विस्रस्तांशुकमूर्धजाः।।<br>
पतिव्रताः पतीनां तु सन्निधौ भवमायया।। २९.२१ ।।<br>
<br>
दृष्ट्वा श्रुत्वा भवस्तासां चेष्टावाक्यानि चाव्ययः।।<br>
शुभं वाप्यशुभं वापि नोक्तवान्परमेश्वरः।। २९.२२ ।।<br>
<br>
दृष्ट्वा नारीकुलं विप्रास्तथाभूतं च शंकरम्।।<br>
अतीव परुषं वाक्यं जजल्पुस्ते मुनीश्वराः।। २९.२३ ।।<br>
<br>
तपांसि तेषां सर्वेषां प्रत्याहन्यंत शंकरे।।<br>
यथादित्यप्रकाशेन तारका नभसि स्थिताः।। २९.२४ ।।<br>
<br>
श्रूयते ऋषिशापेन ब्रह्मणस्तु महात्मनः।।<br>
समृद्धश्रेयसां योनिर्यज्ञा वै नाशमाप्तवान्।। २९.२५ ।।<br>
<br>
भृगोरपि च शापेन विष्णुः परमवीर्यवान्।।<br>
प्रादुर्भावान्दश प्राप्तो दुःखितश्च सदा कृतः।। २९.२६ ।।<br>
<br>
इंद्रस्यापि च धर्मज्ञ छिन्नं सवृषणं पुरा।।<br>
ऋषिणा गौतमेनोर्व्यां क्रुद्धेन विनिपातितम्।। २९.२७ ।।<br>
<br>
गर्भवासो वसूनां च शापेन विहितस्तथा।।<br>
ऋषीणां चैव शापेन नहुषः सर्पतां गतः।। २९.२८ ।।<br>
<br>
क्षीरोदश्च समुद्रोसौ निवासः सर्वदा हरेः।।<br>
द्वितीयश्चामृताधारो ह्यपेयो ब्राह्मणैः कृतः।। २९.२९ ।।<br>
<br>
अविमुक्तेश्वरं प्राप्य वाराणस्यां जनार्दनः।।<br>
क्षीरेण चाभिषिच्येशं देवदेवं त्रियंबकम्।। २९.३೦ ।।<br>
<br>
श्रद्धया परया युक्तो देहाश्लेषामृतेन वै।।<br>
निषिक्तेन स्वयं देवः क्षीरेण मधुसूदनः।। २९.३१ ।।<br>
<br>
सेचयित्वाथ भगवान्ब्रह्मणा मुनिभिः समम्।।<br>
क्षीरोदं पूर्ववच्चक्रेनिवासं चात्मनः प्रभुः।। २९.३२ ।।<br>
<br>
धर्मश्चैव तथा शप्तो मांडव्येन महात्मना।।<br>
वृष्णयश्चैव कृष्णेन दुर्वासाद्यैर्महात्मभिः।। २९.३३ ।।<br>
<br>
राघवः सानुजश्चापि दुर्वासेन महात्मना।।<br>
श्रीवत्सश्च मुनेः पादपतनात्तस्य धीमतः।। २९.३४ ।।<br>
<br>
एते चान्ये च बहवो विप्राणां वशमागताः।।<br>
वर्जयित्वा विरूपाक्षं देवदेवमुमापतिम्।। २९.३५ ।।<br>
<br>
एवं हि मोहितास्तेन नावबुध्यंत शंकरम्।।<br>
अत्युग्रवचनं प्रोचुश्चोग्रोप्यंतरधीयत।। २९.३६ ।।<br>
<br>
तेपि दारुवनात्तस्मात्प्रातः संविग्नमानसाः।।<br>
पितामहं महात्मानमासीनं परमासने।। २९.३७ ।।<br>
<br>
गत्वा विज्ञापयामासुः प्रवृत्तमखिलं विभोः।।<br>
शुभे दारुवने तस्मिन् मुनयः क्षीणचेतसः।। २९.३८ ।।<br>
<br>
सोपि संचिंत्य मनसा क्षणादेव पितामहः।।<br>
तेषां प्रवृत्तमखिलं पुण्ये दारुवने पुरा।। २९.३९ ।।<br>
<br>
उत्थाय प्रांजलिर्भूत्वा प्रणिपत्य भवाय च।।<br>
उवाच सत्वरं ब्रह्मा मुनीन्दारुवनालयान्।। २९.४೦ ।।<br>
<br>
धिग्युष्मान्प्राप्तनिधनान्महानिधिमनुत्तमम्।।<br>
वृथाकृतं यतो विप्रा युष्माभिर्भाग्यवर्जितैः।। २९.४१ ।।<br>
<br>
यस्तु दारुवने तस्मिल्लिंगी दृष्टोप्यलिंगिभिः।।<br>
युष्माभिर्विकृताकारः स एव परमेश्वरः।। २९.४२ ।।<br>
<br>
गृहस्थैश्च न निंद्यास्तु सदा ह्यतिथयो द्विजाः।।<br>
विरूपाश्च सुरूपाश्च मलिनाश्चाप्यपंडिताः।। २९.४३ ।।<br>
<br>
सुदर्शनेन मुनिना कालमृत्युरपि स्वयम्।।<br>
पुरा भूमौ द्विजाग्र्येण जिता ह्यतिथिपूजया।। २९.४४ ।।<br>
<br>
अन्यथा नास्ति संतर्तुं गृहस्थैश्च द्विजोत्तमैः।।<br>
त्यक्त्वा चातिथिपूजां तामात्मनो भुवि शोधनम्।। २९.४५ ।।<br>
<br>
गृहस्थोपि पुरा जेतुं सुदर्शन इति श्रुतः।।<br>
प्रतिज्ञामकरोज्जायां भार्यामाह पतिव्रताम्।। २९.४६ ।।<br>
<br>
सुव्रते सुभ्रु सुभगे श्रृणु सर्वं प्रयत्नतः।।<br>
त्वया वै नावमंतव्या गृहे ह्यतिथयः सदा।। २९.४७ ।।<br>
<br>
सर्व एव स्वयं साक्षादतिथिर्यत्पिनाकधृक्।।<br>
तस्मादतिथये दत्त्वा आत्मानमपि पूजय।। २९.४८ ।।<br>
<br>
एवमुक्त्वाथ संतप्ता विवशा सा पतिव्रता।।<br>
पतिमाह रुदंती च किमुक्तं भवता प्रभो।। २९.४९ ।।<br>
<br>
तस्यास्तद्वचनं श्रुत्वा पुनः प्राह सुदर्शनः।।<br>
देयं सर्वं शिवायार्ये शिव एवातिथिः स्वयम्।। २९.५೦ ।।<br>
<br>
तस्मात्सर्वे पूजनीयाः सर्वेप्यतिथयः सदा।।<br>
एवमुक्ता तदा भर्त्रा भार्या तस्य पतिव्रता।। २९.५१ ।।<br>
<br>
शेषामिवाज्ञामादाय मूर्ध्ना सा प्राचरत्तदा।।<br>
परीक्षितुं तथा श्रद्धां तयोः साक्षाद्द्विजोत्तमाः।। २९.५२ ।।<br>
<br>
धर्मो द्विजोत्तमो भूत्वा जगामाथ मुनेर्गृहम्।।<br>
तं दृष्ट्वाचार्चयामास सार्घाद्यैरनघा द्विजम्।। २९.५३ ।।<br>
<br>
संपूजितस्तया तां तु प्राह धर्मो द्विजः स्वयम्।।<br>
भद्रे कुतः पतिर्धीमांस्तव भर्ता सुदर्शनः।। २९.५४ ।।<br>
<br>
अन्नाद्यैरलमद्यार्ये स्वं दातुमिह चार्हसि।।<br>
सा च लज्जावृता नारी स्मरंती कथितं पुरा।। २९.५५ ।।<br>
<br>
भर्त्रा न्यमीलयन्नेत्रे चचाल च पतिव्रता।।<br>
किंचैत्याह पुनस्तं वै धर्मे चक्रे च सा मतिम्।। २९.५६ ।।<br>
<br>
निवेदितुं किलात्मानं तस्मै पत्युरिहाज्ञया।।<br>
एतस्मिन्नन्तरे भर्ता तस्या नार्याः सुदर्शनः।। २९.५७ ।।<br>
<br>
गृहद्वारं गतो धीमांस्तामुवाच महामुनिः।।<br>
एह्येहि क्व गता भद्रे तमुवाचातिथिः स्वयम्।। २९.५८ ।।<br>
<br>
भार्यया त्वनया सार्धं मैथुनस्थोऽहमद्य वै।।<br>
सुदर्शन महाभाग किं कर्तव्यमिहोच्यताम्।। २९.५९ ।।<br>
<br>
सुरतांतस्तु विप्रेंद्र संतुष्टोहं द्विजोत्तम।।<br>
सुदर्शनस्ततः प्राह सुप्रहृष्टो द्विजोत्तमः।। २९.६೦ ।।<br>
<br>
भुंक्ष्य चैनां यताकामं गमिष्येहं द्विजोत्तम।।<br>
हृष्टोथ दर्शयामास स्वात्मानं धर्मराट् स्वयम्।। २९.६१ ।।<br>
<br>
प्रददौ चेप्सितं सर्वं तमाह च महाद्युतिः।।<br>
एषा न भुक्ता विप्रेंद्र मनसापि सुशोभना।। २९.६२ ।।<br>
<br>
मया चैषा न संदेहः श्रद्धां ज्ञातुमिहागतः।।<br>
जितो वै यस्त्वया मृत्युर्धर्मेणैकेन सुव्रत।। २९.६३ ।।<br>
<br>
अहोस्य तपसो वीर्यमित्युक्त्वा प्रययौ च सः।।<br>
तस्मात्तथा पूजनीयाः सर्वे ह्यतिथयः सदा।। २९.६४ ।।<br>
<br>
बहुनात्र किमुक्तेन भाग्यहीना द्विजोत्तमाः।।<br>
तमेव शरणं तूर्णं गंतुमर्हथ शंकरम्।। २९.६५ ।।<br>
<br>
तस्य तद्वचनं श्रुत्वा ब्रह्मणो ब्राह्मणर्षभाः।।<br>
ब्रह्माणमभिवंद्यार्ताः प्रोचुराकुलितेक्षणाः।। २९.६६ ।।<br>
<br>
ब्राह्मणा ऊचुः।।<br>
नापेक्षितं महाभाग जीवितं विकृताः स्त्रियः।।<br>
दृष्टोस्माभिर्महादेवो निंदितो यस्त्वनिंदितः।। २९.६७ ।।<br>
<br>
शप्तश्च सर्वगः शूली पिनाकी नीललोहितः।।<br>
अज्ञानाच्छापजा शक्तिः कुंठितास्यनिरीक्षणात्।। २९.६८ ।।<br>
<br>
वक्तुमर्हसि देवेश संन्यासं वै क्रमेण तु।।<br>
द्रष्टुं वै देवदेवेशमुग्रं भीमं कपर्दिनम्।। २९.६९ ।।<br>
<br>
पितामह उवाच।।<br>
आदौ वेदानधीत्यैव श्रद्धया च गुरोः सदा।।<br>
विचार्यार्थं मुनेर्धर्मान् प्रतिज्ञाय द्विजोत्तमाः।। २९.७೦ ।।<br>
<br>
ग्रहणान्तं हि वा विद्वानथ द्वादश वार्षिकम्।।<br>
स्नात्वाहृत्य च दारान्वै पुत्रानुत्पाद्य सुव्रतान्।। २९.७१ ।।<br>
<br>
वृत्तिभिश्चानुरूपाभिस्तान्विभज्य सुतान्मुनिः।।<br>
अग्निष्टोमादिभिश्चेष्ट्वा यज्ञैर्यज्ञेश्वरं विभुम्।। २९.७२ ।।<br>
<br>
पूयेत्परमात्मानं प्राप्यारण्यं विभावसौ।।<br>
मुनिर्द्वादशवर्षं वा वर्षमात्रमथापि वा।। २९.७३ ।।<br>
<br>
पक्षद्वादशकं वापि दिनद्वादशकं तु वा।।<br>
क्षीरभुक् संयुतः शांतः सर्वान् संपूजयेत्सुरान्।। २९.७४ ।।<br>
<br>
इष्ट्वैवं जुहुयादग्नौ यज्ञपात्राणि मंत्रतः।।<br>
अप्सु वै पार्थिवं न्यस्य गुरवे तैजसानि तु।। २९.७५ ।।<br>
<br>
स्वधनं सकलं चैव ब्राह्मणेब्यो विशंकया।।<br>
प्रणिपत्य गुरुं भूमौ विरक्तः संन्यसेद्यतिः।। २९.७६ ।।<br>
<br>
निकृत्य केशान्सशिखानुपवीतं विसृज्य च।।<br>
पंचभिर्जुहुयादप्सु भूः स्वाहेति विचक्षणः।। २९.७७ ।।<br>
<br>
ततश्चोर्ध्वं चरेदेवं यतिः शिवविमुक्तये।।<br>
व्रतेनानशनेनापि तोयवृत्त्यापि वा पुनः।। २९.७८ ।।<br>
<br>
पर्णवृत्त्या पयोवृत्त्या फलवृत्त्यापि वा यतिः।।<br>
एवं जीवन्मृतो नो चेत् षण्मासाद्वत्सरात्तु वा।। २९.७९ ।।<br>
<br>
प्रस्थानादिकमायासं स्वदेहस्य चरेद्यतिः।।<br>
शिवसायुज्यमाप्नोति कर्मणाप्येवमाचरन्।। २९.८೦ ।।<br>
<br>
सद्योपि लभते मुक्तिं भक्तियुक्तो दृढव्रताः।। २९.८१ ।।<br>
<br>
त्यागेन वा किं विधिनाप्यनेन भक्तस्य रुद्रस्य शुभैर्व्रतैश्च।।<br>
यज्ञैश्च दानैर्विविधैश्च होमैर्लब्धैश्चशास्त्रैर्विविधैश्च वेदैः।। २९.८२ ।।<br>
<br>
श्वेतेनैवं जितो मृत्युर्भवभक्त्या महात्मना।।<br>
वोस्तु भक्तिर्महादेवे शंकरे परमात्मनि।। २९.८३ ।।<br>
<br>
इति श्रीलिंगमहापुराणे पूर्वभागे एकोनत्रिंशोध्यायः।। २९ ।।<br>
<br>
