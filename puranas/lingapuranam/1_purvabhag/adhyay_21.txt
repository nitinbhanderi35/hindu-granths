सूत उवाच।।<br>
ब्रह्माणमग्रतः कृत्वा ततः स गरुडध्वजः।।<br>
अतीतैश्च भविष्यैश्च वर्तमानैस्तथैव च।। २१.१ ।।<br>
<br>
नामभिश्छांदसैश्चैव इदं स्तोत्रमुदीरयत्।।<br>
विष्णुरुवाच।।<br>
नमस्तुभ्यं भगवते सुव्रतानंततेजसे।। २१.२ ।।<br>
<br>
नमः क्षेत्राधिपतये बीजिने शूलिने नमः।।<br>
सुमेंढ्रायार्च्यमेंढ्राय दंडिने रूक्षरेतसे।। २१.३ ।।<br>
<br>
नमो ज्येष्ठाय श्रेष्ठाय पूर्वाय प्रथमाय च।।<br>
नमो मान्याय पूज्याय सद्योजाताय वै नमः।। २१.४ ।।<br>
<br>
गह्वराय घटेशाय व्योमचीरांबराय च।।<br>
नमस्ते ह्यस्मदादीनां भूतानां प्रभवे नमः।। २१.५ ।।<br>
<br>
वेदानां प्रभवे चैव स्मृतीनां प्रभवे नमः।।<br>
प्रभवे कर्मदानानां द्रव्याणां प्रभवे नमः।। २१.६ ।।<br>
<br>
नमो योगस्य प्रभवे सांख्यस्य प्रभवे नमः।।<br>
नमो ध्रुवनिबद्धानामृषीणां प्रभवे नमः।। २१.७ ।।<br>
<br>
ऋक्षाणां प्रभवे तुभ्यं ग्रहाणां प्रभवे नमः।।<br>
वैद्युताशनिमेघानां गर्जितप्रभवे नमः।। २१.८ ।।<br>
<br>
महोदधीनां प्रभवे द्वीपानां प्रभवे नमः।।<br>
अद्रीणां प्रभवे चैव वर्षाणां प्रभवे नमः।। २१.९ ।।<br>
<br>
नमो नदीनां प्रभवे नदानां प्रभवे नमः।।<br>
महौषधीनां प्रभवे वृक्षाणां प्रभवे नमः।। २१.१೦ ।।<br>
<br>
धर्मवृक्षाय धर्माय स्थितीनां प्रभवे नमः।।<br>
प्रभवे च परार्धस्य परस्य प्रभवे नमः।। २१.११ ।।<br>
<br>
नमो रसानां प्रभवे रत्नानां प्रभवे नमः।।<br>
क्षणानां प्रभवे चैव लवानां प्रभवे नमः।। २१.१२ ।।<br>
<br>
अहोरात्रार्धमासानां मासानां प्रभवे नमः।।<br>
ऋतूनां प्रभवे तुभ्यं संख्यायाः प्रभवे नमः।। २१.१३ ।।<br>
<br>
प्रभवे चापरार्धस्य परार्धप्रभवे नमः।।<br>
नमः पुराणप्रभवे सर्गाणां प्रभवे नमः।। २१.१४ ।।<br>
<br>
मन्वंतराणां प्रभवे योगस्य प्रभवे नमः।।<br>
चतुर्विधस्य सर्गस्य प्रभवेऽनंतचक्षुषे।। २१.१५ ।।<br>
<br>
कल्पोदयनिबंधानां वातानां प्रभवे नमः।।<br>
नमो विश्वस्य प्रभवे ब्रह्माधिपतये नमः।। २१.१६ ।।<br>
<br>
विद्यानां प्रभवे चैव विद्याधिपतये नमः।।<br>
नमो व्रताधिपतये व्रतानां प्रभवे नमः।। २१.१७ ।।<br>
<br>
मंत्राणां प्रभवे तुभ्यं मंत्राधिपतये नमः।। <br>
पितॄणां पतये चैव पशूनां पतये नमः।। २१.१८ ।।<br>
<br>
वाग्वृषाय नमस्तुभ्यं पुराणवृषभाय च।।<br>
नमः पशूनां पतये गोवृषेन्द्रध्वजाय च।। २१.१९ ।।<br>
<br>
प्रजापतीनां पतये सिद्धीनां पतये नमः।।<br>
दैत्यदानवसंघानां रक्षसां पतये नमः।। २१.२೦ ।।<br>
<br>
गंधर्वाणां च पतये यक्षाणां पतये नमः।।<br>
गरुडोरगसर्पाणां पक्षिणां पतये नमः।। २१.२१ ।।<br>
<br>
सर्वगुह्यपिशाचानां गुह्याधिपतये नमः।।<br>
गोकर्णाय च गोप्त्रे च शंकुकर्णाय वै नमः।। २१.२२ ।।<br>
<br>
वराहायाप्रमेयाय ऋक्षाय विरजाय च।।<br>
नमो सुराणां पतये गणानां पतये नमः।। २१.२३ ।।<br>
<br>
अंभसां पतये चैव ओजसां पतये नमः।।<br>
नमोस्तु लक्ष्मीपतये श्रीपाय क्षितिपाय च।। २१.२४ ।।<br>
<br>
बलाबलसमूहाय अक्षोभ्यक्षोभणाय च।।<br>
दीप्तश्रृंगैकश्रृंगाय वृषभाय ककुद्मिने।। २१.२५ ।।<br>
<br>
नमः स्थैर्याय वपुषे तेजसानुव्रताय च।।<br>
अतीताय भविष्याय वर्तमानाय वै नमः।। २१.२६ ।।<br>
<br>
सुवर्चसे च वीर्याय शूराय ह्यजिताय च।।<br>
वरदाय वरेण्याय पुरुषाय महात्मने।। २१.२७ ।।<br>
<br>
नमो भूताय भव्याय महते प्रभवाय च।।<br>
जनाय च नमस्तुभ्यं तपसे वरदाय च।। २१.२८ ।।<br>
<br>
अणवे महते चैव नमः सर्वगताय च।।<br>
नमो बंधाय मोक्षाय स्वर्गाय नरकाय च।। २१.२९ ।।<br>
<br>
नमो भवाय देवाय इज्याय याजकाय च।।<br>
प्रत्युदीर्णाय दीप्ताय तत्त्वायातिगुणाय च।। २१.३೦ ।।<br>
<br>
नमः पाशाय शस्त्राय नमस्त्वाभरणाय च।।<br>
हुताय उपहूताय प्रहुतप्राशिताय च।। २१.३१ ।।<br>
<br>
नमोस्त्विष्टाय पूर्ताय अग्निष्टोमद्विजाय च।।<br>
सदस्याय नमश्चैव दक्षिणावभृथाय च।। २१.३२ ।।<br>
<br>
अहिंसायाप्रलोभाय पशुमंत्रौषधाय च।।<br>
नमः पुष्टिप्रदानाय सुशीलाय सुशीलिने।। २१.३३ ।।<br>
<br>
अतीताय भविष्याय वर्तमानाय ते नमः।।<br>
सुवर्चसे च वीर्याय शूराय ह्यजिताय च।। २१.३४ ।।<br>
<br>
वरदाय वरेण्याय पुरुषाय महात्मने।।<br>
नमो भूताय भव्याय महते चाभयाय च।। २१.३५ ।।<br>
<br>
जरासिद्ध नमस्तुभ्यमयसे वरदाय च।।<br>
अधरे महते चैव नमः सस्तुपताय च।। २१.३६ ।।<br>
<br>
नमश्चेंद्रियपत्राणां लेलिहानाय स्रग्विणे।।<br>
विश्वाय विश्वरूपाय विश्वतः शिरसे नमः।। २१.३७ ।।<br>
<br>
सर्वतः पाणिपादाय रुद्रायाप्रतिमाय च।।<br>
नमो हव्याय कव्याय हव्यवाहाय वै नमः।। २१.३८ ।।<br>
<br>
नमः सिद्धाय मेध्याय इष्टायेज्यापराय च।।<br>
सुवीराय सुघोराय अक्षोभ्यक्षोभणाय च।। २१.३९ ।।<br>
<br>
सुप्रजाय सुमेधाय दीप्ताय भास्कराय च।।<br>
नमो बुद्धाय शुद्धाय विस्तृताय मताय च।। २१.४೦ ।।<br>
<br>
नमः स्थूलाय सूक्ष्माय दृश्यादृश्याय सर्वशः।।<br>
वर्षते ज्वलते चैव वायवे शिशिराय च।। २१.४१ ।।<br>
<br>
नमस्ते वक्रकेशाय ऊरुवक्षःशिखाय च।।<br>
नमो नमः सुवर्णाय तपनीयनिभाय च।। २१.४२ ।।<br>
<br>
विरूपाक्षाय लिंगाय पिंगलाय महौजसे।।<br>
वृष्टिघ्नाय नमश्चैव नमः सौम्येक्षणाय च।। २१.४३ ।।<br>
<br>
नमो धूम्राय श्वेताय कृष्णाय लोहिताय च।। <br>
पिशिताय पिशंगाय पीताय च निषंगिणे।। २१.४४ ।।<br>
<br>
नमस्ते सविशेषाय निर्विशेषाय वै नमः।। <br>
नम ईज्याय पूज्याय उपजीव्याय वै नमः।। २१.४५ ।।<br>
<br>
नमः क्षेम्याय वृद्धाय वत्सलाय नमोनमः।।<br>
नमो भूताय सत्याय सत्यासत्याय वै नमः।। २१.४६ ।।<br>
<br>
नमो वै पद्मवर्णाय मृत्युघ्नाय च मृत्यवे।।<br>
नमो गौराय श्यामाय कद्रवे लोहिताय च।। २१.४७ ।।<br>
<br>
महासंध्याभ्रवर्णाय चारुदीप्ताय दीक्षिणे।।<br>
नमः कमलहस्ताय दिग्वासाय कपर्दिने।। २१.४८ ।।<br>
<br>
अप्रमाणाय सर्वाय अव्ययायामराय च।।<br>
नमो रूपाय गंधाय शाश्वतायाक्षताय च।। २१.४९ ।।<br>
<br>
पुरस्ताद्बृंहते चैव विभ्रांताय कृताय च।।<br>
दुर्गमाय महेशाय क्रोधाय कपिलाय च।। २१.५೦ ।।<br>
<br>
तर्क्यातर्क्यशरीराय बलिने रंहसाय च।।<br>
सिकत्याय प्रवाह्याय स्थिताय प्रसृताय च।। २१.५१ ।।<br>
<br>
सुमेधसे कुलालाय नमस्ते शशिखंडिने।।<br>
चित्राय चित्रवेषाय चित्रवर्णाय मेधसे।। २१.५२ ।।<br>
<br>
चेकितानाय तुष्टाय नमस्ते निहिताय च।।<br>
नमः क्षांताय दांताय वज्रसंहननाय च।। २१.५३ ।।<br>
<br>
रक्षोघ्नाय विषघ्नाय शितिकंठोर्ध्वमन्यवे ।।<br>
लेलिहाय कृतांताय तिग्मायुधधराय च।। २१.५४ ।।<br>
<br>
प्रमोदाय संमोदाय यतिवेद्याय ते नमः।।<br>
अनामयाय सर्वाय महाकालाय वै नमः।। २१.५५ ।।<br>
<br>
प्रणवप्रणवेशाय भगनेत्रांतकाय च।।<br>
मृगव्याधाय दक्षाय दक्षयज्ञांतकाय च।। २१.५६ ।।<br>
<br>
सर्वभूतात्मभूताय सर्वेशाति शयाय च।।<br>
पुरघ्नाय सुशस्त्राय धन्विनेऽथ परश्वधे।। २१.५७ ।।<br>
<br>
पूषदंतविनाशाय भगनेत्रांतकाय च।।<br>
कामदाय वरिष्ठाय कामांगदहनाय च।। २१.५८ ।।<br>
<br>
रंगे करालवक्राय नागेंद्रवदनाय च।।<br>
दैत्यानामंतकेशाय दैत्याक्रंदकराय च।। २१.५९ ।।<br>
<br>
हिमघ्नाय च तीक्ष्णाय आर्द्रचर्मधराय च।।<br>
श्मशानरतिनित्याय नमोस्तूल्मुकधारिणे।। २१.६೦ ।।<br>
<br>
नमस्ते प्राणपालाय मुंडमालाधराय च।।<br>
प्रहीणशोकैर्विविधैर्भूतैः परिवृताय च।। २१.६१ ।।<br>
<br>
नरनारीशरीराय देव्याः प्रियकराय च।।<br>
जटिने मुंडिने चैव व्यालयज्ञोपवीतिने।। २१.६२ ।।<br>
<br>
नमोऽस्तु नृत्यशीलाय उपनृत्यप्रियाय च।।<br>
मन्यवे गीतशीलाय मुनिभिर्गायते नमः।। २१.६३ ।।<br>
<br>
कटकटाय तिग्माय अप्रियाय प्रियाय च।।<br>
विभीषणाय भीष्माय भगप्रमथनाय च।। २१.६४ ।।<br>
<br>
सिद्धसंघानुगीताय महाभागाय वै नमः।।<br>
नमो मुक्ताट्टहासाय क्ष्वेडितास्फोटिताय च।। २१.६५ ।।<br>
<br>
नर्दते कूर्दते चैव नमः प्रमुदितात्मने।।<br>
नमो मॄडाय श्वसते धावतेऽधिष्ठिते नमः।। २१.६६ ।।<br>
<br>
ध्यायते जृंभते चैव रुदते द्रवते नमः।।<br>
वल्गते क्रीडते चैव लंबोदरशरीरिणे।। २१.६७ ।।<br>
<br>
नमोऽकृत्याय कृत्याय मुंडाय कीकटाय च।।<br>
नम उन्मत्तदेहाय किंकिणीकाय वै नमः।। २१.६८ ।।<br>
<br>
नमो विकृतवेषाय क्रूरायामर्षणाय च।।<br>
अप्रमेयाय गोप्त्रे च दीप्तायानिर्गुणाय च।। २१.६९ ।।<br>
<br>
वामप्रियाय वामाय चूडामणिधराय च।।<br>
नमस्तोकाय तनवे गुणैरप्रमिताय च।। २१.७೦ ।।<br>
<br>
नमो गुण्याय गुह्याय अगम्यगमनाय च।।<br>
लोकधात्री त्वियं भूमिः पादौ सज्जनसेवितौ।। २१.७१ ।।<br>
<br>
सर्वेषां सिद्धियोगानामधिष्ठानं तवोदरम्।।<br>
मध्येऽन्तरिक्षं विस्तीर्णं तारागणविभूषितम्।। २१.७२ ।।<br>
<br>
स्वातेः पथ इवाभाति श्रीमान् हारस्तवोरसि।।<br>
दिशो दशभुजास्तुभ्यं केयूरांगदभूषिताः।। २१.७३ ।।<br>
<br>
विस्तीर्णपरिणाहश्च नीलांजनचयोपमः।।<br>
कंठस्ते शोभते श्रीमान् हेमसूत्रविभूषितः।। २१.७४ ।।<br>
<br>
दंष्ट्राकरालं दुर्धर्षमनौपम्यं मुखं तथा।।<br>
पद्ममालाकृतोष्णीषं शिरो द्यौः शोभतेऽधिकम्।। २१.७५ ।।<br>
<br>
दीप्तिः सूर्ये वपुश्चंद्रे स्थैर्यं शैलेऽनिले बलम्।।<br>
औष्ण्यमग्नौ तथा शैत्यमप्सु शब्दोऽम्बरे तथा।। २१.७६ ।।<br>
<br>
अक्षरांतरनिष्पंदाद्गुणानेतान्विदुर्बुधाः।।<br>
जपो जप्यो महादेवो महायोगोमहेश्वरः।। २१.७७ ।।<br>
<br>
पुरेशयो गुहावासी खेचरो रजनीचरः।।<br>
तपोनिधिर्गुहगुरुर्नंदनो नंदवर्धनः।। २१.७८ ।।<br>
<br>
हयशीर्षा पयोधाता विधाता भूतभावनः।।<br>
बोद्धव्यो बोधिता नेता दुर्धर्षो दुष्प्रकंपनः।। २१.७९ ।।<br>
<br>
बृहद्रथो भीमकर्मा बृहत्कीर्तिर्धनंजयः।।<br>
घंटाप्रियो ध्वजी छत्री पिनाकी ध्वजिनीपतिः।। २१.८೦ ।।<br>
<br>
कवची पाट्टिशी खङ्गी धनुर्हस्तः परमश्वधी।।<br>
अघस्मरोऽनघः शूरो देवराजोऽरिमर्दनः।। २१.८१ ।।<br>
<br>
त्वां प्रसाद्य पुरास्माभिर्द्विषंतो निहता युधि।।<br>
अग्निः सदार्णवांभस्त्वं पिबन्नपि न तृप्यसे।। २१.८२ ।।<br>
<br>
क्रोधाकारः प्रसन्नात्मा कामदः कामगः प्रियः।।<br>
ब्रह्मचारि चागाधश्च ब्रह्मण्यः शिष्टपूजितः।। २१.८३ ।।<br>
<br>
देवानामक्षयः कोशस्त्वया यज्ञः प्रकल्पितः।।<br>
हव्यं तवेदं वहति वेदोक्तं हव्यवाहनः।।<br>
प्रीति त्वयि महादेव वयं प्रीति भवामहे।। २१.८४ ।।<br>
<br>
भवानीशोऽनादिमांस्त्वं च सर्वलोकानां त्वं ब्रह्मकर्तादिसर्गः।।<br>
सांख्याः प्रकृतेः परमं त्वां विदित्वा क्षीणध्यानास्त्वाममृत्युं विशंति।। २१.८५ ।।<br>
<br>
योगाश्च त्वां ध्यायिनो नित्यसिद्धं ज्ञात्वा योगान् संत्यजन्ते पुनस्तान्।।<br>
ये चाप्यन्ये त्वां प्रसन्ना विशुद्धाः स्वकर्मभिस्ते दिव्यभोगा भवंति।। २१.८६ ।।<br>
<br>
अप्रसंख्येयतत्त्वस्य यथा विद्मः स्वशक्तितः।।<br>
कीर्तितं तव माहात्म्यमपारस्य महात्मनः।। २१.८७ ।।<br>
<br>
शिवो नो भव सर्वत्र योऽसि सोऽसि नमोऽस्तु ते।।<br>
सूत उवाच।।<br>
य इदं कीर्तयेद्भक्त्या ब्रह्मनारायणस्तवम्।। २१.८८ ।।<br>
<br>
श्रावयेद्वा द्विजान् विद्वान् श्रृणुयाद्वा समाहितः।।<br>
अश्वमेधायुतं कृत्वा यत्फलं तदवाप्नुयात्।। २१.८९ ।।<br>
<br>
पापाचारोऽपि यो मर्त्यः श्रृणुयाच्छिवसन्निधौ।।<br>
जपेद्वापि विनिर्मुक्तो ब्रह्मलोकं स गच्छति।। २१.९೦ ।।<br>
<br>
श्राद्धे वा दैविके कार्ये यज्ञे वावभृथांतिके।।<br>
कीर्तयेद्वा सतां मध्ये स याति ब्रह्मणोंतिकम्।। २१.९१ ।।<br>
<br>
इति श्रीलिंगमहापुराणे पूर्वभागे ब्रह्मविष्णुस्तुतिर्नामैकविंशोऽध्यायः।। २१ ।।<br>
<br>
