सूत उवाच।।<br>
अतः परं प्रवक्ष्यामि स्वेच्छाविग्रहसंभवम्।।<br>
प्रतिष्ठायाः फलं सर्वं सर्वलोकहिताय वै।। ७६.१ ।।<br>
<br>
स्कंदोमासहितं देवमासीनं परमासने।।<br>
कृत्वा भक्या प्रतिष्ठाप्य सर्वान्कामानवाप्नुयात्।। ७६.२ ।।<br>
<br>
स्कंदोमासहितं देवं संपूज्य विधिना सकृत्।।<br>
यत्फलं लभते मर्त्यस्तद्वदामि यथाश्रुतम्।। ७६.३ ।।<br>
<br>
सूर्यकोटिप्रतीकाशैर्विमानैः सार्वकामिकैः।।<br>
रुद्रकन्यासमाकीर्णैर्गेयनाट्यसमन्वितैः।। ७६.४ ।।<br>
<br>
शिववत्क्रीडते योगी यावदाभूतसंप्लवम्।।<br>
तत्र भुक्त्वा महाभोगान् विमानैः सार्वकामिकैः।। ७६.५ ।।<br>
<br>
औमं कौमारमैशानं वैष्णवं ब्राह्ममेव च।।<br>
प्राजापत्यं महातेजा जनलोकं महस्तथा।। ७६.६ ।।<br>
<br>
ऐंद्रमासाद्य चैद्रत्वं कृत्वा वर्षायुतं पुनः।।<br>
भुक्त्वा चैव भुवर्लोके भोगान् दिव्यान् सुशोभनान्।। ७६.७ ।।<br>
<br>
मेरुमासाद्य देवानां भवनेषु प्रमोदते।।<br>
एकपादं चतुर्बाहुं त्रिनेत्रं शूलसंयुतम्।। ७६.८ ।।<br>
<br>
सृष्ट्वा स्थितं हरिं वामे दक्षिणे चतुराननम्।।<br>
अष्टाविंशतिरुद्राणां कोटिः सर्वांगसुप्रभम्।। ७६.९ ।।<br>
<br>
पंचविंशतिकं साक्षात्पुरुषं हृदयात्तथा।।<br>
प्रकृतिं वामतश्चैव बुद्धिं वै बुद्धिदेशतः।। ७६.१० ।।<br>
<br>
अहंकारमहंकारात्तन्मात्राणि तु तत्र वै।।<br>
इंद्रियाणींद्रियादेव लीलया परमेश्वरम्।। ७६.११ ।।<br>
<br>
पृथिवीं पादमूलात्तु गुह्यदेशाज्जकं तथा।।<br>
नाबिदेशात्तथा वह्निं हृदयाद्भास्करं तथा।। ७६.१२ ।।<br>
<br>
कंठात्सोमं तथात्मानं भ्रूमध्यान्मस्तकाद्दिवम्।।<br>
सृष्टैवं संस्थितं साक्षाज्जगत्सर्वं चराचरम्।। ७६.१३ ।।<br>
<br>
सर्वज्ञं सर्वगं देवं कृत्वा विद्याविधानतः।।<br>
प्रतिष्ठाप्य यथान्यायं शिवसायुज्यमाप्नुयात्।। ७६.१४ ।।<br>
<br>
त्रिपादं सप्तहस्तं च चतुःश्रृंगं द्विशीर्षकम्।।<br>
कृत्वा यज्ञेशमीशानं विष्णुलोके महीयते।। ७६.१५ ।।<br>
<br>
तत्र भुक्त्वा महाभोगान्कल्पलक्षं सुखीनरः।।<br>
क्रमादागत्य लोकेऽस्मिन्सर्वयज्ञांतगो भवेत्।। ७६.१६ ।।<br>
<br>
वृषारूढं तु यः कुर्यात्सोमं सोमार्धभूषणम्।।<br>
हयमेधायुतं कृत्वा यत्पुण्यं तदवाप्य सः।। ७६.१७ ।।<br>
<br>
कांचनेन विमानेने किंकिणीजालमालिना।।<br>
गत्वा शिवपुरं दिव्यं तत्रैव स विमुच्यते।। ७६.१८ ।।<br>
<br>
नंदिना सहितं देवं सांबं सर्वगणैर्वृतम्।।<br>
कृत्वा यत्फलमाप्नोति वक्ष्ये तद्वै यथाश्रुतम्।। ७६.१९ ।।<br>
<br>
सूर्यमंडलसंकाशैर्विमानैवृषसंयुतैः।।<br>
अप्सरो गणसंकीर्णैर्देवदानवदुर्लभैः।। ७६.२० ।।<br>
<br>
नृत्याद्भिरप्सरः संघैः सर्वतः सर्वशोभितैः।।<br>
गत्वा शिवपुरं दिव्यं गाणपत्यमवाप्नुयात्।। ७६.२१ ।।<br>
<br>
नृत्यंतं देवदेवेशं शैलजासहितं प्रभुम्।।<br>
सहस्रबाहुं सर्वज्ञं चतुर्बाहुमथापि वा।। ७६.२२ ।।<br>
<br>
भृग्वाद्यैर्भूतसंघैश्च संवृतं परमेश्वरम्।।<br>
शैलजासहितं साक्षाद्वृषभध्वजमीश्वरम्।। ७६.२३ ।।<br>
<br>
ब्रह्मेंद्रविष्णुसोमाद्यैः सदा सर्वैर्नमस्कृतम्।।<br>
मातभिर्मुनिभिश्चैव संवृतं परमेश्वरम्।। ७६.२४ ।।<br>
<br>
कृत्वा भक्त्या प्रतिष्ठाप्य यत्फलं तद्वदाम्यहम्।।<br>
सर्वयज्ञतपोदानतीर्थदेवेषु यत् फलम्।। ७६.२५ ।।<br>
<br>
तत्फलं कोटिगुणितं लब्ध्वा याति शिवं पदम्।।<br>
तत्र भुक्त्वा महाभोगान् यावदाभूतसंप्लवम्।। ७६.२६ ।।<br>
<br>
सृष्ट्यंतरे पुनः प्राप्ते मानवं पदमाप्नुयात्।।<br>
नग्नं चतुर्भुजं श्वेतं त्रिनेत्रं सर्पमेखलम्।। ७६.२७ ।।<br>
<br>
कपालहस्तं देवेशं कृष्णकुंचितमूर्धजम्।।<br>
कृत्वा भक्या प्रतिष्ठाप्य शिवसायुज्यमाप्नुयात्।। ७६.२८ ।।<br>
<br>
इभेंद्रदारकं देवं सांबं सिद्धार्थदं प्रभुम्।।<br>
सुधूम्रवर्णं रक्ताक्षं त्रिनेत्रं चंद्रभूषणम्।। ७६.२९ ।।<br>
<br>
काकपक्षधरं मूर्ध्ना नागटंकधरं हरम्।।<br>
सिंहाजिनोत्तरीयं च मृगचर्मांबरं प्रभुम्।। ७६.३० ।।<br>
<br>
तीक्ष्णदंष्ट्रं गदाहस्तं कपालोद्यतपाणिनम्।।<br>
हुंफट्कारे महाशब्दशब्दिताखिलदिङ्मुखम्।। ७६.३१ ।।<br>
<br>
पुंडरीकाजिनं दोर्भ्यां बिभ्रंतं कंबुकं तथा।।<br>
हसंतं च नदंतं च पिबंतं कृष्णसागरम्।। ७६.३२ ।।<br>
<br>
नृत्यंतं भूतसंघैश्च गणसंघैस्त्वलंकृतम्।।<br>
कृत्वा भक्त्या प्रतिष्ठाप्य यथाविभव विस्तरम्।। ७६.३३ ।।<br>
<br>
सर्वविघ्नातिक्रम्य शिवलोके महीयते।।<br>
तत्र भुक्त्वा महाभोगान् यावदाभूतसंप्लवम्।। ७६.३४ ।।<br>
<br>
ज्ञानं विचारतो लब्ध्वा रुद्रेभ्यस्तत्र मुच्यते।।<br>
अर्धनारीश्वरं देवं चतुर्भुजमनुत्तमम्।। ७६.३५ ।।<br>
<br>
वरदाभयहस्तं च शूलपद्मधरं प्रभुम्।।<br>
स्त्रीपुंभावेन संस्थानं सर्वाभरणभूषितम्।। ७६.३६ ।।<br>
<br>
कृत्वा भक्त्या प्रतिष्ठाप्य शिवलोके महीयते।।<br>
तत्र भुक्त्वा महाभोगानणिमादिगुणैर्युतः।। ७६.३७ ।।<br>
<br>
आचंद्रतारकं ज्ञानं ततो लब्ध्वा विमुच्यते।।<br>
यः कुर्याद्देवदेवेशं सर्वज्ञं लकुलीश्वरम्।। ७६.३८ ।।<br>
<br>
वृतं शिष्यप्रशिष्यैश्च व्याख्यानोद्यतपाणिनम्।।<br>
कृत्वा भक्त्या प्रतिष्ठाप्य शिवलोकं स गच्छति।। ७६.३९ ।।<br>
<br>
भुक्त्वा तु विपुलांस्तत्र भोगान् युगशतं नरः।।<br>
ज्ञानयोगं समासाद्य तत्रैव च विमुच्यते।। ७६.४० ।।<br>
<br>
पूर्वदेवामराणां च यत्स्थानं सकलेप्सितम्।।<br>
कृतमुद्रस्य देवस्य चिताभस्मानुलेपिनः।। ७६.४१ ।।<br>
<br>
त्रिपुंड्रधारिणस्तेषां शिरोमालाधरस्य च।।<br>
ब्रह्मणः केशकेनैकमुपवीतं च बिभ्रतः।। ७६.४२ ।।<br>
<br>
बिभ्रतो वामहस्तेन कपालं ब्रह्मणो वरम्।।<br>
विष्णोः कलेवरं चैव बिभ्रतः परमेष्ठिनः।। ७६.४३ ।।<br>
<br>
कृत्वा भक्त्या प्रतिष्ठाप्य मुच्यते भवसागरात्।।<br>
ओंनमो नीलकंठाय इति पुण्याक्षराष्टकम्।। ७६.४४ ।।<br>
<br>
मंत्रमाह सकृद्वा यः पातकैः स विमुच्यते।।<br>
मंत्रेणानेन गंधाद्यैर्भक्त्या वित्तानुसारतः।। ७६.४५ ।।<br>
<br>
संपूज्य देवदेवेशं शिवलोके महीयते।।<br>
जालंधरांतकं देवं सुदर्शनधरं प्रभुम्।। ७६.४६ ।।<br>
<br>
कृत्वा भक्त्या प्रतिष्ठाप्य द्विधाभूतं जलंधरम्।।<br>
प्रयाति शिवसायुज्यं नात्र कार्या विचारणा।। ७६.४७ ।।<br>
<br>
सुदर्शनप्रदं देवं साक्षात्पूर्वोक्तलक्षणम्।।<br>
अर्चमानेन देवेन चार्चितं नेत्रपूजया।। ७६.४८ ।।<br>
<br>
कृत्वा भक्त्या प्रतिष्ठाप्य शिवलोके महीयते।।<br>
तिष्ठतोथ निकुंभस्य पृष्ठतश्चरणांबुजम्।। ७६.४९ ।।<br>
<br>
वामेतां सुविन्यस्य वामे चालिंग्य चाद्रिजाम्।।<br>
शूलाग्रे कूर्परं स्थाप्य किंकिणी कृतपन्नगम्।। ७६.५० ।।<br>
<br>
संप्रेक्ष्य चांधकं पार्श्वे कृतांजलिपुटं स्थितम्।।<br>
रूपं कृत्वा यथान्यायं शिवसायुज्यमाप्नुयात्।। ७६.५१ ।।<br>
<br>
यः कुर्याद्देवदेवेशं त्रिपुरांतकमीश्वरम्।।<br>
धनुर्बाणसमायुक्तं सोमं सोमार्धभूषणम्।। ७६.५२ ।।<br>
<br>
रथे सुसंस्थितं देवं चतुराननसारथिम्।।<br>
तदाकारतया सोपि गत्वा शिवपुरं सुखी।। ७६.५३ ।।<br>
<br>
क्रीडते नात्र संदेहो द्वितीय इव शंकरः।।<br>
तत्र भुक्त्वा महाभोगान्यावदिच्छ द्विजोत्तमाः।। ७६.५४ ।।<br>
<br>
ज्ञानं विचारितं लब्ध्वा तत्रैव स विमुच्यते ।।<br>
गंगाधरं सुखासीनं चंद्रशेखरमेव च।। ७६.५५ ।।<br>
<br>
गंगया सहितं चैव वामोत्संगेंबिकान्वितम्।।<br>
विनायकं तथा स्कंदं ज्येष्ठं दुर्गां सुशोभनाम्।। ७६.५६ ।।<br>
<br>
भास्करं च तथा सोमं ब्रह्माणीं च महेश्वरीम्।।<br>
कौमारीं वैष्णवीं देवीं वाराहीं वारदां तथा।। ७६.५७ ।।<br>
<br>
इंद्राणीं चैव चामुंडां वीरभद्रसमन्विताम्।।<br>
विघ्नेशेन च यो धीमान् शिवसायुज्यमाप्नुयात्।। ७६.५८ ।।<br>
<br>
लिंगमूर्तिं महाज्वालमालासंवृतमव्ययम्।।<br>
लिंगस्य मध्ये वै कृत्वा चंद्रशेखरमीश्वरम्।। ७६.५९ ।।<br>
<br>
व्योम्निकुर्यात्तथा लिंगं ब्रह्माणं हंसरूपिणम्।।<br>
विष्णुं वराहरूपेण लिंगस्याधस्त्वधोमुखम्।। ७६.६० ।।<br>
<br>
ब्रह्माणं दक्षिणे तस्य कृतांजलिपुटं स्थितम्।।<br>
मध्ये लिंगं महाघोरं महाम्भसि च संस्थितम्।। ७६.६१ ।।<br>
<br>
कृत्वा भक्त्या प्रतिष्ठाप्य शिवसायुज्यमाप्नुयात्।।<br>
क्षेत्रसंरक्षकं देवं तथा पाशुपतं प्रभुम्।। ७६.६२ ।।<br>
<br>
कृत्वा भक्त्या यथान्यायं शिवलोके महीयते।। ७६.६३ ।।<br>
इति श्रीलिंगमहापुराणे पूर्वभागे शिवमूर्तिप्रतिष्ठाफलकथनं नाम षट्सप्ततितमोऽध्यायः।। ७६ ।।<br>
<br>
