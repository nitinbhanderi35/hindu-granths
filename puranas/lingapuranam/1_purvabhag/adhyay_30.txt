शैलादिरुवाच।।<br>
एवमुक्तास्तदा तेन ब्रह्मणा ब्राह्मणर्षभाः।।<br>
श्वेतस्य च कथां पुण्यामपृच्छन्परमर्षयः।। ३೦.१ ।।<br>
<br>
पितामह उवाच।।<br>
श्वेतो नाम मुनिः श्रीमान् गतायुर्गिरिगह्वरे।।<br>
सक्तो ह्यभ्यर्च्य यद्भक्त्या तुष्टाव च महेश्वरम्।। ३೦.२ ।।<br>
<br>
रुद्राध्यायेन पुण्येन नमस्तेत्यादिना द्विजाः।।<br>
ततः कालो महातेजाः कालप्राप्तं द्विजोत्तमम्।। ३೦.३ ।।<br>
<br>
नेतुं संचित्य विप्रेंद्रास्सान्निध्यमकरोन्मुनेः।।<br>
श्वेतोपि दृष्ट्वा तं कालं कालप्राप्तोपि शंकरम्।। ३೦.४ ।।<br>
<br>
पूजयामास पुण्यात्मा त्रियंबकमनुस्मरन्।।<br>
त्रियंबकं यजेदेवं सुगंधिं पुष्टिवर्धनम्।। ३೦.५ ।।<br>
<br>
किं करिष्यति मे मृत्युर्मृत्योर्मृत्युरहं यतः।।<br>
तं दृष्ट्वा सस्मितं प्राह श्वेतं लोकभयंकरः।। ३೦.६ ।।<br>
<br>
एह्येहि श्वेता चानेन विधिना किं फलं तव।।<br>
रुद्रो वा भगवान् विष्णुर्ब्रह्मा वा जगदीश्वरः।। ३೦.७ ।।<br>
<br>
कः समर्थः परित्रातुं मया ग्रस्तं द्विजोत्तम।।<br>
अनेन मम किं विप्र रौद्रेण विधिना प्रभोः।। ३೦.८ ।।<br>
<br>
नेतुं यस्योत्थितश्चाहं यमलोकं क्षणेन वै।।<br>
यस्माद्गतायुस्त्वं तस्मान्मुने नेतुमिहोद्यतः।। ३೦.९ ।।<br>
<br>
तस्य तद्वचनं श्रुत्वा भैरवं धर्ममिश्रितम्।।<br>
हा रुद्र रुद्ररुद्रेति ललाप मुनिपुंगवः।। ३೦.१೦ ।।<br>
<br>
तं प्राह च महादेवं कालं संप्रेक्ष्य वै दृशा।।<br>
नेत्रेण बाष्पमिश्रेण संभ्रांतेन समाकुलः।। ३೦.११ ।।<br>
<br>
श्वेत उवाच।।<br>
त्वया किं काल नो नाथश्चास्ति चेद्धि वृषध्वजः।।<br>
लिङ्गेऽस्मिन् शंकरो रुद्रः सर्वदेवभवोद्भवः।। ३೦.१२ ।।<br>
<br>
अतीव भवभक्तानां मद्विधानां महात्मनाम्।।<br>
विधिना किं महाबाहो गच्छ गच्छ यथागतम्।। ३೦.१३ ।।<br>
<br>
ततो निशम्य कुपितस्तीक्ष्णदंष्ट्रो भयंकरः।।<br>
श्रुत्वा श्वेतस्य तद्वाक्यं पाशहस्तो भयावहः।। ३೦.१४ ।।<br>
<br>
सिंहनादं महत्कृत्वा चास्फाट्य च मुहुर्मुहुः।।<br>
बबंध च मुनिं कालः कालप्राप्तं तमाह च।। ३೦.१५ ।।<br>
<br>
मया बद्धोसि विप्रर्षे श्वेतं नेतुं यमालयम्।।<br>
अद्य वै देवदेवेन तव रुद्रेण किं कृतम्।। ३೦.१६ ।।<br>
<br>
क्व शर्वस्तव भक्तिश्च क्व पूजा पूजया फलम्।।<br>
क्व चाहं क्व च मे भीतिः श्वेत बद्धोसि वै मया।। ३೦.१७ ।।<br>
<br>
लिंगेस्मिन् संस्थितः श्वेत तव रुद्रो महेश्वरः।।<br>
निश्चेष्टोसौ महादेवः कथं पूज्यो महेश्वरः।। ३೦.१८ ।।<br>
<br>
ततः सदाशिवः स्वयं द्विजं निहन्तुमागतम्।।<br>
निहन्तुमंतकं स्मयन् स्मरारियज्ञहा हरः।। ३೦.१९ ।।<br>
<br>
त्वरन् विनिर्गतः परः शिवः स्वयं त्रिलोचनः।।<br>
त्रियंबकोऽम्बया समं सनंदिना गणेश्वरैः।। ३೦.२೦ ।।<br>
<br>
ससर्ज जीवितं क्षणाद्भवं निरिक्ष्य वै भयात्।।<br>
पपात चाशु वै बली मुनेस्तु सन्निधौ द्विजाः।। ३೦.२१ ।।<br>
<br>
ननाद चोर्ध्वमुच्चधीर्निरीक्ष्य चांतकांतकम्।।<br>
निरीक्षणेन वै मृतं भवस्य विप्रपुंगवाः।। ३೦.२२ ।।<br>
<br>
विनेदुरुच्चमीश्वराः सुरेश्वरा महेश्वरम्।।<br>
प्रणेमुरंबिकामुमां मुनीश्वरास्तु हर्षिताः।। ३೦.२३ ।।<br>
<br>
ससर्जुरस्य मूर्ध्नि वै मुनेर्भवस्य खेचराः।।<br>
सुशोभनं सुशीतलं सुपुष्पवर्षमंबरात्।। ३೦.२४ ।।<br>
<br>
अहो निरीक्ष्य चांतकं मृतं तदा सुविस्मितः।।<br>
शिलाशनात्मजोऽव्ययं शिवं प्रणम्य शंकरम्।। ३೦.२५ ।।<br>
<br>
उवाच बालधीर्मृतः प्रसीद चेति वै मुनेः।।<br>
महेश्वरं महेश्वरस्यचानुगो गणेश्वरः।। ३೦.२६ ।।<br>
<br>
ततो विवेश भगवाननुगृह्य द्विजोत्तमम्।।<br>
क्षणाद्गूढशरीरं हि ध्वस्त दृष्ट्वांतकं क्षणात्।। ३೦.२७ ।।<br>
<br>
तस्मान्मृत्युंजयं चैव भक्त्या संपूजये द्विजाः।।<br>
मुक्तिदं भुक्तिदं चैव सर्वेषामपि शंकरम्।। ३೦.२८ ।।<br>
<br>
बहुना किं प्रलापेन संन्यस्याभ्यर्च्य वै भवम्।।<br>
भक्त्या चापरया तस्मिन् विशोका वै भविष्यथ।। ३೦.२९ ।।<br>
<br>
शैलादिरुवाच।।<br>
एवमुक्तास्तदा तेन ब्रह्मणा ब्रह्मवादिनः।।<br>
प्रसीदभक्तिर्देवेशे भवेद्रुद्रे पिनाकिनि।। ३೦.३೦ ।।<br>
<br>
केन वा तपसा देव यज्ञेनाप्यथ केन वा।।<br>
व्रतैर्वा भगवद्भक्ता भविष्यंति द्विजातयः।। ३೦.३१ ।।<br>
<br>
पितामह उवाच।।<br>
न दानेन मुनिश्रेष्ठास्तपसा च न विद्यया।।<br>
यज्ञैर्होमैर्व्रतैर्वेदैर्योगशास्त्रैर्निराधनैः।। ३೦.३२ ।।<br>
<br>
प्रसादे नैव सा भक्तिः शिवे परमकारणे।।<br>
अथ तस्य वचः शुत्वा सर्वे ते परमर्षयः।। ३೦.३३ ।।<br>
<br>
सदारतनयाः श्रांताः प्रणेमुश्च पितामहम्।।<br>
तस्मात्पाशुपती भक्तिर्धर्मकामार्थसिद्धिदा।। ३೦.३४ ।।<br>
<br>
मुनोर्विजयदा चैव सर्वमृत्युजयप्रदा।।<br>
दधीचस्तु पुरा भक्त्या हरिं जित्वामरैर्विभुम्।। ३೦.३५ ।।<br>
<br>
क्षयं जघान पादेन वज्रास्थित्वं च लब्धवान्।।<br>
मयापि निर्जितो मृत्युर्महादेवस्य कीर्तनात्।। ३೦.३६ ।।<br>
<br>
श्वेतेनापि गतेनास्यं मृत्योर्मुनिवरेणतु।।<br>
महादेवप्रसादेन जितो मृत्युर्यथा मया।। ३೦.३७ ।।<br>
<br>
इति श्रीलिंगमहापुराणे पूर्वभागे त्रिंशोध्यायः।। ३೦ ।।<br>
<br>
