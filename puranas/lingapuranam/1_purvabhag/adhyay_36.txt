नंद्युवाच॥<br>
पूजया तस्य संतुष्टो भगवान्पुरुषोत्तमः॥<br>
श्रीभूमिसहितः श्रीमाञ्शंखचक्रगदाधरः॥ ३६.१ ॥<br>
<br>
किरीटी पद्महस्तश्च सर्वाभरण भूषितः॥<br>
पीतांबरश्च भगवान्देवैर्दैत्यैश्च संवृतः॥ ३६.२ ॥<br>
<br>
प्रददौ दर्शनं तस्मै दिव्यं वै गरुडध्वजः॥<br>
दिव्येन दर्शनेनैव दृष्ट्वा देवं जनार्दनम्॥ ३६.३ ॥<br>
<br>
तुष्टाव वाग्भिरिष्टाभिः प्रणम्य गरुडध्वजम्॥<br>
त्वमादिस्त्वमनादिश्च प्रकृतिस्त्वं जनार्दनः॥ ३६.४ ॥<br>
<br>
पुरुषस्त्वं जगन्नाथो विष्णुर्विश्वेश्वरो भवान्॥<br>
योयं ब्रह्मासि पुरुषो विश्वमूर्तिः पितामहः॥ ३६.५ ॥<br>
<br>
तत्त्वमाद्यं भवानेव परं ज्योतिर्जनार्दन॥<br>
परमात्मा परंधाम श्रीपते भूपते प्रभो॥ ३६.६ ॥<br>
<br>
त्वत्क्रोधसंभवो रुद्रस्तमसा च समावृतः॥<br>
त्वत्प्रसादाज्जगद्धाता रजसा च पितामहः॥ ३६.७ ॥<br>
<br>
त्वत्प्रसादात्स्वयं विष्णुः सत्त्वेन पुरुषोत्तमः॥<br>
कालमूर्ते हरे विष्णो नारायण जगन्मय॥ ३६.८ ॥<br>
<br>
महांस्तथा च भूतादिस्तन्मात्राणीन्द्रियाणि च॥<br>
त्वयैवाधिष्ठितान्येव विश्वमूर्ते महेश्वर॥ ३६.९ ॥<br>
<br>
महादेव जगन्नाथ पितामह जगद्गुरो॥<br>
प्रसीद देवदेवेश प्रसीद परमेश्वर॥ ३६.१೦ ॥<br>
<br>
प्रसीद त्वं जगन्नाथ शरण्यं शरणं गतः॥<br>
वैकुंठ शौरे सर्वज्ञ वासुदेव महाभुज॥ ३६.११ ॥<br>
<br>
संकर्षण महाभाग प्रद्युम्न पुरुषोत्तम॥<br>
अनिरुद्ध महाविष्णो सदा विष्णो नमोस्तु ते॥ ३६.१२ ॥<br>
<br>
विष्णो तवासनं दिव्यमव्यक्तं मध्यतो विभुः॥<br>
सहस्रफणसंयुक्तस्तमोमूर्तिर्धराधरः॥ ३६.१३ ॥<br>
<br>
अधश्च धर्मो देवेश ज्ञानं वैराग्यमेव च॥<br>
ऐश्वर्यमासनस्यास्य पादरूपेण सुव्रत॥ ३६.१४ ॥<br>
<br>
सप्तपातालपादस्त्वं धराजघनमेव च॥<br>
वासांसि सागराः सप्त दिशश्चैव महाभुजाः॥ ३६.१५ ॥<br>
<br>
द्यौर्मूर्धा ते विभो नाभिः खं वायुर्नासिकां गतः॥<br>
नेत्रे सोमश्च सूर्यश्च केशा वै पुष्करादयः॥ ३६.१६ ॥<br>
<br>
नक्षत्रतारका द्यौश्च ग्रैवेयकविभूषणम्॥<br>
कथं स्तोष्यामि देवेशं पूज्यश्च पुरुषोत्तमः॥ ३६.१७ ॥<br>
<br>
श्रद्धया च कृतं दिव्यं यच्छ्रुतं यच्च कीर्तितम्॥<br>
यदिष्टं तत्क्षमस्वेश नारायण नमोस्तु ते॥ ३६.१८ ॥<br>
<br>
शैलादिरुवाच॥<br>
इदं तु वैष्णवं स्तोत्रं सर्वपापप्रणाशनम्॥<br>
यः पठेच्छृणुयाद्वापि क्षुपेण परिकीर्तितम्॥ ३६.१९ ॥<br>
<br>
श्रावयेद्वा द्विजान् भक्त्या विष्णुलोकं स गच्छति॥ ३६.२೦ ॥<br>
<br>
संपूज्य चैवं त्रिदशेश्वराद्यैः स्तुत्वा स्तुतं देवमजेयमीशम्॥<br>
विज्ञापयामास निरीक्ष्य भक्त्या जनार्दनाय प्रणिपत्य मूर्ध्ना॥ ३६.२१ ॥<br>
<br>
राजोवाच॥<br>
भगवन्ब्राह्मणः कश्चिद्दधीच इति विश्रुतः॥<br>
धर्मवेत्ता विनीतात्मा सखा मम पुराभवत्॥ ३६.२२ ॥<br>
<br>
अवध्यः सर्वदा सर्वैः शंकरार्चनतत्परः॥<br>
सावज्ञं वामपादेन स मां मूर्ध्नि सदस्यथ॥ ३६.२३ ॥<br>
<br>
ताडयामास देवेश विष्णो विश्वजगत्पते॥<br>
उवाच च मदाविष्टो न बिभेमीति सर्वतः॥ ३६.२४ ॥<br>
<br>
जेतुमिच्छामि तं विप्रं दधीचं जगदीश्वर॥<br>
यथा हितं तथा कर्तुं त्वमर्हसि जनार्दन॥ ३६.२५ ॥<br>
<br>
शैलादिरुवाच॥<br>
ज्ञात्वा सोपि दधीचस्य ह्यवध्यत्वं महात्मनः॥<br>
सस्मार च महेशस्य प्रभावमतुलं हरिः॥ ३६.२६ ॥<br>
<br>
एवं स्मृत्वा हरिः प्राह ब्रह्मणः क्षुतसंभवम्॥<br>
विप्राणां नास्ति राजेंद्र भयमेत्य महेश्वरम्॥ ३६.२७ ॥<br>
<br>
विशेषाद्रुद्रभक्तानामभयं सर्वदा नृप॥<br>
नीचानामपि सर्वत्र दधीचस्यास्य किं पुनः॥ ३६.२८ ॥<br>
<br>
तस्मात्तव महाभाग विजयो नास्ति भूपते॥<br>
दुःखं करोमि विप्रस्य शापार्थं ससुरस्य मे॥ ३६.२९ ॥<br>
<br>
भविता तस्य शापेन दक्षयज्ञे सुरैः समम्॥<br>
विनाशो मम राजेंद्र पुनरुत्थानमेव च॥ ३६.३೦ ॥<br>
<br>
तस्मात्समेत्य विप्रेंद्रं सर्वयत्नेन भूपते॥<br>
करोमि यत्नं राजेंद्र दधीचविजयाय ते॥ ३६.३१ ॥<br>
<br>
शैलादिरुवाच॥<br>
श्रुत्वा वाक्यं क्षुपः प्राह तथास्त्विति जनार्दनम्॥<br>
भगवानपि विप्रस्य दधीचस्याश्रमं ययौ॥ ३६.३२ ॥<br>
<br>
आस्थाय रूपं विप्रस्य भगवान् भक्तवत्सलः॥<br>
दधीचमाह ब्रह्मर्षिमभिवंद्य जगद्गुरुः॥ ३६.३३ ॥<br>
<br>
श्रीभगवानुवाच॥<br>
भोभो दधीच ब्रह्मर्षे भवार्चनरताव्यय॥<br>
वरमेकं वृणे त्वत्तस्तं भवान्दातुमर्हति॥ ३६.३४ ॥<br>
<br>
याचितो देवदेवेन दधीचः प्राह विष्णुना॥<br>
ज्ञातं तवेप्सितं सर्वं न बिभेमि तवाप्यहम्॥ ३६.३५ ॥<br>
<br>
भवान् विप्रस्य रूपेण आगतोसि जनार्दन॥<br>
भूतं भविष्यं देवेश वर्तमानं जनार्दन॥ ३६.३६ ॥<br>
<br>
ज्ञातं प्रसादाद्रुद्रस्य द्विजत्वं त्यज सुव्रत॥<br>
आराधितोसि देवेश क्षुपेण मधुसूदन॥ ३६.३७ ॥<br>
<br>
जाने तवैनां भगवन्भक्तवत्सलतां हरे॥<br>
स्थाने तवैषा भगवन्भक्तवात्सल्यता हरे॥ ३६.३८ ॥<br>
<br>
अस्ति चेद्भगवन् भीतिर्भवार्चनरतस्य मे॥<br>
वक्तुमर्हसि यत्नेन वरदांबुजलोचन॥ ३६.३९ ॥<br>
<br>
वदामि न मृषा तस्मान्न बिभेमि जनार्दन॥<br>
न बिभेमि जगत्यस्मिन् देवदैत्यद्विजादपि॥ ३६.४೦ ॥<br>
<br>
नंद्युवाच॥<br>
श्रुत्वा वाक्यं दधीचस्य तदास्थाय जनार्दनः॥<br>
स्वरूपं सस्मितं प्राह संत्यज्य द्विजतां क्षणात्॥ ३६.४१ ॥<br>
<br>
श्रीभगवानुवाच॥<br>
भयं दधीच सर्वत्र नास्त्येव तव सुव्रत॥<br>
भवार्चनरतो यस्माद्भवान् सर्वज्ञ एव च॥ ३६.४२ ॥<br>
<br>
बिभेमीति सकृद्वक्तुं त्वमर्हसि नमस्तव॥<br>
नियोगान्मम विप्रेंद क्षुपं प्रति सदस्यथ॥ ३६.४३ ॥<br>
<br>
एवं श्रुत्वापि तद्वाक्यं सांत्वं विष्णोर्महामुनिः॥<br>
न बिभेमीति तं प्राह दधीचो देवसत्तमम्॥ ३६.४४ ॥<br>
<br>
प्रभावाद्देवदेवस्य शंभोः साक्षात्पिनाकिनः॥<br>
शर्वस्य शंकरस्यास्य सर्वज्ञस्य महामुनिः॥ ३६.४५ ॥<br>
<br>
ततस्तस्य मुनेः श्रुत्वा वचनं कुपितो हरिः॥<br>
चक्रमुद्यम्य भगवान्दिधक्षुर्मुनिसत्तमम्॥ ३६.४६ ॥<br>
<br>
अभवत्कुंठिताग्रं हि विष्णोश्चक्रं सुदर्शनम्॥<br>
प्रभावाद्धि दधीचस्य क्षुपस्यैव हि सन्निधौ॥ ३६.४७ ॥<br>
<br>
दृष्ट्वा तत्कुंठिताग्रं हि चक्रं चक्रिणमाह सः॥<br>
दधीचः सस्मितं साक्षात्सद् व्यक्तिकारणम्॥ ३६.४८ ॥<br>
<br>
भगवन् भवता लब्धं पुरातीव सुदारुणम्॥<br>
सुदर्शनमिति ख्यातं चक्रं विष्णो प्रयत्नतः॥ ३६.४९ ॥<br>
<br>
भवस्यैतच्छुभं चक्र न जिघांसति मामिह॥<br>
ब्रह्मास्त्राद्यैस्तथान्यैर्हि प्रयत्नं कर्तुमर्हसि॥ ३६.५೦ ॥<br>
<br>
शैलादिरुवाच॥<br>
तस्य तद्वचनं श्रुत्वा दृष्ट्वा निर्वीर्यमायुधम्॥<br>
ससर्ज च पुनस्तस्मै सर्वास्त्राणि समंततः॥ ३६.५१ ॥<br>
<br>
चक्रुर्देवास्ततस्तस्य विष्णोः साहाय्यमव्ययाः॥<br>
द्विजेनैकेन योद्धुं हि प्रवृत्तस्य महाबलाः॥ ३६.५२ ॥<br>
<br>
कुशमुष्टिं तदादाय दधीचः संस्मरन्भवम्॥<br>
ससर्ज सर्वदेवेभ्यो वज्रास्थिः सर्वतो वशी॥ ३६.५३ ॥<br>
<br>
दिव्यं त्रिशुलमभवत्कालाग्निसदृशप्रभम्॥<br>
दग्धुं देवान्मतिं चक्रे युगांताग्निरिवापरः॥ ३६.५४ ॥<br>
<br>
इंद्रनारायणाद्यैश्च देवैस्त्यक्तानि यानि तु॥<br>
आयुधानि समस्तानि प्रणेमुस्त्रिशिखं मुने॥ ३६.५५ ॥<br>
<br>
देवाश्च दुद्रुवुः सर्वे ध्वस्तवीर्या द्विजोत्तम॥<br>
ससर्ज भगवान् विष्णुः स्वदेहात्पुरुषोत्तमः॥ ३६.५६ ॥<br>
<br>
आत्मनः सदृशान्दिव्यांल्लक्षलक्षायुतान् गणान्॥<br>
तानि सर्वाणि सहसा ददाह मुनिसत्तमः॥ ३६.५७ ॥<br>
<br>
ततो विस्मयनार्थाय विश्वमूर्तिरभूद्धरिः॥<br>
तस्य देहे हरेः साक्षादपश्यद्द्विजसत्तमः॥ ३६.५८ ॥<br>
<br>
दधीचो भगवान्विप्रः देवतानां गणान् पृथक्॥<br>
रुद्राणां कोटयश्चैव गणानां कोटयस्तदा॥ ३६.५९ ॥<br>
<br>
अंडानां कोटयश्चैव विश्वमूर्तेस्तनौ तदा॥<br>
दृष्ट्वैतदखिलं तत्र च्यावनिर्विस्मितं तदा॥ ३६.६೦ ॥<br>
<br>
विष्णुमाह जगन्नाथं जगन्मयमजं विभुम्॥<br>
अंभसाभ्युक्ष्य तं विष्णुं विश्वरूपं महामुनिः॥ ३६.६१ ॥<br>
<br>
मायां त्यज महाबाहो प्रतिभासा विचारतः॥<br>
विज्ञानानां सहस्राणि दुर्विज्ञेयानि माधव॥ ३६.६२ ॥<br>
<br>
मयि पश्य जगतसर्वं त्वया सार्धमनिन्दित॥<br>
ब्रह्माणं च तथा रुद्रं दिव्यां दृष्टिं ददामि ते॥ ३६.६३ ॥<br>
<br>
इत्युक्त्वा दर्शयामास स्वतनौ निखिलं मुनिः॥<br>
तं प्राह च हरिं देवं सर्वदेवभवोद्भवम्॥ ३६.६४ ॥<br>
<br>
मायया ह्यनया किं वा मंत्रशक्त्याथ वा प्रभो॥<br>
वस्तुशक्त्याथ वा विष्णो ध्यानशक्त्याथ वा पुनः॥ ३६.६५ ॥<br>
<br>
त्यक्त्वा मायामिमां तस्माद्योद्धुमर्हसि यत्नतः॥<br>
एवं तस्य वचः श्रुत्वा दृष्ट्वा माहात्म्यमद्भुतम्॥ ३६.६६ ॥<br>
<br>
देवाश्च दुद्रुवुर्भूयो देवं नारायणं च तम्॥<br>
वारयामास निश्चेष्टं पद्मयोनिर्जगद्गुरुः॥ ३६.६७ ॥<br>
<br>
निशम्य वचनं तस्य ब्रह्मणस्तेन निर्जितः॥<br>
जगाम भगवान् विष्णुः प्रणिपत्य महामुनिम्॥ ३६.६८ ॥<br>
<br>
क्षुपो दुःखातुरो भूत्वा संपूज्य च मुनीश्वरम्॥<br>
दधीचमभिवंद्याशु प्रार्थयामास विक्लवः॥ ३६.६९ ॥<br>
<br>
दधीच क्षम्यतां देव मयाऽज्ञानात्कृतं सखे॥<br>
विष्णुना हि सुरैर्वापि रुद्रभक्तस्य किं तव॥ ३६.७೦ ॥<br>
<br>
प्रसीद परमेशाने दुर्लभा दुर्जनैर्द्विज॥<br>
भक्तिर्भक्तिमतां श्रेष्ठ मद्विधैः क्षत्रियाधमैः॥ ३६.७१ ॥<br>
<br>
श्रुत्वानुगृह्य तं विप्रो दधीचस्तपतां वरः॥<br>
राजानं मुनिसार्दूलः शशाप च सुरोत्तमान्॥ ३६.७२ ॥<br>
<br>
रुद्रकोपाग्निना देवाः सदेवेन्द्रा मुनीश्वरैः॥<br>
ध्वस्ता भवंतु देवेन विष्णुना च समन्विताः॥ ३६.७३ ॥<br>
<br>
प्रजापतेरमखे पुण्ये दक्षस्य मुमहात्मनः॥<br>
एवं शप्त्वा क्षुपं प्रेक्ष्य पुनराह द्विजोत्तमः॥ ३६.७४ ॥<br>
<br>
देवैश्च पूज्या राजेंद्रनृपैश्च विविधैर्गणैः॥<br>
ब्राह्मणा एव राजेंद्र बलिनः प्रभविष्णवः॥ ३६.७५ ॥<br>
<br>
इत्युक्त्वा स्वोटजं विप्रः प्रविवेश महाद्युतिः॥<br>
दधीचमभिवंद्यैव जगाम स्वं नृपः क्षयम्॥ ३६.७६ ॥<br>
<br>
तदेव तीर्थमभवत्स्थानेश्वरमिति स्मृतम्॥<br>
स्थानेश्वरमनुप्राप्य शिवसायुज्यमाप्नुयात्॥ ३६.७७ ॥<br>
<br>
कथितस्तव संक्षेपाद्विवादः क्षुब्दधीचयोः॥<br>
प्रभावश्च दधीचस्य भवस्य च महामुने॥ ३६.७८ ॥<br>
<br>
य इदं कीर्तयेद्दिव्यं विवादं क्षुब्दधीचयोः॥<br>
जित्वापमृत्युं देहांते ब्रह्मलोकं प्रयाति सः॥ ३६.७९ ॥<br>
<br>
य इदं कीर्त्य संग्रामं प्रविशेत्तस्य सर्वदा॥<br>
नास्ति मृत्युभयं चैव विजयी च भविष्यति॥ ३६.८೦ ॥<br>
<br>
इति श्रीलिंगमहापुराणे पूर्वभागे क्षुपदधीचिसंवादो नाम षट्रत्रिंशोऽध्यायः॥ ३६ ॥<br>
<br>
