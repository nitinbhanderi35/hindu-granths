ऋषय ऊचुः॥<br>
व्यपोहनस्तवं पुण्यं श्रुतमस्माभिरादरात्॥<br>
प्रसंगाल्लिंगदानस्य व्रतान्यपि वदस्व नः॥ ८३.१ ॥<br>
<br>
सूत उवाच॥<br>
व्रतानि वः प्रवक्ष्यामि शुभानि मुनिसत्तमाः॥<br>
नंदिना कथितानीह ब्रह्मपुत्राय धीमते॥ ८३.२ ॥<br>
<br>
तानि व्यासादुपश्रुत्य युष्माकं प्रवदाम्यहम्॥<br>
अष्टम्यां च चतुर्दश्यां पक्षयोरुभयोरपि॥ ८३.३ ॥<br>
<br>
वर्षमेकं तु भुंजानो नक्तं यः पूजयेच्छिवम्॥<br>
सर्वयज्ञफलं प्राप्य स याति परमां गतिम्॥ ८३.४ ॥<br>
<br>
पृथिवीं भाजनं कृत्वा भुक्त्वा पर्वसु मानवः॥<br>
अहोरात्रेण चैकेन त्रिरात्रफलमश्नुते॥ ८३.५ ॥<br>
<br>
द्वयोर्मासस्य पंचम्योर्द्वयोः प्रतिपदोर्नरः॥<br>
क्षीरधाराव्रतं कुर्यात्सोश्वमेधफलं लभेत्॥ ८३.६ ॥<br>
<br>
कृष्णाष्टम्यां तु नक्तेन यावत्कृष्णचतुर्दशी॥<br>
भुंजन्भोगानवाप्नोति ब्रह्मलोकं च गच्छति॥ ८३.७ ॥<br>
<br>
योब्दमेकं प्रकुर्वीत नक्तं पर्वसु पर्वसु॥<br>
ब्रह्मचारी जितक्रोधः शिवध्यानपरायणः॥ ८३.८ ॥<br>
<br>
संवत्सरांते विप्रेंद्रान् भोजयेद्विधिपूर्वकम्॥<br>
स याति शांकरं लोकं नात्र कार्या विचारणा॥ ८३.९ ॥<br>
<br>
उपवासात् परं भैक्ष्यं भैक्ष्यात्परमयाचितम्॥<br>
आयाचितात्परं नक्तं तस्मान्नक्तेन वर्तयेत्॥ ८३.१० ॥<br>
<br>
देवैर्भुक्तं तु पूर्वाह्णे मध्याह्ने ऋषिभिस्तथा॥<br>
अपराह्णे च पितृभिः संध्यायां गुह्यकादिभिः॥ ८३.११ ॥<br>
<br>
सर्ववेलामतिक्रम्य नक्तभोजनमुत्तमम्॥<br>
हविष्यभोजनं स्नांन सत्यमाहारलाघवम्॥ ८३.१२ ॥<br>
<br>
अग्निकार्यमधःशय्यां नक्तभोजी समाचरेत्॥<br>
प्रतिमासं प्रवक्ष्यामि शिवव्रतमनुत्तमम्॥ ८३.१३ ॥<br>
<br>
धर्मकामार्थमोक्षार्थं सर्वपापविशुद्धये॥<br>
पुष्यमासे च संपूज्य यः कुर्यान्नक्तभोजनम्॥ ८३.१४ ॥<br>
<br>
सत्यवादी जितक्रोधः शालिगोधूमगोरसैः॥<br>
पक्षयोरष्टमीं यत्नादुपवासेन वर्तयेत्॥ ८३.१५ ॥<br>
<br>
भूमिशय्यां च मासांते पौर्णमास्यां घृतादिभिः॥<br>
स्नाप्य रुद्रं महादेवं संपूज्य विधिपूर्वकम्॥ ८३.१६ ॥<br>
<br>
यावकं चौदनं दत्त्वा सक्षीरं सघृतं द्विजाः॥<br>
भीजयेद्ब्राह्मणाञ्शिष्टाञ्जपेच्छांतिं विशेषतः॥ ८३.१७ ॥<br>
<br>
तथा गोमिथुनं चैव कपिलं विनिवेदयेत्॥<br>
भवाय देवदेवाय शिवाय परमेष्ठिने॥ ८३.१८ ॥<br>
<br>
स याति मुनिशार्दूल वाह्नेयं लोकमुत्तमम्॥<br>
भुक्त्वा स विपुलान् लोकान् तत्रैव स विमुच्यते॥ ८३.१९ ॥<br>
<br>
माघमासे तु संपूज्य यः कुर्यान्नक्तभोजनम्॥<br>
कृशरं घृतसंयुक्तं भुंजानः संयतेंद्रियः॥ ८३.२० ॥<br>
<br>
सोपवासं चतुर्दश्यां भवेदुभयपक्षयोः॥<br>
रुद्राय पौर्णमास्यां तु दद्याद्वै घृतकंबलम्॥ ८३.२१ ॥<br>
<br>
कृष्णं गोमिथुनं दद्यात्पूजयेच्चैव शंकरम्॥<br>
भोजयेद्ब्राह्मणांश्चैव यथाविभवविस्तरम्॥ ८३.२२ ॥<br>
<br>
याम्यमासाद्य वै लोकं यमेन सह मोदते॥<br>
फाल्गुने चैव संप्राप्ते कुर्याद्वै नक्तभोजनम्॥ ८३.२३ ॥<br>
<br>
श्यामाकान्नघृतक्षीरैर्जितक्रोधो जितेंद्रियः॥<br>
चतुर्दश्यामथाष्टम्यामुपवासं च कारयेत्॥ ८३.२४ ॥<br>
<br>
पौर्णमास्यां महादेवं स्नाप्य संपूज्य शंकरम्॥<br>
दद्याद्गोमिथुनं वापि ताम्राभं शूलपाणये॥ ८३.२५ ॥<br>
<br>
ब्राह्मणान् भोजयित्वा तु प्रार्थयेत्परमेश्वरम्॥<br>
स याति चंद्रेसायुज्यं नात्र कार्या विचारणा॥ ८३.२६ ॥<br>
<br>
चैत्रेपि रुद्रमभ्यर्च्य कुर्याद्वै नक्तभोजनम्॥<br>
शाल्यन्नं पयसा युक्तं घृतेन च यथासुखम्॥ ८३.२७ ॥<br>
<br>
गोष्ठशायी मुनिश्रेष्ठाः क्षितौ निशि भवं स्मरेत्॥<br>
पौर्णमास्यां शिवं स्नाप्य दद्याद्गोमिथुनं सितम्॥ ८३.२८ ॥<br>
<br>
ब्राह्मणान् भोजयेच्चैव निर्ऋतेः स्थानमाप्नुयात्॥<br>
वैशाखे च तथा मासे कृत्वा वै नक्तभोजनम्॥ ८३.२९ ॥<br>
<br>
पौर्णमास्यां भवं स्नाप्यं पंचगव्यघृतादिभिः॥<br>
श्वेतं गोमिथुनं दत्त्वा सोश्वमेधफलं लभेत्॥ ८३.३० ॥<br>
<br>
ज्येष्ठे मासे च देवेशं भवं शर्वमुमापतिम्॥<br>
संपूज्य श्रद्धया भक्त्या कृत्वा वै नक्तभोजनम्॥ ८३.३१ ॥<br>
<br>
रक्तशाल्यन्नमध्वा च अद्भिः पूतं घृतादिभिः॥<br>
वीरासनी निशार्धं च गवां शुश्रूषणे रतः॥ ८३.३२ ॥<br>
<br>
पौर्णमास्यां तु संपूज्य देवदेवमुमापतिम्॥<br>
स्नाप्य शक्त्या यथान्यायं चरुं दद्याच्च शूलिने॥ ८३.३३ ॥<br>
<br>
ब्राह्मणान् भोजयित्वा च यथाविभवविस्तरम्॥<br>
धूम्रं गोमिथुनं दत्त्वा वायुलोके महीयते॥ ८३.३४ ॥<br>
<br>
आषाढे मासि चाप्येवं नक्तभोजनतत्परः॥<br>
भूरिखंडाज्यसंमिश्रं सक्तुभिश्चैव गोरसम्॥ ८३.३५ ॥<br>
<br>
पौर्णमास्यां घृताद्यैस्तु स्नाप्य पूज्य यथाविधि॥<br>
ब्राह्मणान् भोजयित्वा च श्रोत्रियान् वेदपारगान्॥ ८३.३६ ॥<br>
<br>
दद्याद्गोमिथुनं गौरं वारुणं लोकमाप्नुयात्॥<br>
श्रावणेच द्विजा मासे कृत्वा वै नक्तभोजनम्॥ ८३.३७ ॥<br>
<br>
क्षीरषष्टिकभक्तेन संपूज्य वृषभध्वजम्॥<br>
पौर्णमास्यां घृताद्यैस्तु स्नाप्य पूज्य यथाविधि॥ ८३.३८ ॥<br>
<br>
ब्राह्मणान् भोजयित्वा च श्रोत्रियान् वेदपारगान्॥<br>
श्वेताग्रपादं पौड्रं च दद्याद्गोमिथुनं पुनः॥ ८३.३९ ॥<br>
<br>
स याति वायुसायुज्यं वायुवत्सर्वगो भवेत्॥<br>
प्राप्ते भाद्रपदे मासे कृत्वैवं नक्तभोजनम्॥ ८३.४० ॥<br>
<br>
हुतशेषं च विप्रेंद्रान्वृक्षमूलाश्रितो दिवा॥<br>
पौर्णमास्यां तु देवेशं स्नाप्य संपूज्य शंकरम्॥ ८३.४१ ॥<br>
<br>
नीलस्कंधं वृषं गां च दत्त्वा भक्त्या यथाविधि॥<br>
ब्राह्मणान् भोजयित्वा च वेदवेदांगपारगान्॥ ८३.४२ ॥<br>
<br>
यक्षलोकमनुप्राप्य यक्षराजो भवेन्नरः॥<br>
ततश्चाश्वयुजे मासि कृत्वैवं नक्तभोजनम्॥ ८३.४३ ॥<br>
<br>
सघृतं शंकरं पूज्य पौर्णमास्यां च पूर्ववत्॥<br>
ब्राह्मणान् भोजयित्वा च शिवभक्तान् सदा शुचीन्॥ ८३.४४ ॥<br>
<br>
वृषभं नीलवर्णाभमुरोदेशसमुन्नतम्॥<br>
गां च दत्वा यथान्यायमैशानं लोकमाप्नुयात्॥ ८३.४५ ॥<br>
<br>
कार्तिके च तथा मासे कृत्वा वै नक्तभोजनम्॥<br>
क्षीरोदनेन साज्येन संपूज्य च भवं प्रभुम्॥ ८३.४६ ॥<br>
<br>
पौर्णमास्यां च विधिवत्स्नाप्य दत्त्वा चरुं पुनः॥<br>
ब्राह्मणान्भोजयित्वा च यथाविभवविस्तरम्॥ ८३.४७ ॥<br>
<br>
दत्त्वा गोमिथुनं चैव कापिलं पूर्ववद्द्विजाः॥<br>
सूर्यसायुज्यमाप्नोति नात्र कार्या विचारणा॥ ८३.४८ ॥<br>
<br>
मार्गशीर्षे च मासेपि कृत्वैवं नक्तभोजनम्॥<br>
यवान्नेन यथान्यायमाज्यक्षीरादिभिः समम्॥ ८३.४९ ॥<br>
<br>
पौर्णमास्यां च पूर्वोक्तं कृत्वा शर्वाय शंभवे॥<br>
ब्राह्मणान् भोजयित्त्वा च दरिद्रान्वेदपारगान्॥ ८३.५० ॥<br>
<br>
दत्त्वा गोमिथुनं चैव पांडुरं विधिपूर्वकम्॥<br>
सोमलोकमनुप्राप्य सोमेन सह मोदते॥ ८३.५१ ॥<br>
<br>
अहिंसा सत्यमस्तेयं ब्रह्मचर्यं क्षमा दया॥<br>
त्रिःस्नानं चाग्निहोत्रं च भूशय्या नक्तभोजनम्॥ ८३.५२ ॥<br>
<br>
पक्षयोरुपवासं च चतुर्दश्यष्टमीषु च ॥<br>
इत्येतदखिलं प्रोक्तं प्रतिमासं शिवव्रतम्॥ ८३.५३ ॥<br>
<br>
कुर्याद्वर्षं क्रमेणैव व्युत्क्रमेणापि वा द्विजाः॥<br>
स याति शिवसायुज्यं ज्ञानयोगमवाप्नुयात्॥ ८३.५४ ॥<br>
<br>
इति श्रीलिंगमहापुराणे पूर्वभागे शिवव्रतकथनं नाम त्र्यशीतितमोऽध्यायः॥ ८३ ॥<br>
<br>
