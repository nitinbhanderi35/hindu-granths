सूत उवाच।।<br>
अत्यंतावनतौ दृष्ट्वा मधुपिंगायतेक्षणः।।<br>
प्रहृष्टवदनोऽत्यर्थमभवत्सत्य कीर्तनात्।। २२.१ ।।<br>
<br>
उमापतिर्विरूपाक्षो दक्षयज्ञविनाशनः।।<br>
पिनाकी खंडपरशुः सुप्रीतस्तु त्रिलोचनः।। २२.२ ।।<br>
<br>
ततः स भगवान्देवः श्रुत्वा वागमृतं तयोः।।<br>
जानन्नपि महादेवः क्रीडापूर्वमथाब्रवीत्।। २२.३ ।।<br>
<br>
कौ भवंतौ महात्मानौ परस्परहितैषिणौ।।<br>
समेतावंबुजाभाक्षावस्मिन्घोरे महाप्लवे।। २२.४ ।।<br>
<br>
तावूचतुर्महात्मानौ सन्निरीक्ष्य परस्परम्।।<br>
भगवान् किं तु यत्तेऽद्य न विज्ञानं त्वया विभो।। २२.५ ।।<br>
<br>
विभो रुद्र महामाय इच्छया वां कृतौ त्वया।।<br>
तयोस्तद्वचनं श्रुत्वा अभिनंद्याभिमान्यच।। २२.६ ।।<br>
<br>
उवाच भगवान्देवो मधुरं श्लक्ष्णया गिरा।।<br>
भो भो हिरण्य गर्भ त्वां त्वां च कृष्ण ब्रवीम्यहम्।। २२.७ ।।<br>
<br>
प्रीतोऽहमनया भक्त्या शाश्वताक्षरयुक्तया।।<br>
भवंतौ हृदयस्यास्य मम हृद्यतरावुभौ।। २२.८ ।।<br>
<br>
युवाभ्यां किं ददाम्यद्य वराणां वरमीप्सितम्।। <br>
अथोवाच महाभागो विष्णुर्भवमिदं वचः।। २२.९ ।।<br>
<br>
सर्वं मम कृतं देव परितुष्टोऽसि मे यदि।।<br>
त्वयि मे सुप्रतिष्ठा तु भक्तिर्भवतु शंकरः।। २२.१೦ ।।<br>
<br>
एवमुक्तस्तु विज्ञाय संभावयत केशवम्।।<br>
प्रददौ च महादेवो भक्तिं निजपदांबुजे।। २२.११ ।।<br>
<br>
भवान्सर्वस्य लोकस्य कर्ता त्वमधिदैवतम्।।<br>
तदेवं स्वस्ति ते वत्स गमिष्याम्यंबुजेक्षण।। २२.१२ ।।<br>
<br>
एवमुक्त्वा तु भगवान् ब्रह्माणं चापि शंकरः।।<br>
अनुगृह्याऽस्पृशद्देवो ब्रह्माणं परमेश्वरः।। २२.१३ ।।<br>
<br>
कराभ्यां सुशुभाभ्यां च प्राह हृष्टतरः स्वयम्।।<br>
मत्समस्त्वं न संदेहो वत्स भक्तश्च मे भवान्।। २२.१४ ।।<br>
<br>
स्वस्त्यस्तु ते गमिष्यामि संज्ञा भवतु सुव्रत।।<br>
एवमुक्त्वा तु भगवांस्ततोन्तर्धानमीश्वरः।। २२.१५ ।।<br>
<br>
गतवान् गणपो देवः सर्वदेवनमस्कृतः।।<br>
अवाप्य संज्ञां गोविंदात् पद्मयोनिः पितामहः।। २२.१६ ।।<br>
<br>
प्रजाः स्रष्टुमनाश्चक्रे तप उग्रं पितामहः।।<br>
तस्यैवं तप्यमानस्य न किंचित्समवर्तत।। २२.१७ ।।<br>
<br>
ततो दीर्घेण कालेन दुःखात्क्रोधो ह्यजायत।।<br>
क्रोधाविष्टस्य नेत्राभ्यां प्रापतन्नश्रुबिंदवः।। २२.१८ ।।<br>
<br>
ततस्तेभ्योऽश्रुबिंदुभ्यो वातपित्तकफात्मकाः।।<br>
महाभागा महासत्त्वाः स्वस्तिकैरप्यलंकृताः।। २२.१९ ।।<br>
<br>
प्रकीर्णकेशाः सर्पास्ते प्रादुर्भूता महा विषाः।।<br>
सर्पांस्तानग्रजान्दृष्ट्वा ब्रह्मात्मानमनिंदयत्।। २२.२೦ ।।<br>
<br>
अहो धिक् तपसो मह्यं फलमीदृशकं यदि।।<br>
लोकवैनाशिकी जज्ञे आदावेव प्रजा मम।। २२.२१ ।।<br>
<br>
तस्य तीव्राभवन्मूर्च्छा क्रोधामर्षसमुद्भवा।।<br>
मूर्च्छाभिपरितापेन जहौ प्राणान्प्रजापतिः।। २२.२२ ।।<br>
<br>
तस्याप्रतिमवीर्यस्य देहात्कारुण्यपूर्वकम्।। <br>
अथैकादश ते रुद्रा रुदंतोऽभ्यक्रमंस्तथा।। २२.२३ ।।<br>
<br>
रोदनात्खलु रुद्रत्वं तेषु वै समजायत।।<br>
ये रुद्रास्ते खलु प्राणा ये प्राणास्ते तदात्मकाः।। २२.२४ ।।<br>
<br>
प्राणाः प्राणवतां ज्ञेयाः सर्वभूतेष्ववस्थिताः।।<br>
अत्युग्रस्य महत्त्वस्य साधुराचरितस्य च।। २२.२५ ।।<br>
<br>
प्राणांस्तस्य ददौ भूयस्त्रिशूली नीललोहितः।।<br>
लब्ध्वासून् भगवान्ब्रह्म देवदेवमुमापतिम्।। २२.२६ ।।<br>
<br>
प्रणम्य संस्थितोऽपश्यद्गायत्र्या विश्वमीश्वरम्।।<br>
सर्वलोकमयं देवं दृष्ट्वा स्तुत्वा पितामहः।। २२.२७ ।।<br>
<br>
ततो विस्मयमापन्नः प्रणिपत्य मुहुर्मुहुः।।<br>
उवाच वचनं शर्वं सद्यादित्वं कथं विभो।। २२.२८ ।।<br>
<br>
इति श्रीलंगमहापुराणे पूर्वभागे रुद्रोत्पत्तिवर्णनं नाम द्वाविंशतितमोऽध्यायः।। २२।।<br>
<br>
