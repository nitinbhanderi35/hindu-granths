ऋषय ऊचुः॥<br>
व्रतमेतत्त्वया प्रोक्तं पशुपाशविमोक्षणम्॥<br>
पूर्वभागे पाशुपतव्रतमाहात्म्यं नामाशीतितमोध्यायः॥ ८१.१ ॥<br>
<br>
वक्तुमर्हसि चास्माकं यथापूर्वं त्वया श्रुतम्॥<br>
सूत उवाच॥<br>
पुरा सनत्कुमारेण पृष्टः शैलादिरादरात्॥ ८१.२ ॥<br>
<br>
नंदी प्राह वचस्तस्मै प्रवदामि समासतः॥<br>
देवैर्दैत्यैस्तथा सिद्धैर्गंधर्वैः सिद्धचारणैः॥ ८१.३ ॥<br>
<br>
मुनिभिश्च महाभागैरनुष्ठितमनुत्तमम्॥<br>
व्रतं द्वादशलिंगाख्यं पशुपाशविमोक्षणम्॥ ८१.४ ॥<br>
<br>
भोगदं योगदं चैव कामदं मुक्तिदं शुभम्॥<br>
अवियोगकरं पुण्यं भक्तानां भयनाशनम्॥ ८१.५ ॥<br>
<br>
षडंगसहितान् वेदान्मथित्वा तेन निर्मितम्॥<br>
सर्वदानोत्तमं पुण्यमश्वमेधायुताधिकम्॥ ८१.६ ॥<br>
<br>
सर्वमंगलदं पुण्यं सर्वशत्रुविनाशनम्॥<br>
संसारार्णवमग्नानां जंतूनामपि मोक्षदम्॥ ८१.७ ॥<br>
<br>
सर्वव्याधिहरं चैव सर्वज्वरविनाशनम्॥<br>
देवैरनुष्ठितं पूर्वं ब्रह्मणा विष्णुना तथा॥ ८१.८ ॥<br>
<br>
कृत्वाऽकनीयसं लिंगंस्नाप्य चंदनवारिणा॥<br>
चैत्रमासादि विप्रेंद्राः शिवलिंगव्रतं चरेत्॥ ८१.९ ॥<br>
<br>
कृत्वा हैमं शुभं पद्मं कर्णिकाकेसरान्वितम्॥<br>
नवरत्नैश्च खचितमष्टपत्रं यथाविधि॥ ८१.१० ॥<br>
<br>
कर्णिकायां न्यसेल्लिंगं स्फाटिकं पीठसंयुतम्॥<br>
तत्र भक्त्या यथान्यायमर्चयेद्बिल्वपत्रकैः॥ ८१.११ ॥<br>
<br>
सितैः सहस्रकमलै रक्तैर्नीलोत्पलैरपि॥<br>
श्वेतार्ककर्णिकारैश्च करवीरैर्बकैरपि॥ ८१.१२ ॥<br>
<br>
एतैरन्यैर्यथालाभं गायत्र्या तस्य सुव्रताः॥<br>
संपूज्य चैव गंधाद्यैर्धूपैर्दीपैश्च मंगलैः॥ ८१.१३ ॥<br>
<br>
नीराजनाद्यैश्चान्यैश्च लिंगमूर्ति महेश्वरम्॥<br>
अगरुं दक्षिणे दद्यादघोरेण द्विजोत्तमाः॥ ८१.१४ ॥<br>
<br>
पश्चिमे सद्यमंत्रेण दिव्यां चैव मनःशिलाम्॥<br>
उत्तरे वामदेवेन चंदनं वापि दापयेत्॥ ८१.१५ ॥<br>
<br>
पुरुषेण मुनिश्रेष्ठा हरितालं च पूर्वतः॥<br>
सितागरूद्भवं विप्रास्तथा कृष्णागरूद्भवम्॥ ८१.१६ ॥<br>
<br>
तथा गुग्गुलुधूपं च सौगंधिकमनुत्तमम्॥<br>
सितारं नाम धूपं च दद्यदीशाय भक्तितः॥ ८१.१७ ॥<br>
<br>
महाचरुर्निवेद्यः स्यादाढकान्नमथापि वा॥<br>
एतद्वः कथितं पुण्यं शिवलिंगमहाव्रतम्॥ ८१.१८ ॥<br>
<br>
सर्वमासेषु सामान्यं विशेषोपि च कीर्त्यते॥<br>
वैशाखे वज्रलिंगं च ज्येष्ठे मारकतं तथा॥ ८१.१९ ॥<br>
<br>
आषाढं मौक्तिकं लिंगं श्रावणे नीलनिर्मितम्॥<br>
मासि भाद्रपदे लिंगं पद्मरागमयं शुभम्॥ ८१.२० ॥<br>
<br>
आश्विने चैव विप्रेंद्राः गोमेदकमयं शुभम्॥<br>
प्रवलेनैव कार्तिक्यां तथा वै मार्गशीर्षके॥ ८१.२१ ॥<br>
<br>
वैडूर्यनिर्मितंलिंगं पुष्परागेण पुष्यके॥<br>
माघे च सूर्यकांतेन फाल्गुने स्फाटिकेन च॥ ८१.२२ ॥<br>
<br>
सर्वमासेषु कमलं हैममेकं विधीयते॥<br>
अलाभे राजतं वापि केवलं कमलं तु वा॥ ८१.२३ ॥<br>
<br>
रत्नानामप्यलाभे तु हेम्ना वा राजतेन वा॥<br>
रजतस्याप्यलाभे तु ताम्रलोहेन कारयेत्॥ ८१.२४ ॥<br>
<br>
शैलं वा दारुजं वापि मृन्मयं वा सवेदिकम्॥<br>
सर्वगंधमयं वापि क्षाणिकं परिकल्पयेत्॥ ८१.२५ ॥<br>
<br>
हैमंतिके महादेवं श्रीपत्रेणैव पूजयेत्॥<br>
सर्वमासेषु कमलं हैममेकमथापि वा॥ ८१.२६ ॥<br>
<br>
राजतं वापि कमलं हैमकर्णिकमुत्तमम्॥<br>
राजतस्याप्यभावे तु बिल्वपत्रैः समर्चयेत्॥ ८१.२७ ॥<br>
<br>
सहस्रकमलालाभेतदर्धेनापि पूजयेत्॥<br>
तदर्धार्धेन वा रुद्रमष्टोत्तरशतेन वा॥ ८१.२८ ॥<br>
<br>
बिल्वपत्रे स्थिता लक्ष्मीर्देवी लक्षणसंयुता॥<br>
नीलोत्पलेंबिका साक्षादुत्पले षण्मुखः स्वयम्॥ ८१.२९ ॥<br>
<br>
पद्माश्रिता महादेवः सर्वदेवपतिः शिवः॥<br>
तस्मात्सर्वप्रयत्नेन श्रीपत्रं न त्यजेद्बुधः॥ ८१.३० ॥<br>
<br>
नीलोत्पलं चोत्पलं च कमलं च विशेषतः॥<br>
सर्ववश्यकरं पद्मं शिला सर्वार्थसिद्धिदा॥ ८१.३१ ॥<br>
<br>
कृष्णागरुसमुद्भूतं सर्वपापनिकृंतनम्॥<br>
गुग्गुलु प्रभृतीनां च दीपानां च निवेदनम्॥ ८१.३२ ॥<br>
<br>
सर्वरोगक्षयं चैव चंदनं सर्वसिद्धिदम्॥<br>
सौगंधिकं तथा धूपं सर्वकामार्थसाधकम्॥ ८१.३३ ॥<br>
<br>
श्वेतागरूद्भवं चैव तथा कृष्णागरूद्भवम्॥<br>
सौम्यं सीतारिधूपं च साक्षान्निर्वाणसिद्धिदम्॥ ८१.३४ ॥<br>
<br>
श्वेतार्ककुसुमे साक्षाच्चतुर्वक्त्रः प्रजापतिः॥<br>
कर्णिकारस्य कुसुमे मेधा साक्षाद्व्यवस्थिता॥ ८१.३५ ॥<br>
<br>
करवीरे गणाध्यक्षो बके नारायणः स्वयम्॥<br>
सुगंधिषु च सर्वेषु कुसुमेषु नगात्मजा॥ ८१.३६ ॥<br>
<br>
तस्मादेतैर्यथालाभं पुष्पधूपादिभिः शुभैः॥<br>
पूजयेद्देवदेवेशं भक्त्या वित्तानुसारतः॥ ८१.३७ ॥<br>
<br>
निवेदयेत्ततो भक्त्या पायसं च महाचरुम्॥<br>
सघृतं सोपदंशं च सर्वद्रव्यसमन्वितम्॥ ८१.३८ ॥<br>
<br>
शुद्धान्नं वापि मुद्गान्नमाढकं चार्धकं तु वा॥<br>
चामरं तालवृंतं च तस्मै भक्त्या निवेदयेत्॥ ८१.३९ ॥<br>
<br>
उपहाराणि पुण्यानि न्यायेनैवार्जितान्यपि॥<br>
नानाविधानि चार्हाणि प्रोक्षितान्यंभसा पुनः॥ ८१.४० ॥<br>
<br>
निवेदयेच्चरुद्राय भक्तियुक्तेन चेतसा॥<br>
क्षीराद्वै सर्वदेवानां स्थित्यर्थममृतं ध्रुवम्॥ ८१.४१ ॥<br>
<br>
विष्णुना जिष्णुना साक्षादन्ने सर्वं प्रतिष्ठितम्॥<br>
भूतानामन्नदानेन प्रीतिर्भवति शंकरे॥ ८१.४२ ॥<br>
<br>
तस्मात्संपूजयेद्देवमन्ने प्राणाः प्रतिष्ठिताः॥<br>
उपहारे तथा तुष्टिर्व्यंजने पवनः स्वयम्॥ ८१.४३ ॥<br>
<br>
सर्वात्मको महादेवो गंधतोये ह्यपांपतिः॥<br>
पीठे वै प्रकृतिः साक्षान्महदाद्यैर्व्यवस्थिता॥ ८१.४४ ॥<br>
<br>
तस्माद्देवं यजेद्भक्त्या प्रतिमासं यथाविधि॥<br>
पौर्णमास्यांव्रतं कार्यं सर्वकामार्थसिद्धये॥ ८१.४५ ॥<br>
<br>
सत्यं शौचं दया शांतिः संतोषो दानमेव च॥<br>
पौर्णमास्याममावास्यामुपवासं च कारयेत्॥ ८१.४६ ॥<br>
<br>
संवत्सरांते गोदानं वृषोत्सर्गं विशेषतः॥<br>
भोजयेद्ब्राह्मणान्भक्त्या श्रोत्रियान् वेदपारगान्॥ ८१.४७ ॥<br>
<br>
तल्लिंगं पूजितं तेन सर्वद्रव्यसमन्वितम्॥<br>
स्थापयेद्वा शिवक्षेत्रे दापयेद्ब्राह्मणाय वा॥ ८१.४८ ॥<br>
<br>
य एवं सर्वमासेषु शिवलिंगमहाव्रतम्॥<br>
कुर्याद्भक्त्या मुनिश्रेष्ठाः स एव तपतां वरः॥ ८१.४९ ॥<br>
<br>
सूर्यकोटिप्रतीकाशैर्विमानै रत्नभूषितैः॥<br>
गत्वा शिवपुरं दिव्यं नेहायाति कदाचन॥ ८१.५० ॥<br>
<br>
अथवा ह्येकमासं वा चरेदेवं व्रतोत्तमम्॥<br>
शिवलोकमवाप्नोति नात्र कार्या विचारणा॥ ८१.५१ ॥<br>
<br>
अथवा सक्तचित्तश्चेद्यान्यान् संचिंतयेद्वरान्॥<br>
वर्षमेकं चरेदेवं तांस्तान्प्राप्य शिवंव्रजेत्॥ ८१.५२ ॥<br>
<br>
देवत्वं वा पितृत्वं वा देवराजत्वमेव च॥<br>
गाणपत्यपदं वापि सक्तोपि लभते नरः॥ ८१.५३ ॥<br>
<br>
विद्यार्थी लभते विद्यां भोगार्थि भोगमाप्नुयात्॥<br>
द्रव्यार्थी च निधिं पश्येदायुःकामश्चिरायुषम्॥ ८१.५४ ॥<br>
<br>
यान्यांश्चिंतयते कामांस्तांस्तान्प्राप्येह मोदते॥<br>
एकमासव्रतादेव सोंते रुद्रत्वमाप्नुयात्॥ ८१.५५ ॥<br>
<br>
इदं पवित्रं परमं रहस्यं व्रतोत्तमं विश्वसृजापि सृष्टम्॥<br>
हिताय देवासुरसिद्धमर्त्यविद्याधराणां परमं शिवेन॥ ८१.५६ ॥<br>
<br>
संपूज्य पूज्यं विधिनैवमीशं प्रणम्य मूर्ध्ना सह भृत्यपुत्रैः॥<br>
व्यपोहनं नाम जपेत्स्तवं च प्रदक्षिणं कृत्य शिवं प्रयत्नात्॥ ८१.५७ ॥<br>
<br>
पुराकृतं विश्वसृजा स्तवं च हिताय देवेन जगत्त्रयस्य॥<br>
पितामहेनैव सुरैश्व सार्धं महानुभावेन महार्घ्यमेतत्॥ ८१.५८ ॥<br>
<br>
इति श्रीलिंगमहापुराणे पूर्वभागे पशुपाशविमोचनलिंगपूजादिकथनं नामैकाशीतितमोध्यायः॥ ८१ ॥<br>
<br>
