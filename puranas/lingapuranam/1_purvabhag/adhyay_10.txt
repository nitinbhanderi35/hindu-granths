<br>
सूत उवाच॥<br>
सतां जितात्मनां साक्षाद्द्विजातीनां द्विजोत्तमाः॥<br>
धर्मज्ञानां च साधूनामाचार्याणां शिवत्मनाम्॥ १०.१ ॥<br>
<br>
दयावतां द्विजश्रेष्ठास्तथा चैव तपस्विनाम्॥<br>
संन्यासिनां विरक्तानां ज्ञानिनां वशगात्मनाम्॥ १०.२ ॥<br>
<br>
दानिनां चैव दान्तानां त्रयाणां सत्यवदिनाम्॥<br>
अलुब्धानां सयोगानां श्रुति स्मृतिविदां द्विजाः॥ १०.३ ॥<br>
<br>
श्रौतस्मार्ताविरुद्धानां प्रसीदति महेश्वरः॥<br>
सदिति ब्रह्मणः शब्दस्तदंते ये लभंत्युत॥ १०.४ ॥<br>
<br>
सायुज्यं ब्रह्मणो याति तेन संतः प्रचक्षते॥<br>
दशात्मके ये विषये साधने चाष्टलक्षणे॥ १०.५ ॥<br>
<br>
न क्रुध्यांति न हृष्यंति जितात्मानस्तु ते स्मृताः॥<br>
सामान्येषु च द्रव्येषु तथा वैशेषिकेषु च॥ १०.६ ॥<br>
<br>
ब्रह्मक्षत्रविशे यस्माद्युक्तास्तस्माद्द्विजातयः॥<br>
वर्णाश्रमेषु युक्तस्य स्वर्गादिसुखकारिणः॥ १०.७ ॥<br>
<br>
श्रौतस्मार्तस्य धर्मस्य ज्ञानाद्धर्मज्ञ उच्यते॥<br>
विद्यायाः साधनात्साधुब्रह्मचारी गुरोर्हितः॥ १०.८ ॥<br>
<br>
क्रियाणां साधनाच्चैव गृहस्थः साधुरुच्यते॥<br>
साधनात्तपसोऽरण्ये साधुर्वैखानसः स्मृतः॥ १०.९ ॥<br>
<br>
यतमानो यतिः साधुः स्मृतो योगस्य साधनात्॥<br>
एवमाश्रमधर्माणां साधनात्साधवः स्मृताः॥ १०.१० ॥<br>
<br>
गृहस्थो ब्रह्मचारी च वानप्रस्थो यतिस्तथा॥<br>
धर्माधर्माविह प्रोक्तौ शब्दावेतौ क्रियात्मकौ॥ १०.११ ॥<br>
<br>
कुशलाकुशलं कर्म धर्माधर्माविति स्मृतौ॥<br>
धारणार्थे महान् ह्येष धर्मशब्दः प्रकीर्तितः॥ १०.१२ ॥<br>
<br>
अधारणे महत्त्वे च अधर्म इति चोच्यते॥<br>
अत्रेष्टप्रापको धर्म आचार्यैरुपदिश्यते॥ १०.१३ ॥<br>
<br>
अधर्मश्चानिष्टफलो ह्याचर्यैरुपदिश्यते॥<br>
वृद्धाश्चालोलुपाश्चैव आत्मवंतो ह्यदांभिकाः॥ १०.१४ ॥<br>
<br>
सम्यग्विनीता ऋजवस्तानाचार्यान्प्रचक्षते॥<br>
स्वयमाचरते यस्मादाचारे स्थाप यत्यपि॥ १०.१५ ॥<br>
<br>
आचिनोति च शास्त्रार्थानाचार्यस्तेन चोच्यते॥<br>
विज्ञेयं श्रवणाच्छ्रौतं स्मरणात्स्मार्तमुच्यते॥ १०.१६ ॥<br>
<br>
इज्या वेदात्मकं श्रौतं स्मार्तं वर्णाश्रमात्मकम्॥<br>
दृष्ट्वानुरूपमर्थं यः पृष्टो नैवापि गूहति॥ १०.१७ ॥<br>
<br>
यथादृष्टप्रवादस्तु सत्यं लैङ्गेऽत्र पठ्यते॥<br>
ब्रह्मचर्यं तथा मौनं निराहारत्वमेव च॥ १०.१८ ॥<br>
<br>
अहिंसा सर्वतः शान्तिस्तप इत्यभिधीयते॥<br>
आत्मवत्सर्वभूतेषु यो हितायाहिताय च॥ १०.१९ ॥<br>
<br>
वर्तते त्वसकृद्धृत्तिः कृत्स्ना ह्येषा दया स्मृता॥<br>
यद्यदिष्टतमं द्रव्यं न्यायेनैवागतं क्रमात्॥ १०.२९ ॥<br>
<br>
तत्तद्गुणवते देयं दातुस्तद्दानलक्षणम्॥<br>
दानं त्रिविधमित्येतत्कनिष्ठज्येष्ठमध्यमम्॥ १०.२१ ॥<br>
<br>
कारुण्यात्सर्वभूतेभ्यः संविभागस्तु मध्यमः॥<br>
श्रुतिस्मृतिभ्यां विहितो धर्मो वर्णाश्रमात्मकः॥ १०.२२ ॥<br>
<br>
शिष्टाचाराविरुद्धश्च स धर्मः साधुरुच्यते॥<br>
मायाकर्मफलत्यागी शिवात्मा परि कीर्तितः॥ १०.२३ ॥<br>
<br>
निवृत्तः सर्वसंगेभ्यो युक्तो योगी प्रकीर्तितः॥<br>
असक्तो भयतो यस्तु विषयेषु विचार्य च॥ १०.२४ ॥<br>
<br>
अलुब्धः संयमी प्रोक्तः प्रर्थितोपि समंततः॥<br>
आत्मार्थं वा परार्थं वा इंद्रियाणीह यस्य वै॥ १०.२५ ॥<br>
<br>
न मिथ्या संप्रवर्तंते शमस्यैव तु लक्षणम्॥<br>
अनुद्विग्नो ह्यनिष्टेषु तथेष्टान्नाभिनंदति॥ १०.२६ ॥<br>
<br>
प्रीतितापविषादेभ्यो विनिवृत्तिर्विरक्तता॥<br>
संन्यासः कर्मणां न्यासः कृतानामकृतैः सह॥ १०.२७ ॥<br>
<br>
कुशलाकुशलानां तु प्रहाणं न्यास उच्यते॥<br>
अव्यक्ताद्यविशेषांते विकारेऽस्मिन्नचेतने॥ १०.२८ ॥<br>
<br>
चेतनाचेतनान्यत्व विज्ञानं ज्ञानमुच्यते॥<br>
एवं तु ज्ञानयुक्तस्य श्रद्धायुक्तस्य शंकरः॥ १०.२९ ॥<br>
<br>
प्रसीदति न संदेहो धर्मश्चायं द्विजोत्तमाः॥<br>
किं तु गुह्यतमं वक्ष्ये सर्वत्र परमेश्वरे॥ १०.३० ॥<br>
<br>
भवे भक्तिर्न संदेहस्तया युक्तो विमुच्यते॥<br>
अयोग्यस्यापि भगवान् भक्तस्य परमेश्वरः॥ १०.३१ ॥<br>
<br>
प्रसीदति न संदेहो निगृह्य विविधं तमः॥<br>
ज्ञानमध्यापनं होमो ध्यानं यज्ञस्तपः श्रुतम्॥ १०.३२ ॥<br>
<br>
दानमध्ययनं सर्वं भवभक्त्यै न संशयः॥<br>
चांद्रायणसहस्रैश्च प्राजापत्यशतैस्तथा॥ १०.३३ ॥<br>
<br>
मासोपवासै श्चान्यैर्वा भक्तिर्मुनिवरोत्तमाः॥<br>
अभक्ता भगवत्यस्मिँल्लोके गिरिगुहाशये॥ १०.३४ ॥<br>
<br>
पतंति चात्मभोगार्थं भक्तो भावेन मुच्यते॥<br>
भक्तानां दर्शनादेव नृणां स्वर्गादयो द्विजाः॥ १०.३५ ॥<br>
<br>
न दुर्लभा न सन्देहो भक्तानां किं पुनस्तथा॥<br>
ब्रह्मविष्णुसुरेंद्राणां तथान्येषामपि स्थितिः॥ १०.३६ ॥<br>
<br>
भक्त्या एव मुनीनां च बलसौभाग्यमेव च॥<br>
भवेन च तथा प्रोक्तं संप्रेक्ष्योमां पिनाकिना॥ १०.३७ ॥<br>
<br>
देव्यै देवेन मधुरं वाराणस्यां पुरा द्विजाः॥<br>
अविमुक्ते समासीना रुद्रेण परमात्मना॥ १०.३८ ॥<br>
<br>
रुद्राणी रुद्रमाहेदं लब्ध्वा वाराणसीं पुरीम्॥<br>
श्रीदेव्युवाच॥<br>
केन वश्यो महादेव पूज्यो दृश्यस्त्वमीश्वरः॥ १०.३९ ॥<br>
<br>
तपसा विद्यया वापि योगेनेह वद प्रभो॥<br>
सूत उवाच॥<br>
निशम्य वचनं तस्यास्तथा ह्यालोक्य पार्वतीम्॥ १०.४० ॥<br>
<br>
आह बालेंदुतिलकः पूर्णेन्दुवदनां हसन्॥<br>
स्मृत्वाथ मेनया पत्न्या गिरेर्गां कथितां पुरा॥ १०.४१ ॥<br>
<br>
चिरकालस्थितिं प्रेक्ष्य गिरौ देव्या महात्मनः॥<br>
देवी लब्धा पुरी रम्या त्वया यत्प्रष्टुमर्हसि॥ १०.४२ ॥<br>
<br>
स्थानार्थं कथितं मात्रा विस्मृतेह विलासिनि॥<br>
पुरा पितामहेनापि पृष्टः प्रश्रवतां वरे॥ १०.४३ ॥<br>
<br>
यथा त्वयाद्य वै पृष्टो द्रष्टुं ब्रह्मात्मकं त्वहम्॥<br>
श्वेते श्वेतेन वर्णेन दृष्ट्वा कल्पे तु मां शुभे॥ १०.४४ ॥<br>
<br>
सद्योजातं तथा रक्ते रक्तं वामं पितामहः॥<br>
पीते तत्पुरुषं पीतमघोरे कृष्णमीश्वरम्॥ १०.४५ ॥<br>
<br>
ईशानं विश्वरूपाख्यो विश्वरूपं तदाह माम्॥ १०.४६ ॥<br>
<br>
पितामह उवाच॥<br>
वाम तत्पुरुषाघोर सद्योजात महेश्वर॥<br>
दृष्टो मया त्वं गायत्र्या देवदेव महेश्वर॥<br>
केन वश्यो महादेव ध्येयः कुत्र घृणानिधे॥ १०.४७ ॥<br>
<br>
दृश्यः पूज्यस्तथा देव्या वक्तुमर्हसि शंकर॥<br>
श्रीभगवानुवाच॥<br>
अवोचं श्रद्धयैवेति वश्यो वारिजसंभव॥ १०.४८ ॥<br>
<br>
ध्येयो लिंगे त्वया दृष्टे विष्णुना पयसां निधौ॥<br>
पूज्यः पंचास्यरूपेण पवित्रैः पञ्चभि र्द्विजैः॥ १०.४९ ॥<br>
<br>
भवभक्त्याद्य दृष्टोहं त्वयांडज जगद्गुरो॥<br>
सोपि मामाह भावार्थं दत्तं तस्मै मया पुरा॥ १०.५० ॥<br>
<br>
भावं भावेन देवेशि दृष्टवान्मां हृदीश्वरम्॥<br>
तस्मात्तु श्रद्धया वश्यो दृश्यः श्रेष्ठगिरेः सुते॥ १०.५१ ॥<br>
<br>
पूज्यो लिंगे न संदेहः सर्वदा श्रद्धया द्विजैः॥<br>
श्रद्धा धर्मः परः सूक्ष्माः श्रद्धा ज्ञानं हुतं तपः॥ १०.५२ ॥<br>
<br>
श्रद्धा स्वर्गश्च मोक्षश्च दृश्योहं श्रद्धया सदा॥ १०.५३ ॥<br>
<br>
इति श्रीलिंगमहापुराणे पूर्वभागे भक्तिभावकथनं नाम दशमोऽध्यायः॥ १० ॥<br>
