सुत उवाच॥<br>
रहस्यं वः प्रवक्ष्यामि भवस्यामिततेजसः॥<br>
प्रभावं शंकरस्याद्यं संक्षेपात्सर्वदर्शिनः॥ ७.१ ॥<br>
<br>
योगिनः सर्वतत्त्वज्ञाः परं वैराग्यमास्थिताः॥      <br>
प्राणायामादिभिश्चाष्टसाधनैः सहचारिणः॥ ७.२ ॥<br>
<br>
करुणादिगुणोपेताः कृत्वापि विविधानि ते॥<br>
कर्माणि नरकं स्वर्गं गच्छंत्येव स्वकर्मणा॥ ७.३ ॥<br>
<br>
प्रसादाज्जायते ज्ञानं ज्ञानाद्योगः प्रवर्तते॥<br>
योगेन जायते मुक्तिः प्रसादादाखिलं ततः॥ ७.४ ॥<br>
<br>
ऋषय ऊचुः॥<br>
प्रसादाद्यदि विज्ञानं स्वरूपं वक्तुमर्हसि॥<br>
दिव्यं माहेश्वरं चैव योगं योगविदां वर॥ ७.५ ॥<br>
<br>
कथं करोति भगवान् चिंतया रहितः शिवः॥<br>
प्रसादं योगमार्गेण कस्मिन्काले नृणां विभुः॥ ७.६ ॥<br>
<br>
रोमहर्षण उवाच॥<br>
देवानां च ऋषीणां च पितॄणां सन्निधौ पुरा॥<br>
शैलादिना तु कथितं श्रृण्वंतु ब्रह्मसूनवे॥ ७.७ ॥<br>
<br>
व्यासावताराणि तथा द्वापरांते च सुव्रताः॥<br>
योगाचार्यावताराणि तथा तिष्ये तु शूलिनः॥ ७.८ ॥<br>
<br>
तत्रतत्र विभोः शिष्याश्चात्वारः शमभाजनाः॥<br>
प्रशिष्या बहवस्तेषां प्रसीदत्येवमीश्वरः॥ ७.९ ॥<br>
<br>
एवं क्रमागतं ज्ञानं मुखादेव नृणां विभोः॥<br>
वैश्यांतं ब्राह्मणाद्यं हि घृणया चानुरूपतः॥ ७.१० ॥<br>
<br>
ऋषय ऊचुः॥<br>
द्वापरेद्वापरे व्यासाः के वै कुत्रांतरेषु वै॥<br>
कल्पेषु कस्मिन्कल्पे नो वक्तुमर्हसि चात्र तान्॥ ७.११ ॥<br>
<br>
सूत उवाच॥<br>
श्रृण्वंतु कल्पे वाराहे द्विजा वैवस्वतांतरे॥<br>
व्यासांश्च सांप्रतं रुद्रांस्तथा सर्वांतरेषु वै॥ ७.१२ ॥<br>
<br>
वेदानां च पुराणानां तथा ज्ञानप्रदर्शकान्॥<br>
यथाक्रमं प्रवक्ष्यामि सर्वावर्तेषु साप्रतम्॥ ७.१३ ॥<br>
<br>
क्रतुः सत्यो भार्गवश्च अंगिराः सविता द्विजाः॥<br>
मृत्युः शतक्रतुर्धीमान् वसिष्ठो मुनिपुंगवः॥ ७.१४ ॥<br>
<br>
सारस्वतस्त्रिधामा च त्रिवृतो मुनिपुंगवः॥<br>
शततेजाः स्वयं धर्मो नारायण इति श्रुतः॥ ७.१५ ॥<br>
<br>
तरक्षुश्चारुणिर्धीमांस्तथा देवः गृतंजयः॥<br>
ऋतंजयो भरद्वाजो गौतमः कविसत्तमः॥ ७.१६ ॥<br>
<br>
वाचःश्रवाः मुनिः साक्षात्तथा शुष्मायणिः शुचिः॥<br>
तृणाबिंदुर्मुनी रुक्षः शक्तिः शाक्तेय उत्तरः॥ ७.१७ ॥<br>
<br>
जातूकर्ण्यो हरिः साक्षात्कृष्णद्वैपायनो मुनिः॥<br>
व्यासास्त्वेते च श्रृण्वंतु कलौ योगेश्वरान् क्रमात्॥ ७.१८ ॥<br>
<br>
असंख्याता हि कल्पेषु विभोः सर्वांतरेषु च॥<br>
कलौ रुद्रावताराणां व्यासानां किल गौरवात्॥ ७.१९ ॥<br>
<br>
वैवस्वतांतरे कल्पे वाराहे ये च तान् पुनः॥<br>
अवतारान् प्रवक्ष्यामि तथा सर्वांतरेषु वै॥ ७.२० ॥<br>
<br>
ऋषयः ऊचुः॥<br>
मन्वंतराणि वाराहे वक्तुमर्हसि सांप्रतम्॥<br>
तथैव चोर्ध्वकल्पेषु सिद्धान्वैवस्वतांतरे॥ ७.२१ ॥<br>
<br>
रोमहर्षण उवाच॥<br>
मनुः स्वायंभुवस्त्वाद्यस्ततः स्वारोचिषो द्विजाः॥<br>
उत्तमस्तामसश्चैव रैवताश्चाक्षुषस्तथा॥ ७.२२ ॥।<br>
<br>
वैवस्वतश्च सावर्णिर्धर्मः सावर्णिकः पुनः॥<br>
पिशंगश्चापिशंगाभः शबलो वर्णकस्तथा॥ ७.२३ ॥<br>
<br>
औकारांता अकाराद्या मनवः परीकीर्तिताः॥<br>
श्वेतः पाण्डुस्तथा रक्तस्ताम्राः पीतश्च कापिलः॥ ७.२४ ॥<br>
<br>
कृष्णः श्यामस्तथा धूम्रः सुधूम्रश्च द्विजोत्तमाः॥<br>
अपिशंगः पिशंगश्च त्रिवर्णः शबलस्तथा॥ ७.२५ ॥<br>
<br>
कालंधुरस्तु कथिता वर्णतो मनवः शुभाः॥<br>
नामतो वर्णतश्चैव वर्णतः पुनरेव च॥ ७.२६ ॥<br>
<br>
स्वरात्मानः समाख्याताश्चांतरेशाः समासतः॥<br>
वैवस्वत ऋकारस्तु मनुः कृष्णः सुरेश्वरः॥ ७.२७ ॥<br>
<br>
सप्तमस्तस्य वक्ष्यामि युगावर्तेषु योगिनः॥<br>
समतीतेषु कल्पेषु तथा चानागतेषु वै॥ ७.२८ ॥<br>
<br>
वाराहः सांप्रतं ज्ञेयः सप्तमांतरतः क्रमात्॥<br>
योगावतारांश्च विभोः शिष्याणां संततिस्तथा॥ ७.२९ ॥<br>
<br>
संप्रेक्ष्य सर्वकालेषु तथावर्त्तेषु योगिनाम्।<br>
आद्ये श्वेतः कलौ रुद्राः सुतारो मदनस्तथा॥ ७.३० ॥<br>
<br>
सुहोत्रः कंकणश्चैव लोगाक्षिर्मुनिसत्तमाः॥<br>
जैगीषव्यो महातेजा भगवान् दधिवाहनः॥ ७.३१ ॥<br>
<br>
ऋषभश्च मुनिर्धीमानुग्रश्चत्रिः सुबालकः॥<br>
गौतमश्चाथ भगवान् सर्वदेवनमस्कृतः॥ ७.३२ ॥<br>
<br>
वेदशीर्षश्च गोकर्णो गुहावासी शिखंडभृत्॥<br>
जटा माल्यट्टहासश्च दारुको लांगली तथा॥ ७.३३ ॥<br>
<br>
महाकायमुनिः शूली दंडी मुंडीश्वरः स्वयम्॥<br>
सहिष्णुः सोमशर्मा च नकुलीशो जगद्गुरुः॥ ७.३४ ॥<br>
<br>
वैवस्वतेऽन्तरे सम्यक् प्रोक्ता हि परमात्मनः॥<br>
योगाचार्यावतारा ये सर्वावर्तेषु सुव्रताः॥ ७.३५ ॥<br>
<br>
व्यासाश्चैवं मुनिश्रेष्ठा द्वापरेद्वापरे त्विमे॥<br>
योगेश्वराणां चत्वारः शिष्याः प्रत्येकमव्ययाः॥ ७.३६ ॥<br>
<br>
श्वेतः श्वेतशिखंडी च श्वेताश्वः श्वेतलोहितः॥<br>
दुंदुभिः शतरूपश्च ऋचीकः केतुमांस्तथा॥ ७.३७ ॥<br>
<br>
विशाकेश्च विकेशश्च विपाशः पापनाशनः॥<br>
सुमुखो दुर्मुखश्चैव दुर्दमो दुरतिक्रमः॥ ७.३८ ॥<br>
<br>
सनकश्च सनंदश्च प्रभुर्यश्च सनातनः॥<br>
ऋभुः सनत्कुमारश्च सुधामा विरजास्तथा॥ ७.३९ ॥<br>
<br>
शंखपा द्वैरजश्चैव मेघः सारस्वतस्तथा॥<br>
सुवाहनो मुनिश्रेष्ठो मेघवाहो महाद्युतिः॥ ७.४० ॥<br>
<br>
कपिलश्चासुरिश्चैव तथा पंचाशिखो मुनिः॥<br>
वाल्कलश्च महायोगी धर्मात्मानो महौजसः॥ ७.४१ ॥<br>
<br>
पराशरश्च गर्गश्च भार्गवश्चांगिरास्तथा॥<br>
बलबंधुर्निरामित्रः केतुश्रृंगस्तपोधनः॥ ७.४२ ॥<br>
<br>
लंबोदरश्च लंबश्च लंबाक्षो लंबकेशकः॥<br>
सर्वज्ञः समुबुद्धिश्च साध्यः सर्वस्तथैव च॥ ७.४३ ॥<br>
<br>
सुधामा काश्यपश्चैव वासिष्ठो विरजास्तथा॥<br>
अत्रिर्देवसदश्चैव श्रवणोऽथ श्रविष्ठकः॥<br>
कुणिश्च कुणिबाहुश्च कुशरीरः कुनेत्रकः॥ ७.४४ ॥<br>
<br>
कश्यपोप्युशनाश्चैव च्यवनोऽथ बृहस्पतिः॥<br>
उतथ्यो वामदेवश्च महायोगो महाबलः॥ ७.४५ ॥<br>
<br>
वाचः श्रवाः सुधकिश्च श्यावाश्वश्च यतीश्वरः॥<br>
हिरण्य नाभः कौशल्यो लोगाक्षिः कुथुमिस्तथा॥ ७.४६ ॥<br>
<br>
सुमंतुर्बर्बरी विद्वान् कबंधः कशिकंधरः॥<br>
प्लक्षो दाल्भ्यायणिश्चैव केतुमान् गोपनस्तथा॥ ७.४७ ॥<br>
<br>
भल्लावी मधुपिंगश्च श्वेतकेतुस्तपोनिधिः॥<br>
उशिको बृहदश्वश्च देवलः कविरेव च॥ ७.४८ ॥<br>
<br>
शालिहोत्रोग्निवेशश्च युवनाश्वः शरद्वसुः॥<br>
छगलः कुंडकर्णश्च कुंभश्चैव प्रवांहकः॥ ७.४९ ॥<br>
<br>
उलूको विद्युतश्चैव मंडूको ह्याश्वलायनः॥<br>
अक्षपादः कुमारश्च उलूको वत्स एव च॥ ७.५० ॥<br>
<br>
कुशिकश्चैव गर्भश्च मित्रः कौरुष्य एव च॥<br>
शिष्यास्त्वेते महात्मानः सर्वावर्तेषु योगिनाम्॥ ७.५१ ॥<br>
<br>
विमला ब्रह्मभूयिष्ठा ज्ञानयोगपरायणाः॥<br>
एते पाशुपताः सिद्धा भस्मोद्धूलितविग्रहाः॥ ७.५२ ॥<br>
<br>
शिष्याः प्रशिष्याश्चैतेषां शतशोथ सहस्रशः॥<br>
प्राप्य पाशुपतं योगं रुद्रलोकाय संस्थिताः॥ ७.५३ ॥<br>
<br>
देवादयः पिशाचांताः पशवः परिकीर्तिताः॥<br>
तेषां पतित्वात्सर्वेशो भवः पशुपतिः स्मृतः॥ ७.५४ ॥<br>
<br>
तेन प्रणीतो रुद्रेण पशूनां पतिना द्विजाः॥<br>
योगः पाशुपतो ज्ञेयः परावरविभूतये॥ ७.५५ ॥<br>
<br>
इति श्रीलिंगमहापुराणे पूर्वभागे मनुव्यास योगेश्वरतच्छिष्यकथनं नाम सप्तमोऽध्यायः॥ ७ ।<br>
<br>
