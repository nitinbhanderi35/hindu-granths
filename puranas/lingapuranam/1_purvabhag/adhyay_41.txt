इन्द्र उवाच॥<br>
पुनः ससर्ज भगवान्प्रभ्रष्टाः पूर्ववत्प्रजाः॥<br>
सहस्रयुगपर्यंते प्रभाते तु पितामहः॥ ४१.१ ॥<br>
<br>
एवं परार्धे विप्रेंद्व द्विगुणे तु तथा गते॥<br>
तदा धराम्भसि व्याप्ता ह्यापो वह्नौ समीरणे॥ ४१.२ ॥<br>
<br>
वह्निः समीरणश्चैव व्योम्नि तन्मात्रसंयुतः॥<br>
इंद्रियाणि दशैकं च तन्मात्राणि द्विजोत्तम॥ ४१.३ ॥<br>
<br>
अहंकारमनुप्राप्य प्रलीनास्तत्क्षणादहो॥<br>
अभिमानस्तदा तत्र महान्तं व्याप्य वै क्षणात्॥ ४१.४ ॥<br>
<br>
महानपि तथा व्यक्तं प्राप्य लीनोभवद्द्विज॥<br>
अव्यक्तं स्वगुणैः सार्धं प्रलीनमभवद्भवे॥ ४१.५ ॥<br>
<br>
ततः सृष्टिरभूत्तस्मात्पूर्ववत्पुरुषाच्छिवात्॥<br>
अथ सृष्टास्तदा तस्य मनसा तेन मानसाः॥ ४१.६ ॥<br>
<br>
न व्यवर्धंत लोकेऽस्मिन्प्रजाः कमलयोनिना॥<br>
वृद्ध्यर्थं भगवान्ब्रह्मा पुत्रैर्वै मानसैः सह॥ ४१.७ ॥<br>
<br>
दुश्चरं विचचारेशं समुद्दिश्य तपः स्वयम्॥<br>
तुष्टस्तु तपसा तस्य भवो ज्ञात्वा स वाञ्छितम्॥ ४१.८ ॥<br>
<br>
ललाटमध्यं निर्भिद्य ब्रह्मणः पुरुषस्य तु॥<br>
पुत्रस्नेहमिति प्रोच्य स्त्रीपुंरुपोभवत्तदा॥ ४१.९ ॥<br>
<br>
तस्य पुत्रो महादेवो ह्यर्धनारीश्वरोभवत्॥<br>
ददाह भगवान्सर्वं ब्रह्माणं च जगद्गुरुम्॥ ४१.१೦ ॥<br>
<br>
अथार्धमात्रां कल्याणीमात्मनः परमेश्वरीम्॥<br>
बुभुजे योगमार्गेण वृद्ध्यर्थं जगतां शिवः॥ ४१.११ ॥<br>
<br>
तस्यां हरिं च ब्रह्माणं ससर्ज परमेश्वरः॥<br>
विश्वेश्वरस्तु विश्वात्मा चास्त्रां पाशुपतं तथा॥ ४१.१२ ॥<br>
<br>
तस्माद्ब्रह्मा महादेव्याश्चांशजश्च हरिस्तथा॥<br>
अंडजः पद्मजश्चैव भवांगभव एव च॥ ४१.१३ ॥<br>
<br>
एतत्ते कथितं सर्वमितिहासं पुरातनम्॥<br>
परार्धं ब्रह्मणो यावत्तावद्भूतिः समासतः॥ ४१.१४ ॥<br>
<br>
वैराग्यं ब्रह्मणो वक्ष्ये तमोद्भूतं समासतः॥<br>
नारायणोपि भगवान्द्विधा कृत्वात्मनस्तनुम्॥ ४१.१५ ॥<br>
<br>
ससर्ज सकलं तस्मात्स्वांगादेव चराचरम्॥<br>
ततो ब्रह्माणमसृजद्ब्रह्मा रुद्रं पितामहः॥ ४१.१६ ॥<br>
<br>
मुने कल्पांतरे रुद्रो हरिं ब्रह्माणमीश्वरम्॥<br>
ततो ब्रह्माणमंसृजन्मुने कल्पांतरे हरिः॥ ४१.१७ ॥<br>
<br>
नारायणं पुनर्ब्रह्मा ब्रह्माणं च पुनर्भवः॥<br>
तदा विचार्य वै ब्रह्मा दुःखं संसार इत्यजः॥ ४१.१८ ॥<br>
<br>
सर्गं विसृज्य चात्मानमात्मन्येव नियोज्य च॥<br>
संहृत्य प्राणसञ्चारं पाषाण इव निश्चलः॥ ४१.१९ ॥<br>
<br>
दशवर्षसहस्राणि समाधिस्थोऽभवत्प्रभुः॥<br>
अधोमुखं तु यत्पद्मं हृदि संस्थं सुशोभनम्॥ ४१.२೦ ॥<br>
<br>
पूरितं पूरकेणैव प्रबुद्धं चाभवत्तदा॥<br>
तदूर्ध्ववक्त्रमभवत्कुंभकेन निरोधितम्॥ ४१.२१ ॥<br>
<br>
तत्पद्मकर्णिकामध्ये स्थापयामास चेश्वरम्॥<br>
तदोमिति शिवं देवमर्धमात्रापरं परम्॥ ४१.२२ ॥<br>
<br>
मृणालतन्तुभागैकशतभागे व्यवस्तितम्॥<br>
यमी यमविशुद्धात्मा नियम्यैवं हृदीश्वरम्॥ ४१.२३ ॥<br>
<br>
यमपुष्पादिभिः पूज्यं याज्यो ह्ययजदव्ययम्॥<br>
तस्य हृत्कमल स्थस्य नियोगाच्चांशजो विभुः॥ ४१.२४ ॥<br>
<br>
ललाटमस्य निर्भिद्य प्रादुरासीत्पितामहात्॥<br>
लोहितोऽभूतस्वयं नीलः शिवस्य हृदयोद्भवः॥ ४१.२५ ॥<br>
<br>
वह्नेश्चैव तु संयोगात्प्रकृत्य पुरुषः प्रभुः॥<br>
नीलश्च लोहितश्चैव यतः कालाकृतिः पुमान्॥ ४१.२६ ॥<br>
<br>
नीललोहित इत्युक्तस्तेन देवेन वै प्रभुः॥<br>
ब्रह्मणा भगवान्कालः प्रीतात्मा चाभवद्विभुः॥ ४१.२७ ॥<br>
<br>
सुप्रीतमनसं देवं तुष्टाव च पितामहः॥<br>
नामाष्टकेन विश्वात्मा विश्वात्मानं महामुने॥ ४१.२८ ॥<br>
<br>
पितामह उवाच॥<br>
नमस्ते भगवन् रुद्र भास्करामिततेजसे॥<br>
नमो भवाय देवाय रसायाम्बुमयाय ते॥ ४१.२९ ॥<br>
<br>
शर्वाय क्षितिरूपाय सदा सुरभिणे नमः॥<br>
ईशाय वायवे तुभ्यं संस्पर्शाय नमो नमः॥ ४१.३೦ ॥<br>
<br>
पशूनां पतये चैव पावकायातितेजसे॥<br>
भीमाय व्योमरूपाय शब्दमात्राय ते नमः॥ ४१.३१ ॥<br>
<br>
महादेवाय सोमाय अमृताय नमोस्तु ते॥<br>
उग्राय यजमानाय नमस्ते कर्मयोगिने॥ ४१.३२ ॥<br>
<br>
यः पठेच्छृणुयाद्वापि पैता महमिमं स्तवम्॥<br>
रुद्राय कथितं विप्राञ्श्रावयेद्वा समाहितः॥ ४१.३३ ॥<br>
<br>
अष्टमूर्तेस्तु सायुज्यं वर्षादेकादवाप्नुयात्॥<br>
एवं स्तुत्वामहादेवमवैक्षत पितामहः॥ ४१.३४ ॥<br>
<br>
तदाष्टधा महादेवः समातिष्ठत्समंततः॥<br>
तदा प्रकाशते भानुः कृष्णवर्त्मा निशाकरः॥ ४१.३५ ॥<br>
<br>
क्षितिर्वायुः पुमानंभः सुषिरं सर्वगं तथा॥<br>
तदाप्रभृति तं प्राहृरष्टमूर्तिरितीश्वरम्॥ ४१.३६ ॥<br>
<br>
अष्टमूर्तेः प्रसादेन विरंचिश्चासृजत्पुनः॥<br>
सृष्ट्वैतदखिलं ब्रह्मा पुनः कल्पांतरे प्रभुः॥ ४१.३७ ॥<br>
<br>
सहस्रयुगपर्यंतं संसुप्ते च चराचरे॥<br>
प्रजाः स्रष्टुमनास्तेपे तत उग्रं तपो महत्॥ ४१.३८ ॥<br>
<br>
तस्यैवं तप्यमानस्य न किंचित्समवर्तत॥<br>
ततो दीर्घेण कालेन दुःखात्क्रोधो व्यजायत॥ ४१.३९ ॥<br>
<br>
क्रोधाविष्टस्य नेत्राभ्यां प्रापतन्नश्रुबिन्दवः॥<br>
ततस्तेभ्योश्रुबिंदुभ्यो भूताः प्रेतास्तदाभवन्॥ ४१.४೦ ॥<br>
<br>
सर्वांस्तानग्रजान्दृष्ट्वा भूतप्रेतनिशाचरान्॥<br>
अनिंदत तदा देवो ब्रह्मात्मानमजो विभुः॥ ४१.४१ ॥<br>
<br>
जहौ प्राणांश्च भगवान् क्रोधाविष्टः प्रजापतिः॥<br>
ततः प्राणमयो रुद्रः प्रादुरासीत्प्रभोर्मुखात्॥ ४१.४२ ॥<br>
<br>
अर्धनारीश्वरो भूत्वा बालार्कसदृशद्युतिः॥<br>
तदैकादशधात्मानं प्रविभज्य व्यवस्तितः॥ ४१.४३ ॥<br>
<br>
अर्धेनांशेन सर्वात्मा ससर्जासौ शिवामुमाम्॥<br>
सा चासृजत्तदा लक्ष्मीं दुर्गां श्रेष्ठां सरस्वतीम्॥ ४१.४४ ॥<br>
<br>
वामां रौद्रीं महामायां वैष्णवीं वारिजेक्षणाम्॥<br>
कलां विकरिणीं चैव कालीं कमल वासिनीम्॥ ४१.४५ ॥<br>
<br>
बलविकरिणीं देवीं बलप्रमथिनीं तथा॥<br>
सर्वभूतस्य दमनीं ससृजे च मनोन्मनीम्॥ ४१.४६ ॥<br>
<br>
तथान्या बहवः सृष्टा स्तया नार्यः सहस्रशः॥<br>
रुद्रैश्चैव महादेवस्ताभिस्त्रिभुवनेश्वरः॥ ४१.४७ ॥<br>
<br>
सर्वात्मनश्च तस्याग्रे ह्यतिष्ठत्परमेश्वरः॥<br>
मृतस्य तस्य देवस्य ब्रह्मणः परमेष्ठिनः॥ ४१.४८ ॥<br>
<br>
घृणी ददौ पुनः प्राणान्ब्रह्मपुत्रो महेश्वरः॥<br>
ब्रह्मणः प्रददौ प्राणानात्मस्थांस्तु तदा प्रभुः॥ ४१.४९ ॥<br>
<br>
प्रहृष्टो भूत्ततो रुद्रः किंचित्प्रत्यागतासवम्॥<br>
अभ्यभाषत देवेशो ब्रह्माणं परमं वचः॥ ४१.५೦ ॥<br>
<br>
मा भैर्देव महाभाग विरिंच जगतां गुरो॥<br>
मयेह स्थापिताः प्राणास्तस्मादुत्तिष्ठ वै प्रभा॥ ४१.५१ ॥<br>
<br>
श्रुत्वा वचस्ततस्तस्य स्वप्नभूतं मनोगतम्॥<br>
पितामहः प्रसन्नात्मा नेत्रैः फुल्लांबुज प्रभैः॥ ४१.५२ ॥<br>
<br>
ततः प्रत्यागतप्राणः समुदैक्षन्महेश्वरम्॥<br>
स उद्वीक्ष्य चिरं कालं स्निग्धगंभीरया गिरा॥ ४१.५३ ॥<br>
<br>
उवाच भगवान् ब्रह्मा समुत्थाय कृतांजलिः॥<br>
भो भो वद महाभाग आनंदयसि मे मनः॥ ४१.५४ ॥<br>
<br>
को भवानष्टमूर्तिर्वै स्थित एकादशात्मकः॥<br>
इंद्र उवाच॥<br>
तस्य तद्वचनं श्रुत्वा व्याजहार महेश्वरः॥ ४१.५५ ॥<br>
<br>
स्पृशन्कराभ्यां ब्रह्माणं सुखाभ्यां स सुरारिहा॥<br>
श्रीशंकर उवाच॥<br>
मां विद्धि परमात्मानमेनां मायामजामिति॥ ४१.५६ ॥<br>
<br>
एते वै संस्थिता रुद्रास्त्वां रक्षितुमिहागताः॥<br>
ततः प्रणम्य तं ब्रह्मा देवदेवमुवाच ह॥ ४१.५७ ॥<br>
<br>
कृतांजलिपुटो भूत्वा हर्षगद्गदया गिरा॥<br>
भगवन्देवदेवेश दुःखैराकुलितो ह्यहम्॥ ४१.५८ ॥<br>
<br>
संसारान्मोक्तुमीशान मामिहार्हसि शंकर॥<br>
ततः प्रहस्य भगवान्पितामहमुमापतिः॥ ४१.५९ ॥<br>
<br>
तदा रुद्रैर्जगन्नाथस्तया चान्तर्दधे विभुः॥<br>
इन्द्र उवाच॥<br>
तस्माच्छिलाद लोकेषु दुर्लभो वै त्वयोनिजः॥ ४१.६೦ ॥<br>
<br>
मृत्युहीनः पुमान्विद्धि समृत्युः पद्मजोपि सः॥<br>
किंतु देवेश्वरो रुद्रः प्रसीदति यदीश्वरः॥ ४१.६१ ॥<br>
<br>
न दुर्लभो मृत्युहीनस्तव पुत्रो ह्ययोनिजः॥<br>
मया च विष्णुना चैव ब्रह्मणा च महात्मना॥ ४१.६२ ॥<br>
<br>
अयोनिजं मृत्युहीनमसमर्थं निवेदितुम्॥<br>
शैलादिरुवाच॥<br>
<br>
एवं व्याहृत्य विप्रेंद्रमनुगृह्य च तं घृणी॥ ४१.६३ ॥<br>
<br>
देवैर्वृतो ययौ देवः सितेनेभेन वै प्रभुः॥ ४१.६४ ॥<br>
<br>
इति श्रीलिंगमहापुराणे पूर्वभागे इन्द्रवाक्यं नामकचत्वारिंशोऽध्यायः॥ ४१ ॥<br>
<br>
