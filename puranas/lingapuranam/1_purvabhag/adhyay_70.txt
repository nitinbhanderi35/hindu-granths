<span style="font-size: 14pt; line-height: 200%">ऋषय ऊचुः॥<br>
आदिसर्गस्त्वया सूत सूचितो न प्रकाशितः॥<br>
सांप्रतं विस्तरेणैव वक्तुमर्हसि सुव्रत॥ ७०.१ ॥<br>
<br>
सूत उवाच॥<br>
महेश्वरो महादेवः प्रकृतेः पुरुषस्य च॥<br>
परत्वे संस्थितो देवः परमात्मा मुनीश्वराः॥ ७०.२ ॥<br>
<br>
अव्यक्तं चेश्वरात्तस्मादभवत्कारणं परम्॥<br>
प्रधानं प्रकृतिश्चेति यदाहुस्तत्त्वचिंतकाः॥ ७०.३ ॥<br>
<br>
गंधर्वणरसैर्हीनं शब्दस्पर्शविवर्जितम्॥<br>
अजरं ध्रुवमक्षय्यं नित्यं स्वात्मन्यवस्थितम्॥ ७०.४ ॥<br>
<br>
जगद्योनिं महाभूतं परं ब्रह्म सनातनम्॥<br>
विग्रहः सर्वभूतानामीश्वराज्ञाप्रचोदितम्॥ ७०.५ ॥<br>
<br>
अनाद्यंतमजं सूक्ष्मं त्रिगुणं प्रभवाव्ययम्॥<br>
अप्रकाशमविज्ञेयं ब्रह्माग्रे समवर्तत॥ ७०.६ ॥<br>
<br>
अस्यात्मना सर्वमिदं व्याप्तं त्वासीच्छिवेच्छया॥<br>
गुणसाम्ये तदा तस्मिन्नविभागे तमोमये॥ ७०.७ ॥<br>
<br>
सर्गकाले प्रधानस्य क्षेत्रज्ञाधिष्ठितस्य वै॥<br>
गुणभावाद्व्यज्यमानो महान्प्रादुर्बभूवह॥ ७०.८ ॥<br>
<br>
सूक्ष्मेण महता चाथ अव्यक्तेन समावृतम्॥<br>
सत्त्वोद्रिक्तो महानग्रे सत्तामात्रप्रकाशकः॥ ७०.९ ॥<br>
<br>
मनो महांस्तु विज्ञेयमेकं तत्कारणं स्मृतम्॥<br>
समुत्पन्नं लिंगमात्रं क्षेत्रज्ञाधिष्ठितं हि तत्॥ ७०.१० ॥<br>
<br>
धर्मादीनि च रूपाणि लोकतत्त्वार्थहेतवः॥<br>
महान् सृष्टिं विकुरुते चोद्यमानः सिसृक्षया॥ ७०.११ ॥<br>
<br>
मनो महान्मतिर्ब्रह्म पूर्बुद्धिः ख्यातिरीश्वरः॥<br>
प्रज्ञा चितिः स्मॄतिः संविद्विश्वेशश्चेति स स्मृतः॥ ७०.१२ ॥<br>
<br>
मनुते सर्वभूतानां यस्माच्चेष्टा फलं ततः॥<br>
सौक्ष्म्यात्तेन विभक्तं तु येन तन्मन उच्यते॥ ७०.१३ ॥<br>
<br>
तत्त्वानामग्रजो यस्मान्महांश्च परिमाणतः॥<br>
विशेषेभ्यो गुणेभ्योपि महानिति ततः स्मृतः॥ ७०.१४ ॥<br>
<br>
बिभर्ति मानं मनुते विभागं मन्यतेपि च॥<br>
पुरुषो भोगसंबंधात्तेन चासौ मतिः स्मृतः॥ ७०.१५ ॥<br>
<br>
बृहत्त्वात्बृंहणत्वाच्च भावानां सकलाश्रयात्॥<br>
यस्माद्धारयते भावान्ब्रह्म तेन निरुच्यते॥ ७०.१६ ॥<br>
<br>
यः पूरयति यस्माच्च कृत्स्नान्देवाननुग्रहैः॥<br>
नयते तत्त्वभावं च तेन पूरिति चोच्यते॥ ७०.१७ ॥<br>
<br>
बुध्यते पुरुषश्चात्र सर्वान् भावान् हितं तथा॥<br>
यस्माद्बोधयते चैव बुद्धिस्तेन निरुच्यते॥ ७०.१८ ॥<br>
<br>
ख्यातिः प्रत्युपभोगश्च यस्मात्संवर्तते ततः॥<br>
भोगस्य ज्ञाननिष्ठत्वात्तेन ख्यातिरिति स्मृतः॥ ७०.१९ ॥<br>
<br>
ख्यायते तद्गुणैर्वापि ज्ञानादिभिरनेकशः॥<br>
तस्माच्च महतः संज्ञा ख्यातिरित्यभिधीयते॥ ७०.२० ॥<br>
<br>
साक्षात्सर्वं विजानाति महात्मा तेन चेश्वरः॥<br>
यस्माज्ज्ञानानुगश्चैव प्रज्ञा तेन स उच्यते॥ ७०.२१ ॥<br>
<br>
ज्ञानादीनि च रूपाणि बहुकर्मफलानि च॥<br>
चिनोति यस्माद्भोगार्थं तेनासौ चितिरुच्यते॥ ७०.२२ ॥<br>
<br>
वर्तमानव्यतीतानि तथैवानागतान्यपि॥<br>
स्मरते सर्वकार्याणि तेनासौ स्मृतिरुच्यते॥ ७०.२३ ॥<br>
<br>
कृत्स्नं च विंदते ज्ञानं यस्मान्माहात्म्यमुत्तमम्॥<br>
तस्माद्विंदेर्विदेश्चैव संविदित्यभिधीयते॥ ७०.२४ ॥<br>
<br>
विद्यतेपि च सर्वत्र तस्मिन्सर्वं च विंदति॥<br>
तस्मात्संविदिति प्रोक्तो महद्भिर्मुनिसत्तमाः॥ ७०.२५ ॥<br>
<br>
जानातेर्ज्ञानमित्याहुर्भगवान् ज्ञानसंनिधिः॥<br>
बंधनादिपरीभावादीश्वरः प्रोच्यते बुधैः॥ ७०.२६ ॥<br>
<br>
पर्यायवाचकैः शब्दैस्तत्त्व माद्यमनुत्तमम्॥<br>
व्याख्यातं तत्त्वभावज्ञैर्देवसद्भावचेतकैः॥ ७०.२७ ॥<br>
<br>
महान्सृष्टिं विकुरुते चोद्यमानः सिसृक्षया॥<br>
संकल्पोध्यवसायश्च तस्य वृत्तिद्वयं स्मृतम्॥ ७०.२८ ॥<br>
<br>
त्रिगुणाद्रजसोद्रिक्तादहंकारस्ततोऽभवत्॥<br>
महता च वृतः सर्गो भूतादिर्बाह्यतस्तु सः॥ ७०.२९ ॥<br>
<br>
तस्मादेव तमोद्रिक्तादहंकारादजायत॥<br>
भूततन्मात्रसर्गस्तु भूतादिस्तामसस्तु सः॥ ७०.३० ॥<br>
<br>
भूतादिस्तु विकुर्वाणः शब्दमात्रं ससर्ज ह॥<br>
आकाशं सुषिरं तस्मादुत्पन्नं शब्दलक्षणम्॥ ७०.३१ ॥<br>
<br>
आकाशं शब्दमात्रं तु स्पर्शमात्रं समावृणोत्॥<br>
वायुश्चापि विकुर्वाणो रूपमात्रं ससर्ज ह॥ ७०.३२ ॥<br>
<br>
ज्योतिरुत्पद्यते वायोस्तद्रूप गुणमुच्यते॥<br>
स्पर्शमात्रस्तु वै वायू रूपमात्रं समावृणोत्॥ ७०.३३ ॥<br>
<br>
ज्योतिश्चापि विकुर्वाणं रसमात्रं ससर्ज ह॥<br>
संभवंति ततो ह्यापस्ता वै सर्वरसात्मिकाः॥ ७०.३४ ॥<br>
<br>
रसमात्रास्तु ता ह्यापो रूपमात्रोग्निरावृणोत्॥<br>
आपश्चापि विकुर्वत्यो गंधमात्रं ससर्जिरे॥ ७०.३५ ॥<br>
<br>
संघातो जायते तस्मात्तस्य गंधो गुणो मतः॥<br>
तस्मिंस्तस्मिंश्च तन्मात्रं तेन तन्मात्रता स्मृता॥ ७०.३६ ॥<br>
<br>
अविशेषवाचकत्वादविशेषास्तततस्तु ते॥<br>
प्रशांतघोरमूढत्वादविशेषास्ततः पुनः॥ ७०.३७ ॥<br>
<br>
भूततन्मात्रसर्गोयं विज्ञेयस्तु परस्परम्॥<br>
वैकारिकादहंकारात्सत्त्वोद्रिक्तात्तु सात्त्विकात्॥ ७०.३८ ॥<br>
<br>
वैकारिकः ससर्गस्तु युगपत्संप्रवर्तते॥<br>
बुद्धिंद्रियाणि पंचैव पंच कर्मेन्द्रियाणि च॥ ७०.३९ ॥<br>
<br>
साधकानीन्द्रियाणि स्युर्देवा वैकारिका दश॥<br>
एकादशं मनस्तत्र स्वगुणेनोभयात्मकम्॥ ७०.४० ॥<br>
<br>
श्रोत्रं त्वक् चक्षुषी जिह्वा नासिका चैव पंचमी॥<br>
शब्दादीनामवाप्त्यर्थं बुद्धियुक्तानि तानि वै॥ ७०.४१ ॥<br>
<br>
पादौ पायुरुपस्थश्च हस्तौ वाग्दशमी भवेत्॥<br>
गतिर्विसर्गो ह्यानंदः शिल्पं वाक्यं च कर्म तत्॥ ७०.४२ ॥<br>
<br>
आकाशं शब्दमात्रं च स्पर्शमात्रं समाविशत्॥<br>
द्विगुणस्तु ततो वायुः शब्दस्पर्शात्मकोऽभवत्॥ ७०.४३ ॥<br>
<br>
रूपं तथैव विशतः शब्दस्पर्श गुणावुभौ॥<br>
त्रिगुणस्तु ततस्त्वग्निः सशब्दस्पर्शरूपवान्॥ ७०.४४ ॥<br>
<br>
सशब्दस्पर्शरूपं च रसमात्रं समाविशत्॥<br>
तस्माच्चतुर्गुणा आपो विज्ञेयास्तु रसात्मिकाः॥ ७०.४५ ॥<br>
<br>
शब्दस्पर्शं च रूपं च रसो वै गंधमाविशत्॥<br>
संगता गंधमात्रेण आविशंतो महीमिमाम्॥ ७०.४६ ॥<br>
<br>
तस्मात्पंचगुणा भूमिः स्थूला भूतेषु शस्यते॥<br>
शांता घोराश्च मूढाश्च विशेषास्तेन ते स्मृताः॥ ७०.४७ ॥<br>
<br>
परस्परानुप्रवेशाद्धारयंति परस्परम्॥<br>
भूमेरन्तस्त्विदं सर्वं लोकालोकाचलावृतम्॥ ७०.४८ ॥<br>
<br>
विशेषाश्चेन्द्रियग्राह्या नियतत्वाच्च ते स्मृताः॥<br>
गुणं पूर्वस्य सर्गस्य प्राप्नुवंत्युत्तरोत्तराः॥ ७०.४९ ॥<br>
<br>
तेषां यावच्च तद्यच्च यच्च तावद्गुणं स्मृतम्॥<br>
उपलभ्याप्सु वै गंधं केचिद्ब्रूयुरपां गुणम्॥ ७०.५० ॥<br>
<br>
पृथिव्यामेव तं विद्यादपां वायोश्च संश्रयात्॥<br>
एते सप्त महात्मानो ह्यन्योन्यस्य समाश्रयात्॥ ७०.५१ ॥<br>
<br>
पुरुषाधिष्ठितत्वाच्च अव्यक्तानुग्रहेण च॥<br>
महा दयो विशेषांता ह्यण्डमुत्पादयंति ते॥ ७०.५२ ॥<br>
<br>
एककालसमुत्पन्न जलबुद्बुदवच्च तत्॥<br>
विशेषेभ्योण्डमभवन्महत्तदुदकेशयम्॥ ७०.५३ ॥<br>
<br>
अद्भिर्दशगुणाभिस्तु बाह्यतोण्डं समावृतम्॥<br>
आपो दशगुणेनैतास्तेजसा बाह्यतो वृताः॥ ७०.५४ ॥<br>
<br>
तेजो दशगुणेनैव वायुना बाह्यतो वृतम्॥<br>
वायुर्दशगुणेनैव बाह्यतो नभसा वृतः॥ ७०.५५ ॥<br>
<br>
आकाशेनावृतो वायुः खं तु भूतादिनावृतम्॥<br>
भूतादिर्महता चापि अव्यक्तेनावृतो महान्॥ ७०.५६ ॥<br>
<br>
सर्वश्चांडकपालस्थो भवश्चांभसि सुव्रताः॥<br>
रुद्रोग्निमध्ये भगवानुग्रो वायौ पुनः स्मृतः॥ ७०.५७ ॥<br>
<br>
भीमश्चावनिमध्यस्थो ह्यहंकारे महेश्वरः॥<br>
बुद्धौ च भगवानीशः सर्वतः परमेश्वरः॥ ७०.५८ ॥<br>
<br>
एतैरावरणैरंडं सप्तभिः प्राकतैर्वृतम्॥<br>
एता आवृत्य चान्योन्यमष्टौ प्रकृतयः स्थिताः॥ ७०.५९ ॥<br>
<br>
प्रसर्गकाले स्थित्वा तु ग्रसंत्येताः परस्परम्॥<br>
एवं परस्परोत्पन्ना धारयंति परस्परम्॥ ७०.६० ॥<br>
<br>
आधाराधेयभावेन विकारास्ते विकारिषु॥<br>
महेश्वरः परोव्यक्तादंडमव्यक्तसंभवम्॥ ७०.६१ ॥<br>
<br>
अंडाज्जज्ञे स एवेशः पुरुषोर्कसमप्रभः॥<br>
तस्मिन्कार्यस्य करणं संसिद्धं स्वेच्छयैव तु॥ ७०.६२ ॥<br>
<br>
स वै शरीरी प्रथमः स वै पुरुष उच्यते॥<br>
तस्य वामाङ्गजो विष्णुः सर्वदेवनमस्कृतः॥ ७०.६३ ॥<br>
<br>
लक्ष्म्या देव्या ह्यभूद्देव इच्छया परमेष्ठिनः॥<br>
दक्षिणांगभवो ब्रह्मा सरस्वत्या जगद्गुरुः॥ ७०.६४ ॥<br>
<br>
तस्मिन्नंडे इमे लोका अंतर्विश्वमिदं जगत्॥<br>
चन्द्रादित्यौ सनक्षत्रौ सग्रहौ सह वायुना॥ ७०.६५ ॥<br>
<br>
लोकालोक द्वयं किंचिदंडे ह्यस्मिन्समर्पितम्॥<br>
यत्तु सृष्टौ प्रसंख्यातं मया कालान्तरं द्विजाः॥ ७०.६६ ॥<br>
<br>
एतत्कालान्तरं ज्ञेयमहर्वै पारमेश्वरम्॥<br>
रात्रिश्चैतावती ज्ञेया परमेशस्य कृत्स्नशः॥ ७०.६७ ॥<br>
<br>
अहस्तस्य तु या सृष्टिः रात्रिश्च प्रलयः स्मृतः॥<br>
नाहस्तु विद्यते तस्य न रात्रिरिति धारयेत्॥ ७०.६८ ॥<br>
<br>
उपचारस्तु क्रियते लोकानां हितकाम्यया॥<br>
इन्द्रियाणीन्द्रियार्थाश्च महाभूतानि पञ्च च॥ ७०.६९ ॥<br>
<br>
तस्मात्सर्वाणिभूतानि बुद्धिश्च सह दैवतैः॥<br>
अहस्तिष्ठन्ति सर्वाणि परमेशस्य धीमतः॥ ७०.७० ॥<br>
<br>
अहरंते प्रलीयंते रात्र्यंते विश्वसंभवः॥<br>
स्वात्मन्यवस्थिते व्यक्ते विकारे प्रतिसंहृते॥ ७०.७१ ॥<br>
<br>
साधर्म्येणावतिष्ठेते प्रधानपुरुषावुभौ॥<br>
तमः सत्त्वरजोपेतौ समत्वेन व्यस्थितौ॥ ७०.७२ ॥<br>
<br>
अनु पृक्तावभूतांतावोतप्रोतौ परस्परम्॥<br>
गुणसाम्ये लयो ज्ञेयो वैषम्ये सृष्टिरुच्यते॥ ७०.७३ ॥<br>
<br>
तिले यथा भवेत्तैलं घृतं पयसि वा स्थितम्॥<br>
तथा तमसि सत्त्वे च रजस्यनुसृतं जगत्॥ ७०.७४ ॥<br>
<br>
उपास्य रजनीं कृत्स्नां परां माहेश्वरीं तथा॥<br>
अर्हमुखे प्रवृत्तश्च परः प्रकृतिसंभवः॥ ७०.७५ ॥<br>
<br>
क्षोभयामास योगेन परेण परमेश्वरः॥<br>
प्रधानं पुरुषं चैव प्रविश्य स महेश्वरः॥ ७०.७६ ॥<br>
<br>
महेश्वरात्त्रयो देवा जज्ञिरे जगदीश्वरात्॥<br>
शाश्वताः परमा गुह्यः सर्वात्मानः शरीरिणः॥ ७०.७७ ॥<br>
<br>
एत एव त्रयो देवा एत एव त्रयो गुणाः॥<br>
एत एव त्रयो लोका एत एव त्रयोग्नयः॥ ७०.७८ ॥<br>
<br>
परस्पराश्रिता ह्येते परस्परमनुव्रताः॥<br>
परस्परेण वर्तंते धारयंति परस्परम्॥ ७०.७९ ॥<br>
<br>
अन्योन्यमिथुना ह्येते अन्योन्यमुपजीविनः॥<br>
क्षणं वियोगो न ह्येषां न त्यजंति परस्परम्॥ ७०.८० ॥<br>
<br>
ईश्वरस्तु परो देवो विष्णुश्च महतः परः॥<br>
ब्रह्मा च रजसा युक्तः सर्गादौ हि प्रवर्तते॥ ७०.८१ ॥<br>
<br>
परः स पुरुषो ज्ञेयः प्रकृतिः सा परा स्मृता॥ ७०.८२ ॥<br>
<br>
अधिष्ठिता सा हि महेश्वरेण प्रवर्तते चोद्यमने समंतात्॥<br>
अनुप्रवृत्तस्तु महांस्तदेनां चिरस्तिरत्वाद्विषयं श्रियः स्वयम्॥ ७०.८३ ॥<br>
<br>
प्रधानगुणवैषम्यात्सर्गकालः प्रवर्तते॥<br>
ईश्वराधिष्ठितात्पूर्वं तस्मात्सदसदात्मकात्॥ ७०.८४ ॥<br>
<br>
संसिद्धः कार्यकरणे रुद्रश्चाग्रे ह्यवर्तत॥<br>
तेजसाप्रतिमो धीमानव्यक्तः संप्रकाशकः॥ ७०.८५ ॥<br>
<br>
स वै शरीरी प्रथमः स वै पुरुष उच्यते॥<br>
ब्रह्मा च भगवांस्तस्माच्चतुर्वक्त्रः प्रजापतिः॥ ७०.८६ ॥<br>
<br>
संसिद्धः कार्यकरणे तथा वै समवर्तत॥<br>
एक एव महादेवस्त्रिधैवं स व्यवस्थितः॥ ७०.८७ ॥<br>
<br>
अप्रतीपेन ज्ञानेन ऐश्वर्येण समन्वितः॥<br>
धर्मेण चाप्रतीषेन वैराग्येण च तेऽन्विताः॥ ७०.८८ ॥<br>
<br>
अव्यक्ताज्जायते तेषां मनसा यद्यदीहितम्॥<br>
वशीकृतत्वात्त्रैगुण्यं सापेक्षत्वात्स्वभावतः॥ ७०.८९ ॥<br>
<br>
चतुर्मुखस्तु ब्रह्मत्वे कालत्वे चान्तिकः स्मृतः॥<br>
सहस्रमूर्धा पुरुषस्तिस्रोऽवस्थाः स्वयंभुवः॥ ७०.९० ॥<br>
<br>
ब्रह्मत्वे सृजते लोकान्कालत्वे संक्षिपत्यपि॥<br>
पुरुषत्वे ह्युदासीनस्तिस्रावेस्थाः प्रजापतेः॥ ७०.९१ ॥<br>
<br>
ब्रह्मा कमलगर्भाभो रुद्रः कालाग्निसन्निभः॥<br>
पुरुषः पुंडरीकाक्षो रूपं तत्परमात्मनः॥ ७०.९२ ॥<br>
<br>
एकधा स द्विधा चैव त्रिधा च बहुधा पुनः॥<br>
महेश्वरः शरीराणि करोति विकरोति च॥ ७०.९३ ॥<br>
<br>
नानाकृतिक्रियारूपनामवंति स्वलीलया॥<br>
महेश्वरः शरीराणि करोति विकरोति च॥ ७०.९४ ॥<br>
<br>
त्रिधा यद्वर्तते लोके तस्मात्त्रिगुण उच्यते॥<br>
चतुर्धा प्रविभक्तत्वाच्चतुर्व्यूहः प्रकीर्तितः॥ ७०.९५ ॥<br>
<br>
यदाप्नोति यदादत्ते यच्चात्ति विषयानयम्॥<br>
यच्चास्य सततं भावस्तस्मादात्मा निरुच्यते॥ ७०.९६ ॥<br>
<br>
ऋषिः सर्वगतत्वाच्च शरीरी सोस्य यत्प्रभुः॥<br>
स्वामित्वमस्य यत्सर्वं विष्णुः सर्वप्रवेशनात्॥ ७०.९७ ॥<br>
<br>
भगवान् भगवद्भावान्निर्मलत्वाच्छिवः स्मृतः॥<br>
परमः संप्रकृष्टत्वादवनादोमिति स्मृतः॥ ७०.९८ ॥<br>
<br>
सर्वज्ञः सर्वविज्ञानात्सर्वः सर्वमयो यतः॥<br>
त्रिधा विभज्य चात्मानं त्रैलोक्यं संप्रवर्तते॥ ७०.९९<br>
<br>
सृजते ग्रसते चैव रक्षते च त्रिभिः स्वयम्॥<br>
आदित्वादादिदेवोसावजातत्वादजः स्मृतः॥ ७०.१०० ॥<br>
<br>
पाति यस्मात्प्रजाः सर्वाः प्रजापतिरिति स्मृतः॥<br>
देवेषु च महान्देवो महादेवस्ततः स्मृतः॥ ७०.१०१ ॥<br>
<br>
सर्वगत्वाच्च देवानामवश्यत्वाच्च ईश्वरः॥<br>
बृहत्त्वाच्च स्मृतो ब्रह्मा भूतत्वाद्भूत उच्यते॥ ७०.१०२ ॥<br>
<br>
क्षेत्रज्ञः क्षेत्रविज्ञानादेकत्वात्केवलः स्मृतः॥<br>
यस्मात्पुर्यां स शेते च तस्मात्पूरुष उच्यते॥ ७०.१०३ ॥<br>
<br>
अनादित्वाच्च पूर्वत्वात्स्वयंभूरिति संस्मृतः॥<br>
याज्यत्वादुच्यते यज्ञः कविर्विक्रांतदर्शनात्॥ ७०.१०४ ॥<br>
<br>
क्रमणः क्रमणीयत्वात्पालकश्चापि पालनात्॥<br>
आदित्य संज्ञः कपिलो ह्यग्रहोग्निरिति स्मृतः॥ ७०.१०५ ॥<br>
<br>
हिरण्यमस्य गर्भोभूद्धिरण्यस्यापि गर्भजः॥<br>
तस्माद्धिरण्यगर्भत्वं पुराणेऽस्मिन्निरुच्यते॥ ७०.१०६ ॥<br>
<br>
स्वयंभुवोपि वृत्तस्य कालो विश्वात्मनस्तु यः॥<br>
न शक्यः परिसंख्यातुमपि वर्षशतैरपि॥ ७०.१०७ ॥<br>
<br>
कालसंख्याविवृत्तस्य परार्धो ब्रह्मणः स्मृतः॥<br>
तावच्छेषोस्य कालोन्यस्तस्यांते प्रतिसृज्यते॥ ७०.१०८ ॥<br>
<br>
कोटिकोटिसहस्राणि अहर्भूतानि यानि वै॥<br>
समतीतानि कल्पानां तावच्छेषाः परे तु ये॥<br>
यस्त्वयं वर्तते कल्पो वाराहस्तं निबोधत॥ ७०.१०९ ॥<br>
<br>
प्रथमः सांप्रतस्तेषां कल्पोयं वर्तते द्विजाः॥<br>
यस्मिन्स्वायंभुवाद्यास्तु मनवस्ते चदुर्दश॥ ७०.११० ॥<br>
<br>
अतीता वर्तमानाश्च भविष्या ये च वै पुनः॥<br>
तैरियं पृथिवी सर्वा सप्तद्वीपा सपर्वता॥ ७०.१११ ॥<br>
<br>
पूर्णं युगसहस्रं वै परिपाल्या महेश्वरैः॥<br>
प्रजाभिस्तपसा चैव तेषां श्रृणुत विस्तरम्॥ ७०.११२ ॥<br>
<br>
मन्वंतरेण चैकेन सर्वाण्येवांतराणि च॥<br>
कथितानि भविष्यंति कल्पः कल्पेन चैव हि॥ ७०.११३ ॥<br>
<br>
अतीतानि च कल्पानि सोदर्काणि सहान्वयैः॥<br>
अनागतेषु तद्वच्च तर्कः कार्यो विजानता॥ ७०.११४ ॥<br>
<br>
आपो ह्यग्रे समभवन्नष्टे च पृथिवीतले॥<br>
शांततारैकनीरेस्मिन्न प्राज्ञायत किंचन॥ ७०.११५ ॥<br>
<br>
एकार्णवे तदा तस्मिन्नष्टे स्तावरजंगमे॥<br>
तदा भवति वै ब्रह्मा सहस्राक्षः सहस्रपात्॥ ७०.११६ ॥<br>
<br>
सहस्रशीर्षा पुरुषो रुक्मवर्णस्तत्वतींद्रियः॥<br>
ब्रह्मा नारायणाख्यस्तु सुष्वाप सलिले तदा॥ ७०.११७ ॥<br>
<br>
सत्त्वोद्रेकात्प्रबुद्धस्तु शून्यं लोकमुदैक्षत॥<br>
इमं चोदाहरंत्यत्र श्लोकं नारायणं प्रति॥ ७०.११८ ॥<br>
<br>
आपो नाराश्च सूनव इत्यपां नाम शुश्रुमः॥<br>
आपूर्य ताभिरयनं कृतवानात्मनो यतः॥ ७०.११९ ॥<br>
<br>
अप्सु शेते यतस्तस्मात्ततो नारायणः स्मृतः॥<br>
चतुर्युगसहस्रस्य नैशं कालमुपास्यतः॥ ७०.१२० ॥<br>
<br>
शर्वर्यन्ते प्रकुरुते ब्रह्मत्वं सर्गकारणात्॥<br>
ब्रह्मा तु सलिले तस्मिन्वायुर्भूत्वा समा चरत्॥ ७०.१२१ ॥<br>
<br>
निशायामिव खद्योतः प्रावृट्काले ततस्तु सः॥<br>
ततस्तु सलिले तस्मिन् विज्ञायांतर्गतां महीम्॥ ७०.१२२ ॥<br>
<br>
अनुमानादसं मूढो भूमेरुद्धरणं पुनः॥<br>
अकरोत्स तनूमन्यां कल्पादिषु यथापुरा॥ ७०.१२३ ॥<br>
<br>
ततो महात्मा भगवान्दिव्यरूपमचिंतयत्॥<br>
सलिलेनाप्लुतां भूमिं दृष्ट्वा स तु समंततः॥ ७०.१२४ ॥<br>
<br>
किंनु रूपमहं कृत्वा उद्धरेयं महीमिमाम्॥<br>
जलक्रीडानुसदृशं वाराहं रूपमाविशत्॥ ७०.१२५ ॥<br>
<br>
अधृष्यं सर्वभूतानां वाङ्मयं ब्रह्मसंज्ञितम्॥<br>
पृथिव्युद्धरणार्थाय प्रविवेश रसातलम्॥ ७०.१२६ ॥<br>
<br>
अद्भिः संछादितां भूमिं स तामाशु प्रजापतिः॥<br>
उपगम्योज्जहारैनामापश्चापि समाविशत्॥ ७०.१२७ ॥<br>
<br>
सामुद्रा वै समुद्रेषु नादेयाश्च नदीषु च॥<br>
रसातलतले मग्नां रसातलपुटे गताम्॥ ७०.१२८ ॥<br>
<br>
प्रभुर्लोकहितार्थाय दंष्ट्रयाभ्युज्जहार गाम्॥<br>
ततः स्वस्थानमानीय पृथिवीं पृतिवीधरः॥ ७०.१२९ ॥<br>
<br>
मुमोच पूर्ववदसौ धारयित्वा धराधरः॥<br>
तस्योपरि जलौघस्य महती नौरिव स्थिता॥ ७०.१३० ॥<br>
<br>
तत्समा ह्युरुदेहत्वान्न मही याति संप्लवम्॥<br>
तत उत्क्षिप्त तां देवो जगतः स्थापनेच्छया॥ ७०.१३१ ॥<br>
<br>
पृथिव्याः प्रविभागाय मनश्चक्रेम्बुजेक्षणः॥<br>
पृथिवीं च समां कृत्वा पृथिव्यां सोचिनोद्गिरीन्॥ ७०.१३२ ॥<br>
<br>
प्राक्सर्गे दह्यमाने तु तदा संवर्तकाग्निना॥<br>
तेनाग्निना विशीर्णास्ते पर्वता भूरिविस्तराः॥ ७०.१३३ ॥<br>
<br>
शैत्यादेकार्णवे तस्मिन् वायुना तेन संहताः॥<br>
निषिक्ता यत्रयत्रासं स्तत्रतत्राचलाभवन्॥ ७०.१३४ ॥<br>
<br>
तदाचलत्वादचलाः पर्वभिः पर्वताः स्मृताः॥<br>
गिरयो हि निगीर्णत्वाच्छयानत्वाच्छिलोच्चयाः॥ ७०.१३५ ॥<br>
<br>
ततस्तेषु विकीर्णेषु कोटिशो हि गिरिष्वथ॥<br>
विश्वकर्मा विभजते कल्पादिषु पुनः पुनः॥ ७०.१३६ ॥<br>
<br>
ससमुद्रामिमां पृथ्वीं सप्तद्वीपां सपर्वताम्॥<br>
भूराद्यांश्च तुरो लोकान्पुनः सोथ व्यकल्पयत्॥ ७०.१३७ ॥<br>
<br>
लोकान्प्रकल्पयत्वाथ प्रजासर्गं ससर्ज ह॥<br>
ब्रह्मा स्वयंभूर्भगवान्सिसृक्षुर्विविधाः प्रजाः॥ ७०.१३८ ॥<br>
<br>
ससर्ज सृष्टिं तद्रूपां कल्पादिषु यथापुरा॥<br>
तस्याभिध्यायतः सर्गं तथा वै बुद्धिपूर्वकम्॥ ७०.१३९ ॥<br>
<br>
बुद्ध्याश्च समकाले वै प्रादुर्भूतस्तमोमयः॥<br>
तमोमोहो महामोहस्तामिस्रश्चांधसंज्ञितः॥ ७०.१४० ॥<br>
<br>
अविद्या पंचपर्वैषा प्रादुर्भूता महात्मनः॥<br>
पंचधावस्थितः सर्गो ध्यायतः सोभिमानिनः॥ ७०.१४१ ॥<br>
<br>
संवृतस्तमसा चैव बीजांकुरवदावृतः॥<br>
बहिरन्तश्चाप्रकाशस्तब्धो निःसंज्ञ एव च॥ ७०.१४२ ॥<br>
<br>
यस्मात्तेषां वृता बुद्धिर्दुःखानि करणानि च॥<br>
तस्मात्ते संवृतात्मानो नगा मुख्याः प्रकीर्तिताः॥ ७०.१४३ ॥<br>
<br>
मुख्यसर्गं तथाभूतं दृष्ट्वा ब्रह्मा ह्यसाधकम्॥<br>
अप्रसन्नमनाः सोथ ततोन्यं सो ह्यमन्यत॥ ७०.१४४ ॥<br>
<br>
तस्याभिध्यायतश्चैव तिर्यक्स्रोता ह्यवर्तत॥<br>
तस्मात्तिर्यक्प्रवृत्तः स तिर्यकूस्रोतास्ततः स्मृतः॥ ७०.१४५ ॥<br>
<br>
पश्वादयस्ते विख्याता उत्पथग्राहिणो द्विजाः॥<br>
तस्याभिध्यायतोन्यं वै सात्त्विकः समवर्तत॥ ७०.१४६ ॥<br>
<br>
ऊर्ध्वस्रोतास्तृतीयस्तु स वै चोर्ध्वं व्यवस्थितः॥<br>
यस्मात्प्रवर्तते चोर्ध्वमूर्ध्वस्रोतास्ततः स्मृतः॥ ७०.१४७ ॥<br>
<br>
ते सुखप्रीतिबहुला बहिरंतश्च संवृताः॥<br>
प्रकाशाबहिरंतश्च ऊर्ध्वस्रोतोभवाः स्मृताः॥ ७०.१४८ ॥<br>
<br>
ते सत्त्वस्य च योगेन सृष्टाः सत्त्वोद्भवाः स्मृताः॥<br>
ऊर्ध्वस्रोतास्तृतीयो वै देवसर्गस्तु स स्मृतः॥ ७०.१४९ ॥<br>
<br>
प्रकाशाद्ब्रहिरंतश्च ऊर्ध्वस्रोतोद्भवाः स्मृताः॥<br>
ते ऊर्ध्वस्रोतसो ज्ञेयास्तुष्टात्मानो बुधैः स्मृताः॥ ७०.१५० ॥<br>
<br>
ऊर्ध्वस्रोतस्सु सृष्टेषु देवेषु वरदः प्रभुः॥<br>
प्रीतिमानभवद्ब्रह्मा ततोन्यं सोभ्यमन्यत॥ ७०.१५१ ॥<br>
<br>
ससर्ज सर्गमन्यं हि साधकं प्रभुरीश्वरः॥<br>
ततोभिध्यायतस्तस्य सत्याभिध्ययिनस्तदा॥ ७०.१५२ ॥<br>
<br>
प्रादुरासीत्तदा व्यक्तादर्वाक्स्रोतास्तु साधकः॥<br>
यस्मादर्वाक् न्यवर्तंते ततोर्वाक्स्रोतसस्तु ते॥ ७०.१५३ ॥<br>
<br>
ते च प्रकाशबहुलास्तमः पृक्ता रजोधिकाः॥<br>
तस्मात्ते दुःखबहुला भूयोभूयश्च कारिणः॥ ७०.१५४ ॥<br>
<br>
संवृता बहिरन्तश्च मनुष्याः साधकाश्च ते॥	<br>
लक्षणैस्तारकाद्यैस्ते ह्यष्टधा तु व्यवस्तिताः॥ ७०.१५५ ॥<br>
<br>
सिद्धात्मानो मनुष्यास्ते गंधर्वसहधर्मिणः॥<br>
इत्येष तैजसः सर्गो ह्यर्वाक्स्रोतः प्रकीर्तितः॥ ७०.१५६ ॥<br>
<br>
पंचमोनुग्रहः सर्गश्चतुर्धा तु व्यवस्थितः॥<br>
विपर्ययेण शक्त्या च सिद्ध्या तुष्ट्या तथैव च॥ ७०.१५७ ॥<br>
<br>
स्थावरेषु विपर्यासः स्तिर्यग्योनिषु शक्तितः॥<br>
सिद्धात्मानो मनुष्यास्तु ऋषिदेवेषु कृत्स्नशः॥ ७०.१५८ ॥ (तुलनीय - ब्रह्माण्डपुराणम् <a class="external text" href="https://sa.wikisource.org/s/89a">१.१.५.६१</a>, पद्मपुराणम् <a class="external text" href="https://sa.wikisource.org/s/i5k">१.३.७३</a> )<br>
<br>
इत्येष प्राकृतः सर्गो वैकृतोऽनवमः स्मृतः॥<br>
भूतादिकानां भूतानां षष्ठः सर्गः स उच्यते॥ ७०.१५९ ॥<br>
<br>
निवृत्तं वर्तमानं च तेषां जानन्ति वै पुनः॥<br>
भूतादिकानां भूतानां सप्तमः सर्ग एव च॥ ७०.१६० ॥<br>
<br>
तेऽपरिग्राहिणः सर्वे संविभागरताः पुनः॥<br>
स्वादनाश्चाप्यशीलाश्च ज्ञेया भूतादिकाश्च ते॥ ७०.१६१ ॥<br>
<br>
विपर्ययेण भूतादिरशक्त्या च व्यवस्थितः॥<br>
प्रथमो महतः सर्गो विज्ञेयो ब्रह्मणः स्मृतः॥ ७०.१६२ ॥<br>
<br>
तन्मात्राणां द्वितीयस्तु भूतसर्गः स उच्यते॥<br>
वैकारिकस्तृतीयस्तु सर्ग ऐन्द्रियकः स्मृतः॥ ७०.१६३ ॥<br>
<br>
इत्येष प्राकृतः सर्गः संभूतो बुद्धिपूर्वकः॥<br>
मुख्यसर्गश्चतुर्थश्च मुख्या वै स्थावराः स्मृताः॥ ७०.१६४ ॥<br>
<br>
ततोर्वाक्स्रोतसां सर्गः सप्तमः स तु मानुषः॥<br>
अष्टमोऽनुग्रहः सर्गः सात्त्विकस्तामसश्च सः॥ ७०.१६५ ॥<br>
<br>
पंचैते वैकृताः सर्गाः प्राकृतास्तु त्रयः स्मृताः॥<br>
प्राकृतो वैकृतश्चैव कौमारो नवमः स्मृतः॥ ७०.१६६ ॥<br>
<br>
अबुद्धिपूर्वकाः सर्गाः प्राकृतास्तु त्रय स्मृताः॥<br>
बुद्धिपूर्वं प्रवर्तन्ते षट् पुनर्ब्रह्मणस्तु ते॥ ७०.१६७ ॥<br>
<br>
विस्तरानुग्रहः सर्गः कीर्त्यमानो निबोधत॥<br>
चतुर्धावस्थितः सोथ सर्वभूतेषु कृत्स्रशः॥ ७०.१६८ ॥<br>
<br>
इत्येते प्राकृताश्चैव वैकृताश्च नवस्मृताः॥<br>
परस्परानुरक्ताश्च कारणैश्च बुधैः स्मृताः॥ ७०.१६९ ॥<br>
<br>
अग्रे ससर्ज वै ब्रह्मा मानसानात्मनः समान्॥<br>
ऋभुः सनत्कुमारश्च द्वावेतावूर्ध्वरेतसौ॥ ७०.१७० ॥<br>
<br>
पूर्वोत्पन्नौ पुरा तेभ्यः सर्वेषामपि पूर्वजौ॥<br>
व्यतीते त्वष्टमे कल्पे पुराणौ लोकसाक्षिणौ॥ ७०.१७१ ॥<br>
<br>
तौ वाराहे तु भूर्लोके तेजः संक्षिप्य धिष्ठितौ॥<br>
तावुभौ मोक्षकर्माणावारोप्यात्मानमात्मनि॥ ७०.१७२ ॥<br>
<br>
प्रजां धर्मं च कामं च त्यक्त्वा वैराग्यमास्थितौ॥<br>
यथोत्पन्नस्तथैवेह कुमारः स इहोच्यते॥ ७०.१७३ ॥<br>
<br>
तस्मात्सनत्कुमारोति नामास्येह प्रकीर्तितम्॥<br>
सनंदं सनकं चैव विद्वांसं च सनातनम्॥ ७०.१७४ ॥<br>
<br>
विज्ञानेन निवृत्तास्ते व्यवर्तंत महौजसः॥<br>
संबुद्धाश्चैव नानात्वे अप्रवृत्ताश्च योगिनः॥ ७०.१७५ ॥<br>
<br>
असृष्ट्वैव प्रजासर्गं प्रतिसर्गं गताः पुनः॥<br>
ततस्तेषु व्यतीतेषु ततोन्यान्साधकान्सुतान्॥ ७०.१७६ ॥<br>
<br>
मानसानसृजद्ब्रह्म पुनः स्थानाभिमानिनः॥<br>
आभूतसंप्लवावस्था यैरियं विधृता मही॥ ७०.१७७ ॥<br>
<br>
आपोग्निं पृथिवीं वायुमंतरिक्षं दिवं तथा॥<br>
समुद्रांश्च नदीश्चैव तथा शैलवनस्पतीन्॥ ७०.१७८ ॥<br>
<br>
ओषधीनां तथात्मानो वल्लीनां वृक्षवीरुधाम्॥<br>
लताः काष्ठाः कलाश्चैव मुहूर्ताः संधिरात्र्यहान्॥ ७०.१७९ ॥<br>
<br>
अर्धमासांश्च मासांश्च अयनाब्दयुगानि च॥<br>
स्थानाभिमानिनः सर्वे स्थानाख्याश्चैव ते स्मृताः॥ ७०.१८० ॥<br>
<br>
देवानृषींश्च महतो गदतस्तान्नबोधत॥<br>
मरीचिभृग्वंगिरसं पुलस्त्यं पुलहं क्रतुम्॥ ७०.१८१ ॥<br>
<br>
दक्षमत्रिं वसिष्ठं च सोसृजन्मानसान्नव॥<br>
नव ब्रह्माण इत्येते पुराणे निश्चयं गताः॥ ७०.१८२ ॥<br>
<br>
तेषां ब्रह्मात्मकानां वै सर्वेषां ब्रह्मवादिनाम्॥<br>
स्थानानि कल्पयामास पूर्ववत्पद्मसंभवः॥ ७०.१८३ ॥<br>
<br>
ततोसृजच्च संकल्पं धर्मं चैव सुखावहम्॥<br>
सोसृजद्व्यवसायात्तु धर्मं देवो महेश्वरः॥ ७०.१८४ ॥<br>
<br>
संकल्पं चैव संकल्पात्सर्वलोकपितामहः॥<br>
मानसश्च रुचिर्नाम विजज्ञे ब्रह्मणः प्रभोः॥ ७०.१८५ ॥<br>
<br>
प्राणाद्ब्रह्मासृजद्दक्षं चक्षुर्भ्यां च मरीचिनम्॥<br>
भृगुस्तु हृदयाज्जज्ञे ऋषिः सलिल जन्मनः॥ ७०.१८६ ॥<br>
<br>
शिरसोङ्गिरसश्चैव श्रोत्रादत्रिं ततासृजत्॥<br>
पुलस्त्यं च तथोदानाद्व्यानाच्च पुलहं पुनः॥ ७०.१८७ ॥<br>
<br>
समानजो वसिष्ठश्च अपानान्निर्ममे क्रतुम्॥<br>
इत्येते ब्रह्मणः पुत्रा दिव्या एकादशा स्मृताः॥ ७०.१८८ ॥<br>
<br>
धर्मादयः प्रथमजाः सर्वे ते ब्रह्मणः सुताः॥<br>
भृग्वादयस्तु ते सृष्टा नवैते ब्रह्मवादिनः॥ ७०.१८९ ॥<br>
<br>
गृहमेधिनः पुराणास्ते धर्मस्तैः संप्रवर्तितः॥<br>
तेषां द्वादश ते वंशा दिव्या देवगुणान्विताः॥ ७०.१९० ॥<br>
<br>
क्रियावंतः प्रजावंतो महर्षिभिरलंकृताः॥<br>
ऋभुः सनत्कुमारश्च द्वावेतावूर्ध्वरेतसौ॥ ७०.१९१ ॥<br>
पूर्वोत्पन्नौ परं तेभ्यः सर्वेषामपि पूर्वजौ॥<br>
व्यतीतेत्वष्टमे कल्पे पुराणौ लोकसाक्षिणौ॥ ७०.१९२ ॥<br>
<br>
विराजेतामुभौ लोके तेजः संक्षिप्य धिष्ठितौ॥<br>
तावुभौ योगकर्माणावारोप्यात्मानमात्मनि॥ ७०.१९३ ॥<br>
<br>
प्रजां धर्मं च कामं च त्यक्त्वा वैराग्यमास्थितौ॥<br>
यथोत्पन्नः स एवेह कुमारः स इहोच्यते॥ ७०.१९४ ॥<br>
<br>
तस्मात्सनत्कुमारेति नामास्येह प्रतिष्ठितम्॥<br>
ततोभिध्यायतस्तस्य जज्ञिरे मानसाः प्रजाः॥ ७०.१९५ ॥<br>
<br>
तच्छरीरसमुत्पन्नैः कार्यैस्तैः कारणैः सह॥<br>
क्षेत्रज्ञाः समवर्तंत गात्रेभ्यस्तस्य धीमतः॥ ७०.१९६ ॥<br>
<br>
ततो देवासुरपितॄन्मानुषांश्च चतुष्टयम्॥<br>
सिसृक्षुरंभास्येतानि स्वमात्मानमयूयुजत्॥ ७०.१९७ ॥<br>
<br>
ततस्तु युञ्जतस्तस्य तमोमात्रसमुद्भवम्॥<br>
समभिध्यायतः सर्गं प्रयत्नेन प्रजापतेः॥ ७०.१९८ ॥<br>
<br>
ततोस्य जघनात्पूर्वमसुरा जज्ञिरे सुताः॥<br>
असुः प्राणः स्मृतो विप्रस्तज्जन्मानस्ततोसुराः॥ ७०.१९९ ॥<br>
<br>
यया सृष्टासुराः सर्वे तां तनुं स व्यपोहत॥<br>
शापविद्धा तनुस्तेन सद्यो रात्रिजायत॥ ७०.२०० ॥<br>
<br>
सा तमोबहुला यस्मात्ततो रात्रिर्नियामिका॥<br>
आवृतास्तमसा रात्रौ प्रजास्तस्मात्स्वपन्त्युत॥ ७०.२०१ ॥<br>
<br>
सृष्ट्वासुरांस्ततः सो वै तनुमन्यामगृह्णत॥<br>
अव्यक्तां सत्त्वबहुलां ततस्तां सोभ्यपूजयत्॥ ७०.२०२ ॥<br>
<br>
ततस्तां युंजस्तस्य प्रियमासीत्प्रजापतेः॥<br>
ततो मुखात्समुत्पन्ना दीव्यतस्तस्य देवताः॥ ७०.२०३ ॥<br>
<br>
यतोस्य दीव्यतो जातास्तेन देवाः प्रकीर्तिताः॥<br>
धातुर्दिविति यः प्रोक्तः क्रीडायां स विभाव्यते॥ ७०.२०४ ॥<br>
<br>
यस्मात्तस्य तु दीव्यंतो जज्ञिरे तेन देवताः॥<br>
देवान्सृष्ट्वाथ देवेशस्तनुमन्यामपद्यत॥ ७०.२०५ ॥<br>
<br>
उत्सृष्टा सा तनुस्तेन सद्योहः समजायत॥<br>
तस्मादहो धर्मयुक्तं देवताः समुपासते॥ ७०.२०६ ॥<br>
<br>
सत्त्वमात्रात्मिकामेव ततोन्यां सोभ्यमन्यत॥<br>
पितृवन्मन्यमानस्य पुत्रांस्तान्ध्यायतः प्रभोः॥ ७०.२०७ ॥<br>
<br>
पितरो ह्युपपक्षाभ्यां रात्र्यह्नोरंतरेभवन्॥<br>
तस्मात्ते पितरो देवाः पितृत्वं तेन तेषु तत्॥ ७०.२०८ ॥<br>
<br>
यया सृष्टास्तु पितरस्तनुं तां स व्यपोहत॥<br>
शापविद्धा तनुस्तेन सद्यः संध्या व्यजायत॥ ७०.२०९ ॥<br>
<br>
यस्मादहर्देवतानां रात्रिर्या सासुरी स्मृता॥<br>
तयोर्मध्ये तु पैत्री या तनुः सा तु गरीयसी॥ ७०.२१० ॥<br>
<br>
तस्माद्देवा सुराः सर्वे ऋषयो मानवास्तथा॥<br>
उपासंते मुदायुक्ता रात्र्यह्नोर्मध्यमां तनुम्॥ ७०.२११ ॥<br>
<br>
ततो ह्यन्यां पुनर्ब्रह्मा तनुं वै समगृह्णत॥<br>
रजोमात्रात्मिकायां तु मानसा सोसृजत्प्रभुः॥ ७०.२१२ ॥<br>
<br>
रजः प्रियांस्ततः सोथ मानसानसृजत्सुतान्॥<br>
मनस्विनस्ततस्तस्य मानवा जज्ञिरे सुताः॥ ७०.२१३ ॥<br>
<br>
सृष्ट्वा पुनः प्रजाश्चापि स्वां तनुं तामपोहत॥<br>
शापविद्धा तनुस्तेन ज्योत्स्ना सद्यस्त्वजायत॥ ७०.२१४ ॥<br>
<br>
यस्माद्भवंति संहृष्टाज्योत्स्नाया उद्भवे प्रजाः॥<br>
इत्येतास्तनवस्तेन ह्यपविद्धा महात्मना॥ ७०.२१५ ॥<br>
<br>
सद्यो रात्र्यहनी चैव संध्या ज्योत्स्ना च जज्ञिरे॥<br>
ज्योत्स्ना संध्या अहश्चैव सत्त्वमात्रात्मकं त्रयम्॥ ७०.२१६ ॥<br>
<br>
तमोमात्रात्मिका रात्रिः सा वै तस्मान्निशात्मिका॥<br>
तस्माद्देवा दिवातन्वा तुष्ट्या सृष्टा मुखात्तु वै॥ ७०.२१७ ॥<br>
<br>
यस्मात्तेषां दिवा जन्म बलिनस्तेन वै दिवा॥<br>
तन्वा ययासुरान् रात्रौ जघनादसृजत्प्रभुः॥ ७०.२१८ ॥<br>
<br>
प्राणेभ्यो निशिजन्मानो बलिनो निशि तेन ते॥<br>
एतान्येव भविष्याणां देवानामसुरैः सह॥ ७०.२१९ ॥<br>
<br>
पितॄणां मानवानां च अतीतानागतेषु वै॥<br>
मन्वंतरेषु सर्वेषु निमित्तानि भवंति हि॥ ७०.२२० ॥<br>
<br>
ज्योत्स्ना रात्र्यहनी संध्या चत्वार्यंभांसि तानि वै॥<br>
भांति यस्मात्ततोंभांसि शब्दोयं सुमनीषिभिः॥ ७०.२२१ ॥<br>
<br>
भातिर्दीप्तौ निगदितः पुनश्चाथ प्रजापतिः॥<br>
सोऽम्भांस्येतानि सृष्ट्वा तु देवमानुषदानवान्॥ ७०.२२२ ॥<br>
<br>
पितॄंश्चैव सृजत्तन्वा आत्मना विविधान्पुनः॥<br>
तामुत्सृज्य तनुं ज्योत्स्नां ततोन्यां प्राप्य स प्रभुः॥ ७०.२२३ ॥<br>
<br>
मूर्तिं तमोरजः प्रायां पुनरेवाभ्यपूजयत्॥<br>
अंधकारे क्षुधाविष्टांस्ततोन्यसोसृजत्प्रभुः॥ ७०.२२४ ॥<br>
<br>
तेन सृष्टाः क्षुधात्मानो अंभांस्यादातुमुद्यताः॥<br>
अभांस्येतानि रक्षाम उक्तवंतस्तु तेषु ये॥ ७०.२२५ ॥<br>
<br>
राक्षसा नाम ते यस्मात् क्षुधाविष्टा निशाचराः॥<br>
येब्रुवन्यक्षमोम्भांसि तेषां हृष्टाः परस्परम्॥ ७०.२२६ ॥<br>
<br>
तेन ते कर्मणा यक्षा गुह्यका गूढकर्मणा॥<br>
रक्षेति पालने चापि धातुरेष विभाष्यते॥ ७०.२२७ ॥<br>
<br>
एवं च यक्षतिर्धातुर्भक्षणे स निरुच्यते॥<br>
तं दृष्ट्वा ह्यप्रियेणास्य केशाः शीर्णास्तु धीमतः॥ ७०.२२८ ॥<br>
<br>
ते शीर्णाश्चोत्थिता ह्यूर्ध्वं ते चैवारुरुधुः प्रभुम्॥<br>
हीनास्तच्छिरसो बाला यस्माच्चैवावसर्पिणः॥ ७०.२२९ ॥<br>
<br>
व्यालात्मानः स्मृता बाला हीनत्वादहयः स्मृताः॥<br>
पतत्वात्पन्नगाश्चैव सर्पाश्चैवावसर्पणात्॥ ७०.२३० ॥<br>
<br>
तस्य क्रोधोद्भवो योसौ अग्निगर्भः सुदारुणः॥<br>
स तु सर्पान् सहोत्पन्नानाविवेश विषात्मकः॥ ७०.२३१ ॥<br>
<br>
सर्पान्सृष्ट्वा ततः क्रुद्धः क्रोधात्मानो विनिर्ममे॥<br>
वर्णेन कपिशेनोग्रास्ते भूताः पिशिताशनाः॥ ७०.२३२ ॥<br>
<br>
भूतत्वात्ते स्मृता भूताः पिशाचाः पिशिताशनात्॥<br>
प्रसन्नं गायतस्तस्य गंधर्वा जज्ञिरे यदा॥ ७०.२३३ ॥<br>
<br>
धयतीत्येष वै धातुः पानत्वे परिपठ्यते॥<br>
धयंतो जज्ञिरे वाचं गंधर्वास्तेन ते स्मृताः॥ ७०.२३४ ॥<br>
<br>
अष्टस्वेतासु सृष्टासु देवयोनिषु स प्रभुः॥<br>
ततः स्वच्छंदतोन्यानि वयांसि वयसासृजत्॥ ७०.२३५ ॥<br>
<br>
स्वच्छंदतः स्वच्छंदांसि वयसा च वयांसि च॥<br>
पशून्सृष्ट्वा स देवेशोऽसृजत्पक्षिगणानपि॥ ७०.२३६ ॥<br>
<br>
मुखतोजाः ससर्जाथ वक्षसश्चावयोसृजत्॥<br>
गाश्चैवाथोदराद्ब्रह्मा पार्श्वाभ्यां च विनिर्ममे॥ ७०.२३७ ॥<br>
<br>
पद्भ्यां चाश्वान् समातंगान् रासभानावयान्मृगान्॥<br>
उष्ट्रानश्वतरांश्चैव तथान्याश्चैव जातयः॥ ७०.२३८ ॥<br>
<br>
ओषध्यः फलमूलिन्यो रोमभ्यस्तस्य जज्ञिरे॥<br>
एवं पश्वोषधीः सृष्ट्वायूयुजत्सोध्वरे प्रभुः॥ ७०.२३९ ॥<br>
<br>
गौरजः पूरुषो मेषो ह्यश्वोश्वतरगर्दभौ॥<br>
एतान्ग्राम्यान्पशूनाहुरारण्यान्वै निबोधत॥ ७०.२४० ॥<br>
<br>
श्वापदो द्विखुरो हस्ती वानराः पक्षिपंचमाः॥<br>
आदकाः पशवः षष्ठाः सप्तमास्तु सरीसृपाः॥ ७०.२४१ ॥<br>
<br>
महिषा गवयाक्षाश्च प्लवंगाः शरभा वृकाः॥<br>
सिंहस्तु सप्तमस्तेषामारण्याः पशवः स्मृताः॥ ७०.२४२ ॥<br>
<br>
गायत्रं च ऋचं चैव त्रिवृत्साम रथंतरम्॥<br>
अग्निष्टोमं च यज्ञानां निर्ममे प्रथमान्मुखात्॥ ७०.२४३ ॥<br>
<br>
यजूंषि त्रैष्टुभं छंदस्तोमं पंचदशं तथा॥<br>
बृहत्साम तथोक्थ्यं च दक्षिणादसृजन्मुखात्॥ ७०.२४४ ॥<br>
<br>
सामानि जगतीच्छंदस्तोमं सप्तदशं तथा॥<br>
वैरूपमतिरात्रं च पश्चिमादसृजन्मुखात्॥ ७०.२४५ ॥<br>
<br>
एकविंशमथर्वाणमाप्तोर्या माणमेव च॥<br>
अनुष्टुभं सवैराजमुत्तरादसृजन्मुखात्॥ ७०.२४६ ॥<br>
<br>
विद्युतोशनिमेघांश्च रोहितेंद्रधनूंषि च॥<br>
तेजांसि च ससर्जादौ कल्पस्य भगवान्प्रभुः॥ ७०.२४७ ॥<br>
<br>
उच्चावचानि भूतानि गात्रेभ्यस्तस्य जज्ञिरे॥<br>
ब्रह्मणस्तु प्रजासर्गं सृजतो हि प्रजापतेः॥ ७०.२४८ ॥<br>
<br>
सृष्ट्वा चतुष्टयं पूर्वं देवासुरनरान्पितॄन्॥<br>
ततोसृजत्स भूतानि स्थावराणि चराणि च॥ ७०.२४९ ॥<br>
<br>
यक्षान्पिशाचान् गंधर्वंस्त्वथैवाप्सरसां गणान्॥<br>
नरकिन्नररक्षांसि वयः पशुमृगोरगान्॥ ७०.२५० ॥<br>
<br>
अव्ययं च व्ययं चापि यदिदं स्थाणुजंगमम्॥<br>
तेषां वै यानि कर्माणि प्राक्सृष्ट्यां प्रतिपेदिरे॥ ७०.२५१ ॥<br>
<br>
तान्येव प्रतिपद्यंते सृज्यमानाः पुनः पुनः॥<br>
हिंस्राहिंस्रे मृदुक्रूरे धर्माधर्मे नृतानृते॥ ७०.२५२ ॥<br>
<br>
तद्भाविताः प्रपद्यंते तस्मात्तत्तस्य रोचते॥<br>
महाभूतेषु सृष्टेषु इंद्रियार्थेषु मूर्तिषु॥ ७०.२५३ ॥<br>
<br>
विनियोगं च भूतानां धातैव व्यदधात्स्वयम्॥<br>
केचित्पुरुषकारं तु प्राहुः कर्म सुमानवाः॥ ७०.२५४ ॥<br>
<br>
दैवमित्यपरे विप्राः स्वभावं भूत चिंतकाः॥<br>
पौरुषं कर्म दैवं च फलवृत्तिस्वभावतः॥ ७०.२५५ ॥<br>
<br>
न चैकं न पृथग्भावमधिकं न ततो विदुः॥<br>
एतदेवं च नैकं च नामभेदेन नाप्युभे॥ ७०.२५६ ॥<br>
<br>
कर्मस्था विषमं ब्रूयुः सत्त्वस्थाः समदर्शनाः॥<br>
नाम रूपं च भूतानां कृतानां च प्रपंचनम्॥ ७०.२५७ ॥<br>
<br>
वेदशब्देभ्य एवादौ निर्ममे स महेश्वरः॥<br>
ऋषीणां नामधेयानि याश्च वेदेषु वृत्तयः॥ ७०.२५८ ॥<br>
<br>
शर्वर्यंते प्रसूतानां तान्येवैभ्यो ददात्यजः॥<br>
एवंविधाः सृष्टयस्तु ब्रह्मणोव्यक्तजन्मनः॥ ७०.२५९ ॥<br>
<br>
शर्वर्यंते प्रदृश्यंते सिद्धिमाश्रित्य मानसीम्॥<br>
एवंभूतानि सृष्टानि स्थावराणि चराणि च॥ ७०.२६० ॥<br>
<br>
यदास्य ताः प्रजाः सृष्टा न व्यवर्धंत सत्तमाः॥<br>
तमोमात्रावृतो ब्रह्मा तदा शोकेन दुःखितः॥ ७०.२६१ ॥<br>
<br>
ततः स विदधे बुद्धिमर्थनिश्चयगामिनीम्॥<br>
अथात्मनि समद्राक्षीत्तमोमात्रां नियामिकाम्॥ ७०.२६२ ॥<br>
<br>
रजः सत्त्वं परित्यज्य वर्तमानां स्वधर्मतः॥<br>
ततः स तेन दुःखेन दुःखं चक्रे जगत्पतिः॥ ७०.२६३ ॥<br>
<br>
तमश्च व्यनुदत्पश्चाद्रजः सत्त्वं तमावृणोत्॥<br>
तत्तमः प्रतिनुन्नं वै मिथुनं समजायत॥ ७०.२६४ ॥<br>
<br>
अधर्मस्तमसो जज्ञे हिंसा शोकादजायत॥<br>
ततस्तस्मिन्समुद्भूते मिथुने दारुणात्मिके॥ ७०.२६५ ॥<br>
<br>
गतासुर्भगवानासीत्प्रीतिश्चैनमशिश्रियत्॥<br>
स्वां तनुं स ततो ब्रह्मा तामपोहत भास्वराम्॥ ७०.२६६ ॥<br>
<br>
द्विधा कृत्वा स्वकं देहमर्धेन पुरुषोभवत्॥<br>
अर्धेन नारी सा तस्य शतरूपा व्यजायत॥ ७०.२६७ ॥<br>
<br>
प्रकृतिं भूतधात्रिं तां कामाद्वै सृष्टवान्प्रभुः॥<br>
सा दिवं पृथिवीं चैव महिम्ना व्याप्यधिष्ठिता॥ ७०.२६८ ॥<br>
<br>
ब्रह्मणः सा तनुः पूर्वा दिवमावृत्य तिष्ठति॥<br>
या त्वर्धात्सृजतो नारी शतरूपा व्यजायत॥ ७०.२६९ ॥<br>
<br>
सा देवी नियुतं तप्त्वा तपः परमदुश्चरम्॥<br>
भर्तारं दीप्तयशसं पुरुषं प्रत्यपद्यत॥ ७०.२७० ॥<br>
<br>
स वै स्वायंभुवः पूर्वं पुरुषो मनुरुच्यते॥<br>
तस्यैव सप्ततियुगं मन्वंतरमिहोच्यते॥ ७०.२७१ ॥<br>
<br>
लेभे स पुरुषः पत्नीं शतरूपामयोनिजाम्॥<br>
तया सार्धं स रमते तस्मात्सा रतिरुच्यते॥ ७०.२७२ ॥<br>
<br>
प्रथमः संप्रयोगात्मा कल्पादौ समपद्यत॥<br>
विराजमसृजद्ब्राह्मा सोभवत्पुरुषो विराट्॥ ७०.२७३ ॥<br>
<br>
सम्राट् च शतरूपा वै वेराजः स मनुः स्मृतः॥<br>
स वैराजः प्रजासर्गं ससर्ज पुरुषो मनुः॥ ७०.२७४ ॥<br>
<br>
वैराजात्पुरुषाद्वीराच्छतरूपा व्यजायत॥<br>
प्रियव्रतोत्तनापादौ पुत्रौ द्वौ लोकसंमतौ॥ ७०.२७५ ॥<br>
<br>
कन्ये द्वे च महाभागे याभ्यां जाता इमाः प्रजाः॥<br>
देवी नाम तथाकूतिः प्रसूतिश्चैव ते उभे॥ ७०.२७६ ॥<br>
<br>
स्वायंभुवः प्रसूतिं तु दक्षाय प्रददौ प्रभुः॥<br>
प्राणो दक्ष इति ज्ञेयः संकल्पो मनुरुच्यते॥ ७०.२७७ ॥<br>
<br>
रुचेः प्रजापतेः सोथ आकूतिं प्रत्यपादयत्॥<br>
आकूत्यां मिथुनं जज्ञे मानसस्य रुचेः शुभम्॥ ७०.२७८ ॥<br>
<br>
यज्ञश्च दक्षिणा चैव यमलौ संबभूवतुः॥<br>
यज्ञस्य दक्षिणायां तु पुत्रा द्वादश जज्ञिरे॥ ७०.२७९ ॥<br>
<br>
यामा इति समाख्याता देवाः स्वायंभुवेंतरे॥<br>
एतस्य पुत्रा यज्ञस्य तस्माद्यामाश्च ते स्मृताः॥ ७०.२८० ॥<br>
<br>
अजितश्चैव शुक्रश्च गणौ द्वौ ब्रह्मणा कृतौ॥<br>
यामाः पूर्वं प्रजाता ये तेऽभवंस्तु दिवौकसः॥ ७०.२८१ ॥<br>
<br>
स्वायंभुवसुतायां तु प्रसूत्यां लोकमातरः॥<br>
तस्यां कन्याश्चतुर्विशद्दक्षस्त्वजनयत्प्रभुः॥ ७०.२८२ ॥<br>
<br>
सर्वास्ताश्च महाभागाः सर्वाः कमललोचनाः॥<br>
भोगवत्यश्च ताः सर्वाः सर्वास्ता योगमातरः॥ ७०.२८३ ॥<br>
<br>
सर्वाश्च ब्रह्मवादिन्यः सर्वा विश्वस्य मातरः॥<br>
श्रद्धा लक्ष्मीर्धृतिस्तुष्टिः पुष्टिर्मेधा क्रिया तथा॥ ७०.२८४ ॥<br>
<br>
बुद्धिर्लज्जा वपुः शांतिः सिद्धिः कीर्तिस्त्रयोदश॥<br>
पत्न्यर्थं प्रतिजग्राह धर्मो दाक्षायणीः प्रभुः॥ ७०.२८५ ॥<br>
<br>
दाराण्येतानि वै तस्य विहितानि स्वयंभुवा॥<br>
ताभ्यः शिष्ट यवीयस्य एकादश सुलोचनाः॥ ७०.२८६ ॥<br>
<br>
सती ख्यात्यथ संभूतिः स्मृतिः प्रीतिः क्षमा तथा॥<br>
संनतिश्चानसूया च ऊर्जा स्वाहा स्वधा तथा॥ ७०.२८७ ॥<br>
<br>
तास्तथा प्रत्यपद्यंत पुनरन्ये महर्षयः॥<br>
रुद्रो भृगुर्मरिचिश्च अंगिराः पुलहः क्रतुः॥ ७०.२८८ ॥<br>
<br>
पुलस्त्योत्रिर्वसिष्ठश्च पितरोग्निस्तथैव च॥<br>
सतीं भवाय प्रायच्छत् ख्यातिं च भृगवे ततः॥ ७०.२८९ ॥<br>
<br>
मरीचये च संभूति स्मृतिमंगिरसे ददौ॥<br>
प्रीतिं चैव पुलस्त्याय क्षमां वै पुलहाय च॥ ७०.२९० ॥<br>
<br>
क्रतेव संनतिं नाम अनसूयां तथात्रये॥<br>
ऊर्जां ददौ वसिष्ठाय स्वाहामप्यग्नये ददौ॥ ७०.२९१ ॥<br>
<br>
स्वधां चैव पितृभ्यस्तु तास्वपत्यानि बोधत॥<br>
एताः सर्वा महाभागाः प्रजास्वनुसृताः स्थिताः॥ ७०.२९२ ॥<br>
<br>
मन्वंतरेषु सर्वेषु यावदाभूतसंप्लवम्॥<br>
श्रद्धा कामं विजज्ञे वै दर्पो लक्ष्मीसुतः स्मृतः॥ ७०.२९३ ॥<br>
<br>
धृत्यास्तु नियमः पुत्रस्तुष्ट्याः संतोष एव च॥<br>
पुष्ट्या लोभः सुतश्चापि मेधापुत्रः श्रुतस्तथा॥ ७०.२९४ ॥<br>
<br>
क्रियायामभवत्पुत्रो दंडः समय एव च॥ <br>
बुद्ध्यां बोधः सुतस्तद्वत्प्रमादोप्युपजायत॥ ७०.२९५ ॥<br>
<br>
लज्जायां विनयः पुत्रो व्यवसायो वसोः सुतः॥<br>
क्षेमः शांतिसुतश्चापि सुखं सिद्धेर्व्यजायत॥ ७०.२९६ ॥<br>
<br>
यशः कीर्तिसुतश्चापि इत्येते धर्मसूनवः॥<br>
कामस्य हर्षः पुत्रो वै देव्यां प्रीत्यां व्यजायत॥ ७०.२९७ ॥<br>
<br>
इत्येष वै सुतोदर्कः सर्गो धर्मस्य कीर्तितः॥<br>
जज्ञे हिंसा त्वधर्माद्वै निकृतिं चानृतं सुतम्॥ ७०.२९८ ॥<br>
<br>
निकृत्यां तु द्वयं जज्ञे भयं नरक एव च॥<br>
माया च वेदना चापि मिथुनद्वयमेतयोः॥ ७०.२९९ ॥<br>
<br>
भूयो जज्ञेथ वै माया मृत्युं भूतापहारिणम्॥<br>
वेदनायाः सुतश्चापि दुःखं जज्ञे च रौरवः॥ ७०.३०० ॥<br>
<br>
मृत्योर्व्याधिजराशोकक्रोधासूयाश्च जज्ञिरे॥<br>
दुःखोत्तराः सुता ह्येते सर्वे चाधर्मलक्षणाः॥ ७०.३०१ ॥<br>
<br>
नैषां भार्यास्तु पुत्राश्च सर्वे ह्येते परिग्रहाः॥<br>
इत्येष तामसः सर्गो जज्ञे धर्मनियामकः॥ ७०.३०२ ॥<br>
<br>
प्रजाः सृजेति व्यादिष्टो ब्रह्मणा नीललोहितः॥<br>
सोभिध्याय सतीं भार्यां निर्ममे ह्यात्मसंभवान्॥ ७०.३०३ ॥<br>
<br>
नाधिकान्न च हीनांस्तान्मानसानात्मनः समान्॥<br>
सहस्रं हि सहस्राणां सोसृजत्कृत्तिवाससः॥ ७०.३०४ ॥<br>
<br>
तुल्यानेवात्मनः सर्वान् रूपतेजोबलुश्रुतैः॥<br>
पिंगलान्सनिषंगांश्च सकपर्दान्सलोहितान्॥ ७०.३०५ ॥<br>
<br>
विशिष्टान् हरिकेशांश्चदृष्टिघ्नांश्च कपालिनः॥<br>
महारूपान्विरूपांश्च विश्वरूपान्स्वरूपिणः॥ ७०.३०६ ॥<br>
<br>
रथिनश्चर्मिणश्चैव वर्मिणश्च वरूथिनः॥<br>
सहस्रशतबाहुंश्च दिव्यान्भौ मांतरिक्षगान्॥ ७०.३०७ ॥<br>
<br>
स्थूलशीर्षानष्टदंष्ट्रान्द्विजिह्वांस्तांस्त्रिलोचनान्॥<br>
अन्नादान्पिशिताशांश्च आज्यपान्सोमपानपि॥ ७०.३०८ ॥<br>
<br>
मीढुषोतिकपालांश्च शितिकंठोर्ध्वरेतसः॥<br>
हव्यादाञ्छ्रुतधर्मंश्च धर्मिणो ह्यथ बर्हिणः॥ ७०.३०९ ॥<br>
<br>
आसीनान्धावतश्चैव पंचभूतान्सहस्रशः॥<br>
अध्यापिनोध्यायिनश्च जपतो युंजतस्तथा॥ ७०.३१० ॥<br>
<br>
धूमवंतो ज्वलंतश्च नदीमंतोतिदीप्तिनः॥<br>
वृद्धान्बुद्धिमतश्चैव ब्रह्मिष्ठाञ्शुभदर्शनान्॥ ७०.३११ ॥<br>
<br>
नीलग्रीवान्सहस्राक्षान्सर्वांश्चाथ क्षमाकरान्॥<br>
अदृश्यान्सर्वभूतानां महायोगान्महौजसः॥ ७०.३१२ ॥<br>
<br>
भ्रमंतोभिद्रवंतश्च पल्वंतश्च सहस्रशः॥<br>
अयातयामानसृजद्रुद्रानेतान् सुरोत्तमान्॥ ७०.३१३ ॥<br>
<br>
ब्रह्मा दृष्ट्वाब्रवीदेनं मास्राक्षीरीदृशीः प्रजाः॥<br>
स्रष्टव्या नात्मनस्तुल्याः प्रजा देव नमोस्तु ते॥ ७०.३१४ ॥<br>
<br>
अन्याः सृज त्वं भद्रं ते प्रजा वै मृत्युसंयुताः॥<br>
नारप्स्यंते हि कर्माणि प्रजावगतमृत्यवः॥ ७०.३१५ ॥<br>
<br>
एवमुक्तोऽब्रवीदेनं नाहं मृत्युजरान्विताः॥<br>
प्रजाः सक्ष्यामि भद्रं ते स्थितोह त्वं सृज प्रजाः॥ ७०.३१६ ॥<br>
<br>
एते ये वै मया सृष्टा विरूपा नीललोहिताः॥<br>
सहस्राणां सहस्रं तु आत्मनो निस्सृताः प्रजाः॥ ७०.३१७ ॥<br>
<br>
एते देवा भविष्यंति रुद्रा नाम महाबलाः॥<br>
पृथिव्यामंतरिक्षे च दिक्षु चैव परिश्रिताः॥ ७०.३१८ ॥<br>
<br>
शतरुद्राः समात्मनो भविष्यंतीति याज्ञिकाः॥<br>
यज्ञभाजो भविष्यंति सर्वदेवगणैः सह॥ ७०.३१९ ॥<br>
<br>
मन्वंतरेषु ये देवा भविष्यंतीह भेदतः॥<br>
सार्धं तैरीज्यमानास्ते स्थास्यंतीहायुगक्षयात्॥ ७०.३२० ॥<br>
<br>
एवमुक्तस्तदा ब्रह्मा महादेवेन धीमता॥<br>
प्रत्युवाच नमस्कृत्य हृष्यमाणः प्रजापतिः॥ ७०.३२१ ॥<br>
<br>
एवं भवतु भद्रं ते यथा ते व्याहृतं विभो॥<br>
ब्रह्मणा समनु ज्ञाते तथा सर्वमभूत्किल॥ ७०.३२२ ॥<br>
<br>
ततः प्रभृति देवेशो न चासूयत वै प्रजाः॥<br>
ऊर्ध्वरेताः स्थितः स्थाणुर्यावदाभूतसंप्लवम्॥ ७०.३२३ ॥<br>
<br>
यस्मादुक्तः स्थितोस्मीति तस्मात्स्थाणुरिति स्मृतः॥<br>
एष देवो महादेवः पुरुषोर्कसमद्युतिः॥ ७०.३२४ ॥<br>
<br>
अर्धनारीनरवपुस्तेजसा ज्वलनोपमः॥<br>
स्वेच्छयासौ द्विधाभूतः पृथक् स्त्री पुरुषः पृथक्॥ ७०.३२५ ॥<br>
<br>
स एवैकादशार्धेन स्थितोसौ परमेश्वरः॥<br>
तत्र या सा महाभागा शंकरस्यार्धकायिनी॥ ७०.३२६ ॥<br>
<br>
प्रागुक्ता तु महादेवी स्त्री सैवेह सती ह्यभूत्॥<br>
हिताय जगतां देवी दक्षेणाराधिता पुरा॥ ७०.३२७ ॥<br>
<br>
कार्यार्थं दक्षिणं तस्याः शुक्लं वामं तथासितम्॥<br>
आत्मानं विभजस्वेति प्रोक्ता देवेन शंभुना॥ ७०.३२८ ॥<br>
<br>
सा तथोक्ता द्विधाभूता शुक्ला कृष्णा च वै द्विजाः॥<br>
तस्या नामानि वक्ष्यामि श्रृण्वंतु च समाहिताः॥ ७०.३२९ ॥<br>
<br>
स्वाहा स्वधा महाविद्या मेधा लक्ष्मीः सरस्वती॥<br>
सती दाक्षायणी विद्या इच्छाशक्तिः क्रियात्मिका॥ ७०.३३० ॥<br>
<br>
अपर्णा चैकपर्णा च तथा चैवैकपाटला॥<br>
उमा हैमवती चैव कल्याणी चैकमातृका॥ ७०.३३१ ॥<br>
<br>
ख्यातिः प्रज्ञा महाभागा लोके गौरीति विश्रुता॥<br>
गणांबिका महादेवी नंदिनी जातवेदसी॥ ७०.३३२ ॥<br>
<br>
एकरूपमथैतस्याः पृथग्देहविभावतान्॥<br>
सावित्री वरदा पुण्या पावनी लोकविश्रुता॥ ७०.३३३ ॥<br>
<br>
आज्ञा आवेशनी कृष्णा तामसी सात्त्विकी शिवा॥<br>
प्रकृतिर्विकृता रौद्री दुर्गा भद्रा प्रमाथिनी॥ ७०.३३४ ॥<br>
<br>
कालरात्रिर्महामाया रेवती भूतनायिका॥<br>
द्वापरांतविभागे च नामानीमानिसुव्रताः॥ ७०.३३५ ॥<br>
<br>
गौतमी कौशिकी चार्या चंडी कात्यायनी सती॥<br>
कुमारी यादवी देवी वरदा कृष्णपिंगला॥ ७०.३३६ ॥<br>
<br>
बर्हिध्वजा शूलधरा परमा ब्रह्मचारिणी॥<br>
महेंद्रोपेंद्रभगिनी दृषद्वत्येकशूलधृक्॥ ७०.३३७ ॥<br>
<br>
अपराजिता बहुभुजा प्रगल्भा सिंहवाहिनी॥<br>
शुंभादिदैत्यहंत्री च महामहिषमर्दिनी॥ ७०.३३८ ॥<br>
<br>
अमोघा विंध्यनिलया विक्रांता गणनायिका॥<br>
देव्या नामविकाराणि इत्येतानि यथाक्रमम्॥ ७०.३३९ ॥<br>
<br>
भद्रकाल्या मयोक्तानी सम्यक्फलप्रदानि च॥<br>
ये पठंति नरास्तेषां विद्यते न च पातकम्॥ ७०.३४० ॥<br>
<br>
अरण्ये पर्वते वापि पुरे वाप्यथवा गृहे॥<br>
रक्षामेतां प्रयुंजीत जले वाथ स्थलेपि वा॥ ७०.३४१ ॥<br>
<br>
व्याघ्रकुंभीनचोरेभ्यो भयस्थाने विशेषतः॥<br>
आपत्स्वपि च सर्वासु देव्या नामानि कीर्तयेत्॥ ७०.३४२ ॥<br>
<br>
आर्यकग्रहभूतैश्च पूतनामातृभिस्तथा॥<br>
अभ्यर्दितानां बालानां रक्षामेतां प्रयोजयेत्॥ ७०.३४३ ॥<br>
<br>
महादेवीकले द्वे तु प्रज्ञा श्रीश्च प्रकीर्तिते॥<br>
आभ्यां देवीसहस्राणी यैर्व्याप्तमखिलं जगत्॥ ७०.३४४ ॥<br>
<br>
अनया देवदेवोसौ सत्या रुद्रो महेश्वरः॥<br>
आतिष्ठत्सर्वलोकानां हिताय परमेश्वरः॥ ७०.३४५ ॥<br>
<br>
रुद्रः पशुपतिश्चासीत्पुरा दग्धं पुरत्रयम्॥<br>
देवाश्च पशवः सर्वे बभूवुस्तस्य तेजसा॥ ७०.३४६ ॥<br>
<br>
यः पठेच्छृणुयाद्वापि आदिसर्गक्रमं शुभम्॥<br>
स याति ब्रह्मणो लोकं श्रावयेद्वा द्विजोत्तमान्॥ ७०.३४७ ॥<br>
<br>
इति श्रीलिंगमहापुराणे पूर्वभागे सृष्टिविस्तारो नाम सप्ततितमोध्यायः॥ ७० ॥<br>
<br>
<br>
</span>
