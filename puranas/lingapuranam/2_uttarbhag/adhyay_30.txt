सनत्कुमार उवाच॥<br>
अधुना संप्रवक्ष्यामि तिलपर्वतमुत्तमम्॥<br>
पूर्वोक्तस्थानकाले तु कृत्वा संपूज्य यत्नतः॥ ३०.१ ॥<br>
<br>
सुसमे भूतले रम्ये वेदिना च विवर्जिते॥<br>
दशतालप्रमाणएन दंडं संस्थाप्य वै मुने॥ ३०.२ ॥<br>
<br>
अद्भिः संप्रोक्ष्य पश्चाद्धि तिलांस्त्वस्मिन्विनिक्षिपेत्॥<br>
पंचगव्येन तं देशं प्रोक्षयेद्ब्राह्मणोत्तमः॥ ३०.३ ॥<br>
<br>
मंडलं कल्पयेद्विद्वान्पूर्ववत्सुसमंततः॥<br>
नववस्त्रैश्च संस्थाप्य रम्यपुष्पैर्विकीर्य च॥ ३०.४ ॥<br>
<br>
तस्मिन्संचयनं कार्यं तिलभारैर्विशेषतः॥<br>
दंडप्रादेशमुत्सेधमुत्तमं परिकीर्तितम्॥ ३०.५ ॥<br>
<br>
चतुरंगुलहीनं तु मध्यमं मुनिपुंगवाः॥<br>
दंडतुल्यं कनिष्ठं स्याद्दंडहीनं न कारयेत्॥ ३०.६ ॥<br>
<br>
वेष्टयित्वा नवैर्वस्त्रैः परितः पूजयेत्क्रमात्॥<br>
सद्यादीनि प्रविन्यस्य पूजयेद्विधिपूर्वकम्॥ ३०.७ ॥<br>
<br>
अष्टदिक्षु च कर्तव्याः पूर्वोक्ता मूर्तयः क्रमात्॥<br>
त्रिनिष्केन सुवर्णेन प्रत्येकं कारयेत्क्रमात्॥ ३०.८ ॥<br>
<br>
दक्षिणा विधिना कार्या तुलाभारवदेव तु॥<br>
होमश्चपूर्ववत्प्रोक्तो यथावन्मुनिसत्तमाः॥ ३०.९ ॥<br>
<br>
अर्चयेद्देवदेवेशं लोकपालसमावृतम्॥<br>
तिलपर्वतमध्यस्थं तिलपर्वतरूपिणम्॥ ३०.१० ॥<br>
<br>
शिवार्चना च कर्तव्या सहस्रकलशादिभिः॥<br>
दर्शयेत्तिलमध्यस्थं देवदेवमुमापतिम्॥ ३०.११ ॥<br>
<br>
पूजयित्वा विधानेन क्रमेण च विसर्जयेत्॥<br>
श्रोत्रियाय दरिद्राय दापयेत्तिलपर्वतम्॥ ३०.१२ ॥<br>
<br>
एवं तिलनगः प्रोक्तः सर्वस्मादधिकः परः॥ ३०.१३ ॥<br>
<br>
इति श्रीलिङ्गमहापुराणे उत्तरभागे तिलपर्वतदानं नाम त्रिंशोऽध्यायः॥ ३० ॥<br>
