सनत्कुमार उवाच॥<br>
कन्यादानं प्रवक्ष्यामि सर्वदानोत्तमोत्तमम्॥<br>
कन्यां लक्षणसंपन्नां सर्वदोषविवर्जिताम्॥ ४०.१ ॥<br>
<br>
मातापित्रोस्तु संवादं कृत्वा दत्त्वा धनं महत्॥<br>
आत्मीकृत्याथ संस्नाप्य वस्त्रं दत्त्वा शुभं नवम्॥ ४०.२ ॥<br>
<br>
भूषणैर्भूषयित्वाथ गंधमाल्यैरथार्चयेत्॥<br>
निमित्तानि समीक्ष्याथ गोत्रनक्षत्रकादिकान्॥ ४०.३ ॥<br>
<br>
उभयोश्चित्तमालोक्य उभौ संपूज्य यत्नतः॥<br>
दातव्या श्रोत्रियायैव ब्राह्मणाय तपस्विने॥ ४०.४ ॥<br>
<br>
साक्षादधीतवेदाय विधिना ब्रह्मचारिणे॥<br>
दासदासीधनाढ्यं च भूषणानिं विशेषतः॥ ४०.५ ॥<br>
<br>
क्षेत्राणि च धनं धान्य वासांसि च प्रदापयेत्॥<br>
यावंति देहे रोमाणि कन्यायाः संततौ पुनः॥ ४०.६ ॥<br>
<br>
तावद्वर्षसहस्राणि रुद्रलोके महीयते॥ ४०.७ ॥<br>
<br>
इति श्रीलिंगमहापुराणे उत्तरभागे कन्यादानविधिर्नाम चत्वारिंशोऽध्यायः॥ ४० ॥<br>
