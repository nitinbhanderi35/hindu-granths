<br>
सूत उवाच।।<br>
परीक्ष्य भूमिं विधिवद्गंधवर्णरसादिभिः।।<br>
अलंकृत्य वितानाद्यैरीश्वरावाहनक्षमाम्।। २१.१ ।।<br>
<br>
एकहस्तप्रमाणेन मंडलं परिकल्पयेत्।।<br>
आलिखेत्कमलं मध्ये पंचरत्नसमन्वितम्।। २१.२ ।।<br>
<br>
चूर्णैरष्टदलं वृत्तं सितं वा रक्तमेव च।।<br>
परिवारेण संयुक्तं बहुशोभासमन्वितम्।। २१.३ ।।<br>
<br>
आवाह्य कर्णिकायां तु शिवं परमकारणम्।।<br>
अर्चयेत्सर्वयत्नेन यथाविभवविस्तरम्।। २१.४ ।।<br>
<br>
दलेषु सिद्धयः प्रोक्ताः कर्णिकायां महामुने।।<br>
वैराग्यज्ञाननालं च धर्मकंदं मनोरमम्।। २१.५ ।।<br>
<br>
वामा ज्येष्ठा च रौद्री च काली विकरणी तथा।।<br>
बलविकरणीचैव बलप्रमथिनी क्रमात्।। २१.६ ।।<br>
<br>
सर्वभूतस्य दमनी केसरेषु च शक्तयः।।<br>
मनोन्मनी महामाय कर्णिकायां शिवासने।। २१.७ ।।<br>
<br>
वामदेवादिभिः सार्धं द्वंद्वन्यायेन विन्यसेत्।।<br>
मनोन्मनं महादेवं मनोन्मन्याथ मध्यतः।। २१.८ ।।<br>
<br>
सूर्यसोमाग्निसंबंधात्प्रणवाख्यं शिवात्मकम्।।<br>
पुरुषं विन्यसेद्वक्त्रं पूर्वे पत्रे रविप्रभम्।। २१.९ ।।<br>
<br>
अघोरं दक्षिणे नीलांजनचयोपमम्।।<br>
उत्तरे वामदेवाख्यं जपाकुसुमसन्निभम्।। २१.१० ।।<br>
<br>
सद्यं पश्चिमपत्रे तु गोक्षीरधवलं न्यसेन्।।<br>
ईशानं कर्णिकायां तु शुद्धस्फटिकसन्निभम्।। २१.११ ।।<br>
<br>
चंद्रमंडलसंकाशं हृदयायेति मंत्रतः।।<br>
वाह्नेये रुद्रदिग्भागे शिरसे धूम्रवर्चसे।। २१.१२ ।।<br>
<br>
शिखायै च नमश्चोति रक्ताभे नैर्ऋते दले।।<br>
कवचायांजनाभाय इति वायुदलेन्यसेत्।। २१.१३ ।।<br>
<br>
अस्त्रायाग्निसिखाभाय इति दिक्षु प्रविन्यसेत्।।<br>
नेत्रेभ्यश्चेति चैशान्यां पिंगलेभ्यः प्रविन्येसत्।। २१.१४ ।।<br>
<br>
शिवं सदा शिवं देवं महेश्वरमतः परम्।।<br>
रुद्रं विष्णुं विरिंचिं च सृष्टिन्यायेन भावयेत्।। २१.१५ ।।<br>
<br>
शिवाय रुद्ररूपाय शांत्यतीताय शंभवे।।<br>
शांताय शांतदैत्याय नमश्चंद्रमसे तथा।। २१.१६ ।।<br>
<br>
वेद्याय विद्याधाराय वह्नये वह्निवर्चसे।।<br>
कालायै च प्रतिष्ठायै तारकायांतकाय च।। २१.१७ ।।<br>
<br>
निवृत्त्यै धनदेवाय धारायै धारणाय च।।<br>
मंत्रैरेतैर्महाभूतविग्रहं च सदाशिवम्।। २१.१८ ।।<br>
<br>
ईशानमुकुटं देवं पुरुषास्यं पुरातनम्।।<br>
अघोर हृदयं हृष्टं वामगुह्यं महेश्वरम्।। २१.१९ ।।<br>
<br>
सद्यमूर्ति स्मरेद्देवं सदसद्व्यक्तिकारणम्।।<br>
पंचवक्त्रं दशभुजमष्टत्रिंशत्कलामयम्।। २१.२० ।।<br>
<br>
सद्यमष्टप्रकारेण प्रभिद्य च कलामयम्।।<br>
वामं त्रयोदशविधौर्विभिद्य विततं प्रभुम्।। २१.२१ ।।<br>
<br>
अघोरमष्टधा कृत्वा कलारूपेण संस्थितम्।।<br>
पुरुषं च चतुर्धा वै विभज्य च कलामयम्।। २१.२२ ।।<br>
<br>
ईशानं पंचधा कृत्वा पंचमूर्त्या व्यवस्थितम्।।<br>
हंसहंसेति मंत्रेण शिवभक्त्या समन्वितम्।। २१.२३ ।।<br>
<br>
ओंकारमात्रमोंकारमकारं समरूपिणम्।।<br>
आ ई ऊ ए तथा अंबानुक्रमेणात्मरूपिणम्।। २१.२४ ।।<br>
<br>
प्रधानसहितं देवं प्रलयोत्पत्तिवर्जितम्।।<br>
अणोरणीयांसमजं महतोऽपि महत्तमम्।। २१.२५ ।।<br>
<br>
उर्ध्वरेतसमीशानं विरूपाक्षमुमापतिम्।।<br>
सहस्रशिरसं देवं सहस्राक्षं सनातनम्।। २१.२६ ।।<br>
<br>
सहस्रहस्तचरणं नादांतं नादविग्रहम्।।<br>
खद्योतसदृशाकारं चंद्ररेखाकृति प्रभुम्।। २१.२७ ।।<br>
<br>
द्वादशांते भ्रुवोर्मध्ये तालुमध्ये गले क्रमात्।।<br>
हृद्देशेऽवस्थितं देवं स्वानंदममृतं शिवम्।। २१.२८ ।।<br>
<br>
विद्युद्वलयसंकाशं विद्युत्कोटिसमप्रभम्।।<br>
श्यामं रक्तं कलाकारं शक्तित्रयकृतासनम्।। २१.२९ ।।<br>
<br>
सदाशिवं स्मरेद्देवं तत्त्वत्रयसमन्वितम्।।<br>
विद्यामूर्तिमयं देव पूजयेच्च यथाक्रमात्।। २१.३० ।।<br>
<br>
लोकपालांस्तथास्त्रेण पूर्वाद्यान्पूजयेत् पृथक्।।<br>
चरुं च विधिनासाद्य शिवाय विनिवेदयेत्।। २१.३१ ।।<br>
<br>
अर्धं शिवाय दत्त्वैव शेषर्धेन तु होमयेत्।।<br>
अघोरेणाथ शिष्याय दापयेद्भोक्तुमुत्तमम्।। २१.३२ ।।<br>
<br>
उपस्पृश्य शुचिर्भूत्वा पुरुषं विधिना यजेत्।।<br>
पंचगव्यं ततः प्राश्य ईशानेनाभिमंत्रितम्।। २१.३३ ।।<br>
<br>
वामदेवेन भस्मांगी भस्मनोद्धूलयेत्क्रमात्।।<br>
कर्णयोश्च जपेद्देवीं गायत्रीं रुद्रदेवताम्।। २१.३४ ।।<br>
<br>
ससूत्रं सपिधानं च वस्त्रयुग्मेन वेष्टितम्।।<br>
तत्पूर्वं हेमरत्नौघैर्वासितं वै हिरण्मयम्।। २१.३५ ।।<br>
<br>
कलशान्विन्यसेत्पंच पंचभिर्ब्राह्मणैस्ततः।। <br>
होमं च चरुणा कुर्याद्यथाविभवविस्तरम्।। २१.३६ ।।<br>
<br>
शिष्यं च वासयेद्भक्तं दक्षिणे मंडलस्य तु।।<br>
दर्भशय्यासमारूढं शिवध्यानपरायणम्।। २१.३७ ।।<br>
<br>
अघोरेण यथान्यायमष्टोत्तरशतं पुनः।। <br>
घृतेन हुत्वा दुःस्वप्नं प्रभाते शोधयेन्मलम्।। २१.३८ ।।<br>
<br>
एवं चोपोषितं शिष्यं स्नातं भूषितविग्रहम्।।<br>
नववस्त्रोत्तरीयं च सोष्णीषं कृतमंगलम्।। २१.३९ ।।<br>
<br>
दुकूलाद्येन वस्त्रेण नेत्रं बद्ध्वा प्रवेशयेत्।।<br>
सुवर्णपुष्पसंमिश्रं यताविभवविस्तरम्।। २१.४० ।।<br>
<br>
ईशानेन च मंत्रेण कुर्यात्पुष्पांजलिं प्रभोः।।<br>
प्रदक्षिणात्रयं कृत्वा रुद्राध्यायेन वा पुनः।। २१.४१ ।।<br>
<br>
केवलं प्रणवेनाथ शिवध्यानपरायणः।।<br>
ध्यात्वा तु देवदेवेशमीशाने संक्षिपेत्स्वयम्।। २१.४२ ।।<br>
<br>
यस्मिन्मंत्रे पतेत्पुष्पं तन्मंत्रस्तस्य सिध्यति।।<br>
शिवांभसा तु संस्पृश्य अवोरेण च भस्मना।। २१.४३ ।।<br>
<br>
शिष्यमूर्धनि विन्यस्य गंधाद्यैः शिष्यमर्चयेत्।।<br>
वारुणं परमं श्रेष्ठं द्वारं वै सर्ववर्णिनाम्।। २१.४४ ।।<br>
<br>
क्षत्त्रियाणां विशेषेण द्वारं वै पश्चिमं स्मृतम्।।<br>
नेत्रावरणमुन्मुच्य मंडलं दर्शयेत्ततः।। २१.४५ ।।<br>
<br>
कुशासेन तु संस्थाप्य दक्षिणामूर्तिमास्थितः।।<br>
तत्त्वशुद्धिं ततः कुर्यात्पंचतत्त्वप्रकारतः।। २१.४६ ।।<br>
<br>
निवृत्त्या रुद्रपर्यंतमंडमंजोद्भवात्मज।।<br>
प्रतिष्ठया तदूर्ध्वं च यावदव्यक्तगोचरम्।। २१.४७ ।।<br>
<br>
विश्वेश्वरांतं वै विद्या कलामात्रेण सुव्रत।।<br>
तदूर्ध्वमार्गं संशोध्य शिवभक्त्या शिवं नयेत्।। २१.४८ ।।<br>
<br>
समर्चनाय तत्त्वस्य तस्य भोगेश्वरस्य वै।।<br>
तत्त्वत्रयप्रभेदेन चतुर्भिरुत वा तथा।। २१.४९ ।।<br>
<br>
होमयेदंगमंत्रभेण शांत्यतीरतं सदाशिवम्।।<br>
सद्यादिभिस्तु शांत्यंतं चतुर्भिः कलया पृथक्।। २१.५० ।।<br>
<br>
शांत्यतीतं मुनिश्रेष्ठ ईशानेनाथवा पुनः।।<br>
प्रत्येकमष्टोत्तरशतं दिशाहोमं तु कारयेत्।। २१.५१ ।।<br>
<br>
ईशान्यां पंचमोनाथ प्रधानं परिगीयते।।<br>
समिदाज्यचरूँल्लाजान्सर्षपांश्च यवांस्तिलान्।। २१.५२ ।।<br>
<br>
द्रव्याणि सप्त होतव्यं स्वाहांतं प्रणवादिकम्।।<br>
तेषां पूर्णाहुतिर्विप्र ईशानेन विधीयते।। २१.५३ ।।<br>
<br>
सहंसेन यथान्यायं प्रणवाद्येन सुव्रत।।<br>
अघोरेण च मंत्रेण प्रायश्चित्तं विधीयते।। २१.५४ ।।<br>
<br>
जयादिस्विष्टपर्यंतमग्निकार्यं क्रमेण तु।।<br>
गुणसंख्याप्रकारेण प्रधानेन च योजयेत्।। २१.५५ ।।<br>
<br>
भूतानि ब्रह्मभिर्वापि मौनी बीजादिभिस्तथा।।<br>
अथ प्रधानमात्रेण प्राणापानौ नियम्य च।। २१.५६ ।।<br>
<br>
षष्ठेन भेदयेदात्मप्रणवांतं कुलाकुलम्।।<br>
अन्योऽन्यमुपसंहृत्य ब्रह्माणं केशवं हरम्।। २१.५७ ।।<br>
<br>
रुद्रे रुद्रं तमीशाने शिवे देवं महेश्वरम्।।<br>
तस्मात्सृष्टिप्रकारेम भावयेद्भवनाशनम्।। २१.५८ ।।<br>
<br>
स्थाप्यात्मनममुं जीवं ताडनं द्वारदर्शनम्।।<br>
दीपनं ग्रहणं चैव बंधनं पूजया सह।। २१.५९ ।।<br>
<br>
अमृतीकरणं चैव कारयेद्विधिपूर्वकम्।।<br>
पष्ठांतं सद्यसंयुक्तं तृतीयेन समन्वितम्।। २१.६० ।।<br>
<br>
फडंतं संहृतिः प्रोक्ता पंचभूतप्रकारतः।।<br>
सद्याद्यषष्ठसहितं शिखांतं सफडंतकम्।। २१.६१ ।।<br>
<br>
ताडनं कथितं द्वारं तत्त्वानामपि योगिनः।।<br>
प्रधानं संपुटीकृत्य तृतीयेन च दीपनम्।। २१.६२ ।।<br>
<br>
आद्येन संपुटीकृत्य प्रधानं ग्रहणं स्मृतम्।।<br>
प्रधानं प्रधानं प्रथमेनैव संपुटीकृत्य पूर्ववत्।। २१.६३ ।।<br>
<br>
&nbsp;बंधनं परिपूर्णेन प्लावनं चामृतेन च।। <br>
शांत्य तीता ततः शांतिर्विद्या नाम कलामला।। २१.६४ ।।<br>
<br>
प्रतिष्ठा च निवृत्तिश्च कलासंक्रमणं स्मृता।।<br>
तत्त्ववर्णकलायुक्तं भुवनेन यथाक्रमम्।। २१.६५ ।।<br>
<br>
मंत्रैः पादैः स्तवं कुर्याद्विशोध्य च यथाविधि।।<br>
आद्येन योनिबीजेन कल्पयित्वा च पूर्ववत्।। २१.६६ ।।<br>
<br>
पूजासंप्रोक्षणं विद्धि ताडनं हरणं तथा।।<br>
संहतस्य च संयोगं विक्षेपं च यथाक्रमम्।। २१.६७<br>
<br>
अर्चना च तथा गर्भधारणं जननं पुनः।।<br>
अधिकारो भवेद्भानोर्लयश्चैव विशेषतः।। २१.६८ ।।<br>
<br>
उत्तमाद्यं तथांत्येन योनिबीजेन सुव्रत।।<br>
उद्दारे प्रोक्षणे चैव ताडने च महामुने।। २१.६९ ।।<br>
<br>
अघोरेण फडंतेन संसृतिश्च न संशयः।।<br>
प्रतितत्त्वं क्रमो ह्येष योगमार्गेण सुव्रत।। २१.७० ।।<br>
<br>
मुष्टिना चैव यावच्च तावत्कालं नयेत्क्रमात्।।<br>
विषुवेण तु योगेन निवृत्त्यादि शिवांतिकम्।। २१.७१ ।।<br>
<br>
एकत्र समतां याति नान्यथा तु पृथक्पृथक्।।<br>
नासाग्रे द्वादशांतेन पृष्ठेन सह योगिनाम्।। २१.७२ ।।<br>
<br>
क्षंतव्यमिति विप्रेंद्र देवदेवस्य शासनम्।।<br>
हेमराजतताम्राद्यैर्विधिना कल्पितेन च।। २१.७३ ।।<br>
<br>
सकूर्चेन सवस्त्रेण तंतुना वेष्टितेन च।।<br>
तीर्थांबुपूरितेनैव रत्नगर्भेण सुव्रत।। २१.७४ ।।<br>
<br>
संहितामांत्रितेनैव रुद्राध्यायस्तुतेन च।।<br>
सेचयेच्च ततः शिष्यं शिवभक्तं च धार्मिकम्।। २१.७५ ।।<br>
<br>
सोऽपि शिष्यः शिवस्याग्रे सुरोरग्रे च सादरम्।।<br>
वह्नेश्च दीक्षां कुर्वीत दीक्षितश्च तथाचरेत्।। २१.७६ ।।<br>
<br>
वरं प्राणपरित्यागश्छेदनं शिरसोऽपि वा।।<br>
न त्वनभ्यर्च्य भुंजीयाद्भगवंतं सदाशिवम्।। २१.७७ ।।<br>
<br>
एवं दीक्षा प्रकर्तव्या पूजा चैव यताक्रमम्।।<br>
त्रिकालमेककालं वा पूजयेत्परमेश्वरम्।। २१.७८ ।।<br>
<br>
अग्निहोत्रं च वेदाश्च यज्ञाश्च बहुदक्षिणाः।।<br>
शिवलिंगार्चनस्यैते कलांशेनापि नो समाः।। २१.७९ ।।<br>
<br>
सदा यजति यज्ञेन सदा दानं प्रयच्छति।।<br>
सदा च वायुभक्षश्च सकृद्योऽभ्यर्चयेच्छिवम्।। २१.८० ।।<br>
<br>
एककालं द्विकालं वा त्रिकालं नित्यमेव वा।।<br>
योऽर्चयांति महादेवं ते रुद्रा नात्र संशयः।। २१.८१ ।।<br>
<br>
नारुद्रस्तु स्पृसेद्रुद्रं नारुद्रो रुद्रमर्चयेत्।।<br>
नारुद्रः कीर्तयेद्रूद्रं नारुद्रो रुद्रमाप्नुयात्।। २१.८२ ।।<br>
<br>
एवं संक्षेपतः प्रोक्तो ह्यधिकारिविधिक्रमः।।<br>
शिवार्चनार्थं धर्मार्थकाममोक्षफलप्रदः।। २१.८३ ।।<br>
<br>
इति श्रीलिंङ्गमहापुराणे उत्तरभागे दीक्षाविधिर्नामैकविंशतितमोध्यायः।। २१ ।।<br>
