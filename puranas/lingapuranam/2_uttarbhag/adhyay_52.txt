ऋषय ऊचुः।।<br>
श्रुता वज्रेश्वरी विद्या ब्राह्मी शक्रोपकारिणी।।<br>
अनया सर्वकार्याणि नृपामामिति नः श्रुतम्।। ५२.१ ।।<br>
<br>
विनियोगं वदस्वास्या विद्याया रोमहर्षण।।<br>
सूत उवाच।।<br>
वश्यमाकर्षणं चैव विद्वेषणमतः परम्।। ५२.२ ।।<br>
<br>
उच्चाटनं स्तंभनं च मोहनं ताडनं तथा।।<br>
उत्सादनं तथा छेदं मारणं प्रतिबंधनम्।। ५२.३ ।।<br>
<br>
सेनास्तंभनकादीनि सावित्र्या सर्वमाचरेत्।।<br>
आगच्छ वरदे देवि भूम्यां पर्वतमूर्धनि।। ५२.४ ।।<br>
<br>
ब्राह्मणेब्यो ह्यनुज्ञाता गच्छ देवि यथासुखम्।।<br>
उद्वास्यानेन मंत्रेण गंतव्यं नान्यथा द्विजाः।। ५२.५ ।।<br>
<br>
प्रतिकार्यं तथा बाह्यं कृत्वा पश्यादिकां क्रियाम्।।<br>
उद्वास्य वह्निमाधाय पुनरन्यं यथाविधि।। ५२.६ ।।<br>
<br>
देवीमावाह्य च पुनर्जपेत्संपूजयेत्पुनः।।<br>
होमं च विधिना वह्नौ पुनरेव समाचरेत्।। ५२.७ ।।<br>
<br>
सर्वकार्याणि विधिना साधयेद्विद्यया पुनः।।<br>
जातीपुष्पैश्च वश्यार्थि जुहुयादयुतत्रयम्।। ५२.८ ।।<br>
<br>
घृतेन करवीरेण कुर्यादाकर्षणं द्विजाः।।<br>
विद्वेषणं विशेषेण कुर्याल्लांगलकस्य च।। ५२.९ ।।<br>
<br>
तैलेनोच्चाटनं प्रोक्तं स्तंभनं मधुना स्मृतम्।।<br>
तिलेन मोहनं प्रोक्तं ताडनं रुधिरेण च।। ५२.१० ।।<br>
<br>
खरस्य च गजस्याथ उष्ट्रस्य च यथाक्रमम्।।<br>
स्तंभनं सर्षपेणापि पाटनं चाकुशेन च।। ५२.११ ।।<br>
<br>
माणोच्चाटने चैव रोहीबीजेन सुव्रताः।।<br>
बंधनंत्वहिपत्रेण सेनास्तंभमतः परम्।। ५२.१२ ।।<br>
<br>
कुनट्या नियतं विद्यात्पूजयेत्परमेश्वरीम्।।<br>
घृतेन सर्वसिद्धिः स्यात्पयसा वा विशुद्ध्यते।। ५२.१३ ।।<br>
<br>
तिलेन रोगनाशश्च कमलेन धनं भवेत्।।<br>
कांतिर्मधूकपुष्पेण सावित्र्या ह्ययुतत्रयम्।। ५२.१४ ।।<br>
<br>
जयादिप्रभृतीन्सर्वान् स्विष्टांतं पूर्ववत्स्मृतम्।।<br>
एवं संक्षेपतः प्रोक्तो विनियोगोतिविस्तृतः।। ५२.१५ ।।<br>
<br>
जपेद्वा केवलां विद्यां संपूज्य च विधानतः।।<br>
सर्वसिद्धिमवाप्नोति नात्र कार्या विचारणा।। ५२.१६ ।।<br>
<br>
इति श्रीलिंगमहापुराणे उत्तरभागे द्विपंचाशत्तमोऽध्यायः।। ५२ ।।<br>
