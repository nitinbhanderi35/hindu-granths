ऋषय ऊचुः॥<br>
अघोरेशस्य महात्म्यं भवता कथितं पुरा॥<br>
पूजां प्रतिष्ठां देवस्य भगवन्वक्तुमर्हसि॥ ४९.१ ॥<br>
<br>
सूत उवाच॥<br>
अघोरेणांग युक्तेन विधिवच्च विशेषतः॥<br>
प्रतिष्ठालिंगविधिना नान्यता मुनिपुंगवाः॥ ४९.२ ॥<br>
<br>
तथाग्निपूजां वै कुर्याद्यथा पूजा तथैव च॥<br>
सहस्रं वा तदर्धं वा शतमष्टोत्तरं तु वा॥ ४९.३ ॥<br>
<br>
तिलैर्होमः प्रकर्तव्यो दधिमध्वाज्यसंयुतैः॥<br>
घृतसक्तुमदूनां च सर्वदुःखप्रमार्जनम्॥ ४९.४ ॥<br>
<br>
व्याधीनां नाशनं चैव तिलहोमस्तु भूतिदः॥<br>
सहस्रेण महाभूतिः शतेन व्याधिनाशनम्॥ ४९.५ ॥<br>
<br>
सर्वदुःखविनिर्मुक्तो जपेन च न संशयः॥<br>
अष्टोत्तरशतेनैव त्रिकाले च यथाविधि॥ ४९.६ ॥<br>
<br>
अष्टोत्तरसहस्रेण षण्मासाज्जायते ध्रुवम्॥<br>
सिद्धयो नैव संदेहो राज्यमंडालिनामपि॥ ४९.७ ॥<br>
<br>
सहस्रेण ज्वरो याति क्षीरेण च जुहोति यम्॥<br>
त्रिकालं मासमेकं तु सहस्रं जुहुयात्पयः॥ ४९.८ ॥<br>
<br>
मासेन सिद्ध्यते तस्य महासौभाग्यमुत्तमम्॥<br>
सिद्ध्यते चाब्दहोमेन क्षौद्राज्यदधिसंयुतम्॥ ४९.९ ॥<br>
<br>
यवक्षीराज्यहोमेन जातितंडुलकेन वा॥<br>
प्रीयेत भगवानीशो ह्यघोरः परमेश्वरः॥ ४९.१० ॥<br>
<br>
दध्ना पुष्टिर्नृपाणां च क्षीरहोमेन शांतिकम्॥<br>
षण्मासं तु घृतं हुत्वा सर्वव्याधिविनाशनम्॥ ४९.११ ॥<br>
<br>
राजयक्ष्मा तिलैर्होमान्नश्यते वत्सरेण तु॥<br>
यवहोमेन चायुष्यं घृतेन च जयस्तदा॥ ४९.१२ ॥<br>
<br>
सर्वकुष्ठक्षयार्थं च मधुनाक्तैश्च तंडुलैः॥<br>
जुहुयादयुतं नित्यं षण्मासान्नियतः सदा॥ ४९.१३ ॥<br>
<br>
आज्यंक्षीरं मधुश्चैव मधुरत्रयमुच्यते॥<br>
समस्तं तुष्यते तस्य नाशयेद्वै भगंदरम्॥ ४९.१४ ॥<br>
<br>
केवलं घृतहोमेन सर्वरोगक्षयः स्मृतः॥<br>
सर्वव्याधि हरं ध्यानं स्थापनं विधिनार्चनम्॥ ४९.१५ ॥<br>
<br>
एवं संक्षेपतः प्रोक्तमघोरस्य महात्मनः॥<br>
प्रतिष्ठा यजनं सर्वं नंदिना कथितं पुरा॥ ४९.१६ ॥<br>
<br>
ब्रह्मपुत्राय शिष्याय तेन व्यासाय सुव्रताः॥ ४९.१७ ॥<br>
<br>
श्रीलींगमहापुराणे उत्तरभागे एकोनपंचाशत्तमोऽध्यायः॥ ४९ ॥<br>
