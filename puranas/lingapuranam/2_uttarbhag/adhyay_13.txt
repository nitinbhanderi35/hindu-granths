<span style="font-size: 14pt; line-height: 200%"> सनत्कुमार उवाच।।<br>
भूयोऽपि वद मे नंदिन् महिमानमुमापते।।<br>
अष्टमूर्तेर्महेशस्य शिवस्य परमेष्ठिनः।। १३.१ ।।<br>
नंदिकेश्वर उवाच।।<br>
वक्ष्यामि ते महेशस्य महिमानमुमापतेः।।<br>
अष्टमूर्तेर्जगद्व्याप्य स्थितस्य परमेष्ठिनः।। १३.२ ।।<br>
चराचराणां भूतानां धाता विश्वंभरात्मकः।।<br>
शर्व इत्युच्यते देवः सर्वशास्त्रार्थपारगैः।। १३.३ ।।<br>
विश्वंभरात्मनस्तस्य सर्वस्य परमेष्ठिनः।।<br>
विकेशी कथ्यते पत्नी तनयोंगारकः स्मृतः।। १३.४ ।।<br>
भव इत्युच्यते देवो भगवान्वेदवादिभिः।।<br>
संजीवनस्य लोकानां भवस्य परमात्मनः।। १३.५ ।।<br>
उमा संकीर्तिता देवी सुतः शुक्रश्च सूरिभिः।।<br>
सप्तलोकांडकव्यापी सर्वलोकैकरक्षिता।। १३.६ ।।<br>
वह्न्यात्मा भगवान्देवः स्मृतः पशुपतिर्बुधैः।।<br>
स्वाहा पत्न्यात्मनस्तस्य प्रोक्ता पशुपतेः प्रिया।। १३.७ ।।<br>
षणमुखो भगवान्देवो बुधैः पुत्र उदाहृतः।।<br>
समस्तभुवनव्यापी भर्ता सर्वशरीरिणाम्।। १३.८ ।।<br>
पवनात्मा बुधैर्देव ईशान इति कीर्त्यते।।<br>
ईशानस्य जगत्कर्तुर्देवस्य पवनात्मनः।। १३.९ ।।<br>
शिवा देवी बुदैरुक्ता पुत्रश्चास्य मनोजवः।।<br>
चराचराणां भूतानां सर्वेषां सर्वकामदः।। १३.१० ।।<br>
व्योमात्मा भगवान्देवो भीम इत्युच्यते बुधैः।।<br>
महामहिम्नो देवस्य भीमस्य गगनात्मनः।। १३.११ ।।<br>
दिशो दश स्मृता देव्यः सुतः सर्गश्च सूरिभिः।।<br>
सूर्यात्मा भगवान्देवः सर्वेषां च विभूतिदः।। १३.१२ ।।<br>
रुद्र इत्युच्यते देवैर्भगवान् भुक्तिमुक्तिदः।।<br>
सूर्यात्म कस्य रुद्रस्य भक्तानां भक्तिदायिनः।। १३.१३ ।।<br>
सुवर्चला स्मृता देवी सुतश्चास्य शनैश्चरः।।<br>
समस्तसौम्यवस्तूनां प्रकृतित्वेन विश्रुतः।। १३.१४ ।।<br>
सोमात्मको बुधैर्देवो महादेव इति स्मृतः।।<br>
सोमात्मकस्य देवस्य महादेवस्य सूरिभिः।। १३.१५ ।।<br>
दयिता रोहिणी प्रोक्ता बुधश्चैव शरीरजः।।<br>
हव्यकव्यस्थितिं कुर्वन् हव्यकव्याशिनां तदा।। १३.१६ ।।<br>
यजमानात्मको देवो महादेवो बुधैः प्रभुः।।<br>
उग्र इत्युच्यते सद्भिरीशानश्चेति चापरैः।। १३.१७ ।।<br>
उग्राह्वयस्य देवस्य यजमानात्मनः प्रभोः।।<br>
दीक्षा पत्नी बुधैरुक्ता संतानाख्यः सुतस्तथा।। १३.१८ ।।<br>
शरीरिणां शरीरेषु कठिनं कोंकणादिवत्।।<br>
पार्थिवं तद्वपुर्ज्ञेयं शर्वतत्त्वं बुभुत्सुभिः।। १३.१९ ।।<br>
देहेदेहे तु देवेशो देहभाजां यदव्ययम्।।<br>
वस्तुद्रव्यात्मकं तस्य भवस्य परमात्मनः।। १३.२० ।।<br>
ज्ञेयं च तत्त्वविद्भिर्वै सर्ववेदार्थपारगैः।।<br>
आग्नेयः परिणामो यो विग्रहेषु शरीरिणाम्।। १३.२१ ।।<br>
मूर्तिः पशुपतिर्ज्ञेया सा तत्त्वं वेत्तुमिच्छुभिः।।<br>
वायव्यः परिणामो यः शरीरेषु शरीरिणाम्।। १३.२२ ।।<br>
बुधैरीशोति सा तस्य तनुर्ज्ञेया न संशयः।।<br>
सुषिरं यच्छरीरस्थमशेषाणां शरीरिणाम्।। १३.२३ ।।<br>
भीमस्य सा तनुर्ज्ञेया तत्त्वविज्ञानकांक्षिभिः।।<br>
चक्षुरादिगतं तेजो यच्छरीरस्थमंगिनाम्।। १३.२४ ।।<br>
रुद्रस्यापि तनुर्ज्ञेया परमार्थं बुभुत्सुभिः।।<br>
सर्वभूतशरीरेषु मनश्चंद्रात्मकं हि यत्।। १३.२५ ।।<br>
महादेवस्य सा मूर्तिर्बोद्धव्या तत्त्वचिंतकैः।।<br>
आत्मा यो यजमानाख्यः सर्वभूतशरीरगः।। १३.२६ ।।<br>
मूर्तिरुग्रस्य सा ज्ञेया परमात्मबुभुत्सुभिः।।<br>
जातानां सर्व भूतानां चतुर्दशसु योनिषु।। १३.२७ ।।<br>
अष्टमूर्तेरनन्यत्वं वदंति परमर्षयः।।<br>
सप्तमूर्तिमयान्याहुरीशस्यांगानि देहिनाम्।। १३.२८ ।।<br>
आत्मा तस्याष्टमी मूर्तिः सर्वभूतशरीरगा।।<br>
अष्टमूर्तिममुं देवं सर्वलोकात्मकं विभुम्।। १३.२९ ।।<br>
भजस्व सर्वभावेन श्रेयः प्राप्तुं यदीच्छसि।।<br>
प्राणिनो यस्य कस्यापि क्रियते यद्यनुग्रहः।। १३.३० ।।<br>
अष्टमूर्तेर्महेशस्य कृतमाराधनं भवेत्।।<br>
निग्रहश्चेत् कृतो लोके देहिनो यस्य कस्यचित्।। १३.३१ ।।<br>
अष्टमूर्तेर्महेशस्य स एव विहितो भवेत्।।<br>
यद्यवज्ञा कृता लोके यस्य कस्य चिदंगिनः।। १३.३२ ।।<br>
अष्टमूर्तेर्महे शस्य विहिता सा भवेद्विभोः।।<br>
अभयं यत् प्रदत्तं स्यादंगिनो वस्य कस्यचित्।। १३.३३ ।।<br>
आराधनं कृतं तस्मादष्टमूर्तेर्न संशयः।।<br>
सर्वोपकारकरणं प्रदानमभयस्य च।। १३.३४ ।।<br>
आराधनं तु देवस्य अष्टमूर्तेर्न संशयः।।<br>
सर्वोपकारकरणं सर्वानुग्रह एव च।। १३.३५ ।।<br>
तदर्चनं परं प्राहुरष्टमूर्तेर्मुनीश्वराः।।<br>
अनुग्रहणमन्येषां विधातव्यं त्वयांगिनाम्।। १३.३६ ।।<br>
सर्वाभयप्रदानं च शिवाराधनमिच्छता।। १३.३७ ।।<br>
इति श्रीलिंगमहापुराणे उत्तरभागे त्रयोदशोऽध्यायः।। १३ ।।<br>
</span>
