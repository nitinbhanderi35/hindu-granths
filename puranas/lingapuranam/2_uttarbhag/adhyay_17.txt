सनत्कुमार उवाच।।<br>
भूयो देवगणश्रेष्ठ शिवमाहात्म्यमुत्तमम्।।<br>
श्रृण्वतो नास्ति मे तृप्तिस्त्व द्वाक्यामृतपानतः।। १७.१ ।।<br>
<br>
कथं शरीरी भगवान् कस्माद्रुद्रः प्रतापवान्।।<br>
सर्वात्मा च कथं शम्भुः कथं पाशुपतं व्रतम्।। १७.२ ।।<br>
<br>
कथं वा देवमुख्यैश्च श्रुतो दृष्टश्च शंकरः।।<br>
शैलादिरुवाच।।<br>
अव्यक्तादभवत्स्थाणुः शिवः परमकारणम्।। १७.३ ।।<br>
<br>
स सर्वकारणोपेत ऋपिर्विश्वाविकः प्रभुः।।<br>
देवानां प्रथमं देवं जायमानं मुखाम्बुजात्।। १७.४ ।।<br>
<br>
ददर्श चाग्रे ब्रह्माणं चाज्ञया तमवैक्षत।।<br>
दृष्टो रुद्रेण देवेशः ससर्ज सकलं च सः।। १७.५ ।।<br>
<br>
वर्णाश्रमव्यवस्थाश्च स्थापयामास वै विराट्।।<br>
सोमं ससर्ज यज्ञार्थं सोमादिदमजायत।। १७.६ ।।<br>
<br>
चरुश्च वह्निर्यज्ञश्च वज्रपाणिः शचीपतिः।।<br>
विष्णुर्नारायणः श्रीमान् सर्वं सोममयं जगत्।। १७.७ ।।<br>
<br>
रुद्राध्यायेन ते देवा रुद्रं तुष्टुवुरीश्वरम्।।<br>
प्रसन्नवदनस्तस्थौ देवानां मध्यतः प्रभुः।। १७.८ ।।<br>
<br>
अपहृत्य च विज्ञानमेषामेव महेश्वरः।।<br>
देवा ह्यपृच्छंस्तं देवं को भवानिति शंकरम्।। १७.९ ।।<br>
<br>
अब्रवीद्भगवान्रुद्रो ह्यहमेकः पुरातनः।।<br>
आसं प्रथम एवाहं वर्तामि च सुरोत्तमाः।। १७.१० ।।<br>
<br>
भविष्यामि च लोकेऽस्मिन्मत्तो नान्यः कुतश्चन।।<br>
व्यतिरिक्तं न मत्तोऽस्ति नान्यत्किंचित्सुरोत्तमाः।। १७.११ ।।<br>
<br>
नित्योऽनित्योऽहमनघो ब्राह्माहं ब्रह्मणस्पतिः।।<br>
दिशश्च विदिशश्चाहं प्रकृतिश्च पुमानहम्।। १७.१२ ।।<br>
<br>
त्रिष्टुब्जगत्यनुष्टुप् च च्छंदोहं तन्मयः शिवः।।<br>
सत्योहं सर्वगः शांतस्त्रेताग्निर्गौरवं गुरुः।। १७.१३ ।।<br>
<br>
गौरहं गह्वरश्चाहं नित्यं गहनगोचरः।।<br>
ज्येष्ठोहं सर्वतत्त्वानां वरिष्ठोहमपां पतिः।। १७.१४ ।।<br>
<br>
आपोहं भगवानीशस्तेजोहं वेदिरप्यहम्।।<br>
ऋग्वेदोहं यजुर्वेदः सामवेदोहमात्मभूः।। १७.१५ ।।<br>
<br>
अथर्वणोहं मंत्रोहं तथा चांगिरसां वरः।।<br>
इतिहासपुराणानि कल्पोहं कल्पनाप्यहम्।। १७.१६ ।।<br>
<br>
अक्षरं च क्षरं चाहं क्षांतिः शांतिरहं क्षमा।।<br>
गुह्योहं सर्ववेदेषु वरेण्योहमजोप्यहम्।। १७.१७ ।।<br>
<br>
पुष्करं च पवित्रं च मध्यं चाहं ततः परम्।।<br>
बहिश्चाहं तथा चांतः पुरस्तादहमव्ययः।। १७.१८ ।।<br>
<br>
ज्योतिश्चाहं तमश्चाहं ब्रह्मा विष्णुर्महेश्वरः।।<br>
बुद्धिश्चाहमहंकारस्तन्मात्राणींद्रियाणि च।। १७.१९ ।।<br>
<br>
एवं सर्वं च मामेव यो वेद सुर सत्तमाः।।<br>
स एव सर्ववित्सर्वं सर्वात्मा परमेश्वरः।। १७.२० ।।<br>
<br>
गां गोभिर्ब्राह्मणान्सर्वान्ब्रह्मण्येन हवींषि च।।<br>
आयुषायुस्तथा सत्यं सत्येन सुरसत्तमाः।। १७.२१ ।।<br>
<br>
धर्मं धर्मेण सर्वांश्च तर्पयामि स्वतेजसा।।<br>
इत्यादौ भगवानुक्त्वा तत्रैवांतरधीयत।। १७.२२ ।।<br>
<br>
नापश्यंत ततो देवं रुद्रं परमकारणम्।।<br>
ते देवाः परमात्मानं रुद्रं ध्यायंति शंकरम्।। १७.२३ ।।<br>
<br>
सनारायणका देवाः सेंद्राश्च मुनयस्तथा।।<br>
तथोर्ध्वबाहवो देवा रुद्रं स्तुन्वंति संकरम्।। १७.२४ ।।<br>
<br>
इति श्रीलिंगमहापुराणे उत्तरभागे सप्तदशोऽध्यायः।। १७ ।।<br>
