<span style="font-size: 14pt; line-height: 200%">सूत उवाच।।<br>
सर्वेषामपि देवानां प्रतिष्ठामपि विस्तरात्।।<br>
स्वैर्मत्रैर्यागकुंडानि विन्यस्यैकैकमेव च।। ४८.१ ।।<br>
स्थापयेदुत्सवं कृत्वा पूजयेच्च विधानतः।।<br>
भानोः पंचाग्निना कार्यं द्वादशाग्निक्रमेण वा।। ४८.२ ।।<br>
सर्वकुंडानि वृत्तानि पद्माकाराणि सुव्रताः।।<br>
अंबाया योनिकुंडं स्याद्वर्धन्येका विधीयते।। ४८.३ ।।<br>
शक्तीकार्येषु योनिकुंडं विधीयते।।<br>
गायत्रीं कल्पयेच्छंभोः सर्वेषामपि यत्नतः।।<br>
सर्वे रुद्रांशजा यस्मात्संक्षेपेण वदामि वः।। ४८.४ ।।<br>
गायत्रीभेदाः।।<br>
तत्पुरुषाय विद्महे वाग्विशुद्धाय धीमहि।।<br>
तन्नः शिवः प्रचोदयात्।। ४८.५ ।।<br>
गणांबिकायै विद्महे कर्मसिद्ध्यै च धीमहि।।<br>
तन्नो गौरी प्रचोदयात्।। ४८.६ ।।<br>
तत्पुरुषाय विद्महे महादेवाय धीमहि।।<br>
तन्नो रुद्रः प्रचोदयात्।। ४८.७ ।।<br>
तत्पुरुषाय विद्महे वक्रतुंडाय धीमहि।।<br>
तन्नो दंतिः प्रचोदयात्।। ४८.८ ।।<br>
महासेनाय विद्महे वाग्विशुद्धाय धीमहि।।<br>
तन्नः स्कंदः प्रोचदयात्।। ४८.९ ।।<br>
तीक्ष्णश्रृंगाय विद्महे वेदपादाय धीमहि।।<br>
तन्नो वृषः प्रचोदयात्।। ४८.१० ।।<br>
हरिवक्त्राय विद्महे रुद्रवक्त्राय धीमहि।।<br>
तन्नो नंदी प्रचोदयात्।। ४८.११ ।।<br>
नारायणाय विद्महे वासुदेवाय धीमहि।।<br>
तन्नो विष्णुः प्रचोदयात्।। ४८.१२ ।।<br>
महांबिकायै विद्महे कर्मसिद्ध्यै च धीमहि।।<br>
तन्नो लक्ष्मीः प्रचोदयात्।। ४८.१३ ।।<br>
समुद्धृतायै विद्महे विष्णुनैकेन धीमहि।।<br>
तन्नो धरा प्रचोदयात्।। ४८.१४ ।।<br>
वैनतेयाय विद्महे सुवर्णपक्षाय धीमहि।।<br>
तन्नो गरुडः प्रचोदयात्।। ४८.१५ ।।<br>
पद्मोद्भवाय विद्महे वेदवक्त्राय धीमहि।।<br>
तन्नः स्रष्टा प्रचोदयात्।। ४८.१६ ।।<br>
शिवास्यजायै विद्महे देवरूपायै धीमहि।।<br>
तन्नो वाचा प्रचोदयात्।। ४८.१७ ।।<br>
देवराजाय विद्महे वज्रहस्ताय धीमहि।।<br>
तन्नः शक्रः प्रचोदयात्।। ४८.१८ ।।<br>
रुद्रनेत्राय विद्महे शक्तिहस्ताय धीमहि।।<br>
तन्नो वह्निः प्रचोदयात्।। ४८.१९ ।।<br>
वैवस्वताय विद्महे दंडहस्ताय धीमहि।।<br>
तन्नो यमः प्रचोदयात्।। ४८.२० ।।<br>
निशाचराय विद्महे खड्गहस्ताय धीमहि।।<br>
तन्नो निर्ऋतिः प्रचोदयात्।। ४८.२१ ।।<br>
शुद्धहस्ताय विद्महे पाशहस्ताय धीमहि।।<br>
तन्नो वरुणः प्रचोदयात्।। ४८.२२ ।।<br>
सर्वप्राणाय विद्महे यष्टिहस्ताय धीमहि।।<br>
तन्नो वायुः प्रचोदयात्।। ४८.२३ ।।<br>
यक्षेश्वराय विद्महे गदाहस्ताय धीमहि।।<br>
तन्नो यक्षः प्रचोदयात्।। ४८.२४ ।।<br>
सर्वेश्वराय विद्महे शूलहस्ताय धीमहि।।<br>
तन्नो रुद्रः प्रचोदयात्।। ४८.२५ ।।<br>
कात्यायन्यै विद्महे कन्याकुमार्यै धीमहि।।<br>
तन्नो दुर्गा प्रचोदयात्।। ४८.२६ ।।<br>
एवं प्रभिद्य गायत्रीं तत्तदेवानुरूपतः।।<br>
पूजयेत् स्थापयेत्तेषामासनं प्रणवं स्मृतम्।। ४८.२७ ।।<br>
अथवा विष्णुमतुलं सूक्तेन पुरुषेण वा।।<br>
विष्णुं चैव महाविष्णुं सदाविष्णुमनुक्रमात्।। ४८.२८ ।।<br>
स्थापयेद्देवगायत्र्या परिकल्प्य विधानतः।।<br>
वासुदेवः प्रधानस्तु ततः संकर्षणः स्वयम्।। ४८.२९ ।।<br>
प्रद्युम्नो ह्यनिरुद्धश्च मूर्तिभेदास्तु वै प्रभोः।।<br>
बहूनि विविधानीह तस्य शापोद्भवानि च।। ४८.३० ।।<br>
सर्वावर्तेषु रूपाणि जगतां च हिताय वै।।<br>
मत्स्यः कूर्मोऽथ वाराहो नारसिंहोऽथ वामनः।। ४८.३१ ।।<br>
रामो रामश्च कृष्णश्च बौद्धः कल्की तथैव च।।<br>
तथान्यानि न देवस्य हरेः सापोद्भवानि च।। ४८.३२ ।।<br>
तेषामपि च गायत्रीं कृत्वा स्थाप्य च पूजयेत्।।<br>
गुह्यानि देवदेवस्य हरेर्नारायणस्य च।। ४८.३३ ।।<br>
विज्ञानानि च यंत्राणि मंत्रोपनिषदानि च।।<br>
पंच ब्रह्मांगजानीह पंचभूतमयानि च।। ४८.३४ ।।<br>
नमो नारायणायेति मंत्रः परमशोभनः।।<br>
हरेरष्टाक्षराणीह प्रणवेन समासतः।। ४८.३५ ।।<br>
ओं नमो वासुदेवाय नमः संकर्षणाय च।।<br>
प्रद्युम्नाय प्रधानाय अनिरुद्धाय वै नमः।। ४८.३६ ।।<br>
एकमेकेन मंत्रेण स्थापयेत्परमेश्वरम्।।<br>
बिंबानियानि देवस्य शिवस्य परमेष्ठिनः।। ४८.३७ ।।<br>
प्रतिष्ठा चैव पूजा च लिंगवन्मुनिसत्तमाः।।<br>
रत्नविन्याससहितं कौतुकानि हरेरपि।। ४८.३८ ।।<br>
अचले कारयेत्सर्वं चलेप्येवं विधानतः।।<br>
तन्नेत्रोन्मीलनं कुर्यान्नेत्रमंत्रेण सुव्रताः।। ४८.३९ ।।<br>
क्षेत्रप्रदक्षिणं चैव आरामस्य पुरस्य च।।<br>
जलाधिवासनं चैव पूर्ववत्परिकीर्तितम्।। ४८.४० ।।<br>
कुंडमंडपनिर्माणं शयनं च विधीयते।।<br>
हुत्वा नवाग्निभागेन नवकुंडे यताविधि।। ४८.४१ ।।<br>
अथवा पंचकुंडेषु प्रधाने केवलेऽथ वा।।<br>
प्रतिष्ठा कथिता दिव्या पारंपर्यक्रमागता।। ४८.४२ ।।<br>
शिलोद्भवानां बिंबानां चित्राभासस्य वा पुनः।।<br>
जलाधिवासनं प्रोक्तं वृषेंद्रस्य प्रकीर्तितम्।। ४८.४३ ।।<br>
प्रासादस्य प्रतिष्ठायां प्रतिष्ठा परिकीर्तिता।।<br>
प्रासादांगस्य सर्वस्य यथांगानां तनोरिव।। ४८.४४ ।।<br>
वृषाग्निमातृविघ्नेशकुमारानपि यत्नतः।।<br>
श्रेष्ठां दुर्गां तथा चंडीं गायत्र्या वै यथाविधि।। ४८.४५ ।।<br>
प्रागाद्यं स्थापयेच्छंभोरष्टावरणमुत्तमम्।।<br>
लोकपालगणेशाद्यानपि शंभोः प्रविन्यसेत्।। ४८.४६ ।।<br>
उमा चंडी च नंदी च महाकालो महामुनिः।।<br>
विघ्नेश्वरो महाभृंगी स्कंदः सौम्यादितः क्रमात्।। ४८.४७ ।।<br>
इंद्रादीन्स्वेषु स्थानेषु ब्रह्माणं च जनार्दनम्।।<br>
स्थापयेच्चैव यत्नेन क्षेत्रेशं वेशगोचरे।। ४८.४८ ।।<br>
सिंहासने ह्यनंतादीन् विद्येशामपि च क्रमात्।।<br>
स्थापयेत्प्रणवेनैव गुह्यांगादीनि पंकजे।। ४८.४९ ।।<br>
एवं संक्षेपतः प्रोक्तं चलस्थापनसुत्तमम्।।<br>
सर्वेषामपि देवानां देवीनां च विशेषतः।। ४८.५० ।।<br>
इति श्रीलिंगमहापुराणे उत्तरभागेऽष्टचत्वारिंशोऽध्यायः।। ४८ ।।<br>
<br>
</span>
