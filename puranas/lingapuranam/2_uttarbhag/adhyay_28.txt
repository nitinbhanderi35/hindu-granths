सूत उवाच।।<br>
स्नात्वा देवं नमस्कृत्य देवदेवमुमापतिम्।।<br>
दिव्येन चक्षुषारुद्रां नीललोहितमीश्वरम्।। २८.१ ।।<br>
<br>
दृष्ट्वा वरदं रुद्राध्यायेन शंकरम्।।<br>
देवोऽपि तुष्ट्या निर्वाणं राज्यांते कर्मणैव तु।। २८.२ ।।<br>
<br>
तवा स्तीति सकृच्चोक्त्वा तत्रैवांतरधीयत।।<br>
स्वायंभुवो मनुर्देवं नमस्कृत्य वृषध्वजम्।। २८.३ ।।<br>
<br>
आरुरोह महामेरुं महावृषमिवेश्वरः।।<br>
तत्र देवं हिरम्याभं योगैश्वर्यसमन्वितम्।। २८.४ ।।<br>
<br>
सनत्कुमारं वरदमपश्यद्ब्रह्मणः सुतम्।।<br>
नमश्चकार वरदं ब्रह्मण्यं ब्रह्मरूपिणम्।। २८.५ ।।<br>
<br>
कृतांजलिपुटो भूत्वा तुष्टाव च महाद्युतिः।।<br>
सोऽपि दृष्ट्वा मनुं देवो हृष्टरोमाभवन्मुनिः।। २८.६ ।।<br>
<br>
सनत्कुमारः प्राहेदं घृणया च घृणानिधे।।<br>
सनत्कुमार उवाच।।<br>
दृष्ट्वा सर्वेश्वराच्छांताच्छंकरान्नीललोहितात्।। २८.७ ।।<br>
<br>
लब्ध्वाभिषेकं संप्राप्तो विवक्षुर्वद यद्यपि।।<br>
तस्य तद्वचनं श्रुत्वा प्रणिपत्य कृतांजलिः।। २८.८ ।।<br>
<br>
विज्ञापयामास कथं कर्मणा निर्वृतिर्विभो।।<br>
वक्तुमर्हसि चास्माकं कर्मणा केवलेन च।। २८.९ ।।<br>
<br>
ज्ञानेन निर्वृतिः सिद्धा विभो मिश्रेण वा क्कचित्।।<br>
अथ तस्य वचः श्रुत्वा श्रुतिसारविदां निधिः।। २८.१० ।।<br>
<br>
सनत्कुमारो भगवान्कर्मणा निर्वृतिंक्रमात्।।<br>
मिश्रेण च क्रमादेव क्षणाज्ज्ञानेन वै मुने।। २८.११ ।।<br>
<br>
पुराऽमानेन चोष्ट्रत्वमगमं नंदिनः प्रभोः।।<br>
शापात्पुनः प्रसादाद्धि शिवमभ्यर्च्य शंकरम्।। २८.१२ ।।<br>
<br>
प्रसादान्नंदिनस्तस्य कर्मणैव सुतोह्यहम्।।<br>
श्रुत्वोत्तमां गतिं दिव्यामवस्थां प्राप्तवानहम्।। २८.१३ ।।<br>
<br>
शिवार्चनप्रकारेण शिवधर्मेण नान्यथा।।<br>
राज्ञां षोडशदानानि नंदिना कथितानि च।। २८.१४ ।।<br>
<br>
धर्मकामार्थमुक्त्यर्थं कर्मणैव महात्मना।।<br>
तुलादिरोहणाद्यानि श्रृणु तानि यतातथम्।। २८.१५ ।।<br>
<br>
ग्रहणादिषु कालेषु शुभदेशेषु शोभनम्।।<br>
विंशद्धस्तप्रमाणेन मंडपं कूटमेव च।। २८.१६ ।।<br>
<br>
यथाष्टादशहस्तेन कलाहस्तेन वा पुनः।।<br>
कृत्वा वेदिं तथा मध्ये नवहस्तप्रमाणतः।। २८.१७ ।।<br>
<br>
अष्टहस्तेन वा कार्या सप्तहस्तेन वा पुनः।।<br>
द्विहस्ता सार्धहस्ता वा वेदिका चातिशोभना।। २८.१८ ।।<br>
<br>
द्वादशस्तंभसंयुक्ता साधुरम्या भ्रमंतिका।।<br>
परितो नव कुंडानि चतुरस्राणि कारयेत्।। २८.१९ ।।<br>
<br>
एंद्रिकेशानयोर्मध्ये प्रधानं ब्रह्मणः सुता।।<br>
अथवा चतुरस्रं च योन्याकारमतः परम्।। २८.२० ।।<br>
<br>
स्त्रीणां कुंडानि विप्रेंद्रा योन्याकाराणि कारयेत्।।<br>
अर्धचंद्रं त्रिकोणं च वर्तुलं कुंडमेव च।। २८.२१ ।।<br>
<br>
षडस्रं सर्वतो वापि त्रिकोणं पद्मसन्निभम्।।<br>
अष्टास्रं सर्वमाने तु स्थंडिलं केवलं तु वा।। २८.२२ ।।<br>
<br>
चतुर्द्वारसमोपेतं चतुस्तोरणभूषितम्।।<br>
दिग्गजाष्टकसंयुक्तं दर्भमालासमावृतम्।। २८.२३ ।।<br>
<br>
अष्टमंगलसंयुक्तं वितानोपरिशोभितम्।।<br>
तुलास्तंभद्रुमाश्चात्र बिल्वादीनि विशेषतः।। २८.२४ ।।<br>
<br>
बिल्वाश्वत्थपलाशाद्याः केवलं खादिरं तु वा।।<br>
येन स्तंभः कृतः पूर्वं तेन सर्वं तु कारयेत्।। २८.२५ ।।<br>
<br>
अथवा मिश्रमार्गेण वेणुना वा प्रकल्पयेत्।।<br>
अष्टहस्तप्रमाणं तु हस्तद्वयसमायुतम्।। २८.२६ ।।<br>
<br>
तुलास्तंभस्य विष्कंभोऽनाहतस्त्रिगुणोमतः।।<br>
द्वयंगुलेन विहीनं तु सुवृत्तं निर्व्रणं तथा।। २८.२७ ।।<br>
<br>
उभयोरंतरं चैव षड्ढस्तं नृपते स्मृतम्।।<br>
द्वोयश्चतुर्हस्तकृतमंतरं स्तंभयोरपि।। २८.२८ ।।<br>
<br>
षड्स्तमंतरं ज्ञेयं स्तंभयोरुपरि स्थितम्।। <br>
वितास्तिमात्रं विस्तारो विष्कंभस्तावदुत्तरम्।। २८.२९ ।।<br>
<br>
स्तंभयोस्तु प्रमाणेन उत्तरद्वारसम्मितम्।।<br>
षट्त्रिंशन्मात्रसंयुक्तं व्यायामं तु तुलात्मकम्।। २८.३० ।।<br>
<br>
विष्कंभमष्टमात्रं तु यवपंटकसंयुतम्।।<br>
षट्त्रिंशन्मात्रनाभं स्यान्निर्माणाद्वर्तुलं शुभम्।। २८.३१ ।।<br>
<br>
अग्रे मूले च मध्ये च हेमपट्टेन बंदयेत्।।<br>
पट्टमध्ये प्रकर्तव्यमवलंबनकत्रयम्।। २८.३२ ।।<br>
<br>
ताम्रेण च प्रकर्तव्यमवलंबनकत्रयम्।।<br>
आरेण वा प्रकर्तव्यमायसं नैव कारयेत्।। २८.३३ ।।<br>
<br>
मध्ये चोर्ध्वमुखं कार्यमवलंबः सुशोभनः।।<br>
रश्मिभिस्तोरणाग्रे वा बंधयेच्च विधानतः।। २८.३४ ।।<br>
<br>
जिह्वामेकां तुलामध्ये तारेणं तु विधीयते।।<br>
उत्तरस्य च मध्ये च शंकुं दृढमनुत्तमम्।। २८.३५ ।।<br>
<br>
वितानेनोपरि च्छाद्य दृढं सम्यक्प्रयोजयेत्।।<br>
संकोः सुषिरसंपन्नं वलयं कारयेन्मुने।। २८.३६ ।।<br>
<br>
तुलामध्ये वितानेन तुलयालंबके तथा।।<br>
वलयेन प्रयोक्तव्यं कुंडलं वावलंबनम्।। २८.३७ ।।<br>
<br>
सुदृढं च तुलामध्ये नवमांगुलमानतः।।<br>
पट्टस्यैव तु विस्तारं पंचमात्रप्रमाणतः।। २८.३८ ।।<br>
<br>
अपरौ सुदृढौ पिंडौ शुभद्रव्येण कारयेत्।।<br>
शिक्याधस्तात्प्रकर्तव्यौ पंचप्रादेश विस्तरौ।।<br>
सहस्रेण तु कर्तव्यौ पलानां धारकावुभौ।। २८.३९ ।।<br>
<br>
शतष्टकेन वा कुर्यात्पलैः षट्शतमेव वा।।<br>
चतुस्तालं च कर्तव्यो विस्तारोमद्यमस्तथा।। २८.४० ।।<br>
<br>
सार्धत्रितालविस्तारः कलशस्य विधियते।।<br>
बध्नीयात्पंचपात्रं तु त्रिमात्रं षट्कमुच्यते।। २८.४१ ।।<br>
<br>
चतुर्द्वारसमोपेतं द्वारमंगुलमात्रकम्।।<br>
कुंडलैश्च समोपेतैः शुक्लशुद्धसमन्वितैः।। २८.४२ ।।<br>
<br>
कुंडलेकुंडले कार्यं श्रृंखलापरिमंडलम्।।<br>
श्रृंखलाधारवलयमवलं बेन योजयेत्।। २८.४३ ।।<br>
<br>
प्रादेशं वा चतुर्मात्रं भूमेस्त्यक्त्वावलंबयेत्।।<br>
घटौ पुरुषमात्रौ तु कर्तव्यौ शोभनावुभौ।। २८.४४ ।।<br>
<br>
तौ वालुकाभिः संपूर्य शिवं तत्र विनिःक्षिपेत्।।<br>
द्विहस्तमात्रमवटे स्थापनीयौ प्रयत्नतः।। २८.४५ ।।<br>
<br>
निःशेषं पूरयोद्विद्वान्वालुकाभिः समंततः।।<br>
येन निश्चलतां गच्छेत्तेन मार्गेण कारयेत्।। २८.४६ ।।<br>
<br>
श्रूयतां परमं गुह्यं वेदिकोपरिमंडलम्।।<br>
अष्टमांगुलसंयुक्तं मंगलाकुरशोभितम्।। २८.४७ ।।<br>
<br>
फलपुष्पसमाकीर्णं धूपदीपसमन्वितम्।।<br>
वेदिमध्ये प्रकर्तव्यं दर्पणोदरसन्निभम्।। २८.४८ ।।<br>
<br>
आलिखेन्मंडलं पूर्वं चतुर्द्वारसमन्वितम्।।<br>
शोभोपशोभासंपन्नं कर्णिकाकेसरान्वितम्।। २८.४९ ।।<br>
<br>
वर्णजातिसमोपेतं पंचवर्णं तु कारयेत्।।<br>
वज्रं प्रागंतरे भागे आग्नेय्यां शक्तिमुज्ज्वलाम्।। २८.५० ।।<br>
<br>
आलिखेद्दक्षिणे दंडं नैर्ऋत्यां खङ्गमालिखेत्।।<br>
पाशश्च वारुणे लेख्यो ध्वजं वै वायुगोचरे।। २८.५१ ।।<br>
<br>
कौबेर्यां तु गदा लेख्या ऐशान्यां शूलमालिखेत्।।<br>
शूलस्य वामदेशेन चक्रं पद्मं तु दक्षिणे।। २८.५२ ।।<br>
<br>
एवं लिखित्वा पश्चाच्च होमकर्मसमाचरेत्।।<br>
प्रधानहोमं गायत्र्या स्वाहा शक्राय वह्नेये।। २८.५३ ।।<br>
<br>
यमाय राक्षसेशाय वरुणाय च वायवे।।<br>
कुबेरायेश्वरायाथ विष्णवे ब्रह्मणे पुनः।। २८.५४ ।।<br>
<br>
स्वाहांतं प्रणवेनैव होतव्यं विधिपूर्वकम्।।<br>
स्वशाखाग्निमुखेनैव जयादिप्रतिसंयुतम्।। २८.५५ ।।<br>
<br>
स्विष्टांतं सर्वकार्याणि कारयेद्विधिवत्तदा।।<br>
सर्वहोमाग्रहोमे च समित्पालाशमुच्यते।।<br>
<br>
एकविंशतिसंख्यातं मंत्रेणानेन होमयेत्।। २८.५६ ।।<br>
<br>
अयंतइध्मआत्माजातवेदस्तेने ध्यस्ववर्धस्वचेद्धवर्धयचास्मान्प्रजयापशुभिर्ब्रह्मवर्चसेनान्नाद्येनसमेधयस्वाहा भूः स्वाहा भुवःस्वाहा स्वः <br>
स्वाहा भूर्भुवः स्वस्तथैव च।।<br>
समिद्धोमश्च चरुणा घृतस्य च यथाक्रमम्।।<br>
शुक्लान्नपायसं चैव मुद्गान्नं चरवः स्मृताः।। २८.५७ ।।<br>
<br>
सहस्रं वा तदर्धं वा शतमष्टोत्तरं तु वा।। २८.५८ ।।<br>
<br>
अग्न आयूंषि पवस आसुवोर्जमिषं च नः।।<br>
अरोबाधस्वदुच्छनाम्।।<br>
अग्निर्ऋषिः पवमानः पांचजन्यः पुरोहितः।।<br>
तमीमहे महागयम्।।<br>
अग्ने पवस्व स्वपा अस्मे वर्चः सुवीर्यम्।।<br>
दधद्रयिं मयि पोषम्।।<br>
प्रजापते न त्वदेतान्यन्यो विश्वाजातानि परिता बभूव।।<br>
यत्कामास्ते जुहुमस्तन्नो अस्तु वयं स्याम पतयो रयीणाम्।।<br>
गायत्र्या च प्रधानस्य समिद्धोमस्तथैव व।।<br>
चरुणा च तथाज्यस्य शक्रदीनां च होमयेत्।। २८.५९ ।।<br>
<br>
वज्रादीनां च होतव्यं सहस्रार्धं ततः क्रमात्।।<br>
ब्रह्म जज्ञेति मंत्रेण ब्रह्मणे विष्णवे पुनः।। २८.६० ।।<br>
<br>
नारायणाय विद्महे वासु देवाय धीमहि।।<br>
तन्नो विष्णुः प्रचोदयात्।।<br>
अयं विशेषः कथितो होममार्गः सुशोभनः।।<br>
दूर्वया क्षीरयुक्तेन पंचविंशत्पृथक्पृथक्।। २८.६१ ।।<br>
<br>
त्र्यंबकं यजामहे सुगंधिं पुष्टिवर्धनम्।।<br>
उर्वारुकमिव बंधनान्मृत्योर्मुक्षयि मामृतात्।। २८.६२ ।।<br>
<br>
दूर्वाहोमः प्रशस्तोऽयं वासुहोमश्च सर्वथा।।<br>
प्रायश्चित्तमघोरेण सर्पिषा च शतंशतम्।। २८.६३ ।।<br>
<br>
ब्रह्माणं दक्षिणे वामे विष्णुं विश्वगुरुं शिवम्।।<br>
मध्ये देव्या समं ज्ञेयमिंद्रादिगणसंवृतम्।। २८.६४ ।।<br>
<br>
आदित्यं भास्करं भानुं रविं देवं दिवाकरम्।।<br>
उषां प्रभां तथा प्रज्ञां संध्यां सावित्रिमेव च।। २८.६५ ।।<br>
<br>
पंचप्रकारविधिना खखोल्काय महात्मने।।<br>
विष्टरां सुभगां चैव वर्धनीं च प्रदक्षिणाम्।। २८.६६ ।।<br>
<br>
आप्यायनीं च संपूज्य देवी पद्मासने रविम्।।<br>
प्रभूतं वाथ कर्तव्यं विमलं दक्षिणे तथा।। २८.६७ ।।<br>
<br>
सारं पश्चिमभागे च आराध्यं चोत्तरे यजेत्।।<br>
मध्ये सुखं विजानीयात्केसरेषु यथाक्रमम्।। २८.६८ ।।<br>
<br>
दीप्तां सूक्ष्मां जयां भद्रां विभूतिं विमलां क्रमात्।।<br>
अमोघां विद्युतां चैव मध्यतः सर्वतोमुखीम्।। २८.६९ ।।<br>
<br>
सोममंगारकं चैव बुधं गुरुमनुक्रमात्।।<br>
भार्गवं च तथा मंदं राहुं केतुं तथैव च।। २८.७० ।।<br>
<br>
पूजयेद्धोमयेदेवं दापयेच्च विशेषतः।।<br>
योगिनो भोजयेत्तत्र शिवतत्त्वैकपारगान्।। २८.७१ ।।<br>
<br>
दिव्याध्ययनसंपन्नान्कृत्वैवं विधिविस्तरम्।।<br>
होमे प्रवर्तमाने च पूर्वादिक्स्थानमध्यमे।। २८.७२ ।।<br>
<br>
आरोहयेद्विधानेन रुद्राध्यायेन वै नृपम्।।<br>
दारयेत्तत्र भूपालं घटिकैकां विदानतः।। २८.७३ ।।<br>
<br>
यजमानो जपेन्मंत्रं रुद्रगायत्रिसंज्ञकम्।।<br>
घटिकार्धं तदर्धं वा तत्रैवासनामारभेत्।। २८.७४ ।।<br>
<br>
आलोक्य वारुणं धीमान्कूर्चहस्तः समाहितः।।<br>
नृपश्च भूषणैर्युक्तः खड्गखेटकधारकः।। २८.७५ ।।<br>
<br>
स्वस्तिरित्यादिभिश्चादावंते चैव विशेषतः।।<br>
पुण्याहं ब्राह्मणैः कार्यं वेदवेदांगपारगैः।। २८.७६ ।।<br>
<br>
जयमंगलशब्दादिब्रह्मघोषैः सुशोभनैः।।<br>
नृत्यवाद्यादिभिर्गीतैः सर्वशोभासमन्वितैः।। २८.७७ ।।<br>
<br>
स्वमेवं चंद्रदिग्भागे सुवर्णं तत्र विक्षिपेत्।।<br>
तुलाधारौ समौ वृत्तौ तुलाभारः सदा भवेत्।। २८.७८ ।।<br>
<br>
शतनिष्काधिकं श्रेष्ठं तदर्धं मध्यमं स्मृतम्।।<br>
तस्यार्धं च कनिष्ठं स्यात्त्रिविधं तत्र कल्पितम्।। २८.७९ ।।<br>
<br>
वस्त्रयुग्ममथोष्णीषं कुंडलं कंठशोभनम्।।<br>
अंगुलीभीषणं चैव मणिबंधस्य भूषणम्।। २८.८० ।।<br>
<br>
एतानि चैव सर्वाणि प्रारंभे धर्मकर्मणि।।<br>
पाशुपतव्रतायाथ भस्मांगाय प्रदापयेत्।। २८.८१ ।।<br>
<br>
पूर्वोक्तभूषणं सर्वं सोष्णीषं वस्त्रसंयुतम्।।<br>
दद्यादेतत्प्रयोक्तुभ्य आच्छादनपटं बुधः।। २८.८२ ।।<br>
<br>
दक्षिणां च शतं सार्धं तदर्धं वा प्रदापयेत्।।<br>
योगिनां चैव सर्वेषां पृथङ्निष्कं प्रदापयेत्।। २८.८३ ।।<br>
<br>
यागोपकरणं दिव्यमाचार्याय प्रदापयेत्।।<br>
इतरेषां यतीनां तु पृथङ्निष्कं प्रदापयेत्।। २८.८४ ।।<br>
<br>
तुलारोह सुवर्णं च शिवाय विनिवेदयेत्।।<br>
प्रासादं मंडपं चैव प्राकारं भूषणं तथा।। २८.८५ ।।<br>
<br>
सुवर्णपुष्पं पटहं खड्गं वै कोशमेव च।।<br>
कृत्वा दत्त्वा शिवायाथ किंचिच्छेषं च बुद्धिमान्।। २८.८६ ।।<br>
<br>
आचार्येभ्यः प्रदातव्यं भस्मांगेभ्यो विशेषतः।।<br>
पयसा वाथ दध्ना वा सर्वद्रव्यैरथापि वा।।<br>
ब्रह्मकूर्चेन वा देवं पंचगव्येन चवा पुनः।। २८.८७ ।।<br>
<br>
सहस्रकलशैस्तत्र सेचयेत्परमेश्वरम्।।<br>
घृतेन केवलेनापि देवदेवमुमापतिम्।। २८.८८ ।।<br>
<br>
पयसा वाथ दध्ना वा सर्वद्रव्यैरथापि वा।।<br>
ब्रह्मकूर्चेन वा देवं पंचगव्येन वा पुनः।। २८.८९ ।।<br>
<br>
गायत्र्या चैव गोमूत्रं गोमयं प्रणवेन वा।।<br>
आप्यायस्वेति वै क्षीरं दधिक्राव्णोति वै दधि।। २८.९० ।।<br>
<br>
तेजोसीत्याज्यमीशानमंत्रेणैवाभिषेचयेत्।।<br>
देवस्यत्वोति देवेशं कुशांबुकलशेन वै।। २८.९१ ।।<br>
<br>
रुद्राध्यायेन वा सर्वं स्नापयेत्परमेश्वरम्।।<br>
सहस्रकलशं शंभोर्नाम्नां चैव सहस्रकैः।। २८.९२ ।।<br>
<br>
विष्णुना कथितैर्वापि तंडिना कथितैस्तु वा।।<br>
दक्षेण मुनिमुख्येन कीर्तितैरथवा पुनः।। २८.९३ ।।<br>
<br>
महापूजा प्रकर्तव्या महादेवस्य भक्तितः।।<br>
शिवार्चकाय दातव्या दक्षिणा स्वगुरोः सदा।। २८.९४ ।।<br>
<br>
देहार्णवं च सर्वेषां दक्षिणा च यताक्रमम्।।<br>
दीनांधकृपणानां च बालवृद्धकृसातुरान्।। २८.९५ ।।<br>
<br>
भोजयेच्च विधानेन दक्षिणामपि दापयेत्।। २८.९६ ।।<br>
<br>
इति श्रीलिंगमहापुराणे उत्तरभागे तुलापुरुषदानविधावष्टाविंशत्तमोऽध्यायः।। २८ ।।<br>
