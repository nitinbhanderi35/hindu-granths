शैलादिरुवाच।।<br>
अथवा देवमीशानं लिंगे संपूजयेच्छिवम्।।<br>
ब्राह्मणः शिवभक्तश्च शिवध्यानपरायणः।। २६.१ ।।<br>
<br>
अग्निरित्यादिना भस्म गृहीत्वा ह्यग्निहोत्रजम्।।<br>
उद्धूलयेद्धि सर्वांगमापादतलमस्तकम्।। २६.२ ।।<br>
<br>
आचामेद्ब्रह्मतीर्थेन ब्रह्मसूत्री ह्युदङ्मुखः।।<br>
अथोंनमः शिवायेति तनुं कृत्वात्मनः पुनः।। २६.३ ।।<br>
<br>
देवं च तेन मंत्रेण पूजयेत्प्रणवेन च।।<br>
सर्वस्मादधिका पूजा अघोरेशस्य शूलिनः।। २६.४ ।।<br>
<br>
सामान्यं यजनं सर्वमग्निकार्यं च सुव्रत।।<br>
मंत्रभेदः प्रभोस्तस्य अघोरध्यानमेव च।। २६.५ ।।<br>
<br>
।।मंत्रः।।<br>
अघोरेभ्योऽथ घोरेभ्यो घोरघोरतरेभ्यः शर्वेभ्यः सर्वशर्वेभ्यो नमस्ते अस्तु रुद्ररूपेभ्यः।। २६.६ ।।<br>
<br>
अघोरेभ्यः प्रशांतहृदयाय नमः।।<br>
अथ घोरेभ्यः सर्वात्मब्रह्मशिरसे स्वाहा।।<br>
घोरघोरतरेभ्यः ज्वालामालिनी शिकायै वषट्।।<br>
सर्वेभ्यः सर्वशर्वेभ्यः पिंगलकवचाय हुम्।।<br>
नमस्ते अस्तु रुद्ररूपेभ्यः नेत्रत्रयाय वषट्।।<br>
सहस्राक्षाय दुर्भेदाय पाशुपतास्त्राय हुं फट्।।<br>
स्नात्वाचाम्य तनुं कृत्वा समभ्युक्ष्यागमर्षणम्।।<br>
तर्पणं विधिना चार्घ्यं भानवे भानुपूजनम्।। २६.७ ।।<br>
<br>
समं चाघोरपूजायां मंत्रमात्रेण भेदितम्।।<br>
मार्गशुद्धिस्तथा द्वारि पूजां वास्त्वधिपस्य च।। २६.८ ।।<br>
<br>
कृत्वा करं विशोध्याग्रे स शुभासनमास्थितः।।<br>
नासाग्रकमले स्थाप्य दग्धाक्षः क्षुभिकाग्निना।। २६.९ ।।<br>
<br>
वायुना प्रेर्य तद्भस्म विशोध्य च शुभां भसा।।<br>
शक्त्यामृतमये ब्रह्मकलां तत्र प्रकल्पयेत्।। २६.१० ।।<br>
<br>
अघोरं पंचधा कृत्वा पंचांगसहितं पुनः।।<br>
इत्थं ज्ञानाक्रियामेवं विन्यस्य च विधानतः।। २६.११ ।।<br>
<br>
न्यासास्त्रिनेत्रसहितो हृदि ध्यात्वा वरासने।।<br>
नाभौ वह्निगतं स्मृत्वा भ्रूमध्ये दीपवत्प्रभुम्।। २६.१२ ।।<br>
<br>
सांत्या बीजांकुरानंतधर्माद्यैरपि संयुते।।<br>
सोमसूर्याग्निसंपन्ने मूर्तित्रयसमन्विते।। २६.१३ ।।<br>
<br>
वामादिभिश्च सहिते मनोन्मन्याप्यधिष्ठिते।।<br>
शिवासनेत्ममूर्तिस्थमक्षयाकार रूपिणम्।। २६.१४ ।।<br>
<br>
अष्टत्रिंशत्कलादेहं त्रितत्त्वसहितं शिवम्।।<br>
अष्टादशभुजं देवं गजचर्मोत्तरीयकम्।। २६.१५ ।।<br>
<br>
सिंहाजिनांबरधरमघोरं परमेश्वरम्।।<br>
द्वात्रिंशाक्षररूपेण द्वात्रिंश्च्छक्तिभिर्वृतम्।। २६.१६ ।।<br>
<br>
सर्वाभरणसंयुक्तं सर्वदेवनमस्कृतम्।।<br>
कपालमालाभरणं सर्ववृश्चिकभूथमण्।। २६.१७ ।।<br>
<br>
पूर्णोदुवदनं सौम्यं चंद्रकोटिसमप्रभम्।।<br>
चंद्ररेखाधरं शक्त्या सहितं नीलरूपिणम्।। २६.१८ ।।<br>
<br>
हस्ते खड्गं खेटकं पाशमेकेरत्नैश्चित्रं चांकुशं नागकक्षाम्।।<br>
शरसनं पाशुपतं तथास्त्रं दंडं च खट्वांगमथापरे च।। २६.१९ ।।<br>
<br>
तंत्रीं च घंटां विपुलं च शूलं तथापरे डामरुकं च दिव्यम्।।<br>
वज्रं गदां टंकमेकं च दीप्तं समुद्ररं हस्तमथास्य शंभोः।। २६.२० ।।<br>
<br>
वरदाभयहस्तं च वरेण्यं परमेश्वरम्।।<br>
भावयेत्पूजयेच्चापि वह्नौ होमं च कारेत्।। २६.२१ ।।<br>
<br>
होमश्च पूर्ववत्सर्वो मंत्रभेदश्च कीर्तितः।।<br>
अष्टपुष्पादि गंधादि पूजास्तुतिनिवेदनम्।। २६.२२ ।।<br>
<br>
अंतर्बलिं च कुंडस्य वाह्नेयेन विधानतः।।<br>
मंडलं विधिना कृत्वा मंत्रैरेतैर्यथाक्रमम्।। २६.२३ ।।<br>
<br>
रुद्रेभ्यो मातृगणेभ्यो यक्षेभ्योऽसुरेभ्यो ग्रहेभ्यो राक्षसेभ्यो नागेभ्यो नक्षत्रेभ्यो विश्वगणेभ्यः क्षेत्रपालेभ्यः अथ वायुवरुणदिग्भागे क्षेत्रपालबलिं क्षिपेत्।।<br>
अर्घ्यं गंधं पुष्पं च धूपं दीपं च सुव्रताः।।<br>
नैवेद्यं मुखवासादि निवेद्यं वै यथाविधि।। २६.२४ ।।<br>
<br>
विज्ञाप्यैवं विसृज्याथ अष्टपुष्पैश्च पूजनम्।।<br>
सर्वसामान्यमेतद्धि पूजायां मुनिपुंगवाः।। २६.२५ ।।<br>
<br>
एवं संक्षेपतः प्रोक्तमघोरार्चादि सुव्रत।।<br>
अघोरार्चाविधानं च लिंगेवा स्थांडिलेऽपि वा।। २६.२६ ।।<br>
<br>
स्थंडिलात्कोटिगुणितं लिंगार्चनमनुत्तमम्।।<br>
लिंगार्चनरतो विप्रो महापातकसंभवैः।। २६.२७ ।।<br>
<br>
पापैरपि न लिप्येत पद्मपत्रमिवांभसा।।<br>
लिंगस्य दर्शनं पुण्यं दर्शनात्स्पर्शनं वरम्।। २६.२८ ।।<br>
<br>
अर्चनादधिकं नास्ति ब्रह्मपुत्र न संशयः।।<br>
एवं संक्षेपतः प्रोक्तमघोरार्चनमुत्तमम्।। २६.२९ ।।<br>
<br>
वर्षकोटिशतेनापि विस्तरेण न शक्यते।। २६.३० ।।<br>
<br>
इति श्रीलिंगमहापुराणे उत्तरभागे षड्विंशतितमोऽध्यायः।। २६ ।।<br>
