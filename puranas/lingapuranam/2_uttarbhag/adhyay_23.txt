<br>
शैलादिरुवाच।।<br>
अथ ते संप्रवक्ष्यामि शिवार्चनमनुत्तमम्।।<br>
त्रिसंध्यर्चयेदीशमग्निकार्यं च शक्तितः।। २३.१ ।।<br>
<br>
शिवस्नानं पुरा कृत्वा तत्त्वशुद्धिं च पूर्ववत्।।<br>
पुष्पहस्तः प्रविश्याथ पूजास्थानं समाहितः।। २३.२ ।।<br>
<br>
प्राणायामत्रयं कृत्वा दाहनाप्लावनानि च।।<br>
गंधादिवासितकरो महामुद्रां प्रविन्यसेत्।। २३.३ ।।<br>
<br>
विज्ञानेन तनुं कृत्वा ब्रह्माग्नेरपि यत्नतः।।<br>
अव्यक्तबुद्ध्यहंकारतन्मात्रासंभवां तनुम्।। २३.४ ।।<br>
<br>
शिवामृतेन संपूतं शिवस्य च यथातथम्।।<br>
अधोनिष्ठ्या वितस्त्यां तु नाभ्यामुपरि तिष्ठति।। २३.५ ।।<br>
<br>
हृदयं तद्विजानीयाद्विश्वस्यायतनं महत्।।<br>
हृत्पद्मकर्णिकायां तु देवं साक्षात्सदाशिवम्।। २३.६ ।।<br>
<br>
पंचवक्त्रं दशभुजं सर्वाभरणभूषितम्।।<br>
प्रतिवक्त्रं त्रिनेत्रं च शशांककृतशेखरम्।। २३.७ ।।<br>
<br>
बद्धपद्मासनासीनं शुद्धस्फटिकसन्निभम्।।<br>
ऊर्ध्वं वक्त्रं सितं ध्यायेत्पूर्वं कुंकुमसन्निभम्।। २३.८ ।।<br>
<br>
नीलाभं दक्षिणं वक्त्रमतिरक्तं तथोत्तरम्।।<br>
गोक्षीरधवलं दिव्यं पश्चिमं परमेष्ठिनः।। २३.९ ।।<br>
<br>
शूलं परशुखङ्गं च वज्रं शक्तिं च दक्षिणे।।<br>
वामे पाशांकुशं घंटां नागं नाराचमुत्तमम्।। २३.१० ।।<br>
<br>
वरदाभयहस्तं वा शेषं पूर्ववदेव तु।।<br>
सर्वाभरणसंयुक्तं चित्रांबरधरं शिवम्।। २३.११ ।।<br>
<br>
ब्रह्मांगविग्रहं देवं सर्वदेवोत्तमोत्तमम्।।<br>
पूजयेत्सर्वभावेन ब्रह्मांगैर्ब्रह्मणः पतिम्।। २३.१२ ।।<br>
<br>
उक्तानि पंच ब्रह्माणि शिवांगानि श्रृणुष्व मे।।<br>
शक्तिभूतानि च तथा हृदयादीनि सुव्रत।। २३.१३ ।।<br>
<br>
ॐ ईशानः सर्वविद्यानां हृदयाय शक्तिबीजाय नमः।।<br>
ॐ ईश्वरः सर्वभूतानाममृताय शिरसेनमः।। २३.१४ ।।<br>
<br>
ॐ ब्रह्माधिपतये कालाग्निरुपाय शिखायै नमः।।<br>
ॐ ब्रह्मणोधिपतये कालचंडमारुताय कवचाय नमः।। २३.१५ ।।<br>
<br>
ॐ ब्रह्मणे बृंहणाय ज्ञानमूर्तये नेत्राय नमः।।<br>
ॐ शिवाय सदाशिवाय पाशुपतास्राय अप्रतिहताय फट्फट्।। २३.१६ ।।<br>
<br>
ॐ सद्योजाताय भवेभवेनाति भवे भवस्य मां भवोद्भवाय शिवमूर्तये नमः।।<br>
ॐ हंसशिखाय विद्यादेहाय आत्मस्वरूपाय परापराय शिवाय शिवतमाय नमः।। २३.१७ ।।<br>
<br>
कथितानि शिवांगानि मूर्तिविद्या च तस्य वै।।<br>
ब्रह्मांगमूर्ति विद्यांगसहितां शिवशासने।। २३.१८ ।।<br>
<br>
सौराणि च प्रवक्ष्यामि बाष्कलाद्यानि सुव्रत।।<br>
अंगानि सर्ववेदेषु सारभूतानि सुव्रत।। २३.१९ ।।<br>
<br>
ॐभूः ॐभुवः ॐ स्वः ॐमहः ॐजनः ॐतपः ॐसत्यम् ॐऋतम् ॐब्रह्मानवाक्षरमयं मंत्रं बाष्कलं परिकीर्तितम्।।<br>
न क्षरतीति लोकेऽस्मिंस्ततो ह्यक्षरमुच्यते।।<br>
सत्यक्षरमित्युक्तं प्रणवादनमोंतकम्।। २३.२० ।।<br>
<br>
ॐभूर्भुवः स्वः तत्सवितुर्वरेण्यं भर्गो देवस्य धीमहि।।<br>
धियो यो नः प्रचोदयात्।।<br>
नमः सूर्याय खखोल्काय नमः।। २३.२१ ।।<br>
<br>
मूलमंत्रमिति प्रोक्तं भास्करस्य महात्मनः।।<br>
नवाक्षरेण दीप्ताद्य मूलमंत्रेण भास्करम्।। २३.२२ ।।<br>
<br>
पूजयेदंगमंत्राणि कथयामि समासतः।।<br>
वेदादिभिः प्रभूताद्यं प्रणवेन तु मध्यमम्।। २३.२३ ।।<br>
<br>
ॐभूः ब्रह्मणे हृदयाय नमः।।<br>
ॐभुवः विष्णवे शिरसे नमः।।<br>
ॐस्वः रुद्राय शिखायै नमः ॐभूर्भुवः स्वः ज्वालामानिन्यै देवाय नमः ॐमहः महेश्वराय कवचाय नमः।।<br>
ॐजनः शिवाय नेत्रेभ्यो नमः।।<br>
ॐतपस्तापनाय अस्त्राय नमः।।<br>
एवं प्रसंगादेवेह सौराणि कथितानि ह।।<br>
शैवानि च समासेन न्यासयोगेन सुव्रत।। २३.२४ ।।<br>
<br>
इत्थं मंत्रमयं देवं पूजयेद्धृदयांबुजे।।<br>
नाभौ होमं तु कर्तव्यं जनयित्वा यथाक्रमम्।। २३.२५ ।।<br>
<br>
मनसा सर्वकार्याणि शिवाग्नौ देवमीश्वरम्।।<br>
पंचब्रह्मांगसंभूतं शिवमूर्तिं सदाशिवम्।। २३.२६ ।।<br>
<br>
रक्तपद्मासनासीनं सकलीकृत्य यत्नतः।।<br>
मूलेन मूर्तिमंत्रेण ब्रह्मांगाद्यैस्तू सुव्रत।। २३.२७ ।।<br>
<br>
समिदाज्याहुतीर्हुत्वा मनसा चंद्रमंडलात्।।<br>
चंद्रस्थानात्समुत्पन्नां पूर्णधारामनुस्मरेत्।। २३.२८ ।।<br>
<br>
पूर्णाहुतिविधानेन ज्ञानिनां शिवशासने।।<br>
शिवं वक्त्रगतं ध्यायेत्तेजोमात्रं च शांकरम्।। २३.२९ ।।<br>
<br>
ललाटे देवदेवेशं भ्रमध्ये वा स्मरेत्पुनः।।<br>
यच्च हृत्कमले सर्वं समाप्य विधिविस्तरम्।। २३.३० ।।<br>
<br>
शुद्धदीपशिखाकारं भावयेद्भवनाशनम्।।<br>
लिंगे च पूजयेद्देवं स्थंडिले वा सदाशिवम्।। २३.३१ ।।<br>
<br>
इति श्रीलिंगमहापुराणे उत्तरभागे त्रयोविंशतितमोध्यायः।। २३ ।।<br>
