ऋषय ऊचुः॥<br>
ऐक्ष्वाकुरंबरीषो वै वासुदेवपरायणः॥<br>
पालयामास पृथिवीं विष्णोराज्ञापुरः सरः॥ ५.१ ॥<br>
<br>
श्रुतमेतन्महाबुद्धे तत्सर्वं वक्तुमर्हसि॥<br>
नित्यं तस्य हरेश्चक्रं शत्रुरोगभयादिकम्॥ ५.२ ॥<br>
<br>
हंतीति श्रूयते लोके धार्मिकस्य महात्मनः॥<br>
अंबरीषस्य चरितं तत्सर्वं ब्रूहि सत्तम॥ ५.३ ॥<br>
<br>
माहात्म्यमनुभावं च भक्तियोगमनुत्तमम्॥<br>
यथावच्छ्रोतुमिच्छामः सूत वक्तुं त्वमर्हसि॥ ५.४ ॥<br>
<br>
सूत उवाच॥<br>
श्रूयतां मुनिशार्दूलाश्चरितं तस्य धीमतः॥<br>
अंबरीषस्य माहात्म्यं सर्वपापहरं परम्॥ ५.५ ॥<br>
<br>
त्रिशंकोर्दयिता भार्या सर्वलक्षणशोभिता॥<br>
अंबरीषस्य जननी नित्यं शौचसमन्विता॥ ५.६ ॥<br>
<br>
योगनिद्रासमारूढं शेषपर्यंकशायिनम्॥<br>
नारायणं महात्मानं ब्रह्मांडकमलोद्भवम्॥ ५.७ ॥<br>
<br>
तमसा कालरुद्राख्यं रजसा कनकांडजम्॥<br>
सत्त्वेन सर्वगं विष्णुं सर्वदेवनमस्कृतम्॥ ५.८ ॥<br>
<br>
अर्चयामाम सततं वाङ्मनः कायकर्मभिः॥<br>
माल्यदानादिकं सर्वं स्वयमेवमचीकरत्॥ ५.९ ॥<br>
<br>
गंधादिषेषणं चैव धूपद्रव्यादिकं तथा॥<br>
भूमेरालेपनादीनि हविषां पचनं तथा॥ ५.१० ॥<br>
<br>
तत्कौतुकसमाविष्टा स्वयमेव चकार सा॥<br>
शुभा पद्मावती नित्यं वाचा नारायणेति वै॥ ५.११ ॥<br>
<br>
अनंतेत्येव सा नित्यं भाषमाणा पतिव्रता॥<br>
दशवर्षसहस्राणि तत्परेणांतरात्मना॥ ५.१२ ॥<br>
<br>
अर्चयामास गोविंदं गंधपुष्पादिभिः शुचिः॥<br>
विष्णुभक्तान्महाभागान् सर्वपापविवर्जितान्॥ ५.१३ ॥<br>
<br>
दानमानार्चनैर्नित्यं धनरत्नैरतोषयत्॥<br>
ततः कदाचित्सा देवी द्वादशीं समुपोष्य वै॥ ५.१४ ॥<br>
<br>
हरेरग्रे महाभागा सुष्वाप पतिना सह॥<br>
तत्र नारायणो देवस्तामाह पुरुषोत्तमः॥ ५.१५ ॥<br>
<br>
किमिच्छसि वरं भद्रे मत्तस्त्वम ब्रूहि भामिनि॥<br>
सा दृष्ट्वा तु वरं वव्रे पुत्रो मे वैष्णवो भवेत्॥ ५.१६ ॥<br>
<br>
सार्वभौमो महातेजाः स्वकर्मनिरतः शुचिः॥<br>
तथेत्युक्तवा ददौ तस्यै फलमेकं जनार्दनः॥ ५.१७ ॥<br>
<br>
सा प्रबुद्धा फलं दृष्ट्वा भर्त्रे सर्वं न्यवेदयत्॥<br>
भक्षयामास संहृष्टा फलं तद्गतमानसा॥ ५.१८ ॥<br>
<br>
ततः कालेन सा देवी पुत्रं कुलविवर्धनम्॥<br>
असूत सा सदाचारं वासुदेवपरायणम्॥ ५.१९ ॥<br>
<br>
शुभलक्षणसंपन्नं चक्रांकिततनूरुहम्॥<br>
जातं दृष्ट्वा पिता पुत्रं क्रियाः सर्वाश्चकार वै॥ ५.२० ॥<br>
<br>
अंबरीष इति ख्यातो लोके समभवत्प्रभुः॥<br>
पितर्युपरते श्रीमानभिषिक्तो महामुनिः॥ ५.२१ ॥<br>
<br>
मंत्रिष्वाधाय राज्यं च तप उग्रंचकार सः॥<br>
संवत्सरसहस्रं वै जपन्नारायणं प्रभुम्॥ ५.२२ ॥<br>
<br>
हृत्पुंडरीकमध्यस्थं सूर्यमंडलमध्यतः॥<br>
शंखचक्रगदापद्मधारयंतं चतुर्भुजम्॥ ५.२३ ॥<br>
<br>
शुद्धजांबूनदनिभं ब्रह्मविष्णुशिवात्मकम्॥<br>
सर्वाभरणसंयुक्तं पीतांबरधरं प्रभुम्॥ ५.२४ ॥<br>
<br>
श्रीवत्सवक्षसं देवं पुरुषं पुरुषोत्तमम्॥<br>
ततो गरुडमारुह्य सर्वदेवैरभिष्टुतः॥ ५.२५ ॥<br>
<br>
आजगाम स विश्वात्मा सर्वलोकनमस्कृतः॥<br>
ऐरावतमिवाचिंत्यं कृत्वा वै गरुडंहरिः॥ ५.२६ ॥<br>
<br>
स्वयं शक्र इवासीनस्तमाह नृपसत्तमम्॥<br>
इंद्रोऽहमस्मि भद्रं ते किं ददामि वरं च ते॥ ५.२७ ॥<br>
<br>
सर्वलोकेश्वरोऽहं त्वांरक्षितुं समुपागतः॥<br>
अंबरीष उवाच॥<br>
नाहं त्वमाभिसंधाय तप आस्थितवानिह॥ ५.२८ ॥<br>
<br>
त्वया दत्तं च नेष्यामि गच्छ शक्र यथासुखम्॥<br>
मम नारायणो नाथस्तं नामामि जगत्पतिम्॥ ५.२९ ॥<br>
<br>
गच्छेद्र माकृथास्त्वत्र मम बुद्धिविलोपनम्॥<br>
ततः प्रहस्य भगवान् स्वरूपमकरोद्वरीः॥ ५.३० ॥<br>
<br>
शार्ङ्गचक्रगदापाणिः खङ्गहस्तो जनार्दनः॥<br>
गरुडोपरि सर्वात्मा नीलाचल इवापरः॥ ५.३१ ॥<br>
<br>
देवगंधर्वसंघैश्च स्तूयमानः समंततः॥<br>
प्रणम्य स च संतुष्टस्तुष्टाव गरुडध्वजम्॥ ५.३२ ॥<br>
<br>
प्रसीद लोकनाथेश मम नाथ जनार्दन॥<br>
कृष्ण विष्णो जगन्नाथ सर्वलोकनमस्कृत॥ ५.३३ ॥<br>
<br>
त्वमादिस्त्वमनादिस्त्वमनंतः पूरुषः प्रभुः॥<br>
अप्रमेयो विभुर्विष्णुर्गोविंदः कमलेक्षणः॥ ५.३४ ॥<br>
<br>
महेश्वरांगजो मध्ये पुष्करः खगमः खगः॥<br>
कव्यवाहः कपाली त्वं हव्यवाहः प्रभंजनः॥ ५.३५ ॥<br>
<br>
आदिदेवः क्रियानंदः परमात्मात्मनी स्थितः॥<br>
त्वां प्रपन्नोस्मिगोविंद जय देवकिनंदन॥<br>
जय देव जगन्नाथ पाहि मां पुष्करेक्षण॥ ५.३६ ॥<br>
<br>
नान्या गतिस्त्वदन्या मे त्वमेव शरणं मम॥<br>
सूत उवाच॥<br>
तमाह भगवान्विष्णुः किं ते हृदि चिकीर्षितम्॥ ५.३७ ॥<br>
<br>
तत्सर्वं ते प्रदास्यामि भक्तोसि मम सुव्रत॥<br>
भक्तिप्रियोऽहं सततं तस्माद्दातुमिहागतः॥ ५.३८ ॥<br>
<br>
अंबरीष उवाच॥<br>
लोकनाथ परानंद नित्यं मे वर्तते मतिः॥<br>
वासुदेवपरो नित्यं वाङ्मनः कायकर्मभिः॥ ५.३९ ॥<br>
<br>
यथा त्वं देवदेवस्य भवस्य परमात्मनः॥<br>
तथा भवाम्यहं विष्णो तव देव जनार्दन॥ ५.४० ॥<br>
<br>
पालियिष्यामि पृथिवीं कृत्वा वै वैष्णवं जगत्॥<br>
यज्ञहोमार्चनैश्चैव तर्पयामि सुरोत्तमान्॥ ५.४१ ॥<br>
<br>
वैष्णवान्पालयिष्यामि निहनिष्यामि शात्रवान्॥<br>
लोकतापभये भीत इति मे धीयते मतिः॥ ५.४२ ॥<br>
<br>
श्रीभगवानुवाच॥<br>
एवमस्तु यथेच्छं वै चक्रमेतत्सुदर्शनम्॥<br>
पुरा रुद्रप्रसादेन लब्धं वै दुर्लभं मया॥ ५.४३ ॥<br>
<br>
ऋषिशापादिकं दुःखं शत्रुरोगादिकं तथा॥<br>
निहनिष्यति ते नित्यमित्युक्त्वांतरधीयत॥ ५.४४ ॥<br>
<br>
सूत उवाच॥<br>
ततः प्रणम्य मुदितो राजा नारायणं प्रभुम्॥<br>
प्रविश्य नगरीं रम्यामयोध्यां पर्यपालयत्॥ ५.४५ ॥<br>
<br>
ब्राह्मणादींश्च वर्णांश्च स्वस्वकर्मण्ययोजत्॥<br>
नारायणपरो नित्यं विष्णुभक्तानकल्मषान्॥ ५.४६ ॥<br>
<br>
पालयामास हृष्टात्मा विशेषेण जनाधिपः॥<br>
अश्वमेधशतैरिष्ट्वा वाजपेयशतेन च॥ ५.४७ ॥<br>
<br>
पालयामास पृथिवीं सागरावरणामिमाम्॥<br>
गृहेगृहे हरिस्तस्थौ वेदघोषो गृहेगृहे॥ ५.४८ ॥<br>
<br>
नामघोषो हरेश्चैव यज्ञघोषस्तथैव च॥<br>
अभवन्नृपशार्दूले तस्मिन् राज्यं प्रशासति॥ ५.४९ ॥<br>
<br>
नासस्या नातृणा भूमिर्न दुर्भिक्षादिभिर्युता॥<br>
रागहीनाः प्रजा नित्यं सर्वोपद्रववर्जिताः॥ ५.५० ॥<br>
<br>
अंबरीषो महातेजाः पालयामास मेदिनीम्॥<br>
तस्यैवंवर्तमानस्य कन्या कमललोचना॥ ५.५१ ॥<br>
<br>
श्रीमती नाम विख्याता सर्वलक्षणसंयुता ॥<br>
प्रदानसमयं प्राप्ता देवमायेव शोभना॥ ५.५२ ॥<br>
<br>
तस्मिन्काले मुनिः श्रीमान्नारदोऽभ्यागतश्चवै॥<br>
अंबरीषस्य राज्ञो वै पर्वतश्च महामतिः॥ ५.५३ ॥<br>
<br>
तावुभावागतौ दृष्ट्वा प्रणिपत्य यथाविधि॥<br>
अंबरीषो महातेजाः पूजयामास तावृषी॥ ५.५४ ॥<br>
<br>
कन्यां तां रममाणां वै मेघमध्ये शतह्रदाम्॥<br>
प्राह तां प्रेक्ष्य गवान्नारदः सस्मितस्तदा॥ ५.५५ ॥<br>
<br>
केयं राजन्महाभागा कन्या सुरसुतोपमा॥<br>
ब्रूहि धर्मभृतां श्रेष्ठ सर्वलक्षणशोभिता॥ ५.५६ ॥<br>
<br>
राजोवाच॥<br>
दुहितेयं मम विभो श्रीमती नाम नामतः॥<br>
प्रदानसमयं प्राप्ता वरमन्वेषते शुभा॥ ५.५७ ॥<br>
<br>
इत्युक्तो मुनिशार्दूलस्तामैच्छन्नारदो द्विजाः॥<br>
पर्वतोपि मुनिस्तां वै चकमे मुनिसत्तमाः॥ ५.५८ ॥<br>
<br>
अनुज्ञाप्य च राजानं नारदो वाक्यमब्रवीत्॥<br>
रहस्याहूय धर्मात्मामम देहि सुतामिमाम्॥ ५.५९ ॥<br>
<br>
पर्वतो हि तथा प्राह राजानं रहसि प्रभुः॥<br>
तावुभौ सह धर्मात्मा प्रणिपत्य भयार्दितः॥ ५.६० ॥<br>
<br>
उभौ भवंतौ कन्यां मे पार्थयानौ कथं त्वहम्॥<br>
करिष्यामि महाप्राज्ञ श्रृणु नारद मे वचः॥ ५.६१ ॥<br>
<br>
त्वं च पर्वत मे वाक्यं श्रृणु वक्ष्यामि यत्प्रभो॥<br>
क्न्येयं युवयोरेकं वरयिष्यति चेच्छुभा॥ ५.६२ ॥<br>
<br>
तस्मै कन्यां प्रयच्छामि नान्यथा शक्तिरस्ति मे॥<br>
तथेत्युक्त्वा ततो भूयः श्वो यास्याव इति स्म ह॥ ५.६३ ॥<br>
<br>
इत्युक्त्वा मुनिसार्दूलौ जग्मतुः प्रीतिमानसौ॥<br>
वासुदेवपरौ नित्यमुभौ ज्ञानविदांवरौ॥ ५.६४ ॥<br>
<br>
विष्णु लोकं ततो गत्वा नारदो मुनिसत्तमः॥<br>
प्रणिपत्य हृषीकेशं वाक्यमेतदुवाच ह॥ ५.६५ ॥<br>
<br>
श्रोतव्यमस्ति भगवन्नाथ नारायण प्रभो॥<br>
रहसि त्वां प्रवक्ष्यामि नमस्ते भुवनेश्वर॥ ५.६६ ॥<br>
<br>
ततः प्रहस्य गोविंदः सर्वानुत्सार्य तं मुनिम्॥<br>
ब्रूहीत्याह च विश्वात्मा मुनिराह च केशवम्॥ ५.६७ ॥<br>
<br>
त्वदीयो नृपतिः श्रीमानंबरीषो महीपतिः॥<br>
तस्य कन्या विशालाक्षी श्रीमती नाम नामतः॥ ५.६८ ॥<br>
<br>
परिणेतुमनास्तत्र गतोऽस्मि वचनं श्रृणु॥<br>
पर्वतोऽयं मुनिः श्रीमांस्तव भृत्यस्तपोनिधिः॥ ५.६९ ॥<br>
<br>
तामैच्छत्सोपि भगवन्नावामाह जनाधिपः॥<br>
अंबरीषो महातेजाः कन्येयं युवयोर्वरम्॥ ५.७० ॥<br>
<br>
लावण्ययुक्तं वृणुयाद्यदि तस्मै ददाम्यहम्॥ <br>
इत्याहावां नृपस्तत्र तथेत्युक्त्वाहमागतः॥ ५.७१ ॥<br>
<br>
आगमिष्यामि ते राजन् श्वः प्रभाते गृहं त्विति॥<br>
आगतोहं जगन्नाथ कर्तुमर्हसि मे प्रियम्॥ ५.७२ ॥<br>
<br>
वानराननवद्भाति पर्वतस्य मुखं यथा॥<br>
तथा कुरु जगन्नाथ मम चेदिच्छसि प्रियम्॥ ५.७३ ॥<br>
<br>
तथेत्युक्त्वा स गोविंदः प्रहस्त मधुसूदनः॥<br>
त्वयोक्तं च करिष्यामि गच्छ सौम्य यथागतम्॥ ५.७४ ॥<br>
<br>
एवमुक्त्वा मुनिर्हृष्टः प्रणिपत्य जनार्दनम्॥<br>
मन्यमानः कृतात्मानं तथाऽयोध्यां जगाम सः॥ ५.७५ ॥<br>
<br>
गते मुनिवरे तस्मिन्पर्वतोऽपि महामुनिः॥<br>
प्रणम्य माधवं हृष्टो रहस्येनमुवाच ह॥ ५.७६ ॥<br>
<br>
वृत्तं तस्य निवेद्याग्रे नारदस्य जगत्पतेः॥<br>
गोलांगूलमुखं यद्वन्मुखं भाति तथा कुरु॥ ५.७७ ॥<br>
<br>
तच्छ्रुत्वा भगवान्विष्णुस्त्वयोक्तं च करोमि वै॥<br>
गच्छ शीघ्रमयोध्यां वै मावेदीर्नारदस्य वै॥ ५.७८ ॥<br>
<br>
त्वया मे संविदं तत्र तथेत्युक्त्वा जगाम सः॥<br>
ततो राजा समाज्ञाय प्राप्तौ मुनिवरौ तदा॥ ५.७९ ॥<br>
<br>
मांगल्यैर्विविधैः सर्वामयोध्यां ध्वजमालिनीम्॥<br>
मडंयामास पुष्पैश्च लाजैर्श्चैव समंततः॥ ५.८० ॥<br>
<br>
अंबुसिक्तगृहद्वारां सिक्तापणमहापथाम्॥<br>
दिव्यगंधरसोपेतां धूपितां दिव्यधूपकैः॥ ५.८१ ॥<br>
<br>
कृत्वा च नगरीं राजा मंडयामास तां सभाम्॥<br>
दिव्यैर्गंधैस्तथा धूपै रत्नैश्च विविधैस्तथा॥ ५.८२ ॥<br>
<br>
अलंकृतां मणिस्तंभैर्नानामाल्योपशोभिताम्॥<br>
परार्ध्यास्तरणोपेतैर्दिव्यैर्भद्रासनैर्वृताम्॥ ५.८३ ॥<br>
<br>
कृत्वा नृपेंद्रस्तां कन्यां ह्यादाय प्रविवेश ह॥<br>
सर्वाभरणसंपन्नां श्रीरिवायतलोजनाम्॥ ५.८४ ॥<br>
<br>
करसंमितमध्यांगीं पंचस्निग्धां शुभाननाम्॥<br>
स्त्रीभिः परिवृतां दिव्यां श्रीमतीं संश्रितां तदा॥ ५.८५ ॥<br>
<br>
सभा च सा भूपपेः समृद्धा मणिप्रवेकोत्तमरत्नचित्रा॥<br>
न्यस्ता सना माल्यवती सुबद्धा तामाययुस्ते नरराजवर्गाः॥ ५.८६ ॥<br>
<br>
अथापरो ब्रह्मवरात्मजो हि त्रैविद्यविद्यो भगवान्महात्मा॥<br>
सपर्वतो ब्रह्मविदांव रिष्ठो महामुनिर्नारद आजगाम॥ ५.८७ ॥<br>
<br>
तावगतौ समीक्ष्याथ राजा संभ्रांतमानसः॥<br>
दिव्यमासनामादाय पूजयामास तावुभौ॥ ५.८८ ॥<br>
<br>
उभौ देवर्षिसिद्धौ ज्ञानविदां वरौ॥<br>
समासीनौ महात्मानौ कन्यार्थं मुनिसत्त्मौ॥ ५.८९ ॥<br>
<br>
तावुभौ प्रणिपत्याग्रे कन्यां तां श्रीमतीं शुभाम्॥<br>
सुतां कमलपत्राक्षीं प्राह राजा यशस्विनीम्॥ ५.९० ॥<br>
<br>
अनयोर्यं वरं भद्रे मनसा त्मविहेच्छसि॥<br>
तस्मै मालामिमांदेहि प्रणिपत्य यथाविधि॥ ५.९१ ॥<br>
<br>
एवमुक्ता तु सा कन्या स्त्रीभिः परिवृता तदा॥<br>
मालां हिरण्मयीं दिव्यामादाय सुभलोचना॥ ५.९२ ॥<br>
<br>
यत्रासीनौ महात्मानौ तत्रागम्यस्थिता तदा॥<br>
वीक्षमाणा मुनिश्रेष्ठौ नारदं पर्वतं तथा॥ ५.९३ ॥<br>
<br>
मुनिश्रेष्ठं न पश्यामि नारदं पर्वतं तथा॥<br>
अनयोर्मध्यतस्त्वेकमूनषोडशवार्षिकम्॥ ५.९४ ॥<br>
<br>
संभ्रांतमानसा तत्र प्रवातकदली यथा॥<br>
तस्थौ तामहा राजासौ वत्से किं त्वं करिष्यसि॥ ५.९५ ॥<br>
<br>
अनयोरेक मुद्दिश्य देहि मालामिमां शुभे॥<br>
सा प्राह पितरं त्रस्ता इमौ तौ नरवानरौ॥ ५.९६ ॥<br>
<br>
मुनिश्रेष्ठं न पश्यामि नारदं पर्वतं तथा॥<br>
अनयोर्मध्यतस्त्वेकमूनषोडशवार्षिकम्॥ ५.९७ ॥<br>
<br>
सर्वाभरणसंपन्नमतसीपुष्पसंनिभम्॥<br>
दीर्घबाहुं विशालाक्षं तुंगोरस्थमुत्तमम्॥ ५.९८ ॥<br>
<br>
रेखांकितकटिग्रीवं रक्तांतायलोचनम्॥<br>
नम्रचापानुकरणपटुभ्रूयुगशोभितम्॥ ५.९९ ॥<br>
<br>
विभक्तत्रिवलीव्यक्तं नाभिव्यक्तशुभोदरम्॥<br>
हिरण्यांबरसंवीतं तुंगरत्ननखं शुभम्॥ <br>
पद्माकारकरं त्वेनं पद्मास्यं पद्मलोचनम्॥ ५.१०० ॥<br>
<br>
सुनासं पद्महृदयं पद्मनाभं श्रिया वृतम्॥<br>
दंतपंक्तिभिरत्यर्थं कुंदकुड्मलसन्निभैः॥ ५.१०१ ॥<br>
<br>
हसंतं मां समालोक्य दक्षिणं च प्रसार्य वै॥<br>
पाणिं स्थितममुं तत्र पश्यामि शुभमूर्धजम्॥ ५.१०२ ॥<br>
<br>
संभ्रांतमानसां तत्र वेपतीं कदलीमिव॥<br>
स्थितां तामाह राजासौ वत्से किं त्वं करिष्यसि॥ ५.१०३ ॥<br>
<br>
एवमुक्ते मुनिः प्राह नारदः संशयंगतः॥<br>
कियन्तो बाहवस्तस्य कन्ये ब्रूहि यथातथम्॥ ५.१०४ ॥<br>
<br>
बाहुद्वयं च पश्यामीत्याह कन्या शुचिस्मिता॥<br>
प्राह तां पर्वतस्तत्र तस्य वक्षःस्थले शुभे॥ ५.१०५ ॥<br>
<br>
किं पश्यसि च मे ब्रूहि करे किं वास्य पश्यसि॥<br>
कन्या तमाह मालां वै पंचरूपामनुत्तमाम्॥ ५.१०६ ॥<br>
<br>
वक्षःस्थलेऽस्य पश्यामि करे कार्मुकसायकान्॥<br>
एवमुक्तौ मुनिश्रेष्ठौ परस्परमनुत्तमौ॥ ५.१०७ ॥<br>
<br>
मनसा चिंतयंतौ मायेयं कस्य चिद्भवेत्॥<br>
मायावी तस्करो नूनं स्वयमेव जनार्दनः॥ ५.१०८ ॥<br>
<br>
आगतो न यता कुर्यात्कथमस्मन्मुखं त्विदम्॥<br>
गोलांगूलत्वमित्येवं चिंतया मास नारदः॥ ५.१०९ ॥<br>
<br>
पर्वतोपि यथान्यायं वानरत्वं कथं मम॥<br>
प्राप्तमित्येव मनसा चिंतामापेदिवांस्तथा॥ ५.११० ॥<br>
<br>
ततो राजा प्रणम्यासौ नारदं पर्वतं तथा॥<br>
भवद्भ्यां किमिदं तत्र कृतं बुद्धिविमोहजम्॥ ५.१११ ॥<br>
<br>
स्वस्थौ भवंतौ तिष्ठेतां यथा कन्यार्थ मुद्यतौ॥<br>
एवमुक्तौ मुनिश्रेष्ठौ नृपमूचतुरुल्बणौ॥ ५.११२ ॥<br>
<br>
त्वमेव मोहं कुरुषे नावामिह कथंचन॥<br>
आवयोरेकमेषा ते वरयत्वेव माचिरम्॥ ५.११३ ॥<br>
<br>
ततः सा कन्यका भूयः प्रणिप्तयेष्टदेवताम्॥<br>
मायामादाय तिष्ठंतं तयोर्मध्ये समाहितम्॥ ५.११४ ॥<br>
<br>
सर्वाभरणसंयुक्त मतसीपुष्पसन्निभम्॥<br>
दीर्घबाहुं सुपुष्टांगं कर्णांतायतलोचनम्॥ ५.११५ ॥<br>
<br>
पूर्ववत्पुरुषं दृष्ट्वा मालां तस्मै ददौ हि सा॥<br>
अनंतरं हि सा कन्या न दृष्टा मनुजैः पुनः॥ ५.११६ ॥<br>
<br>
ततो नादः समभवत् किमेतदिति विस्मितौ॥<br>
तामादाय गतो विष्णुः स्वस्थानं पुरुषोत्तमः॥ ५.११७ ॥<br>
<br>
पुरा तदर्थमनिशं तपस्तप्त्वा वरांगना॥<br>
श्रीमती सा समुत्पन्ना सा गता च तथा हरिम्॥ ५.११८ ॥<br>
<br>
तावुभौ मुनिशार्दूलौ धिक्कृतावति दुःखितौ॥<br>
वासुदेवं प्रति तदा जग्मतुर्भवनं हरेः॥ ५.११९ ॥<br>
<br>
तावागतौ समीक्ष्याह श्रीमतिं भगवान्हरिः॥ <br>
मुनिश्रेष्ठौ समायातौ गूहस्वात्मानमत्र वै॥ ५.१२० ॥<br>
<br>
तथेत्युक्त्वा च सा देवी प्रहसंती चकार ह॥<br>
नारदः प्रणिपत्याग्रे प्राह दामोदरं हरिम्॥ ५.१२१ ॥<br>
<br>
प्रियं हि कृतवानद्य मम त्वं पर्वतस्य हि॥<br>
त्वमेव नूनं गोविंद कन्यां तां हृतवानासि॥ ५.१२२ ॥<br>
<br>
विमोह्यावां स्वयं बुद्ध्या प्रतार्य सुरसत्तम॥<br>
इत्युक्तः पुरषो विष्णुः पिधाय श्रोत्रमच्युतः॥<br>
पाणिभ्यां प्राह भगवान् भवद्भ्यां किमुदीरितम्॥ ५.१२३ ॥<br>
<br>
कामवानपि भावोयं मुनिवृत्तिरहो किल॥<br>
एवमुक्तो मुनिः प्राह वासुदेवं स नारदः॥ ५.१२४ ॥<br>
<br>
कर्णमूले मम कथं गोलांगूलमुखं त्विति॥<br>
कर्णमूले तमाहेदं वानरत्वं कृतं मया॥ ५.१२५ ॥<br>
<br>
पर्वतस्य मया विद्वन् गोलांगूलमुखं तव॥<br>
मया तव कृतं तत्र प्रियार्थं नान्यथा त्विति॥ ५.१२६ ॥<br>
<br>
पर्वतोऽपि तथा प्राह तस्याप्येवं जगादसः॥<br>
श्रृण्वतोरुभयोस्तत्र प्राह दामोदरो वचः॥ ५.१२७ ॥<br>
<br>
प्रियं भवद्भ्यां कृतवान् सत्येनात्मानमालभे॥<br>
नारदः प्राह धर्मात्मा आवयोर्मध्यतः स्थितः॥ ५.१२८ ॥<br>
<br>
धनुष्मानन्पुरुषः कोन तां हृत्वा गतवान्किल॥<br>
तच्छ्रुत्वा वासुदेवोऽसौ प्राह तौ मुनिसत्त्मौ॥ ५.१२९ ॥<br>
<br>
मायाविनो महात्मनो बहवः संति सत्तमाः॥<br>
तत्र सा श्रीमती नूनमदृष्ट्वा मुनिसत्तमौ॥ ५.१३० ॥<br>
<br>
चक्रपाणिरहं नित्यं चतुर्बाहुरिति स्थितः॥<br>
तां तथा नाहमैच्छं वै भवद्भ्यां विदितं हि तत्॥ ५.१३१ ॥<br>
<br>
इत्युक्तौ प्रणिपत्यैनमूचतुः प्रीतिमानसौ॥<br>
कोऽत्र दोषस्तव विभो नारायण जगत्पते॥ ५.१३२ ॥<br>
<br>
दौरात्म्यं तन्नृपस्यैव मायां हि कृतवानसौ॥<br>
इत्युक्त्वा जग्मतुस्तस्मान्मुनीनारदपर्वतौ॥ ५.१३३ ॥<br>
<br>
अंबरीषं समासाद्य शापेनैनमयोजयत्॥<br>
नारदः पर्वतश्चैव यस्मादावामिहागतौ॥ ५.१३४ ॥<br>
<br>
आहूय पश्चादन्यस्मै कन्यां त्वं दत्तवानसि॥<br>
मायायोगेन तस्मात्त्वं तमो ह्यभिभविष्यति॥ ५.१३५ ॥<br>
<br>
तेन चात्मानमत्यर्थं यथावत्त्वं च वेत्स्यसि॥<br>
एवं शापेप्रदत्ते तु तमोराशिरथोत्थितः॥ ५.१३६ ॥<br>
<br>
नृपं प्रति ततश्चक्रं विष्णोः प्रादुरभूत् क्षणात्॥<br>
चक्रवित्रासितं घोरं तावुभौ तम अभ्यगात्॥ ५.१३७ ॥<br>
<br>
ततः संत्रस्तसर्वांगौ धावमानौ महामुनी॥<br>
पृष्ठतश्चक्रमालोक्य तमोराशिं दुरासदम्॥ ५.१३८ ॥<br>
<br>
कन्यासिद्धिरहो प्राप्ता ह्यावयोरिति वेगितौ॥<br>
लोकालोकांतमनिशं धावमानौ भयार्दितौ॥ ५.१३९ ॥<br>
<br>
त्राहित्राहीति गोविंदं भाषमाणौ भयार्दितौ॥<br>
विष्णुलोकं ततो गत्वा नारायण जगत्पते॥ ५.१४० ॥<br>
<br>
वासुदेव हृषीकेश पद्मनाभ जनार्दन॥<br>
त्राह्यावां पुंडरीकाक्ष नाथोऽसि पुरुषोत्तम॥ ५.१४१ ॥<br>
<br>
ततो नारायणश्चिंत्य श्रीमाञ्छ्रीवत्सलांछनः॥<br>
निवार्य चक्रं ध्वांतं च भक्तानुग्रहकाम्यया॥ ५.१४२ ॥<br>
<br>
अंबरीषश्च मद्भक्तस्तथैतौ मुनिसत्तमौ॥<br>
अनयोरस्य च तथा हितं कार्यं मयाऽधुना॥ ५.१४३ ॥<br>
<br>
आहूय तत्तमः श्रीमान् गिरा प्रह्लादयन् हरिः॥<br>
प्रोवाच भगवान् विष्णुः शृणुतां म इदंवचः॥ ५.१४४ ॥<br>
<br>
ऋषिशापो न चैवासीदन्यथा च वरो मम॥<br>
दत्तो नृपाय रक्षार्थं नास्ति तस्यान्यथा पुनः॥ ५.१४५ ॥<br>
<br>
अंबरीषस्य पुत्रस्यनप्तुः पुत्रो महायशाः॥<br>
श्रीमान्दसरथो नाम राजा भवति धार्मिकः॥ ५.१४६ ॥<br>
<br>
तस्याहमग्रजः पुत्रो रामनामा भवाम्यहम्॥<br>
तत्र मे दक्षिणोबाहुर्भरतो नाम वै भवेत्॥ ५.१४७ ॥<br>
<br>
शत्रुघ्नो नाम सव्यश्च शेषोऽसौ लक्ष्मणः स्मृतः॥<br>
तत्र मां समुपागच्छ गच्छेदानीं नृपं विना॥ ५.१४८ ॥<br>
<br>
मुनिश्रेष्ठौ च हित्वा त्वमिति स्माह च माधवः॥<br>
एवममुक्तं तमो नाशं तत्क्षणाच्च जगाम वै॥ ५.१४९ ॥<br>
<br>
निवारितं हरेश्चक्रं यथापूर्वमतिष्ठत॥<br>
मुनिश्रेष्ठौ भयान्मुक्तौ प्रणिपत्य जनार्दनम्॥ ५.१५० ॥<br>
<br>
निर्गतौ शोकसंतप्तौ ऊचतुस्तौ परस्परम्॥<br>
अद्यप्रभृति देहांतमावां कन्यापरिग्रहम्॥ ५.१५१ ॥<br>
<br>
न करिष्याव इत्युक्त्वा प्रतिज्ञाय च तावृषी॥<br>
योगध्यानपरौ शुद्धौ यथापूर्वं व्यवस्थितौ॥ ५.१५२ ॥<br>
<br>
अंबरीषश्च राजासौ परिपाल्य च मेदिनीम्॥<br>
सभृत्यज्ञातिसंपन्नो विष्णुलोकं जगाम वै॥ ५.१५३ ॥<br>
<br>
मानार्थमंबरीषस्य तथैव मुनिसिंहयोः॥<br>
रामो दाशथिर्भूत्वा नात्मवेदीश्वरोऽभवत्॥ ५.१५४ ॥<br>
<br>
मुनयश्च तथा सर्वे भृग्वाद्या मुनिसत्तमाः॥<br>
माया न कार्या विद्वद्भिरित्याहुः प्रेक्ष्यतं हरिम्॥ ५.१५५ ॥<br>
<br>
नारदः पर्वतश्चैव चिरं ज्ञात्वा विचेष्टितम्॥<br>
मायां विष्णोर्विनिंद्यैव रुद्रभक्तौ बभूवतुः॥ ५.१५६ ॥<br>
<br>
एतद्धि कथितंसर्व मया युष्माकमद्य वै॥<br>
अंबरीषस्य माहात्म्यं मायावित्वं च वै हरेः॥ ५.१५७ ॥<br>
<br>
यः पठेच्छृणुयाद्वापि श्रावयेद्वापि मानवः॥<br>
मायां विसृज्य पुण्यात्मा रुद्रलोकं स गच्छति॥ ५.१५८ ॥<br>
<br>
इदं पवित्रं परमं पुण्यं वेदैरुदीरितम्॥<br>
सायं प्रातः पठेन्नित्यं विष्णोः सायुज्यमाप्नुयात्॥ ५.१५९ ॥<br>
<br>
इति श्रीलिंगमहापुराणे उत्तरभागे श्रीमत्याख्यानं नाम पंचमोऽध्यायः॥ ५ ॥<br>
