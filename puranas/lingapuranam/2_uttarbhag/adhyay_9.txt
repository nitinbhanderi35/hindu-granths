<span style="font-size: 14pt; line-height: 200%">ऋषय ऊचुः।।<br>
देवैः पुरा कृतं दिव्यं व्रतं पाशुपतं शुभम्।।<br>
ब्रह्मणा च स्वयं सूत कृष्णेनाक्लिष्टकर्मणा।। ९.१ ।।<br>
<br>
पतितेन च विप्रेण धौंधुमूकेन वै तथा।।<br>
कृत्वा जप्त्वा गतिः प्राप्ता कथं पाशुपतं व्रतम्।। ९.२ ।।<br>
<br>
कथं पशुपतिर्देवः शंकरः परमेश्वरः।।<br>
वक्तुमर्हसि चास्माकं परं कौतूहलं हि नः।। ९.३ ।।<br>
<br>
सूत उवाच।।<br>
पुरा शापाद्विनिर्मुक्तो ब्रह्मपुत्रो महायशाः।।<br>
रुद्रस्य देवदेवस्य मरुदेशादिहागतः।। ९.४ ।।<br>
<br>
त्यक्त्वा प्रसादाद्रुद्रस्य उष्ट्रदेहमजाज्ञया।।<br>
शिलादपुत्रमासाद्य नमस्कृत्य विधानतः।। ९.५ ।।<br>
<br>
मेरुष्टष्ठे मुनिवरः श्रुत्वा धर्ममनुत्तमम्।।<br>
माहेश्वरं मुनिश्रेष्ठा ह्यपृच्छच्च पुनः पुनः।। ९.६ ।।<br>
<br>
नंदिनं प्रणिपत्यैनं कथं पशुपतिः प्रभुः।।<br>
वक्तुमर्हसि चास्माकं तत्सर्वं च तदाह सः।। ९.७ ।।<br>
<br>
तत्सर्वं श्रुतवान् व्यासः कृष्णद्वैपायनः प्रभुः।।<br>
तस्मादहनुमश्रुत्य युष्माकं प्रवदामि वै।। ९.८ ।।<br>
<br>
सर्वे श्रृण्वं तु वचनं नमस्कृत्वा महेश्वरम्।।<br>
सनत्कुमार उवाच।।<br>
कथं पशुपतिर्देवः पशवः के प्रकीर्तिताः।। ९.९ ।।<br>
<br>
कैः पाशैस्ते निबध्यंते विमुच्यंते च ते कथम्।।<br>
शैलादिरुवाच।।<br>
सनत्कुमार वक्ष्यामि सर्वतद्यथातथम्।। ९.१० ।।<br>
<br>
रुद्रभक्तस्य शांतस्य तव कल्यामचेतसः।।<br>
ब्रह्माद्याः स्थावरांताश्च देवदेवस्य धीमतः।। ९.११ ।।<br>
<br>
पशवः परिकीर्त्यंते संसारवशवर्तिनः।।<br>
तेषां पतित्वाद्भगवान् रुद्रः पशुपतिः स्मृतः।। ९.१२ ।।<br>
<br>
अनादिनिधनो धाता भगवान्विष्णुरव्ययः।।<br>
मायापाशेन बध्नाति पशुवत्परमेश्वरः।। ९.१३ ।।<br>
<br>
स एव मोचकस्तेषां ज्ञानयोगेन सेवितः।।<br>
अविद्यापाशबद्धानां नान्यो मोचक इष्यते।। ९.१४ ।।<br>
<br>
तमृते परमात्मानं शंकरं परमेश्वरम्।।<br>
चतुर्विंशतितत्त्वानि पाशा हि परमेष्ठिनः।। ९.१५ ।।<br>
<br>
तैः पाशैर्मोचयत्येकः शिवो जीवैरुपासितः।।<br>
निबध्नाति पशूनेकश्चतुर्विंशतिपाशकैः।। ९.१६ ।।<br>
<br>
स एव भगवान्रुद्रो मोचयत्यपि सेवितः।।<br>
दशेंद्रियमयैः पाशैरंतःकरणसंभवैः।। ९.१७ ।।<br>
<br>
भूततन्मात्रपाशैश्च पशून्मोचयति प्रभुः।।<br>
इंद्रियार्थमयैः पाशैर्बद्ध्वा विषयिणः प्रभुः।। ९.१८ ।।<br>
<br>
आशु भक्ता भवंत्येवं परमेश्वरसेवया।।<br>
भजइत्येष धातुर्वै सेवायां परिकीर्तितः।। ९.१९ ।।<br>
<br>
तस्मात्सेवा बुधैः प्रोक्ता भक्तिशब्देन भूयसी।।<br>
ब्रह्मदिस्तंबपर्यंतं पशून्बद्ध्वा महेश्वरः।। ९.२० ।।<br>
<br>
त्रिभिर्गुणमयैः पाशैः कार्यं कारयति स्वयम्।।<br>
दृढेन भक्तियोगेन पशुभिः समुपासितः।। ९.२१ ।।<br>
<br>
मोचयत्येव तान्सद्यः शंकरः परमेश्वरः।।<br>
भजनं भक्तिरित्युक्ता वाङमनः कायकर्मभिः।। ९.२२ ।।<br>
<br>
सर्वकार्येणहेतुत्वात्पाशच्छेदपटीयसी।।<br>
सत्यः सर्वग इत्यादि शिवस्य गुणचिंतना।। ९.२३ ।।<br>
<br>
रुपोपादानचिंता च मानसं भजनं विदुः।।<br>
वाचिकं भजनं धीराः प्रणवादिजपं विदुः।। ९.२४ ।।<br>
<br>
कायिकं भजनं सद्भिः प्राणायामादि कथ्यते।।<br>
धर्माधर्ममयैः पाशैर्बंधनं देहिनामिदम्।। ९.२५ ।।<br>
<br>
मोचकः शिव एवैको भगवान्परमेश्वरः।।<br>
चतुर्विशतितत्त्वानि मायाकर्मगुणा इति।। ९.२६ ।।<br>
<br>
कीर्त्यंते विषयाश्चेति पाशा जीवनिबंधनात्।।<br>
तैर्बद्धाः शिवभक्त्यैव मुच्यंते सर्वदेहिनः।। ९.२७ ।।<br>
<br>
पंचक्लेशमयैः पाशैः पशून्बध्नाति शंकरः।।<br>
स एव मोचकस्तोषां भक्त्या सम्यगुपासितः।। ९.२८ ।।<br>
<br>
अविद्यामस्मितां रागं द्वेषं च द्विपदां वराः।।<br>
वदंत्यभिनिवेशं च क्लेशान्पाशत्वमागतान्।। ९.२९ ।।<br>
<br>
तमोमोहोमहामोहस्तामिस्र इति पंडिताः।।<br>
अंधतामिस्र इत्याहुरविद्यां पंचधा स्थिताम्।। ९.३० ।।<br>
<br>
ताञ्जीवान्मुनिशार्दूलाः सर्वांश्चैवाप्यविद्यया।।<br>
शिवो मोचयति श्रीमान्नान्यः कश्चिद्विमोचकः।। ९.३१ ।।<br>
<br>
अविद्यां तम इत्याहुरस्मितां मोह इत्यपि।।<br>
महामोह इति प्राज्ञा रागं योगपरायणाः।। ९.३२ ।।<br>
<br>
द्वेषं तामिस्र इत्याहुरंधतामिस्र इत्यपि।।<br>
तथैवाभिनिवेशं च मिथ्याज्ञानं विवेकिनः।। ९.३३ ।।<br>
<br>
तमसोऽष्टविधा भेदा मोहश्चाष्टविधः स्मृतः।।<br>
महामोहप्रभेदाश्च बुधैर्दश विचिंतिताः।। ९.३४ ।।<br>
<br>
अष्टादशविधं चाहुस्तामिस्रं च विचक्षणाः।।<br>
अंधतामिस्रभेदाश्च तथाष्टादशधा स्मृताः।। ९.३५ ।।<br>
<br>
अविद्ययास्य संबंधो नातीतो नास्त्यनागतः।।<br>
भवेद्रागेण देवस्य शंभोरंगनिवासिनः।। ९.३६ ।।<br>
<br>
कालेषु त्रिषु संबंधस्तस्य द्वेषेण नो भवेत्।।<br>
मायातीतस्य देवस्य स्थाणोः पशुपतेर्विभोः।। ९.३७ ।।<br>
<br>
तथैवाभिनिवेशेन संबंधो न कदाचन।।<br>
शंकरस्य शरण्यस्य शिवस्य परमात्मनः।। ९.३८ ।।<br>
<br>
कुशलाकुशलैस्तस्य संबंधो नैव कर्मभिः।।<br>
भवेत्कालत्रये शंभोरविद्यामतिवर्तिनः।। ९.३९ ।।<br>
<br>
विपाकैः कर्मणां वापि न भवेदेव संगमः।।<br>
कालेषु त्रिषु सर्वस्य शिवस्य शिवदायिनः।। ९.४० ।।<br>
<br>
सुखदुःखैरसंस्पृश्यः कालत्रितयवर्तिभिः।।<br>
स तैर्विश्वरैः शंभुर्बोधानंदात्मकः परः।। ९.४१ ।।<br>
<br>
आशयैरपरामृष्टः कालत्रितयगोचरैः।।<br>
धियां पतिः स्वभूरेष महादेवो महेश्वरः।। ९.४२ ।।<br>
<br>
अस्पृश्यः कर्मसंस्कारैः कालत्रितयवर्तिभिः।।<br>
तथैव भोगसंस्कारैर्भगवानंतकांतकः।। ९.४३ ।।<br>
<br>
पुंविशेषपरो देवो भगवान्परमेश्वरः।।<br>
चेत नाचेतनायुक्तप्रपंचादखिलात्परः।। ९.४४ ।।<br>
<br>
लोके सातिशयत्वेन ज्ञानैश्वर्यं विलोक्यते।।<br>
शिवेनातिशयत्वेन शिवं प्राहुर्मनीषिणः।। ९.४५ ।।<br>
<br>
प्रतिसर्गं प्रसूतानां ब्रह्मणं शास्त्रविस्तरम्।।<br>
उपदेष्टा स एवादौ कालावच्छेदवर्तिनाम्।। ९.४६ ।।<br>
<br>
कालावच्छेदयुक्तानां गुरूणामप्यसौ गुरुः।।<br>
सर्वेषामेव सर्वेशः कालावच्छेदवर्जितः।। ९.४७ ।।<br>
<br>
अनादिरेष संबंधो विज्ञानोत्कर्षयोः परः।।<br>
स्थितयोरीदृशः सर्वः परिशुद्धः स्वभावतः।। ९.४८ ।।<br>
<br>
आत्मप्रयोजनाभावे परानुग्रह एव हि।।<br>
प्रयोजनं समस्तानां कार्याणां परमेश्वरः।। ९.४९ ।।<br>
<br>
प्रणवो वाचकस्तस्य शिवस्य परमात्मनः।।<br>
शिवरुद्रादिशब्दानां प्रणवोपि परः स्मृतः।। ९.५० ।।<br>
<br>
शंभोः प्रणववाच्यस्य भावना तज्जपादपि।।<br>
या सिद्धिः स्वपराप्राप्या भवत्येव न संशयः।। ९.५१ ।।<br>
<br>
ज्ञानतत्त्वं प्रयत्नेन योगः पाशुपतः परः।।<br>
उक्तस्तु देवदेवेन सर्वेषामनुकंपया।। ९.५२ ।।<br>
<br>
स होवाचैव याज्ञवल्क्या यदक्षरं गार्ग्ययोगिनः।।<br>
अभिवदंति स्थूलमनंतं महाश्चर्यमदीर्घमलोहितममस्तकमासायमत एवो <br>
पुनारसमसंगमगंधमरसमचक्षुष्कमश्रोत्रमवाङ्मनोतेजस्कमप्रमाणमनुसुखमनामगोत्रममरमजरमनामयममृतमोंशब्दममृतमसंवृतमपूर्वमनपरमनंतमबाह्यं तदश्नाति किंचन न तदाश्नाति किंचन।। ९.५३ ।।<br>
<br>
एतत्कालव्यये ज्ञात्वा परं पाशुपतं प्रभुम्।।<br>
योगे पाशुपते चास्मिन् यस्यार्थः किल उत्तमे।। ९.५४ ।।<br>
<br>
कृत्वोंकारं प्रदीपं मृगय गृहपतिं सूक्ष्ममाद्यंतरस्थं संयम्य द्वारवासं पवनपटुतरं नायकं चेंद्रियाणाम्।।<br>
वाग्जालैः कस्य हेतोर्विभटसि तु भयं दृश्यते नैव किंचिद्देहस्थं पश्य शंभुं भ्रमसि किमु परे शास्त्रजालेन्धकारे।। ९.५५ ।।<br>
<br>
एवं सम्यग्बुधैर्ज्ञात्वा मुनीनामथ चोक्तं शिवेन।।<br>
असमरसं पंचधा कृत्वाभवं चात्मनि योजयेत्।। ९.५६ ।।<br>
<br>
इति श्रीलिंङ्गमहापुराणे उत्तरभागे नवमोऽध्यायः।। ९ ।।<br>
<br>
<br>
</span>
