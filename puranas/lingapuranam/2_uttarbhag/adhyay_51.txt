ऋषय ऊचुः॥<br>
निग्रहोऽघोररूपेयं कथितोऽस्माकमुत्तमम्॥<br>
वज्रवाहनिकां विद्यां वक्तुमर्हसि सत्तम॥ ५१.१ ॥<br>
<br>
सूत उवाच॥<br>
वज्रवाहनिका नाम सर्वशत्रुभयंकरी॥<br>
अनया सेचयेद्वज्रं नृपाणां साधयेत्तथा॥ ५१.२ ॥<br>
<br>
वज्रं कृत्वा विधानेन तद्वज्रमभिषिच्य च॥<br>
अनया विद्यया तस्मिन्विन्येसेत्कांचनेन च॥ ५१.३ ॥<br>
<br>
ततश्चाक्षरलक्षं च जपेद्विद्वान्समाहितः॥<br>
वज्रीदशांशं जुहुयाद्वज्रकुंडे घृतादिभिः॥ ५१.४ ॥<br>
<br>
तद्वज्रं गोपयेन्नित्यं दापयेन्नृपतेस्ततः॥<br>
तेन वज्रेण वै गच्छञ्छत्रूञ्जीयाद्रणाजिरे॥ ५१.५ ॥<br>
<br>
पुरा पिता महेनैव लब्धा विद्या प्रयत्नतः॥<br>
देवी शक्रोपकारार्थं साक्षाद्वज्रेश्वरी तथा॥ ५१.६ ॥<br>
<br>
पुरा त्वष्ट प्रजानाथो हतपुत्रः सुरेश्वरात्॥<br>
विद्ययाहरतः सोममिंद्रवैरेण सुव्रताः॥ ५१.७ ॥<br>
<br>
तस्मिन्यज्ञे यताप्राप्तं विदिनोपकृतं हविः॥<br>
तदैच्छत महाबाहुर्विश्वरूपविमर्दनः॥ ५१.८ ॥<br>
<br>
मत्पुत्रमवधीः शक्र न दास्ये तव शोभनम्॥<br>
भागं भागार्हता नैव विश्वरूपो हतस्त्वया॥ ५१.९ ॥<br>
<br>
इत्युक्त्वा चाश्रमं सर्वं मोहयामास मायया॥<br>
ततो मायां विनिर्भिद्य विश्वरूपविमर्दनः॥ ५१.१० ॥<br>
<br>
प्रसह्य सोममपिबत्सगणैश्च शचीपतिः॥<br>
ततस्तच्छेषमादाय क्रोधाविष्टः प्रजापतिः॥ ५१.११ ॥<br>
<br>
इंद्रस्य शत्रो वर्धस्व स्वाहेत्यग्नौ जुहाव ह॥<br>
ततः कालाग्निसंकाशो वर्तनाद्वृत्रसंज्ञितः॥ ५१.१२ ॥<br>
<br>
प्रादुरासीत्सुरेशारिर्दुद्राव वृषांतकः॥<br>
ततः किरीटी भगवान्परित्यज्य दिवं क्षणात्॥ ५१.१३ ॥<br>
<br>
सहस्रनेत्रः सगणो दुद्राव भयविह्वलः॥<br>
तदा तमाह स विभृर्हृष्टो ब्रह्मा च विश्वसृट्॥ ५१.१४ ॥<br>
<br>
त्यक्त्वा वज्रं तमेतेन जहीत्यरिसरिंदमः॥<br>
सोऽपि सन्नह्य देवेंद्रो देवैः सार्धं महाभुजः॥ ५१.१५ ॥<br>
<br>
निहत्य चाप्रयत्नेन गतवान्विगतज्वरः॥<br>
तस्माद्वज्रेश्वरीविद्या सर्वशत्रुभयंकरी॥ ५१.१६ ॥<br>
<br>
मंदेहा राक्षसा नित्यं विजिता विद्ययैव तु॥<br>
तां विद्यां संप्रवक्ष्यामि सर्वपापप्रमोचनीम्॥ ५१.१७ ॥<br>
<br>
ॐ भूर्भुवस्वः तत्सवितुर्वरेण्यं भर्गो देवस्य धीमहि॥<br>
धियो यो नः प्रचोदयात्॥<br>
ॐ फट् जहि हुं फट् छिंधि भिंधि जहि हनहन स्वाहा॥<br>
विद्या वज्रेश्वरीत्येषा सर्वशत्रुभयंकरी॥<br>
अनया संहृतिः शंभोर्विद्याया मुनिपुंगवाः॥ ५१.१८ ॥<br>
<br>
इति श्रीलिंङ्गमहापाराणे उत्तरभागे एकपंचाशत्तमोऽध्यायः॥ ५१ ॥<br>
