<span style="font-size: 14pt; line-height: 170%"><br>
अथ श्रीसटीकलिंगमहापुराणोत्तरभागप्रारंभः॥<br>
<br>
श्रीगणेशाय नमः॥<br>
<br>
ऋषय ऊचुः॥<br>
कृष्णस्तुष्यति केनेह सर्वदेवश्वरेश्वरः॥<br>
वक्तुमर्हसि चास्माकं सूत सर्वार्थविद्भवान्॥ १.१ ॥<br>
<br>
सूत उवाच॥<br>
पुरा पृष्टो महातेजा मार्कंडेयो महामुनिः॥<br>
अंबरीषेण विप्रेंद्रास्तद्वदामि यथातथम्॥ १.२ ॥<br>
<br>
अंबरीष उवाच॥<br>
मुने समस्तधर्माणां पारगस्त्वं महामते॥<br>
मार्कंडेय पुराणोऽसि पुराणार्थविशारदः॥ १.३ ॥<br>
<br>
नारायणानां दिव्यानां धर्माणां श्रेष्ठमुत्तमम्॥<br>
तत्किं ब्रूहि महाप्राज्ञभक्तानामिह सुव्रत॥ १.४ ॥<br>
<br>
सूत उवाच॥<br>
तस्य तद्वचनं श्रुत्वा समुत्थाय कृतांजलिः॥<br>
स्मरन्नारायणं देवं कृष्णमच्युतमव्ययम्॥ १.५ ॥<br>
<br>
मार्कंडेय उवाच॥<br>
श्रृणु भूप यथान्यायं पुण्यं नारायणात्मकम्॥<br>
स्मरणं पूजनं चैव प्रणामो भक्तिपूर्वकम्॥ १.६ ॥<br>
<br>
प्रत्येकमश्वमेधस्य यज्ञस्य सममुच्यते॥<br>
य एकः पुरुषः श्रेष्ठः परमात्मा जनार्दनः॥ १.७ ॥<br>
<br>
यस्माद्ब्रह्मा ततः सर्वं समाश्रित्यैव मुच्यते॥<br>
धर्ममेकं प्रवक्ष्यामि यद्दृष्टं विदितं मया॥ १.८ ॥<br>
<br>
पुरा त्रेतायुगे कश्चित् कौशिको नाम वै द्विजः॥<br>
वासुदेवपरो नित्यं सामगानरतः सदा॥ १.९ ॥<br>
<br>
भोजनासन शय्यासु सदा तद्गतमानसः॥<br>
उदाचरितं विष्णोर्गायमानः पुनः पुनः॥ १.१० ॥<br>
<br>
विष्णोः स्थलं समासाद्य हरेः क्षेत्रमनुत्तमम्॥<br>
अगायत हरिं तत्र तालवर्णलयान्वितम्॥ १.११ ॥<br>
<br>
मूर्च्छनास्वरयोगेन श्रुतिभेदेन भेदितम्॥<br>
भक्तियोगं समापन्नो भिक्षामात्रं हि तत्र वै॥ १.१२ ॥<br>
<br>
तत्रैवं गायमानं च दृष्ट्वा कश्चिद्द्विजस्तदा॥<br>
पद्माख्य इति विख्यातस्तस्मै चान्नं ददौ तदा॥ १.१३ ॥<br>
<br>
सकुटुंबो महातेजा ह्युष्णमन्नं हि तत्र वै॥ <br>
कौशिको हि ताद हृष्टो गायन्नास्ते हरिं प्रभुम्॥ १.१४ ॥<br>
<br>
श्रृण्वन्नास्ते स पद्माख्यः काले विनिर्गतः॥<br>
कालयोगेन संप्राप्ताः शिष्या वै कौशिकस्य च॥ १.१५ ॥<br>
<br>
सप्त राजन्यवैश्यानां विप्राणां कुलसंभवाः॥<br>
ज्ञानविद्याधिकाः शुद्धा वासुदेवपरायणाः॥ १.१६ ॥<br>
<br>
तेषामवितथान्नाद्यं पद्माक्षः स्वयम्॥<br>
शिष्यैश्च सहितो नित्यं कौशिको हृष्टमानसः॥ १.१७ ॥<br>
<br>
विष्णुस्थले हरिं तत्र आस्ते गायन्यथाविधि॥<br>
तत्रैव मालवो नाम वैश्यो विष्णुपरायणः॥ १.१८ ॥<br>
<br>
दीपमालां हरेर्नित्यं करोति प्रीतिमानसः॥<br>
मालवी नाम भार्या च तस्य नित्यं पतिव्रता॥ १.१९ ॥<br>
<br>
गोमयेन समालिप्य हरेः क्षेत्रं समंततः॥<br>
भर्त्रा सहास्ते सुप्रीता श्रृण्वती गानमुत्तमम्॥ १.२० ॥<br>
<br>
कुशस्थलात्समापन्ना ब्राह्मणाः शंसितव्रताः॥<br>
पंचाशद्वै समापन्ना हरेर्गानार्थमुत्तमाः॥ १.२१ ॥<br>
<br>
साधयंतो हि कार्याणि कौशिकस्य महात्मनः॥<br>
ज्ञानविद्यार्थतत्त्वज्ञाः श्रृण्वंतो ह्यवसंस्तु ते॥ १.२२ ॥<br>
<br>
ख्यातमासीत्तदा तस्य गानं वै कौशिकस्य तत्॥<br>
श्रुत्वा राजा समभ्येत्य कलिंगो वाक्यमब्रवीत्॥ १.२३ ॥<br>
<br>
कौशिकाद्य गणैः सार्धं गायस्वेह च मां पुनः॥<br>
श्रृणुध्वं च तथा यूयं कुशस्थलजना अपि॥ १.२४ ॥<br>
<br>
तच्छ्रुत्वा कौशिकः प्राह राजानं सांत्वया गिरा॥<br>
न जिह्वा मे महाराजन् वाणी च मम सर्वदा॥ १.२५ ॥<br>
<br>
हरेरन्यमपिंद्रं वा स्तौति नैव च वक्ष्यति॥<br>
एवमुक्ते तु तच्छिष्यो वासिष्ठो गौतमो हरिः॥ १.२६ ॥<br>
<br>
सारस्वतस्तथा चित्रश्चित्रमाल्यस्तथा शिशुः॥<br>
ऊचुस्ते पार्थिवं तद्वद्यथा प्राह च कौशिकः॥ १.२७ ॥<br>
<br>
श्रवकास्ते तथा प्रोचुः पार्थिवं विष्णुतत्पराः॥<br>
श्रोत्राणीमानि शृण्वंति हरेरन्यं न पार्थिव॥ १.२८ ॥<br>
<br>
गानकीर्तिं वयं तस्य शृणुमोन्यां न च स्तुतिम्॥<br>
तच्छ्रुत्वा पार्थिवो रुष्टो गायतामिति चाब्रवीत्॥ १.२९ ॥<br>
<br>
स्वभृत्यान्ब्राह्मणा ह्येते कीर्तिं श्रृण्वंति मे यथा॥<br>
न श्रृण्वंति कथं तस्मात् गायमाने समंततः॥ १.३० ॥<br>
<br>
एव मुक्तास्तदा भृत्या जगुः पार्थिवमुत्तमम्॥<br>
निरुद्धमार्गा विप्रास्ते गाने वृत्ते तु दुःखिताः॥ १.३१ ॥<br>
<br>
काष्ठसंकुभिरन्योन्यं श्रोत्राणि विदधुर्द्विजाः॥<br>
कौसिकाद्याश्च तां ज्ञात्मवा मनोवृत्तिं नृपस्य वै॥ १.३२ ॥<br>
<br>
प्रसह्यास्मांस्तु गायेत स्वगानेसौ नृपः स्थितः॥<br>
इति विप्राः सुनियता जिह्वाग्रं चिच्छिदुः करैः॥ १.३३ ॥<br>
<br>
ततो राजा सुसंक्रुद्धः स्वदेशात्तान्न्यवासयत्॥<br>
आदाय सर्वं वित्तं च ततस्ते जग्मुरुत्तराम्॥ १.३४ ॥<br>
<br>
दिशमासाद्य कालेन कालधर्मेणयोजिताः॥<br>
तानागतान्यमो दृष्ट्वा किं कर्तव्यमिति स्म ह॥ १.३५॥<br>
<br>
चोष्टितं तत्क्षणे राजन् ब्रह्मा प्राह सुराधिपान्॥<br>
कौशिकादीन् द्विजानद्य वासयध्वं यथासुखम्॥ १.३६॥<br>
<br>
गानयोगेन ये नित्यं पूजयंति जनार्दनम्॥<br>
तानानयत भद्रं वो यदि देवत्वमिच्छथ॥ १.३७ ॥<br>
<br>
इत्युक्ता लोकपालस्ते कौशिकेति पुनः पुनः॥<br>
मालवेति तथा केचित् पद्माक्षेति तथा परे॥ १.३८ ॥<br>
<br>
क्रोशमानाः समभ्येत्य तानादाय विहायसा॥<br>
ब्रह्मलोकं गताः शीघ्रं मुहूर्तेनैव ते सुराः॥ १.३९ ॥<br>
<br>
कौशिकादींस्ततो दृष्ट्वा ब्रह्मा लोकपितामहः॥<br>
प्रत्युद्गम्य यथान्यायं स्वागतेनाभ्यपूजयत्॥ १.४० ॥<br>
<br>
ततः कोलाहलमभूदतिगौरवमुल्बणम्॥<br>
ब्रह्मणा चरितं दृष्ट्वा देवानां नृपसत्तम॥ १.४१ ॥<br>
<br>
हिरण्यगर्भो भगवांस्तान्निवार्य सुरोत्तमान्॥<br>
कौशिकादीन्समादाय मुनीन् देवैः समावृतः॥ १.४२ ॥<br>
<br>
विष्णुलोकं ययौ शीघ्रं वासुदेवपरायणः॥<br>
तत्र नारायणोदेवः श्वेतद्वीपनिवासिभिः॥ १.४३ ॥<br>
<br>
ज्ञानयोगेश्वरैः सिद्धैर्विष्णुभक्तैः समाहितैः॥<br>
नारायणसमैर्दिव्यैश्चतुर्बाहुधरैः शुभैः॥ १.४४ ॥<br>
<br>
विष्णुचिह्नसमापन्नैर्दीप्यमानैरकल्मषैः॥<br>
अष्टाशीतिसहस्रैश्च सेव्यमानो महाजनैः॥ १.४५ ॥<br>
<br>
अस्माभिर्नारदाद्यैश्च सनकाद्यैरकल्मषैः॥<br>
भूतैर्नानाविधैश्चैव दिव्यस्त्रीभिः समंततः॥ १.४६ ॥<br>
<br>
सेव्यमानोथ मध्ये वै सहस्रद्वारसंवृते॥<br>
सहस्रयोजनायामे दिव्ये मणिमये शुभे॥ १.४७ ॥<br>
<br>
विमाने विमले चित्रे भद्रपीठासने हरिः॥<br>
लोककार्ये प्रसक्तानां दत्तदृष्टिश्च माधवः॥ १.४८ ॥<br>
<br>
तस्मिन्कालेऽथ भगवान् कौशिकाद्यैश्च संवृतः॥<br>
आगम्य प्रणिपत्याग्रे तुष्टाव गरुडध्वजम्॥ १.४९ ॥<br>
<br>
ततो किलोक्य भगवान् हरिर्नारायणः प्रभुः॥<br>
कौशिकेत्याह संप्रीत्या तान्सर्वांश्च यथाक्रमम्॥ १.५० ॥<br>
<br>
जयघोषो महानसीन्महाश्चर्ये समागते॥<br>
ब्रह्माणमाह विश्वात्मा श्रृणु ब्रह्मन् मयोदितम्॥ १.५१ ॥<br>
<br>
कौशिकस्य इमे विप्राः साध्यसाधनतत्पराः॥<br>
हिताय संप्रवृत्ता वै कुशस्थलनिवासिनः॥ १.५२ ॥<br>
<br>
मत्कीर्तिश्रवणे युक्ता ज्ञानतत्त्वार्थकोविदाः॥<br>
अनन्यदेवताभक्ताः साध्या देवा भवंत्विमे॥ १.५३ ॥<br>
<br>
दिव्यरूपधरः श्रीमान् श्रृण्वन्गानमिहाधिपः॥<br>
आस्व नित्यं यथाकामं यावल्लोका भवंति वै॥ १.५४ ॥<br>
<br>
पद्माक्षमाह भगवान् धनदो भवमाधवः॥<br>
धनानामीश्वरो भूत्वा यथाकालं हि मां पुनः॥ १.५५ ॥<br>
<br>
मालबं मालवीं चैवं प्राह दामोदरो हरिः॥<br>
मम लोके यथाकालं भार्यया सह मालव॥ १.५६ ॥<br>
<br>
दिव्यरूपधरः श्रीमान् श्रृण्वन्गानमिहाधिपः॥<br>
आस्व नित्यं यथाकामं यावल्लोका भवंति वै॥ १.५७ ॥<br>
<br>
पद्माक्षमाह भगवान् धनदो भवमाधवः॥<br>
धनानामीश्वरो भूत्वा यथाकालं हि मां पुनः॥ १.५८ ॥<br>
<br>
आगम्य दृष्ट्वा मां नित्यं कुरु राज्यं यथासुखम्॥<br>
एवमुक्त्वा हरिर्विष्णुर्ब्रह्माणमिदमब्रवीत्॥ १.५९ ॥<br>
<br>
कौशिकस्यास्य गानेन योगनिद्रा च मे गता॥<br>
विष्णुस्थले च मां स्तौति शिष्यैरेष समन्ततः॥ १.६० ॥<br>
<br>
राज्ञा निरस्तः क्रूरेण कलिंगेन महीयसा॥<br>
स जिह्वाच्छेदनं कृत्वा हरेरन्यं कथंचन॥ १.६१ ॥<br>
<br>
न स्तोष्यामीति नियतः प्राप्तोसौ मम लोकताम्॥<br>
एते च विप्रा नियता मम भक्ता यशस्विनः॥ १.६२ ॥<br>
<br>
श्रोत्रच्छिद्रमथाहत्य शंकुभिर्वै परस्परम्॥<br>
श्रोष्यामो नैव चान्यद्वै हरेः कीर्तिमितिस्म ह॥ १.६३ ॥<br>
<br>
एते विप्रास्च देवत्वं मम सान्निध्यमेव च॥<br>
मालवो भार्यया सार्धं मत्क्षेत्रं परिमृज्य वै॥ १.६४ ॥<br>
<br>
दीपमालादिभिर्नित्यमभ्यर्च्य सततं हि माम्॥<br>
गानं शृणोति नियतो मत्कीर्तिचरितान्वितम्॥ १.६५ ॥<br>
<br>
तेनासौ प्राप्तवाँल्लोकं मम ब्रह्मा सनातनम्॥<br>
पद्माक्षोसौ ददौ भोज्यं कौशिकस्य महात्मनः॥ १.६६ ॥<br>
<br>
धनेशत्वमवाप्तोसौ मम सान्निध्यमेव च॥<br>
एवमुक्त्वा हरिस्तत्र समाजे लोकपूजितः॥ १.६७ ॥<br>
<br>
तस्मिन् क्षणे समापन्ना मधुराक्षरपेशलैः॥<br>
विपंचीगुणतत्त्वज्ञैर्वाद्यविद्याविशारदैः॥ १.६८ ॥<br>
<br>
मंदं मंदस्मिता देवी विचित्राभरणान्विता॥<br>
गायमाना समायाता लक्ष्मीर्विष्णुपरिग्रहा॥ १.६९ ॥<br>
<br>
वृता सहस्रकोटीभिरंगनाभिः समंततः॥<br>
ततो गणाधिपा दृष्ट्वा भुशुंडीपरिघायुधाः॥ १.७० ॥<br>
<br>
ब्रह्मादींस्तर्जयंतस्ते मुनीन्देवान्समंततः॥<br>
उत्सारयंतः संहृष्टा धिष्ठिताः पर्वतोपमाः॥ १.७१ ॥<br>
<br>
सर्वे वयं हि निर्याताः सार्धं वै ब्रह्मणा सुरैः॥<br>
तस्मिन् क्षणे समाहूतस्तुंबरुर्मुनिसत्तमः॥ १.७२ ॥<br>
<br>
प्रविवेश समीपं वै देव्या देवस्य चैव हि॥<br>
तत्रासीनो यथायोगं नानामूर्च्छासमन्वितम्॥ १.७३ ॥<br>
<br>
जगौ कलपदं हृष्टो विपंचीं चाभ्यवादयत्॥<br>
नानारत्नसमायुक्तैर्दिव्यैराभरणोत्तमैः॥ १.७४ ॥<br>
<br>
दिव्यमाल्यैस्तथा शुभ्रैः पूजितो मुनिसत्तमः॥<br>
निर्गतस्तुंबरुर्हृष्टो अन्ये च ऋषयः सुराः॥ १.७५ ॥<br>
<br>
दृष्ट्वा संपूजितं यांतं यथायोगमरिंदम॥<br>
नारदोथ मुनिर्दृष्ट्वा तुंबरोः सत्क्रियां हरेः॥ १.७६ ॥<br>
<br>
शोकाविष्टेन मनसा संतप्तहृदयेक्षणः॥<br>
चिंतामापेदिवांस्तत्र शोकमूर्च्छाकुलात्मकः॥ १.७७ ॥<br>
<br>
केनाहं हि हरेत्यास्ये योगं देवीसमीपतः॥<br>
अहो तुंबरुणा प्राप्तं धिङ्मां मूढं विचेतसम्॥ १.७८ ॥<br>
<br>
योहं हरेः सन्निकाशं भूतैर्निर्यातितः कथम्॥<br>
जीवन्यास्यामि कुत्राहमहो तुंबरुणा कृतम्॥ १.७९ ॥<br>
<br>
इति संचिंतयन् विप्रस्तप आस्थितवान्मुनिः॥<br>
दिव्यं वर्षसहस्रं तु निरुचच्छ्वाससमन्वितः॥ १.८० ॥<br>
<br>
ध्यायन्विष्णुमथाध्यास्ते तुंबरोः सत्क्रियां स्मरन्॥<br>
रोदमानो मुहुर्विद्वान् धिङ्मामिति च चिंतयन्॥ १.८१ ॥<br>
<br>
तत्र यत्कृतवान्विष्णुस्तच्छृणुष्व नराधिप॥ १.८२ ॥<br>
<br>
इति श्रीलिंगमहापुराणे उत्तरभागे कौशिकवृत्तकथनं नाम प्रथमोध्यायः॥ १ ॥<br>
<br>
<br>
</span>
