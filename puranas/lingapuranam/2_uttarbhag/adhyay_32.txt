सनत्कुमार उवाच।।<br>
जपहोमार्चनादानाभिषेकाद्यं च पूर्ववत्।।<br>
सुवर्णमेदिनीदानं प्रवक्ष्यामि समासतः।। ३२.१ ।।<br>
<br>
पूर्वोक्तदेशकाले तु कारयेन्मुनिभिः सह।।<br>
लक्षणेन यथापूर्वं कुंडे वा मंडलेऽथ वा।। ३२.२ ।।<br>
<br>
मेदिनीं कारयेद्दिव्यां सहस्रेणापि वा पुनः।।<br>
एकहस्ता प्रकर्तव्या चतुरस्रा सुशोभना।। ३२.३ ।।<br>
<br>
सप्तद्वीपसमुद्राद्यैः पर्वतैरभिसंवृता।।<br>
सर्वतीर्थसमोपेता मध्ये मेरुसमन्विता।। ३२.४ ।।<br>
<br>
अथवा मध्यतो द्वीपं नवखंडं प्रकल्पयेत्।।<br>
पूर्ववन्निखिलं कृत्वा मंडले वेदिमध्यतः।। ३२.५ ।।<br>
<br>
सप्तभागैकभागेन सहस्राद्विधिपूर्वकम्।।<br>
शिवभक्ते प्रदातव्या दक्षिणा पूर्वचोदिता।। ३२.६ ।।<br>
<br>
सहस्रकलशाद्यैश्च शंकरं पूजयेच्छिवम्।।<br>
सुवर्णमेदिनीप्रोक्तं लिंगस्मिन्दानमुत्तमम्।। ३२.७ ।।<br>
<br>
इति श्रीलिंगमहापुराणे उत्तरभागे सुवर्णमेदिनीनीदानं नाम द्वात्रिंशोऽध्यायः।। ३२ ।।<br>
