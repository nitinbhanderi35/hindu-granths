अम्बरीष उवाच।।<br>
मार्कंडेय महाप्राज्ञ केन योगेन लब्धवान्।।<br>
गानविद्यां महाभागे उत्तरभाग नारदो भगवान्मुनिः।। ३.१ ।।<br>
<br>
तुंबरोश्च समानत्वं कस्मिन्काल उपेयिवान्।।<br>
एतदाचक्ष्व मे सर्वं सर्वज्ञोसि महामते।। ३.२ ।।<br>
<br>
मार्कंडेय उवाच।।<br>
श्रुतो मयायमर्थो वै नारदाद्देवदर्शनात्।।<br>
स्वयमहा महातेजा नारदोऽसौ महामतिः।। ३.३ ।।<br>
<br>
संतप्यमानो भगवान् दिव्यंवर्षसहस्रकम्।।<br>
निरुच्छ्वासेन संयुक्तस्तुंबरोर्गौरवं स्मरन्।। ३.४ ।।<br>
<br>
तताप च महाघोरं तपोराशिस्तपः परम्।।<br>
अथांतरिक्षे शुश्राव नारदोऽसौ महामुनिः।। ३.५ ।।<br>
<br>
वाणीं दिव्यां महाघोषामद्भुतामसरीरिणीम्।।<br>
किमर्थं मुनिशार्दूल तपस्तपसि दुश्चरम्।। ३.६ ।।<br>
<br>
उलूकं पश्य गत्वा त्वं यदि गाने रता मतिः।।<br>
मानसोत्तरशैले तु गानबंधुरिति स्मृतः।। ३.७ ।।<br>
<br>
गच्छ शीघ्रं च पश्यैनं गानवित्त्वं भविष्यसि।।<br>
इत्युक्तो विस्मया विष्टो नारदो वाग्विदां वरः।। ३.८ ।।<br>
<br>
मानसोत्तरशैले तु गानबंधुं जगाम वै।।<br>
गंधर्वाः किन्नरा यक्षास्तथा चाप्सरसां गणाः।। ३.९ ।।<br>
<br>
समासीनास्तु परितो गानबंधुं ततस्ततः।।<br>
गनविद्यां समापन्नः सिक्षितास्तेन पक्षिणा।। ३.१० ।।<br>
<br>
स्निग्धकंठस्वरास्त्र समासीना मुदान्विताः।।<br>
ततो नारदमालोक्य गानबंधुरुवाच ह।। ३.११।।<br>
<br>
प्रणिपत्य यथान्यायं स्वागतेनाभ्यपूजयत्।।<br>
किमर्थं भगवानत्र चागतोऽसि महामते।। ३.१२ ।।<br>
<br>
किं कार्यं हि मया ब्रह्मन् ब्रूहि किं करवाणि ते।।<br>
नारद उवाच।।<br>
उलूकेंद्र महाप्राज्ञ श्रृणुसर्वं यथातथम्।। ३.१३ ।।<br>
<br>
मम वृत्तं प्रवक्ष्यामि पुरा भूतं महाद्भुतम्।।<br>
अतीते हि युगे विद्वन्नारायणसमीपगम्।। ३.१४ ।।<br>
<br>
मां विनिर्धूय संहृष्टः समाहूय च तुंबरुम्।।<br>
लक्ष्मीसमन्वितो विष्णुरश्रृणोद्गानमुत्तमम्।। ३.१५ ।।<br>
<br>
ब्रह्मादयः सुराः सर्वे निरस्ताः स्थानतोऽच्युताः।।<br>
कौशिकाद्याः समासीना गानयोगेन वै हरिम्।। ३.१६ ।।<br>
<br>
एवमाराध्य संप्राप्ता गाणपत्यं यथासुखम्।।<br>
तेनाहमतिदुःखार्तस्तपस्तप्तुमिहागतः।। ३.१७ ।।<br>
<br>
यद्दत्तं यद्धुतं चैव यथा वा श्रुतमेव च।।<br>
यदधीतं मया सर्वं कलां नार्हति षोडशीम्।। ३.१८ ।।<br>
<br>
विष्णोर्माहात्म्ययुक्तस्य गान योगस्य वै ततः।।<br>
संचिंत्याहं तपो घोरं तदर्थं तप्तवान् द्विज।। ३.१९ ।।<br>
<br>
दिव्यवर्षसहस्रं वै ततो ह्यश्रृणुवं पुनः।।<br>
वाणीमाकाशसंभूतां त्वामुद्दिश्य विहंगम।। ३.२० ।।<br>
<br>
उलूकं गच्छ देवर्षे गानबंधुं मतिर्यदि।।<br>
गाते चेद्वर्तते ब्रह्मन् तत्र त्वं वेत्स्यसे चिरात्।। ३.२१ ।।<br>
<br>
इत्यहं प्रेरितस्तेन त्वत्समीपमीहागतः।।<br>
किं करीष्यामि शिष्योहं तव मां पालयाव्यय।। ३.२२ ।।<br>
<br>
गानबंधुरुवाच।।<br>
श्रृणु नारद यद्वृत्तं पुरा मम महामते।।<br>
अत्याश्चर्यसमायुक्तं सर्वपापहरं शुभम्।। ३.२३ ।।<br>
<br>
भुवनेश इति ख्यातो राजभूद्धार्मिकः पुरा।।<br>
अश्वमेधसहस्रैश्च वाजपेयायुतेन च।। ३.२४ ।।<br>
<br>
गवां कोट्यर्बुदे चैव सुवर्मस्य तथैव च।।<br>
वाससां रथहस्तीनां कन्याश्वानां तथैव च।। ३.२५ ।।<br>
<br>
दत्वा स राजा विप्रेभ्यो मेदिनीं प्रतिपालयन्।।<br>
निवारयन् स्वके राज्ये गेययोगेन केशवम्।। ३.२६ ।।<br>
<br>
अन्यं वा गेययोगेन गायन्यदि स मे भवेत्।।<br>
वध्यः सर्वात्मना तस्माद्वेदै रीड्यः परः पुमान्।। ३.२७ ।।<br>
<br>
गानयोगेन सर्वत्र स्त्रियो गायंतु नित्यशः।।<br>
सूतमागधसंघाश्च गीतं ते कारयंतु वै।। ३.२८ ।।<br>
<br>
इत्यज्ञाप्यमहातेजा राज्यं वै पर्यपालयत्।।<br>
तस्य राज्ञः पुराभ्याशे हरिमित्र इति श्रुतः।। ३.२९ ।।<br>
<br>
ब्राह्मणो विष्णुभक्तश्च सर्वद्वंद्वविवर्जितः।।<br>
नदीपुलिनमासाद्य प्रतिमां च हरेः शुभाम्।। ३.३० ।।<br>
<br>
अभ्यर्च्य च यथान्यायं घृतदध्युत्तरं बहु।।<br>
मिष्टान्नं पायसं दत्त्वा हरेरावेद्य पूपकम्।। ३.३१ ।।<br>
<br>
प्रणिपत्य यथान्यायं तत्र विन्यस्तमानसः।।<br>
अगायत हरिं तत्र तालवर्णलयान्वितम्।। ३.३२ ।।<br>
<br>
अतीव स्नेहसंयुक्तस्तद्गतेनांतरात्मना।।<br>
ततो राज्ञः समादेशाच्चारास्तत्र समागताः।। ३.३३ ।।<br>
<br>
तदर्चनादि सकलं निर्दूय च समंततः।।<br>
ब्राह्मणं तं गृहीत्वा ते राज्ञे सम्यङ्न्यवेदयन्।। ३.३४ ।।<br>
<br>
ततो राजा द्विजश्रेष्ठं परिभर्त्स्य सुदुर्मतिः।।<br>
राज्यान्नर्यातयामास हृत्वा सर्वं धनादिकम्।। ३.३५ ।।<br>
<br>
प्रतिमां च हरेश्चैव म्लेच्छा हृत्वा ययुः पुनः।।<br>
ततः कालेन महता कालधर्ममुपेयिवान्।। ३.३६ ।।<br>
<br>
स राजा सर्वलोकेषु पूज्यमानः समंततः।।<br>
क्षुधार्तश्च तथा खिन्नो यममाह सुदुः खितः।। ३.३७ ।।<br>
<br>
क्षुत्तृट् च वर्तते देव स्वर्गतस्यापि मे सदा।।<br>
मया पापं कृतं किं वा किं करिष्यामि वै यम।। ३.३८ ।।<br>
<br>
यम उवाच।।<br>
त्वया हि सुमहत्पापं कृतमज्ञानमोहतः।।<br>
हरिमित्रं प्रति तदा वासुदेवपरायणम्।। ३.३९ ।।<br>
<br>
हरिमित्रे कृतं पापं वासुदेवार्चनादिषु।।<br>
तेन पापेन संप्राप्तः क्षुद्रोगस्त्वां सदा नृप।। ३.४० ।।<br>
<br>
दानयज्ञादिकं सर्वं प्रनष्टं ते नराधिप।।<br>
गीतवाद्यसमोपेतं गायमानं महामतिम्।। ३.४१ ।।<br>
<br>
हरिमित्रं समाहूय हृतवानसि तद्धनम्।।<br>
उपहारादिकं सर्वं वासुदेवस्य सन्निधौ।। ३.४२ ।।<br>
<br>
तव भृत्यैस्तदा लुप्तं पापं चक्रुस्त्वदाज्ञया।।<br>
हरेः कीर्तिं विना चान्यद्ब्रह्मणेन नृपोत्तम।। ३.४३ ।।<br>
<br>
न गेययोगे गातव्यं तस्मात्पापं कृतं त्वया।।<br>
नष्टस्ते सर्वलोकोद्य गच्च पर्वतकोटरम्।। ३.४४ ।।<br>
<br>
पूर्वोत्सृष्टं स्वदेहं तं खादन्नित्यं निकृत्य वै।।<br>
तस्मिन्कोणे त्विमं देहं खादन्नित्यं क्षुधन्वितः।। ३.४५ ।।<br>
<br>
महानिरयसंस्थस्त्वं यावन्मन्वंतरं भवेत्।।<br>
मन्वंतरे ततोऽतीते भूम्यां त्वं च भविष्यसि।। ३.४६ ।।<br>
<br>
ततः कालेन संप्राप्य मानुष्यमवगच्छसि।।<br>
गानबंधुरुवाच।।<br>
एवमुक्त्वा यमो विद्वांस्तत्रैवांतरधीयत।। ३.४७ ।।<br>
<br>
हरिमित्रो विमानेन स्तूयमानो गणाधिपैः।।<br>
विष्णुलोकं गतः श्रीमान् संगृह्य गमबांधवान्।। ३.४८ ।।<br>
<br>
भुवनेशो नृपो ह्यस्मिन् कोटरे पर्वतस्य वै।।<br>
खादमानः शवं नित्यमास्ते क्षत्तृट्रसमन्वितः।। ३.४९ ।।<br>
<br>
अद्राक्षं तं नृपं तत्र सर्वमेतन्ममोक्तवान्।।<br>
समालोक्याहमाज्ञाय हरिमित्रं समेयिवान्।। ३.५० ।।<br>
<br>
विमानेनार्कवर्णेन गच्छंतममरैर्वृतम्।।<br>
इंद्रद्युम्नप्रसादेन प्राप्तं मे ह्यायुरुत्तमम्।। ३.५१ ।।<br>
<br>
तेनाहं हरिमित्रं वै दृष्ट्वानस्मि सुव्रत।।<br>
तदैश्वर्यप्रभावेन मनो मे समुपागतम्।। ३.५२ ।।<br>
<br>
गानविद्यां प्रति तदा किन्नरैः समुपाविशम्।।<br>
षष्टिं वर्षसहस्राणां गान्योगेन मे मुने।। ३.५३ ।।<br>
<br>
जिह्वा प्रसादिता स्पष्टा ततो गानमशिक्षयम्।।<br>
ततस्तु द्विगुणेनैव कालेनाभूदियं मम।। ३.५४ ।।<br>
<br>
गानयोगसमायुक्ता गता मन्वंतरा दश।।<br>
गानाचार्योऽभवं तत्र गंधर्वाद्याः समागताः।। ३.५५ ।।<br>
<br>
एते किन्नरसंघा वै मामाचार्यमुपागताः।।<br>
तपसा नैव शक्या वै गानविद्या तपोधन।। ३.५६ ।।<br>
<br>
तस्माच्छ्रुतेन संयुक्तो मत्तस्त्वं गानमाप्नुहि।।<br>
एवमुक्तो मुनिस्तं वै प्रणिपत्य जगौ तदा।। ३.५७ ।।<br>
<br>
तच्छृणुष्व मुनिश्रेष्ठ वासुदेवं नमस्य तु।।<br>
मार्कंडेय उवाच।।<br>
उलूकेनैवमुक्तस्तु नारदो मुनिसत्तमः।। ३.५८ ।।<br>
<br>
शिक्षाक्रमेण संयुक्तस्तत्र गानमाशिक्षयत्।।<br>
गानबंधुस्तदाहेदं त्यक्तलज्जो भवाधुना।। ३.५९ ।।<br>
<br>
उलूक उवाच।।<br>
स्त्रीसंगमे तथा गीते द्यूते व्याख्यानसमगमे।।<br>
व्यवहारे तथाहारे त्वर्थानां च समागमे।। ३.६० ।।<br>
<br>
आये व्यये तथा नित्यं त्यक्तलज्जस्तु वै भवेत्।।<br>
न कुंचितेन गूढेन नित्यं प्रावरमादिभिः।। ३.६१ ।।<br>
<br>
हस्तविक्षेपभावेन व्यादि तास्येन चैव हि।।<br>
निर्यातजिह्वायोगेन न गेयं हि कथंचन।। ३.६२ ।।<br>
<br>
न गायेदूर्ध्वबाहुश्च नोर्ध्वदृष्टिः कथंचन।।<br>
स्वांगं निरीक्षमाणेन परं संप्रेक्षता तथा।। ३.६३ ।।<br>
<br>
संघट्टे च तथोत्थाने कटिस्थानं न शस्यते।।<br>
हासो रोषस्तथा कंपस्तथान्यत्र स्मृतिः पुनः।। ३.६४ ।।<br>
<br>
नैतानि शस्तरूपाणि गानयोगे महामते।।<br>
नैकहस्तेन शक्यं स्यात्तालसंघट्टनं मुने।। ३.६५ ।।<br>
<br>
क्षुधार्त्तेन भयार्तेन तृष्णार्तेन तथैव च।।<br>
गानयोगे न कर्तव्यो नांधकारे कथंचन।। ३.६६ ।।<br>
<br>
एवमादीनि चान्यानि न कर्तव्यानि गायता।।<br>
मार्कंडेय उवाच।।<br>
एवमुक्तः स भगवांस्तेनोक्तैर्विधिलक्षणैः।।<br>
अशिक्षयत्तथा गीतं दिव्यं वर्षसहस्रकम्।। ३.६७ ।।<br>
<br>
ततः समस्तसंपन्नो गीतप्रस्तारकादिषु।।<br>
विपंच्यादिषु संपन्नः सर्वस्वरविभावित्।। ३.६८ ।।<br>
<br>
अयुतानि च षट्त्रिंशत्सहस्राणि शतानि च।।<br>
स्वराणां भेदयोगेन ज्ञातवान्मुनिसत्तमः।। ३.६९ ।।<br>
<br>
ततो गंधर्वसंघाश्च किन्नराणां तथैव च।।<br>
मुनिना सह संयुक्ताः प्रीतियुक्ता भवंति ते।। ३.७० ।।<br>
<br>
गानबंधुं मुनिः प्राह प्राप्य गानमनुत्तमम्।।<br>
त्वां समासाद्य संपन्नस्त्वं हि गीतविशारदः।। ३.७१ ।।<br>
<br>
ध्वांक्षशत्रो महाप्राज्ञ किमाचार्य करोमि ते।।<br>
गानबंधुरुवाच।।<br>
ब्रह्मणो दिवसे ब्रह्मन् मनवस्तु चतुर्दश।। ३.७२ ।।<br>
<br>
ततस्त्रै लोक्यसंप्लावो भविष्यति महामुने।।<br>
तावन्मे त्वायुषो भावस्तावन्मे परमं शुभम्।। ३.७३ ।।<br>
<br>
मनसाध्याहितं मे स्याद्दक्षिणा मुनिसत्तम।।<br>
नारद उवाच।।<br>
अतीतकल्पसंयोगे गरुडस्त्वं भविष्यसि।। ३.७४ ।।<br>
<br>
स्वस्ति तेऽस्तु महाप्राज्ञ गमिष्यामि प्रसीद माम्।।<br>
मार्कंडेय उवाच।।<br>
एवमुक्त्वा जगामथ नारदोपि जनार्दनम्।। ३.७५ ।।<br>
<br>
श्वेतद्वीपे हृषीकेशं गापयामास गीतकान्।।<br>
तत्र श्रुत्वा तु भगवान्नारदं प्राह माधवः।। ३.७६ ।।<br>
<br>
तुंबरोर्न विशिष्टोसि गीतैरद्यापि नारद।।<br>
यदा विशिष्टो भविता तं कालं प्रवदाम्यहम्।। ३.७७ ।।<br>
<br>
गानबंधुं समासाद्य गानार्थज्ञो भवानसि।।<br>
मनोर्वैवस्वतस्याहमष्टविशतिमे युगे।। ३.७८ ।।<br>
<br>
द्वांपरां ते भवष्यामि युदवंशकुलोद्भवः।।<br>
देवक्यां वसुदेवस्य कृष्णो नाम्ना महामते।। ३.७९ ।।<br>
<br>
तदानीं मां समासाद्य स्मारयेथा यथातथम्।।<br>
तत्र त्वां गीतसंपन्नं करिष्यामि महाव्रतम्।। ३.८० ।।<br>
<br>
तुंबरोश्च समंचैव तथातिशयसंयुतम्।।<br>
तावत्कालं यतायोगं देवगंधर्वयोनिषु।। ३.८१ ।।<br>
<br>
शिक्षयस्व यतान्यायमित्युक्त्वांतरधीयत।।<br>
ततो मुनिः प्रणम्यैनं तथातिशयसंयुतम्।। ३.८२ ।।<br>
<br>
देवर्षिर्देवसंकाशः सर्वाभरणभूषितः।।<br>
तपसां निधिरत्यंतं वासुदेवपरायणः।। ३.८३ ।।<br>
<br>
स्कंधे विपंचीमासाद्य सर्वलोकांश्चचार सः।।<br>
वारुणं याम्यमाग्नेयमैद्रं कौबेरमेव च।। ३.८४ ।।<br>
<br>
वायव्यं च तथेशानं संसदं प्राप्य धर्मवित्।।<br>
गायमानो हरिं सम्यग्वीणावादविचक्षणः।। ३.८५ ।।<br>
<br>
गंधर्वाप्सरसां संघैः पूज्यमानस्तत स्ततः।।<br>
ब्रह्मलोकं समासाद्य कस्मिंश्चित्कालपर्यये।। ३.८६ ।।<br>
<br>
हाहाहूहूश्च गंधर्वौ गीतवाद्यविशारदौ।।<br>
ब्रह्मणो गायकौ दिव्यौ नित्यौ गंधर्वसत्तमौ।। ३.८७ ।।<br>
<br>
तत्र ताभ्यां समासाद्य गायमानो हरिं प्रभुम्।।<br>
ब्रह्मणा च महातेजाः पूजितो मुनिसत्तमः।। ३.८८ ।।<br>
<br>
तं प्रणम्य महात्मानं सर्वलोकपितामहम्।।<br>
चचार च यथाकामं सर्वलोकेषु नारदः।। ३.८९ ।।<br>
<br>
ततः कालेन महता गृहं प्राप्य च तुंबरोः।।<br>
वीणामादाय तत्रस्थो ह्यगायत महामुनिः।। ३.९० ।।<br>
<br>
स्वरकल्पास्तु तत्रस्थाः षड्जाद्याः सप्त वै मताः।।<br>
क्रीडतो भगवान्दृष्ट्वा निर्गतश्च सुसत्वरम्।। ३.९१ ।।<br>
<br>
शिक्षया मास बहुशस्तत्र तत्र महामतिः।।<br>
श्रमयोगेन संयुक्तो नारदोपि महामुनिः।। ३.९२ ।।<br>
<br>
सप्तस्वरांगनाः पश्यन् गानविद्याविशारदः।।<br>
आसीद्वीणा समायोगे न तास्तंत्र्यः प्रपेदिरे।। ३.९३ ।।<br>
<br>
ततो रवैतके कृष्णं प्रणिपत्य महामुनिः।।<br>
विज्ञापयदशेषं तु श्वेतद्वीपे तु यत् पुरा।। ३.९४ ।।<br>
<br>
नारायणेन कथितं गानयोगमनुत्तमम्।।<br>
तच्छ्रुत्वा प्राहसन्कृष्णः प्राह जांबवतीं मुदा।। ३.९५ ।।<br>
<br>
एतं मुनिवरं भद्रे शिक्षयस्व यथाविधि।।<br>
वीणागान समायोगे तथेत्युक्त्वा च सा हरिम्।। ३.९६ ।।<br>
<br>
प्रहसंती यथायोगं शिक्षयामास तं मुनिम्।।<br>
ततः संवत्सरे पूर्णे पुनरागम्य माधवम्।। ३.९७ ।।<br>
<br>
प्रणिपत्याग्रतस्तस्थौ पुनराह स केशवः।।<br>
सत्यां समीपमागच्छ शिक्षयस्व यथाविधि।। ३.९८ ।।<br>
<br>
तथेत्युक्त्वा सत्यभामां प्रणिपत्यजगौ मुनिः।।<br>
तया स सिक्षितो विद्वान् पूर्णे संवत्सरे पुनः।। ३.९९ ।।<br>
<br>
वासुदेवमियुक्तोऽसौ रुक्मिणीसदनं गतः।।<br>
अंगनाभिस्ततस्ताभिर्दासीभिर्मुनिसत्तमः।। ३.१०० ।।।<br>
<br>
उक्तोऽसौ गायमानोपि न स्वरं वेत्सि वै मुने।।<br>
ततः श्रमेण महता वत्सरत्रयसंयुतम्।। ३.१०१ ।।<br>
<br>
शिक्षितोसौ तदा देव्या रुक्मिण्यापि जगौ मुनिः।।<br>
ततः स्वरांगनाः प्राप्यः तंत्रीयोगं महामुनेः।। ३.१०२ ।।<br>
<br>
आहूय कृष्णो भगवान् स्वयमेव महामुनिम्।।<br>
अशिक्षयदमेयात्मा गानयोगमनुत्तमम्।। ३.१०३ ।।<br>
<br>
ततोऽतिशयमापन्नस्तुंबरोर्मुनिसत्तमः।।<br>
ततो ननर्त देवर्षिः प्रणिपत्य जनार्दनम्।। ३.१०४ ।।<br>
<br>
उवाच च हृषीकेशः सर्वज्ञस्त्वं महामुने।।<br>
प्रहस्य गानयोगेन गायस्व मम सन्निधौ।। ३.१०५ ।।<br>
<br>
एतत्ते प्रार्थितं प्राप्तं मम लोके तथैव च।।<br>
नित्यं तुंबरुणा सार्धं गायस्व च यथातथम्।। ३.१०६ ।।<br>
<br>
एवमुक्तो मुनिस्तत्र यथायोगं चचार सः।।<br>
यदा संपूजयन् कृष्णो रुद्रं भुवननायकम्।। ३.१०७ ।।<br>
<br>
तदा जगै हरेस्तस्य नियोगाच्छंकराय वै।।<br>
रुक्मिण्या सह सत्या च जांबवत्या महामुनिः।। ३.१०८ ।।<br>
<br>
कृष्णेन च नृपश्रेष्ठ श्रुतिजातिविशारदः।।<br>
एष वो मुनिशार्दूलाः प्रोक्तो गीतक्रमो मुनेः।। ३.१०९ ।।<br>
<br>
ब्राह्मणो वासुदेवाख्यां गायमानो भृशं नृप।।<br>
हरेः सालोक्यमाप्नोति रुद्रगानोऽधिको भवेत्।। ३.११० ।।<br>
<br>
अन्यथा नरकं गच्छेद्गायमानोन्यदेव हि।।<br>
कर्मणा मनसा वाचा वासुदेवपरायणः।। ३.१११ ।।<br>
<br>
गायन् श्रृण्वंस्तमाप्नोति तस्माद्गेयं परं विदुः।। ३.११२ ।।<br>
<br>
इति श्रीलिंगमहापुराणे उत्तरभागे वैष्णवगीतकथनं नाम तृतीयोऽध्यायः।। ३ ।।<br>
<br>
