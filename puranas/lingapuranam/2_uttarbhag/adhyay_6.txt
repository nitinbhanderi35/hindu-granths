ऋष ऊचुः<br>
मायावित्वं श्रुतं विष्णोर्देवदेवस्य धीमतः।।<br>
कथं ज्येष्ठासमुत्पत्तिर्देवदेवाज्जनार्दनात्।। ६.१ ।।<br>
<br>
वक्तुमर्हसि चास्माकं लोमहर्षण तत्त्वतः।।<br>
सूत उवाच।।<br>
अनादिनिधनः श्रीमान्धाता नारायणः प्रभुः।। ६.२ ।।<br>
<br>
जगद्द्वैधमिदं चक्रे मोहनाय जगत्पतिः।।<br>
विष्णुर्वै ब्राह्मणान्वेदान्वेदधर्मान् सनातनान्।। ६.३ ।।<br>
<br>
श्रियं पद्मां तथा श्रेष्ठां भागमेकमकारयत्।।<br>
ज्येष्ठामलक्ष्मीमशुभां वेदबाह्यान्नराधमान्।। ६.४ ।।<br>
<br>
अधर्मं च महातेजा भागमेक मकल्पयत्।।<br>
अलक्ष्मीमग्रतः सृष्ट्वा पश्चात्पद्मां जनार्दनः।। ६.५ ।।<br>
<br>
ज्येष्ठा तेन समाख्याता अलक्ष्मीर्द्विजसत्तमाः।।<br>
अमृतोद्भववेलायां विषानंतरमुल्बणात्।। ६.६ ।।<br>
<br>
अशुभा सा तथोत्पन्ना ज्येष्ठा इति च वै श्रुतम्।।<br>
ततः श्रीश्च समुत्पन्ना पद्मा विष्णुपरिग्रहः।। ६.७ ।।<br>
<br>
दुःसहो नाम विप्रर्षिरुपयेमेऽशुभां तदा।।<br>
ज्येष्ठां तां परिपूर्णोऽसौ मनसा वीक्ष्य धिष्ठिताम्।। ६.८ ।।<br>
<br>
लोकं चचारं हृष्टात्मा तया सह मुनिस्तदा।।<br>
यस्मिन् घोषो हरेश्चैव हरस्य च महात्मनः।। ६.९ ।।<br>
<br>
वेदघोषस्तथा विप्रा होमधूमस्तथैव च।।<br>
भस्मांगिनो वा यत्रासंस्तत्र तत्र भयार्दिता।। ६.१० ।।<br>
<br>
पिधाय कर्णौ संयाति धावमाना इतस्ततः।।<br>
ज्येष्ठामेवंविधां दृष्ट्वा दुःसहो मोहमागतः।। ६.११ ।।<br>
<br>
तया सह वनं गत्वा चचार स महामुनिः।।<br>
तपो महद्वने घोरे याति कन्या प्रतिग्रहम्।। ६.१२ ।।<br>
<br>
न करिष्यामि चेत्युक्त्वा प्रतिज्ञाय च तामृषिः।।<br>
योगज्ञानपरः शुद्धो यत्र योगीश्वरो मुनिः।। ६.१३ ।।<br>
<br>
तत्रायांतं महात्मानं मार्कंडेयमपश्यत।।<br>
प्रणिपत्य महात्मानं दुःसहो मुनिमब्रवीत्।। ६.१४ ।।<br>
<br>
भार्येयं भगवन्मह्यं न स्थास्यति कथंचन।।<br>
किं करोमीति विप्रर्षे ह्यनया सह भार्यया।। ६.१५ ।।<br>
<br>
प्रविशामि तथा कुत्र कुतो न प्रविशाम्यहम्।।<br>
मार्कंडेय उवाच।।<br>
श्रृणु दुःसह सर्वत्र अकीर्तिरशुभान्विता।। ६.१६ ।।<br>
<br>
अलक्ष्मीरतुला चेयं ज्येष्ठा इत्यभिशब्दिता।।<br>
नारायणपरा यत्र वेदमार्गानुसारिणः।। ६.१७ ।।<br>
<br>
रुद्रभक्ता महात्मानो भस्मोद्धूलितविग्रहाः।।<br>
स्थिता यत्र जना नित्यं मा विशेथाः कथंचन।। ६.१८ ।।<br>
<br>
नारायण हृषीकेश पुंडरीकाक्ष माधव।।<br>
अच्युतानंत गोविंद वासुदेव जनार्दन।। ६.१९ ।।<br>
<br>
रुद्र रुद्रेति रुद्रेति शिवाय च नमो नमः।।<br>
नमः शिवतरायेति शंकरायेति सर्वदा।। ६.२० ।।<br>
<br>
महादेव महादेव महादेवेति कीर्तयेत्।।<br>
उमायाः पतये चैव हिरण्यपतये सदा।। ६.२१ ।।<br>
<br>
हिरण्यबाहवे तुभ्यं वृषांकाय नमो नमः।।<br>
नृसिंहवामनाचिंत्य माधवेति च ये जनाः।। ६.२२ ।।<br>
<br>
वक्ष्यंति सततं हृष्टा ब्राह्मणाः क्षत्रियास्तथा।।<br>
वैश्याः शूद्राश्च ये नित्यं तेषां धनगृहादिषु।।<br>
आरामे चैव गोष्ठेषु न विशेथाः कथंचन।। ६.२३ ।।<br>
<br>
ज्वालामालाकरालं च सहस्रादित्यसन्निभम्।।<br>
चक्रं विष्णोरतीवोग्रं तेषां हंति सदाशुभम्।। ६.२४ ।।<br>
<br>
स्वाहाकारो वषट्कारो गृहे यस्मिन् हि वर्तते।।<br>
तद्धित्वा चान्यमागच्छ समाघोषेथ यत्र वा।। ६.२५ ।।<br>
<br>
वेदाभ्यासरता नित्यं नित्यकर्मपरायणाः।।<br>
वासुदेवार्चनरता दूरतस्तान्विसर्जयेत्।। ६.२६ ।।<br>
<br>
अग्निहोत्रं गृहे येषां लिंगार्चा वा गृहेषु च।।<br>
वासुदेवतनुर्वापि चंडिका यत्र तिष्ठति।। ६.२७ ।।<br>
<br>
दूरतो व्रज तान् हित्वा सर्वपापविवर्जितान्।।<br>
नित्यनैमित्तिकैर्यज्ञैर्यजंति च महेश्वरम्।। ६.२८ ।।<br>
<br>
तान् हित्वा व्रज चान्यत्र दुःसहत्वं सहानया।।<br>
श्रोत्रिया ब्राह्मणा गावो गुरवोऽतिथयः सदा।। ६.२९ ।।<br>
<br>
रुद्रभक्ताश्च पूज्यंते यैर्नित्यं तान्विवर्जयेत्।।<br>
दुःसह उवाच।।<br>
यस्मिन्प्रवेशो योग्यो मे तद्ब्रूहि मुनिसत्तम।। ६.३० ।।<br>
<br>
त्वद्वाक्याद्भयनिर्मुक्तो विशान्मेषां गृहे सदा।।<br>
मार्कण्डेय उवाच।।<br>
न श्रोत्रिया द्विजा गावो गुरवोऽतिथयः सदा।।<br>
यत्र भर्ता च भार्या च परस्परविरोधिनौ।। ६.३१ ।।<br>
<br>
सभार्यस्त्वं गृहं तस्य विशेथा भयवर्जितः।।<br>
देवदेवो महादेवो रुद्रस्त्रिभुवनेश्वरः।। ६.३२ ।।<br>
<br>
विनिंद्यो यत्र भगवान् विशस्व भयवर्जितः।।<br>
वासुदेवरतिर्नास्ति यत्र नास्ति सदाशिवः।। ६.३३ ।।<br>
<br>
जपहोमादिकं नास्ति भस्म नास्ति गृहे नृणाम्।।<br>
पर्वण्यभ्यर्चनं नास्ति चतुर्दश्यां विशेषतः।। ६.३४ ।।<br>
<br>
कृष्णाष्टम्यां च रुद्रस्य संध्यायां भस्मवर्जिताः।।<br>
चतुर्दश्यां महादेवं न यजंति च यत्र वै।। ६.३५ ।।<br>
<br>
विष्णोर्नामविहिना ये संगताश्च दुरात्मभिः।।<br>
नमः कृष्णाय शर्वाय शिवाय परमेष्ठिने।। ६.३६ ।।<br>
<br>
ब्राह्मणाश्च नरा मूढा नवदंति दुरात्मकाः।।<br>
तत्रैव सततं वत्स सभार्यस्त्वं समाविस।। ६.३७ ।।<br>
<br>
वेदघोषो न यत्रास्ति गुरुपूजादयो न च।।<br>
पितृकर्मविहीनांस्तु सभार्यस्त्वं समाविश।। ६.३८ ।।<br>
<br>
रात्रौ रात्रौ गृहे यस्मिन् कलहो वर्तते मिथः।।<br>
अनया सार्धमनिशं विश त्वं भयवर्जितः।। ६.३९ ।।<br>
<br>
लिंगार्चनं यस्य नास्ति यस्य नास्ति जपादिकम्।।<br>
रुद्रभक्तिर्विनिंदा च तत्रैव विश निर्भयः।। ६.४० ।।<br>
<br>
अतिथिः श्रोत्रियो वापि गुरुर्वावैष्णवोपि वा।।<br>
न संति यद्गृहे गावः सभार्यस्त्वं समाविश।। ६.४१ ।।<br>
<br>
बालानां प्रेक्षमाणानां यत्रादत्त्वा त्वभक्षयन्।।<br>
भक्ष्याणि तत्र संहृष्टः सभार्यस्त्वं समाविश।। ६.४२ ।।<br>
<br>
अनभ्यर्च्य महादेवं वासुदेवमथापि वा।।<br>
अहुत्वा विधिवद्यत्र तत्र नित्यं समाविश।। ६.४३ ।।<br>
<br>
पाप कर्मरता मूढा दयाहीनाः परस्परम्।।<br>
गृहे यस्मिन्समासंते देशे वा तत्र संविश।। ६.४४ ।।<br>
<br>
प्राकारागारविध्वंसा न चैवेड्या कुटुंबिनी।।<br>
तद्गृहं तु समासाद्य वस नित्यं हि हृष्टधीः।। ६.४५ ।।<br>
<br>
यत्र कंटकिनो वृक्षा यत्र निष्पाववल्लरी।।<br>
ब्रह्मवृक्षश्च यत्रास्ति सभार्यास्त्वं समाविश।। ६.४६ ।।<br>
<br>
अगस्त्यार्कादयो वापि बंधुजीवो गृहेषु वै।।<br>
करवीरो विशेषेण नंद्यावर्तमथापि वा।। ६.४७ ।।<br>
<br>
मल्लिका वा गृहे येषां सभार्यास्त्वं समाविश।।<br>
कन्या च यत्र वै वल्ली द्रोही वा च जटी गृहे।। ६.४८ ।।<br>
<br>
बहुला कदली यत्र सभार्यस्त्वं समाविश।।<br>
तालं तमालं भल्लातं तित्तिडीखंडमेव च।। ६.४९ ।।<br>
<br>
कदंबः खादिरं वापि सभार्यस्त्वं समाविश।।<br>
न्यग्रोधं वा गृहे येषामश्वत्थं चूतमेव वा।। ६.५० ।।<br>
<br>
उदुंबरं वा पनसं सभार्यास्त्वं समाविश।।<br>
यस्य काकगृहं निंबे आरामे वा गृहेपि वा।। ६.५१ ।।<br>
<br>
दंडिनी मुंडिनी वापि सभार्यस्त्वं समाविश।।<br>
एका दासी गृहे यत्र त्रिगवं पंचमाहिषम्।। ६.५२ ।।<br>
<br>
षडश्वं सप्तमातंगं सभार्यस्त्वं समाविश।।<br>
यस्य काली गृहे देवी प्रेतरूपा च डाकिनी।। ६.५३ ।।<br>
<br>
क्षेत्रपालेथवा यत्र सभार्यस्त्वं समाविश।।<br>
भिक्षुबिंबं च वै यस्य गृहे क्षपणकं तथा।। ६.५४ ।।<br>
<br>
बौद्धं वा बिंबमासाद्य तत्र पूर्णं समाविश।।<br>
शयनासनकालेषु भोजनाटनवृत्तिषु।। ६.५५ ।।<br>
<br>
येषां वदति नो वाणी नामानि च हरेः सदा।।<br>
तद्गहं ते समाख्यातं सभार्यस्य निवेशितुम्।। ६.५६ ।।<br>
<br>
पाषंडाचारनिरताः श्रौतस्मार्तबहिष्कृताः।।<br>
विष्णुभक्ति विनिर्मुक्ता महादेवविनिंदकाः।। ६.५७ ।।<br>
<br>
नास्तिकाश्च शठा यत्र सभार्यास्त्वं समाविश।।<br>
सर्वस्मादधिकत्वं ये न वदंति पिनाकिनः।। ६.५८ ।।<br>
<br>
साधारणं स्मरंत्येनं सभार्यस्त्वं समाविश।।<br>
ब्रह्मा च भगवान्विष्णुः शक्रः सर्वसुरेश्वरः।। ६.५९ ।।<br>
<br>
रुद्रप्रसादजाश्चेति न वदंति दुरात्मकाः।।<br>
ब्रह्मा च भगवान्विष्णुः शक्रश्च सम एव च।। ६.६० ।।<br>
<br>
वदंति मूढाः खद्योतं भानुं वा मूढचेतसः।।<br>
तेषां गृहे तथा क्षेत्र आवासे वा सदाऽनया।। ६.६१ ।।<br>
<br>
विश भुंक्ष्व गृहं तेषां अपि पूर्णमनन्यधीः।।<br>
येऽश्रंति केवलं मूढाः पक्वमन्नं विचेतसः।। ६.६२ ।।<br>
<br>
स्नामंगलहीनाश्च तेषां त्वं गृहमाविश।।<br>
या नारी शौचविभ्रष्टा देहसंस्कारवर्जिता।। ६.६३ ।।<br>
<br>
सर्वभक्षरता नित्यं तस्याः स्ताने समाविश।।<br>
मलिनास्याः स्वयं मर्त्या मलिनांबरधारिणः।। ६.६४ ।।<br>
<br>
मलदंता गृहस्थाश्च गृहे तेषां समाविश।।<br>
पादशौचविनिर्मुक्ताः संध्याकाले च शायिनः।। ६.६५ ।।<br>
<br>
संध्यायाम श्रुते ये वै गृहं तेषां समाविश।।<br>
अत्याशनरता मर्त्या अतिपानरता नराः।। ६.६६ ।।<br>
<br>
द्यूतवादक्रियामूढाः गृहे तेषां समाविश।।<br>
ब्रह्मस्वहारिणो ये चायोग्यांश्चैव यजंति वा।। ६.६७ ।।<br>
<br>
शूद्रान्नभोजिनो वापि गृहं तेषां समाविश।।<br>
मद्यपानरताः पापा मांस भक्षणतत्पराः।। ६.६८ ।।<br>
<br>
परदाररता मर्त्या गृहं तेषां समाविश।।<br>
पर्वण्यनर्चाभिरता मैथुने वा दिवा रताः।। ६.६९ ।।<br>
<br>
संध्यायां मैथुनं येषां गृहे तेषां समाविश।।<br>
पृष्ठतो मैथुनं येषां श्वानवन्मृगवच्च वा।। ६.७० ।।<br>
<br>
जले वा मैथुनं कुर्यात्सभार्यस्त्वं समाविश।।<br>
रजस्वलां स्त्रियं गच्छेच्चांडालीं वा नराधमः।। ६.७१ ।।<br>
<br>
कन्यां वा गोग-हे वापि गृहं तेषां समाविश।।<br>
बहुना किं प्रलापेन नित्यकर्मबहिष्कृताः।। ६.७२ ।।<br>
<br>
रुद्रभक्तिविहीनाये गृहं तेषां समाविश।।<br>
श्रृंगैर्दिव्यौषधैः क्षुद्रैः शेफ आलिप्य गच्छति।। ६.७३ ।।<br>
<br>
भगद्रावं करोत्यस्मात्सभार्यस्त्वं समाविश।।<br>
सूत उवाच।।<br>
इत्युक्त्वा स मुनिः श्रीमान्निर्मार्जय नयने तदा।। ६.७४ ।।<br>
<br>
ब्रह्मर्षिर्ब्रह्मसंकाशस्तत्रैवांतर्द्धिमातनोत्।।<br>
दुःसहश्च तथोक्तानि स्तानानि च समीयिवान्।। ६.७५ ।।<br>
<br>
विशेषाद्देवदेवस्य विष्णोर्निदारतात्मनाम्।।<br>
सभार्यो मुनिशार्दूलः सैषा ज्येष्ठा इति स्मृता।। ६.७६ ।।<br>
<br>
दुःसहस्तामुवाचेदं तडागाश्रममंतरे।।<br>
आस्व त्वमत्र चाहं वै प्रवेक्ष्यामि रसातलम्।। ६.७७ ।।<br>
<br>
आवयोः स्थानमालोक्य निवासार्थं ततः पुनः।।<br>
आगमिष्यामि ते पार्श्वमित्युक्ता तमुवाच सा।। ६.७८ ।।<br>
<br>
किमश्रामि महाभाग को मे दास्यति वै बलिम्।।<br>
इत्युक्तस्तां मुनिः प्राह याः स्त्रियस्त्वां यजंति वै।। ६.७९ ।।<br>
<br>
बलिभिः पुष्पधूपैश्च न तासां च गृहं विश।।<br>
इत्युक्त्वा त्वाविशत्तत्र पातालं बिलयोगतः।। ६.८० ।।<br>
<br>
अद्यापि च विनिर्मग्नो मुनिः स जलसंस्तरे।।<br>
ग्रामपर्वतबाह्येषु नित्यमास्तेऽशुभा पुनः।। ६.८१ ।।<br>
<br>
प्रसंगाद्देवंदेवेशो विष्णुस्त्रिभुवनेश्वरः।।<br>
लक्ष्म्या दृष्टस्तया लक्ष्मीः सा तमाह जनार्दनम्।। ६.८२ ।।<br>
<br>
भर्ता गतो महाबाहो बिलं त्यक्त्वा स मां प्रभो।।<br>
अनाथाहं जगन्नाथ वृत्तिं देहि नमोस्तु ते।। ६.८३ ।।<br>
<br>
सूत उवाच।।<br>
इत्युक्तो भगवान्विष्णुः प्रहस्याह जनार्दनः।।<br>
ज्येष्ठामलक्ष्मीं देवेशो माधवो मधुसूदनः।। ६.८४ ।।<br>
<br>
श्रीविष्णुरुवाच।।<br>
ये रुद्रमनघं शर्वं शंकरं नीललोहितम्।।<br>
अंबां हैमवतीं वापि जनित्रीं जगतामपि।। ६.८५ ।।<br>
<br>
मद्भक्तान्निंदयंत्यत्र तेषां वित्तं तवैव हि।।<br>
येपि चैव महादेवं विनिंद्यैव यजंति माम्।। ६.८६ ।।<br>
<br>
मूढा ह्यभाग्या मद्भक्ता अपि तेषां धनं तव।।<br>
यस्याज्ञया ह्यहं ब्रह्मा प्रसादाद्वर्तते सदा।। ६.८७ ।।<br>
<br>
ये यजंति विनिंद्यैव मम विद्वेषकारकाः।।<br>
मद्भक्ता नैव ते भक्ता इव वर्तंति दुर्मदाः।। ६.८८ ।।<br>
<br>
तेषां गृहं धनं क्षेत्रमिष्टापूर्तं तवैव हि।।<br>
सूत उवाच।।<br>
इत्युक्त्वा तां परित्यज्य लक्ष्म्याऽलक्ष्मीं जनार्दनः।। ६.८९ ।।<br>
<br>
जजाप भगवन्रुद्रमलक्ष्मीक्षयसिद्धये।।<br>
तस्मात्प्रदेयस्तस्यै च बलिर्नित्यंमुनीश्वराः।। ६.९० ।।<br>
<br>
विष्णुभक्तैर्न संदेहः सर्वयत्नेन सर्वदा।।<br>
अंगनाभिः सदा पूज्या बलिभिर्विविधैर्द्विजाः।। ६.९१ ।।<br>
<br>
यः पठेच्छृणुयाद्वापि श्रावयेद्वा द्विजोत्तमान्।।<br>
अलक्ष्मीवृत्तमनघो लक्ष्मीवाल्लँभते गतिम्।। ६.९२ ।।<br>
<br>
इति श्रीलिंगमहापुराणे उत्तरभागे अलक्ष्मीवृत्तं नाम षष्ठेऽध्यायः ।। ६ ।।<br>
