<span style="font-size: 14pt; line-height: 200%">सनत्कुमार उवाच।।<br>
हिरण्याश्वप्रदानं च वदामी विजयावहम्।।<br>
अश्वमेधात्पुनः श्रेष्ठं वदामी श्रृणु सुव्रत।। ३९.१ ।।<br>
<br>
अष्टोत्तरसहस्रेण अष्टोत्तरशतेन वा।।<br>
कृत्वाश्वं लक्षणैर्युक्तं सर्वालंकारसंयुतम्।। ३९.२ ।।<br>
<br>
पंचकल्याणसंपन्नं दिव्याकारं तु कारयेत्।।<br>
सर्वलक्षणसंयुक्तं सर्वांगैश्च समन्वितम्।। ३९.३ ।।<br>
<br>
सर्वायुधसमोपेतमिंद्रवाहनमुत्तमम्।।<br>
तन्मध्यदेशे संस्थाप्य तुरंगं स्वगुणान्वितम्।। ३९.४ ।।<br>
<br>
उच्चैः श्रवसकं मत्वा भक्त्या चैव समर्चयेत्।।<br>
तस्य पूर्वादिशाभागे ब्राह्मणं वेदपारगम्।। ३९.५ ।।<br>
<br>
सुरेंद्रबुद्ध्या संपूज्य पंचनिष्कं प्रदापयेत्।।<br>
स चाश्वः शिवभक्ताय दातव्यो विधिनैव तु।। ३९.६ ।।<br>
<br>
सुवर्णाश्वं प्रदत्त्वा तु आचार्यमपि पूजयेत्।।<br>
यथाविभवविस्तारं पंचनिष्कमथापिवा।। ३९.७ ।।<br>
<br>
दीनांधकृपणानाथबालवृद्धकृशातुरान्।।<br>
तोषयेदन्नदानेन ब्राह्मणांश्च विशेषतः।। ३९.८ ।।<br>
<br>
एतद्यः कुरुते भक्त्या दानमश्वस्य मानवः।।<br>
ऐंद्रान्भोगांश्चिरं भुक्त्वा रुचिरैश्वर्यवान्भवेत्।। ३९.९ ।।<br>
<br>
इति श्रीलिंगमहापुराणे उत्तरभागे हिरण्याश्वदानं नामैकोनचत्वारिंशोऽध्यायः।। ३९ ।।<br>
</span>
