सनत्कुमार उवाच॥<br>
लोकपालाष्टकं दिव्यं साक्षात्परमदुर्लभम्॥<br>
सर्वसंपत्करं गुह्यं परक्रविनाशनम्॥ ४३.१ ॥<br>
<br>
स्वदेशरक्षणं दिव्यं गजवाजिविवर्धनम्॥<br>
पुत्र वृद्धिकरं पुण्यं गोब्राह्मणहितावहम्॥ ४३.२ ॥<br>
<br>
पूर्वोक्तदेशकाले तु वेदिकोपरिमंडले॥<br>
मध्ये शिवं समभ्यर्च्य यथानायायं यथाक्रमम्॥ ४३.३ ॥<br>
<br>
दिग्विदिक्षु प्रकर्तव्यं स्थंडिलं वालुकामयम्॥<br>
अष्टौ विप्रान्समभ्यर्च्य वेदवेदांगपारगान्॥ ४३.४ ॥<br>
<br>
जितेंद्रियान्कुलोद्भूतान्सर्वलक्षणसंयुतान्॥<br>
शिवाभिमुखमासीनाऽनाहतेष्वंबरेषु च॥ ४३.५ ॥<br>
<br>
वस्त्रैराभरणैर्दिव्यैर्लोकपालकमंत्रकैः॥<br>
गंधपुष्पैः सुधूपैश्च ब्राह्मणानर्चयेत्क्रमात्॥ ४३.६ ॥<br>
<br>
पूर्वतो होमयेदग्नौ लोकपालकमंत्रकैः॥<br>
समिद्धृताभ्यां होतव्यमग्निकार्यं क्रमेण वा॥ ४३.७ ॥<br>
<br>
एवं हुत्वा विधानेन आचार्यः शिववत्सलः॥<br>
यजमानं समाहूय सर्वाभरमभूषितान्॥ ४३.८ ॥<br>
<br>
तेन तान्पूजयित्वाथ द्विजोभ्यो दापयेद्धनम्॥<br>
पृथक्पृथक्तन्मंत्रैश्च दशनिष्कं च भूषणम्॥ ४३.९ ॥<br>
<br>
दशनीष्केण कर्तव्यमासनं केवलं पृथक्॥<br>
स्नपनं तत्र कर्तव्यं शिवस्य विधिपूर्वकम्॥ ४३.१० ॥<br>
<br>
दक्षिणा च प्रदातव्या यथाविभविस्तरम्॥<br>
एवं यः कुरुते दानं लोकेशानां तु भक्तितः॥<br>
लोकेशानां चिरं स्थित्वा सार्वभौमौ भवेद्बुधः॥ ४३.११ ॥<br>
<br>
इति श्रीलिंगमहापुराणे उत्तरभागे त्रिचत्वारिंशोऽध्यायः॥ ४३ ॥<br>
