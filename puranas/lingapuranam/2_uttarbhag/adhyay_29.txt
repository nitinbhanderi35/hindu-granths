सनत्कुमार उवाच॥<br>
तुला ते कथिता ह्येषा आद्या सामान्यरूपिणी॥<br>
हिरण्यगर्भं वक्ष्यामि द्वितीयं सर्वसिद्धिदम्॥ २९.१ ॥<br>
<br>
अधः पात्रं सहस्रेण हिरण्येन विधीयते॥<br>
ऊर्ध्वपात्रं तदर्धेन मुखं संवेशमात्रकम्॥ २९.२ ॥<br>
<br>
हैममेवं शुभं कुर्यात्सर्वाकारसंयुतम्॥<br>
अधः पात्रे स्मरेद्देवीं गुणत्रयसमन्विताम्॥ २९.३ ॥<br>
<br>
चतुर्विशतिकां देवीं ब्रह्मविष्ण्वग्निरूपिणीम्॥<br>
ऊर्ध्वपात्रे गुणातीतं षड्विशकमुमापतिम्॥ २९.४ ॥<br>
<br>
आत्मानं पुरुषं ध्यायेत्पंचविशकमग्रजम्॥<br>
पूर्वोक्तस्थानमध्येऽथ वेदिकोपरि मंडले॥ २९.५ ॥<br>
<br>
शालीमध्ये क्षिपेन्नीत्वा नववस्त्रैश्च वेष्टयेत्॥<br>
माषकल्केन चालिष्य पंचद्रव्येण पूजयेत्॥ २९.६ ॥<br>
<br>
ईशानाद्यैर्यथान्यायं पंचभिः परिपूजयेत्॥<br>
पूर्ववच्छिवपूजा च होमश्चैव यथक्रमम्॥ २९.७ ॥<br>
<br>
देवीं गायत्रिकां जप्त्वा प्रविशेत्प्राङ्मुखः स्वयम्॥<br>
विधिनैव तु संपाद्य गर्भाधानादिकां क्रियाम्॥ २९.८ ॥<br>
<br>
कृत्वा षोडशमार्गेण विधिना ब्राह्मणोत्तमः॥<br>
दूर्वाकुरैस्तु कर्तव्या सेचना दक्षिणे पुटे॥ २९.९ ॥<br>
<br>
औदुंबरफलैः सार्धकविंशत्कुशोदकम्॥<br>
ईशान्यां तावदेवात्र कुर्यात्सीमंतकर्मणि॥ २९.१० ॥<br>
<br>
उद्वहेत्कन्यकां कृत्वा त्रिंशन्निष्केण शोभनाम्॥<br>
अलंकृत्य तथा हुत्वा शिवाय विनिवेदयेत्॥ २९.११ ॥<br>
<br>
अन्नप्राशनके विद्वान् भोजयेत्पायसादिभिः॥<br>
एवं विश्वजितांता वै गर्भाधानादिकाः क्रियाः॥ २९.१२ ॥<br>
<br>
शक्तिबीजेन कर्तव्या ब्राह्मणैर्वेदपारगैः॥<br>
शेषं सर्वं च विधिवत्तुलाहेमवदाचरेत्॥ २९.१३ ॥<br>
<br>
इति श्रीलिंगमहापुराणे उत्तरभागे एकोनत्रिंशोऽध्यायः॥ २९ ॥<br>
