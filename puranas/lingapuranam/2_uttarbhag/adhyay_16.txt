सनत्कुमार उवाच<br>
पुनरेव महाबुद्धे श्रोतुमिच्छामि तत्त्वतः॥<br>
बहुभिर्बहुधा शब्दैः शब्दितानि मुनीश्वरैः॥ १६.१ ॥<br>
<br>
शैलादिरुवाच॥<br>
पुनः पुनः प्रवक्ष्यामि शिवरूपाणि ते मुने॥<br>
बहुभिर्बहुधा शब्दैः शब्दितानि मुनीश्वरैः॥ १६.२ ॥<br>
<br>
क्षेत्रज्ञः प्रकृतिर्व्यक्तं कालात्मेति मुनीश्वरैः॥<br>
उच्यते कैश्चिदाचार्यैरागमार्णवपारगैः॥ १६.३ ॥<br>
<br>
क्षेत्रज्ञं पुरुषं प्राहुः प्रधानं प्रकृतिं बुधाः॥<br>
विकारजातं निःशेषं प्रकृतेर्व्यक्तमित्यपि॥ १६.४ ॥<br>
<br>
प्रधानव्यक्तयोः कालः परिणामैककारणम्॥<br>
तच्चतुष्टयमीशस्य रूपाणां हि चतुष्टयम्॥ १६.५ ॥<br>
<br>
हिरण्यगर्भं पुरुषं प्रधानं व्यक्तरूपिणम्॥<br>
कथयंति शिवं केचिदाचार्याः परमेश्वरम्॥ १६.६ ॥<br>
<br>
हिरण्यगर्भः कर्तास्य भोक्ता विश्वस्य पूरुषः॥<br>
विकारजातं व्यक्ताख्यं प्रधानं कारणं परम्॥ १६.७ ॥<br>
<br>
तेषां चतुष्टयं बुद्धेः शिवरूपचतुष्टयम्॥<br>
प्रोच्यते शंकरादन्यदस्ति वस्तु न किंचन॥ १६.८ ॥<br>
<br>
पिंडजातिस्वरूपी तु कथ्यते कौश्चिदीश्वरः॥<br>
चराचरशंरीरामि पिंडाख्याखिलान्यपि॥ १६.९ ॥<br>
<br>
सामान्यानि समस्तानि महासामान्यमेव च॥<br>
कथ्यंते जातिशब्देन तानि रूपाणि धीमतः॥ १६.१० ॥<br>
<br>
विराट्र हिरण्यगर्भात्मा कैश्चिदीशो निगद्यते॥<br>
हिरण्यगर्भो लोकानां हेतुर्लोकात्मको विराट्॥ १६.११ ॥<br>
<br>
सूत्राव्याकृतरूपं तं शिवं शंसंति केचन॥<br>
अव्याकृतं प्रधानं हि तद्रूपं परमेष्ठनः॥ १६.१२ ॥<br>
<br>
लोका येनैव तिष्ठंति सूत्रे मणिगणा इव॥<br>
तत्सूत्रमिति विज्ञेयं रूपमद्भुतविक्रमम्॥ १६.१३ ॥<br>
<br>
अंतर्यामी परः कैश्चित्कैश्चिदीशः प्रकीर्त्यते॥<br>
स्वयंज्योतिः स्वयंवेद्यः शिवः शंभुर्महेश्वरः॥ १६.१४ ॥<br>
<br>
सर्वेषामेव भूतानामंतर्यामी शिवः स्मृतः॥<br>
सर्वेषामेव भूतानां परत्वात्पर उच्यते॥ १६.१५ ॥<br>
<br>
परमात्मा शिवः शंभुः शंकरः परमेश्वरः॥<br>
प्राज्ञतैजसविश्वाख्यं तस्य रूपत्रयं विदुः॥ १६.१६ ॥<br>
<br>
सुषुप्तिस्वप्नजाग्रंतमवस्थात्रयमेव तत्॥<br>
विराट् हिरण्यगर्भाख्यमव्याकृतपदाह्वयम्॥ १६.१७ ॥<br>
<br>
तुरीयस्य शिवस्यास्य अवस्थात्रयगामिनः॥<br>
हिरण्यगर्भः पुरुषः कालइत्येव कीर्तिताः॥ १६.१८ ॥<br>
<br>
तिस्रोऽवस्था जगत्सृष्टिस्थितिसंहारहेतवः॥<br>
भवविष्णुविरिंचाख्यमवस्थात्रयमीशितुः॥ १६.१९ ॥<br>
<br>
आराध्य भक्त्या मुक्तिं च प्राप्नुवंति शरीरिणः॥<br>
कर्ता क्रिया च कार्यं च करणं चेति सूरिभिः॥ १६.२० ॥<br>
<br>
शंभोश्चत्वारि रूपाणि कीर्त्यंते परमेष्ठिनः॥<br>
प्रमाता च प्रमाणं च प्रमेयं प्रमितिस्तथा॥ १६.२१ ॥<br>
<br>
चत्वार्येतानि रूपाणि शिवस्यैव न संशयः॥<br>
ईश्वराव्याकृतप्राणविराट्भूतेंद्रियात्मकम्॥ १६.२२ ॥<br>
<br>
शिवस्यैव विकारोऽयं समुद्रस्येव वीचयः॥<br>
ईश्वरं जगतामाहुर्निमित्तं कारणं तथा॥ १६.२३ ॥<br>
<br>
अव्याकृतं प्रधानं हि तदुक्तं वेदवादिभिः॥<br>
हिरण्यगर्भः प्राणाख्यो विराट् लोकात्मकः स्मृतः॥ १६.२४ ॥<br>
<br>
महा भूतानि भूतानि कार्याणि इन्द्रियाणि च॥<br>
शिवस्यैतानि रूपाणि शंसंति मुनिसत्तमाः॥ १६.२५ ॥<br>
<br>
परमात्मा शिवादन्यो नास्तीति कवयोविदुः॥<br>
शिवजातानि तत्त्वानि पंचविंशन्मनीषिभिः॥ १६.२६ ॥<br>
<br>
उक्तानि न तदन्यानि सलिलादूर्मिवृंदवत्॥<br>
पंचविंशत्पदार्थेभ्यः शिवतत्त्वं परं विदुः॥ १६.२७ ॥<br>
<br>
तानि तस्मादनन्यानि सुवर्णकटकादिवत्॥<br>
सदाशिवेश्वराद्यानि तत्त्वानि शिवतत्त्वतः॥ १६.२८ ॥<br>
<br>
जातानि न तदन्यानि मृद्द्रव्यं कुंभभेदवत्॥<br>
माया विद्या क्रिया शक्तिर्ज्ञानशक्तिः क्रियामयी॥ १६.२९ ॥<br>
<br>
जाताः शिवान्न संदेहः किरणा इव सूर्यतः॥<br>
सर्वात्मकं शिवं देवं सर्वाश्रयविधायिनम्॥ १६.३० ॥<br>
<br>
भजस्व सर्वभावेन श्रेयश्चेत्प्राप्तुमिच्छसि॥ १६.३१ ॥<br>
<br>
इति श्रीलिंगमहापुराणे उत्तरभागे षोडशोऽध्यायः॥ १६ ॥<br>
