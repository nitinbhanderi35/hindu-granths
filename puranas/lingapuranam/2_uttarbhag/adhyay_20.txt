<br>
सूत उवचा॥<br>
अत रुद्रो महादेवो मंडलस्थः पितामहः॥<br>
पूज्यो वै ब्राह्मणानां च क्षत्रियाणां विशेषतः॥ २०.१ ॥<br>
<br>
वैश्यानां नैव शूद्राणां शुश्रुषां पूजकस्य च॥<br>
स्त्रीणां नैवादिकारोऽस्ति पूजादिषु न संशयः॥ २०.२ ॥<br>
<br>
स्त्रीशूद्राणां द्वजेन्द्रैश्च पूजया तत्फलं भवेत्॥<br>
नृपाणामुपकारार्थं ब्राह्मणाद्यैर्विशेषतः॥ २०.३ ॥<br>
<br>
एवं संपूजयेयुर्वै ब्राह्मणाद्याः सदाशिवम्॥<br>
इत्युक्त्वा भगवान् रुद्रस्तत्रैवांतरधात्स्वयम्॥ २०.४ ॥<br>
<br>
ते देवा मुनयः सर्वे शिवमुद्दिश्य शंकरम्॥<br>
प्रणेमुश्च महात्मानो रुद्रध्यानेन विह्वलाः॥ २०.५ ॥<br>
<br>
जग्मुर्यथागतं देवा मुनयश्च तपोधनाः॥<br>
तस्मादब्यर्चयेन्नित्यमादित्यं शिवरूपिणम्॥ २०.६ ॥<br>
<br>
धर्मकामार्थमुक्त्यर्थं मनसा कर्मणा गिरा॥<br>
ऋषय ऊचुः॥<br>
रोमहर्षण सर्वज्ञ सर्वसास्त्रभृतां वर॥ २०.७ ॥<br>
<br>
व्यासशिष्य महाभाग वाह्नेयं वद सांप्रतम्॥<br>
शिवेन देवदेवेन भक्तानां हितकाम्यया॥ २०.८ ॥<br>
<br>
वेदात् षडंगादुद्धृत्य सांख्ययोगाच्च सर्वतः॥<br>
तपश्च विपुलं तप्त्वा देवदानवदुश्चरम्॥ २०.९ ॥<br>
<br>
अर्थदेशादिसंयुक्तं गूढमज्ञाननिंदितम्॥<br>
वर्णाश्रमकृतैर्धर्मैर्विपरीतं क्वचित्समम्॥ २०.१० ॥<br>
<br>
शिवेन कथितं सास्त्रं धर्मकामार्थमुक्तये॥<br>
शतकोटिप्रमाणेन तत्र पूजा कथं विभोः॥ २०.११ ॥<br>
<br>
स्नानयोगादयो वापि श्रोतुं कौतुहलं हि नः॥<br>
सूत उवाच॥<br>
पुरा सनत्कुमारेण मेरुपृष्ठे सुशोभने॥ २०.१२ ॥<br>
<br>
पृष्टो नंदीश्वरो देवः शैलादिः शिवसंमतः॥<br>
पृष्टोयं प्रणिपत्यैवं मुनिमुख्यैश्च सर्वतः॥ २०.१३ ॥<br>
<br>
तस्मै सनत्कुमाराय नंदिना कुलनंदिना॥<br>
कथितं यच्छिवज्ञानं मुनिपुंगवाः॥ २०.१४ ॥<br>
<br>
शैवं संक्षिप्य वेदोक्तं शिवेन परिभाषितम्॥<br>
स्तुतिनिन्दादिरहितं सद्यः प्रत्ययकारकम्॥ २०.१५ ॥<br>
<br>
गुरुप्रसादजं दिव्यमनायासेन मुक्तिदम्॥<br>
सनत्कुमार उवाच॥<br>
भगवन्सर्व भूतेश नंदीश्वर महेश्वर॥ २०.१६ ॥<br>
<br>
कथं पूजादयः शंभोर्धर्मकामार्थमुक्तये॥<br>
वक्तुमर्हसि शैलादे विनयेनागताय मे॥ २०.१७ ॥<br>
<br>
सूत उवाच॥<br>
संप्रेक्ष्य भगवान्नंदी निशम्य वचनं पुनः॥<br>
कालवेलाधिकाराद्यमवदद्वदतां वरः॥ २०.१८ ॥<br>
<br>
शैलादेरुवाच॥<br>
गुरुतः शास्त्रतश्चैवमधिकारं व्रवीम्यहम्॥<br>
गौरवादेव संज्ञैषा शिवाचार्यस्य नान्यथा॥ २०.१९ ॥<br>
<br>
स्वयमाचरते यस्तु आचारे स्थापयत्यपि॥<br>
आचिनोति च शास्त्रार्थानाचार्यस्तेन चोच्यते॥ २०.२० ॥<br>
<br>
तस्माद्वेदार्थतत्त्वज्ञमाचार्यं भस्मशायिनम्॥<br>
गुरुमन्वेषयेद्भक्तः सुभगं प्रियदर्शनम्॥ २०.२१ ॥<br>
<br>
प्रतिपन्नं जनानंदं श्रुतिस्मृतिपथानुगम्॥<br>
विद्ययाभयदातारं लौल्यचाप्लयवर्जितम्॥ २०.२२ ॥<br>
<br>
आचारपालकं धीरं समयेषु कृतास्पदम्॥<br>
तं दृष्ट्वा सर्वभावेन पूजयेच्छिववद्गुरुम्॥ २०.२३ ॥<br>
<br>
आत्मना च धनेनैव श्रद्धावित्तानुसारतः॥<br>
तावदाराधयेच्छिष्यः प्रसन्नोऽसौ यथा भवेत्॥ २०.२४ ॥<br>
<br>
सुप्रसन्ने महाभागे सद्यः पाशक्षयो भवेत्॥<br>
गुरुर्मान्यो गुरुः पूज्यो गुरुरेव सदाशिवः॥ २०.२५ ॥<br>
<br>
संवत्सरत्रयं वाथ शिष्यान्विप्रान्परीक्षयेत्॥<br>
प्राणद्रव्यप्रदानेन आदेशैश्च इतस्ततः॥ २०.२६ ॥<br>
<br>
उत्तमश्चाधमे योज्यो नीच उत्तमवस्तुषु॥<br>
आकृष्टास्ताडिता वापि ये विषादं न यांति वै॥ २०.२७ ॥<br>
<br>
ते योग्याः शिवधर्मिष्ठाः शिवधर्मपरायणाः॥<br>
संयता धर्मसंपन्नाः श्रुतिस्मृतिपथानुगाः॥ २०.२८ ॥<br>
<br>
सर्वद्वंद्वसहाधीरा नित्यमुद्युक्तचेतसः॥<br>
परोपकारनिरता गुरुशुश्रूषणे रताः॥ २०.२९ ॥<br>
<br>
आर्जवा   स्वस्था अनुकूलाः प्रियंवदाः॥<br>
अमानिनो बुद्धिमंतस्त्यक्तस्पर्धा गतस्पृहाः॥ २०.३० ॥<br>
<br>
शौचाचारगुणोपेता दम्भमात्सर्यवर्जिताः॥<br>
योग्या एवं द्विजाः सर्वे शिवभक्तिपरायणाः॥ २०.३१ ॥<br>
<br>
एवंवृत्तसमोपेता वाङ्मनःकायकर्मभिः॥<br>
शोध्या एवंविधाश्चैव तत्त्वानां च विशुद्धये॥ २०.३२ ॥<br>
<br>
शुद्धो विनयसंपन्नो मिथ्याकटुकवर्जितः॥<br>
गुर्वाज्ञापालकश्चैव शिष्योऽनुग्रहमर्हति॥ २०.३३ ॥<br>
<br>
गुरुश्च शास्त्वित्प्राज्ञस्तपस्वी नजवत्सलः॥<br>
लोकाचाररतो ह्येवं तत्त्वविन्मोक्षदः स्मृतः॥ २०.३४ ॥<br>
<br>
सर्वलक्षणसंपन्नः सर्वशास्त्रविशारदः॥<br>
सर्वोपायविधानज्ञस्तत्त्वहीनस्य निष्फलम्॥ २०.३५ ॥<br>
<br>
स्वसंवेद्य परे तत्त्वे निश्चयो यस्य नात्मनि॥<br>
आत्मनोऽनुग्रहो नास्ति परस्यानुग्रहः कथम्॥ २०.३६ ॥<br>
<br>
प्रबुद्धस्तु द्विजो यस्तु स शुद्धः साधयत्यपि॥<br>
तत्त्वहीने कुतो बोधः कुतो ह्यात्मपरिग्रहः॥ २०.३७ ॥<br>
<br>
परिग्रहविनिर्मुक्तास्ते सर्वे पशवोदिताः॥<br>
पशुभिः प्रेरिता ये तु सर्वे ते पशवः स्मृताः॥ २०.३८ ॥<br>
<br>
तस्मात्तत्त्वविदो ये तु मुक्ता मोचयंत्यपि॥<br>
संवित्तिजननं तत्त्वं परानंदसमुद्भवम्॥ २०.३९ ॥<br>
<br>
तत्त्वं तु विदितं येन स एवानंददर्शकः॥<br>
न पुनर्नाममात्रेण संवित्तिरहितस्तु यः॥ २०.४० ॥<br>
<br>
अन्योऽन्यं तारयेन्नैवन किं शिला तारयेच्छिलाम्॥<br>
येषां तन्नाममात्रेण मुक्तिर्वै नाममात्रिका॥ २०.४१ ॥<br>
<br>
योगिनां दर्शनाद्वापि स्पर्शनाद्भाषणादपि॥<br>
सद्यः संजायते चाज्ञा पाशोपक्षयकारिणी॥ २०.४२ ॥<br>
<br>
अथवा योगममार्गेण शिष्यदेहं प्रविश्य च॥<br>
बोदयेदेव योगेन सर्वतत्त्वानि शोध्य च॥ २०.४३ ॥<br>
<br>
ष़डर्धशुद्धिर्विहिता ज्ञानयोगेन योगिनाम्॥<br>
शिष्यं परीक्ष्य धर्मज्ञं वेदपारगम्॥ २०.४४ ॥<br>
<br>
ब्राह्मणं क्षत्रियं वैश्यं बहुदोषविवर्जितम्॥<br>
ज्ञानेन ज्ञेयमालोक्य कर्णात् कर्णागतेन तु॥ २०.४५ ॥<br>
<br>
दीपाद्दीपो यता चान्यः संचरेद्विधिपद्गुरुः॥<br>
भौवनं च पदं चैव वर्णाख्यं मात्रमुत्तमम्॥ २०.४६॥<br>
<br>
कालाध्वरं महा भाग तत्त्वाख्यं सर्वसंमतम्॥<br>
भिद्यते यस्य सामार्थ्यादाज्ञामात्रेण सर्वतः॥ २०.४७ ॥<br>
<br>
तस्य सिद्धिश्च मुक्तिश्च गुरुकारुण्यसंभवा॥<br>
पृथिव्यादीनि भूतानि आविशंति च भौवने॥ २०.४८ ॥<br>
<br>
शब्दः स्पर्शस्तथा रूपं रसो गंधश्च भावतः॥<br>
पदं वर्णाख्यकं विप्र बुद्धींद्रियविकल्पनम्॥ २०.४९ ॥<br>
<br>
कर्मेन्द्रियाणि मात्रं हि मनो बुद्धिरतः परम्॥<br>
अहंकारमथाव्यक्तं कालाध्वरमिति स्मृतम्॥ २०.५० ॥<br>
<br>
पुरुषादिविरिंच्यंतमुन्मनत्वं परात्परम्॥<br>
तथेशत्वमिति प्रोक्तं सर्वतत्त्वार्थ बोधकम्॥ २०.५१ ॥<br>
<br>
अयोगी नैव जानाति तत्त्वशुद्धिं शिवात्मिकाम्॥ २०.५२ ॥<br>
<br>
इति श्रीलिंगमहापुराणे उत्तरभागे विंशोध्यायः॥ २० ॥<br>
<br>
<br>
<br>
<br>
