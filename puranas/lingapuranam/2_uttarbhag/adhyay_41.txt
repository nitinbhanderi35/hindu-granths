<font size="4.8"><br>
सनत्कुमार उवाच।।<br>
हिरण्यवृषदानं च कथयामि समासतः।।<br>
वृषरूपं हिरण्येन सहस्रेणाथ कारयेत्।। ४१.१ ।।<br>
<br>
तदर्धार्धेन वा धीमांस्तदर्धार्धेन वा पुनः।।<br>
अष्टोत्तरशतेनापि वृषभं धर्मरूपिणम्।। ४१.२ ।।<br>
<br>
ललाटे कारयेत्पुंड्रमर्धचंद्रकलाकृतिम्।।<br>
स्फटिकेन तु कर्त्तव्यं खुरं तु रजतेन वै।। ४१.३ ।।<br>
<br>
ग्रीवां तु पद्मरागेण ककुद्गोमेदकेन च।।<br>
ग्रीवायां घांटवलयं रत्नचित्रं तु कारयेत्।। ४१.४ ।।<br>
<br>
वृषांकं कारयेत्तत्र किंकिणीवलयावृतम्।।<br>
पूर्वोक्तदेशकाले तु वेदिकोपरिमंडले।। ४१.५ ।।<br>
<br>
वृषेंद्रं स्थापयेत्तत्र पश्चिमामुखमग्रतः।।<br>
ईश्वरं पूजयेद्भक्त्या वृषाध्वजम्।। ४१.६ ।।<br>
<br>
वृषेंद्रं पूज्य गायत्र्या नमस्कृत्य समाहितः।।<br>
तीक्ष्णश्रृंगाय विद्महे धर्मपादाय धीमहि।।<br>
तन्नो वृषः प्रचोदयात्।। ४१.७ ।।<br>
<br>
मंत्रेणानेन संपूज्य वृषं धर्मविवृद्धये।।<br>
होमयेच्च घृतान्नाद्यैर्यथाविभवविस्तरम्।। ४१.८ ।।<br>
<br>
वृषभः पूज्य दातव्यो ब्राह्मणेभ्यः शिवाय वा।।<br>
दक्षिणा चैव दातव्या यथावित्तानुसारतः।। ४१.९ ।।<br>
<br>
एतद्यः कुरुते भक्त्या वृषदानमनुत्तमम्।।<br>
शिवस्यानुचरो भूत्वा तेनैव सह मोदते।। ४१.१० ।।<br>
<br>
इति श्रीलिंगमहापुराणे उत्तरभागे सुवर्णवृषदानं नामैकचत्वारिंशोऽध्यायः।। ४१ ।।<br>
<br>
</font>
