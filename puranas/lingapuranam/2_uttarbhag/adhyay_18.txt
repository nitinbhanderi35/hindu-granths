देवा ऊचुः॥<br>
य एष भगवान् रुद्रो ब्रह्मविष्णुमहेश्वराः॥<br>
स्कंदश्चापि तथा चेद्रो भुवनानि चतुर्दश॥<br>
अश्विनौ ग्रहतारास्च नक्षत्राणि च खं दिशः॥ १८.१ ॥<br>
<br>
भूतानि च तथा सूर्यः सोमश्चाष्टौ ग्रहास्तथा॥<br>
प्राणः कालो यमो मृत्युरमृतः परमेश्वरः॥ १८.२ ॥<br>
<br>
भूतं भव्यं भविष्यच्च वर्तमानं महेश्वरः॥<br>
विश्वं कृत्स्नं जगत्सर्वं सत्यं तस्मै नमोनमः॥ १८.३ ॥<br>
<br>
त्वमादौ च तथा भूतो भूर्भुवः स्वस्तथैव च॥<br>
अंते त्वं विश्वरूपोऽसि शीर्षं तु जगतः संदा॥ १८.४ ॥<br>
<br>
ब्रह्मैकस्त्वं द्वित्रिधार्थमधश्च त्वं सुरेश्वरः॥<br>
शांतिश्च त्वं तथा पुष्टिस्तुष्टिश्चाप्यहुतं हुतम्॥ १८.५ ॥<br>
<br>
विश्वं चैव तथाविश्वं दत्तं वादत्तमीश्वरम्॥<br>
कृतं चाप्यकृतं देवं परमप्यपरं ध्रुवम्॥<br>
परायणं सतां चैव ह्यसतामपि शंकरम्॥ १८.६ ॥<br>
<br>
अपामसोमममृता अभूमागन्म ज्योति रविदाम देवान्॥<br>
किं नूनमस्मान्कृणवदरातिः किमु धूर्तिरमृतं मर्त्यस्य॥ १८.७ ॥<br>
<br>
एतज्जगद्धितं दिव्यमक्षरं सूक्ष्ममव्ययम्॥ १८.८ ॥<br>
<br>
प्राजा पत्यं पवित्रं च सौम्यमग्राह्यमव्ययम्॥<br>
अग्राह्येणापि वा ग्राह्यं वायव्येन समीरणः॥ १८.९ ॥<br>
<br>
सौम्येन सौम्यं ग्रसति तेजसा स्वेन लीलया॥<br>
तस्मै नमोऽपसंहर्त्रे महाग्रासाय शूलिने॥ १८.१० ॥<br>
<br>
हृदिस्था देवताः सर्वा हृदि प्राणे प्रतिष्ठिताः॥<br>
हृदि त्वमसि यो नित्यं तिस्रो मात्राः परस्तु सः॥ १८.११ ॥<br>
<br>
शिरश्चोत्तरतश्चैव पादौ दक्षिणतस्तथा॥<br>
यो वै चोत्तरतः साक्षात्स ओंकारः सनातनः॥ १८.१२ ॥<br>
<br>
ओंकारो यः स एवेह प्रणवो व्याप्य तिष्ठति॥<br>
अनंतस्तारसूक्ष्मं च शुक्लं वैद्युतमेव च॥ १८.१३ ॥<br>
<br>
परं ब्रह्मा स ईशान एकोरुद्रः स एव च॥<br>
भवान्महेश्वरः साक्षान्महादेवो न संशयः॥ १८.१४ ॥<br>
<br>
ऊर्ध्वमुन्नामयत्येव स ओंकारः प्रकीर्तितः॥<br>
प्राणानवति यस्तस्मात् प्रणवः परिकीर्तितः॥ १८.१५ ॥<br>
<br>
सर्वं व्याप्नोति यस्तस्मात्सर्वव्यापी सनातनः॥<br>
ब्रह्मा हरिश्च भगवानाद्यंतं नोपलब्धवान्॥ १८.१६ ॥<br>
<br>
तथान्ये च ततोऽनंतो रुद्रः परमकारणम्॥<br>
यस्तारयति संसारात्तार इत्यभिधीयते॥ १८.१७ ॥<br>
<br>
सूक्ष्मो भूत्वा शरीराणि सर्वदा ह्यधितिष्ठिति॥<br>
तस्मात्सूक्ष्मः समाख्यातो भगवन्नीललोहितः॥ १८.१८ ॥<br>
<br>
नीलश्च लोहितश्चैव प्रधानपुरुषान्वयात्॥<br>
स्कंदतेऽस्य यतः शुक्रं तथा शुक्रमपैतिच॥ १८.१९ ॥<br>
<br>
विद्योतयति यस्तस्माद्वैद्युतः परिगीयते॥<br>
बृहत्त्वाद्बृंहणत्वाच्च बृहते च परापरे॥ १८.२० ॥<br>
<br>
तस्माद्बृंहति यस्माद्धि परं ब्रह्मेति कीर्तितम्॥<br>
अद्वितीयोऽथ भगवांस्तुरीयः परमेश्वरः॥ १८.२१ ॥<br>
<br>
ईशानमस्य जगतः सर्वदृशां चक्षुरीश्वरम्॥<br>
ईशानमिंद्रसूरयः सर्वेषामपि सर्वदा॥ १८.२२ ॥<br>
<br>
ईशानः सर्वविद्यानां यत्तदीशान उच्यते॥<br>
यदीक्षते च भगवान्निरीक्ष्यमिति चाज्ञया॥ १८.२३ ॥<br>
<br>
आत्मज्ञानं महादेवो योगं गमयति स्वयम्॥<br>
भगवांश्चोच्यते देवो देवदेवो महेश्वरः॥ १८.२४ ॥<br>
<br>
सर्वांल्लोकान्क्रमेणैव यो गृह्णति महेश्वरः॥<br>
विसृजत्येप देवेशो वासयत्यपि लीलया॥ १८.२५ ॥<br>
<br>
एषो हि देवः प्रदिशोऽनुसर्वाः पूर्वो हि जातः स उ गर्भे अंतः॥<br>
स एव जातः स जनिष्यमाणः प्रत्यङ्मुखास्तिष्ठति सर्वतोमुखः॥ १८.२६ ॥<br>
<br>
उपासितव्यं यत्नेन तदेतत्सद्भिरव्ययम्॥<br>
यतो वाचो निवर्तंते ह्यप्राप्य मनसा सह॥ १८.२७ ॥<br>
<br>
तदग्रहणमेवेह यद्वाग्वदति यत्नतः॥<br>
अपरं च परं वेति परायणमिति स्वयम्॥ १८.२८ ॥<br>
<br>
वदंति वाचः सर्वज्ञः शंकरं नीललोहितम्॥<br>
एष सर्वो नमस्तस्मै पुरुषः पिंगलः शिवः॥ १८.२९ ॥<br>
<br>
स एष स महारुद्रो विश्वं भूतं भविष्यति॥<br>
भुवनं बहुधा जातं जायमानमितस्ततः॥ १८.३० ॥<br>
<br>
हिरण्यबाहुर्भगवान् हिरण्यपतिरीश्वरः॥<br>
अंबिकापतिरीशानो हेमरेता वृषध्वजः॥ १८.३१ ॥<br>
<br>
उमापतिर्विरूपाक्षो विश्वसृग्विश्ववाहनः॥<br>
ब्रह्माणं विदधे योऽसौ पुत्रमग्रे सनातनम्॥ १८.३२ ॥<br>
<br>
प्रहिणोति स्म तस्यैव ज्ञानमात्मप्रकाशकम्॥<br>
तमेकं पुरुषं रुद्रं पुरुहुतं पुरुष्टुतम्॥ १८.३३ ॥<br>
<br>
बालाग्रमात्रं हृदयस्य मध्ये विश्वंदेवं वह्निरूपं वरेण्यम्॥<br>
तमात्मस्थं येऽनुपश्यंति धीरास्तेषां शांतिः शाश्वती नेतरेषाम्॥ १८.३४ ॥<br>
<br>
महतो यो महीयांश्च ह्यणोरप्यणुरव्ययः॥<br>
गुहायां निहितश्चात्मा जंतोरस्य महेश्वरः॥ १८.३५ ॥<br>
<br>
वेश्मभूतोऽस्य विश्वस्य कमलस्थो हृति स्वयम्॥<br>
गह्वरं गहनं तत्स्थं तस्यांतश्चोर्ध्वतः स्थितः॥ १८.३६ ॥<br>
<br>
तत्रापि दह्रं गगनमोंकारं परमेश्वरम्॥<br>
बालाग्रमात्रं तन्मध्ये ऋतं परमकारणम्॥ १८.३७ ॥<br>
<br>
सत्यं ब्रह्म महादेवं पुरुषं कृष्णपिंगलम्॥<br>
ऊर्ध्वरतेसमीशानं विरूपाक्षमजोद्भवम्॥ १८.३८ ॥<br>
<br>
अधितिष्ठति योनिं यो योनिं वाचैक ईश्वरः॥<br>
देहं पंचविधं येन तमीशानं पुरातनम्॥ १८.३९ ॥<br>
<br>
प्राणेष्वंतर्मनसो लिंगमाहुर्यस्मिन्क्रोधो या च तृष्णा क्षमा च॥<br>
तृष्णां छित्त्वा हेतुजालस्य मूलं बुद्ध्याचिंत्यं स्थापयित्वा च रुद्रे॥ १८.४० ॥<br>
<br>
एकं तमाहुर्वै रुद्रं शाश्वतं परमेश्वरम्॥<br>
परात्परतरं वापि परात्परतरं ध्रुवम्॥ १८.४१ ॥<br>
<br>
ब्रह्मणो जनकं विष्णोर्वह्नेर्वायोः सदाशिवम्॥<br>
ध्यात्वाग्निना च शोध्यांगं विशोध्य च पृथक्पृथक्॥ १८.४२ ॥<br>
<br>
पंचभूतानि संयम्य मात्राविधिगुणक्रमात्॥<br>
मात्राः पंच चतस्रश्च त्रिमात्रादिस्ततः परम्॥ १८.४३ ॥<br>
<br>
एकमात्रममात्रं हि द्वादशांते व्यवस्थितम्॥<br>
स्थित्वा स्थाप्यामृतो भूत्वा व्रतं पाशुपतं चरेत्॥ १८.४४ ॥<br>
<br>
एतद्व्रतं पाशुपतं चरिष्यामि समासतः॥<br>
अग्निमाधाय विधिवदृग्यजुः सामसंभवैः॥ १८.४५ ॥<br>
<br>
उपोषितः शुचिः स्नातः शुक्लांबरधरः स्वयम्॥<br>
शुक्लयज्ञोपवीति च शुक्लमाल्यानुलेपनः॥ १८.४६ ॥<br>
<br>
जुहुयाद्विरजोविद्वान् विरजाश्च भविष्यति॥<br>
वायवः शुध्यंतां वाङ्मनश्चरणादयः॥ १८.४७ ॥<br>
<br>
श्रोत्रं जिह्वा ततः प्राणस्ततो बुद्धिस्तथैव च॥<br>
शिरः पाणिस्तथा पार्श्वं पृष्ठोदरमनंतरम्॥ १८.४८ ॥<br>
<br>
जंघे शिश्रमुपस्थं च पायुर्मेढ्रं तथैव च॥<br>
त्वचा मांसं च रुधिरं मेदोऽस्थीनि तथैव च॥ १८.४९ ॥<br>
<br>
शब्दः स्पर्शं च रूपं च रसो गंधस्तथैव च॥<br>
भूतानि चैव शुध्यंतां देहे मेदादयस्तथा॥ १८.५० ॥<br>
<br>
अन्नं प्राणे मनो ज्ञानं शुध्यंतां वै शिवेच्छया॥<br>
हुत्वाज्येन समिद्भिश्च चरुणा च यथाक्रमम्॥ १८.५१ ॥<br>
<br>
उपसंहृत्य रुद्राग्निं गृहीत्वा भस्म यत्नतः॥<br>
अग्निरित्यादिना धीमान् विमृज्यांगानि संस्पृशेत्॥ १८.५२ ॥<br>
<br>
एतत्पाशुपतं दिव्यं व्रतं पाशविमोचनम्॥<br>
ब्राह्मणानां हितं प्रोक्तं क्षत्रियाणां तथैव च॥ १८.५३ ॥<br>
<br>
वैश्यानामपि योग्यानां यतीनां तु विशेषतः॥<br>
वानप्रस्थाश्रमस्थानां गृहस्थानां सतामपि॥ १८.५४ ॥<br>
<br>
विमुक्तिर्विधिनानेन दृष्ट्वा वै ब्रह्मचारिणाम्॥<br>
अग्निरित्यादिना भस्म गृहीत्वा ह्यग्निहोत्रजम्॥ १८.५५ ॥<br>
<br>
सोऽपि पाशुपतो विप्रो विमृज्यांगानि संस्पृशेत्॥<br>
भस्माच्छन्नो द्विजो विद्वान् महापातकसंभवैः॥ १८.५६ ॥<br>
<br>
पापौर्विमुच्यते सद्यो मुच्यते च न संशयः॥<br>
वीर्यमग्रेर्यतो भस्म वीर्यवान्भस्मसंयुतः॥ १८.५७ ॥<br>
<br>
भस्मास्नानरतो विप्रो भस्मशायी जितेंद्रियः॥<br>
सर्वपापविनिर्मुक्तः शिवसायुज्यमाप्नुयात्॥ १८.५८ ॥<br>
<br>
तस्मात्सर्वप्रयत्नेन भूत्यंगं पूजयेद्वुधः॥<br>
रेरेकारो न कर्तव्यस्तुंतुंकारस्तथैव च॥ १८.५९ ॥<br>
<br>
न तत्क्षमति देवेशो ब्रह्मा वा यदि केशवः॥<br>
मम पुत्रो भस्मधारी गणेशश्च वरानने॥ १८.६० ॥<br>
<br>
तेषां विरुद्धं यत्त्याज्यं स याति नरकार्णवम्॥<br>
गृहस्थो ब्रह्महीनोपि त्रिपुंड्रं यो न कारयेत्॥ १८.६१ ॥<br>
<br>
पूजा कर्म क्रिया तस्य दानं स्नानं तथैव च॥<br>
निष्फलं जायते सर्वं यथा भस्मनि वै हुतम्॥ १८.६२ ॥<br>
<br>
तस्माच्च सर्वकार्येषु त्रिपुंड्रं धारयेद्बुधः॥<br>
इत्युक्त्वा भगवान्ब्रह्मा स्तुत्वा देवैः समं प्रभुः॥ १८.६३ ॥<br>
<br>
भस्माच्छन्नैः स्वयं छन्नो विरराम विशांपते॥<br>
अथ तेषां प्रसादार्थं पशूनां पतिरीश्वरः॥ १८.६४ ॥<br>
<br>
सगमश्चांबया सार्धं सान्निध्यमकरोत्प्रभुः॥<br>
अथ संनिहितं रुद्रं तुष्टुवुः सुरपुंगवम्॥ १८.६५ ॥<br>
<br>
रुद्राध्यायेन सर्वेशं देवदेव मुमापतिम्॥<br>
देवोपि देवानालोक्य घृणया वृषभध्वजः॥ १८.६६ ॥<br>
<br>
तुष्टोस्मीत्याह देवेभ्यो वरं दातुं सुरारिहा॥ १८.६७ ॥<br>
<br>
इति श्रीलिंगमहापुराणे उत्तरभागेष्टादशोध्यायः॥ १८ ॥<br>
