<br>
सनत्कुमार उवाच॥<br>
भूय एव ममाचक्ष्व महिमानमुमापतेः॥<br>
भवभक्त महाप्राज्ञ भगवन्नंदिकेश्वर॥ १०.१ ॥<br>
<br>
शैलादिरुवाच॥<br>
सनत्कुमार संक्षेपात्तव वक्ष्याम्यशेषतः॥<br>
महिमानं महेशस्य भवस्य परमेष्ठिनः॥ १०.२ ॥<br>
<br>
नास्य प्रकृतिबंधोऽभूद्बुद्धिबंधो न कश्चन॥<br>
न चाहंकारबंधश्च मनोबंधश्च नोऽभवत्॥ १०.३ ॥<br>
<br>
चित्तबन्धो न तस्याभूच्छ्रोत्रबंधो न चाभवत्॥<br>
न त्वचां चक्षुषां वापि बंधो जज्ञे कदाचन॥ १०.४ ॥<br>
<br>
जिह्वाबंधो न तस्याभूद्घ्राणबंधो न कश्चन॥<br>
पादबंधः पाणिबंधो वाग्बंधश्चैव सुव्रत॥ १०.५ ॥<br>
<br>
उपस्थेंद्रिय बंधश्च भूततन्मात्रबंधनम्॥<br>
नित्यशुद्धस्वभावेन नित्यबुद्धो निसर्गतः॥ १०.६ ॥<br>
<br>
नित्यमुक्त इति प्रोक्तो मुनिभिस्तत्त्ववेदिभिः॥<br>
अनादि मध्यनिष्ठस्य शिवस्य परमेष्ठिनः॥ १०.७ ॥<br>
<br>
बुद्धिं सूते नियोगेन प्रकृतिः पुरुषस्य च॥<br>
अहंकारं प्रसूतेऽस्या बुद्धिस्तस्य नियोगतः॥ १०.८ ॥<br>
<br>
अंतर्यामीति देहेषु प्रसिद्धस्य स्वयंभुवः॥<br>
इंद्रियाणि दशैकं च तन्मात्राणि च शासनात्॥ १०.९ ॥<br>
<br>
अहंकारोऽतिसंसूते शिवस्य परमेष्ठिनः॥<br>
तन्मात्राणि नियोगेन तस्य संसुक्ते प्रभो॥ १०.१० ॥<br>
<br>
महाभूतान्यशेषेण महादेवस्य धीमतः॥<br>
ब्रह्मादीनां तृणांतं हि देहिनां देहसंगतिम्॥ १०.११ ॥<br>
<br>
महाभूतान्यशेषाणि जनयंति शिवाज्ञया॥<br>
अध्यवस्यति सर्वार्थान्बुद्धिस्तस्याज्ञया विभोः॥ १०.१२ ॥<br>
<br>
अंतर्यामीति देहेषु प्रसिद्धस्य स्वयंभुवः॥<br>
स्वभावसिद्धमैश्वर्यं स्वभावादेव भूतयः॥ १०.१३ ॥<br>
<br>
तस्याज्ञया समस्तार्थानहंकारोऽतिमन्यते॥<br>
चित्तं चेतयते चापि मनः संकल्पयत्यपि॥ १०.१४ ॥<br>
<br>
श्रोत्रं श्रृणोति तच्छक्त्या शब्दस्पर्शादिकं च यत्॥<br>
शंभोराज्ञबलेनैव भवस्य परमेष्ठिनः॥ १०.१५ ॥<br>
<br>
वचनं कुरुते वाक्यं नादानादि कदाचन॥<br>
शरीराणामशेषाणां तस्य देवस्य शासनात्॥ १०.१६ ॥<br>
<br>
करोति पाणिरादानं न गत्यादि कदाचन॥<br>
सर्वेषामेव जंतूनां नियमादेव वेधसः॥ १०.१७ ॥<br>
<br>
विहारं कुरुते पादो नोत्सर्गादि कदाचन॥<br>
समस्तदेहिवृंदानां शिवस्यैव नियोगतः॥ १०.१८ ॥<br>
<br>
उत्सर्गं कुरुते पायुर्न वदेत कदाचन॥<br>
जंतोर्जातस्य सर्वस्य परमेश्वरशानात्॥ १०.१९ ॥<br>
<br>
आनंदं कुरुते शश्वदुपस्थं वचनाद्विभोः॥<br>
सर्वेषामेव भूतानामीश्वरस्यैव शासनात्॥ १०.२० ॥<br>
<br>
अवकाशमशेषाणां भूतानां संप्रयच्छति॥<br>
आकाशं सर्वदा तस्य परमस्यैव शासनात्॥ १०.२१ ॥<br>
<br>
निर्देशेन शिवस्यैव भेदैः प्राणादिभिर्निजैः॥<br>
बिभर्त्ति सर्वभूतानां शरीराणि प्रभंजनः॥ १०.२२ ॥<br>
<br>
निर्देशाद्देवदेवस्य सप्तस्कंधगतो मरुत्॥<br>
लोकयात्रां वहत्येव भेदैः स्वैरावहादिभिः॥ १०.२३ ॥<br>
<br>
नागाद्यैः पंचभिर्भेदैः शरीरेषु प्रवर्तते॥<br>
अपदेशेन देवस्य परमस्य समीरणः॥ १०.२४ ॥<br>
<br>
हव्यं वहति देवानां कव्यं कव्याशिनामपि॥<br>
पाकं च कुरुते वह्निः शंकरस्यैव शासनात्॥ १०.२५ ॥<br>
<br>
भुक्तमाहारजातं यत्पचते देहिनां तथा॥<br>
उदरस्थः सदा वह्निर्विश्वेश्वरनियोगतः॥ १०.२६ ॥<br>
<br>
संजीवयंत्यशेषाणि भूतान्यापस्तदाज्ञया॥<br>
अविलंघ्या हि सर्वेषामाज्ञा तस्य गरीयसी॥ १०.२७ ॥<br>
<br>
चराचराणि भूतानि बिभर्त्येव तदाज्ञया॥<br>
आज्ञया तस्य देवस्य देवदेवः पुरंदरः॥ १०.२८ ॥<br>
<br>
जीवतां व्याधिभिः पीडां मृतानां यातनाशतैः॥<br>
विश्वंभरः सदाकालं लोकैः सर्वैरलंघ्यया॥ १०.२९ ॥<br>
<br>
देवान्पात्य सुरान् हंति त्रैलोक्यमखिलं स्थितः॥<br>
अधार्मिकाणां वै नाशं करोति शिवशासनात्॥ १०.३० ॥<br>
<br>
वरुणः सलिलैर्लोकान्संभावयति शासनात्॥<br>
मज्जयत्याज्ञया तस्य पाशैर्बध्नाति चासुरान्॥ १०.३१ ॥<br>
<br>
पुण्यानुरपं सर्वेषां प्राणिनां संप्रयच्छति॥<br>
वित्तं वित्तेश्वरस्तस्य शासनात्परमोष्ठिनः॥ १०.३२ ॥<br>
<br>
उदयास्तमये कुर्वन्कुरुते कालमाज्ञया॥<br>
आदित्यस्तस्य नित्यस्य सत्यस्यपरमात्मनः॥ १०.३३ ॥<br>
<br>
पुष्पाण्यौषधिजातानि प्रह्लादयति च प्रजाः॥<br>
अमृतांशुः कलाधारः कालकालस्य शासनात्॥ १०.३४ ॥<br>
<br>
आदित्या वसवो रुद्रा अश्विनौ मरुतस्तथा॥<br>
अन्याश्च देवताः सर्वास्तच्छासनविनिर्मिताः॥ १०.३५ ॥<br>
<br>
गंधर्वा देवसंवाश्च सिद्धाः साध्याश्च चारणाः॥<br>
यक्षरक्षःपिशाचाश्च स्थिताः शास्त्रेषु वेधसः॥ १०.३६ ॥<br>
<br>
ग्रहनक्षत्रताराश्च यज्ञा वेदास्तपांसि च॥<br>
ऋषीणां च गणाः सर्वे शासनं तस्य धिष्ठिताः॥ १०.३७ ॥<br>
<br>
कव्याशिनां गणाः सप्तसमुद्रा गिरिसिंधवः॥<br>
शासने तस्य वर्तन्ते काननानि सरांसि च॥ १०.३८ ॥<br>
<br>
कलाः काष्ठा निमेषाश्चमुहूर्ता दिवसाः क्षपाः॥<br>
ऋत्वब्दपक्षमासाश्च नियोगात्तस्य धिष्ठिताः॥ १०.३९ ॥<br>
<br>
युगमन्वंतराण्यस्य शंभोस्तिष्ठंति शासनात्॥<br>
पराश्चैवपरार्धाश्च कालभेदास्तथापरे॥ १०.४० ॥<br>
<br>
देवानां जातयश्चाष्टौ तिरश्चां पंच जातयः॥<br>
मनुष्याश्च प्रवर्तंते देवदेवस्य धीमतः॥ १०.४१ ॥<br>
<br>
जातानि भूतवृंदानि चतुर्दशसु योनिषु॥<br>
सर्वलोकनिषण्णानि तिष्ठंत्यस्यैव शासनात्॥ १०.४२ ॥<br>
<br>
चतुर्दशसु लोकेषु स्थिता जाताः प्रजाः प्रभोः॥<br>
सर्वेश्वरस्य तस्यैव नियोगवशवर्तिनः॥ १०.४३ ॥<br>
<br>
पातालानि समस्तानि भुवनान्यस्य शासनात्॥<br>
ब्रह्मांडानि च शेषाणि तथा सावरणानि च॥ १०.४४ ॥<br>
<br>
वर्तमानानि सर्वाणि ब्रह्मांडानि तदाज्ञया॥<br>
वर्तंते सर्वभूताद्यैः समेतानि समंततः॥ १०.४५ ॥<br>
<br>
अतीतान्यप्यसंख्यानि ब्रह्मांडानि तदाज्ञया॥<br>
प्रवृत्तानि पदार्थौघैः सहितानि समंततः॥ १०.४६ ॥<br>
<br>
ब्रह्मांडानि भविष्यंति सह वस्तुभिरात्मक्तैः॥<br>
करिष्यंति शिवस्याज्ञां सर्वैरावरणैः सह॥ १०.४७ ॥<br>
<br>
इति श्रीलिंगमहापुराणे उत्तरभागे दशमोऽध्यायः॥ १० ॥<br>
