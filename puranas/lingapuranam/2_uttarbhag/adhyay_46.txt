ऋषय ऊचुः।।<br>
जीवच्छ्राद्धविधिः प्रोक्तस्त्वया सूत महामते।।<br>
मृर्खाणामपि मोक्षार्थमस्माकं रोमहर्षण।। ४६.१ ।।<br>
<br>
रुद्रादित्यवसूनां च शक्रादीनां च सुव्रत।।<br>
प्रतिष्ठा कीदृशी शंभोर्लिगमूर्तेश्च शोभना।। ४६.२ ।।<br>
<br>
विष्णोः शक्रस्य देवस्य ब्रह्मणश्च महात्मनः।।<br>
अग्नेर्यस्य निर्ऋतेर्वरुणस्य महाद्युतेः।। ४६.३ ।।<br>
<br>
वायोः सोमस्य यक्षस्य कुबेरस्यामितात्मनः।।<br>
ईशानस्य धरायाश्च श्रीप्रतिष्ठाथ वा कथम्।। ४६.४ ।।<br>
<br>
दुर्गाशिवाप्रतिष्ठा च हैमवत्याश्च शोभना।।<br>
स्कंदस्य गणराजस्य नंदिनश्च विशेषतः।। ४६.५ ।।<br>
<br>
तथान्येषां च देवानां गणानामपि वा पुनः।।<br>
प्रतिष्ठालक्षणं सर्वं विस्तारद्वक्तुमर्हसि।। ४६.६ ।।<br>
<br>
भवान्सर्वार्थतत्त्वज्ञो रुद्रभक्तश्च सुव्रत।।<br>
कृष्णद्वैपायनस्यासि साक्षात्त्वमपरा तनुः।। ४६.७ ।।<br>
<br>
सुमंतुर्जैमिनिश्चैव पैलश्च परमर्षयः।।<br>
गुरुभक्तिं तथा कर्तुं समर्थो रोमहर्षणः।। ४६.८ ।।<br>
<br>
इति व्यासस्य विपुला गाथा भागीरथीतटे।।<br>
एकः समो वा भिन्नो वा शिष्यस्तस्य महाद्युतेः।। ४६.९ ।।<br>
<br>
वैशंपायनतुल्योऽसि व्यासशिष्येषु भूतले।।<br>
तस्मादस्माकमखिलं वक्तुमर्हसि सांप्रतम्।। ४६.१० ।।<br>
<br>
एवमुक्त्वा स्थितेष्वेव तेषु सर्वेषु तत्र च।।<br>
बभूव विस्मयोऽतीव मुनीनां तस्य चाग्रतः।। ४६.११ ।।<br>
<br>
अथांतरिक्षे विपुला साक्षाद्देवी सरस्वती।।<br>
अलं मुनीनां प्रश्रोऽयमिति वाचा बभूव ह।। ४६.१२ ।।<br>
<br>
सर्वं लिङ्गमयं लोकं सर्वं लिंगे प्रतिष्ठितम्।।<br>
तस्मात्सर्वं परित्यज्य स्थापयेत्पूजयेच्च तत्।। ४६.१३ ।।<br>
<br>
लिंगस्थापनसन्मार्गनिहितस्वायतासिना।।<br>
आशु ब्रह्मांडमुद्भिद्य निर्गच्छेदविशंकया।। ४६.१४ ।।<br>
<br>
उपेद्रांभोजगर्भेंद्रयमांबुधनदेश्वराः।।<br>
तथान्ये च शिवं स्थाप्य लिंगमूर्ति महेश्वरम्।। ४६.१५ ।।<br>
<br>
स्वेषुस्वेषु च पक्षेषु प्रधानास्ते यथा द्विजाः।।<br>
ब्रह्मा हरश्च भगवान्विष्णुर्देवी रमा धरा।। ४६.१६ ।।<br>
<br>
लक्ष्मीर्धृतिः स्मृतिः प्रज्ञा धरा दुर्गा शची तथा।।<br>
रुद्राश्च वसवः स्कंदो विशाखः शाख एव च।। ४६.१७ ।।<br>
<br>
नैगमेशश्च भगवाँल्लोकपाला ग्रहास्तथा।।<br>
सर्वे नंदिपुरोगाश्च गणा गणपतिः प्रभुः।। ४६.१८ ।।<br>
<br>
पितरो मुनयः सर्वे कुबेराद्याश्च सुप्रभाः।।<br>
आदित्य वसवः सांख्या अश्विनौ च भिषग्वरौ।। ४६.१९ ।।<br>
<br>
विश्वेदेवाश्च साध्याश्च पशवः पक्षिणो मृगाः।।<br>
ब्रह्मादिस्थावरांतं च सर्वं लिंगे प्रतिष्ठितम्।। ४६.२० ।।<br>
<br>
तस्मात्सर्वं परित्यज्य स्थापयेल्लिंगमव्ययम्।।<br>
यत्नेन स्तापितं सर्वं पूजितं पूजयेद्यदि।। ४६.२१ ।।<br>
<br>
इति श्रीलिंगमहापुराणे उत्तरभागे षट्चत्वारिंशोऽध्यायः।। ४६ ।।<br>
