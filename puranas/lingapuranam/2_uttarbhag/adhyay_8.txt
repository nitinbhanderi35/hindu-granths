<br>
सुत उवाच।।<br>
अष्टाक्षरो द्विजश्रेष्ठा नमो नारायणेति च।।<br>
द्वादशाक्षरमंत्रश्च परमः परमात्मनः।। ८.१ ।।<br>
<br>
मंत्र षडक्षरो विप्राः सर्ववेदार्थसंचयः।।<br>
यश्चोंनमः शिवायेति मंत्रः सर्वार्थसाधकः।। ८.२ ।।<br>
<br>
तथा शिवतरायेति दिव्यः पंचाक्षरः शुभः।।<br>
मयस्कराय चेत्येवं नमस्ते शंकराय च।। ८.३ ।।<br>
<br>
सप्ताक्षरोयं रुद्रस्य प्रधानपुरुषस्य वै।।<br>
ब्रह्मा च भगवान्विष्णुः सर्वे देवाः सवासवाः।। ८.४ ।।<br>
<br>
मंत्रैरेतैर्द्विजश्रेष्ठा मुनयश्च यजंति तम्।।<br>
शंकरं देवदेवशं मयस्करमजोद्भवम्।। ८.५ ।।<br>
<br>
शिवं च शंकरं रुद्रं देवदेवमुमापतिम्।।<br>
प्राहुर्नमः शिवायोति नमस्ते शंकराय च।। ८.६ ।।<br>
<br>
मयस्कराय रुद्राय तथा शिवतराय च।।<br>
जप्त्वा मुच्येत वै विप्रो ब्रह्महत्यादिभिः क्षणात्।। ८.७ ।।<br>
<br>
पुरा कश्चिद्द्विजः शक्तो धुंधुमूक इति श्रुतः।।<br>
आसीत्तृतीये त्रेतायामावर्त्ते च मनोः प्रभोः।। ८.८ ।।<br>
<br>
मेघवाहनकल्पे वै ब्रह्मणः परमात्मनः।।<br>
मेघो भूत्वा महादेवं कृत्तिवाससमीश्वरम्।। ८.९ ।।<br>
<br>
बहुमानेन वै रुद्रं देवदेवो जनार्दनः।।<br>
खिन्नोऽतिभाराद्रुद्रस्य निःश्वासोच्छ्वासवर्जितः।। ८.१० ।।<br>
<br>
विज्ञाप्य शितिकंठाय तपश्चक्रेंबुजेक्षणः।।<br>
तपसा परमैश्वर्यं बलं चैव तथाद्भुतम्।। ८.११ ।।<br>
<br>
लब्धवान्परमेशानाच्छंकरात्परमात्मनः।।<br>
तस्मात्कल्पस्तदा चासीन्मेघवाहनसंज्ञया।। ८.१२ ।।<br>
<br>
तस्मिन्कल्पे मुनेः शापद्धुंधुमूकसमुद्भवः।।<br>
धुंधुमूकात्मजस्तेन दुरात्मा च बभूव सः।। ८.१३ ।।<br>
<br>
धुंधुमूकः पुरासक्तो भार्यया सह मोहितः।।<br>
तस्यां वै स्थापितो गर्भः कामासक्तेन चेतसा।। ८.१४ ।।<br>
<br>
अमावास्यामहन्येव मुहूर्ते रुद्रदैवते।।<br>
अंतर्वत्नी तदा भार्या भुक्ता तेन यथासुखमा।। ८.१५ ।।<br>
<br>
असूत सा च तनयं विशल्याख्या प्रयत्नतः।।<br>
रुद्रे मुहुर्ते मंदेन वीक्षिते मुनिसत्तमाः।। ८.१६ ।।<br>
<br>
मातुः पितुस्तथारिष्टं स संजातस्तथात्मनः।।<br>
ऋषी तमूचतुर्विप्रा धुंधुमूकं मिथस्तदा।। ८.१७ ।।<br>
<br>
मित्रावरुणानामनौ दुष्पुत्र इति सत्तमौ।।<br>
वसिष्ठः प्राह नीचोऽपि प्रभावाद्वै बृहस्पतेः।। ८.१८ ।।<br>
<br>
पुत्रस्तवासौ दुर्बुद्धिरपि मुच्यति किल्बिषात्।।<br>
दुःखितो धुंदुमूकोऽसौ दृष्ट्वा पुत्रमस्थितम्।। ८.१९ ।।<br>
<br>
जातकर्मादिकं कृत्वा विधिवत्स्वयमेव च।।<br>
अध्यापयामास च तं विधिनैव द्विजोत्तमाः।। ८.२० ।।<br>
<br>
तेनाधीनं यथान्यायं धौंधुमूकेन सुव्रताः।।<br>
कृतोद्वाहस्तदा गत्वा गुरुशुश्रुषणे रतः।। ८.२१ ।।<br>
<br>
अनेनैव मुनिश्रेष्ठा धौंधुमूकेन दुर्मदात्।।<br>
भुक्त्वान्यां वृषलीं दृष्ट्वा स्वभार्यावाद्दिवानिशम्।। ८.२२ ।।<br>
<br>
एकशय्यासनगतो धौंधुमूको द्विजाधमः।।<br>
तथा चचार दुर्बुद्धिस्त्यक्त्वा धर्मगतिं पराम्।। ८.२३ ।।<br>
<br>
माध्वी पीता तया सार्धं तेन रागविवृद्धये।।<br>
केनापि कारणेनैव तामुद्दिस्य द्विजोत्तमाः।। ८.२४ ।।<br>
<br>
निहता सा च पापेन वृषली गतमंगला।।<br>
ततस्तस्यास्तदा तस्य भ्रातृभिर्निहतः पिता।। ८.२५ ।।<br>
<br>
माता च तस्य दुर्बुद्धेर्धौन्धुमूकस्य शोभना।।<br>
भार्या च तस्य दुर्बुद्धेः श्यालास्ते चापि सुव्रताः।। ८.२६ ।।<br>
<br>
राज्ञा क्षणादहो नष्ट कुलं तस्याश्च तस्य च।।<br>
गत्वासौ धौंधुमूकश्च येन केनापि लीलया।। ८.२७ ।।<br>
<br>
दृष्ट्वा तु तं मुनिश्रेष्ठं रुद्रजाप्यपरायणम्।।<br>
लब्ध्वा पाशुपतं तद्वै पुरा देवान्महेश्वरात्।। ८.२८ ।।<br>
<br>
लब्ध्वा पंचाक्षरं चैव षडक्षरमनुत्तमम्।।<br>
पुनः पंचाक्षरं चैव जप्त्वा लक्षं पृथक् पृथक्।। ८.२९ ।।<br>
<br>
व्रतं कृत्वा च विधिना दिव्यं द्वादशमासिकम्।।<br>
कालधर्मं गतः कल्पे पूजितश्च यमेन वै।। ८.३० ।।<br>
<br>
उद्धृता च तथा माता पिता श्यालाश्च सुव्रताः।।<br>
पत्नी च सुभगा जाता सुस्मिता च पतिव्रता।। ८.३१ ।।<br>
<br>
ताभिर्विमानामारुह्य देवैः सेंद्रैरभिष्टुतः।।<br>
गाणपत्यमनु प्राप्य रुद्रस्य दयितोऽभवत्।। ८.३२ ।।<br>
<br>
तस्मादष्टाक्षरांन्मंत्रात्तथा वै द्वादशाक्षरात्।।<br>
भवेत्कोटिगुणं पुण्यं नात्र कार्या विचारणा।। ८.३३ ।।<br>
<br>
तस्माज्जपेद्धियो नित्यं प्रागुक्तेन विधानतः।।<br>
शक्तिबीजसमायुक्तं स याति परमां गतिम्।। ८.३४ ।।<br>
<br>
एतद्वः कथितं सर्वं कथासर्वस्वमुत्तमम्।।<br>
यः पठेच्छृणुयाद्वापि श्रावयेद्वा द्विजोत्तमान्।। ८.३५ ।।<br>
<br>
स याति ब्रह्मलोकं तु रुद्रजाप्यमनुत्तमम्।। ८.३६ ।।<br>
<br>
इति श्रीलिंगमहापुराणे उत्तरभागे अष्टमोऽध्यायः।। ८ ।।<br>
<br>
