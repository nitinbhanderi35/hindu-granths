<br>
सनत्कुमार उवाच।।<br>
विभूतीः शिवयोर्मह्यमाचक्ष्व त्वं गणाधिप।।<br>
परापरविदां श्रेष्ठ परमेश्वरभावित।। ११.१ ।।<br>
<br>
नंदिकेश्वर उवाच।।<br>
हंत ते कथयिष्यामि विभूतीः शिवयोरहम्।।<br>
सनत्कुमार योगींद्र ब्रह्मणस्तनयोत्तम।। ११.२ ।।<br>
<br>
परमात्मा शिवः प्रोक्तः शिवासा च प्रकीर्तिता।।<br>
शिवमेवेश्वरं प्राहुर्मायां गौरीं विदुर्बुधाः।। ११.३ ।।<br>
<br>
पुरुषं शंकरं प्राहुर्गौरीं च प्रकृतिं द्विजाः।।<br>
अर्थः शंभुः शिवा वाणी दिवसोऽजः शिवा निशा।। ११.४ ।।<br>
<br>
सप्ततंतुर्महादेवो रुद्राणी दक्षिणा स्मृता।।<br>
आकाशं शंकरो देवः पृथिवी शंकरप्रिया।। ११.५ ।।<br>
<br>
समुद्रो भगवान् रुद्रो वेला शैलेन्द्रकन्यका।।<br>
वृक्षः शूलायुधो देवः शूलपाणिप्रिया लता।। ११.६ ।।<br>
<br>
ब्रह्मा हरोपि सावित्री शंकरार्धसरीरिणी।।<br>
विष्णुर्महेश्वरो लक्ष्मीर्भवानी परमेश्वरी।। ११.७ ।।<br>
<br>
वज्रपाणिर्महादेवः शची शैलेंद्रकन्यका।।<br>
जातवेदाः स्वयं रुद्रः स्वाहा शर्वार्धकायिनी।। ११.८ ।।<br>
<br>
यमस्त्रियंबको देवस्तात्प्रिया गिरिकन्यका।।<br>
वरुणो भगवान् रुद्रो गौरी सर्वार्थदायिनी।। ११.९ ।।<br>
<br>
बालेंदुशोखरो वायुः शिवा शिवमनोरमा।।<br>
चंद्रार्धमौलिर्यक्षेंद्रः स्वयमृद्धिः शिवा स्मृता।। ११.१० ।।<br>
<br>
चंद्रार्धशेखरश्चंद्रो रोहिणी रुद्रवल्लभा।।<br>
सप्तसप्तिः शिवः कांता उमादेवी सुवर्चला।। ११.११ ।।<br>
<br>
पण्मुखस्त्रिपुरध्वंसी देवसेना हरप्रिया।।<br>
उमा प्रसूतीर्वै ज्ञेया दक्षो देवो महेश्वरः।। ११.१२ ।।<br>
<br>
पुरुषाख्यो मनुः शंभुः शतरूपा शिवप्रिया।।<br>
विदुर्भवानीमाकूतिं रुचिं च परमेश्वरम्।। ११.१३ ।।<br>
<br>
भृगुर्भगाक्षिहा देवः ख्यातिस्त्रिनयनप्रियः।।<br>
मरीचिर्भगवान्रुद्रः संभूतिर्वल्लभा विभोः।। ११.१४ ।।<br>
<br>
विदुर्भवानीं रुचिरां कविं च परमेश्वरम्।।<br>
गंगाधरेंगिरा ज्ञेयः स्मृतिः साक्षादुमा स्मृता।। ११.१५ ।।<br>
<br>
पुलस्त्यः शशभृन्मौलिः प्रीतिः कांता पिनाकिनः।।<br>
पुलहस्त्रिपुरध्वंसी दया कालरिपुप्रिया।। ११.१६ ।।<br>
<br>
क्रतुर्दक्षक्रतुध्वंसी संनतिर्दायिताविभोः।।<br>
त्रिनेत्रोऽत्रिरुमा साक्षादनसूया स्मृता बुधैः।। ११.१७ ।।<br>
<br>
ऊर्जामाहुरुमां वृद्धां वसिष्ठं च महेश्वरम्।।<br>
शंकरः पुरुषाः सर्वे स्त्रियः सर्वा महेश्वरी।। ११.१८ ।।<br>
<br>
पुल्लिंगशब्दवाच्या ये ते च रुदाः प्रकीर्तिताः।।<br>
स्त्रीलिंगशब्दवाच्या याः सर्वा गौर्या विभूतयः।। ११.१९ ।।<br>
<br>
सर्वेस्त्रीपुरुषाः प्रोक्तास्तयोरेव विभूतयः।।<br>
पदार्थशक्तयो यायास्ता गौरीति विदुर्बुधाः।। ११.२० ।।<br>
<br>
सासा विश्वेश्वरी देवी स च सर्वो महेश्वरः।।<br>
शक्तिमंतः पदार्था ये स स सर्वो महेश्वरः।। ११.२१ ।।<br>
<br>
अष्टौ प्रकृतयो देव्या मूर्तयः परिकीर्तिताः।।<br>
तथा विकृतयस्तस्या देहबद्धविभूतयः।। ११.२२ ।।<br>
<br>
विस्फुलिंगा यथा तावदग्नौ च बहुधा स्मृताः।।<br>
जीवाः सर्वे तथा शर्वो द्वंद्वसत्त्वमुपागतः।। ११.२३ ।।<br>
<br>
गौरीरूपाणि सर्वाणिशरीराणि शरीरिणाम्।।<br>
शरीरिणस्तथा सर्वे शंकरांशा व्यवस्थिताः।। ११.२४ ।।<br>
<br>
श्राव्यं सर्वमुमारूपं श्रोता देवो महेश्वरः।।<br>
विषयित्वं विभुर्धत्ते विषयात्मकतामुमा।। ११.२५ ।।<br>
<br>
स्रष्टव्यं वस्तुजातं तु धत्ते शंकरवल्लभा।।<br>
स्रष्टा स एव विश्वात्मा बालचंद्रार्धशेखरः।। ११.२६ ।।<br>
<br>
दृश्यवस्तु प्रजारूपं बिभर्ति भुवनेश्वरी।।<br>
द्रष्टा विश्वेश्वरो देवः शशिखंडशिखामणिः।। ११.२७ ।।<br>
<br>
रसजातमुमारूपं घ्रेयजातं च सर्वशः।।<br>
देवो रसयिता शंभुर्घ्राता च भुवनेश्वरः।। ११.२८ ।।<br>
<br>
मंतव्यवस्तुतां धत्ते महादेवी महेश्वरी।।<br>
मंता स एव विश्वात्मा महादेवो महेश्वरः।। ११.२९ ।।<br>
<br>
बोद्धव्यं वस्तु रूपं च बिभर्ति भववल्लभा।।<br>
देवः स एव भगवान् बोद्धा बालेन्दुशेखरः।। ११.३० ।।<br>
<br>
पीठाकृतिरुमा देवी लिंगरूपश्च शंकरः।।<br>
प्रतिष्ठाप्य प्रयत्नेन पूजयंति सुरासुराः।। ११.३१ ।।<br>
<br>
येये पदार्था लिंगांकास्तेते शर्वविभूतयः।।<br>
अर्था भगांकिता येये तेत गौर्या विभूतयः।। ११.३२ ।।<br>
<br>
स्वर्गपाताललोकांतब्रह्मांडावरणाष्टकम्।।<br>
ज्ञेयं सर्वमुमारूपं ज्ञाता देवो महेश्वरः।। ११.३३ ।।<br>
<br>
बिभर्ति क्षेत्रतां देवी त्रिपुरांतकवल्लभा।।<br>
क्षेत्रज्ञात्वमथो धत्ते भगवानंधकांतकः।। ११.३४ ।।<br>
<br>
शिवलिंगं समुत्सृज्य यजन्ते चान्यदेवताः।।<br>
स नृपः सह देशेन रौरवं नरकं व्रजेत्।। ११.३५ ।।<br>
<br>
शिवभक्तो न यो राजा भक्तोऽन्येषु सुरेषु यः।।<br>
स्वपतिं युवतिस्त्यवत्वा यथा जारेषु राजते।। ११.३६ ।।<br>
<br>
ब्रह्मादयः सुराः सर्वे राजानश्च महर्द्धिकाः।।<br>
मानवा मुनयश्चैव सर्वे लिंगं यजंति च।। ११.३७ ।।<br>
<br>
विष्णुना रावणं हत्वा ससैन्यं ब्रह्मणः सुतम्।।<br>
स्थापितं विधिवद्भक्त्या लिंगं तीरे नदीपतेः।। ११.३८ ।।<br>
<br>
कृत्वा पापसहस्राणि हत्वा विप्रशतं तथा।।<br>
भावात्समाश्रितो रुद्रं मुच्यते नात्र संशयः।। ११.३९ ।।<br>
<br>
सर्वे लिंगमया लोकाः सर्वे लिंगे प्रतिष्ठिताः।।<br>
तस्मादभ्यर्चयेल्लिंगं यदीच्छेच्छाश्वतं पदम्।। ११.४० ।।<br>
<br>
सर्वाकारौ स्थितावेतौ नरैः श्रेयोऽर्थिभिः शिवौ।।<br>
पूजनीयौ नमस्कार्यौ चिंतनीयौ च सर्वदा।। ११.४१ ।।<br>
<br>
इति श्रीलिंगमहापुराणे उत्तरभागे एकादशोऽध्यायः।। ११ ।।<br>
