ऋषय ऊचुः।।<br>
प्रभावो नंदिनश्चैव लिंगपुजाफलं श्रुतम्।।<br>
श्रुतिभिः संमितं सर्वं रोमहर्षण सुव्रत।। २७.१ ।।<br>
<br>
जयाभिषेक ईशेन कथितो मनवे पुरा।।<br>
हिताय मेरुशिखरे क्षत्रियाणां त्रिशुलिना।। २७.२ ।।<br>
<br>
तत्कथं षोडशविधं महादानं च शोभनम्।।<br>
वक्तुमर्हसि चास्माकं सूत बुद्धिमतांवर।। २७.३ ।।<br>
<br>
सूत उवाच।।<br>
जीवच्छ्राद्धं पुरा कृत्वा मनुः स्वायंभुवः प्रभुः।।<br>
मेरुमासाद्य देवेशमस्तवीन्नीललोहितम्।। २७.४ ।।<br>
<br>
तपसा च विनीताय प्रहृष्टः प्रददौ भवः।।<br>
दिव्यं दर्शनमीशानस्तेनापस्यत्तव्ययम्।। २७.५ ।।<br>
<br>
नत्वा संपूज्य विधिना कृतांजलिपुटः स्थितः।।<br>
पूजितश्च ततो देवो दृष्टश्चैव मयाधुना।।<br>
शक्राय कथितं पूर्वं धर्मकामार्थमोक्षदम्।। २७.६ ।।<br>
<br>
देवदेव जगन्नाथ नमस्ते भुवनेश्वर।।<br>
जीवच्छ्राद्धं महादेव प्रसादेन विनिर्मितम्।। २७.७ ।।<br>
<br>
पूजितश्च देवो दृष्टश्चैव मयाधुना।।<br>
शक्राय कथितं पूर्वं धर्मकामार्थमोक्षदम्।। २७.८ ।।<br>
<br>
जयाभिषेकं देवेश वक्तुमर्हसि मे प्रभो।।<br>
सूत उवाच।।<br>
तस्मै देवो महादेवो भगवान्नीललोहितः।। २७.९ ।।<br>
<br>
जयाभिषेकमखिलमवदत्परमेश्वरः।।<br>
श्रीभगवानुवाच।।<br>
जयाभषेकं वक्ष्यामि नृपाणां हितकाम्यया।। २७.१० ।।<br>
<br>
अपमृत्युजयार्थं च सर्वशत्रुजयाय च।।<br>
युद्धकाले तु संप्राप्ते कृत्वैवमभिषेचनम्।। २७.११ ।।<br>
<br>
स्वपतिं चाभिषिच्यैव गच्छेद्योद्धुं रणाजिरे।।<br>
विधिना मंडपं कृत्वा प्रपांवा कूटमेव वा।। २७.१२ ।।<br>
<br>
नवधा स्तापयेद्वह्निं ब्राह्मणो वेदपारगः।।<br>
ततः सर्वाभिषेकार्थं सूत्रपातं च कारयेत्।। २७.१३ ।।<br>
<br>
प्रागाद्यं वर्णसूत्रंच दक्षिणाद्यं तथा पुनः।।<br>
सहस्राणां द्वयं तत्र शतानां च चतुष्टयम्।। २७.१४ ।।<br>
<br>
शेषमेव सुभं कोष्ठं तेषु कोष्ठं तु संहरेत्।।<br>
बाह्ये वीथ्यां पदंचैकं समंतादुपसंहरेत्।। २७.१५ ।।<br>
<br>
अंगसूत्राणि संगृह्य विधिना पृथगेव तु।।<br>
प्रागाद्यं वर्णसूत्रं च दक्षिणाद्यं तथा पुनः।। २७.१६ ।।<br>
<br>
प्रागाद्यंदक्षिणाद्यं च षट्त्रिशत्संहरेत्क्रमात्।।<br>
प्रागाद्याः पंक्तयः सप्त दक्षिणाद्यास्तथा पुनः।। २७.१७ ।।<br>
<br>
तस्मादेकोनपंचाशत्पंक्तयः परिकीर्तिताः।।<br>
नव पंक्तीर्हरेन्मध्ये गन्धगोमयवारिणा।। २७.१८ ।।<br>
<br>
कमलं चालिखेत्तत्र हस्तामात्रेण शोभनम्।।<br>
अष्टपत्रं सितं वृत्तं कर्णिकाकेसरान्वितम्।। २७.१९ ।।<br>
<br>
अष्टांगुलप्रमाणेन कर्णिका हेमसन्निभा।।<br>
चतुरंगुलमानेन केसरस्थानमुच्यते।। २७.२० ।।<br>
<br>
धर्मो ज्ञानं च वैराग्यमैश्वर्यं च यथाक्रमम्।।<br>
आग्नेयादिषु कोणेषु स्थापयेत्प्रणवेन तु।। २७.२१ ।।<br>
<br>
अव्यक्तादीनि वै दिक्षु गात्राकारेण वै न्यसेत्।।<br>
अव्यक्तं नियतः कालः काली चेति चतुष्टयम्।। २७.२२ ।।<br>
<br>
सितरक्तहिरण्याभकृष्णा धर्मादयः क्रमात्।।<br>
हंसाकारेण वै गात्रं हेमाभासेन सुव्रताः।। २७.२३ ।।<br>
<br>
आधारशक्तिमध्ये तु कमलं सृष्टिकारणमा।।<br>
बिंदुमात्रं कलामध्ये नादाकारमतः परम्।। २७.२४ ।।<br>
<br>
नादोपरि शिवं ध्यायेदोंकारख्यं जगद्गुरुम्।।<br>
मनोन्मनीं च पद्माभंमहादेवं च भावयेत्।। २७.२५ ।।<br>
<br>
वामादयः क्रमेणैव प्रागाद्याः केसरेषु वै।।<br>
वामा ज्येष्ठा तथा रौद्री काली विकरणी तथा।। २७.२६ ।।<br>
<br>
बला प्रमथिनी देवी दमनी च यथांक्रमम्।।<br>
वामदेवादिभिः सार्धं प्रणवेनैव विन्यसेत्।। २७.२७ ।।<br>
<br>
नमोऽस्तु वामदेवाय नमो ज्येष्ठाय शूलिने।। २७.२८ ।।<br>
<br>
रुद्राय कालरूपाय कलाविकरणाय च।।<br>
बलाय च तथा सर्वभूतस्य दमनाय च।। २७.२९ ।।<br>
<br>
मनोन्मनाय देवाय मनोन्मन्यै नमोनमः।।<br>
मंत्रैरेतैर्यथान्यायं पूजयेत्परिमंडलम्।। २७.३० ।।<br>
<br>
प्रथमावरणं प्रोक्तं द्वितीयावरणं श्रुणु।।<br>
द्वितीयावरणे चैव शक्तयः षोडशैव तु।। २७.३१ ।।<br>
<br>
तृतीयावरणे चैव चतुर्विशदनुक्रमात्।।<br>
पिशाच वीर्थिर्वै मध्ये नाभिवीथिः समंततः।। २७.३२ ।।<br>
<br>
मंत्रैरेतैर्यथान्यायं पिशाचानां प्रकीर्तिता।।<br>
अष्टोत्तरसहस्रं तु पदमष्टारसंयुतम्।। २७.३३ ।।<br>
<br>
तेषुतेषु पृथक्त्वेन पदेषु कमलं क्रमात्।।<br>
कल्पयेच्छालिनीवारगोधूमैश्च यवादिभिः।। २७.३४ ।।<br>
<br>
तंडुलैश्च तिलैर्वाथ गौरसर्षपसंयुतैः।।<br>
अथवा कल्पयेदेतैर्यथाकालं विधानतः।। २७.३५ ।।<br>
<br>
अष्टपत्रं लिखेत्तेषु कर्णिकाकेसरान्वितम्।।<br>
शालीनामाढकं प्रोक्तं कमलानां पृथक् पृथक्।। २७.३६ ।।<br>
<br>
तंडुलानां तदर्धं स्यात्तदर्धं च यवादयः।।<br>
द्रोणं प्रधानकुंभस्य तदर्धं तंडुलाः स्मृताः।। २७.३७ ।।<br>
<br>
तिलानामाढकं मध्ये यवानां च तदर्धकम्।।<br>
अथांभसा समभ्युक्ष्य कमलं प्रणवेन तु।। २७.३८ ।।<br>
<br>
तेषु सर्वेषु विधिना प्रणवं विन्यसेत्क्रमात्।।<br>
एवं समाप्य चाभ्युक्ष्य पदसाहस्रमुत्तमम्।। २७.३९ ।।<br>
<br>
कलशानां सहस्राणि हैमानि च शुभानि च।।<br>
उक्तलक्षणयुक्तानु कारयेद्राजतानि वा।। २७.४० ।।<br>
<br>
ताम्रजानि यतान्यायं प्रणवेनार्घ्यवारिणा।।<br>
द्वादशांगुलविस्तारमुदरे समुदाहृतम्।। २७.४१ ।।<br>
<br>
वर्तितं तु तदर्धेन नाभिस्तस्य विधीयते।।<br>
कंठं तु द्व्यंगुलोत्सेधं विस्तरं चतुरंगुलम्।। २७.४२ ।।<br>
<br>
ओष्ठं च द्व्यंगुलोत्सेधं निर्गमं द्व्यगुलंस्मृतम्।।<br>
तत्तद्वै द्विगुणं दिव्यं शिवकुंभे प्रकीर्तितम्।। २७.४३ ।।<br>
<br>
यवामात्रांतरं सम्यक्तंतुना वेष्टयेद्धि वै।।<br>
अवगुंठ्य तथाभ्युक्ष्य कुशोपरियताविधि।। २७.४४ ।।<br>
<br>
पूर्ववत्प्रणवेनैव पूरयेद्गंधवारिणा।।<br>
स्थापयेच्छिवकुंभाढ्यं वर्धनीं च विदानतः।। २७.४५ ।।<br>
<br>
मध्यपद्मास्य मध्ये तु सकूर्चं साक्षतं क्रमात्।।<br>
आवेष्ट्य वस्त्रयुग्मेन प्रच्छाद्य कमलेन तु।। २७.४६ ।।<br>
<br>
हैमेन चित्ररत्नेन सहस्रकलशं पृथक्।।<br>
शिवकुंभे शिवं स्थाप्य गायत्र्या प्रणवेज च।। २७.४७ ।।<br>
<br>
विद्महं पुरुषायैव महादेवाय धीमहि।।<br>
तन्नो रुद्रः प्रचोदयात्।। २७.४८ ।।<br>
<br>
मंत्रेणानेन रुद्रस्य सान्निध्यं सर्वदा स्मृतम्।।<br>
वर्धन्यां देविगायत्र्या देवीं संस्थाप्य पूजयेत्।। २७.४९ ।।<br>
<br>
गणांबिकायै विद्महे महातपायै धीमहि।।<br>
तन्नो गौरी प्रचोदयात्।। २७.५० ।।<br>
<br>
प्रथमावरणे चैव वामाद्याः परिकीर्तिताः।।<br>
प्रथमावरणं प्रोक्तं द्वितीयावरणं श्रुणु।। २७.५१ ।।<br>
<br>
शक्तयः षोडशैवात्र पूर्वाद्यांतेषु सुव्रत।।<br>
ऐंद्रव्यूहस्य मध्ये तु सुभद्रां स्थाप्य पूजयेत्।। २७.५२ ।।<br>
<br>
भद्रामाग्नेयचक्रे तु याम्ये तु कनकांडजाम्।।<br>
अंबिकां नैर्ऋते व्यूहे मध्यकुंभे तु पूजयेत्।। २७.५३ ।।<br>
<br>
श्रीदेवीं वारुणे भागे वागीशां वायुगोचरे।।<br>
गोमुखीं सौम्यभागे तु मध्यकुंभे तु पूजयेत्।। २७.५४ ।।<br>
<br>
रुद्रव्यूहस्य मध्ये तु भद्रकर्णां समर्चयेत्।।<br>
ऐंद्राग्निविदिसोर्मध्ये पूजयेदणिमां शुभाम्।। २७.५५ ।।<br>
<br>
याम्यपावकयोर्मध्ये लघिमां कमले न्यसेत्।।<br>
राक्षसांतकयोर्मध्ये महिमां मध्यतो यजेत्।। २७.५६ ।।<br>
<br>
वरुणासुरयोर्मध्ये प्राप्तिं वै मध्यतो यजेत्।।<br>
वरुणानिलयोर्मध्ये प्राकाम्यं कमले न्यसेत्।। २७.५७ ।।<br>
<br>
वित्तेशानिलयोर्मध्ये ईशित्वं स्थाप्य पूजयेत्।।<br>
वित्तेशेशानयोर्मध्ये वशित्वं स्थाप्य पूजयेत्।। २७.५८ ।।<br>
<br>
ऐंद्रेशेशानयोर्मध्ये यजेत्कामावसायकम्।।<br>
द्वितीयावरणं प्रोक्तं तृतीयावरणं शुणु।। २७.५९ ।।<br>
<br>
शक्तयस्तु चतुर्विशत्प्रदानकलशेषु च।।<br>
पूजयेद्व्यूहमध्ये तु पूर्ववद्विधिपूर्वकम्।। २७.६० ।।<br>
<br>
दीक्षां दीक्षायिकां चैव चंडां चंडांशुनायिकाम्।।<br>
सुमतिं सुमत्यायीं च गोपां गोपायिकां तथा।। २७.६१ ।।<br>
<br>
अथ नंदं च नंदायीं पितामहमतः परम्।।<br>
पितामहायीं पूर्वाद्यं विधिना स्थाप्य पूजयेत्।। २७.६२ ।।<br>
<br>
एर्व संपूज्य विधिनातृतीयावरणं शुभम्।।<br>
सौभद्रं व्यूहमासाद्य प्रथमावरणे क्रमात्।। २७.६३ ।।<br>
<br>
प्रागाद्यं विधिना स्थाप्य शक्त्यष्टकमनुक्रमात्।।<br>
द्वितीयावरणे चैव प्रागाद्यं श्रृणु शक्तयः।। २७.६४ ।।<br>
<br>
षोडशैव तु अभ्यर्च्य पद्ममुद्रां तु दर्शयेत्।।<br>
बिंदुका बिंदुगर्भा च नादिनी नादगर्भजा।। २७.६५ ।।<br>
<br>
शक्तिका शक्तिगर्भा च परा चैव परापरा।।<br>
प्रतमावरणेऽष्टौ च शक्तयः परिकीर्तिताः।। २७.६६ ।।<br>
<br>
चंडा चंडमुखी चैव चंडवेगा मनोजवा।।<br>
चंडाक्षीचंडनिर्घोषा भृकुटी चंडनायिका।। २७.६७ ।।<br>
<br>
मनोत्सेधा मनोध्यक्षा मानसी माननायिका।।<br>
मनोहरी मनोह्लादी मनःप्रीतिर्महेश्वरी।। २७.६८ ।।<br>
<br>
द्वितीयावरणे चैव षोडशैव प्रकीर्तिताः।।<br>
सौभद्रः कथितो व्यूहो भद्रं व्यूहं श्रृणुष्व मे।। २७.६९ ।।<br>
<br>
ऐंद्री हौताशनी याम्या नैर्ऋती वारुणी तथा।।<br>
वायव्या चैव कौबेरी ऐशानी चाष्टशक्तयः।। २७.७० ।।<br>
<br>
प्रथमावरणं प्रोक्तं द्वितीयावरणं श्रृणु।।<br>
हरिणा च सुवर्णा च कांचनी हाटकी तथा।। २७.७१ ।।<br>
<br>
रुक्मिणी सत्यभामा च सुभगा जंबुनायिका।।<br>
वाग्भवा वाक्पथा वाणी भीमा चित्ररथा सुधीः।। २७.७२ ।।<br>
<br>
वेदमाता हिरण्याक्षी द्वितीयावरणे स्मृता।।<br>
भद्राख्यः कथितो व्यूहः कनकाख्यं श्रृणुष्व मे।। २७.७३ ।।<br>
<br>
वज्रं शक्तिं च दंडं च खड्गं पाशं ध्वजं तथा।।<br>
गदां त्रिशुलं क्रमशः प्रथमावरणे स्मृताः।। २७.७४ ।।<br>
<br>
युद्धा प्रबुद्धा चंडा च मुंडा चैव कपालिनी।।<br>
मृत्युहंत्री विरूपाक्षी कपर्दा कमलासना।। २७.७५ ।।<br>
<br>
दंष्ट्रिणी चैव लंबाक्षी कंकभूषमी।।<br>
संभावा भाविनी चैव षोडशैव प्रकीर्तिताः।। २७.७६ ।।<br>
<br>
कथितः प्रथकव्यूहो ह्यम्बिकाख्यं श्रृणुष्व मे।।<br>
खेचरी चात्मना सा च भवानी वह्निरूपिणी।। २७.७७ ।।<br>
<br>
वह्निनी वह्निनाभा च महिमामृतलालसा।।<br>
प्रथमावरणे चाष्टौ शक्तयः सर्वसंमताः।। २७.७८ ।।<br>
<br>
क्षमा च शिखरा देवी ऋतुरत्ना सिला तथा।।<br>
छाया भूतपनी धन्या इंद्रमाता च वैष्णवी।। २७.७९ ।।<br>
<br>
तृष्णा रागवती मोहा कामकोपा महोत्कटा।।<br>
इंद्रा च बधिरा देवी षोडशैताः प्रकीर्तिताः।। २७.८० ।।<br>
<br>
कथितश्चांबिकाव्यूहः श्रीव्यूहं श्रृणु सुव्रत।।<br>
स्वर्शा स्वर्शवती गंधा प्राणापाना समानिका।। २७.८१ ।।<br>
<br>
उदाना व्याननामा च प्रथमावरणे स्मृताः।।<br>
तमोहता प्रभामोघा तेजिनी दहिनी तथा।। २७.८२ ।।<br>
<br>
भीमास्या जालिनी चोषा शोषिणी रुद्रनायिका।।<br>
वरिभद्रा गणाध्यक्षा चंद्रहासा च गह्वरा।। २७.८३ ।।<br>
<br>
गणमातांबिका चैव शक्तयः सर्वसंमताः।।<br>
द्वितीयावरणे प्रोक्ताः षोडशैव यथाक्रमात्।। २७.८४ ।।<br>
<br>
श्रीव्यूहः कथितो भद्रंवागीशं श्रृणु सुव्रत।।<br>
धारा वारिधरा चैव वह्निकी नाशकी तथा।। २७.८५ ।।<br>
<br>
मर्त्यातीता महामाया वज्रिणी कामदेनुका।।<br>
प्रथमावरणेऽप्येवं शक्तयोऽष्टौ प्रकीर्तिताः।। २७.८६ ।।<br>
<br>
पयोष्णी वारुणी शांता जयंती च वरप्रदा।।<br>
प्लाविनी जलमाता च पयोमाता महांबिका।। २७.८७ ।।<br>
<br>
रक्ता कराली चंडाक्षी महोच्छुष्मा पयस्विनी।।<br>
माया विद्येश्वरी काली कालिका च यथाक्रमम्।। २७.८८ ।।<br>
<br>
षोडशैव समाख्याताः शक्तयः सर्वसंमताः।।<br>
व्यूहो वागीश्वरः प्रोक्तो गोमुखो व्यूह उच्यते।। २७.८९ ।।<br>
<br>
शंकीनी हालिनी चैव लंकावर्णा च कल्किनी।।<br>
यक्षिणी मालिनी चैव वमनी च रसात्मनी।। २७.९० ।।<br>
<br>
प्रथमावरणे चैव शक्तयोऽष्टौ प्रकीर्तिताः।।<br>
चंडा घंटा महानादा सुमुखी दुर्मुखी बला।। २७.९१ ।।<br>
<br>
रेवती प्रथमा घोरा सैन्या लीना महाबला।।<br>
जया च विजया चैव अपरा चापराजिता।। २७.९२ ।।<br>
<br>
द्वितीयावरणे चैव शक्तयः षोडशैव तु।।<br>
कथितो गोमुखीव्यूहो भद्रकर्णी श्रृणुष्व मे।। २७.९३ ।।<br>
<br>
महाजया विरुपाक्षी शुक्लाभाकाशमातृका।।<br>
संहारि जातहारी च दंष्ट्राली सुष्करेवती।। २७.९४ ।।<br>
<br>
प्रथमावरणे चाष्टौ शक्तयः परिकीर्तिताः।।<br>
पिपीलिका पुण्यहारी अशनी सर्वहारिणी।। २७.९५ ।।<br>
<br>
भद्रहा विश्वहारी च हिमायोगेश्वरी तथा।।<br>
छिद्रा भानुमती छिद्रा सैंहिकी सुरभी समा।। २७.९६ ।।<br>
<br>
सर्वभव्या च वेगाख्या शक्तयः षोडशैव तु।।<br>
महाव्यूहाष्टकं प्रोक्तमुपव्युहाष्टकं श्रृणु।। २७.९७ ।।<br>
<br>
अणिमाव्यूहमावेष्ट्य प्रथमावरणे क्रमात्।।<br>
ऐंद्रा तु चित्रभानुश्च वारुणी दंडिरेव च।। २७.९८ ।।<br>
<br>
प्राणरूपी तथा हंसः स्वात्मशक्तिः पितामहः।।<br>
प्रथमावरणं प्रोक्तं द्वितीयावरणं श्रृणु।। २७.९९ ।।<br>
<br>
केशवो भगवान् रुद्रश्चंद्रमा भास्करस्तथा।।<br>
महात्मा च तथा ह्यात्मा ह्यंतरात्मा महेश्वरः।। २७.१०० ।।<br>
<br>
परमात्मां ह्यणुर्जीवः पिंगलः पुरुषः पशुः।।<br>
भोक्ता भूतपतिर्भीमो द्वितीयावरणे स्मृताः।। २७.१०१ ।।<br>
<br>
कथितश्चाणिमाव्यूहो लघिमाख्यं वदामि ते।।<br>
श्रीकंठोंतश्च सूक्ष्मश्च त्रिमूर्तिः शशकस्तथा।। २७.१०२ ।।<br>
<br>
अमरेशः स्थितीशश्च दारतश्च तथाष्टमः।।<br>
प्रथमावरणं प्रोक्तं द्वितीयावरणं श्रृणु।। २७.१०३ ।।<br>
<br>
स्थाणुर्हरश्च दंडेशो भौक्तीशः सुरपुंगवः।।<br>
सद्योजातोऽनुग्रहेशः क्रूरसेनः सुरेश्वरः।। २७.१०४ ।।<br>
<br>
क्रोधीशश्च तथा चंडः प्रचंडः शिवएव च।।<br>
एकरुद्रस्तथा कूर्मश्चैकनेत्रश्चतुर्मुखः।। २७.१०५ ।।<br>
<br>
द्वितीयावरणे रुद्राः षोडशैव प्रकीर्तिताः।।<br>
कथितो लघिमाव्यूहो महिमां श्रृणुसुव्रत।। २७.१०६ ।।<br>
<br>
अजेशः क्षेमरुद्रश्च सोमोंऽशौ लांगली तथा।।<br>
दंडारुश्चार्धनारी च एकांतश्चांत एव च।। २७.१०७ ।।<br>
<br>
पाली भुजंगनामा च पिनाकी खड्किरेव च।।<br>
काम ईशस्तथा श्वेतो भृगुः षोडश वै स्मृताः।। २७.१०८ ।।<br>
<br>
कथितो महिमाव्यूहः प्राप्तिव्यूहं श्रृणुष्व मै।।<br>
संवर्तो लकुलीशश्च वाडवो हस्तिरेव च।। २७.१०९ ।।<br>
<br>
चंडयक्षो गणपतिर्महात्मा भृगुजोऽष्टमः।।<br>
प्रथमावरणं प्रोक्तं द्वितीयावरणं श्रृणु।। २७.११० ।।<br>
<br>
त्रिविक्रमो महाजिह्वो ऋक्षः श्रीभद्र एव च।।<br>
महादेवो दधीचश्च कुमारश्च परावरः।। २७.१११ ।।<br>
<br>
महादंष्ट्रः करालश्च सूचकश्च सुवर्धनः।।<br>
महाध्वांक्षो महानंदो दंडी गोपालकस्तथा।। २७.११२ ।।<br>
<br>
प्राप्तिव्यूहः समाख्यातः प्राकाम्यं श्रृणु सुव्रत।।<br>
पुष्पदंतो महानागो विपुलानंदकारकः।। २७.११३ ।।<br>
<br>
शुक्लो विशालः कमलो बिल्वश्चारुम एव च।।<br>
प्रथमावरणं प्रोक्तं द्वितीयावरणं श्रुणु।। २७.११४ ।।<br>
<br>
रतिप्रियः सुरेशानश्चित्रांगश्च सुदुर्जयः।।<br>
विनायकः क्षेत्रपालो महामोहश्च जंगलः।। २७.११५ ।।<br>
<br>
वत्सपुत्रो महापुत्रो ग्रामदेशाधिपस्तथा।।<br>
सर्वावस्थाधिपो देवो मेघनादः प्रचंडकः।। २७.११६ ।।<br>
<br>
कालदूतश्च कथितो द्वितीयावरणं स्मृतम्।।<br>
प्राकाम्यः कथितो व्यूह ऐश्वर्यं कथयामि ते।। २७.११७ ।।<br>
<br>
मंगला चर्चिका चैव योगेशा हरदायिका।।<br>
भासुरा सुरमाता च सुंदरी मातृकाष्टमी।। २७.११८ ।।<br>
<br>
प्रथमावरणे प्रोक्ता द्वितीयावरणे श्रृणु।।<br>
गणाधिपश्च मंत्रज्ञो वरदेवः षडाननः।। २७.११९ ।।<br>
<br>
विदग्धश्च विचित्रश्च अमोघोमोघ एव च।।<br>
अश्वीरुद्रश्च सोमेशश्चोत्तमोदुंबरस्तथा।। २७.१२० ।।<br>
<br>
नारसिंहश्च विजयस्तथा इंद्रगुहः प्रभुः।।<br>
अपांपतिश्च विधिना द्वितीयावरणं स्मृतम्।। २७.१२१ ।।<br>
<br>
ऐश्वर्यः कथितो व्यूहो वशित्वं पुनरुच्यते।।<br>
गगनो भवनश्चैव विजयो ह्यजयस्तथा।। २७.१२२ ।।<br>
<br>
महाजयस्तथां गारो व्यंगारश्च महायशाः।।<br>
प्रथमावरणे प्रोक्ता द्वितीयावरणे श्रृणु।। २७.१२३ ।।<br>
<br>
सुंदरश्च प्रचंडेशो महावर्णो महासुरः।।<br>
महारोमा महागर्भः प्रथमः कनकस्तथा।। २७.१२४ ।।<br>
<br>
खरजो गरुडश्चैव मेघनादोऽथ गर्जकः।।<br>
गजश्च च्छेदको बाहुस्त्रिशिखो मारिरेव च।। २७.१२५ ।।<br>
<br>
वशित्वं कथितो व्यूहः श्रृणु कामावसायिकम्।।<br>
विनादो विकटश्चैव वसंतोऽभय एव च।। २७.१२६ ।।<br>
<br>
विद्युन्महाबलश्चैव कमलो दमनस्तथा।।<br>
प्रथमावरणं प्रोक्तं द्वितीयावरणं श्रृणु।। २७.१२७ ।।<br>
<br>
धर्मश्चातिबलः सर्पो महाकायो महाहनुः।।<br>
सबलश्चैव भस्मांगी दुर्जयो दुरतिक्रमः।। २७.१२८ ।।<br>
<br>
वेतालो रौरवश्चैव दुर्धरो भोग एव च।।<br>
वज्रः कालाग्निरुद्रश्च सद्योनादो महागुहः।। २७.१२९ ।।<br>
<br>
द्वितीयावरणं प्रोक्तं व्यूहश्चैवावसायिकः।।<br>
कथितः षोडशो व्यूहो द्वितीयावरणं श्रृणु।। २७.१३० ।।<br>
<br>
द्वितीयावरणे चैव दक्षव्यूहे च शक्तयः।।<br>
प्रथमावरणे चाष्टौ बाह्ये षोडश एव च।। २७.१३१ ।।<br>
<br>
मनोहरा महानादा चित्रा चित्ररथा तथा।।<br>
रोहिणी चैव चित्रांगी चित्ररेखा विचित्रिका।। २७.१३२ ।।<br>
<br>
प्रथमावरणे प्रोक्ता द्वितीयावरणं श्रृणु।।<br>
चित्रा विचित्ररूपा च शुभदा कामदा सुभा।। २७.१३३ ।।<br>
<br>
क्रूरा च पिंगला देवी खड्गिका लंबिकासती।।<br>
दंष्ट्राली राक्षसीध्वंसी लोलुपा लोहितामुखी।। २७.१३४ ।।<br>
<br>
द्वितीयावरणे प्रोक्तोः षोडशैव समासतः।।<br>
दक्षव्यूहः समाख्यातो दाक्षव्यूहं श्रृणुष्व मे।। २७.१३५ ।।<br>
<br>
सर्वासती विश्वरूपा लंपटा चामिषप्रिया।।<br>
दीर्घदंष्ट्रा च वज्रा च लंबोष्ठी प्राणहारिणी।। २७.१३६ ।।<br>
<br>
प्रथमावरणं प्रोक्तं द्वितीयावरणं श्रृणु।।<br>
गजकर्णाश्वकर्णा च महाकाली सुभीषण।। २७.१३७ ।।<br>
<br>
वातवेगरवा घोरा घानाघनरवा तथा।।<br>
वरघोषा महावर्णा सुघंटा घंटिका तथा।। २७.१३८ ।।<br>
<br>
घंटश्वरी महाघोरा घोरा चैवातिघोरिका।।<br>
द्वितीयावरणे चैव षोडशैव प्रकीर्तिताः।। २७.१३९ ।।<br>
<br>
दाक्षव्यूहः समाख्यातश्चांडव्यूहं श्रृणुष्वमे।।<br>
अतिघंटा चातिघोरा कराला करभा तथा।। २७.१४० ।।<br>
<br>
विभूतिर्भोगदा कांतिः शंखिनी चाष्टमी स्मृता।।<br>
प्रथमावरणे प्रोक्ता द्वितीयावरणे श्रृणु।। २७.१४१ ।।<br>
<br>
पत्रिणी चैव गांधारी योगमाता सुपीवरा।।<br>
रक्ता मालांशुका वीरा संहारी मांसहारिणी।। २७.१४२ ।।<br>
<br>
फलहारी जीवहारी स्वेच्छाहारी च तुंडिका।।<br>
रेवती रंगिणी संगा द्वितीये षोडशैव तु।। २७.१४३ ।।<br>
<br>
चंडव्यूहः समाख्यातश्चंडाव्यूहस्तथोच्यते।।<br>
चंडी चंडमुखी चंडा चंडवेगा महारवा।। २७.१४४ ।।<br>
<br>
भ्रुकुटी चंडभूश्चैव चंडरूपाष्टमी स्मृता।।<br>
प्रथमावरणं प्रोक्तं द्वितीयावरणं श्रृणु।। २७.१४५ ।।<br>
<br>
चंद्रघ्राणा बला चैव बलजिह्वा बलेश्वरी।।<br>
बलवेगा महाकाया महाकोपा च विद्युता।। २७.१४६ ।।<br>
<br>
कंकाली कलशी चैव विद्युता चंडघोषिका।।<br>
महाघोषा महारावा चंडभाऽनंगचंडिका।। २७.१४७ ।।<br>
<br>
चंडायाः कथितो व्यूहो हरव्यूहं श्रृणुष्व मे।।<br>
चंडाक्षी कामदा देवी सूकरी कुक्कुटानना।। २७.१४८ ।।<br>
<br>
गांधारी दंदुभी दुर्गा सौमित्रा चाष्टमी स्मृता।।<br>
प्रथमावरणं प्रोक्तं द्वितीयावरणं श्रृणु।। २७.१४९ ।।<br>
<br>
मृतोद्भवा महालक्ष्मीर्वर्णदा जीवरक्षिणी।।<br>
हरिणी क्षीणजीवा च दंडवक्त्रा चतुर्भुजा।। २७.१५० ।।<br>
<br>
व्योमचारी व्योमरूपा व्योमव्यापी शुभोदया।।<br>
गृहचारी सुचारी च विषाहारी विषर्तिहा।। २७.१५१ ।।<br>
<br>
हरव्यूहः समाख्यातो हराया व्यूह उच्यते।।<br>
जंभाच्युता च कंकारी देविका दुर्धरावहा।। २७.१५२ ।।<br>
<br>
चंडिका चपला चेति प्रथमावरणे स्मृताः।।<br>
चंजिका चामरी चैव भंडिका च शुभानना।। २७.१५३ ।।<br>
<br>
पिंडिका मुंडिका मुंडा शाकिनी शाङ्करी तथा।।<br>
कर्तरी भर्तरी चैव भागिनी यज्ञदायिनी।। २७.१५४ ।।<br>
<br>
यमदंष्ट्रा महादंष्ट्रा कराला चेति शक्तयः।।<br>
हरायाः कथितो व्यूहः शौंडव्यूहं शृणुष्व मे।। २७.१५५ ।।<br>
<br>
विकराली कराली च कालजंघा यशस्विनी।।<br>
वेगा वेगवती यज्ञा वेदांगा चाष्टमी स्मृता।। २७.१५६ ।।<br>
<br>
प्रथमावरणं प्रोक्तं द्वितीयावरणं शृणु।।<br>
वज्रा शंखातिशंखा वा बला चैवाबला तथा।। २७.१५७ ।।<br>
<br>
अंजनी मोहिनी माया विकटांगी नली तथा।।<br>
गंडकी दडकी घोणा शोणा सत्यवती तथा।। २७.१५८ ।।<br>
<br>
कल्लोला चेति ऋमशः षोडशैव यथाविधि।।<br>
शौंडव्यूहः समाख्यातः शौंडाया व्यूह उच्यते।। २७.१५९ ।।<br>
<br>
दंतुरा रौद्रभागा च अमृता सकुला शुभा।।<br>
चलजिह्वार्यनेत्रा च रूपिणी दारिका तथा।। २७.१६० ।।<br>
<br>
प्रथमा वरणं प्रोक्तं द्वितीयावरणं श्रृणु।।<br>
खादिका रूपनामा च संहारी च क्षमांतका।। २७.१६१ ।।<br>
<br>
कंडिनी पेषिणी चैव महात्रासा कृतांतिका।।<br>
दंडिनी किंकरी बिंबा वर्णिनी चामलांगिनी।। २७.१६२ ।।<br>
<br>
द्रविणी द्राविणी चैव शक्तयः षोडशैव तु।।<br>
कथितो हि मनोरम्यः शौंडाया व्यूहउत्तमः।। २७.१६३ ।।<br>
<br>
प्रथमाख्यं प्रवक्ष्यामि व्यूहं परमशोभनम्।।<br>
प्लविनी प्लावनी शोभा मंदा चैव मदोत्कटा।। २७.१६४ ।।<br>
<br>
मंदाऽक्षेपा महादेवी प्रथमावरणे स्मृताः।।<br>
कामसंदीपिनी देवी अतिरूपा मनोहरा।। २७.१६५ ।।<br>
<br>
महावशा महाग्राहा विह्वला मदविह्वला।।<br>
अरुणा शोषणा दिव्या रेवती भांडनायिका।। २७.१६६ ।।<br>
<br>
स्तंभिनी घोररक्ताक्षी स्मररूपा सुघोषणा।।<br>
व्यूहः प्रथम आख्यातः स्वायंभुव यथा तथा।। २७.१६७ ।।<br>
<br>
कथितं प्रथमव्यूहं प्रवक्ष्यामि श्रृणुष्व मे।।<br>
घोरा घोरतराघोरा अतिघोराघनायिका।। २७.१६८ ।।<br>
<br>
धावनी क्रोष्टुका मुंडा चाष्टमी परिकीर्तिता।।<br>
प्रथमावरणं प्रोक्तं द्वितीयावरणं श्रृणु।। २७.१६९ ।।<br>
<br>
भीमा भीमतरा भीमा शस्ता चैव सुवर्तुला।।<br>
स्तंभिनी रोदनी रौद्रा रुद्रवत्यचला चला।। २७.१७० ।।<br>
<br>
महाबला महाशांतिः शाला शांता शिवाशिवा।।<br>
बृहत्कक्षा महानासा षोडशैव प्रकीर्तिताः।। २७.१७१ ।।<br>
<br>
प्रथमायाः समाख्यातो मन्मथव्यूह उच्यते।।<br>
तालकर्णी च बाला च कल्याणी कपिला शिवा।। २७.१७२ ।।<br>
<br>
इष्टिस्तुष्टिः प्रतिज्ञा च प्रथमावरणे स्मृताः।।<br>
ख्यातिः पुष्टिकरी तुष्टिर्जला चैव श्रुतिर्धृतिः।। २७.१७३ ।।<br>
<br>
कामदा शुभदा सौम्या तेजिनी कामतंत्रिका।।<br>
धर्मा धर्मवशा शीला पापहा धर्मवर्धिनी।। २७.१७४ ।।<br>
<br>
मन्मथः कथितो व्यूहो मन्मथायाः श्रृणुष्व मे।।<br>
धर्मरक्षा विधाना च धर्मा धर्मवती तथा।। २७.१७५ ।।<br>
<br>
सुमतिर्दुर्मतिर्मेधा विमला चाष्टमी स्मृता।।<br>
प्रथमावरणं प्रोक्तं द्वितीयावरणं श्रृणु।। २७.१७६ ।।<br>
<br>
शुद्धिर्बुद्धिर्द्युतिः कांतिर्वर्तुला मोहवर्धिनी।।<br>
बला चातिबला भीमा प्राणवृद्धिकरी तथा।। २७.१७७ ।।<br>
<br>
निर्लज्जा निर्घृणा मंदा सर्वपापक्षयंकरी।।<br>
कपिला चातिविधुरा षोडशैताः प्रकीर्तिताः।। २७.१७८ ।।<br>
<br>
मन्मतायिक उक्तस्ते भीमव्यूहं वदामि च।।<br>
रक्ता चैव विरक्ता च उद्वेगा शोकवर्धिनी।। २७.१७९ ।।<br>
<br>
कामा तृष्णा क्षुधा मोहा चाष्टमी परिकीर्तिता।।<br>
प्रथमावरणं प्रोक्तं द्वितीयावरणं श्रुणु।। २७.१८० ।।<br>
<br>
जया निद्रा भयालस्या जलतृष्णोदरी दरा।।<br>
कृष्णा कृष्णांगिनी वृद्धा शुद्धोच्छिष्टाशनी वृषा।। २७.१८१ ।।<br>
<br>
कामना शोभिनी दग्धा दुःखदा सुखदावली।।<br>
भीमव्यूहः समाख्यातो भीमायीव्यूह उच्यते।। २७.१८२ ।।<br>
<br>
आनंदा च सुनंदा च महानंदा सुभंकरी।।<br>
वतिरागा महोत्साहा जितरागा मनोरता।। २७.१८३ ।।<br>
<br>
प्रथमावरणं प्रोक्तं द्वितीयावरणं शुणु।।<br>
मनोन्मनी मनःक्षोभा मदोन्मत्ता गदाकुला।। २७.१८४ ।।<br>
<br>
मंदगार्भा महाभासा कामानंदा सुवुह्वला।।<br>
महावेगा सुवेगा च महाभोगा क्षयावहा।। २७.१८५ ।।<br>
<br>
क्रमिणी क्रमिणी वक्रा द्वितीयावरणे स्मृताः।।<br>
कथितं तव भीमायीव्यूहं परमशोभनम्।। २७.१८६ ।।<br>
<br>
शाकुनं कथयाम्याद्य स्वायंभुव मनोत्सुकम्।।<br>
योगा वेगा सुवेगा च अतिवेगा सुवासिनी।। २७.१८७ ।।<br>
<br>
देवी मनोरया वेगा जलावर्ता च धीमती।।<br>
प्रथमावरंणं प्रोक्तं द्वितीयावरणं श्रृणु।। २७.१८८ ।।<br>
<br>
रोधिनी क्षोभिणी बाला विप्राशेषासुशोषिणी।।<br>
विद्युता भासिनी देवी मनोवेगा च चापला।। २७.१८९ ।।<br>
<br>
विद्युज्जिह्वा महाजिह्वा भृकुटीकुटिलानना।।<br>
फुल्लज्वाला महाज्वाला सुज्वाला च क्षयांतिका।। २७.१९० ।।<br>
<br>
शाकुनः कथितो व्यूहः शाकुनायाः श्रृणुष्वमे।।<br>
ज्वालिनी चैव भस्मांगी तथा भस्मांतगा तता।। २७.१९१ ।।<br>
<br>
भाविनी च प्रजा विद्या ख्यातिश्चैवाष्टमी स्मृता।।<br>
प्रथमावरणं प्रोक्तं द्वितीयावरणं श्रृणु।। २७.१९२ ।।<br>
<br>
उल्लेखा च पताका च भोगाभोगवती खगा।।<br>
भोगभोगव्रता योगा भोगाख्या योगपारगा।। २७.१९३ ।।<br>
<br>
ऋद्धिर्बुद्धिर्धृतिः कांतिः स्मृतिः साक्षाच्छ्रुतिर्धरा।।<br>
शाकुनाया महाव्यूहः कथितः कामदायकः।। २७.१९४ ।।<br>
<br>
स्वायंभुव श्रृणु व्यूहं सुमत्याख्यं सुशोभनम्।।<br>
परेष्टा च परा दृष्टा ह्यमृता फलनाशिनी।। २७.१९५ ।।<br>
<br>
हिरण्याक्षी सुवर्णाक्षी देवी साक्षात्कपिंजला।।<br>
कामरेखा च कथितं प्रथमावरणं श्रृणु।। २७.१९६ ।।<br>
<br>
रत्नद्वीपा च सुद्वीपा रत्नदा रत्नमालिनी।।<br>
रत्नशोभा सुशोभा च महाशोभा महाद्युतिः।। २७.१९७ ।।<br>
<br>
शांबरी बंधुरा ग्रंथिः पादकर्णा करानना।।<br>
हयग्रीवा च जिह्वा च सर्वभासोति शक्तयः।। २७.१९८ ।।<br>
<br>
कथितः मुमतिव्यूहः समुत्या व्यूह उच्यते।।<br>
सर्वाशी च महाभक्षा महादंष्ट्रातिरौरवा।। २७.१९९ ।।<br>
<br>
विस्फुलिंगा विलिंगाच कृतांता भास्करानना।।<br>
प्रथमावरणं प्रोक्तं द्वितीयावरणं श्रृणु।। २७.२०० ।।<br>
<br>
रागा रंगावती श्रेष्ठा महाक्रोधा च रौरवा।।<br>
क्रोधनी वसनीचैव कलहा च महाबला।। २७.२०१ ।।<br>
<br>
कलंतिका चतुर्भेदा दुर्गा वै दुर्गमानिनी।।<br>
नाली सुनाली सौम्या च इत्येवं कथितं मया।। २७.२०२ ।।<br>
<br>
गोपव्यूहं वदाम्यत्र श्रृणु स्वायंभुवाखिलम्।।<br>
पाटली पाटवी चैव पाटी विदिपिटा तथा।। २७.२०३ ।।<br>
<br>
कंकटा सुपटा चैव प्रघटा च घटोद्भवा।।<br>
प्रथमावरणं चात्र भाषया कथितं मया।। २७.२०४ ।।<br>
<br>
नादाक्षी नादरूपा च सर्वकारी गमाऽगमा।।<br>
अनुचारी सुचारी च चंडनाडी सुवाहिनी।। २७.२०५ ।।<br>
<br>
सुयोगा च वियोगा च हंसाख्या च विलासिनी।।<br>
सर्वगा सुविचारा च वंचनी चेति शक्तयः।। २७.२०६ ।।<br>
<br>
गोपव्यूहः समाख्यातो गोपायीव्यूह उच्यते।।<br>
भेदिनी च्चेदिनी चैव सर्वकारी क्षुधाशनी।। २७.२०७ ।।<br>
<br>
उच्छुष्मा चैव गांधारी भस्माशी वडवानला।।<br>
प्रथमावरणं चैव द्वितीयावरणं श्रृणु।। २७.२०८ ।।<br>
<br>
अंधा बाह्वासिनी बाला दीक्षपामा तथैव च।।<br>
अक्षात्र्यक्षा च हृल्लेखा हृद्गता मायिकापरा।। २७.२०९ ।।<br>
<br>
आमयासादिनीभिल्ली सह्यासह्या सरस्वती।।<br>
रुद्रसक्तिर्महाशक्तिर्महामोहा च गोनदी।। २७.२१० ।।<br>
<br>
गोपायी कथितो व्यूहो नंदव्यूहं वदामि ते।।<br>
नंदिनी च निवृत्तिश्च प्रतिष्ठा च यथाक्रमम्।। २७.२११ ।।<br>
<br>
विद्यानासा खग्रसिनी चामुंडा प्रियदर्शिनी।।<br>
प्रथमावरणं प्रोक्तं द्वितीयावरणं श्रृणु।। २७.२१२ ।।<br>
<br>
गृह्या नारायणी मोहा प्रजा देवी च चक्रिणी।।<br>
कंकटा च तथा काली शिवाद्योषा ततः परम्।। २७.२१३ ।।<br>
<br>
विरामा या च वागीशी वाहिनीभीषणी तथा।।<br>
सुगमा चैव निर्दिष्टा द्वितयिवरणे स्मृता।। २७.२१४ ।।<br>
<br>
नंदव्यूहो मया ख्यातो नंदाया व्यूह उच्यते।।<br>
विनायकी पूर्णिमा च रंकारी कुंडली तथा।। २७.२१५ ।।<br>
<br>
इच्छा कपालिनी चैव द्वीपिनी च जयंतिका।।<br>
प्रथमावरणे चाष्टौ शक्तयः परिकीर्तिताः।। २७.२१६ ।।<br>
<br>
प्रथमावरणं प्रोक्तं द्वितीयावरणं शृणु।।<br>
पावनी चांबिका चैव सर्वात्मा पूतना तथा।। २७.२१७ ।।९<br>
<br>
छगली मोदिनी साक्षाद्देवी लंबोदरी तथा।।<br>
संहारि कालिनी चैव कुसुमा च यताक्रमम्।। २७.२१८ ।।<br>
<br>
शुक्रा तारा तथा ज्ञाना क्रिया गायत्रिका तथा।।<br>
सावित्री चेति विधिना द्वितीया वरणं स्मृतम्।। २७.२१९ ।।<br>
<br>
नंदायाः कथितो व्यूहः पैतामहमतः परम्।।<br>
नंदिनी चैव फेत्कारी क्रोधा हंसा षडंगुला।। २७.२२० ।।<br>
<br>
आनंदा वसुदुर्गा च संहारा ह्यमृताष्टमी।।<br>
प्रथमावरणं प्रोक्तं द्वितीयावरणं श्रृणु।। २७.२२१ ।।<br>
<br>
कुलांतिकानला चैव प्रचंडा मर्दिनी तथा।।<br>
सर्वभूताभया चैव दया च वडवामुखी।। २७.२२२ ।।<br>
<br>
लंपटा पन्नगा देवी कुसुमा विपुलांतका।।<br>
केदारा च तथा कूर्मा दुरिता मंदरोदरी।। २७.२२३ ।।<br>
<br>
खड्गचक्रोतिविधिना द्वितीयावरणं स्मृतम्।।<br>
व्यूहः पैतामहः प्रोक्तो धर्मकामार्थमुक्तिदः।। २७.२२४ ।।<br>
<br>
पितामहाया व्यूहं च कथयामि श्रृणुष्व मे।।<br>
वज्रा च नंदना शावराविका रिपुभेदिनी।। २७.२२५ ।।<br>
<br>
रूपा चतुर्था योगा च प्रथमावरणे स्मृताः।।<br>
भूता नादा महाबाला खर्परा च तथा परा।। २७.२२६ ।।<br>
<br>
भस्मा कांता तथा वृष्टिर्द्विभुजा ब्रह्मरूपिणी।।<br>
सैह्या वैकारिका जाता कर्ममोटी तथापरा।। २७.२२७ ।।<br>
<br>
महामोहा महामाया गांधारी पुष्पमालिनी।।<br>
शब्दापी च महाघोषा षोडशैव तथांतिमे।। २७.२२८ ।।<br>
<br>
सर्वाश्च द्विभुजा देव्यो बालभास्करसन्निभाः।।<br>
पद्मशंखधराः शांता रक्तस्रग्वस्त्रभूषणाः।। २७.२२९ ।।<br>
<br>
सर्वाभरणसंपूर्णा मुकुटाद्यैरलंकृताः।।<br>
मुक्ताफलमयैर्दिव्यै रत्नचित्रैर्मनोरमैः।। २७.२३० ।।<br>
<br>
विभूषिता गौरवर्णाध्येया देव्यः पृथक्पृथक्।।<br>
एवं सहस्रकलशं ताम्रजं मृन्मयं तु वा।। २७.२३१ ।।<br>
<br>
पूर्वोक्तलक्षणैर्युक्तं रुद्रक्षेत्रे प्रतिष्ठितम्।।<br>
भवाद्यैर्विष्णुना प्रोक्तैर्नाम्नां चैव सहस्रकैः।। २७.२३२ ।।<br>
<br>
संपूज्य विन्यसेदग्रे सेचयेद्बाणविग्रहम्।।<br>
अभिषिच्य च विज्ञाप्य सेचयेत्पृथिवीपतिम्।। २७.२३३ ।।<br>
<br>
एवं सहस्रकलशं सर्वसिद्धिफलप्रदम्।।<br>
चत्वारिंशन्महाव्यूहं सर्वलक्षणलक्षितम्।। २७.२३४ ।।<br>
<br>
सर्वेषां कलशं प्रोक्तं पूर्ववद्धेमनिर्मितम्।।<br>
सर्वे गंधांबुसंपूर्णपंचरत्नसमन्विताः।। २७.२३५ ।।<br>
<br>
तथा कनकसंयुक्ता देवस्य घृतपूरिताः।।<br>
क्षीरेण वाथ दध्ना वा पंचगव्येन वा पुनः।। २७.२३६ ।।<br>
<br>
ब्रह्मकूर्चेन वा मध्यमभिषेको विधीयते।।<br>
रुद्राध्यायेन रुद्रस्य नृपतेःश्रृणु सत्तम।। २७.२३७ ।।<br>
<br>
अघोरेभ्योऽथ घोरेभ्यो घोरगोरतरेभ्यः।।<br>
सर्वेभ्यः सर्वशर्वेभ्यो नमस्ते अस्तु रुद्ररूपेभ्यः।। २७.२३८ ।।<br>
<br>
मंत्रेणानेन राजानं सेचयेदभिषेचितम्।।<br>
होमं च मंत्रणानेन अघोरेणाघहारिणा।। २७.२३९ ।।<br>
<br>
प्रागाद्यं देवकुंडे वा स्थांडिले वा घृतादिभिः।।<br>
समिदाज्यचरुं लाजशालिनीवारतंडुलैः।। २७.२४० ।।<br>
<br>
अष्टोत्तरशतं हुत्वा राजानमधिवासयेत्।।<br>
पुण्याहं स्वस्ति रुद्राय कौतुकं हेमनिर्मितम्।। २७.२४१ ।।<br>
<br>
भसितं च मृणालेन बंधयेद्दक्षिणे करे।।<br>
त्र्यंबकं यजामहे सुगंधिं पुष्टिवर्धनम्।। २७.२४२ ।।<br>
<br>
उर्वारुकमिव बंधनान्मृत्योर्मुक्षीय मामृतात्।।<br>
मंत्रेणानेन राजानं सेचयेद्वाथ होमयेत्।। २७.२४३ ।।<br>
<br>
सर्वद्रव्याभिषेकं च होमद्रव्यैर्यथाक्रमम्।।<br>
प्रागाद्यं ब्रह्मभिः प्रोक्तं सर्वद्रव्यैर्यथाक्रमम्।। २७.२४४ ।।<br>
<br>
तत्पुरषाय विद्महे महादेवाय धीमहि।।<br>
तन्नो रुद्रः प्रचोदयात्।। २७.२४५ ।।<br>
<br>
स्वाहांतं पुरुषेणैवं प्राक्कुण्डं होमयोद्द्विजः।।<br>
अघोरेण च याम्ये च होमयेत्कृष्णवाससा।। २७.२४६ ।।<br>
<br>
वामदेवाय नमो ज्येष्ठाय नमः श्रेष्ठाय नमो रुद्राय नमः।।<br>
इत्याद्युक्तक्रमेणैव जुहुयात्पश्चिमे नरः।। २७.२४७ ।।<br>
<br>
सद्येन पश्चिमे होमः सर्वद्रव्यैर्यथाक्रमम्।।<br>
सद्योजातं प्रपद्यामि सद्योजाताय वै नमः।। २७.२४८ ।।<br>
<br>
भवे भवेनाति भवे भवस्व मां भवोद्भवाय नमः।।<br>
स्वाहादं जुहुयादग्नौ मंत्रेणानेन बुद्धिमान्।। २७.२४९ ।।<br>
<br>
आग्नेय्यां च विधानेन ऋचा रौद्रेण होमयेत्।।<br>
जातवेदसे सुनवाम सोममित्यादिना ततः।।<br>
नैर्ऋते पूर्ववद्द्रव्यैः सर्वैर्होमो विधीयते।। २७.२५० ।।<br>
<br>
मंत्रेणानेन दिव्येन सर्वसिद्धिकरेण च।।<br>
निमि निशि दिश स्वाहा खड्ग राक्षस भेदन।। २७.२५१ ।।<br>
<br>
रुधिराज्यार्द्र नैर्ऋत्यै स्वाहा नमः स्वधानमः।।<br>
यथेष्टं विधिना द्रव्यैर्मत्रेणानेन होमयेत्।। २७.२५२ ।।<br>
<br>
यम्यां हि विविधैर्द्रव्यैरीशानेन द्विजोत्तमाः।।<br>
ईशान्यामथ पूर्वेक्तैर्द्रव्यैर्होममताचरेत्।। २७.२५३ ।।<br>
<br>
इशानाय कद्रुद्राय प्रचेतसे त्र्यंबकाय शर्वाय तन्नो रुद्रः प्रचोदयात्।। २७.२५४ ।।<br>
<br>
प्रधानं पूर्ववद्द्रव्यैरीशानेन द्विजोत्तमाः।।<br>
प्रतिद्रव्यं सहस्रेण जुहुयान्नृपसन्निधौ।। २७.२५५ ।।<br>
<br>
स्वयं वा जुहुयादग्नौ भूपतिः शिवात्सलः।।<br>
ईशानः सर्वविद्यानामीश्वीरः सर्वभूतानां ब्रह्माधिपतिर्ब्रह्मणोऽधिपतिर्ब्रह्मा शिवो मे अस्तु सदा शिवोम्।। २७.२५६ ।।<br>
<br>
प्रायाश्चित्तमघोरेण शेषं सामान्यमाचरेत्।।<br>
कृताधिवासं राजानं शंखभेर्यादिनिस्वनैः।। २७.२५७ ।।<br>
<br>
जयशब्दरवैर्दिव्यैर्वेदघोषैः सुशोभनैः।।<br>
सेचयेत्कूर्चतोयेन प्रोक्षयेद्वा नृपोत्तमम्।। २७.२५८ ।।<br>
<br>
रुद्राध्यायेन विधिना रुद्रभस्मांगधारिणम्।।<br>
शंखचामरभेर्याद्यं छत्रं चंद्रसमप्रभम्।। २७.२५९ ।।<br>
<br>
शिबिकां वैजयंतीं च साधयेन्नृपतेः शुभाम्।।<br>
राज्याभिषेकयुक्ताय क्षत्रियायेश्वराय वा।। २७.२६० ।।<br>
<br>
नृपचिह्नानि नान्येषां क्षत्रियाणां विधीयते।।<br>
प्रमाणं चैव सर्वेषां द्वादशांगुलमुच्यते।। २७.२६१ ।।<br>
<br>
पलाशोदुंबराश्वत्थवटाः पूर्वादितः क्रमात्।।<br>
तोरणाद्यानि वै तत्र पट्टमात्रेण पट्टिकाः।। २७.२६२ ।।<br>
<br>
अष्टमांगुलसंयुक्तदर्भमालासमावृतम्।।<br>
दिग्ध्वजाष्टकसंयुक्तं द्वारकुंभैः सुशोभनम्।। २७.२६३ ।।<br>
<br>
हेमतोरणकुंभैश्च भूषितं स्नापयेन्नृपम्।।<br>
सर्वोपरि समासीनं शिवकुंभेन सेचयेत्।। २७.२६४ ।।<br>
<br>
तन्महेशाय विद्महे वाग्विशुद्धाय धीमहि।।<br>
तन्नः शिवः प्रचोदयात्।। २७.२६५ ।।<br>
<br>
मंत्रेणानेन विधिना वर्धन्या गौरिगीतया।।<br>
रुद्राध्यायेन वा सर्वमघोरायाथ वा पुनः।। २७.२६६ ।।<br>
<br>
दिव्यैराभरणैः शुक्लैर्मुकुटाद्यैः सुकल्पितैः।।<br>
क्षौमवस्त्रैश्च राजानं तोषयेन्नियतं शनैः।। २७.२६७ ।।<br>
<br>
अष्टषष्टिपलेनैव हेम्ना कृत्वा सुदर्शनम्।।<br>
नवरत्नैरलंकृत्य दद्याद्वै दक्षिणाः गुरोः।। २७.२६८ ।।<br>
<br>
दशधेनु सवस्त्रं च दद्यात्क्षेत्रं सुशोभनम्।।<br>
शतद्रोणतिलं चैव शतद्रोणांश्च तंडुलान्।। २७.२६९ ।।<br>
<br>
शयनं वाहनं शय्यां सोपधानां प्रदापयेत्।।<br>
योगिनां चैव सर्वेषां त्रिंशत्पलमुदाहृतम्।। २७.२७० ।।<br>
<br>
अशेषांश्च तदर्धेन शिवभक्तांस्तदर्धतः।।<br>
महापूजां ततः कुर्यान्महादेवस्य वै नृपः।। २७.२७१ ।।<br>
<br>
एवं समासतः प्रोक्तं जयसेचनमुत्तमम्।।<br>
एवं पुराभिषिक्तस्तु शक्रः शक्रत्वमागतः।। २७.२७२ ।।<br>
<br>
ब्रह्मा ब्रह्मत्वमापन्नो विष्णुर्विष्णुत्वमागतः।।<br>
अंबिका चांबिकात्वं च सौभाग्यमतुलं तथा।। २७.२७३ ।।<br>
<br>
सावित्री च तथा लक्ष्मीर्देवी कात्यायनी तथा।।<br>
नंदिनाथ पुरा मृत्यू रुद्राध्यायेन वै जितः।। २७.२७४ ।।<br>
<br>
अभिषिक्तोऽसुरः पूर्वं तारकाख्यो महाबलः।।<br>
विद्युन्माली हिरण्याक्षो विष्णुना वै विनिर्जितः।। २७.२७५ ।।<br>
<br>
नृसिंहेन पुरा दैत्यो हिरण्यकशिपुर्हतः।।<br>
स्कंदेन तारकाद्याश्च कौशिक्या च पुरांबया।। २७.२७६ ।।<br>
<br>
सुंदोपसुंदतनयौ जितौ दैत्येंद्रपूजितौ।।<br>
वसुदेवसुदेवौ तु निहतौ कृतकृत्यया।। २७.२७७ ।।<br>
<br>
स्नानयोगेन विधिना ब्रह्मणा निर्मितेन तु।।<br>
दैवासुरे दितिसुता जिता देवैरनिंदिताः।। २७.२७८ ।।<br>
<br>
स्नाप्यैव सर्वभूपैश्च ततान्यैरपि भूसुरैः।।<br>
प्राप्ताश्च सिद्धयो दिव्यानात्र कार्या विचारणा।। २७.२७९ ।।<br>
<br>
अहोऽभिषेकमाहात्म्यमहो शुद्धसुभाषितम्।।<br>
येनैवमभिषिक्तेन सिद्धैर्मृत्युर्जितस्त्विति।। २७.२८० ।।<br>
<br>
कल्पकोटिशतेनापि यत्पापं समुपार्जितम्।।<br>
स्नात्वैवं मुच्यते राजा सर्वपापैर्न संशयः।। २७.२८१ ।।<br>
व्या<br>
धितो मुच्यते राजा क्षयकुष्ठादिभिः पुनः।।<br>
स नित्यं विजयी भूत्वा पुत्रपौत्रादिभिर्युतः।। २७.२८२ ।।<br>
<br>
जनानुरागसंपन्नो देवराज इवापरः।।<br>
मोदते पापहीनश्च प्रियया धर्मनिष्ठया।। २७.२८३ ।।<br>
<br>
उद्देसमात्रं कथितं फलं परमशोभनम्।।<br>
नृपाणामुपकाराय स्वायंभुव मनो मया।। २७.२८४ ।।<br>
<br>
इति श्रीलिंङ्गमहापुराणे उत्तरभागे अभिषेकविधिर्नाम सप्तविंशोऽध्यायः।। २७ ।।<br>
