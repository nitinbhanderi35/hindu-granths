सनत्कुमार उवाच॥<br>
भूयोऽपि शिवमाहात्म्यं समाचक्ष्व महामते॥<br>
सर्वज्ञो ह्यसि भूताना मधिनाथ महागुण॥ १५.१ ॥<br>
<br>
शैलादिरुवाच॥<br>
शिवमाहात्म्यमेकाग्रः श्रृणु वक्ष्यामि ते मुने॥<br>
बहुभिर्बहुधा शब्दैः कीर्तितं मुनिसत्तमैः॥ १५.२ ॥<br>
<br>
सदसद्रूपमित्याहुः सदसत्पतिरित्यपि॥<br>
तं शिवं मुनयः केचित्प्रवदंति च सूरयः॥ १५.३ ॥<br>
<br>
भूतभावविकारेण द्वितीयेन स उच्यते॥<br>
व्यक्तं तेन विहीनत्वादव्यक्तमसदित्यपि॥ १५.४ ॥<br>
<br>
उभे ते शिवरूपे हि शिवादन्यं न विद्यते॥<br>
तयोः पतित्वाच्च शिवः सदसत्पतिरुच्यते॥ १५.५ ॥<br>
<br>
क्षराक्षरात्मकं प्राहुः क्षराक्षरपरं तथा॥<br>
शिवं महेश्वरं केचिन्मुनयस्तत्त्वचिंतकाः॥ १५.६ ॥<br>
<br>
उक्तमक्षरमव्यक्तं व्यक्तं क्षरमुदाहृतम्॥<br>
रूपे ते शंकरस्यैव तस्मान्न पर उच्यते॥ १५.७ ॥<br>
<br>
तयोः परः शिवः शांतः क्षराक्षरपरो बुधैः॥<br>
उच्यते परमार्थेन महादेवो महेश्वरः॥ १५.८ ॥<br>
<br>
समस्तव्यक्तरूपं तु ततः स्मृत्वा स मुच्यते॥<br>
समष्टिव्यष्टिरूपं तु समष्टिव्यष्टिकारणम्॥ १५.९ ॥<br>
<br>
वदंति केचिदाचार्याः शिवं परमकारणम्॥<br>
समष्टिं विदुरव्यक्तं व्यक्तं मुनीश्वराः॥ १५.१० ॥<br>
<br>
रूपे ते गदिते शंभोर्नास्त्यन्यद्वस्तुसंभवम्॥<br>
तयोः कारमभावेन शिवो हि परमेश्वरः॥ १५.११ ॥<br>
<br>
उच्यते योगशास्त्रज्ञैः समष्टिव्यष्टिकारणम्॥<br>
क्षेत्रक्षेत्रज्ञरूपी च शिवः कैश्चिदुदाहृतः॥ १५.१२ ॥<br>
<br>
परमात्मा परं ज्योतिर्भगवान्परमेश्वरः॥<br>
चतुर्विशतितत्त्वानि समष्टिव्यष्टिकारणम्॥ १५.१३ ॥<br>
<br>
प्राहुः क्षेत्रज्ञशब्देन भोक्तारं पुरुषं तथा॥<br>
क्षेत्रक्षेत्रविदावेते रूपे तस्य स्वयंभुवः॥ १५.१४ ॥<br>
<br>
न किंचिच्च शिवादन्यदिति प्राहुर्मनीषिणः॥<br>
अपरब्रह्मरूपं तं परब्रह्मात्मकं शिवम्॥ १५.१५ ॥<br>
<br>
केचिदाहुर्महादेवमनादि निधनं प्रभुम्॥<br>
भूतेंद्रियांतः करणप्रधानविषयात्मकम्॥ १५.१६ ॥<br>
<br>
अपरं ब्रह्म निर्दिष्टं परं ब्रह्म चिदात्मकम्॥<br>
ब्रह्मणी ते महेशस्य शिवस्यास्य स्वयंभुवः॥ १५.१७ ॥<br>
<br>
शंकरस्य परस्यैव शिवादन्यन्न विद्यते॥<br>
विद्याविद्यास्वरूपी च शंकरः कैश्चिदुच्यते॥ १५.१८ ॥<br>
<br>
धाता विधाता लोकानामादिदेवो महेश्वरः॥<br>
विद्येति च तमेवाहुरविद्येति मुनीश्वराः॥ १५.१९ ॥<br>
<br>
प्रपंचजातमखिलं ते स्वरूपे स्वयंभुवः॥<br>
भ्रांतिर्विद्या परं चेति शिवरूपमनुत्तमम्॥ १५.२० ॥<br>
<br>
अवापुर्मुनयो योगात्केचिदागमवेदिनः॥<br>
अर्थेषु बहुरूपेषु विज्ञानं भ्रांतिरुच्यते॥ १५.२१ ॥<br>
<br>
आत्माकारेण संवित्तिर्बुधैर्विद्येति कीर्त्यते॥<br>
विकल्परहितं तत्त्वं परमित्यभिधीयते॥ १५.२२ ॥<br>
<br>
तृतीयरूपमीशस्य नान्यत्किंचन सर्वतः॥<br>
व्यक्ताव्यक्तज्ञरूपीति शिवः कैश्चिन्निगद्यते॥ १५.२३ ॥<br>
<br>
विधाता सर्व लोकानां धाता च परमेश्वरः॥<br>
त्रयोविंशतितत्त्वानि व्यक्तशब्देन सूरयः॥ १५.२४ ॥<br>
<br>
वदंत्यव्यक्तशब्देन प्रकृतिः च परां तथा॥<br>
कथयंति ज्ञशब्देन पुरुषं गुमभोगिनम्॥ १५.२५ ॥<br>
<br>
तत्त्रयं शांकरं रूपं नान्यत्किंचिदशांकरम्॥ १५.२६ ॥<br>
<br>
इति श्रीलिंगमहापुराणे उत्तरभागे पंचदशोऽध्यायः॥ १५ ॥<br>
