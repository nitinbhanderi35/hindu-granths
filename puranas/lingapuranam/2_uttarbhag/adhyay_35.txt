सनत्कुमार उवाच॥<br>
<br>
अथ ते संप्रवक्ष्यामि हेमधेनुविधिक्रमम्॥<br>
सर्वपापप्रशमनं ग्रहदुर्भिक्षनाशनम्॥ ३५.१ ॥<br>
<br>
उपसर्गप्रशमनं सर्वव्याधि निवारणम्॥<br>
निष्काणां च सहस्रेण सुवर्णेन तु कारयेत्॥ ३५.२ ॥<br>
<br>
तदर्धेनापि वा सम्यक् तदर्धार्धेन वा पुनः॥<br>
शतेन वा प्रकर्तव्या सर्वरूपगुणान्विता॥ ३५.३ ॥<br>
<br>
गोरूपं सुखुरं दिव्यं सर्वलक्षणसंयुतम्॥<br>
खुराग्रे विन्यसेद्वज्रं श्रृंगे वै पद्मरागकम्॥ ३५.४ ॥<br>
<br>
भ्रुवोर्मध्ये न्यसेद्दिव्यं मौक्तिकं मुनिसत्तमाः॥<br>
वैडूर्येण स्तनाः कार्या लांगूलं नीलतः शुभम्॥ ३५.५ ॥<br>
<br>
दंतस्थाने प्रकर्तव्यः पुष्परागः सुशोभनः॥<br>
पशुवत्कारयित्वा तु वत्सं कुर्यात्सुशोभनम्॥ ३५.६ ॥<br>
<br>
सुवर्णदशनिष्केण सर्वरत्नसुशोभितम्॥<br>
पूर्वोक्तवेदिकामध्ये मंडलं परिकल्प्य तु॥ ३५.७ ॥<br>
<br>
तन्मध्ये सुरभिं स्थाप्य सवत्सां सर्वतत्त्ववित्॥<br>
सवत्सां सुरभिं तत्र वस्त्रयुग्मेन वेष्टयेत्॥ ३५.८ ॥<br>
<br>
संपूजयेद्गां गायत्र्या सवत्सां सुरभिं पुनः॥<br>
अथैकाग्निविधानेन होमं कुर्याद्यथाविधि॥ ३५.९ ॥<br>
<br>
समिदाज्यविधानेन पूर्ववच्छेषमाचरेत्॥<br>
शिवपूजा प्रकर्तव्या लिंगं स्नाप्य घृतादिभिः॥ ३५.१० ॥<br>
<br>
गामालभ्य च गायत्र्या शिवायादापयेच्छुभाम्॥<br>
दक्षिणा च प्रकर्तव्या त्रिंशन्निष्का महामते॥ ३५.११ ॥<br>
<br>
इति श्रीलिंगमहापुराणे उत्तरभागे हेमधेनुदानविधिनिरूपणं नाम पंचत्रिंशोऽध्यायः॥ ३५ ॥<br>
