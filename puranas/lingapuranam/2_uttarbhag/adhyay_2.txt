<span style="font-size: 14pt; line-height: 170%"><br>
<br>
मार्कंडेय उवाच।।<br>
ततो नारायणो देवस्तस्मै सर्वं प्रदाय वै।।<br>
कालयोगेन विश्वत्मा समं चक्रेऽथ तुंबरोः।। २.१ ।।<br>
<br>
नारदं मुनिशार्दूलमेवं वृत्तमभूत्पुरा।।<br>
नारायणस्य गीतानां गानं श्रेष्ठं पुनः पुनः।। २.२ ।।<br>
<br>
गानेनाराधितो विष्णुः सत्कीर्ति ज्ञानवर्चसी।।<br>
ददाति तुष्टिं स्थानं च यथाऽसौ कौशिकस्य वै।। २.३ ।।<br>
<br>
पद्माक्षप्रभृतीनां च संसिद्धिं प्रददौ हरिः।।<br>
तस्मात्त्वया महाराज विष्णुक्षत्रे विशेषतः।। २.४ ।।<br>
<br>
अर्चनं गाननृत्याद्यं वाद्योत्सवसमन्वितम्।।<br>
कर्तव्यं विष्णुभक्तैर्हि पुरुषैरनिशं नृप।। २.५ ।।<br>
<br>
श्रोतव्यं च सदा नित्यं श्रोतव्योसौ हरिस्तथा।।<br>
विष्णुक्षेत्रे तु यो विद्वान् कारयेद्भक्तिसंयुतः।। २.६ ।।<br>
<br>
गाननृत्यादिकं चैव विष्ण्वाख्यानां कथां तथा।।<br>
जतिस्मृतिं च मेधां च तथैवोपरम् स्मृतिम्।। २.७ ।।<br>
<br>
प्राप्नोति विष्णुसायुज्यं सत्यमेतन्नृपाधिप।।<br>
एतत्ते कथितं राजन् यन्मां त्वं परिपृच्छसि।। २.८ ।।<br>
<br>
किं वदामि च ते भूतो वद धर्मभृतां वर।। २.९ ।।<br>
<br>
इति श्रीलिंगमहापुराणे उत्तरभागे विष्णुमाहात्म्यं नाम द्वितीयोऽध्यायः।। २ ।।<br>
<br>
<br>
<br>
</span>
