<span style="font-size: 14pt; line-height: 200%"><br>
सनत्कुमार उवाच।।<br>
मूर्तयोऽष्टौ ममाचक्ष्व शंकरस्य महात्मनः।।<br>
विश्वरूपस्य देवस्य गणेश्वर महामते।। १२.१ ।।<br>
<br>
नंदिकेश्वर उवाच।।<br>
हंत ते कथयिष्यामि महिमानमुमापतेः।।<br>
विश्वरूपस्य देवस्य सरोजभवसंभव।। १२.२ ।।<br>
<br>
भूरापोग्निर्मरुद् व्योम भास्करो दीक्षितः शशी।।<br>
भवस्य मूर्तयः प्रोक्ताः शिवस्य परमेष्ठिनः।। १२.३ ।।<br>
<br>
खात्मेंदुवह्निसूर्यांभोधराः पवन इत्यपि।।<br>
तस्याष्ट मूर्तयः प्रोक्ता देवदेवस्य धीमतः।। १२.४ ।।<br>
<br>
अग्निहोत्रेर्पिते तेन सूर्यात्मनि महात्मनि।।<br>
तद्विभूतिस्तथा सर्वे देवास्तृप्यंति सर्वदाः।। १२.५ ।।<br>
<br>
वृक्षस्य मूलसेकेन यथा शाखोपशाखिकाः।।<br>
तथा तस्यार्चया देवास्तथा  स्युस्तद्विभूतयः।। १२.६ ।।<br>
<br>
तस्य द्वादशधा भिन्नं रूपं सूर्यात्मकं प्रभोः।।<br>
सर्वदेवात्मकं याज्यं यजंति मुनिपुंगवाः।। १२.७ ।।<br>
<br>
अमृताख्या कला तस्य सर्वस्यादित्यरूपिणः।।<br>
भूतसंजीवनी चेष्टा लोकेस्मिन् पीयते सदा।। १२.८ ।।<br>
<br>
चंद्राख्यकिरणास्तस्य धूर्जटेर्भास्करात्मनः।।<br>
ओषधीनां विवृद्ध्यर्थं हिमवृष्टिं वितन्वते।। १२.९ ।।<br>
<br>
शुक्लाख्या रश्मयस्तस्य शंभोर्मार्तंडरूपिणः।।<br>
घर्मं वितन्वते लोके सस्यपाकादिकारणम्।। १२.१० ।।<br>
<br>
दिवाकरात्मनस्तस्य हरिकेशाह्वयः करः।।<br>
नक्षत्रपोषकश्चैव प्रसिद्धः परमेष्ठिनः।। १२.११ ।।<br>
<br>
विश्वकर्माह्वयस्तस्य किरणो बुधपोषकः।।<br>
सर्वेश्वरस्य देवस्य सप्तसप्तिस्वरूपिणः।। १२.१२ ।।<br>
<br>
विश्वव्यच इति ख्यातः किरणस्तस्य शूलिनः।।<br>
शुक्रपोषकभावेन प्रतीतः सूर्यरूपिणः।। १२.१३ ।।<br>
<br>
संयद्वसुरीति ख्यातो यस्य रश्मिस्त्रिशूलिनः।।<br>
लोहितांगं प्रपुष्णाति सहस्रकिरणात्मनः।। १२.१४ ।।<br>
<br>
अर्वावसुरिति ख्यातो रश्मिस्तस्य पिनाकिनः।।<br>
बृहस्पतिं प्रपुष्णाति सर्वदा तपनात्मनः।। १२.१५ ।।<br>
<br>
स्वराडिति समाख्यातः शिवस्यांशुः शनैश्चरम्।।<br>
हरिदश्वात्मनस्तस्य प्रपुष्णाति दिवानिशम्।। १२.१६ ।।<br>
<br>
सूर्यात्मकस्य देवस्य विश्वयोनेरुमापतेः।।<br>
सुषुम्णाख्यः सदा रश्मिः पुष्णाति शिशिरद्युतिम्।। १२.१७ ।।<br>
<br>
सौम्यानां वसुजातानां प्रकृतित्वमुपागता।।<br>
तस्य सोमाह्वया मूर्तिः शंकरस्य जगद्गुरोः।। १२.१८ ।।<br>
<br>
तस्य सोमात्मकं रूपं शुक्रत्वेन व्यवस्थितम्।।<br>
शरीरभाजां सर्वेषां देवस्यांतकशासिनः।। १२.१९ ।।<br>
<br>
शरीरिणामशेषाणां मनस्येव व्यवस्थितम्।।<br>
वपुः सोमात्मकं शंभोस्तस्य सर्वजगद्गुरोः।। १२.२० ।।<br>
<br>
शंभोः षोडशधा भिन्ना स्थितामृतकलात्मनः।।<br>
सर्वभूतशरीरेषु सोमाख्या मूर्तिरुत्तमा।। १२.२१ ।।<br>
<br>
देवान्पितॄंश्च पुष्णाति सुधयामृतया सदा।।<br>
मूर्तिः सोमाह्वया तस्य देवदेवस्य शासितुः।। १२.२२ ।।<br>
<br>
पुष्णात्योषधिजातानि देहिनामात्मशुद्धये।।<br>
सोमाह्वया तनुस्तस्य भवानीमिति निर्दिशेत्।। १२.२३ ।।<br>
<br>
यज्ञानां पतिभावेन जीवानां तपसामपि।।<br>
प्रसिद्धरूपमेतद्वै सोमात्मकमुमापतेः।। १२.२४ ।।<br>
<br>
जलानामोषधीनां च पतिभावेन विश्रुतम्।।<br>
सोमात्मकं वपुस्तस्य शंभोर्भगवतः प्रभोः।। १२.२५ ।।<br>
<br>
देवो हिरण्यमयो मृष्टः परस्परविवेकिनः।।<br>
करणानामशेषाणां देवतानां निराकृतिः।। १२.२६ ।।<br>
<br>
जीवत्वेन स्थिते तस्मिञ्छिवे सोमात्मके प्रभौ।।<br>
मधुरा विलयं याति सर्वलोकैकरक्षिणी।। १२.२७ ।।<br>
<br>
यजमानाह्वया मूर्तिः शैवी हव्यैरहर्निशम्।।<br>
पुष्णाति देवताः सर्वाः कव्यैः पितृगणानपि।। १२.२८ ।।<br>
<br>
यजमानाह्वया या सा तनुश्चाहुतिजा तया।।<br>
वृष्ट्या भावयति स्पष्टं सर्वमेव परापरम्।। १२.२९ ।।<br>
<br>
अंतःस्थं च बहिःस्थं च ब्रह्मांडानां स्थितं जलम्।।<br>
भूतानां च शरीरस्थं शंभोर्मूर्तिर्गरीयसी।। १२.३० ।।<br>
<br>
नदीनाममृतं साक्षान्नदानामपि सर्वदा।।<br>
समुद्राणां च सर्वत्र व्यापी सर्वमुमापतिः।। १२.३१ ।।<br>
<br>
संजीविनी समस्तानां भूतानामेव पाविनी।।<br>
अंबिका प्राणसंस्था या मूर्तिरंबुमयी परा।। १२.३२ ।।<br>
<br>
अंतःस्थश्चज बहिःस्थश्च ब्रह्मांडानां विभावसुः।।<br>
यज्ञानां च शरीरस्थः शंभोर्मूर्तिर्गरीयसी।। १२.३३ ।।<br>
<br>
शरीरस्था च भूतानां श्रेयसी मूर्तिरैश्वरी।।<br>
मूर्तिः पावक संस्था या शंभोरत्यंतपूजिता।। १२.३४ ।।<br>
<br>
भेदा एकोनपंचाशद्वेदविद्भिरुदाहृताः।।<br>
हव्यं वहति देवानां शंभोर्यज्ञात्मकं वपुः।। १२.३५ ।।<br>
<br>
कव्यं पितृगणानां च हूयमानं द्विजातिभिः।।<br>
सर्वदेवमयं शंभोः श्रेष्ठमग्न्यात्मकं वपुः।। १२.३६ ।।<br>
<br>
वदंति वेदशास्त्रज्ञा यजंति च यथाविधि।।<br>
अंतःस्थो जगदंडानां बहिःस्थश्च समीरणः।। १२.३७ ।।<br>
<br>
शरीरस्थश्च भूतानां शैवी मूर्तिः पटीयसी।।<br>
प्राणाद्या नागकूर्माद्या आवहाद्याश्च वायवः।। १२.३८ ।।<br>
<br>
ईशानमूर्तेरेकस्य भेदाः सर्वे प्रकीर्तिताः।।<br>
अंतःस्थं जगदंडानां बहिःस्थं च वियद्विभोः।। १२.३९ ।।<br>
<br>
शरीरस्थं च भूतानां शंभोमूर्तिर्गरीयसी।।<br>
शंभोर्विश्वंभरा मूर्तिः सर्वब्रह्माधिदेवता।। १२.४० ।।<br>
<br>
चराचराणां भूतानां सर्वेषां धारणे मता।।<br>
चराचराणां भूतानां शरीराणि विदुर्बुधाः।। १२.४१ ।।<br>
<br>
पंचकेनेसमूर्तीनां समारब्धानि सर्वथा।।<br>
पंचभूतानि चंद्रार्कावात्मेति मुनिपुंगवाः।। १२.४२ ।।<br>
<br>
मूर्तयोऽष्टौ शिवस्याहुर्देवदेवस्य धीमतः।।<br>
आत्मा तस्याष्टमी मूर्तिर्यजमानाह्वया परा।। १२.४३ ।।<br>
<br>
चराचर शरीरेषु सर्वेष्वेव स्थिता तदा।।<br>
दीक्षितं ब्राह्मणं प्राहुरात्मानं च मुनीश्वराः।। १२.४४ ।।<br>
<br>
यजमानाह्वया मूर्तिः शिवस्य शिवदायिनः।।<br>
मूर्तयोऽष्टौ शिवस्यैता वंदनीयाः प्रयत्नतः।। १२.४५ ।।<br>
<br>
श्रेयोर्थिमिभिर्नरैर्नित्यं श्रेयसामेकहेतवः।। १२.४६ ।।<br>
<br>
इति श्रीलिंगमहापुराणे उत्तरभागे द्वादशोऽध्यायः।। १२ ।।<br>
<br>
</span>
