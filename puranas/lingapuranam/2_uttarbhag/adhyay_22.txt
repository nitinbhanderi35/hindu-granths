शैलादिरुवाच।।<br>
स्नानयागादिकर्माणि कृत्वा वै भस्करस्य च।।<br>
शिवस्नानं ततः कुर्याद्भस्मस्नानं शिवार्चनम्।। २२.१ ।।<br>
<br>
षष्ठेन मृदमादाय भक्त्या भूमौन्यसेन्मृदम्।।<br>
द्वितीयेन तथाभ्युक्ष्य तृतीयेन च शोधयेत्।। २२.२ ।।<br>
<br>
चतुर्थेनैव विभजेन्मलमेकेन शोधयेत्।।<br>
स्नात्वा षष्ठेन तच्छेषां मृदं हस्तगतां पुनः।। २२.३ ।।<br>
<br>
त्रिधा विभज्य सर्वं च चतुर्भिर्मध्यमं पुनः।।<br>
षष्ठेन सप्तवाराणि वामं मूलेन चालभेत्।।<br>
दशवारं च षष्ठेन दिशो बंधः प्रकीर्तितः।। २२.४ ।।<br>
<br>
वामेन तीर्थं सव्येन शरीरमनुलिप्य च।।<br>
स्नात्वा सर्वैःस्मरन् भानुमभिषेकं समाचरेत्।। २२.५ ।।<br>
<br>
श्रृंगेण पर्णपुटकैः पालाशेन दलेन वा।।<br>
सौरै रेभिश्च विविधैः सर्वासिद्धिकरैः शुभैः।। २२.६ ।।<br>
<br>
सारौणि च प्रवक्ष्यामि बाष्कलाद्यानि सुव्रत।।<br>
अंगानि सर्वदेवेषु सारभूतानि सर्वतः।। २२.७ ।।<br>
<br>
ॐ भूः ॐभुवः ॐस्वः ॐ महः ॐ जनः ॐ तपः ॐसत्यम् ॐ ऋतम् ॐ ब्रह्मा।<br>
नवाक्षरमयं मंत्रं बाष्कलं परिकीर्तितम्।।<br>
न क्षरतीति लोकानि ऋतमक्षरमुच्यते।।<br>
सत्यमक्षरीमत्युक्तं प्रणवादिनमोंतकम्।। २२.८ ।।<br>
<br>
ॐ भूर्भवः सुवः तत्सवितुर्वरेण्यं भर्गो देवस्य धीमहि।।<br>
ॐ नमः सूर्याय खखोल्काय नमः।। २२.९ ।।<br>
<br>
मूलमंत्रमिदं प्रोक्तं भास्करस्य महात्मनः।।<br>
नवाक्षरेण दीप्तास्यं मूलमंत्रेण भास्करम्।। २२.१० ।।<br>
<br>
पूजयेंद्रगमंत्राणि कथयामि यताक्रमम्।।<br>
वेदादिभिः प्रभूताद्यं प्रणवेन च मध्यमम्।। २२.११ ।।<br>
<br>
ॐ भूः ब्रह्म हृदयाय ॐ भुवः विष्णुशिरसे ॐस्वः रुद्रशिखायै ॐभूर्भूवः स्वः ज्वालामालिनीशिखयै ॐ महः महेश्वराय कवचाय ॐजनः शिवाय नेत्रेभ्यः <br>
ॐ तपः तापकाय अस्त्राय फट् मंत्राणि कथितान्येवं सौराणि विविधानि च।।<br>
एतैः श्रृंगादिभिः पात्रैः स्वात्मानमाभेषेटयेत्।। २२.१२ ।।<br>
<br>
ताम्रकुंभेन वा विप्रः क्षत्रियो वैश्य एव च।।<br>
सकुसेन सपुष्पेण मंत्रैः सर्वै समाहितः।। २२.१३ ।।<br>
<br>
रक्तवस्त्रपरीधानः स्वाचामेद्विधिपूर्वकम्।।<br>
सूर्यश्चोति दिवा रात्रौ चाग्निश्चेति द्विजोत्तमः।। २२.१४ ।।<br>
<br>
आपः पुनंतु मध्याह्ने मंत्राचमनमुच्यते।।<br>
षष्ठेन शुद्धिं कृत्वैव जपेदाद्यमनुत्तमम्।। २२.१५ ।।<br>
<br>
वौषडंतं तथा मूलं नवाक्षरमनुत्तमम्।।<br>
करशाखां तथांगुष्ठमध्यमानामिकां न्यसेत्।। २२.१६ ।।<br>
<br>
तले च तर्जन्यंगुष्ठं मुष्टिभागानि विन्यसेत्।।<br>
नवाक्षरमयं देहं कृत्वांगैरपि पावितम्।। २२.१७ ।।<br>
<br>
सूर्योऽहमिति संचिंत्य मंत्रैरेतैर्यथाक्रमम्।।<br>
वामहस्तगतैरद्भिर्गंधसिद्धार्थकान्वितैः।। २२.१८ ।।<br>
<br>
कुशपुंजेन चाभ्युक्ष्य मूलाग्रैरष्टधा स्थितैः।।<br>
आपो हिष्ठादिभिश्चैव शेषमाघ्राध वै जलम्।। २२.१९ ।।<br>
<br>
वामनासापुटेनैव देहे संभावयेच्छिवम्।।<br>
अर्घ्यमादाय देहस्थं सव्यनासापुटेन च।। २२.२० ।।<br>
<br>
कृष्णवर्णेन बाह्यस्थं भावयेच्च शिलागतम्।।<br>
तर्पयेत्सर्वदेवेभ्य ऋषिभ्यश्च विशेषतः।। २२.२१ ।।<br>
<br>
भूतेभ्यश्च पितृभ्यश्च विधिनार्घ्यं च दापयेत्।।<br>
व्यापिनिं च परां ज्योत्स्नां संध्यां सम्यगुपासयेत्।। २२.२२ ।।<br>
<br>
प्रातर्मध्याह्नसायाह्ने अर्घ्यं चैव निवेदयेत्।।<br>
रक्तचंदनतोयेन हस्तमात्रेण मंडलम्।। २२.२३ ।।<br>
<br>
सुवृत्तं कल्पयेद्भूमौ प्रार्थयेत द्विजोत्तमाः।।<br>
प्राङ्मुखस्ताम्रपात्रं च सगंधं प्रस्थापूरितम्।। २२.२४ ।।<br>
<br>
पूरयेद्गंधतोयेन रक्तचंदनकेन च।।<br>
रक्तपुष्पैस्तिलैश्चैव कुशाक्षतसमन्वितैः।। २२.२५ ।।<br>
<br>
दूर्वापामार्गगव्येन केवलेन घृतेन च।।<br>
आपूर्य मूलमंत्रेण नवाक्षरमयेन च।।<br>
जानुभ्यां धरणीं गत्वा देव देवं नमस्य च।। २२.२६ ।।<br>
<br>
कृत्वा शिरसि तत्पात्रमर्घ्य मूलेन दापयेत्।।<br>
अश्वमेधायुतं कृत्वा यत्फलं परिकीर्तितम्।। २२.२७ ।।<br>
<br>
तत्फलं लभते दत्त्वा सौरार्घ्यं सर्वसंमतम्।।<br>
दत्त्वैवार्घ्यं यजेद्भक्त्या देवदेवं त्रियंबकम्।। २२.२८ ।।<br>
<br>
अथवा भास्करं चेष्ट्वा आग्नेयं स्नानमाचरेत्।।<br>
पूर्ववद्वै शिवस्नानं मंत्रमात्रेण भेदितम्।। २२.२९ ।।<br>
<br>
दंतधावनपूर्वं च स्नानं सौरं च शांकरम्।।<br>
विघ्नेशं वरुणं चैव गुरुं तीर्थं समर्चयेत्।। २२.३० ।।<br>
<br>
बद्ध्वा पद्मासनं तीर्थे तथा तीर्थं समर्चयेत्।।<br>
तीर्थं संगृह्य विधिना पूजास्थानं प्रविश्य च।। २२.३१ ।।<br>
<br>
मार्गेणार्घ्यपवित्रेण तदाक्रम्य च पादुकम्।।<br>
पूर्ववत्करविन्यासं देहविन्यासमाचरेत्।।<br>
तीर्थं संगृह्य विधिना पूजास्थानं प्रविस्य च।। २२.३२ ।।<br>
<br>
अर्घ्यस्य सादनं चैव समासात्परिकीर्तितम्।।<br>
बद्ध्वा पद्मासनं योगी प्राणायामं समभ्यसेत्।। २२.३३ ।।<br>
<br>
रक्तपुष्पाणि संगृह्य कमलाद्यानि भावयेत्।।<br>
आत्मनो दक्षिणे स्थाप्य जलभांडं च वामतः।। २२.३४ ।।<br>
<br>
ताम्रपात्राणि सौराणि सर्वकामार्थसिद्धये।।<br>
आर्घ्यपात्रं समादाय प्रक्षाल्य च यथाविधि।। २२.३५ ।।<br>
<br>
पूर्वोक्तेनांबुना सार्धं जलभांडे तथैव च।।<br>
अस्त्रोदकेन चैवार्घ्यमर्घ्यद्रव्यसमन्वितम्।। २२.३६ ।।<br>
<br>
संहितामंत्रितं कृत्वा संपूज्य प्रथमेन च।।<br>
तुरीयेणावगुंठ्यैव स्थापयेदात्मनो परि।। २२.३७ ।।<br>
<br>
पाद्यमाचमनीयं च गंधपूष्पसमन्वितम्।।<br>
अंभसा शोधिते पात्रे स्तापयेत्पूर्ववत्पृथक्।।<br>
संहितां चैव विन्यस्य कवचेनावगुंठ्यच।। २२.३८ ।।<br>
<br>
अर्घ्याबुना समभ्युक्ष्य द्रव्याणि च विशेषतः।।<br>
अंभसा शोधिते पात्रे स्थापयेत्पूर्वनमस्कृतम्।। २२.३९ ।।<br>
<br>
आदित्यो वै तेज ऊर्जोबलं यशो विविर्धति।।<br>
इत्यादिना नमस्कृत्य कल्पयेदासनं प्रभोः।। २२.४० ।।<br>
<br>
प्रभूतं विमलं सारमाराव्यं परमं सुखम्।।<br>
आग्नोय्यादिषु कोणेषुमध्यमांतं हृदान्यसेत्।। २२.४१ ।।<br>
<br>
अंगं प्रविन्यसेच्चैव बीजमंकुरमेव च।।<br>
नालं सुषिसंयुक्तं सूत्रकंटकसंयुतम्।। २२.४२ ।।<br>
<br>
दलं दलाग्रं सुश्वेतं हेमाभं रक्तमेव च।।<br>
कर्णिकाकेसरोपेतं दीप्ताद्यैः शक्तिभिर्वृतम्।। २२.४३ ।।<br>
<br>
दीप्ता सूक्ष्मा जया भद्रा विभूतिर्विमलाक्रमात्।।<br>
अघोरा विकृता चैव दीप्ताद्याश्चाष्टशक्तयः।। २२.४४ ।।<br>
<br>
भास्कराभमुखाः सर्वाः। कृतांजलिपुटाः शुभाः।।<br>
अथवा पद्महस्ता वा सर्वाभरणभूषिताः।। २२.४५ ।।<br>
<br>
मध्यतो वरदां देवीं स्थापयेत्सर्वमुखीम्।।<br>
आवाहयेत्ततो देवीं भास्करं परमेश्वरम्।। २२.४६ ।।<br>
<br>
नवाक्षरेण मंत्रेण बाष्कलोक्तेन भास्करम्।।<br>
आवाहने च सान्निध्यमनेनैव विधीयते।। २२.४७ ।।<br>
<br>
मुद्रा च पद्ममुद्राख्या भस्करस्य महात्मनः।।<br>
मूले नार्घ्यं ततो दद्यात्पाद्यमाचमनं पृथक्।। २२.४८ ।।<br>
<br>
पुनरर्घ्यप्रदानेन बाष्कलेन यताविधि।।<br>
रक्तपद्मानि पुष्पाणि रक्तचंदनमेव च।। २२.४९ ।।<br>
<br>
दीपधूपादिनैवेद्यं मुखावासादिरेव च।।<br>
तांबूलवर्तिदीपाद्यं बाष्कलेन विधीयते।। २२.५० ।।<br>
<br>
आग्नोय्यां च तथैशान्यां नैर्ऋत्यां वायुगोचरे।।<br>
पूर्वस्यां पश्चिमे चैव पट्प्रकारं विधीयते।। २२.५१ ।।<br>
<br>
नेत्रांतं विधिनाऽभ्यर्च्य प्रणवादिनमोंतकम्।।<br>
कर्णिकायां प्रविन्यस्य रूपकध्यानमाचरेत्।। २२.५२ ।।<br>
<br>
सर्वे विद्युत्प्रभाः शांता रौद्रमस्त्रं प्रकीर्तितम्।।<br>
दंष्ट्राकरालवदनं ह्यष्टमूर्ति भयंकरम्।। २२.५३ ।।<br>
<br>
वरदं दक्षिणं हस्तं वामं पद्मविभूषितम्।।<br>
सर्वाभरणसंपन्ना रक्तस्रगनुलेपनाः।। २२.५४ ।।<br>
<br>
रक्तांबरधराः सर्वा मूर्तयस्तस्य संस्थिताः।।<br>
समंडलो महादेवः सिंदूरारुणविग्रहः।। २२.५५ ।।<br>
<br>
पद्महस्तोऽमृतास्यश्च द्विहस्तनयनः प्रभुः।।<br>
रक्ताभरणसंयुक्तो रक्तस्रगनुलेपनः।। २२.५६ ।।<br>
<br>
इत्थंरूपधरं ध्यायेद्भास्करं भुवनेश्वरम्।।<br>
पद्मबाह्ये शुभं चात्र मंडलेषु समंततः।। २२.५७ ।।<br>
<br>
सोममंगारकं चैव बुधं बुद्धिमतांवरम्।।<br>
बृहस्पतिं महाबुद्धिं रुद्रपुत्रं च भार्गवम्।। २२.५८ ।।<br>
<br>
शनैश्चरं तथा राहुं केतुं धूम्रं प्रकीर्तितम्।।<br>
सर्वे द्विनेत्रा द्विभुजा राहुश्चोर्ध्वशरीरधृक्।। २२.५९ ।।<br>
<br>
विवृत्तास्योंजलिं कृत्वा भ्रुकुटीलेक्षणः।।<br>
शनैश्चरश्च दंष्ट्रास्यो वरदाभयहस्तधृक्।। २२.६० ।।<br>
<br>
स्वैःस्वैर्भावैः स्वनाम्ना च प्रणवादिनमोंतकम्।।<br>
पूजनीयाः प्रयत्नेन धर्मकामार्थसिद्धये।। २२.६१ ।।<br>
<br>
सप्तसप्तगणांश्चैव बहिर्देवस्य पूजयेत्।।<br>
ऋषयो देवगंधर्वाः पन्नगाप्सरसां गणाः।। २२.६२ ।।<br>
<br>
ग्रामण्यो यातुधानाश्च तथा यक्षाश्च मुख्यतः।।<br>
सप्ताश्वान् पूजयेदग्रे सप्तच्छंदोमयान् विभोः।। २२.६३ ।।<br>
<br>
वालखिल्यगणं चैव निर्माल्यग्रहणं विभोः।।<br>
पूजयेदासनं सूर्तेर्देवतामपि पूजयेत्।। २२.६४ ।।<br>
<br>
अर्घ्यं च दापयेत्तेषां पृथगेव विधा नतः।।<br>
आवाहने च पूजांते तेषामुद्वासने तथा।। २२.६५ ।।<br>
<br>
सहस्रं वा तदर्धं वा शतमष्टोत्तरं तु वा।।<br>
बाष्कलं च जपेदग्रे धशांशेन च योजयेत्।। २२.६६ ।।<br>
<br>
कुंडं च पश्चिमे कुर्याद्वर्तुलं चैव मेखलम्।।<br>
चतुरंगुलमानेन चोत्सेधाद्विस्तरादपि।। २२.६७ ।।<br>
<br>
एकहस्तप्रमाणेन नित्ये नैमित्तिके तथा।।<br>
कृत्वाश्वत्थदलाकारं नाभिं कुंडे दशांगुलम्।। २२.६८ ।।<br>
<br>
तदर्धेन पुरस्तात्तु गजोष्ठसदृशं स्मृतम्।।<br>
गलमेकांगुलं चैव शेषंद्विगुणविस्तरम्।। २२.६९ ।।<br>
<br>
तत्प्रमाणेन कुंडस्य त्यक्त्वा कुर्वीत मेखलाम्।।<br>
यत्नेन साधयित्वैव पश्चाद्वोमं च कारयेत्।। २२.७० ।।<br>
<br>
षष्ठेनोल्ले खनं कुर्यात्प्रोक्षयेद्वारिणा पुनः।।<br>
आसनं कल्पयेन्मध्ये प्रथमेन समाहितः।। २२.७१ ।।<br>
<br>
प्रभावतीं ततः शक्तिमाद्येनैव तु वुन्यसेत्।।<br>
बाष्कलेनैव संपूज्य गंधपुष्पादिभिः क्रमात्।। २२.७२ ।।<br>
<br>
बाष्कलेनैव मंत्रेण क्रियां प्रति यजेत्पृथक्।।<br>
मूलमंत्रेण विधिना पश्चात्पूर्णाहुतिर्भवेत्।। २२.७३ ।।<br>
<br>
क्रमादेवं विधानेन सूर्याग्निर्जनितो भवेत्।।<br>
पूर्वोक्तेन विधानेन प्रागुक्तं कमलं न्यसेत्।। २२.७४ ।।<br>
<br>
मुखोपरि समभ्यर्च्य पूर्ववद्भास्करं प्रभुम्।।<br>
दशैवाहुतयो देया बाष्कलेन महामुने।। २२.७५ ।।<br>
<br>
अंगानां च तथैकैकं संहिताभिः पृथक् पुनः।।<br>
जयादिस्विष्टपर्यंतमिध्मप्रक्षेपमेव च।। २२.७६ ।।<br>
<br>
समान्यं सर्वमार्गेषु पारंपर्यक्रमेण च।।<br>
निवेद्य देवदेवाय भास्करायामितात्मने।। २२.७७ ।।<br>
<br>
पूजाहोमादिकं सर्वं दत्त्वार्घ्यं च प्रदाक्षिणम्।।<br>
अंगैः संपूज्य संक्षिप्य हृद्युद्वास्य नमस्य च।। २२.७८ ।।<br>
<br>
शिवपूजां ततः कुर्याद्धर्मकामार्थसिद्धये।।<br>
एवं संक्षेपतः प्रोक्तं यजनं भास्करस्य विवर्जितः।।<br>
सर्वैश्वर्यसमोपेतस्तेजसाप्रतिमश्च सः।। २२.७९ ।।<br>
<br>
यः सकृद्वा यजेद्देवं देवदेवं जगद्गुरुम्।।<br>
भास्करं परमात्मानं स याति परमां गतिम्।। २२.८० ।।<br>
<br>
सर्वपापविनिर्मुक्ताः सर्वपाप विवर्जितः।।<br>
सर्वैश्वर्यसमोपेतस्तेजसाप्रतिमश्च सः।। २२.८१ ।।<br>
<br>
पुत्रपौत्रादिमित्रैश्च समंततः।।<br>
भुक्त्वैव विपुलान् भोगानिहैव धन धान्यवान्।। २२.८२ ।।<br>
<br>
यानवाहनसंपन्नो भूषणैर्विविधैरपि।।<br>
कालं गतोपि सूर्येण मोदते कालमक्षयम्।। २२.८३ ।।<br>
<br>
पुनस्तस्मादिहागत्य राजा भवति धर्मिकः।।<br>
वेदवेदांगसंपन्नो ब्राह्मणो वात्र जायते।। २२.८४ ।।<br>
<br>
पुनः प्राग्वासनायोगाद्धार्मिको वेदपारगः।।<br>
सूर्यमेव समभ्यर्च्य सूर्यसायुज्यमाप्नुयात्।। २२.८५ ।।<br>
<br>
इति श्रीलिंगमहापुराणे उत्तरभागे द्वाविंशतितमोऽध्यायः।। २२ ।।
