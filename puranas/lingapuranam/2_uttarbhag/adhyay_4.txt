<br>
ऋषय ऊचुः॥<br>
वैष्णवा इति ये प्रोक्ता वासुदेवपरायणाः॥<br>
कानि चिह्नानि तेषां वै तन्नो ब्रहि महामते॥ ४.१ ॥<br>
<br>
तेषां वा किं करोत्येष भगवान् भूतभावनः॥<br>
एतन्मे सर्वमाचक्ष्व सूत सर्वार्थवित्तम॥ ४.२ ॥<br>
<br>
सूत उवाच॥<br>
अंबरीषेण वै पृष्टो मार्कंडेयः पुरामुनिः॥<br>
युष्मभिरद्य यत् प्रोक्तं तद्वदामि यथातथम्॥ ४.३ ॥<br>
<br>
मार्कंडेय उवाच॥<br>
श्रृणु राजन्यथान्यायं यन्मां त्वं परिपृच्छसि॥<br>
यत्रास्ते विष्णुभक्तस्तु तत्र नारायणः स्थितः॥ ४.४ ॥<br>
<br>
विष्णुरेव हि सर्वत्र येषां वै देवता स्मृता॥<br>
कीर्त्यमाने हरौ नित्यं रोमांचो यस्य वर्तते॥ ४.५ ॥<br>
<br>
कंपः स्वेदस्तथक्षेषु दृस्यंते जलबिंदवः॥<br>
विष्णुभक्तिसमायुक्तान् श्रौतस्मार्तप्रवर्तकान्॥ ४.६ ॥<br>
<br>
प्रीतो भवति यो दृष्ट्वा वैष्णवोऽसौ प्रकीर्तितः॥<br>
नान्यदाच्छादयेद्वस्त्रं वैष्णवो जगतोऽरणे॥ ४.७ ॥<br>
<br>
विष्णुभक्तमथायांतं यो दृष्ट्वा सन्मुखस्थितः॥<br>
प्रणामादि करोत्येवं वासुदेवे यथा तथा॥ ४.८ ॥<br>
<br>
स वै भक्त इति ज्ञेयः स जयी स्याज्जगत्त्रये॥<br>
रूक्षाक्षराणि श्रृण्वन्वै तथा भागवतेरितः॥ ४.९ ॥<br>
<br>
प्रणामपूर्वं क्षांत्या वै यो वदेद्वैष्णवो हि सः॥<br>
गंधपुष्पादि कं सर्वं शिरसा यो हि धारयेत्॥ ४.१० ॥९९<br>
<br>
हरेः सर्वमितीत्येवं मत्त्वासौ वैष्णवः स्मृतः॥<br>
विष्णुक्षेत्रे शुभान्येव करोति स्नेहसंयुतः॥ ४.११ ॥<br>
<br>
प्रतिमां च हरेर्नित्यं पूजयेत्प्रयतात्मवान्॥<br>
विष्णुभक्तः स विज्ञेयः कर्मणा मनसा गिरा॥ ४.१२ ॥<br>
<br>
नारायणपरो नित्यं महाभागवतो हि सः॥<br>
भोजनाराधनं सर्वं यथाशक्त्या करोति यः॥ ४.१३ ॥<br>
<br>
विष्णुभक्तस्य च सदा यथान्यायं हि कथ्यते॥<br>
नारायणपरो विद्वान्यस्यान्नं प्रीतमानसः॥ ४.१४ ॥<br>
<br>
अश्राति तद्धरेरास्यं गतमन्नं न संशयः॥<br>
स्वार्चनादपि विश्वात्मा प्रीतो भवति माधवः॥ ४.१५ ॥<br>
<br>
महाभागवते तच्च दृष्ट्वासौ भक्तवत्सलः॥<br>
वासुदेवपरं दृष्ट्वा वैष्णवं दग्धकिल्बिषम्॥ ४.१६ ॥<br>
<br>
देवापि भीतास्तं यांति प्रणिपत्य यथागतम्॥<br>
श्रूयतां हि पुरावृत्तं विष्णुभक्तस्य वैभवम्॥ ४.१७ ॥<br>
<br>
दृष्ट्वा यमोऽपि वै भक्तं वैष्णवं दग्धकिल्बिषम्॥<br>
उत्थाय प्रांजलिर्भूत्वा ननाम भृगुनंदनम्॥ ४.१८ ॥<br>
<br>
तस्मात्संपूजयेद्भक्त्या वैष्णवान्विष्णुवन्नरः॥<br>
स याति विष्णुसामीप्य नात्र कार्या विचारणा॥ ४.१९ ॥<br>
<br>
अन्यभक्तसहस्रेभ्यो विष्णुभक्तो विशिष्यते॥<br>
विष्णुभक्तसहस्रेभ्यो रुद्रभक्तो विशिष्यते॥<br>
रुद्रभक्तात्परतरो नास्तिलोके न सशंयः॥ ४.२० ॥<br>
<br>
तस्मात्तु वैष्णवं चापि रुद्रभक्तमथापि वा॥<br>
पूजयेत्सर्वयत्नेन धर्मकामार्थमुक्तये॥ ४.२१ ॥<br>
<br>
इति श्रीलिंगमहापुराणे उत्तरभागे विष्णुभक्तकथनं नाम चतुर्थोऽध्यायः॥ ४ ॥<br>
<br>
