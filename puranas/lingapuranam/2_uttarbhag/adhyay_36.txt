सनत्कुमार उवाच।।<br>
लक्ष्मीदानं प्रवक्ष्यामि महदैश्वर्यवर्धनम्।।<br>
पूर्वोक्तमंडपेकार्यं वेदिकोपरिमंडले।। ३६.१ ।।<br>
<br>
श्रीदेवीमतुलां कृत्वा हिरण्येन यथाविधि।।<br>
सहस्रेण तदर्धेन तदर्धार्धेन वा पुनः।। ३६.२ ।।<br>
<br>
अष्टोत्तरशतेनापि सर्वलक्षणसंयुताम्।।<br>
मंडले विन्यसेल्लक्ष्मीं सर्वालंकारसंयुताम्।। ३६.३ ।।<br>
<br>
तस्यास्तु दक्षिणे भागे स्थंडिले विष्णुमर्चयेत्।।<br>
अर्चयित्वा विधानेन श्रीसुक्तेन सुरेश्वरीम्।। ३६.४ ।।<br>
<br>
अर्चयेद्विष्णुगायत्र्या विष्णुं विश्वगुरुं हरिम्।।<br>
आराध्य विधिना देवीं पूर्ववद्धोम माचरेत्।। ३६.५ ।।<br>
<br>
समिद्ध्रुत्वा विधानेन आज्याहुतिमथाचरेत्।।<br>
पृथगष्टोरशतं होमयेद्ब्राह्मणोत्तमैः।। ३६.६ ।।<br>
<br>
आहूय यजमानं तु तस्याः पूर्वदिशि स्थले।।<br>
तस्मै तां दर्शयेद्देवीं दंडवत्प्रणमोत्क्षितौ।। ३६.७ ।।<br>
<br>
प्रणम्य विष्णुं तत्रस्थं शिवं पूर्ववदर्चयेत्।।<br>
तस्या विंशतिभागं तु दक्षिणा परिकीर्तिता।। ३६.८ ।।<br>
<br>
तदर्धांशं तु दातव्यमितरेषां यथार्हतः।।<br>
ततस्तु होमयेच्छंभुं भक्तो योगी विशेषतः।। ३६.९ ।।<br>
<br>
इति श्रीलिंगमहापुराणे उत्तरभागे लक्ष्मीदानविधिनिरूपणं नाम षट्त्रिंशत्तमोऽध्यायः।। ३६ ।।<br>
