नारायण उवाच ॥ <br>
सावित्रीवचनं श्रुत्वा जगाम विस्मयं यमः । <br>
प्रहस्य वक्तुमारेभे कर्मपाकं च जीविनाम् ॥ १ ॥ <br>
यम उवाच ॥ <br>
कन्या द्वादशवर्षीया वत्से त्वं वयसाऽधुना ॥ <br>
ज्ञानं ते पूर्वविदुषां योगिनां ज्ञानिनां परम् ॥ २ ॥ <br>
सावित्रीवरदानेन त्वं सावित्रीकला सति ॥ <br>
प्राप्ता पुरा भूभृता च तपसा तत्समा शुभे ॥ ३ ॥<br>
यथा श्रीः श्रीपतेः क्रोडे भवानी च भवोरसि ॥ <br>
यथा राधा च श्रीकृष्णे सावित्री ब्रह्मवक्षसि ॥ ४ ॥ <br>
धर्मोरसि यथा मूर्त्तिः शतरूपा मनौ यथा ॥ <br>
कर्दमे देवहूतिश्च वसिष्ठेऽरुन्धती यथा ॥ ५ ॥ <br>
अदितिः कश्यपे चापि यथाऽहल्या च गौतमे ॥ <br>
यथा शची महेन्द्रे च यथा चन्द्रे च रोहिणी ॥ ६ ॥ <br>
यथा रतिः कामदेवे यथा स्वाहा हुताशने ॥ <br>
यथा स्वधा च पितृषु यथा संज्ञा दिवाकरे ॥ ७ ॥ <br>
वरुणानी च वरुणे यज्ञे च दक्षिणा यथा ॥ <br>
यथा धरा वराहे च देवसेना च कार्तिके ॥ ८ ॥ <br>
सौभाग्या सुप्रिया त्वं च भव सत्यवति प्रिये ॥ <br>
इति तुभ्यं वरं दत्तमपरं च यदीप्सितम् ॥ <br>
वृणु देवि महाभागे सर्वं दास्यामि निश्चितम् ॥ ९ ॥ <br>
सावित्र्युवाच ॥ <br>
सत्यवदौरसेनैव पुत्राणां शतकं मम ॥ <br>
भविष्यति महाभाग वरमेतन्मदीप्सितम् ॥ 2.26.१० ॥ <br>
मत्पितुः पुत्रशतकं श्वशुरस्य च चक्षुषी ॥ <br>
राज्यलाभो भवत्वेव वरमेवं मदीप्सितम् ॥ ११ ॥ <br>
अन्ते सत्यवता सार्द्धं यास्यामि हरिमन्दिरम् ॥ <br>
समतीते लक्षवर्षे देहीमं मे जगत्प्रभो ॥ १२ ॥ <br>
जीवकर्मविपाकं च श्रोतुं कौतूहलं च मे ॥ <br>
विश्वविस्तारबीजं च तन्मे व्याख्यातुमर्हसि ॥ १३ ॥ <br>
यम उवाच ॥ <br>
भविष्यति महासाध्वि सर्वं मानसिकं तव ॥ <br>
जीवकर्म्मविपाकं च कथयामि निशामय ॥ १४ ॥ <br>
शुभानामशुभानां च कर्म्मणां जन्म भारते ॥ <br>
पुण्यक्षेत्रेऽत्र सर्वत्र नान्यत्र भुञ्जते जनाः ॥ १५ ॥ <br>
सुरा दैत्या दानवाश्च गन्धर्वा राक्षसादयः ॥ <br>
नराश्च कर्म्मजनका न सर्वे समजीविनः ॥ १६ ॥ <br>
विशिष्टजीविनः कर्म्म भुञ्जते सर्वयोनिषु ॥ <br>
विशेषतो मानवाश्च भ्रमन्ति सर्वयोनिषु ॥ ॥ १७ ॥ <br>
शुभाशुभं भुञ्जते च कर्म पूर्वार्जितं परम् ॥ <br>
शुभेन कर्मणा यान्ति ते स्वर्गादिकमेव च ॥ १८ ॥ <br>
कर्म्मणा चाशुभेनैव भ्रमन्ति नरकेषु च ॥ <br>
कर्म्मनिर्मूलने मुक्तिः सा चोक्ता द्विविधा मता ॥ १९॥ <br>
निर्वाणरूपा सेवा च कृष्णस्य परमात्मनः ॥  <br>
कुकर्मणा जीवश्चारोगी शुभकर्मणा ॥ 2.26.२० ॥ <br>
दीर्घजीवी च क्षीणायुः सुखी दुःखी च निश्चितम् ॥ <br>
अन्धादयश्चाङ्गहीनाः कुत्सितेन च कर्मणा ॥ २१ ॥<br>
सिद्ध्यादिकमवाप्नोति सर्वोत्कृष्टेन कर्म्मणा ॥ <br>
सामान्यं कथितं सर्वं विशेषं शृणु सुन्दरि ॥ २२ ॥ <br>
सुदुर्लभं सुभोग्यं च पुराणेषु श्रुतिष्वपि ॥ २३ ॥ <br>
दुर्लभा मानवी जातिः सर्वजातिषु भारते ॥ <br>
सर्वाभ्यो ब्राह्मणः श्रेष्ठः प्रशस्तः सर्वकर्म्मसु॥२४॥<br>
विष्णुभक्तो द्विजश्चैव गरीयान्भारते ततः ॥ <br>
निष्कामश्च सकामश्च वैष्णवो द्विविधः सति ॥२५॥<br>
सकामश्च प्रधानश्च निष्कामो भक्त एव च ॥ <br>
कर्मभोगी सकामश्च निष्कामो निरुपद्रवः ॥ २६ ॥ <br>
स याति देहं त्यक्ता च पदं विष्णोर्निरामयम् ॥ <br>
पुनरागमनं नास्ति तेषां निष्कामिणां सति ॥ २७ ॥ <br>
ये सेवन्ते च द्विभुजं कृष्णमात्मानमीश्वरम् ॥ <br>
गोलोकं यान्ति ते भक्ता दिव्यरूपविधारिणः ॥ २८ ॥ <br>
ये च नारायणं भक्ताः सेवन्ते च चतुर्भुजम् ॥ <br>
वैकुण्ठं यान्ति ते सर्वे दिव्यरूपविधारिणः ॥२९ ॥ <br>
सकामिनो वैष्णवाश्च गत्वा वैकुण्ठमेव च ॥ <br>
भारतं पुनरायान्ति तेषां जन्म द्विजातिषु ॥ 2.26.३० ॥ <br>
कालेन ते च निष्कामा भविष्यन्ति क्रमेण च ॥ <br>
भक्तिं च निर्मलां बुद्धिं तेभ्यो दास्यति निश्चितम् ॥ ३१ ॥ <br>
ब्राह्मणाद्वैष्णवादन्ये सकामाः सर्वजन्मसु ॥ <br>
न तेषां निर्मला बुद्धिर्विष्णुभक्तिविवर्जिताः ॥ ३२ ॥ <br>
तीर्थाश्रिता द्विजा ये च तपस्यानिरताः सति ॥ <br>
ते यान्ति ब्रह्मलोकं च पुनरायान्ति भारतम् ॥३३॥ <br>
स्वधर्मनिरता विप्राः सूर्य्यभक्ताश्च भारते ॥ <br>
व्रजन्ति सूर्यलोकं ते पुनरायान्ति भारतम् ॥ ३४ ॥ <br>
स्वधर्मनिरता विप्राः शैवाः शाक्ताश्च गाणपाः ॥ <br>
ते यान्ति शिवलोकं च पुनरायान्ति भारतम् ॥ ३५ ॥ <br>
ये विप्रा अन्यदेवेष्टाः स्वधर्मनिरताः सति ॥ <br>
ते गत्वा शक्रलोकं च पुनरायान्ति भारतम् ॥ ३६ ॥ <br>
हरिभक्ताश्च निष्कामाः स्वधर्म्मरहिता द्विजाः ॥ <br>
तेऽपि यान्ति हरेर्लोकं क्रमाद्भक्तिबलादहो ॥३७ ॥<br>
स्वधर्म्मरहिता विप्रा देवान्यसेविनः सदा ॥ <br>
भ्रष्टाचाराश्च बालाश्च ते यांति नरकं ध्रुवम् ॥ ३८ ॥ <br>
स्वधर्म्मनिरताश्चैवं वर्णाश्चत्वार एव च ॥ <br>
भवन्त्येव शुभस्यैव कर्मणः फलभागिनः ॥ ३९ ॥ <br>
स्वधर्म्मरहितास्ते च नरकं यान्ति हि ध्रुवम्॥<br>
भारते च भवन्त्येव कर्म्मणः फलभागिनः॥2.26.४०॥<br>
स्वधर्मनिरता विप्राः स्वधर्मनिरताय च॥<br>
कन्यां ददति विप्राय चन्द्रलोकं व्रजन्ति ते ॥४१॥ <br>
वसंति तत्र ते साध्वि यावदिन्द्राश्चतुर्दश॥<br>
सालङ्कृताया दानेन द्विगुणं फलमुच्यते ॥४२॥ <br>
सकामा यांति तल्लोकं न निष्कामाश्च वैष्णवाः ॥ <br>
ते प्रयांति विष्णुलोकं फलसन्धानवर्जिताः ॥ ४३ ॥ <br>
गव्यं च रजतं भार्यां वस्त्रं सस्यं फलं जलम् ॥ <br>
ये ददत्येव विप्रेभ्यस्तल्लोकं हि व्रजन्ति च ॥४४॥ <br>
वसंति ते च तल्लोकं यावन्मन्वन्तरं सति ॥ <br>
कालं च सुचिरं वासं कुर्वंति तत्र ते जनाः ॥ ४५ ॥ <br>
ये ददति सुवर्णं च गां च ताम्रादिकं सति ॥ <br>
ते यांति सूर्यलोकं च शुचये ब्राह्मणाय च ॥ ४६ ॥ <br>
वसन्ति तत्र ते लोके वर्षाणामयुतं सति ॥ <br>
विपुले च चिरं वासं कुर्वंति च निरामयाः ॥४७ ॥ <br>
ददाति भूमिं विप्रेभ्यो धान्यानि विपुलानि च ॥ <br>
स याति विष्णुलोकं च श्वेतद्वीपं मनोहरम्॥४८॥<br>
तत्रैव निवसत्येव यावच्चन्द्रदिवाकरौ ॥ <br>
विपुलं विपुले वासं करोति पुण्यवान्सति ॥ ४९ ॥ <br>
गृहं ददंति विप्राय ये जना भक्तिपूर्वकम् ॥ <br>
ते यांति सुरलोकं च चिरं तत्र भवंति ते ॥2.26.५०॥ <br>
गृहरेणुप्रमाणाब्दं दानं पुण्यदिने यदि ॥<br>
विपुलं विपुले वासं कुर्वंति मानवाः सति॥५१॥<br>
यस्मै यस्मै च देवाय यो ददाति गृहं नरः॥ <br>
स याति तस्य लोकं च रेणुमानाब्दमेव च ॥ ५२ ॥ <br>
सौधे चतुर्गुणं पुण्यं पूर्त्ते शतगुणं फलम् ॥ <br>
प्रकृष्टेऽष्टगुणं तस्मादित्याह कमलोद्भवः ॥ ५३ ॥ <br>
यो ददाति तडागं च सर्वभूताय भारते ॥ <br>
स याति जनलोकं च वर्षाणामयुतं सति॥ ५४ ॥<br>
वाप्यां फलं शतगुणं प्राप्नोति मानवस्ततः ॥ <br>
तथा सेतुप्रदानेन तडागस्य फलं लभेत् ॥ ५५ ॥ <br>
धनुश्चतुःसहस्रेण दैर्घ्यमानेन निश्चितम् ॥ <br>
न्यूना वा तावती प्रस्थे सा वापी परिकीर्त्तिता ॥ ५६ ॥ <br>
दशवापीसमा कन्या यदि पात्रे प्रदीयते ॥ <br>
फलं ददाति द्विगुणं यदि सालंकृता भवेत्॥ ५७ ॥ <br>
तत्फलं च तडागे च पङ्कोद्धारेण तत्फलम् ॥ <br>
वाप्याश्च पंकोद्धारेण वापीतुल्यफलं लभेत् ॥ ५८ ॥ <br>
अश्वत्थवृक्षमारोप्य प्रतिष्ठां च करोति यः ॥ <br>
स याति तपसो लोकं वर्षाणामयुतं परम् ॥ ५९ ॥ <br>
पुष्पोद्यानं यो ददाति सावित्रि सर्वभूतये ॥ <br>
स वसेद्ध्रुवलोके च वर्षाणामयुतं ध्रुवम्॥2.26.६०॥ <br>
यो ददाति विमानं च विष्णवे भारते सति ॥ <br>
विष्णुलोके वसेत्सोऽपि यावन्मन्वन्तरं परम्॥६१॥ <br>
चित्रयुक्ते च विपुले फलं तस्य चतुर्गुणम्॥ <br>
रथार्धं शिबिकादाने फलमेव लभेद्ध्रुवम् ॥ ६२ ॥ <br>
यो ददाति भक्तियुक्तो हरये दोलमन्दिरम् ॥<br>
विष्णुलोके वसेत्सोऽपि यावन्मन्वतरं परम् ॥ ६३ ॥ <br>
राजमार्गं सौधयुक्तं यः करोति पतिव्रते ॥ <br>
वर्षाणामयुतं सोऽपि शक्रलोके महीयते॥ ६४ ॥ <br>
ब्राह्मणेभ्योऽपि देवेभ्यो दाने समफलं लभेत् ॥ <br>
यच्च दत्तं हि तद्भोक्तुर्न दत्तं नोपतिष्ठते ॥ ६५ ॥ <br>
भुक्त्वा स्वर्गादिकं सौख्यं पुनरायान्ति भारते ॥ <br>
लभेद्विप्रकुलेष्वेव क्रमेणैवोत्तमादिषु ॥ ६६ ॥ <br>
भारते पुण्यवान्विप्रो भुक्त्वा स्वर्गादिकं परम् ॥ <br>
पुनः सोऽपि भवेद्विप्रो न पुनः क्षत्रियादयः॥६७॥<br>
क्षत्रियो वाऽपि वैश्यो वा कल्पकोटिशतेन च ॥ <br>
तपसा ब्राह्मणत्वं च न प्राप्नोति श्रुतौ श्रुतम् ॥६८॥ <br>
स्वधर्मरहिता विप्रा नानायोनिं व्रजन्ति च ॥ <br>
भुक्त्वा च कर्मभागं च विप्रयोनिं लभेत्पुनः॥६९॥ <br>
नाभुक्तं क्षीयते कर्म्म कल्पकोटिशतैरपि ॥ <br>
अवश्यवमेव भोक्तव्यं कल्पकोटिशतैरपि ॥ 2.26.७० ॥ <br>
अवश्यमेव भोक्तव्यं कृतं कर्म शुभाशुभम्॥ <br>
देवतीर्थे सहायेन कायव्यूहेन शुध्यति॥७१॥<br>
एतत्ते कथितं सर्वं किं भूयः श्रोतुमिच्छसि॥७२॥ <br>
इति श्रीब्रह्मवैवर्त्ते महापुराण द्वितीये प्रकृतिखण्डे सावित्र्युपाख्याने कर्मविपाके कर्मानुरूपस्थानगमनं नाम षड्विंशोऽध्यायः॥२६॥<br>
<br>
