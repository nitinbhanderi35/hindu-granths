नारायण उवाच ॥ <br>
वाग्देवतायाः स्तवनं श्रूयतां सर्वकामदम् ॥ <br>
महामुनिर्याज्ञवल्क्यो येन तुष्टाव तां पुरा॥१॥<br>
गुरुशापाच्च स मुनिर्हतविद्यो बभूव ह॥ <br>
तदाऽऽजगाम दुःखार्तो रविस्थानं च पुण्यदम् ॥ २ ॥ <br>
संप्राप्य तपसा सूर्य्यं कोणार्के दृष्टिगोचरे ॥ <br>
तुष्टाव सूर्य्यं शोकेन रुरोद च पुनः पुनः ॥ ३ ॥ <br>
सूर्य्यस्तं पाठयामास वेदवेदाङ्गमीश्वरः ॥ <br>
उवाच स्तुहि वाग्देवीं भक्त्या च स्मृतिहेतवे ॥ ४ ॥ <br>
तमित्युक्त्वा दीननाथो ह्यन्तर्द्धानं जगाम सः ॥ <br>
मुनिः स्नात्वा च तुष्टाव भक्तिनम्रात्मकन्धरः ॥५॥ <br>
याज्ञवल्क्य उवाच ॥ <br>
कृपां कुरु जगन्मातर्मामेवं हततेजसम्॥ <br>
गुरुशापात्स्मृतिभ्रष्टं विद्याहीनं च दुःखितम्॥६॥ <br>
ज्ञानं देहि स्मृतिं देहि विद्यां विद्याधिदेवते ॥ <br>
प्रतिष्ठां कवितां देहि शक्तिं शिष्यप्रबोधिकाम्॥७॥ <br>
ग्रन्थनिर्मितिशक्तिं च सच्छिष्यं सुप्रतिष्ठितम् ॥ <br>
प्रतिभां सत्सभायां च विचारक्षमतां शुभाम् ॥ ८ ॥ <br>
लुप्तां सर्वां दैववशान्नवां कुरु पुनः पुनः ॥ <br>
यथाऽङ्कुरं जनयति भगवान्योगमायया ॥ ९ ॥ <br>
ब्रह्मस्वरूपा परमा ज्योतीरूपा सनातनी ॥<br>
सर्वविद्याधिदेवी या तस्यै वाण्ये नमो नमः ॥ 2.5.१० ॥ <br>
यया विना जगत्सर्वं शश्वज्जीवन्मृतं सदा ॥ <br>
ज्ञानाघिदेवी या तस्यै सरस्वत्यै नमो नमः ॥ ११ ॥ <br>
यया विना जगत्सर्वं मूकमुन्मत्तवत्सदा ॥ <br>
वागधिष्ठातृदेवी या तस्यै वाण्यै नमो नमः ॥ १२ ॥ <br>
हिमचन्दनकुन्देन्दुकुमुदाम्भोज सन्निभा ॥ <br>
वर्णाधिदेवी या तस्यै चाक्षरायै नमो नमः ॥ १३ ॥ <br>
विसर्गबिन्दुमात्राणां यदधिष्ठानमेव च ॥ <br>
इत्थं त्वं गीयसे सद्भिर्भारत्यै ते नमो नमः ॥१४॥ <br>
यया विनाऽत्र संख्याकृत्संख्यां कर्त्तुं न शक्नुते ॥ <br>
कालसंख्यास्वरूपा या तस्यै देव्यै नमो नमः ॥ ॥ १५ ॥ <br>
व्याख्यास्वरूपा या देवी व्याख्याधिष्ठातृदेवता ॥ <br>
भ्रमसिद्धान्तरूपा या तस्यै देव्यै नमो नमः ॥ १६ ॥ <br>
स्मृतिशक्ति ज्ञानशक्ति बुद्धिशक्तिस्वरूपिणी ॥ <br>
प्रतिभाकल्पनाशक्तिर्या च तस्यै नमो नमः ॥ १७ ॥ <br>
सनत्कुमारो ब्रह्माणं ज्ञानं पप्रच्छ यत्र वै ॥ <br>
बभूव जडवत्सोऽपि सिद्धान्तं कर्त्तुमक्षमः ॥ १८॥ <br>
तदाऽऽजगाम भगवानात्मा श्रीकृष्ण ईश्वरः ॥ <br>
उवाच सत्तमं स्तोत्रं वाण्या इति विधिं तदा ॥ १९ ॥ <br>
स च तुष्टाव तां ब्रह्मा चाज्ञया परमात्मनः ॥ <br>
चकार तत्प्रसादेन तदा सिद्धान्तमुत्तमम् ॥ 2.5.२० ॥ <br>
यदाऽप्यनन्तं पप्रच्छ ज्ञानमेकं वसुन्धरा ॥ <br>
बभूव मूकवत्सोऽपि सिद्धान्तं कर्तुमक्षमः ॥२१॥ <br>
तदा त्वां च स तुष्टाव संत्रस्तः कश्यपाज्ञया॥<br>
ततश्चकार सिद्धान्तं निर्मलं भ्रमभञ्जनम् ॥ २२ ॥ <br>
व्यासः पुराणसूत्रं च समपृच्छत वाल्मिकिम् ॥ <br>
मौनीभूतः स सस्मार त्वामेव जगदंबिकाम् ॥२३॥ <br>
तदा चकार सिद्धान्तं त्वद्वरेण मुनीश्वरः ॥ <br>
स प्राप निर्मलं ज्ञानं प्रमादध्वंसकारणम् ॥२४॥ <br>
पुराणसूत्रं श्रुत्वा स व्यासः कृष्णकलोद्भवः॥ <br>
त्वां सिषेवे च दध्यौ च शतवर्षं च पुष्करे ॥ <br>
तदा त्वत्तो वरं प्राप्य स कवीन्द्रो बभूव ह ॥२५॥ <br>
तदा वै वेदभागं च पुराणानि चकार ह ॥ <br>
यदा महेन्द्रे पप्रच्छ तत्त्वज्ञानं शिवा शिवम् ॥ २६ ॥ <br>
क्षणं त्वामेव संचिन्त्य तस्यै ज्ञानं ददौ विभुः ॥ <br>
पप्रच्छ शब्दशास्त्रं च महेन्द्रश्च बृहस्पतिम् ॥ २७ ॥ <br>
दिव्यं वर्षसहस्रं च स त्वां दध्यौ च पुष्करे ॥ <br>
तदा त्वत्तो वरं प्राप्य दिव्यं वर्षसहस्रकम् ॥ <br>
उवाच शब्दशास्त्रं च तदर्थं च सुरेश्वरम् ॥ २८ ॥ <br>
अध्यापिताश्च यैः शिष्या यैरधीतं मुनीश्वरैः ॥ <br>
ते च त्वां परिसंचिन्त्य प्रवर्त्तन्ते सुरेश्वरि ॥ २९ ॥ <br>
त्वं संस्तुता पूजिता च मुनीन्द्रमनुमानवैः ॥ <br>
दैत्येन्द्रैश्च सुरैश्चापि ब्रह्मविष्णुशिवादिभिः ॥ 2.5.३० ॥ <br>
जडीभूतः सहस्रास्यः पञ्चवक्त्रश्चतुर्मुखः ॥ <br>
यां स्तोतुं किमहं स्तौमि तामेकास्येन मानवः ॥३१ ॥ <br>
इत्युक्त्वा याज्ञवल्क्यश्च भक्तिनम्रात्मकन्धरः ॥ <br>
प्रणनाम निराहारो रुरोद च मुहुर्मुहुः ॥ ३२ ॥ <br>
तदा ज्योतिस्त्वरूपा सा तेनादृष्टाऽप्युवाच तम् ॥ <br>
सुकवीन्द्रो भवेत्युक्त्वा वैकुण्ठं च जगाम ह ॥ ३३ ॥ <br>
याज्ञवल्क्यकृतं वाणीस्तोत्रं यः संयतः पठेत् ॥ <br>
स कवीन्द्रो महावाग्मी बृहस्पतिसमो भवेत् ॥ ३४ ॥ <br>
महामूर्खश्च दुर्मेधा वर्षमेकं च यः पठेत् ॥ <br>
स पण्डितश्च मेधावी सुकविश्च भवेद्ध्रुवम् ॥३५॥ <br>
इति श्रीब्रह्मवैवर्त्ते महापुराणे प्रकृतिखण्डे नारदनारायणसंवादे याज्ञवल्क्योक्तवाणीस्तवनं नाम पञ्चमोऽध्यायः॥ ॥ ५ ॥ <br>
<br>
