नारायण उवाच ॥ <br>
स्तुत्वा सोऽश्वपतिस्तेन संपूज्य विधिपूर्वकम् ॥ <br>
ददर्श तत्र तां देवीं सहस्रार्कसमप्रभाम् ॥ १ ॥ <br>
उवाच सा तं राजानं प्रसन्ना सस्मिता सती ॥ <br>
यथा माता स्वपुत्रं च द्योतयन्ती दिशस्त्विषा ॥२॥ <br>
सावित्र्युवाच ॥ <br>
जानामि ते महाराज यत्ते मनसि वर्त्तते ॥ <br>
वाञ्छितं तव पत्न्याश्च सर्वं दास्यामि निश्चितम् ॥३ ॥ <br>
साध्वी कन्याभिलाषं च करोति तव कामिनी ॥<br>
त्वं प्रार्थयसि पुत्रं च भविष्यति च ते क्रमात् ॥ ४ ॥ <br>
इत्युक्त्वा सा महादेवी ब्रह्मलोकं जगाम ह ॥ <br>
राजा जगाम स्वगृहं तत्कन्याऽऽदौ बभूव ह ॥ ५ ॥ <br>
राज्ञो धनाच्च सावित्र्या बभूव कमला कला ॥ <br>
सावित्रीति च तन्नाम चकाराश्वपतिर्नृपः ॥ ६ ॥ <br>
कालेन सा वर्द्धमाना बभूव च दिने दिने ॥ <br>
रूपयौवनसम्पन्ना शुक्ले चन्द्रकला यथा ॥ ७ ॥ <br>
सा वरं वरयामास द्युमत्सेनात्मजं तदा॥ <br>
सावित्री सत्यवन्तं च नानागुणसमन्वितम् ॥ ॥८॥ <br>
राजा तस्मै ददौ तां च रत्नभूषणभूषिताम् ॥ <br>
स च सार्धं कौतुकेन तां गृहीत्वा गृहं ययौ॥९॥<br>
स च संवत्सरेऽतीते सत्यवान्सत्यविक्रमः ॥ <br>
जगाम फलकाष्ठार्थं प्रहर्षं पितुराज्ञया ॥2.24.१०॥ <br>
जगाम तत्र सावित्री तत्पश्चाद्दैवयोगतः ॥ <br>
निपत्य वृक्षाद्दैवेन प्राणांस्तत्याज सत्यवान् ॥ ११ ॥ <br>
यमस्तज्जीवपुरुषं बद्ध्वाङ्गुष्ठसमं मुने ॥ <br>
गृहीत्वा गमनं चक्रे तत्पश्चात्प्रययौ सती ॥ १२ ॥ <br>
पश्चात्तां सुन्दरीं दृष्ट्वा यमः संयमिनीपतिः ॥ <br>
उवाच मधुरं साध्वीं साधूनां प्रवरो महान् ॥ १३ ॥<br>
यम उवाच ॥ <br>
अहो क्व यासि सावित्रि गृहीत्वा मानुषीं तनुम् ॥ <br>
यदि यास्यसि कान्तेन सार्धं देहं तदा त्यज ॥ १४ ॥ <br>
गन्तुं मर्त्त्यो न शक्नोति गृहीत्वा पाञ्चभौतिकम्॥<br>
देहं च यमलोकं च नश्वरं नश्वरः सदाः ॥ १५ ॥ <br>
पूर्णश्च भर्त्तुस्ते कालः ह्यभवद्भारते सति ॥ <br>
स कर्मफलभोगार्थं सत्यवान्याति मद्गृहम् ॥ १६ ॥ <br>
कर्मणा जायते जन्तुः कर्मणैव प्रलीयते ॥ <br>
सुखं दुःखं भयं शोकं कर्मणैव प्रपद्यते ॥ १७ ॥ <br>
कर्मणेन्द्रो भवेज्जीवो ब्रह्मपुत्रः स्वकर्मणा ॥ <br>
स्वकर्मणा हरेर्दासो जन्मादिरहितो भवेत् ॥ १६ ॥ <br>
स्वकर्मणा सर्वसिद्धिममरत्वं लभेद् ध्रुवम् ॥ <br>
लभेत्स्वकर्मणा विष्णोः सालोक्यादिचतुष्टयम् ॥ १९ ॥ <br>
कर्मणा ब्राह्मणत्वं च मुक्तत्वं च स्वकर्मणा ॥ <br>
सुरत्वं च मनुत्वं च राजेन्द्रत्वं लभेन्नरः ॥ 2.24.२० ॥ <br>
कर्मणा च मुनीन्द्रत्वं तपस्वित्वं च कर्मणा ॥ <br>
कर्मणा क्षत्रियत्वं च वैश्यत्वं च स्वकर्मणा ॥ २१ ॥ <br>
कर्मणा चैव शूद्रत्वमन्त्यजत्वं स्वकर्मणा ॥ २२ ॥ <br>
स्वकर्मणा च म्लेच्छत्वं लभते नात्र संशयः ॥ <br>
स्वकर्मणा जङ्गमत्वं स्थावरत्वं स्वकर्मणा ॥ २३ ॥ <br>
स्वकर्मणा च शैलत्वं वृक्षत्वं च स्वकर्मणा ॥ <br>
स्वकर्मणा पशुत्वं च पक्षित्वं च स्वकर्मणा ॥ २४ ॥ <br>
स्वकर्मणा क्षुद्रजन्तुः कृमित्वं च स्वकर्मणा ॥ <br>
स्वकर्मणा च सर्पत्वं गन्धर्वत्वं स्वकर्मणा ॥ २५ ॥ <br>
स्वकर्मणा राक्षसत्वं किन्नरत्वं स्वकर्मणा ॥ <br>
स्वकर्मणा च यक्षत्वं कूष्माण्डत्वं स्वकर्मणा ॥ २६ ॥ <br>
स्वकर्मणा च प्रेतत्वं वेतालत्वं स्वकर्मणा॥ <br>
भूतत्वं च पिशाचत्वं डाकिनीत्वं स्वकर्मणा ॥ २७ ॥ <br>
दैत्यत्वं दानवत्वं चाप्यसुरत्वं स्वकर्मणा ॥ <br>
कर्मणा पुण्यवाञ्जीवो महापापी स्वकर्मणा ॥ २८ ॥ <br>
कर्मणा सुन्दरोऽरोगी महारोगी च कर्मणा ॥ <br>
कर्मणा चान्धः काणश्च कुत्सितश्च स्वकर्मणा ॥ २९ ॥ <br>
कर्मणा नरकं यान्ति जीवाः स्वर्गं स्वकर्मणा ॥ <br>
कर्मणा शक्रलोकं च सूर्य्यलोकं स्वकर्मणा ॥ 2.24.३० ॥ <br>
कर्मणा चन्द्रलोकं च वह्निलोकं स्वकर्मणा ॥ <br>
कर्मणा वायुलोकं च कर्मणा वरुणालयम् ॥ ३१ ॥ <br>
तथा कुबेरलोकं च नरो याति स्वकर्मणा ॥ <br>
कर्मणा ध्रुवलोकं च शिवलोकं स्वकर्मणा ॥ ३२ ॥ <br>
याति नक्षत्रलोकं च सत्यलोकं स्वकर्मणा ॥ <br>
जनोलोकं तपोलोकं महर्लोकं स्वकर्मणा ॥ ३३ ॥ <br>
स्वकर्मणा च पातालं ब्रह्मलोकं स्वकर्मणा ॥ <br>
कर्मणा भारतं पुण्यं सर्वेप्सितवरप्रदम् ॥ ३४ ॥ <br>
कर्मणा याति वैकुण्ठं गोलोकं च निरामयम् ॥ <br>
कर्मणा चिरजीवी च क्षणायुश्च स्वकर्मणा ॥ ३५ ॥ <br>
कर्मणा कोटिकल्पायुः क्षीणायुश्च स्वकर्मणा ॥ <br>
जीवसंचारमात्रायुर्गर्भे मृत्युः स्वकर्मणा ॥ ३६ ॥ <br>
इत्येवं कथितं सर्वं मया तत्त्वं च सुन्दरि ॥ <br>
कर्मणा ते मृतो भर्त्ता गच्छ वत्से यथासुखम् ॥ ३७ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे कर्मविपाके कर्मणः सर्वहेतुत्वप्रदर्शनं नाम चतुर्विंशतितमोऽध्यायः ॥ २४ ॥ <br>
<br>
