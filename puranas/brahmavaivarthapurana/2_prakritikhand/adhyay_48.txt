नारद उवाच ॥ <br>
नारायण महाभाग नारायणपरायण ॥ <br>
नारायणांश भगवन्ब्रूहि नारायणीं कथाम् ॥ १ ॥ <br>
श्रुतं सुरभ्युपाख्यानमतीव सुमनोहरम् ॥ <br>
गोप्यं सर्वपुराणेषु पुराविद्भिः प्रशंसितम् ॥ २ ॥ <br>
अधुना श्रोतुमिच्छामि राधिकाख्यानमुत्तमम् ॥ <br>
तदुत्पत्तिं च तद्ध्यानं स्तोत्रं कवचमुत्तमम् ॥ ३ ॥ <br>
श्रीनारायण उवाच ॥ <br>
पुरा कैलासशिखरे भगवन्तं सनातनम् ॥ <br>
सिद्धेशं सिद्धिदं सर्वस्वरूपं शंकरं परम् ॥ ४ ॥ <br>
प्रफुल्लवदनं प्रीतं सस्मितं मुनिभिः स्तुतम् ॥ <br>
कुमाराय प्ररोचन्तं कृष्णस्य परमात्मनः ॥ ५ ॥ <br>
रासोत्सवरसाख्यानं रासमण्डलवर्णनम् ॥ <br>
तदाख्यानावसाने च प्रस्तावावसरे सती ॥ ६ ॥ <br>
पप्रच्छ पार्वती स्फीता सस्मिता प्राणवल्लभम् ॥ <br>
स्तवनं कुर्वती भीता प्राणेशेन प्रसादिता । ॥ ७ ॥ <br>
प्रोवाच तं महादेवं महादेवी सुरेश्वरी ॥ <br>
अपूर्वं राधिकाख्यानं पुराणेषु सुदुर्लभम् ॥ ८ ॥ <br>
श्रीपार्वत्युवाच ॥ <br>
आगमं निखिलं नाथ श्रुतं सर्वमनुत्तमम् ॥ <br>
पाञ्चरात्रादिकं नीतिशास्त्रयोगं च योगिनाम् ॥ ९ ॥ <br>
सिद्धानां सिद्धिशास्त्रं च नानातन्त्रं मनोहरम् ॥ <br>
भक्तानां भक्तिशास्त्रं च कृष्णस्य परमात्मनः ॥ 2.48.१० ॥ <br>
देवीनामपि सर्वासां चरितं त्वन्मुखाम्बुजात् ॥ <br>
अधुना श्रोतुमिच्छामि राधिकाख्यानमुत्तमम् ॥१ १॥ <br>
श्रुतौ श्रुतं प्रशस्तं च राधायाश्च समासतः ॥ <br>
त्वन्मुखात्काण्वशाखाया व्यासेनोक्तां वदाधुना ॥ १२ ॥ <br>
आगमाख्यानकाले च भवता स्वीकृतं पुरा ॥ <br>
नहीश्वरव्याहृतिश्च मिथ्या भवितुमर्हति ॥ १३ ॥ <br>
तदुत्पतिं   च तद्ध्यानं नाम्नो माहात्म्यमुत्तमम् ॥ <br>
पूजाविधानं चरितं स्तोत्रं कवचमुत्तमम् ॥१४॥ <br>
आराधनविधानं च पूजापद्धतिमीप्सिताम्॥ <br>
साम्प्रतं ब्रूहि भगवन्मां भक्तां भक्तवत्सल ॥ १५ ॥ <br>
कथं न कथितं पूर्वमागमाख्यानकालतः ॥ <br>
पार्वतीवचनं श्रुत्वा नम्रवक्त्रो बभूव सः ॥ १६ ॥ <br>
पञ्चवक्त्रश्च भगवाञ्छुष्ककण्ठोष्ठतालुकः ॥ <br>
स्वसत्यभङ्गभीतश्च मौनीभूय विचिन्तयन् ॥ १७ ॥ <br>
सस्मार कृष्णं ध्यानेनाभीष्टदेवं कृपानिधिम् ॥ <br>
तदनुज्ञां च संप्राप्य स्वार्द्धाङ्गां तामुवाच सः ॥ १८ ॥ <br>
निषिद्धोऽहं भगवता कृष्णेन परमात्मना ॥ <br>
आगमारम्भसमये राधाख्यानप्रसंगतः ॥ १९ ॥ <br>
मदर्द्धांगस्वरूपा त्वं न मद्भिन्ना स्वरूपतः ॥ <br>
अतोऽनुज्ञां ददौ कृष्णो मह्यं वक्तुं महेश्वरि ॥ 2.48.२० ॥ <br>
मदिष्टदेवकान्ताया राधायाश्चरितं सति ॥ <br>
अतीव गोपनीयं च सुखदं कृष्णभक्तिदम् ॥ २१ ॥ <br>
जानामि तदहं दुर्गे सर्वं पूर्वापरं वरम् ॥ <br>
यज्जानामि रहस्यं च न तद्ब्रह्मा फणीश्वरः ॥ २२ ॥ <br>
न तत्सनत्कुमारश्च न च धर्मः सनातनः ॥ <br>
न देवेन्द्रो मुनींद्राश्च सिद्धेन्द्राः सिद्धपुङ्गवाः ॥ २३ ॥ <br>
मत्तो बलवती त्वं च प्राणांस्त्यक्तुं समुद्यता ॥ <br>
अतस्त्वां गोपनीयं च कथयामि सुरेश्वरि ॥ २४ ॥ <br>
शृणु दुर्गे प्रवक्ष्यामि रहस्यं परमाद्भुतम् ॥ <br>
चरितं राधिकायाश्च दुर्लभं च सुपुण्यदम् ॥ २५ ॥ <br>
पुरा वृन्दावने रम्ये गोलोके रासमण्डले ॥ <br>
शतशृंगैकदेशे च मालतीमल्लिकावने ॥ २६ ॥ <br>
रत्नसिंहासने रम्ये तस्थौ तत्र जगत्पतिः ॥ <br>
स्वेच्छामयश्च भगवान्बभूव रमणोत्सुकः ॥ २७ ॥ <br>
रिरंसोस्तस्य जगतां पत्युस्तन्मल्लिकावने ॥ <br>
इच्छया च भवेत्सर्वं तस्य स्वेच्छामयस्य च ॥ २८ ॥ <br>
एतस्मिन्नन्तरे दुर्गे द्विधारूपो बभूव सः ॥ <br>
दक्षिणांगं च श्रीकृष्णो वामार्द्धांगा च राधिका ॥ २९ ॥ <br>
बभूव रमणी रम्या रासेशा रमणोत्सुका ॥ <br>
अमूल्यरत्नाभरणा रत्नसिंहासनस्थिता ॥ 2.48.३० ॥ <br>
वह्निशुद्धांशुकाधाना कोटिपूर्णशशिप्रभा ॥ <br>
तप्तकाञ्चनवर्णाभा राजिता च स्वतेजसा॥३१॥<br>
सस्मिता सुदती शुद्धा शरत्पद्मनिभानना ॥ <br>
बिभ्रती कबरीं रम्यां मालतीमाल्यमण्डिताम्॥३२॥ <br>
रत्नमालां च दधती ग्रीष्मसूर्य्यसमप्रभाम् ॥ <br>
मुक्ताहारेण शुभ्रेण गंगाधारानिभेन च ॥ ३३ ॥ <br>
संयुक्तं वर्तुलोत्तुंगं सुमेरु गिरिसन्निभम् ॥ <br>
कठिनं सुन्दरं दृश्यं कस्तूरीपत्रचिह्नितम् ॥ ३४ ॥ <br>
मांगल्यं मंगलार्हं च स्तनयुग्मं च बिभ्रती ॥ <br>
नितम्बश्रोणिभारार्त्ता नवयौवनसुन्दरी ॥ ३५ ॥ <br>
कामातुरः सस्मितां तां ददर्श रसिकेश्वरः ॥ <br>
दृष्ट्वा कान्तां जगत्कान्तो बभूव रमणोत्सुकः ॥३६॥ <br>
दृष्ट्वा चैनं सुकान्तं च सा दधार हरेः पुरः ॥ <br>
तेन राधा समाख्याता पुराविद्भिर्महेश्वरि ॥ ३७ ॥ <br>
राधा भजति तं कृष्णं स च तां च परस्परम् ॥ <br>
उभयोः सर्वसाम्यं च सदा सन्तो वदन्ति च ॥ ३८ ॥ <br>
भवनं धावनं रासे स्मरत्यालिंगनं जपन् ॥ <br>
तेन जल्पति संकेतं तत्र राधां स ईश्वरः ॥ ३९ ॥ <br>
राशब्दोच्चारणाद्भक्तो राति मुक्तिं सुदुर्लभाम् ॥ <br>
धाशब्दोच्चारणाद्दुर्गे धावत्येव हरेः पदम् ॥ ॥ 2.48.४० ॥ <br>
कृष्णवामांशसम्भूता राधा रासेश्वरी पुरा ॥ <br>
तस्याश्चांशांशकलया बभूवुर्देवयोषितः ॥ ४१ ॥ <br>
रा इत्यादानवचनो धा च निर्वाणवाचकः ॥ <br>
ततोऽवाप्नोति मुक्तिं च तेन राधा प्रकीर्तिता ॥ ४२ ॥ <br>
बभूव गोपीसंघश्च राधाया लोमकूपतः ॥ <br>
श्रीकृष्णलोमकूपेभ्यो बभूवुः सर्वबल्लवाः ॥ ४३ ॥ <br>
राधावामांशभागेन महालक्ष्मीर्बभूव सा ॥ <br>
तस्याधिष्ठातृदेवी सा गृहलक्ष्मीर्बभूव सा ॥ ४४ ॥ <br>
चतुर्भुजस्य सा पत्नी देवी वैकुण्ठवासिनी॥ <br>
तदंशा राजलक्ष्मीश्च राजसम्पत्प्रदायिनी ॥ ४५ ॥ <br>
तदंशा मर्त्यलक्ष्मीश्च गृहिणां च गृहे गृहे ॥ <br>
दीपाधिष्ठातृदेवी च सा चैव गृहदेवता ॥ ४६ ॥ <br>
स्वयं राधा कृष्णपत्नी कृष्णवक्षःस्थलस्थिता ॥<br>
प्राणाधिष्ठातृदेवी च तस्यैव परमात्मनः ॥ ४७ ॥ <br>
आब्रह्मस्तम्बपर्यन्तं सर्वं मिथ्यैव पार्वति ॥ <br>
भज सत्यं परं ब्रह्म राधेशं त्रिगुणात्परम् ॥ ४८ ॥ <br>
परं प्रधानं परमं परमात्मानमीश्वरम् ॥ <br>
सर्वाद्यं सर्वपूज्यं व निरीहं प्रकृतेः परम् ॥ ४९ ॥ <br>
स्वेच्छामयं नित्यरूपं भक्तानुग्रहविग्रहम् ॥ <br>
तद्भिन्नानां च देवानां प्राकृतं रूपमेव च ॥ 2.48.५० ॥ <br>
तस्य प्राणाधिका राधा बहुसौभाग्यसंयुता ॥ <br>
महाविष्णोः प्रसूः सा च मूलप्रकृतिरीश्वरी ॥ ५१ ॥ <br>
मानिनीं राधिकां सन्तः सेवन्ते नित्यशस्सदा ॥ <br>
सुलभं यत्पदाम्भोजं ब्रह्मादीनां सुदुर्लभम् ॥ ५२ ॥ <br>
स्वप्ने राधापदाम्भोजं नहि पश्यन्ति बल्लवाः ॥ <br>
स्वयं देवी हरेः क्रोडे छायारूपेण कामिनी ॥ ५३ ॥ <br>
स च द्वादशगोपानां रायाणप्रवरः प्रिये ॥ <br>
श्रीकृष्णांशश्च भगवान्विष्णुतुल्यपराक्रमः ॥ ५४ ॥ <br>
सुदामशापात्सा देवी गोलोकादागता महीम् ॥ <br>
वृषभानुगृहे जाता तन्माता च कलावती ॥५५॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादान्तर्गत हरगौरीसंवादे राधोपाख्याने राधोत्पत्तितत्पूजादिकथनं नामाष्टचत्वारिंशत्तमोऽध्यायः ॥ ४८ ॥ <br>
<br>
