सावित्र्युवाच ।। <br>
प्रयांति स्वर्गमन्यं च येन येनैव कर्म्मणा।।<br>
मानवाः पुण्यवन्तश्च तन्मे व्याख्यातुमर्हसि ।। १ ।।<br>
यम उवाच ।। <br>
अन्नदानं च विप्राय यः करोति च भारते ।। <br>
अन्नप्रमाणवर्ष च शक्रलोके महीयते ।।२।। <br>
अन्नदानात्परं दानं न भूतं न भविष्यति ।। <br>
नात्र पात्रपरीक्षा स्यान्न कालनियमः क्वचित् ।। ३ ।। <br>
देवेभ्यो ब्राह्मणेभ्यो वा ददाति चासनं यदि ।। <br>
महीयते वह्निलोके वर्षाणामयुतं ध्रुवम् ।। ४ ।। <br>
यो ददाति च विप्राय दिव्यां धेनुं पयस्विनीम् ।। <br>
तल्लोममानवर्णं च वैकुण्ठे च महीयते ।।५।। <br>
चतुर्गुणं पुण्यदिने तीर्थे शतगुणं फलम् ।। <br>
दानं नारायणक्षेत्रे फलं कोटिगुणं भवेत् ।। ६ ।। <br>
गां यो ददाति विप्राय भारते भक्तिपूर्वकम् ।। <br>
वर्षाणामयुतं चैव चन्द्रलोके महीयते ।।७।। <br>
यश्चोभयमुखीदानं करोति ब्राह्मणाय च ।। <br>
तल्लोममानवर्षं च वैकुण्ठे च महीयते।।८।।<br>
यो ददाति ब्राह्मणाय शालिग्रामं सवस्त्रकम् ।। <br>
महीयते स वैकुण्ठे यावच्चन्द्रदिवाकरौ ।।९।। <br>
यो ददाति ब्राह्मणाय छत्रं च सुमनोहरम् ।। <br>
वर्षाणामयुतं सोऽपि मोदते वरुणालये ।। 2.27.१० ।। <br>
विप्राय पादुकायुग्मं यो ददाति च भारते ।। <br>
महीयते वायुलोके वर्षाणामयुतं सति।।११।।<br>
यो ददाति ब्राह्मणाय शय्यां दिव्यां मनोहराम्।।<br>
महीयते चन्द्रलोके यावच्चन्द्रदिवाकरौ ।। १२ ।। <br>
यो ददाति प्रदीपं च देवाय ब्राह्मणाय च ।। <br>
यावन्मन्वन्तरं सोऽपि ब्रह्मलोके महीयते ।। १३ ।। <br>
सम्प्राप्य मानवीं योनिं चक्षुष्मांश्च भवेद्ध्रुवम् ।। <br>
न याति यमलोकं च तेन पुण्येन सुन्दरि ।। १४ ।। <br>
करोति गजदानं च यो हि विप्राय भारते।।<br>
यावदिन्द्रादिदेवस्य लोके चार्धासने वसेत् ।। १५ ।। <br>
भारते योऽश्वदानं च करोति ब्राह्मणाय च ।। <br>
मोदते वारुणे लोके यावदिन्द्राश्चतुर्दश ।। १६ ।। <br>
प्रकृष्टां शिबिकां यो हि ददाति ब्राह्मणाय च ।। <br>
महीयते विष्णुलोके यावन्मन्वन्तरं सति ।। १७ ।। <br>
यो ददाति च विप्राय व्यजनं श्वेतचामरम् ।। <br>
महीयते वायुलोके वर्षाणामयुतं ध्रुवम् ।। १८ ।। <br>
धान्याचलं यो ददाति ब्राह्मणाय च भारते ।। <br>
स च धान्यप्रमाणाब्दं विष्णुलोके महीयते ।। १९ ।। <br>
ततः स्वयोनिं संप्राप्य चिरजीवी भवेत्सुखी ।। <br>
दाता ग्रहीता तौ द्वौ च ध्रुवं वैकुण्ठगामिनौ ।। 2.27.२० ।। <br>
सततं श्रीहरेर्नाम भारते यो जपेन्नरः ।। <br>
स एव चिरजीवी च ततो मृत्युः पलायते ।।२१ ।। <br>
यो नरो भारते वर्षे दोलनं कारयेद्धरेः ।। <br>
पूर्णिमारजनीशेषे जीवन्मुक्तो भवेन्नरः ।। २२ ।। <br>
इह लोके सुखं भुक्त्वा यात्यन्ते विष्णुमन्दिरम्।।<br>
निश्चितं निवसेत्तत्र शतमन्वन्तरावधि ।। २३ ।। <br>
फलमुत्तरफाल्गुन्यां ततोऽपि द्विगुणं भवेत् ।। <br>
कल्पान्तजीवी स भवेदित्याह कमलोद्भवः ।। २४ ।। <br>
तिलदानं ब्राह्मणाय यः करोति च भारते ।। <br>
तिलप्रमाणवर्षं च मोदते विष्णुमन्दिरे ।। २५ ।। <br>
ततः स्वयोनिं संप्राप्य चिरजीवी भवेत्सुखी।। <br>
ताम्रपात्रस्थदानेन द्विगुणं च फलं लभेत्।।२६।।<br>
सालंकृतां च भोग्यां च सवस्त्रां सुन्दरीं प्रियाम्।।<br>
यो ददाति ब्राह्मणा य भारते च पतिव्रताम् ।। २७ ।। <br>
महीयते चन्द्रलोके यावदिन्द्राश्चतुर्दश ।। <br>
तत्र स्वर्वेश्यया सार्द्धं मोदते च दिवानिशम् ।। २८ ।। <br>
ततो गन्धर्वलोके च वर्षाणामयुतं सति ।। <br>
दिवानिशं कौतुकेन चोर्वश्या सह मोदते ।। २९ ।। <br>
ततो जन्मसहस्रं च प्राप्नोति सुन्दरीं प्रियाम् ।। <br>
सतीं सौभाग्ययुक्तां च कोमलां प्रियवादिनीम् ।। 2.27.३० ।। <br>
ददाति सफलं वृक्षं ब्राह्मणाय च यो नरः ।। <br>
फलप्रमाणवर्षं च शक्रलोके महीयते ।। ३१ ।। <br>
पुनः स्वयोनिं संप्राप्य लभते सुतमुत्तमम् ।। <br>
सफलानां च वृक्षाणां सहस्रं च प्रशंसितम् ।। ३२ ।। <br>
केवलं फलदानं च ब्राह्मणाय ददाति यः ।। <br>
सुचिरं स्वर्गवासं च कृत्वा याति च भारतम्।। ३३ ।। <br>
नानाद्रव्यसमायुक्तं नानासस्यसमन्वितम् ।। <br>
ददाति यश्च विप्राय भारते विपुलं गृहम् ।। ३४ ।। <br>
कुबेरलोके वसति स च मन्वन्तरावधि ।। <br>
ततः स्वयोनिं संप्राप्य महांश्च धनवान्भवेत् ।। ३५ ।। <br>
यो जनः सस्यसंयुक्तां भूमिं च रुचिरां सति ।। <br>
ददाति भक्त्या विप्राय पुण्यक्षेत्रे च वा सति।। ।। ३६ ।। <br>
महीयते स वैकुण्ठे मन्वन्तरशतं ध्रुवम् ।। <br>
पुनः स्वयोनिं संप्राप्य महांश्च भूमिवान्भवेत् ।। ३७ ।। <br>
तं न त्यजति भूमिश्च जन्मनां शतकं परम् ।। <br>
श्रीमांश्च धनवांश्चैव पुत्रवांश्च प्रजेश्वरः ।। ३८ ।। <br>
सप्रजं च प्रकृष्टं च ग्रामं दद्याद्द्विजातये ।। <br>
लक्षमन्वन्तरं चैव वैकुण्ठे स महीयते ।।३९।। <br>
पुनः स्वयोनिं संप्राप्य ग्रामलक्षं लभेद्ध्रुवम् ।। <br>
न जहाति च तं पृथ्वी जन्मनां लक्षमेव च ।।2.27.४०।। <br>
सप्रजं सुप्रकृष्टं च पञ्चसस्यसमन्वितम् ।। <br>
नानापुष्करिणीवृक्षफलभोगसमन्वितम् ।।४१।। <br>
नगरं यश्च विप्राय ददाति भारते भुवि ।। <br>
महीयते स वैकुण्ठे दशलक्षेन्द्रकालकम्।।४२।।<br>
पुनः स्वयोनिं संप्राप्य राजेन्द्रो भारते भवेत्।।<br>
नगराणां च नियुतं लभते नात्र संशयः।। ।। ४३ ।। <br>
धरा तं न जहात्येव जन्मनां नियुतं ध्रुवम् ।। <br>
परमैश्वर्य संयुक्तो भवेदेव महीतले ।।४४।। <br>
नगराणां च शतकं देशं यो हि द्विजातये ।। <br>
सुप्रकृष्टप्रजायुक्तं ददाति भक्तिपूर्वकम् ।। ४९ ।। <br>
वापीतडागसंयुक्तं नानावृक्षसमन्वितम् ।। <br>
महीयते स वैकुण्ठे कोटिमन्वन्तरावधि ।। ४६ ।। <br>
पुनः स्वयोनिं संप्राप्य जम्बूद्वीपपतिर्भवेत् ।। <br>
परमैश्वर्य्यसंयुक्तो यथा शक्रस्तथा भुवि ।। ४७ ।। <br>
मही तं न जहात्येव जन्मनां कोटिमेव च ।। <br>
कल्पान्तजीवी स भवेद्राजराजेश्वरो महान् ।।४८।। <br>
स्वाधिकारं समग्रं च यो ददाति द्विजातये।।<br>
चतुर्गुण फलं चातो भवेत्तस्य न संशयः ।।४९।। <br>
जम्बूद्वीपं यो ददाति ब्राह्मणाय पतिव्रते ।। <br>
फलं शतगुणं चातो भवेत्तस्य न संशयः ।।2.27.५०।। <br>
सप्तद्वीपमहीदातुः सर्वतीर्थानुसेविनः।।<br>
सर्वेषां तपसां कर्त्तुः सर्वोपवासकारिणः।।५१।।<br>
सर्वदानप्रदातुश्च सर्वसिद्धेश्वरस्य च ।। <br>
अस्त्येव पुनरावृत्तिर्न भक्तस्य हरेरहो।।५२।।<br>
असंख्यब्रह्मणा पातं पश्यन्ति वैष्णवाः सति ।। <br>
निवसन्ति हि गोलोके वैकुण्ठे वा हरेः पदे।।५३।। <br>
विष्णुमन्त्रोपासकश्च विहाय मानवीं तनुम्।।<br>
बिभर्त्ति दिव्यरूपं च जन्ममृत्युजरापहम्।।५४।।<br>
लब्ध्वा विष्णोश्च सारूप्यं विष्णुसेवां करोति च।।<br>
स च पश्यति गोलोके ह्यसंख्यं प्राकृतं लयम्।।५५।।<br>
नश्यन्ति देवाः सिद्धाश्च विश्वानि निखिलानि च।।<br>
कृष्णभक्ता न नश्यन्ति जन्ममृत्युजराहराः।।५६।।<br>
कार्त्तिके तुलसीदानं करोति हरये च यः ।। <br>
युगं पत्रप्रमाणं च मोदते हरिमन्दिरे ।। ५७ ।। <br>
पुनः स्वयोनिं संप्राप्य हरिभक्तिं लभेद्ध्रुवम् ।। <br>
सुखी च चिरजीवी च स भवेद्भारते भुवि।।५८।।<br>
घृतप्रदीपं हरये कार्त्तिके यो ददाति च ।। <br>
पलप्रमाणं वर्षं च मोदते हरिमन्दिरे ।। ५९ ।। <br>
पुनः स्वयोनिं संप्राप्य विष्णुभक्तिं लभेद्ध्रुवम् ।। <br>
महाधनाढ्यः स भवेच्चक्षुष्मांश्चैव दीप्तिमान् ।। 2.27.६० ।। <br>
माघे यः स्नाति गङ्गायामरुणोदयकालतः ।। <br>
युगषष्टिसहस्राणि मोदते हरिमन्दिरे ।। ६१ ।। <br>
पुनः स्वयोनिं संप्राप्य विष्णुभक्तिं लभेद्ध्रुवम् ।। <br>
जितेन्द्रियाणां प्रवरः स भवेद्भारते भुवि ।। ६२ ।। <br>
माघे यः स्नाति गंगायां प्रयागे चारुणोदये ।। <br>
वैकुण्ठे मोदते सोऽपि लक्षमन्वन्तरावधि ।। ६३ ।। <br>
पुनः स्वयोनिं संप्राप्य विष्णुमन्त्रं लभेद्ध्रुवम् ।। <br>
त्यक्त्वा च मानुषं देहं पुनर्याति हरेः पदम् ।। ६४ ।। <br>
नास्ति तत्पुनरावृत्तिर्वैकुण्ठाच्च महीतले ।। <br>
करोति हरिदास्यं च लब्ध्वा सारूप्यमेव च ।। ६५ ।। <br>
नित्यस्नायी च गङ्गायां स पूतः सूर्य्यवद्भुवि ।। <br>
पदे पदेऽश्वमेधस्य लभते निश्चितं फलम् ।। ६६ ।। <br>
तस्यैव पादरजसा सद्यः पूता वसुन्धरा ।। <br>
मोदते स च वैकुण्ठे यावच्चन्द्रदिवाकरौ ।। ६७ ।। <br>
पुनः स्वयोनिं संप्राप्य तपस्विप्रवरो भवेत् ।। <br>
स्वधर्मनिरतः शुद्धो विद्वांश्च सुजितेन्द्रियः ।। ६८ ।। <br>
मीनकर्कटयोर्मध्ये गाढं तपति भास्करे ।। <br>
भारते यो ददात्येव जलमेव सुवासितम् ।। ६९ ।। <br>
मोदते स च वैकुण्ठे यावदिन्द्राश्चतुर्दश ।। <br>
पुनः स्वयोनिं संप्राप्य सुखी निष्कपटो भवेत् ।। 2.27.७० ।। <br>
वैशाखे हरये भक्त्या यो ददाति च चन्दनम् ।। <br>
युगषष्टिसहस्राणि मोदते विष्णुमन्दिरे ।। <br>
पुनः स्वयोनिं संप्राप्य रूपवांश्च सुखी भवेत् ।।७१।। <br>
वैशाखे सक्तुदानं च यः करोति द्विजातये ।। <br>
सक्तुरेणुप्रमाणाब्दं मोदते विष्णुमन्दिरे ।। ७२।।<br>
करोति भारते यो हि कृष्णजन्माष्टमीव्रतम् ।। <br>
शतजन्मकृतात्पापान्मुच्यते नात्र संशयः ।।७३ ।। <br>
वैकुण्ठे मोदते सोऽपि यावदिन्द्राश्चतुर्दश ।। <br>
पुनः स्वयोनिं संप्राप्य कृष्णभक्तिं लभेद्ध्रुवम् ।। ७४ ।। <br>
इहैव भारते वर्षे शिवरात्रिं करोति यः ।। <br>
मोदते शिवलोके च सप्तमन्वन्तरावधि ।। ७९ ।। <br>
शिवाय शिवरात्रौ च बिल्वपत्रं ददाति यः ।। <br>
पत्रप्रमाणं च युगं मोदते शिवमन्दिरे ।। ७६।। <br>
पुनः स्वयोनिं संप्राप्य शिवभक्तिं लभेद्ध्रुवम् ।। <br>
विद्यावान्पुत्रवाञ्छ्रीमान्प्रजावान्भूमिवान्भवेत् ।। ७७ ।। <br>
चैत्रमासेऽथवा माघे शङ्करं योऽर्चयेद्व्रती ।। <br>
करोति नर्त्तनं भक्त्या वेत्रपाणिर्दिवानिशम् ।। ७८ ।। <br>
मासं वाप्यर्द्धमासं वा दश सप्तदिनानि वा ।। <br>
दिनमानं युगं सोऽपि शिवलोके महीयते ।। ७९ ।।<br>
श्रीरामनवमीं यो हि करोति भारते नरः।। <br>
सप्तमन्वन्तरं यावन्मोदते विष्णुमन्दिरे ।। 2.27.८० ।। <br>
पुनः स्वयोनिं संप्राप्य रामभक्तिं लभेद्ध्रुवम् ।। <br>
जितेन्द्रियाणां प्रवरो महांश्च धार्मिको भवेत् ।। ८१ ।। <br>
शारदीयां महापूजां प्रकृतेर्यः करोति च ।। <br>
महिषैश्छागलैर्मेषैरिक्षुकूष्माण्डकैस्तथा ।। ८२ ।। <br>
नैवेद्यैरुपहारैश्च धूपदीपादिभिस्तथा ।। <br>
नृत्यगीतादिभिर्वाद्यैर्नानाकौतुकमङ्गलैः ।। ।। ८३ ।। <br>
शिवलोके वसेत्सोऽपि सप्तमन्वन्तरावधि ।। <br>
पुनः स्वयोनिं संप्राप्य बुद्धिं च निर्मलां लभेत् ।। ८४ ।। <br>
अचलां श्रियमाप्नोति पुत्रपौत्रादिवर्द्धिनीम् ।। <br>
महाप्रभावयुक्तश्च गजवाजिसमन्वितः ।। ८५ ।। <br>
राजराजेश्वरः सोऽपि भवेदेव न संशयः ।। <br>
भाद्रशुक्लाष्टमीं प्राप्य महालक्ष्मीं च योऽर्चयेत् ।।८६ ।। <br>
नित्यं भक्त्या पक्षमेकं पुण्यक्षेत्रे च भारते ।। <br>
दत्त्वा तस्यै प्रकृष्टानि चोपचाराणि षोडश ।। ८७ ।। <br>
वैकुण्ठे मोदते सोऽपि यावच्चन्द्रदिवाकरौ।।<br>
पुनः स्वयोनिं संप्राप्य राजराजेश्वरो भवेत् ।। ८८ ।। <br>
कार्तिकीपूर्णिमायां च कृत्वा तु रासमण्डलम् ।। <br>
गोपानां शतकं कृत्वा गोपीनां शतकं तथा ।। ८९ ।। <br>
शिलायां प्रतिमायां वा श्रीकृष्णं राधया सह ।। <br>
भारते पूजयेद्दत्त्वा चोपचाराणि षोडश ।। 2.27.९० ।। <br>
गोलोके च वसेत्सोऽपि यावद्वै ब्रह्मणो वयः ।। <br>
भारतं पुनरागत्य हरिभक्तिं लभेद्ध्रुवम् ।। ९१ ।। <br>
क्रमेण सुदृढां भक्तिं लब्ध्वा मन्त्रं हरेरपि ।। <br>
देहं त्यक्त्वा च गोलोकं पुनरेव प्रयाति सः ।। ९२ ।। <br>
तत्र कृष्णस्य सारूप्यं संप्राप्य पार्षदो भवेत् ।। <br>
पुनस्तत्पतनं नास्ति जरामृत्युहरो महान् ।। ९३ ।। <br>
शुक्लां वाऽप्यथवा कृष्णां करोत्येकादशीं च यः ।। <br>
वैकुण्ठे मोदते सोऽपि यावद्वै ब्रह्मणो वयः ।। ९४ ।। <br>
भारतं पुनरागत्य हरिभक्तिं लभेद्ध्रुवम् ।। <br>
पुनर्याति च वैकुण्ठं न तस्य पतनं भवेत् ।। ९५ ।। <br>
भाद्रे शुक्ले च द्वादश्यां यः शक्रं पूजयेन्नरः ।। <br>
षष्टिवर्षसहस्राणि शक्रलोके महीयते ।। ९६ ।। <br>
रविवारेऽर्कसंक्रान्त्यां सप्तम्यां शुक्लपक्षतः ।। <br>
सम्पूज्यार्कं हविष्यान्नं यः करोति च भारते ।। ९७ ।। <br>
महीयते सोऽर्कलोके यावच्चन्द्रदिवाकरौ ।। <br>
भारतं पुनरागत्य चारोगी श्रीयुतो भवेत् ।। ९८ ।। <br>
ज्येष्ठशुक्लचतुर्दश्यां सावित्रीं यो हि पूजयेत् ।। <br>
महीयते ब्रह्मलोके सप्तमन्वन्तरावधि ।। ९९ ।। <br>
पुनर्महीं समागत्य श्रीमानतुलविक्रमः ।। <br>
चिरजीवी भवेत्सोऽपि ज्ञानवान्सम्पदा युतः ।। 2.27.१०० ।। <br>
माघस्य शुक्लपञ्चम्यां पूजयेद्यः सरस्वतीम् ।। <br>
संयतो भक्तितो दत्त्वा चोपचाराणि षोडश।।१०१।।<br>
महीयते स वैकुण्ठे यावद्ब्रह्मदिवानिशम् ।। <br>
संप्राप्य च पुनर्जन्म स भवेत्कविपण्डितः ।। १०२ ।। <br>
गां सुवर्णादिकं यो हि ब्राह्मणाय ददाति च ।। <br>
नित्यं जीवनपर्यन्तं भक्तियुक्तश्च भारते ।। १०३ ।।<br>
गवां लोमप्रमाणाब्दं द्विगुणं विष्णुमन्दिरे ।। <br>
मोदते हरिणा सार्द्धं क्रीडाकौतुकमङ्गलैः ।। १०४ ।। <br>
ततः पुनरिहागत्य विष्णुभक्तिं लभेद्ध्रुवम् ।। <br>
ततः पुनरिहागत्य राजराजेश्वरो भवेत् ।। <br>
गोमांश्च पुत्रवान्विद्वाञ्ज्ञानवान्सर्वतः सुखी ।। १०५ ।। <br>
भोजयेद्यो हि मिष्टान्नं ब्राह्मणेभ्यश्च भारते ।। <br>
विप्रलोमप्रमाणाब्दं मोदते विष्णुमन्दिरे ।। १०६ ।। <br>
ततः पुनरिहागत्य स सुखी धनवान्भवेत् ।। <br>
विद्वान्सुचिरजीवी च श्रीमानतुलविक्रमः ।। १०७ ।। <br>
यो वक्ति वा ददात्येव हरेर्नामानि भारते ।। <br>
युगनामप्रमाणं च विष्णुलोके महीयते ।। १०८ ।। <br>
ततः पुनरिहागत्य विष्णुभक्तिं लभेद्ध्रुवम् ।। <br>
यदि नारायणक्षेत्रे फलं कोटिगुणं लभेत् ।। १०९ ।। <br>
नाम्नां कोटिं हरेर्यो हि क्षेत्रे नारायणे जपेत् ।। <br>
सर्वपापविनिर्मुक्तो जीवन्मुक्तो भवेद्ध्रुवम् ।। 2.27.११० ।। <br>
लभते न पुनर्जन्म वैकुण्ठे स महीयते ।। <br>
लभेद्विष्णोश्च सारूप्यं न तस्य पतनं भवेत् ।। १११ ।। <br>
यः शिवं पूजयेन्नित्यं कृत्वा लिङ्गं च पार्थिवम् ।।<br>
यावज्जीवनपर्य्यन्तं स याति शिवमन्दिरम् ।। ११२ ।। <br>
मृदां रेणुप्रमाणाब्दं शिवलोके महीयते ।। <br>
ततः पुनरिहागत्य राजेन्द्रो भारते भवेत् ।। ।। ११३ ।। <br>
शिलां च योऽर्चयेन्नित्यं शिलातोयं च भक्षति ।। <br>
महीयते स वैकुण्ठे यावद्वै ब्रह्मणः शतम् ।। ११४ ।। <br>
ततो लब्ध्वा पुनर्जन्म हरिभक्तिं सुदुर्लभाम् ।। <br>
महीयते विष्णुलोके न तस्य पतनं भवेत् ।। ११५ ।। <br>
तपांसि चैव सर्वाणि व्रतानि निखिलानि च।। <br>
कृत्वा तिष्ठति वैकुण्डे यावदिन्द्राश्चतुर्दश ।।११६।। <br>
ततो लब्ध्वा पुनर्जन्म राजेन्द्रो भारते भवेत् ।। <br>
ततो मुक्तो भवेत्पश्चात्पुनर्जन्म न विद्यते ।। ११७ ।। <br>
यः स्नाति सर्वर्तीर्थेषु भुवि कृत्वा प्रदक्षिणम् ।। <br>
स च निर्वाणतां याति न तज्जन्म भवेद्भुवि ।।११८।। <br>
पुण्यक्षेत्रे भारते च योऽश्वमेधं करोति च ।। <br>
अश्वलोमप्रमाणाब्दं शक्रस्यार्द्धासने वसेत् ।। ११९ ।। <br>
चतुर्गुणं राजसूये फलमाप्नोति मानवः ।।<br>
नरमेधेऽश्वमेधार्द्धं गोमेधे च तदेव च।।2.27.१२०।।<br>
पुत्रेष्टौ च तदर्धं च सुपुत्रं च लभेद्ध्रुवम्।।<br>
लभते लाङ्गलेष्टौ च गोमेधसदृशं फलम्।।१२१।। <br>
तत्समानं च विप्रेष्टौ वृद्धियागे च तत्फलम् ।। <br>
पद्मयज्ञे तदर्द्धं च फलमाप्नोति मानवः ।।१२२।। <br>
विशोके च विशोकं च पद्मार्द्धं स्वर्गमश्नुते ।। <br>
विजये विजयी राजा स्वर्गे पद्मसमं भवेत्।।१२३।। <br>
प्राजापत्ये प्रजालाभो भूवृद्धिर्भूभृतां भवेत् ।। <br>
इह राजश्रियं लब्ध्वा पद्मार्द्धं स्वर्गमश्नुते ।। <br>
ऋद्धियागे महैश्वर्यं स्वर्गं पद्मसमं भवेत् ।।१२४।। <br>
विष्णुयज्ञः प्रधानं च सर्वयज्ञेषु सुन्दरि ।।<br>
ब्रह्मणा च कृतः पूर्वं महासम्भारसंयुतः ।। १२५ ।। <br>
बभूव कलहो यत्र दक्षशङ्करयोः सति ।। <br>
शेपुश्च नन्दिनं विप्रा नन्दी विप्रांश्च कोपतः ।। १२६ ।। । <br>
यतो हेतोर्दक्षयज्ञं बभञ्ज चन्द्रशेखरः ।। <br>
चकार विष्णुयज्ञं च पुरा दक्षप्रजापतिः ।।१२७।। <br>
धर्मश्च कश्यपश्चैव शेषश्चापि च कर्दमः ।।। <br>
स्वायम्भुवो मनुश्चैव तत्पुत्रश्च प्रियव्रतः ।। १२८ ।। <br>
शिवः सनत्कुमारश्च कपिलश्च ध्रुवस्तथा ।। <br>
राजसूयसहस्राणां समृद्ध्या च क्रतुर्भवेत् ।। १२९ ।। <br>
राजसूयसहस्राणां फलमाप्नोति निश्चितम् ।। <br>
विष्णुयज्ञात्परो यज्ञो नास्ति वेदे फलप्रदः ।। 2.27.१३० ।। <br>
बहुकल्पान्तजीवी च जीवन्मुक्तो भवेद्ध्रुवम् ।। <br>
ज्ञानेन तेजसा चैव विष्णुतुल्यो भवेदिह ।।१३१।। <br>
देवानां च यथा विष्णुर्वैष्णवानां यथा शिवः ।। <br>
शास्त्राणां च यथा वेदा आश्रमाणां च ब्राह्मणाः ।।१३२।। <br>
तीर्थानां च यथा गङ्गा पवित्राणां च वैष्णवाः ।। <br>
एकादशी व्रतानां च पुष्पाणां तुलसी यथा ।। १३३।। <br>
नक्षत्राणां यथा चन्द्रः पक्षिणां गरुडो यथा ।। <br>
यथा स्त्रीणां च प्रकृतिराधाराणां वसुन्धरा।। ।। १३४ ।। <br>
शीघ्रगानां चेन्द्रियाणां चञ्चलानां यथा मनः ।। <br>
प्रजापतीनां ब्रह्मा च प्रजेशानां प्रजापतिः ।। १३९ ।। <br>
वृन्दावनं वनानां च वर्षाणां भारतं यथा ।। <br>
श्रीमतां च यथा श्रीश्च विदुषां च सरस्वती ।। १३६ ।। <br>
पतिव्रतानां दुर्गा च सौभाग्यानां च राधिका ।। <br>
विष्णुयज्ञस्तथा वत्से यज्ञेषु च महानिति ।।१३७।। <br>
अश्वमेधशतेनैव शक्रत्वं लभते ध्रुवम् ।। <br>
सहस्रेण विष्णुपदं संप्राप पृथुरेव च ।। ।। १३८ ।। <br>
स्नानं च सर्वतीर्थेषु सर्वयज्ञेषु दक्षिणम् ।। <br>
सर्वेषां च व्रतानां च तपसां फलमेव च ।। १३९ ।। <br>
पाठश्चतुर्णां वेदानां प्रादक्षिण्यं भुवस्तथा ।। <br>
फलं बीजमिदं सर्वं मुक्तिदं कृष्णसेवनम् ।। 2.27.१४० ।। <br>
पुराणेषु च वेदेषु चेतिहासेषु सर्वतः ।। <br>
निरूपितं सारभूतं कृष्णपादाम्बुजार्चनम् ।। १४१ ।। <br>
तद्वर्णनं च तद्ध्यानं तन्नामगुणकीर्त्तनम् ।। <br>
तत्स्तोत्रं स्मरणं चैव वन्दनं जप एव च ।। १४२ ।। <br>
तत्पादोदकनैवेद्यभक्षणं नित्यमेव च ।। <br>
सर्वसम्मतमित्येवं सर्वेप्सितमिदं सति ।। १४३ ।। <br>
भज कृष्णं परं ब्रह्म निर्गुणं प्रकृतेः परम् ।। <br>
गृहाण स्वामिनं वत्से सुखं गच्छ स्वमन्दिरम् ।। १४४ ।। <br>
एतत्ते कथितं सर्वं विपाकं कर्मणां नृणाम् ।। <br>
सर्वेप्सितं सर्वमतं परं तत्त्वप्रदं नृणाम् ।। १४५ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारद नारायणसंवादे सावित्रीयमसंवादे सावि्त्र्युपाख्याने शुभकर्मविपाकप्रकथनं नाम सप्तविंशोऽध्यायः ।। २७ ।।<br>
<br>
