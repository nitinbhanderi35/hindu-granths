श्रीपार्वत्युवाच ।। <br>
पूजाविधानं  स्तोत्रं च श्रुतमत्यद्भुतं मया ।। <br>
अधुना कवचं ब्रूहि श्रोष्यामि त्वत्प्रसादतः ।। १ ।। <br>
श्रीमहेश्वर उवाच ।। <br>
शृणु वक्ष्यामि हे दुर्गे कवचं परमाद्भुतम् ।। <br>
पुरा मह्यं निगदितं गोलोके परमात्मनः ।। २ ।। <br>
अतिगुह्यं परं तत्त्वं सर्वमन्त्रौघविग्रहम् ।। <br>
यद्धृत्वा पठनाद्ब्रह्मा संप्राप्तो वेदमातरम् ।। ३ ।। <br>
यद्धृत्वाऽहं तव स्वामी सर्वमाता सुरेश्वरी ।। <br>
नारायणश्च यद्धृत्वा महालक्ष्मीमवाप सः ।। ४ ।। <br>
यद्धृत्वा परमात्मा च निर्गुणं प्रकृतेः परः ।। <br>
बभूव शक्तिमान्कृष्णः सृष्टिं कर्तुं पुरा विभुः।।५।।<br>
विष्णुः पाता च यद्धृत्वा संप्राप्तस्सिन्धुकन्यकाम् ।।<br>
शेषो बिभर्ति ब्रह्माण्डं मूर्ध्नि सर्षपवद्यतः ।।६।। <br>
प्रत्येकं  लोमकूपेषु ब्रह्माण्डानि महान्विराट्।।<br>
बिभर्ति धारणाद्यस्य सर्वाधारो बभूव सः ।।७।।<br>
यद्धारणाच्च पठनाद्धर्म्मः साक्षी च सर्वतः।। <br>
यद्धारणात्कुबेरश्च धनाध्यक्षश्च भारते ।। ८ ।। <br>
इन्द्रः सुराणामीशश्च पठनाद्धारणाद्विभुः ।। <br>
नृपाणां मनुरीशश्च पठनाद्धारणात्प्रभुः ।। ।।। ९ ।। <br>
श्रीमांश्चन्द्रश्च यद्धृत्वा राजसूयं चकार सः ।। <br>
स्वयं सूर्यस्त्रिलोकेशः पठनाद्धारणाद्धरिः ।।2.56.१०।। <br>
यद्धृत्वा पठनादग्निर्जगत्पूतं करोति च।।<br>
यद्धृत्वा वाति वातोऽयं पुनाति भुवनत्रयम्।। ११ ।।<br>
यद्धृत्वा च स्वतन्त्रो हि मृत्युश्चरति जन्तुषु।। <br>
त्रिःसप्तकृत्वो निःक्षत्रां चकार च वसुन्धराम् ।। १२ ।। <br>
जामदग्न्यश्च रामश्च पठनाद्धारणात्प्रभू ।। <br>
पपौ समुद्रं यद्धृत्वा पठनात्कुम्भसम्भवः ।। १३ ।। <br>
सनत्कुमारो भगवान्यद्धृत्वा ज्ञानिनां गुरुः ।। <br>
जीवन्मुक्तौ च सिद्धौ च नरनारायणावृषी ।।१४।। <br>
यद्धृत्वा पठनात्सिद्धो वसिष्ठो ब्रह्मपुत्रकः।। <br>
सिद्धेशः कपिलो यस्माद्यस्माद्दक्षः प्रजापतिः ।।१५।। <br>
यस्माद्भृगुश्च मां द्वेष्टि कूर्म्मः शेषं बिभर्त्ति च ।। <br>
सर्वाधारो यतो वायुर्वरुणः पवनो यतः ।। १६ ।। <br>
ईशानो दिक्पतिश्चैव यमः शास्ता यतः शिवे ।। <br>
कालः कालाग्निरुद्रश्च संहर्त्ता जगतां यतः ।।१७।। <br>
यद्धृत्वा गौतमः सिद्धः कश्यपश्च प्रजापतिः ।। <br>
वसुदेवसुतां प्राप चैकांशेन तु तत्कलाम् ।।१८।। <br>
पुरा स्वजायाविच्छेदे दुर्वासा मुनिपुङ्गवः।। <br>
संप्राप रामः सीतां च रावणेन हृतां पुरा ।।१९।। <br>
पुरा नलश्च संप्राप दमयन्तीं यतः सतीम् ।। <br>
शङ्खचूडो महावीरो दैत्यानामीश्वरो यतः ।। 2.56.२० ।। <br>
वृषो वहति मां दुर्गे यतो हि गरुडो हरिम् ।। <br>
एवं संप्राप संसिद्धिं सिद्धाश्च मुनयः पुरा ।।२१ ।। <br>
यद्धृत्वा च महालक्ष्मीः प्रदात्री सर्वसम्पदाम् ।। <br>
सरस्वती सतां श्रेष्ठा यतः क्रीडावती रतिः ।।२२।। <br>
सावित्री वेदमाता च यतः सिद्धिमवाप्नुयात्।। <br>
सिन्धुकन्या मर्त्यलक्ष्मीर्यतो विष्णुमवाप सा ।। २३ ।। <br>
यद्धृत्वा तुलसी पूता गङ्गा भुवनपावनी ।। <br>
यद्धृत्वा सर्वसस्याढ्या सर्वाधारा वसुन्धरा ।। २४ ।। <br>
यद्धृत्वा मनसादेवी सिद्धा वै विश्वपूजिता ।। <br>
यद्धृत्वा देवमाता च विष्णुं पुत्रमवाप सा ।। २५ ।। <br>
पतिव्रता च यद्धृत्वा लोपामुद्राऽप्यरुन्धती ।। <br>
लेभे च कपिलं पुत्रं देवहूती यतः सती ।। २६ ।। <br>
प्रियव्रतोत्तानपादौ सुतौ प्राप च तत्प्रसूः ।। <br>
त्वन्माता चापि संप्राप त्वां देवीं गिरिजां यतः ।। २७ ।। <br>
एवं सर्वे सिद्धगणाः सर्वैश्वर्य्यमवाप्नुयुः ।। <br>
श्रीजगन्मङ्गलस्यास्य कवचस्य प्रजापतिः ।। २८ ।। <br>
ऋषिच्छन्दोऽस्य गायत्री देवी रासेश्वरी स्वयम् ।। <br>
श्रीकृष्णभक्ति संप्राप्तौ विनियोगः प्रकीर्त्तितः ।। २९ ।। <br>
शिष्याय कृष्णभक्ताय ब्राह्मणाय प्रकाशयेत् ।। <br>
शठाय परशिष्याय दत्त्वा मृत्युमवाप्नुयात् ।। 2.56.३० ।। <br>
राज्यं देयं शिरो देयं न देयं कवचं प्रिये ।। <br>
कण्ठे धृतमिदं भक्त्या कृष्णेन परमात्मना ।। ३१ ।। <br>
मया दृष्टं च गोलोके ब्रह्मणा विष्णुना पुरा ।। <br>
ॐ राधेति चतुर्थ्यन्तं वह्निजायान्तमेव च ।। ३२ ।। <br>
कृष्णेनोपासितो मन्त्रः कल्पवृक्षः शिरोऽवतु ।। <br>
ॐ ह्रीं श्रीं राधिकां ङेन्तं वह्निजायान्तमेव च ।। ३३ ।। <br>
कपालं नेत्रयुग्मं च श्रोत्र युग्मं सदाऽवतु ।। <br>
ॐ एं ह्रीं श्रीं राधिकायै वह्निजायान्तमेव च ।। ३४ ।। <br>
मस्तकं केशसंघांश्च मन्त्रराजः सदाऽवतु ।। <br>
ओं रां राधाचतुर्थ्यन्तं वह्निजायान्तमेव च ।। ३५ ।। <br>
सर्वसिद्धिप्रदः पातु कपोलं नासिकां मुखम् ।। <br>
क्लीं श्रीकृष्णप्रिया ङेन्तं कण्ठं पातु नमोऽन्तकम् ।। ३६ ।। <br>
ओं रां रासेश्वरीं ङेन्तं स्कंधं पातु नमोऽन्तकम् ।। <br>
ओं रां रासविलासिन्यै स्वाहा पृष्ठं सदाऽवतु ।।३७।। <br>
वृन्दावनविलासिन्यै स्वाहा वक्षः सदाऽवतु ।। <br>
तुलसीवनवासिन्यै स्वाहा पातु नितम्बकम् ।। ३८ ।। <br>
कृष्णप्राणाधिका ङेन्तं स्वाहान्तं प्रणवादिकम् ।। <br>
पादयुग्मं च सर्वाङ्गं सन्ततं पातु सर्वतः ।। ३९ ।। <br>
प्राच्यां रक्षतु सा राधा वह्नौ कृष्णप्रियाऽवतु ।। <br>
दक्षे रासेश्वरी पातु गोपीशा नैर्ऋतेऽवतु ।। 2.56.४० ।। <br>
पश्चिमे निर्गुणा पातु वायव्ये कृष्णपूजिता ।। <br>
उत्तरे सन्ततं पातु मूलप्रकृतिरीश्वरी ।। ४१ ।। <br>
सर्वेश्वरी सदैशान्यां पातु मां सर्वपूजिता ।। <br>
जले स्थले चान्तरिक्षे स्वप्ने जागरणे तथा ।। ४२ ।। <br>
महाविष्णोश्च जननी सर्वतः पातु सन्ततम् ।। <br>
कवचं कथितं दुर्गे श्रीजगन्मङ्गलं परम् ।। ४३ ।। <br>
यस्मै कस्मै न दातव्यं गुह्याद्गुह्यतरं परम् ।। <br>
तव स्नेहान्मयाऽऽ ख्यातं प्रवक्तव्यं न कस्यचित्।।४४।।<br>
गुरुमभ्यर्च्य विधिवद्वस्त्रालङ्कारचन्दनैः।। <br>
कण्ठे वा दक्षिणे बाहौ धृत्वा विष्णुसमो भवेत् ।।४५।।  <br>
शतलक्षजपेनैव सिद्धं च कवचं भवेत् ।। <br>
यदि स्यात्सिद्धकवचो न दग्धो वह्निना भवेत् ।। ४६ ।। <br>
एतस्मात्कवचाद्दुर्गे राजा दुर्य्योधनः पुरा ।। <br>
विशारदो जलस्तम्भं वह्निस्तम्भं च निश्चितम् ।। ४७ ।। <br>
मया सनत्कुमाराय पुरा दत्तं च पुष्करे।। <br>
सूर्य्यपर्वणि मेरौ च स सान्दीपनये ददौ।।४८।।<br>
बल्लाय तेन दत्तं च ददौ दुर्य्योधनाय सः।।<br>
कवचस्य प्रसादेन जीवन्मुक्तो भवेन्नरः।।४९।। <br>
नित्यं पठति भक्त्येदं तन्मन्त्रोपासकश्च यः।। <br>
विष्णुतुल्यो भवेन्नित्यं राजसूयफलं लभेत्।।2.56.५०।।<br>
स्नानेन सर्वतीर्थानां सर्वदानेन यत्फलम्।। <br>
सर्वव्रतोपवासेन पृथिव्याश्च प्रदक्षिणैः।।५१।।<br>
सर्वयज्ञेषु दीक्षायां नित्यं वै सत्यरक्षणे ।। <br>
नित्यं श्रीकृष्णसेवायां कृष्णनैवेद्यभक्षणे ।। ।। ५२ ।। <br>
पाठे चतुर्णां वेदानां यत्फलं च लभेन्नरः ।। <br>
तत्फलं लभते नूनं पठनात्कवचस्य च ।। ५३ ।। <br>
राजद्वारे श्मशाने च सिंहव्याघ्रान्विते वने ।। <br>
दावाग्नौ संकटे चैव दस्युचौरान्विते भये ।। ५४ ।। <br>
कारागारे विपद्ग्रस्ते घोरे च दृढबन्धने ।। <br>
व्याधियुक्तो भवेन्मुक्तो धारणात्कवचस्य च ।। ५५ ।। <br>
इत्येतत्कथितं दुर्गे तवैवेदं महेश्वरि।।<br>
त्वमेव सर्वरूपा मां माया पृच्छसि मायया ।।५६।। <br>
श्रीनारायण उवाच ।। <br>
इत्युक्त्वा राधिकाख्यानं स्मारंस्मारं च माधवम् ।। <br>
पुलकाङ्कितसर्वाङ्गः साश्रुनेत्रो बभूव सः ।। ९७ ।। <br>
न कृष्णसदृशो देवो न गङ्गासदृशी सरित् ।। <br>
न पुष्करात्परं तीर्थं न वर्णो ब्राह्मणात्परः ।। ५८ ।। <br>
परमाणोः परं सूक्ष्मं महाविष्णोः परो महान् ।। <br>
नभः परं च विस्तीर्णं यथा नास्त्येव नारद ।। ५९ ।। <br>
यथा न वैष्णवाज्ज्ञानी योगीन्द्रः शङ्करात्परः ।। <br>
कामक्रोधलोभमोहा जितास्तेनैव नारद ।। 2.56.६० ।। <br>
स्वप्ने जागरणे शश्वत्कृष्णध्यानरतः शिवः ।। <br>
यथा कृष्णस्तथा शम्भुर्न भेदो माधवेशयोः ।। ६१ ।। <br>
यथा शम्भुर्वैष्णवेषु यथा देवेषु माधवः ।।<br>
तथेदं कवचं वत्स कवचेषु प्रशस्तकम् ।। ६२ ।। <br>
शिशब्दो मङ्गलार्थश्च वकारो दातृवाचकः ।। <br>
मङ्गलानां प्रदाता यः स शिवः परिकीर्त्तितः ।। ६३ ।। <br>
नराणां सन्ततं विश्वे शं कल्याणं करोति यः ।। <br>
कल्याणं मोक्ष इत्युक्तं स एवं शङ्करः स्मृतः।।६४।।<br>
ब्रह्मादीनां सुराणां च मुनीनां वेदवादिनाम्।।<br>
तेषां च महतां देवो महादेवः प्रकीर्तितः।।६५।।  <br>
महती पूजिता विश्वे मूलप्रकृतिरीश्वरी। ।। <br>
तस्या देवः पूजितश्च महादेवः स च स्मृतः ।। ६६ ।। <br>
विश्वस्थानां च सर्वेषां महतामीश्वरः स्वयम् ।। <br>
महेश्वरं च तेनेमं प्रवदन्ति मनीषिणः ।। ६७ ।। <br>
हे ब्रह्मपुत्र धन्योऽसि यद्गुरुश्च महेश्वरः ।। <br>
श्रीकृष्ण भक्तिदाता यो भवान्पृच्छति मां च किम् ।। ६८ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे राधिकोपाख्याने तन्मन्त्रादिकथनं नाम षट्पञ्चाशत्तमोऽध्याय।।५६।।<br>
<br>
इति राधोपाख्यानम् ।। <br>
<br>
