नारद उवाच ॥ <br>
नारायण महाभाग वेदवेदाङ्गपारग ॥ <br>
निपीतं च महाख्यानं त्वन्मुखेन्दुविनिसृतम् ॥ १ ॥ <br>
अधुना श्रोतुमिच्छामि किमुवाच बृहस्पतिः ॥ <br>
शिवं च गत्वा कैलासं दातारं सर्वसम्पदाम् ॥ २ ॥ <br>
जगत्कर्ता विधाता च किं वा तं प्रत्युवाच सः ॥ <br>
एतत्सर्वं समालोच्य वद वेदविदां वर ॥ ३ ॥ <br>
नारायण उवाच ॥ <br>
शीघ्रं गत्वा च कैलासं भ्रष्टश्रीः शंकरं गुरुः ॥ <br>
प्रणम्य तस्थौ पुरतो लज्जावनतकन्धरः ॥ ॥ ४ ॥ <br>
दृष्ट्वा गुरुसुतं शम्भुरुदतिष्ठत्कुशासनात् ॥ <br>
आलिङ्गनं ददौ तस्मै शीघ्रं मांगलिकाशिषः ॥ ५ ॥ <br>
स्वासने वासयित्वा वै पप्रच्छ कुशलं वचः ॥ <br>
उवाच मधुरं वाक्यं भीतं तं लज्जितं शिवः ॥ ६ ॥ <br>
श्रीशङ्कर उवाच ॥ <br>
कथमेवंविधस्त्वं च दुःखी मलिन विग्रहः ॥ <br>
साश्रुनेत्रो लज्जितश्च भ्रातस्तत्कारणं वद ॥ ७ ॥ <br>
किं वा तपस्या हीना ते सन्ध्या हीनाऽथवा मुने ॥ <br>
किं वा श्रीकृष्णसेवा सा विहीना दैवदोषतः ॥ ८ ॥ <br>
किं वा गुरौ भक्तिहीनोऽभीष्टदेवेऽथवा गुरौ ॥ <br>
किं वा न रक्षितुं शक्तः प्रपन्नं शरणागतम् ॥ ९ ॥ <br>
किं वाऽतिथिस्ते विमुखः किं वा पोष्या बुभुक्षिताः ॥ <br>
किं वा स्वतन्त्रा स्त्री वा ते किं वा पुत्रोऽवचस्करः ॥2.60.१ ०॥<br>
सुशासितो न शिष्यो वा किं भृत्याश्चोत्तरप्रदाः ॥ <br>
किं वा ते विमुखा लक्ष्मीः किं वा रुष्टो गुरुस्तव ॥ ११ ॥ <br>
गरिष्ठश्च वरिष्ठश्च शश्वत्सन्तुष्ट मानस ॥ <br>
गुरुस्तव वसिष्ठश्च प्रेष्ठः श्रेष्ठः सतामहो ॥१२॥ <br>
किं वा रुष्टोऽभीष्टदेवः किं वा रुष्टाश्च वाडवाः ॥ <br>
किं वा रुष्टा वैष्णवाश्च किं वा ते प्रबलो रिपुः ॥ १३ ॥ <br>
किं वा ते बन्धुविच्छेदो विग्रहो बलिना सह ॥ <br>
किं वा पदं परग्रस्तं किं वा बन्धुधनं च वा ॥१४॥ <br>
केन ते वा कृता निन्दा खलैर्वा पापिभिर्मुने ॥ <br>
केन वा त्वं परित्यक्तो बान्धवेन प्रियेण वा॥१५॥ <br>
बन्धुस्त्यक्तस्त्वया किं वा वैराग्येण क्रुधाऽथवा ॥ <br>
किं वा तीर्थे नहि स्नातं न दत्तं पुण्यवासरे॥१६॥<br>
गुरुनिन्दा बन्धुनिन्दा खलवक्त्राच्छ्रुताऽथवा ॥ <br>
गुरुनिन्दा हि साधूनां मरणादतिरिच्यते ॥ १७ ॥ <br>
असद्वंशप्रजातानां खलानां निन्दनं तथा ॥ <br>
दौश्शील्यमेवमसतां शश्वन्नारकिणामिह ॥ १८ ॥ <br>
परप्रशंसकाः सन्तः पुण्यवन्तो हि भारते ॥ <br>
शश्वन्मङ्गलयुक्ताश्च राजन्ते मनसा सदा ॥ १९ ॥ <br>
पुत्रे यशसि तोये च समृद्धे च पराक्रमे ॥ <br>
ऐश्वर्ये वा प्रतापे च प्रजाभूमिधनेषु च ॥ 2.60.२० ॥ <br>
वचनेषु च बुद्धौ च स्वभावे च चरित्रतः ॥ <br>
आचारे व्यवहारे च जायते हृदयं नृणाम्॥२१॥<br>
यादृग्येषां च हदये तादृक्तेषां च मंगलम् ॥ <br>
यादृग्येषां पूर्वपुण्यं तादृक्तेषां च मानसम् ॥ २२ ॥ <br>
इत्युक्त्वा च महादेवो विरराम स्वसंसदि ॥ <br>
तमुवाच महावक्ता स्वयमेव बृहस्पतिः ॥ २३ ॥ <br>
बृहस्पतिरुवाच ॥ <br>
अकथ्यमेव वृत्तान्तं कथयामि किमीश्वर ॥ <br>
लोकाः कर्मवशान्नित्यं नानाजन्मसु यत्कृतम् ॥ २४ ॥ <br>
स्वकर्मणां फलं भुङ्क्ते जन्तुर्जन्मनि जन्मनि ॥ <br>
नहि नष्टं च तत्कर्म विना भोगाच्च भारते ॥ २५ ॥ <br>
सुखं दुःखं भयं शोको नराणां भारते प्रभो ॥ <br>
केचिद्वदन्ति हि भवेत्स्वकृतेन च कर्मणा ॥ २५ ॥ <br>
केचिद्वदन्ति दैवेन स्वभावेनेति केचन ॥ <br>
त्रिविधा गतयो ह्यस्य वेदवेदाङ्गपारग ॥ २७ ॥ <br>
स्वयं च कर्मजनकः कर्म वै दैवकारणम् ॥ <br>
स्वभावो जायते नॄणां स्वात्मनः पूर्वकर्मणः ॥ २८ ॥ <br>
स्वकर्मणां च सर्वेषां जन्तूनां प्रतिजन्मनि ॥ <br>
सुखं दुःखं भयं शोकं स्वात्मनश्च प्रजायते ॥ २९ ॥ <br>
स्वकर्मफलभोक्ता च जीवो हि सगुणः सदा ॥ <br>
आत्मभोजयिता साक्षी निर्गुणः प्रकृतेः परः ॥ 2.60.३० ॥ <br>
स एवात्मा सर्वसेव्यः सर्वेषां च फलप्रदः ॥ <br>
स वै सृजति दैवं च स्वभावं कर्म चैव हि ॥ ३३ ॥ <br>
कर्मणा च नृणां लज्जा प्रशंसा च प्रफुल्लता ॥ <br>
लज्जाबीजं च वृत्तान्तं तथाऽपि कथयामि ते ॥ ३२ ॥ <br>
इत्युक्त्वा सर्ववृत्तान्तमवोचत्तं बृहस्पतिः ॥ <br>
श्रुत्वा बभूव नम्रास्यो गौरीशो लज्जया तदा ॥३३॥ <br>
जपमाला कराद्भ्रष्टा कोपाविष्टस्य शूलिनः ॥ <br>
बभूव सद्यःकम्पश्च रक्तपंकजलोचने॥३४॥ <br>
संहर्त्तुरीशो रुद्रस्य विष्णोः पातुः सखा शिवः ॥ <br>
स्रष्टुः स्तुत्यश्च मान्यश्च स्वात्मनः परमात्मनः ॥ ३५ ॥ <br>
निर्गुणस्य च कृष्णस्य प्रकृतीशस्य नारद ॥ <br>
कोपात्प्रवक्तुमारेभे शुष्ककण्ठौष्ठतालुकः ॥ ३६ ॥ <br>
शिव उवाच ॥ <br>
शिवमस्तु च साधूनां वैष्णवानां सतामिह ॥ <br>
अवैष्णवानामसतामशिवं च पदे पदे ॥ ३७ ॥ <br>
ददाति वैष्णवेभ्यश्च यो दुःखं सुस्थितो जनः ॥ <br>
श्रीकृष्णस्तस्य संहर्त्ता विघ्नस्तस्य पदे पदे ॥ ३८ ॥ <br>
अवैष्णवानां हृदयं नहि शुद्धं सदामलम् ॥ <br>
श्रीकृष्णमन्त्रस्मरणं मनोनैर्मल्यकारणम् ॥ ३९ ॥ <br>
भिद्यते हदयग्रन्थिश्छिद्यन्ते सर्वसंशयाः ॥ <br>
विष्णुमन्त्रोपासनया क्षीयते कर्म तन्नृणाम् ॥ 2.60.४० ॥ <br>
अहो श्रीकृष्णदासानां कः स्वभावः सुनिर्मलः ॥ <br>
हृतभार्य्यं मूर्च्छितश्च न शशाप रिपुं गुरुः ॥ ४१ ॥ <br>
गुरुर्यस्य वरिष्ठश्च क्रोधहीनश्च धार्मिकः ॥<br>
शतपुत्रघ्नमप्येनं न शशाप रिपुं मुनिः ॥ ४२ ॥ <br>
निश्श्वासाद्वै सुरगुरोर्भ्रातुर्मम बृहस्पतेः ॥ <br>
भस्मीभूतो निमेषेण शतचन्द्रो भवेद्ध्रुवम् ॥ ॥ ४३ ॥ <br>
तथाऽपि तं नो शशाप धर्म्मभङ्गभयेन च ॥ <br>
तपस्या हीयते शप्तुः कोपाविष्टस्य नित्यशः ॥ ४४ ॥ <br>
अहो ह्यत्रेरसत्पुत्रः परस्त्रीलुब्धकः शठः ॥ <br>
तपस्विनो वैष्णवस्य ब्रह्मपुत्रस्य धीमतः ॥ ४५ ॥ <br>
धर्मिष्ठा ब्रह्मणः पुत्रा वैष्णवा ब्राह्मणास्तथा ॥ <br>
केचिद्देवा द्विजा दैत्याः पौत्राश्च त्रिविधा मताः ॥ ४६ ॥ <br>
ये सात्त्विका ब्राह्मणास्ते देवा राजसिकास्तथा ॥ <br>
दैत्यास्तामसिका रौद्रा बलिष्ठाश्चोद्धताः सदा ॥ ४७ ॥ <br>
स्वधर्मनिरता विप्रा नारायणपरायणाः ॥ <br>
शैवाः शाक्ताश्च ते देवा दैत्याः पूजाविवर्जिताः ॥ ४८ ॥ <br>
मुमुक्षवो विष्णुभक्ता ब्राह्मणा दास्यलिप्सवः ॥ <br>
ऐश्वर्य्यलिप्सवो देवाश्चासुरास्तामसास्तथा ॥ ४९ ॥ <br>
ब्राह्मणानां स्वधर्मश्च कृष्णस्यार्च्चनमीप्सितम् ॥ <br>
निष्कामानां निर्गुणस्य परस्य प्रकृतेरपि ॥ 2.60.५० ॥ <br>
ये ब्राह्मणा वैष्णवाश्च स्वतन्त्राः परमं पदम् ॥ <br>
यान्त्यन्योपासकाश्चान्यैः सार्द्धं च प्राकृते लये ॥ ५१ ॥ <br>
वर्णानां ब्राह्मणाः श्रेष्ठाः साधवो वैष्णवा यदि ॥ <br>
विष्णुमन्त्रविहीनेभ्यो द्विजेभ्यः श्वपचो वरः ॥ ५२ ॥ <br>
परिपक्वा विपक्वा वा वैष्णवाः साधवश्च ते ॥ <br>
सततं पाति तांश्चैव विष्णुचक्रं सुदर्शनम् ॥ ५३ ॥ <br>
यथा वह्नौ  शुष्कतृणं भस्मीभूतं भवेत्सदा॥ <br>
तथा पापं वैष्णवेषु काष्ठानीव हुताशने ॥ ५४ ॥ <br>
गुरुवक्त्राद्विष्णुमन्त्रो यस्य कर्णे प्रवेक्ष्यति ॥ <br>
तं वैष्णवं महापूतं प्रवदन्ति मनीषिणः ॥ ५५ ॥ <br>
पुंसां शतं पितॄणां च शतं मातामहस्य च ॥ <br>
स्वसोदरांश्च जननीमुद्धरन्त्येव वैष्णवाः ॥ ५६ ॥ <br>
गयायां पिण्डदानेन पिण्डदाः पिण्डभोजिनम् ॥ <br>
समुद्धरन्ति पुंसां च वैष्णवाश्च शतं शतम् ॥९७॥ <br>
मन्त्रग्रहणमात्रेण जीवन्मुक्तो भवेन्नरः ॥ <br>
यमस्तस्मान्महाभीतो वैनतेयादिवोरगः ॥ ५८ ॥ <br>
पुनन्त्येव हि तीर्थानि गङ्गादीनि च भारते ॥ <br>
कृष्णमन्त्रोपासकाश्च स्पर्शमात्रेण वाक्पते ॥ ५९ ॥ <br>
पापानि पापिनां तीर्थे यावन्ति प्रभवन्ति च ॥ <br>
नश्यन्ति तानि सर्वाणि वैष्णवस्पर्शमात्रतः ॥ 2.60.६० ॥ <br>
कृष्णमन्त्रोपासकानां रजसा पादपद्मयोः ॥ <br>
सद्यो मुक्ताः पातकेभ्यः कृत्स्ना पूता वसुन्धरा ॥ ६१ ॥ <br>
वायुश्च पवनो वह्निः सूर्य्यः सर्वं पुनाति च ॥ <br>
एते पूता वैष्णवानां स्पर्शमात्रेण लीलया ॥ ६२ ॥ <br>
अहं ब्रह्मा च शेषश्च धर्मः साक्षी च कर्म्मणाम् ॥ <br>
एते हृष्टाश्च वाञ्छन्ति वैष्णवानां समागमम् ॥ ६३ ॥ <br>
फलं कर्मानुरूपेण सर्वेषां भारते भवेत् ॥ <br>
न भवेत्तद्वैष्णवे च सिद्धधान्ये यथांऽकुरम् ॥ ६४ ॥ <br>
हन्ति तेषां कर्म पूर्वं भक्तानां भक्तवत्सलः ॥ <br>
कृपया स्वपदं तेभ्यो ददात्येव कृपानिधिः ॥ ६५ ॥ <br>
तेजस्विनां च प्रवरं वैष्णवं भृगुनन्दनम् ॥ <br>
स चन्द्रो दुर्बलो भीतः शुक्रं च शरणं ययौ ॥ ६६ ॥ <br>
सुदर्शनो बलिष्ठं च शुक्रं जेतुं न शक्तिमान् ॥ <br>
तथाऽपि चोद्धरिष्यामि तारां मन्त्रेण मद्गुरोः ॥ ६७ ॥ <br>
भज सत्यं परं ब्रह्म कृष्णमात्मानमीश्वरम् ॥ <br>
सुप्रसन्ने भगवति पत्नीं प्राप्स्यसि लीलया ॥ ६८ ॥ <br>
मन्त्रं तस्य प्रदास्यामि भ्रातः कल्पतरुं परम् ॥ <br>
कोटिजन्माघनिघ्नं च सर्वमंगलकारणम् ॥६९॥ <br>
ब्रह्मादिस्तंबपर्य्यन्तं नश्वरं जलबिम्बवत् ॥ <br>
शरणं याहि गोविन्दं परमात्मानमीश्वरम् ॥ <br>
तावद्भवेच्छा भोगेच्छा स्त्रीसुखेच्छा नृणामिह ॥ 2.60.७० ॥ <br>
यावद्गुरुमुखाम्भोजान्न प्राप्नोति मनुं हरेः ॥ <br>
संप्राप्य दुर्लभं मन्त्रं वितृष्णो हि भवेन्नरः ॥ ७१ ॥ <br>
इन्द्रत्वममरत्वं च नहि वाञ्छन्ति वैष्णवाः ॥ <br>
नहि वाञ्छन्ति मोक्षं च दास्यं भक्तिं विना हरेः ॥ ७२ ॥ <br>
भक्ति निर्मथनं भक्तो मोक्षं नो वाञ्छति प्रभोः ॥ <br>
ज्ञानं मृत्युञ्जयत्वं च सर्वसिद्धिं तदीप्सितम् ॥ ७३ ॥ <br>
वाक्सिद्धिं चैव धातृत्वं भक्तानां नहि वाञ्छितम् ॥ <br>
भक्तिं विहाय कृष्णस्य विषयं यो हि वाञ्छति ॥।७४॥। <br>
विषमत्ति सुधां त्यक्त्वा वञ्चितो विष्णुमायया ॥ <br>
अहं ब्रह्मा च विष्णुश्च धर्मोऽनन्तश्च कश्यपः ॥७५॥ <br>
कपिलश्च कुमारश्च नरनारायणावृषी ॥ <br>
स्वायम्भुवो मनुश्चैव प्रह्लादश्च पराशरः ॥ ॥ ७६ ॥ <br>
भृगुः शुक्रश्च दुर्वासा वसिष्ठः क्रतुरंगिराः ॥ <br>
बलिश्च वालखिल्याश्च वरुणश्च हुताशनः ॥ ७७ ॥ <br>
वायुः सूर्यश्च गरुडो दक्षो गणपतिः स्वयम् ॥ <br>
एते परा भक्तवराः कृष्णस्य परमात्मनः ॥७८॥ <br>
ये च तस्य कलाः श्रेष्ठास्ते तद्भक्तिपरायणाः ॥ <br>
इत्युक्त्वा शङ्करस्तस्मै ददौ कल्पतरुं मनुम् ॥७९॥ <br>
लक्ष्मीमायाकामबीजं ङेन्तं कृष्णपदं मुने ॥ <br>
परं पूजाविधानं च स्तोत्रं च कवचं मुने ॥ ॥ 2.60.८० ॥ <br>
तत्पुरश्चरणं ध्यानं शुद्धे मन्दाकिनीतटे ॥ <br>
गुरुः संप्राप्य तं मन्त्रं शङ्कराच्च जगद्गुरोः ॥ ८१ ॥ <br>
विषण्णो हि भवाब्धौ च बभूव तमुवाच ह ॥ ८२ ॥ <br>
बृहस्पतिरुवाच ॥ <br>
आज्ञां कुरु जगन्नाथ यामि तप्तुं हरेस्तपः ॥ <br>
तारा तिष्ठतु तत्रैव न तया मे प्रयोजनम् ॥८३॥ <br>
पश्यामि विषतुल्यं च सर्वं नश्वरमीश्वर ॥ <br>
श्रीकृष्णं शरणं यामि सत्यं नित्यं च निर्गुणम्॥८४॥ <br>
श्रीमहादेव उवाच ॥ <br>
परग्रस्तां स्त्रियं त्यक्त्वा न प्रशंस्यं तपो मुने ॥ <br>
सम्भावितस्य दुश्चर्च्चा मरणादतिरिच्यते ॥ ८५ ॥ <br>
पुरो गच्छ महाभाग तमेतं नर्मदातटम् ॥ <br>
यत्र ब्रह्मादयो देवास्तत्राहं यामि सत्वरम् ॥८६॥ <br>
शिवस्य वचनं श्रुत्वा ययौ सुरगुरुः स्वयम् ॥ <br>
आययौ च महाभागः शङ्करो नर्मदातटम् ॥ ८७ ॥ <br>
सगणं शङ्करं दृष्ट्वा प्रसन्नवदनेक्षणम् ॥ <br>
प्रणेमुर्देवताः सर्वा मनवो मुनयस्तथा ॥ ८८ ॥ <br>
ननाम शम्भुः  शिरसा विष्णुं च कमलोद्भवम् ॥ <br>
ददौ विष्णुर्महेशाय प्रेम्णाऽऽलिङ्गनमासनम् ॥ ८९ ॥ <br>
एतस्मिन्नन्तरे तत्र चागमच्च बृहस्पतिः ॥ <br>
प्रणनाम महादेवं विष्णुं च कमलोद्भवम् ॥ 2.60.९० ॥ <br>
सूर्य्यं धर्ममनन्तं च नरं मां च मुनीश्वरान् ॥ <br>
स्वगुरुं पितरं भक्त्या चावसत्तत्र संसदि ॥ ९१ ॥ <br>
सञ्चिन्त्य मनसा युक्तिमूचे तत्र च संसदि ॥ <br>
स्वयं विष्णुश्च भगवान्ब्रह्माणं चन्द्रशेखरम् ॥९२॥ <br>
विष्णुरुवाच॥ <br>
युवां च मुनयश्चैव समुद्रपुलिनं द्रुतम्॥ <br>
शुक्रं कञ्चिच्च मध्यस्थं प्रस्थापयितुमर्हथ ॥९३॥ <br>
विग्रहेणैव विषमं भविष्यति न संशयः ॥<br>
मदाशिषा सुरगुरुस्तारां प्राप्स्यति निश्चितम् ॥ ९४ ॥ <br>
सुरैः स्तुतश्च सन्तुष्टः शुक्राचार्य्यो भविष्यति ॥ <br>
सुरैः शुक्रो हि न जितः कृष्णचक्रेण रक्षितः ॥ ९५ ॥ <br>
युवाभ्यां प्रार्थ्यमानोऽहं युवयोः स्तवनेन च ॥ <br>
श्वेतद्वीपादागतोऽस्मि परितुष्टः स्तवेन च ॥ ९६ ॥ <br>
शुक्राश्रममसीपर्णं सर्वा गच्छन्तु देवताः ॥ <br>
रिपुर्बलिष्ठः स्तोत्रेण वशीभूत इति श्रुतिः ॥ ९७ ॥ <br>
इत्युक्त्वा जगतां नाथस्तत्रैवान्तर धीयत ॥ <br>
स्तुतो ब्रह्मादिभिदेवैः प्रणतैः परिपूजितः ॥९८॥ <br>
गते च जगतां नाथे श्वेतद्वीपं च नारद ॥ <br>
चिन्तिताश्च सुराः सर्वे विषण्णमनसस्तथा ॥ ९९ ॥ <br>
मुनीन्देवांश्च संबोध्य ब्रह्मा वै तत्र संसदि ॥ <br>
उवाच नीतिसारं तत्सम्मतं शङ्करस्य सः ॥ 2.60.१०० ॥ <br>
ब्रह्मोवाच ॥ <br>
मम शम्भोश्च धर्मस्य विष्णोर्वा सर्वसाक्षिणः ॥ <br>
अस्माकं च समः स्नेहो दैत्ये देवे च पुत्रकाः ॥ १०१ ॥ <br>
दैत्यानां च गुरुं शुक्रं प्रपन्नश्च निशाकरः ॥ <br>
न जितश्च सुरैः शुक्रः पूजितो दितिनन्दनैः ॥ १०२ ॥ <br>
ताराहेतोरहं यामि शुक्रस्य भवनं सुराः ॥ <br>
सर्वे समुद्रपुलिनं यान्तु विष्णोर्निदेशतः ॥१०३॥ <br>
इत्युक्त्वा जगतां धाता चागमच्छुक्रसन्निधिम् ॥ <br>
प्रययुर्देवता विप्राः समुद्रपुलिनं मुने॥ ॥ १०४ ॥ <br>
इति श्रीब्रह्मवैवर्त्ते म०द्वि०प्र०नारदनारायणसंवादे श्रीकृष्णोपदिष्टतारोद्धरणोपायज्ञानं नाम षष्टितमोऽध्यायः ॥ ६० ॥ <br>
<br>
