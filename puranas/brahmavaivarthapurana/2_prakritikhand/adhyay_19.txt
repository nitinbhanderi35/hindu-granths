नारायण उवाच ॥ <br>
शिवं प्रणम्य शिरसा दानवेन्द्रः प्रतापवान् ॥ <br>
समारुरोह यानं च स्वामात्यैः सह सत्वरः ॥ १ ॥ <br>
बभूवुस्ते च संक्षुब्धाः स्कन्दशक्त्याऽर्दितास्तदा ॥ <br>
नेदुर्दुन्दुभयः स्वर्गे पुष्पवृष्टिर्बभूव ह ॥ २ ॥ <br>
स्कन्दस्योपरि तत्रैव समरे च भयङ्करे ॥ <br>
स्कन्दस्य समरं दृष्ट्वा महदद्भुतमुल्बणम् ॥ ३ ॥ <br>
दानवानां क्षयकरं यथा प्राकृतिकं लयम् ॥ <br>
राजा विमानमारुह्य शरवर्षं चकार ह ॥ ४ ॥ <br>
नृपस्य शरवृष्टिश्च घनवृष्टिर्यथा तथा ॥ <br>
महान्घोरान्धकारश्च वह्न्युत्थानं बभूव ह ॥ ५ ॥ <br>
देवाः प्रदुद्रुवुश्चान्ये सर्वे नन्दीश्वरादयः ॥ <br>
एकाकी कार्त्तिकेयस्तु तस्थौ समरमूर्द्धनि ॥ ६ ॥ <br>
पर्वतानां च सर्पाणां शिलानां शाखिनां तथा ॥ <br>
शश्वच्चकार वृष्टिं च दुर्वाह्यां च भयङ्करीम् ॥ ७ ॥ <br>
नृपस्य शरवृष्ट्या च प्रच्छन्नः शिवनन्दनः ।<br>
नीरदेन च सान्द्रेण संच्छन्नो भास्करो यथा ॥८॥ <br>
धनुस्स्कन्दस्य चिच्छेद दुर्वहं च भयङ्करम् ॥ <br>
बभञ्ज च रथं दिव्यं चिच्छेद रथघोटकान् ॥ ९ ॥ <br>
मयूरं जर्ज्जरीभूतं दिव्यास्त्रेण चकार सः ॥ <br>
शक्तिं चिक्षेप सूर्य्याभां तस्य वक्षोविभेदिनीम् ॥ 2.19.१० ॥ <br>
क्षणं मूर्छां च संप्राप्य चेतनामुपलभ्य सः ॥ <br>
गृहीत्वाऽन्यद्धनुर्दिव्यं यद्दत्तं विष्णुना पुरा ॥ ११ ॥ <br>
रत्नेन्द्रसारखचितं यानमारुह्य चाग्निभूः ॥ <br>
शस्त्रमस्त्रं गृहीत्वा च चकार रणमुल्बणम् ॥ १२ ॥ <br>
सर्पांश्च पर्वतांश्चैव वृक्षांश्च प्रस्तरांस्तथा ॥ <br>
सर्वांश्चिच्छेद कोपेन दिव्यास्त्रेण शिवात्मजः ॥ १३ ॥ <br>
आग्नेयं वारुणास्त्रेण वारयामास वै गुहः ॥ <br>
रथं धनुश्च चिच्छेद शंखचूडस्य लीलया ॥ १४ ॥ <br>
सवाहं सारथिं चैव किरीटं मुकुटोज्ज्वलम् ॥ <br>
चिक्षेप शक्तिमुल्काभां दानवेन्द्रस्य वक्षसि ॥ १५ ॥ <br>
मूर्च्छां संप्राप्य राजोपलभ्य वै चेतनां पुनः ॥ <br>
आरुह्य वै यानमन्यं धनुर्जग्राह सत्वरः ॥ १६ ॥<br>
चकार शरजालं च मायया मायिनां वरः ॥ <br>
गुहं चाच्छाद्य समरे शरजालेन नारद ॥ १७ ॥ <br>
जग्राह शक्तिमव्यर्थां शतसूर्य्यसमप्रभाम् ॥ <br>
प्रलयाग्निशिखारूपां विष्णोर्वै तेजसा वृताम् ॥ १८ ॥ <br>
चिक्षेप तां च कोपेन महावेगेन कार्त्तिके ॥ <br>
पपात शक्तिस्तद्गात्रे वह्निराशिरिवोज्ज्वला ॥ १९ ॥ <br>
मूर्च्छां संप्राप शक्त्या च कार्त्तिकेयो महाबलः ॥ <br>
काली गृहीत्वा तं क्रोडे निनाय शिवसन्निधौ ॥ 2.19.२० ॥ <br>
शिवस्तं दर्शनादेव जीवयामास लीलया ॥ <br>
ददौ बलमनन्तं च स चोत्तस्थौ प्रतापवान् ॥ २१ ॥ <br>
शिवः स्वसैन्यं देवांश्च प्रेरयामास सत्वरः॥ <br>
दानवेन्द्रैः ससैन्यैश्च युद्धारम्भो बभूव ह ॥ २२ ॥ <br>
स्वयं महेन्द्रो युयुधे सार्द्धं च वृषपर्वणा ॥ <br>
भास्करो युयुधे विप्रचित्तिना सह सत्वरः ॥ २३ ॥ <br>
दम्भेन सह चन्द्रश्च चकार समरं परम् ॥ <br>
कालेश्वरेण कालश्च गोकर्णेन हुताशनः ॥ २४ ॥ <br>
कुबेरः कालकेयेन विश्वकर्मा मयेन च ॥ <br>
भयङ्करेण मृत्युश्च संहारेण यमस्तथा ॥ २९ ॥ <br>
कलविङ्केन वरुणश्चञ्चलेन समीरणः ॥ <br>
बुधश्च धृतपुष्टेन रक्ताक्षेण शनैश्चरः ॥ २६ ॥ <br>
जयन्तो रत्नसारेण वसवो वर्चसां गणैः ॥ <br>
अश्विनौ वै दीप्तिमता धूम्रेण नलकूबरः ॥ २७ ॥ <br>
धनुर्द्धरेण धर्मश्च मण्डूकाक्षेण मङ्गलः ॥ <br>
शोभाकरेणैवेशानः पिठरेण च मन्मथः ॥२८॥ <br>
उल्कामुखेन धूम्रेण खङ्गेनापि ध्वजेन च ॥ <br>
कांचीमुखेन पिण्डेन धूम्रेण सह नन्दिना ॥ २९ ॥ <br>
विश्वेन च पलाशेन चादित्या युयुधुः परम् ॥ <br>
एकादश महारुद्राश्चैकादश भयङ्करैः ॥ 2.19.३० ॥ <br>
महामारी च युयुधे चोग्रदण्डादिभिः सह ॥ <br>
नन्दीश्वरादयः सर्वे दानवानां गणैः सह ॥ ३१ ॥ <br>
युयुधुश्च महद्युद्धे प्रलये च भयङ्करे ॥ <br>
वटमूले च शम्भुश्च तस्थौ काल्या सुतेन च ॥ ३२ ॥ <br>
सर्वे च युयुधुः सैन्यसमूहाः सततं मुने ॥ <br>
रत्नसिंहासने रम्ये कोटिभिर्दानवैः सह ॥ ३३ ॥ <br>
उवास शंखचूडश्च रत्नभूषणभूषितः ॥ <br>
शङ्करस्य च योधाश्च युद्धे सर्वे पराजिताः ॥ ३४ ॥ <br>
देवाश्च दुद्रुवुः सर्वे भीताश्च क्षतविक्षताः ॥<br>
चकार कोपं स्कन्दश्च देवेभ्यश्चाभयं ददौ ॥ ३९ ॥ <br>
बलं च स्वगणानां वै वर्द्धयामास तेजसा॥ <br>
स्वयमेकश्च युयुधे दानवानां गणैः सह ॥ ३६ ॥ <br>
अक्षौहिणीनां शतकं समरे स जघान ह ॥ <br>
खर्परं पातयामास काली कमललोचना ॥ ३७ ॥ <br>
पपौ रक्तं दानवानां क्रुद्धा सा शतखर्परम् ॥ <br>
दशलक्षं गजेन्द्राणां शतलक्षं च वाजिनाम् ॥ ३८ ॥ <br>
समादायैकहस्तेन मुखे चिक्षेप लीलया ॥ <br>
कबन्धानां सहस्रं च ननर्त्त समरे मुने ॥ ३९ ॥ <br>
स्कन्दस्य शरजालेन दानवाः क्षतविक्षताः ॥ <br>
भीताश्च दुद्रुवुः सर्वे महाबलपराक्रमाः ॥ 2.19.४० ॥ <br>
वृषपर्वा विप्रचित्तिर्दम्भश्चापि विकङ्कनः ॥ <br>
स्कन्देन सार्द्धं युयुधुस्ते च सर्वे क्रमेण च॥४१॥ <br>
काली जगाम समरमरक्षत्कार्त्तिकं शिवः ॥ <br>
वीरास्तामनुजग्मुश्च ते च नन्दीश्वरादयः ॥ ४२ ॥ <br>
सर्वे देवाश्च गन्धर्वा यक्षराक्षसकिन्नराः ॥ <br>
राज्यभाण्डाश्च बहुशः शतकोटिर्बलाहकाः ॥ ४३ ॥ <br>
सा च गत्वा च संग्रामं सिंहनादं चकार ह ॥ <br>
देव्या वै सिंहनादेन प्रापुर्मूर्च्छां च दानवाः ॥ ४४ ॥ <br>
अट्टाट्टहासमशिवं चकार च पुनः पुनः ॥ <br>
हृष्टा पपौ च माध्वीकं ननर्त्त रणमूर्द्धनि ॥ ४५ ॥ <br>
उग्रदंष्ट्रा चोग्रचण्डा कौट्टरी च पपौ मधु ॥ <br>
योगिनीनां डाकिनीनां गणाः सुरगणादयः ॥ ४६ ॥ <br>
दृष्ट्वा कालीं शङ्खचूडः शीघ्रमाजिं समाययौ ॥ <br>
दानवाश्च भयं प्रापू राजा तेभ्योऽभयं ददौ ॥ ४७ ॥ <br>
काली चिक्षेप चाग्नेयं प्रलयाग्निशिखोपमम् ॥ <br>
राजा निर्वापयामास वारुणेन स लीलया ॥ ४८ ॥ <br>
चिक्षेप वारुणं सा च तत्तीव्रं महदद्भुतम् ॥ <br>
गान्धर्वेण च चिच्छेद दानवेन्द्रश्च लीलया ॥ ४९ ॥ <br>
माहेश्वरं प्रचिक्षेप काली वह्निशिखोपमम् ॥ <br>
राजा जघान तच्छीघ्रं वैष्णवेन च लीलया ॥ 2.19.५० ॥ <br>
नारायणास्त्रं सा देवी चिक्षिपे मन्त्रपूर्वकम् ॥ <br>
राजा ननाम तं दृष्ट्वा चावरुह्य रथादहो ॥५१॥ <br>
ऊर्ध्वं जगाम तच्छस्त्रं प्रलयाग्निशिखोपमम् ॥ <br>
पपात शङ्खचूडश्च भक्त्या वै दण्डवद्भुवि ॥ <br>
ब्रह्मास्त्रं सा च चिक्षेप यत्नतो मन्त्रपूर्वकम् ॥ ५२ ॥ <br>
ब्रह्मास्त्रेण महाराज निर्वाणं च चकार ह ॥ <br>
चिक्षेपातीव दिव्यास्त्रं सा देवी मन्त्रपूर्वकम् ॥ ५३ ॥ <br>
राजा दिव्यास्त्रजालेन निर्वाणं च चकार ह ॥ <br>
देवी चिक्षेप शक्तिं च यत्नतो योजनायताम् ॥ ५४ ॥ <br>
राजा तीक्ष्णास्त्रजालेन शतखण्डं चकार ह ॥ <br>
जग्राह मन्त्रपूर्वं च देवी पाशुपतं रुषा ॥ ५५ ॥<br>
निक्षेप्तुं सा निषिद्धा च वाग्बभूवाशरीरिणी ॥ <br>
मृत्युः पाशुपते नास्ति नृपस्य च महात्मनः ॥ ५६ ॥ <br>
यावदस्त्येव कण्ठेऽस्य कवचं हि हरेरिति ॥ <br>
यावत्सतीत्वमस्तीह सत्याश्च नृपयोषितः ॥ ५७ ॥ <br>
तावदस्य जरा मृत्युर्नास्तीति ब्रह्मणो वरः ॥ <br>
इत्याकर्ण्य महाकाली न तच्चिक्षेप सा सती॥५८॥<br>
शतलक्षं दानवानामग्रहील्लीलया क्रुधा॥ <br>
अत्तुं जगाम वेगेन शंखचूडं भयंकरी॥॥॥ <br>
दिव्यास्त्रेण सुतीक्ष्णेन वारयामास दानवः ॥ <br>
खङ्गं चिक्षेप सा देवी ग्रीष्मसूर्योपमं परम् ॥2.19.६०॥ <br>
दिव्यास्त्रैर्दानवेन्द्रोऽयं शतखण्डं चकार सः ॥ <br>
पुनरत्तुं महादेवी वेगेन च जगाम तम् ॥ ६१ ॥ <br>
सर्वसिद्धेश्वरः श्रीमान्ववृधे दानवेश्वरः ॥ <br>
निवारयामास च तां सर्वसिद्धेश्वरो वरः ॥ <br>
वेगेन मुष्टिना काली कोपयुक्ता भयंकरी ॥६२॥ <br>
बभञ्जाथ रथं तस्य चाहनत्सारथिं सती ॥ <br>
सा च शूलं च चिक्षेप प्रलयाग्निशिखोपमम् ॥ ६३ ॥ <br>
वामहस्तेन जग्राह शंखचूडश्च लीलया ॥ <br>
मुष्ट्या जघान तं देवी महाकोपेन वेगतः ॥ ६४ ॥ <br>
बभ्राम व्यथया दैत्यः क्षणं मूर्च्छामवाप ह ॥ <br>
क्षणेन चेतनां प्राप्य समुत्तस्थौ प्रतापवान् ॥ ६९ ॥ <br>
न चक्रे बाहुयुद्धं स देव्या सह ननाम ताम् ॥ <br>
देव्याश्चास्त्रं च चिच्छेद चाग्रहीत्स्वेन तेजसा ॥ ६६ ॥ <br>
नास्त्रं चिक्षेप तां भक्त्या मातृबुद्ध्या च वैष्णवः ॥ ६७ ॥ <br>
गृहीत्वा दानवं देवी भ्रामयित्वा पुनः पुनः ॥ <br>
ऊर्ध्वं च प्रेरयामास महावेगेन कोपतः ॥ ६८ ॥ <br>
ऊर्ध्वात्पपात वेगेन शंखचूडः प्रतापवान् ॥ <br>
निपत्य च समुत्तस्थौ स नत्वा भद्रकालिकाम् ॥६९॥ <br>
रत्नेन्द्रसारखचितं विमानाग्र्यं मनोहरम् ॥ <br>
आरुरोह रथं हृष्टो न विश्रान्तो महारणे ॥ । ॥ 2.19.७० ॥ <br>
क्षतजं दानवानां च मांसं च विपुलं क्षुधा ॥ <br>
पीत्वा भुक्त्वा भद्रकाली ययौ सा शंकरान्तिकम् ॥ ७१ ॥ <br>
उवाच रणवृत्तान्तं पौर्वापर्य्यं यथाक्रमम् ॥ <br>
श्रुत्वा जहास शम्भुश्च दानवानां विनाशनम् ॥७२॥ <br>
लक्षं च दानवेन्द्राणामवशिष्टं रणेऽधुना ॥ <br>
उद्वृत्तं भूभृता सार्द्धं तदन्यं भुक्तमीश्वर ॥७३॥ <br>
संग्रामे दानवेन्द्रं च हन्तुं पाशुपतेन वै ॥ <br>
अवध्यस्तव राजेति वाग्बभूवाशरीरिणी ॥ ॥ ७४ ॥ <br>
राजेन्द्रश्च महाज्ञानी महाबलपराक्रमः ॥ <br>
न च चिक्षेप मय्यस्त्रं चिच्छेद मम सायकम् ॥ ७५ ॥ <br>
इति श्री ब्रह्मवैवर्ते महापुराणे द्वितीये प्रकृतिखण्डे नारदनारायणसंवादे तुलस्युपाख्याने कालीशंखचूडयुद्ध एकोनविंशोऽध्यायः ॥ १९ ॥ <br>
<br>
