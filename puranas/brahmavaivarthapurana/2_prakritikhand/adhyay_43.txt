नारद उवाच ।। <br>
अनेकासां च देवीनां श्रुतमाख्यानमुत्तमम् ।। <br>
अन्यासां चरितं ब्रह्मन्वद वेदविदां वर ।। १ ।। <br>
नारायण उवाच ।। <br>
सर्वासां चरितं विप्र वेदेष्वस्ति पृथक्पृथक् ।। <br>
पूर्वोक्तानां च देवीनां त्वं कासां श्रोतुमिच्छसि ।। २ ।। <br>
नारद उवाच ।। <br>
षष्ठी मङ्गलचण्डी च मनसा प्रकृतेः कला ।। <br>
उत्पत्तिमासां चरितं श्रोतुमिच्छामि तत्त्वतः ।।३।। <br>
नारायण उवाच ।। <br>
षष्ठांशा प्रकृतेर्या च सा च षष्ठी प्रकीर्तिता।। <br>
बालकाधिष्ठातृदेवी विष्णुमाया च बालदा ।। ४ ।। <br>
मातृकासु च विख्याता देवसेनाभिधा च सा ।। <br>
प्राणाधिकप्रिया साध्वी स्कन्दभार्य्या च सुव्रता ।। ५ ।। <br>
आयुःप्रदा च बालानां पात्री रक्षणकारिणी ।। <br>
सततं शिशुपार्श्वस्था योगाद्वै सिद्धियोगिनी ।। ६ ।। <br>
तस्याः पूजाविधौ ब्रह्मन्नितिहासविधिं शृणु ।। <br>
यच्छ्रुतं धर्ममुखतः सुखदं पुत्रदं परम् ।।७ ।। <br>
राजा प्रियव्रतश्चासीत्स्वायम्भुव मनोः सुतः ।। <br>
योगीन्द्रो नोद्वहेद्भार्य्यां तपस्यासु रतः सदा ।। ८ ।। <br>
ब्रह्माज्ञया च यत्नेन कृतदारो बभूव सः ।। <br>
सुचिरं कृतदारश्च न लेभे तनयं मुने ।।९ ।। <br>
पुत्रेष्टियज्ञं तं चापि कारयामास कश्यपः ।। <br>
मालिन्यै तस्य कान्तायै मुनिर्यज्ञचरुं ददौ ।। 2.43.१० ।। <br>
भुक्त्वा चरुं च तस्याश्च सद्यो गर्भो बभूव ह ।। <br>
दधार तं च सा देवी दैवं द्वादशवत्सरम् ।। ११ ।। <br>
ततः सुषाव सा ब्रह्मन्कुमारं कनकप्रभम्।। <br>
सर्वावयवसम्पन्नं मृतमुत्तारलोचनम् ।। १२ ।। <br>
तं दृष्ट्वा रुरुदुः सर्वा नार्य्यो वै बान्धवस्त्रियः ।। <br>
मूर्च्छामवाप तन्माता पुत्रशोकेन सुव्रता ।। १३ ।। <br>
श्मशानं च ययौ राजा गृहीत्वा बालकं मुने ।। <br>
रुरोद तत्र कान्तारे पुत्रं कृत्वा स्ववक्षसि ।। १४ ।। <br>
नोत्सृज्य बालकं राजा प्राणांस्त्यक्तुं समुद्यतः ।। <br>
ज्ञानयोगं विसस्मार पुत्रशोकात्सुदारुणात् ।। १५ ।। <br>
एतस्मिन्नन्तरे तत्र विमानं च ददर्श ह ।। <br>
शुद्धस्फटिकसङ्काशं मणिराजविराजितम् ।। १६ ।। <br>
तेजसा ज्वलितं शश्वच्छोभितं क्षौमवाससा ।। <br>
नानाचित्रविचित्राढथं पुष्पमाला विराजितम् ।। १७ ।। <br>
ददर्श तत्र देवीं च कमनीयां मनोहराम्।। <br>
श्वेतचम्पकवर्णाभां रम्यसुस्थिरयौवनाम् ।। १८ ।। <br>
ईषद्धास्यप्रसन्नास्यां रत्नभूषणभूषिताम् ।। <br>
कृपामयीं योगसिद्धां भक्तानुग्रहकारिणीम् ।। १९ ।। <br>
दृष्ट्वा तां पुरतो राजा तुष्टाव परमादरात् ।। <br>
चकार पूजनं तस्या विहाय भुवि बालकम् ।। 2.43.२० ।। <br>
पप्रच्छ राजा तां दृष्ट्वा ग्रीष्मसूर्य्यसमप्रभाम् ।। <br>
तेजसा ज्वलितां शान्तां कान्तां स्कन्दस्य नारद ।। २१ ।। <br>
प्रियव्रत उवाच ।। <br>
का त्वं सुशोभने कान्ते कस्य कान्ताऽसि सुव्रते ।। <br>
कस्य कन्या वरारोहे धन्या मान्या च योषिताम् ।। २२ ।। <br>
नृपेन्द्रस्य वचः श्रुत्वा जगन्मङ्गलदायिनी ।। <br>
उवाच देवसेना सा देवरक्षणकारिणी ।। २३ ।। <br>
देवानां दैत्यभीतानां पुरा सेना बभूव सा ।। <br>
जयं ददौ च तेभ्यश्च देवसेना च तेन सा।।२४।। <br>
देवसेनोवाच। <br>
ब्रह्मणो मानसी कन्या देवसेनाऽहमीश्वरी ।। <br>
सृष्ट्वा मां मनसो धाता ददौ स्कन्दाय भूमिप ।। २५ ।। <br>
मातृकासु च विख्याता स्कन्दसेना च सुव्रता ।। <br>
विश्वे षष्ठीति विख्याता षष्ठांशा प्रकृतेर्यतः ।। २६ ।। <br>
पुत्रदाऽहमपुत्राय प्रियदात्री प्रियाय च ।। <br>
धनदा च दरिद्रेभ्यः कर्तृभ्यः शुभकर्मदा ।। २७ ।। <br>
सुखं दुःखं भयं शोकं हर्षं मंगलमेव च ।। <br>
सम्पत्तिश्च विपत्तिश्च सर्वं भवति कर्मणा ।। २८ ।। <br>
कर्मणा बहुपुत्री च वंशहीनश्च कर्मणा ।। <br>
कर्मणा रूपवांश्चैव रोगी शश्वत्स्वकर्मणा ।। २९ ।। <br>
कर्मणा मृतपुत्रश्च कर्मणा चिरजीविनः ।। <br>
कर्मणा गुणवन्तश्च कर्मणा चांगहीनकाः ।। 2.43.३० ।। <br>
तस्मात्कर्म परं राजन्सर्वेभ्यश्च श्रुतौ श्रुतम् ।। <br>
कर्मरूपी च भगवांस्तद्द्वारा फलदो हरिः ।। ।। ३१ ।। <br>
इत्येवमुक्त्वा सा देवी गृहीत्वा बालकं मुने ।। <br>
महाज्ञानेन सहसा जीवयामास लीलया ।। ३२ ।। <br>
राजा ददर्श तं बालं सस्मितं कनकप्रभम् ।। <br>
देवसेना च पश्यन्तं नृपमम्बरमेव च।।३३।।<br>
गृहीत्वा बालकं देवी गगनं गन्तुमुद्यता ।। <br>
पुनस्तुष्टाव तां राजा शुष्ककण्ठौष्ठतालुकः ।। ३४ ।। <br>
नृपस्तोत्रेण सा देवी परितुष्टा बभूव ह ।। <br>
उवाच तं नृपं ब्रह्मन्वेदोक्तं कर्म निर्मितम् ।। ३५ ।। <br>
देवसेनोवाच ।। <br>
त्रिषु लोकेषु राजा त्वं स्वायम्भुवमनोः सुतः ।। <br>
मम पूजां च सर्वत्र कारयित्वा स्वयं कुरु ।। ३६ ।। <br>
तदा दास्यामि पुत्रं ते कुलपद्मं मनोहरम् ।। <br>
सुव्रतं नाम विख्यातं गुणवन्तं सुपण्डितम् ।। ३७ ।। <br>
जातिस्मरं च योगीन्द्रं नारायणपरायणम् ।। <br>
शतक्रतुकरं श्रेष्ठं क्षत्त्रियाणां च वन्दितम् ।।३८।। <br>
मत्तमातङ्गलक्षाणां धृतवन्तं बलं शुभम् ।। <br>
धन्विनं गुणिनं शुद्धं विदुषां प्रियमेव च ।। ।। ३९ ।। <br>
योगिनं ज्ञानिनं चैव सिद्धरूपं तपस्विनम् ।। <br>
यशस्विनं च लोकेषु दातारं सर्वसम्पदाम् ।। 2.43.४० ।। <br>
इत्येवमुक्त्वा सा देवी तस्मै तद्बालकं ददौ ।। <br>
राजा च तं स्वीचकार तत्पूजार्थं च सुव्रतः ।। ४१ ।। <br>
जगाम देवी स्वर्गं च दत्त्वा तस्मै शुभं वरम् ।। <br>
आजगाम महाराजः स्वगृहं हृष्टमानसः ।। <br>
आगत्य कथयामास वृत्तान्तं पुत्रहेतुकम् ।।४२।। <br>
तुष्टा बभूवुः सन्तुष्टा नरा नार्यश्च नारद ।।। <br>
मङ्गलं कारयामास सर्वत्र सुतहेतुकम् ।। <br>
देवीं च पूजयामास ब्राह्मणेभ्यो धनं ददौ ।। ४३ ।। <br>
राजा च प्रतिमासेषु शुक्लषष्ठ्यां महोत्सवम् ।। <br>
षष्ठ्या देव्याश्च यत्नेन कारयामास सर्वतः ।। ४४ ।। <br>
बालानां सूतिकागारे षष्ठाहे यत्नपूर्वकम् ।। <br>
तत्पूजां कारयामास चैकविंशतिवासरे ।। ४५ ।। <br>
बालानां शुभकार्ये च शुभान्नप्राशने तथा ।। <br>
सर्वत्र वर्द्धयामास स्वयमेव चकार ह ।। ४६ ।। <br>
ध्यानं पूजाविधानं च स्तोत्रं मत्तो निशामय ।। <br>
यच्छ्रुतं धर्मवक्त्रेण कौथुमोक्तं च सुव्रत ।। ४७ ।। <br>
शालग्रामे घटे वाऽथ वटमूलेऽथवा मुने।। <br>
भित्त्यां पुत्तलिकां कृत्वा पूजयेद्वा विचक्षणः ।। ४८ ।। <br>
षष्ठांशां प्रकृतेः शुद्धां सुप्रतिष्ठां च सुव्रताम् ।। <br>
सुपुत्रदां च शुभदां दयारूपां जगत्प्रसूम् ।। ४९ ।। <br>
श्वेतचम्पकवर्णाभां रत्नभूषणभूषिताम् ।। <br>
पवित्ररूपां परमां देवसेनां परां भजे ।। 2.43.५० ।। <br>
इति ध्यात्वा स्वशिरसि पुष्पं दत्त्वा विचक्षणः ।। <br>
पुनर्ध्यात्वा च मूलेन पूजयेत्सुव्रतः सतीम् ।। ५१ ।। <br>
पाद्यार्घ्याचमनीयैश्च गन्धधूपप्रदीपकैः ।। <br>
नैवेद्यैर्विविधैश्चापि फलेन च शुभेन च ।।९२।। <br>
मूलमों ह्रीं षष्ठीदेव्ये स्वाहेति विधिपूर्वकम् ।। <br>
अष्टाक्षरं महामन्त्रं यथाशक्ति जपेन्नरः ।। ।। ५३ ।। <br>
तत्र स्तुत्वा च नमते भक्तियुक्तः समाहितः ।। <br>
स्तोत्रं च सामवेदोक्तं धनपुत्रफलप्रदम् ।। ५४ ।। <br>
अष्टाक्षरं महामन्त्रं लक्षधा यो जपेन्मुने ।। <br>
स पुत्रं लभते नूनमित्याह कमलोद्भवः ।। ५९ ।। <br>
स्तोत्रं शृणु मुनिश्रेष्ठ सर्वेषां च शुभावहम् ।। <br>
वाञ्छाप्रदं च सर्वेषां गूढं वेदे च नारद ।। ५६ ।। <br>
प्रियव्रत उवाच ।। <br>
नमो देव्यै महादेव्यै सिद्ध्यै शान्त्यै नमो नमः ।। <br>
सुखादायै मोक्षदायै षष्ठीदेव्यै नमो नमः ।। ५७ ।। <br>
वरदायै पुत्रदायै धनदायै नमो नमः ।। <br>
सुखदायै मोक्षदायै षष्ठीदेव्यै नमो नमः ।। ५८ ।। <br>
शक्तेः षष्ठांशरूपायै सिद्धायै च नमो नमः ।। <br>
मायायै सिद्धयोगिन्यै षष्ठीदेव्यै नमो नमः ।। ५९ ।। <br>
पारायै पारदायै च षष्ठीदेव्यै नमो नमः ।। <br>
सारायै सारदायै च पारायै सर्वकर्मणाम् ।। 2.43.६० ।। <br>
बालाधिष्ठातृदेव्यै च षष्ठी देव्यै नमो नमः ।। <br>
कल्याणदायै कल्याण्यै फलदायै च कर्मणाम् ।। ६१ ।। <br>
प्रत्यक्षायै च भक्तानां षष्ठीदेव्यै नमो नमः ।। <br>
पूज्यायै स्कन्दकान्तायै सर्वेषां सर्वकर्मसु।६२।।<br>
देवरक्षणकारिण्यै षष्ठीदेव्यै नमो नमः।।<br>
शुद्धसत्त्वस्वरूपायै वन्दितायै नृणां सदा।।६३।।<br>
हिंसाक्रोधैर्वर्जितायै षष्ठीदेव्यै नमो नमः।।<br>
धनं देहि प्रियां देहि पुत्रं देहि सुरेश्वरि ।। ६४ ।। <br>
धर्मं देहि यशो देहि षष्ठीदेव्यै नमो नमः ।। <br>
भूमिं देहि प्रजां देहि देहि विद्यां सुपूजिते ।। ६९ ।। <br>
कल्याणं च जयं देहि षष्ठीदेव्यै नमो नमः ।। <br>
इति देवीं च संस्तूय लेभे पुत्रं प्रियव्रतः ।। ६६ ।। <br>
यशस्विनं च राजेन्द्रं षष्ठीदेवीप्रसादतः ।। <br>
षष्ठीस्तोत्रमिदं ब्रह्मन्यः शृणोति च वत्सरम् ।। ६७ ।। <br>
अपुत्रो लभते पुत्रं वरं सुचिरजीविनम् ।। <br>
वर्षमेकं च या भक्त्या संयत्तेदं शृणोति च ।। ६८ ।। <br>
सर्वपापाद्विनिर्मुक्ता महावन्ध्या प्रसूयते ।। <br>
वीरपुत्रं च गुणिनं विद्यावन्तं यशस्विनम् ।। ६९ ।। <br>
सुचिरायुष्मन्तमेव षष्ठीमातृप्रसादतः ।। <br>
काकवन्ध्या च या नारी मृतापत्या च या भवेत् ।। 2.43.७० ।। <br>
वर्षं श्रुत्वा लभेत्पुत्रं षष्ठीदेवीप्रसादतः ।। <br>
रोगयुक्ते च बाले च पिता माता शृणोति च ।। ७१ ।। <br>
मासं च मुच्यते बालः षष्ठीदेवीप्रसादतः ।। <br>
इति श्रीब्रह्म०म०द्वि०प्र०नारदनारायणसं०षष्ठ्युपाख्याने षष्ठीदेव्युत्पत्तितत्पूजास्तोत्रादिकथनं नाम त्रिचत्वारिंशत्तमोऽध्यायः।।४३।। <br>
<br>
