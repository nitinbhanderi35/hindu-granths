नारद उवाच ॥ <br>
हरेर्निमेषमात्रेण ब्रह्मणः पात एव च ॥ <br>
तस्य पाते प्राकृतिकः प्रलयः परिकीर्त्तितः ॥ १ ॥ <br>
प्रलये प्राकृते चोक्तं तत्रादृष्टा वसुन्धरा ॥ <br>
जलप्लुतानि विश्वानि सर्वे लीना हराविति ॥ २ ॥ <br>
वसुन्धरा तिरोभूता कुत्र वा तत्र तिष्ठति ॥ <br>
सृष्टेर्विधानसमये साऽऽविर्भूता कथं पुनः ॥ ३ ॥ <br>
कथं बभूव सा धन्या मान्या सर्वाश्रया जया ॥<br>
तस्याश्च जन्मविस्तारं वद मङ्गलकारणम् ॥ ४ ॥ <br>
श्रीनारायण उवाच ॥ <br>
सर्वादिसृष्टौ सर्वेषां जन्म कृष्णादिति श्रुतिः ॥ <br>
आविर्भावस्तिरोभावः सर्वेषु प्रलयेषु च ॥५॥<br>
श्रूयतां वसुधाजन्म सर्वमंगलमंगलम् ॥ <br>
विघ्ननिघ्नं परं पाप नाशनं पुण्यवर्द्धनम् ॥ ६ ॥ <br>
अहो केचिद्वदन्तीति मधुकैटभमेदसा ॥ <br>
बभूव वसुधा धन्या तद्विरुद्धमतं शृणु ॥ ७ ॥ <br>
ऊचतुस्तौ पुरा विष्णुं तुष्टौ युद्धेन तेजसा ॥ <br>
आवां जहि न यत्रोर्वी पयसा संवृतेति च ॥ ८ ॥ <br>
तयोर्जीवनकालेन प्रत्यक्षा च भवेत्स्फुटम् ॥ <br>
ततो बभूव मेदश्च मरणानन्तरं तयोः ॥ ९ ॥ <br>
मेदिनीति च विख्यातेत्युक्ता यैस्तन्मतं शृणु ॥ <br>
जलधौता कृशा पूर्वं वर्द्धिता मेदसा यतः ॥ 2.8.१० ॥ <br>
कथयामि च तज्जन्म सार्थकं सर्वसम्मतम् ॥ <br>
पुरा श्रुतं च श्रुत्युक्तं धर्मवक्त्राच्च पुष्करे ॥ ११ ॥ <br>
महाविराट्शरीरस्य जलस्थस्य चिरं स्फुटम् ॥ <br>
मलो बभूव कालेन सर्वांगव्यापको ध्रुवम् ॥ १२ ॥ <br>
स च प्रविष्टः सर्वेषां तल्लोम्नां विवरेषु च ॥ <br>
कालेन महता तस्माद्बभूव वसुधा मुने ॥१३॥<br>
प्रत्येकं प्रतिलोम्नां च स्थिता कूपेषु सा स्थिरा ॥ <br>
आविर्भूता तिरोभूता सा चला च पुनः पुनः ॥ १४ ॥ <br>
आविर्भूता सृष्टिकाले तज्जलात्पर्य्युपस्थिता ॥ <br>
प्रलये च तिरोभूता जलाभ्यन्तरवस्थिता ॥ १५ ॥ <br>
प्रतिविश्वेषु वसुधा शैलकाननसंयुता ॥ <br>
सप्तसागरसंयुक्ता सप्तद्वीपमिता सती ॥ १५ ॥ <br>
हिमाद्रिमेरुसंयुक्ता ग्रहचन्द्रार्कसंयुता ॥ <br>
ब्रह्मविष्णुशिवाद्यैश्च सुरैर्लोकैस्तथा नुता ॥ १७ ॥ <br>
पुण्यतीर्थसमायुक्ता पुण्यभारतसंयुता ॥ <br>
काञ्चनीभूमिसंयुक्ता सर्वदुर्गसमन्विता ॥ १८ ॥ <br>
पातालाः सप्त तदधस्तदूर्ध्वे ब्रह्मलोककः ॥ <br>
ध्रुवलोकश्च तत्रैव सर्वं विश्वं च तत्र वै ॥ १९ ॥ <br>
एवं सर्वाणि विश्वानि पृथिव्यां निर्मितानि वै ॥ <br>
ऊर्ध्वं गोलोकवैकुण्ठौ नित्यौ विश्वपरौ च तौ ॥ 2.8.२० ॥ <br>
नश्वराणि च विश्वानि कृत्रिमाकृत्रिमाणि च ॥ <br>
प्रलये प्राकृते ब्रह्मन्ब्रह्मणश्च निपातने ॥ २१ ॥ <br>
महाविराडादिसृष्टौ सृष्टः कृष्णेन चात्मना ॥ <br>
नित्ये स्थितः स प्रलये काष्ठाकाशेश्वरैः सह ॥ २२ ॥ <br>
क्षित्यधिष्ठातृदेवी सा वाराहे पूजिता सुरैः ॥ <br>
मनुभिर्मुनिभिर्विप्रैर्गन्धर्वादिभिरेव च ॥ २३ ॥ <br>
विष्णोर्वराहरूपस्य पत्नी सा श्रुतिसम्मता ॥ <br>
तत्पुत्रो मंगलो ज्ञेयः सुयशा मंगलात्मजः ॥ २४ ॥ <br>
नारद उवाच ॥ <br>
पूजिता केन रूपेण वाराहे च सुरैर्मही ॥ <br>
वराहेण च वाराही सर्वैः सर्वाश्रया सती ॥ २५ ॥ <br>
तस्याः पूजाविधानं चाप्यधश्चोद्धरणक्रमम् ॥ <br>
मंगलं मंगलस्यापि जन्मव्यासं वद प्रभो ॥ २६ ॥ <br>
नारायण उवाच ॥ <br>
वाराहे च वराहश्च ब्रह्मणा संस्तुतः पुरा ॥ <br>
उद्दधार महीं हत्वा हिरण्याक्षं रसातलात् ॥ २७ ॥ <br>
जले तां स्थापयामास पद्मपत्रं यथाऽर्णवे ॥ <br>
तत्रैव निर्ममे ब्रह्मा सर्वं विश्वं मनोहरम् ॥ २८ ॥ <br>
दृष्ट्वा तदधि देवीं च सकामां कामुको हरिः ॥ <br>
वराहरूपी भगवान्कोटिसूर्य्यसमप्रभः ॥ २९ ॥ <br>
कृत्वा रतिकरीं शय्यां मूर्त्तिं च सुमनोहराम् ॥ <br>
क्रीडां चकार रहसि दिव्यवर्षमहर्निशम् ॥ 2.8.३० ॥ <br>
सुखसम्भोगसंस्पर्शान्मूर्च्छां सम्प्राप सुन्दरी ॥ <br>
विदग्धाया विदग्धेन संगमोऽपि सुखप्रदः ॥ ३१ ॥ <br>
विष्णुस्तदंगसंश्लेषाद् बुबुधे न दिवानिशम् ॥ <br>
वर्षान्ते चेतनां प्राप्य कामी तत्याज कामुकीम् ॥३२॥ <br>
दधार पूर्वरूपं हि वाराहं चैव लीलया ॥ <br>
पूजां चकार भक्त्या च ध्यात्वा च धरणीं सतीम् ॥ ३३ ॥ <br>
धूपैर्दीपैश्च नैवद्यैः सिन्दूरैरनुलेपनः ॥ <br>
वस्त्रैः पुष्पैश्च बलिभिः संपूज्योवाच तां हरिः ॥ ३४ ॥ <br>
महावराह उवाच ॥ <br>
सर्वाधारा भव शुभे सर्वैः संपूजिता शुभम् ॥ <br>
मुनिभिर्मनुभिर्देवैः सिद्धैर्वा मानवादिभिः ॥ ३९ ॥ <br>
जलोच्छ्वासाज्जलत्यागगृहारम्भप्रवेशने ॥ <br>
वापीतडागारम्भे च शुभे च कृषि कर्मणि ॥ ३६ ॥ <br>
तव पूजां करिष्यन्ति संभ्रमेण सुरादयः ॥ <br>
मूढा ये न करिष्यन्ति यास्यन्ति नरकं च ते ॥ ३७ ॥ <br>
वसुधोवाच ॥ <br>
वहामि सर्वं वाराहरूपेणाहं तवाज्ञया ॥ <br>
लीलामात्रेण भगवन्विश्वं च सचराचरम् ॥ ३८ ॥ <br>
मुक्तां शुक्तिं हरेरर्चां शिवलिंगं शिलां तथा ॥ <br>
शंखं प्रदीपं रत्नं च माणिक्यं हीरकं मणिम् ॥ ३९ ॥ <br>
यज्ञसूत्रं च पुष्पं च पुस्तकं तुलसीदलम् ॥ <br>
जपमालां पुष्पमालां कर्पूरं च सुवर्णकम् ॥ 2.8.४० ॥ <br>
गोरोचनां चन्दनं च शालग्रामजलं तथा ॥ <br>
एतान्वोढुमशक्ताऽहं क्लिष्टा च भगवञ्छृणु ॥ ४१ ॥ <br>
श्रीभगवानुवाच ॥ <br>
द्रव्याण्येतानि ये मूढा अर्पयिष्यन्ति सुन्दरि ॥ <br>
यास्यन्ति ते कालसूत्रं दिव्यं वर्षशतं त्वयि ॥ ४२ ॥ <br>
इत्येवमुक्त्वा भगवान्विरराम च नारद ॥ <br>
बभूव तेन गर्भेण तेजस्वी मङ्गलग्रहः ॥४३॥ <br>
पूजां चक्रुः पृथिव्याश्च ते सर्वे चाज्ञया हरेः ॥ <br>
दध्युः काण्वोक्तमार्गेण तुष्टुवुः स्तवनेन च ॥ ४४ ॥ <br>
दद्युर्मूलेन मन्त्रेण नैवेद्यादिकमेव च ॥ <br>
संस्तुता त्रिषु लोकेषु पूजिता सा बभूव ह ॥ ४५ ॥ <br>
नारद उवाच ॥ <br>
किं ध्यानं स्तवनं किं वा तस्या मूलं च किं वद ॥ <br>
गूढं सर्वपुराणेषु श्रोतुं कौतूहलं मम ॥ ४६ ॥ <br>
नारायण उवाच ॥ <br>
आदौ च पृथिवी देवी वराहेण सुपूजिता ॥ <br>
ततो हि ब्रह्मणा पश्चात्ततश्च पृथुना पुरा ॥ ४७ ॥ <br>
ततः सर्वैर्मुनीन्द्रैश्च मनुभिर्नारदादिभिः ॥ <br>
ध्यानं च स्तवनं मन्त्रं शृणु वक्ष्यामि नारद ॥ ४८ ॥ <br>
ॐ ह्रीं श्रीं वां वसुधायै स्वाहा ॥ <br>
इत्यनेन तु मन्त्रेण पूजिता विष्णुना पुरा ॥ ४९ ॥ <br>
श्वेतचम्पकवर्णाभां शतचन्द्रसमप्रभाम् ॥ <br>
चन्दनोक्षितसर्वाङ्गीं सर्वभूषणभूषिताम् ॥ 2.8.५० ॥ <br>
रत्नाधारां रत्नगर्भां रत्नाकरसमन्विताम् ॥ <br>
वह्निशुद्धांशुकाधानां सस्मितां वन्दितां भजे ॥ ५१ ॥ <br>
ध्यानेनानेन सा देवी सर्वैर्वै पूजिता भवेत् ॥ <br>
स्तवनं शृणु विप्रेन्द्र कण्वशाखोक्तमेव च ॥५२॥ <br>
विष्णुरुवाच ॥ <br>
यज्ञसूकरजाया त्वं जयं देहि जयावहे ॥ <br>
जयेऽजये जयाधारे जयशीले जयप्रदे ॥ ५३ ॥ <br>
सर्वाधारे सर्वबीजे सर्वशक्तिसमन्विते ॥ <br>
सर्वकामप्रदे देवि सर्वेष्टं देहि मे स्थिरे ॥ ९४ ॥ <br>
सर्वसस्यालये सर्वसस्याड्ये सर्वसस्यदे ॥ <br>
सर्वसस्यहरे काले सर्वसस्यात्मिके क्षिते ॥ ५५ ॥ <br>
मङ्गले मङ्गलाधारे माङ्गल्ये मङ्गलप्रदे ॥ <br>
मङ्गलार्थे मङ्गलांशे मंगलं देहि मे परम् ॥ ५६ ॥ <br>
भूमे भूमिपसर्वस्वे भूमिपालपरायणे ॥ <br>
भूमिपाहङ्काररूपे भूमिं देहि वसुन्धरे ॥ ५७ ॥ <br>
इदं स्तोत्रं महापुण्यं तां संपूज्य च यः पठेत् ॥ <br>
कोट्यन्तरे जन्मनि स संभवेद्भूमिपेश्वरः ॥ ॥ ५८ ॥ <br>
भूमिदानकृतं पुण्यं लभते पठनाज्जनः ॥ <br>
दत्तापहारजात्पापान्मुच्यते नात्र संशयः ॥ ५९ ॥ <br>
अम्बुवीचीभूखननात्पापान्मुच्येत स ध्रुवम् ॥ <br>
अन्यकूपे कुपदजात्पापान्मुच्येत स ध्रुवम् ॥ 2.8.६० ॥ <br>
परभूश्राद्धजात्पापान्मुच्यते नात्र संशयः ॥ <br>
भूमौ वीर्य्यत्यागपापाद्दीपादिस्थापनात्तथा ॥ ६१ ॥ <br>
पापेन मुच्यते प्राज्ञः स्तोत्रस्य पठनान्मुने ॥ <br>
अश्वमेधशतं पुण्यं लभते नात्र संशयः॥ ६२ ॥ <br>
इति श्रीब्रह्मवैर्त्ते महापुराणे द्वितीये प्रकृतिखण्डे नारदनारायणसंवादे पृथिव्युपाख्याने पृथिवीस्तोत्रं नामाष्टमोऽध्यायः॥८॥<br>
<br>
