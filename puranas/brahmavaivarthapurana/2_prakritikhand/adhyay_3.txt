श्रीनारायण उवाच ॥ <br>
अथाण्डं तज्जलेऽतिष्ठद्यावद्वै ब्रह्मणो वयः ॥ <br>
ततः स्वकाले सहसा द्विधारूपो बभूव सः ॥१॥ <br>
तन्मध्ये शिशुरेकश्च शतकोटिरविप्रभः॥ <br>
क्षणं रोरूयमाणश्च स शिशुः पीडितः क्षुधा॥२॥ <br>
पितृमातृपरित्यक्तो जलमध्ये निराश्रयः ॥ <br>
नैकब्रह्माण्डनाथो यो ददर्शोर्ध्वमनाथवत् ॥ ३ ॥ <br>
स्थूलात्स्थूलतमः सोऽपि नाम्ना देवो महाविराट् ॥ <br>
परमाणुर्यथा सूक्ष्मात्परः स्थूलात्तथाऽप्यसौ ॥ ४ ॥ <br>
तेजसां षोडशांशोऽयं कृष्णस्य परमात्मनः ॥ <br>
आधारोऽसंख्यविश्वानां महाविष्णुस्सुरेश्वरः ॥ ५ ॥ <br>
प्रत्येकं रोमकूपेषु विश्वानि निखिलानि च ॥ <br>
अद्यापि तेषां संख्यां च कृष्णो वक्तुं न हि क्षमः ॥ ६ ॥ <br>
यथाऽस्ति संख्या रजसां विश्वानां न कदाचन ॥ <br>
ब्रह्मविष्णुशिवादीनां तथा संख्या न विद्यते ॥ ७ ॥ <br>
प्रतिविश्वेषु सन्त्येवं ब्रह्मविष्णुशिवादयः ॥ <br>
पातालाद्ब्रह्मलोकान्तं ब्रह्माण्डं परिकीर्त्तितम् ॥ ८ ॥ <br>
तत ऊर्ध्वे च वैकुण्ठो ब्रह्माण्डाद्बहिरेव सः ॥ <br>
स च सत्यस्वरूपश्च शश्वन्नारायणो यथा ॥ ९ ॥ <br>
तदूर्ध्वे गोलकश्चैव पञ्चाशत्कोटियोजनात् ॥ <br>
नित्यः सत्यस्वरूपश्च यथा कृष्णस्तथाप्ययम् ॥ 2.3.१० ॥ <br>
सप्तद्वीपमिता पृथ्वी सप्तसागरसंयुता ॥ <br>
एकोनपञ्चाशदुपद्वीपाऽसंख्यवनान्विता ॥ ११ ॥ <br>
ऊर्ध्वं सप्त सुवर्लोका ब्रह्मलोकसमन्विताः ॥ <br>
पातालानि च सप्ताधश्चैवं ब्रह्माण्डमेव च ॥ १२ ॥ <br>
ऊर्ध्वं धराया भूर्लोको भुवर्लोकस्ततः परः ॥ <br>
स्वर्लोकस्तु ततः पश्चान्महर्लोकस्ततो जनः ॥ १३ ॥ <br>
ततः परस्तपोलोकः सत्यलोकस्ततः परः ॥ <br>
ततः परो ब्रह्मलोकस्तप्तकाञ्चननिर्मितः ॥ ॥१४ ॥ <br>
एवं सर्वं कृत्रिमं तद्बाह्याभ्यन्तर एव च ॥ <br>
तद्विनाशे विनाशश्च सर्वेषामेव नारद ॥ १९ ॥ <br>
जलबुदुदवत्सर्वं विश्वसंघमनित्यकम् ॥ <br>
नित्यौ गोलोकवैकुण्ठौ सत्यौ शश्वदकृत्रिमौ ॥ १६ ॥ <br>
लोमकूपे च विध्यण्डं प्रत्येकं तस्य निश्चितम् ॥ <br>
एषां संख्यां न जानाति कृष्णोऽन्यस्यापि का कथा ॥ १७ ॥ <br>
प्रत्येकं प्रतिविध्यण्डे ब्रह्मविष्णुशिवादयः ॥ <br>
तिस्रः कोट्यः सुराणां च संख्या सर्वत्र पुत्रक ॥ १८ ॥ <br>
दिगीशाश्चैव दिक्पाला नक्षत्राणि ग्रहादयः ॥ <br>
भुवि वर्णाश्च चत्वारोऽधो नागाश्च चराचराः ॥ १९ ॥ <br>
अथ कालेन स विराडूर्ध्वं दृष्ट्वा पुनः पुनः ॥ <br>
डिम्भान्तरं च शून्यं च न द्वितीयं कथंचन ॥ 2.3.२० ॥ <br>
चिन्तामवाप क्षुद्युक्तो रुरोद च पुनः पुनः ॥ <br>
ज्ञानं प्राप्य तदा दध्यौ कृष्णं परमपूरुषम् ॥ २१ ॥ <br>
ततो ददर्श तत्रैव ब्रह्म ज्योतिः सनातनम् ॥ <br>
नवीननीरदश्यामं द्विभुजं पीतवाससम् ॥ २२ ॥ <br>
सस्मितं मुरलीहस्तं भक्तानुग्रहकारकम् ॥<br>
जहास बालकस्तुष्टो दृष्ट्वा जनकमीश्वरम् ॥ २३ ॥ <br>
वरं तस्मै ददौ तुष्टो वरेशः समयोचितम्॥ <br>
मत्समो ज्ञानयुक्तश्व क्षुत्पिपासाविवर्जितः ॥ २४ ॥ <br>
ब्रह्माण्डासंख्यनिलयो भव वत्स लयावधि ॥ <br>
निष्कामो निर्भयश्चैव सर्वेषां वरदो वरः ॥ <br>
रोगमृत्युजराशोकपीडादिपरिवर्जितः ॥ २५ ॥ <br>
इत्युक्त्वा तद्दक्षकर्णे महामन्त्रं षडक्षरम् ॥<br>
त्रिः कृत्वा प्रजजापादौ वेदाङ्गमवरं परम् ॥ २६ ॥ <br>
प्रणवादिचतुर्थ्यन्तं कृष्ण इत्यक्षरद्वयम् ॥ <br>
वह्निज्वालान्तमिष्टं च सर्वविघ्नहरं परम् ॥ २७ ॥ <br>
मन्त्रं दत्त्वा तदाहारं कल्पयामास वै प्रभुः॥<br>
श्रूयतां तद्ब्रह्मपुत्र निबोध कथयामि ते ॥ २८ ॥ <br>
प्रतिविश्वेषु नैवेद्यं दद्याद्वै वैष्णवो जनः ॥ <br>
षोडशांशं विषयिणो विष्णोः पञ्चदशास्य वै ॥ २९ ॥ <br>
निर्गुणस्यात्मनश्चैव परिपूर्णतमस्य च ॥ <br>
नैवेद्येन च कृष्णस्य नहि किञ्चित्प्रयोजनम् ॥ 2.3.३० ॥ <br>
यद्ददाति व नैवेद्यं यस्मै देवाय यो जनः ॥ <br>
स च खादति तत्सर्वं लक्ष्मीदृष्ट्या पुनर्भवेत् ॥ ३१ ॥ <br>
तं च मन्त्रं वरं दत्त्वा तमुवाच पुनर्विभुः ॥ <br>
अन्यो वरः क इष्टस्ते तं मे ब्रूहि ददामि ते ॥ ३२ ॥ <br>
कृष्णस्य वचनं श्रुत्वा तमुवाच महाविराट् ॥ <br>
अदन्तो बालकस्तत्र वचनं समयोचितम् ॥ ३३ ॥ <br>
महाविराडुवाच ॥ <br>
वरं मे त्वत्पदाम्भोजे भक्तिर्भवतु निश्चला ॥ <br>
सन्ततं यावदायुर्मे क्षणं वा सुचिरं च वा ॥ ३४ ॥ <br>
त्वद्भक्तियुक्तो यो लोके जीवन्मुक्तः स सन्ततम् ॥ <br>
त्वद्भक्तिहीनो मूर्खश्च जीवन्नपि मृतो हि सः ॥ ३५ ॥ <br>
किं तज्जपेन तपसा यज्ञेन यजनेन च ॥<br>
व्रतेनैवोपवासेन पुण्यतीर्थनिषेवया ॥ ३६ ॥ <br>
कृष्णभक्तिविहीनस्य पुंसः स्याज्जीवनं वृथा ॥ <br>
येनात्मना जीवितश्च तमेव नहि मन्यते ॥ ३७ ॥ <br>
यावदात्मा शरीरेऽस्ति तावत्स्याच्छक्तिसंयुतः ॥ <br>
पश्चाद्यान्ति गते तस्मिन्न स्वतन्त्राश्च शक्तयः ॥३८॥ <br>
स च त्वं च महाभाग सर्वात्मा प्रकृतेः परः ॥ <br>
स्वेच्छामयश्च सर्वाद्यो ब्रह्म ज्योतिः सनातनः ॥ ३९ ॥ <br>
इत्युक्त्वा बालकस्तत्र विरराम च नारद ॥ <br>
उवाच कृष्णः प्रत्युक्तिं मधुरां श्रुतिसुन्दरीम् ॥ 2.3.४० ॥ <br>
श्रीकृष्ण उवाच ॥ <br>
सुचिरं सुस्थिरं तिष्ठ यथाऽहं त्वं तथा भव ॥ <br>
असंख्यब्रह्मणां पाते पातस्ते न भविष्यति ॥ ४१ ॥ <br>
अंशेन प्रतिविध्यण्डे त्वं च पुत्र विराड् भव ॥ <br>
त्वन्नाभिपद्मे ब्रह्मा च विश्वस्रष्टा भविष्यति ॥ ४२ ॥ <br>
ललाटे ब्रह्मणश्चैव रुद्राश्चैकादशैव तु ॥ <br>
शिवांशेन  भविष्यन्ति सृष्टिसंचरणाय वै ॥ ४३ ॥ <br>
कालाग्निरुद्रस्तेष्वेको विश्वसंहारकारकः ॥ <br>
पाता विष्णुश्च विषयी क्षुद्रांशेन भविष्यति॥ ॥ ४४ ॥ <br>
मद्भक्तियुक्तः सततं भविष्यसि वरेण मे ॥ <br>
ध्यानेन कमनीयं मां नित्यं द्रक्ष्यसि निश्चितम् ॥ ४५ ॥ <br>
मातरं कमनीयां च मम वक्षःस्थलस्थिताम् ॥ <br>
यामि लोकं तिष्ठ वत्सेत्युक्त्वा सोऽन्तरधीयत ॥ ४६ ॥ <br>
गत्वा च नाकं ब्रह्माणं शङ्करं स उवाच ह ॥ <br>
स्रष्टारं स्रष्टुमीशं च संहर्तारं च तत्क्षणम्॥४७॥<br>
श्रीकृष्ण उवाच ॥ <br>
सृष्टिं स्रष्टुं गच्छ वत्स नाभिपद्मोद्भवो भव॥ <br>
महाविराड् लोमकूपे क्षुद्रस्य च विधेः शृणु ॥ ४८ ॥ <br>
गच्छ वत्स महादेव ब्रह्मभालोद्भवो भव ॥ <br>
अंशेन च महाभाग स्वयं च सुचिरं तपः ॥ ४९ ॥ <br>
इत्युक्त्वा जगतां नाथो विरराम विधेः सुतः ॥ <br>
जगाम नत्वा तं ब्रह्मा शिवश्च शिवदायकः ॥ 2.3.५० ॥ <br>
महाविराड् लोमकूपे ब्रह्माण्डे गोलके जले ॥ <br>
स बभूव विराट्क्षुद्रो विराडंशेन साम्प्रतम् ॥ ५१ ॥ <br>
श्यामो युवा पीतवासाः शयानो जलतल्पके॥ <br>
ईषद्धासः प्रसन्नास्यो विश्वरूपी जनार्दनः ॥ ५२ ॥ <br>
तन्नाभिकमले ब्रह्मा बभूव कमलोद्भवः ॥ <br>
संभूय पद्मदण्डं च बभ्राम युगलक्षकम् ॥ ५३ ॥ <br>
नान्तं जगाम दण्डस्य पद्मनाभस्य पद्मजः ॥ <br>
नाभिजस्य च पद्मस्य चिन्तामाप पितामहः ॥ ५४ ॥ <br>
स्वस्थानं पुनरागत्य दध्यौ कृष्णपदाम्बुजम् ॥ <br>
ततो ददर्श क्षुद्रं तं ध्यात्वा तद्दिव्यचक्षुषा ॥ ५५ ॥ <br>
शयानं जलतल्पे च ब्रह्माण्डपिण्डमावृते ॥ <br>
यल्लोमकूपे ब्रह्माण्डं तं च तत्परमीश्वरम् ॥ ५६ ॥ <br>
श्रीकृष्णं चापि गोलोकं गोपगोपीसमन्वितम् ॥ <br>
तं संस्तूय वरं प्राप ततः सृष्टिं चकार सः ॥ ५७ ॥ <br>
बभूवुर्ब्रह्मणः पुत्रा मानसाः सनकादयः ॥ <br>
ततो रुद्राः कपालाच्च शिवस्यैकादश स्मृताः ॥ ५८ ॥ <br>
बभूव पाता विष्णुश्च वामे क्षुद्रस्य पार्श्वतः ॥ <br>
चतुर्भुजश्च भगवाञ्श्वेतद्वीपनिवासकृत् ॥ ५९ ॥ <br>
क्षुद्रस्य नाभिपद्मे च ब्रह्मा विश्वं ससर्ज सः ॥ <br>
स्वर्गं मर्त्यं च पातालं त्रिलोकं सचराचरम् ॥ 2.3.६० ॥ <br>
एवं सर्वं लोमकूपे विश्वं प्रत्येकमेव च ॥ <br>
प्रतिविश्वं क्षुद्रविराड् ब्रह्म विष्णुशिवादयः ॥ ६१ ॥ <br>
इत्येवं कथितं वत्स कृष्णसङ्कीर्त्तनं शुभम् ॥ <br>
सुखदं मोक्षदं सारं किं भूयः श्रोतुमिच्छसि ॥ ६२ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे विश्वब्रह्माण्डवर्णनं नाम तृतीयोऽध्यायः॥३॥<br>
<br>
