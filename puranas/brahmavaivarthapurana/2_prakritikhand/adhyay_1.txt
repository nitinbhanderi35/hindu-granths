।। नारद उवाच ।। ।। <br>
गणेशजननी दुर्गा राधा लक्ष्मीः सरस्वती ।। <br>
सावित्री वै सृष्टिविधौ प्रकृतिः पञ्चधा स्मृता ।। १ ।। <br>
आविर्बभूव सा केन का वा सा ज्ञानिनां वरा ।। <br>
किं वा तल्लक्षणं ब्रूहि साभवत्पञ्चधा कथम् ।। २ ।। <br>
सर्वासां चरितं पूजाविधानं कथमीप्सितम् ।। <br>
अवतारं कुत्र कस्यास्तन्मां व्याख्यातुमर्हसि ।।३।। <br>
नारायण उवाच ।। <br>
प्रकृतेर्लक्षणं वत्स को वा वक्तुं क्षमो भवेत्।। <br>
किंचित्तथापि वक्ष्यामि यच्छ्रुतं धर्मवक्त्रतः ।। ४ ।। <br>
प्रकृष्टवाचकः प्रश्च कृतिश्च सृष्टिवाचकः ।। <br>
सृष्टौ प्रकृष्टा या देवी प्रकृतिः सा प्रकीर्तिता ।। ५ ।। <br>
गुणे प्रकृष्टसत्त्वे च प्रशब्दो वर्तते श्रुतौ ।। <br>
मध्यमे कृश्च रजसि तिशब्दस्तमसि स्मृतः ।। ६ ।। <br>
त्रिगुणात्मस्वरूपा या सर्वशक्तिसमन्विता ।। <br>
प्रधाना सृष्टिकरणे प्रकृतिस्तेन कथ्यते ।। ७ ।। <br>
प्रथमे वर्त्तते प्रश्च कृतिस्स्यात्सृष्टिवाचकः ।। <br>
सृष्टेराद्या च या देवी प्रकृतिः सा प्रकीर्तिता ।। ८ ।। <br>
योगेनात्मा सृष्टिविधौ द्विधारूपो बभूव सः ।। <br>
पुमांश्च दक्षिणार्द्धाङ्गो वामाङ्गः प्रकृतिः स्मृतः ।। ९ ।। <br>
सा च ब्रह्मस्वरूपा स्यान्माया नित्या सनातनी ।। <br>
यथाऽऽत्मा च यथाशक्तिर्यथाऽग्नौ दाहिका स्मृता ।। 2.1.१० ।। <br>
अतएव हि योगीन्द्रः स्त्रीपुंभेदं न मन्यते ।। <br>
सर्वं ब्रह्ममयं ब्रह्मञ्छश्वत्पश्यति नारद ।। ११ ।।<br>
स्वेच्छामयस्येच्छया च श्रीकृष्णस्य सिसृक्षया ।। <br>
साऽऽविर्बभूव सहसा मूलप्रकृतिरीश्वरी ।। १२ ।। <br>
तदाज्ञया पञ्चविधा सृष्टिकर्मणि भेदतः ।। <br>
अथ भक्तानुरोधाद्वा भक्तानुग्रहविग्रहा ।। १३ ।। <br>
गणेशमाता दुर्गा या शिवरूपा शिवप्रिया ।। <br>
नारायणी विष्णुमाया पूर्णब्रह्मस्वरूपिणी ।। १४ ।। <br>
ब्रह्मादिदेवैर्मुनिभिर्मनुभिः पूजिता सदा ।। <br>
सर्वाधिष्ठातृदेवी सा ब्रह्मरूपा सनातनी ।। १९ ।। <br>
यशोमङ्गलधर्मश्रीसत्यपुण्यप्रदायिनी ।। <br>
मोक्षहर्षप्रदात्रीयं शोकदुःखार्तिनाशिनी ।। १६ ।। <br>
शरणागतदीनार्तपरित्राणपरायणा ।। <br>
तेजःस्वरूपा परमा तदधिष्ठातृदेवता ।। १७ ।। <br>
सर्वशक्तिस्वरूपा च शक्तिरीशस्य सन्ततम् ।। <br>
सिद्धेश्वरी सिद्धरूपा सिद्धिदा सिद्धिदेश्वरी ।।१८।। <br>
बुद्धिर्निद्रा क्षुत्पिपासा च्छाया तन्द्रा दया स्मृतिः ।। <br>
जातिः क्षान्तिश्च शान्तिश्च कांतिर्भ्रान्तिश्च चेतना ।। १९ ।। <br>
तुष्टिः पुष्टिस्तथा लक्ष्मीर्वृत्तिर्माता तथैव च ।। <br>
सर्वशक्तिस्वरूपा सा कृष्णस्य परमात्मनः ।। 2.1.२० ।। <br>
उक्तः श्रुतौ श्रुतगुणश्चातिस्वल्पो यथागमम् ।। <br>
गुणोऽस्त्यनन्तोऽनन्ताया अपरां च निशामय ।। २१ ।। <br>
शुद्धसत्त्वस्वरूपा या पद्मा च परमात्मनः ।। <br>
सर्वसम्पत्स्वरूपा या तदधिष्ठातृदेवता।।२२।। <br>
कान्ता दान्ताऽतिशान्ता च सुशीला सर्वमङ्गला ।। <br>
लोभान्मोहात्कामरोषान्मदाहङ्कारतस्तथा ।। २३ ।। <br>
त्यक्ताऽनुरक्ता पत्युश्च सर्वाद्या च पतिव्रता ।। <br>
प्राणतुल्या भगवतः प्रेमपात्री प्रियंवदा ।। २४ ।। <br>
सर्वसस्यात्मिका सर्वजीवनोपायरूपिणी ।। <br>
महालक्ष्मीश्च वैकुण्ठे पतिसेवापरायणा ।। ।। २५ ।। <br>
स्वर्गे च स्वर्गलक्ष्मीश्च राजलक्ष्मीश्च राजसु ।। <br>
गृहे च गृहलक्ष्मीश्च मर्त्यानां गृहिणां तथा।। ।। २६ ।। <br>
सर्वेषु प्राणिद्रव्येषु शोभारूपा मनोहरा ।। <br>
प्रीतिरूपा पुण्यवतां प्रभारूपा नृपेषु च ।। २७ ।। <br>
वाणिज्यरूपा वणिजां पापिनां कलहङ्करी ।। <br>
दयामयी भक्तमाता भक्तानुग्रहकारिका ।। २८ ।। <br>
चपले चपला भक्तसम्पदो रक्षणाय च ।। <br>
जगज्जीवन्मृतं सर्वं यया देव्या विना मुने ।। २९ ।। <br>
शक्तिर्द्वितीया कथिता वेदोक्ता सर्वसम्मता ।। <br>
सर्वपूज्या सर्ववन्द्या चान्यां मत्तो निशामय ।। ।। 2.1.३० ।। <br>
वाग्बुद्धिविद्याज्ञानाधिदेवता परमात्मनः ।। <br>
सर्वविद्यास्वरूपा या सा च देवी सरस्वती ।। ३१ ।। <br>
सुबुद्धिः कविता मेधा प्रतिभा स्मृतिदा सताम् ।। <br>
नानाप्रकारसिद्धान्तभेदार्थकल्पनाप्रदा ।। ३२ ।। <br>
व्याख्याबोधस्वरूपा च सर्वसंदेहभञ्जिनी ।। <br>
विचारकारिणी ग्रन्थकारिणी शक्तिरूपिणी ।। ३३ ।। <br>
सर्वसङ्गीतसन्धानतालकारणरूपिणी ।। <br>
विषयज्ञानवाग्रूपा प्रतिविश्वं च जीविनाम् ।। ।।३४।। <br>
यया विना च विश्वौघो मूको मृतसमः सदा ।। <br>
व्याख्यामुद्राकरा शान्ता वीणापुस्तकधारिणी ।।३९।।<br>
शुद्धसत्त्वस्वरूपा या सुशीला श्रीहरिप्रिया ।। <br>
हिमचन्दनकुन्देन्दुकुमुदाम्भोजसन्निभा।।३६।।<br>
जपन्ती परमात्मानं श्रीकृष्णं रत्नमालया।।<br>
तपस्स्वरूपा तपसां फलदात्री तपस्विनी।।३७।।<br>
सिद्धिविद्यास्वरूपा च सर्वसिद्धिप्रदा सदा।।३८।।<br>
यथागमं यथाकिञ्चिदपरां संनिबोध मे ।। <br>
माता चतुर्णां वेदानां वेदाङ्गानां च छन्दसाम्।।३९।।<br>
सन्ध्यावन्दनमन्त्राणां तन्त्राणां च विचक्षणा।।<br>
द्विजादिजातिरूपा च जपरूपा तपस्विनी।।2.1.४०।।<br>
ब्राह्मण्यतेजोरूपा च सर्वसंस्कारकारिणी ।। <br>
पवित्ररूपा सावित्री गायत्री ब्रह्मणः प्रिया ।। ४१ ।। <br>
तीर्थानि यस्याः संस्पर्शं दर्शं वाञ्छन्ति शुद्धये ।। <br>
शुद्धस्फटिकसंकाशा शुद्धसत्त्वस्वरूपिणी ।। ४२ ।। <br>
परमानन्दरूपा च परमा च सनातनी ।। <br>
परब्रह्मस्वरूपा च निर्वाणपददायिनी ।। ४३ ।। <br>
ब्रह्मतेजोमयी शक्तिस्तदधिष्ठातृदेवता ।। <br>
यत्पादरजसा पूतं जगत्सर्वं च नारद ।। ४४ ।। <br>
देवी चतुर्थी कथिता पञ्चमीं वर्णयामि ते ।। <br>
प्रेमप्राणाधिदेवी या पञ्चप्राणस्वरूपिणी ।। ४५ ।। <br>
प्राणाधिकप्रियतमा सर्वाद्या सुन्दरी वरा ।। <br>
सर्वसौभाग्ययुक्ता च मानिनी गौरवान्विता ।। ४६ ।। <br>
वामार्द्धाङ्गस्वरूपा च सुगुणैस्तेजसा समा ।। <br>
परावरा सर्वमाता परमाद्या सनातनी ।।४७।। <br>
परमानन्दरूपा च धन्या मान्या च पूजिता ।। <br>
रासक्रीडाधिदेवी च कृष्णस्य परमात्मनः ।। ४८ ।। <br>
रासमण्डलसंभूता रासमण्डलमण्डिता ।। <br>
रासेश्वरी सुरसिका रासावासनिवासिनी ।। ४९ ।। <br>
गोलोकवासिनी देवी गोपीवेषविधायिका ।।<br>
परमाह्लादरूपा च सन्तोषामर्षरूपिणी ।। 2.1.५० ।। <br>
निर्गुणा च निराकारा निर्लिप्ताऽऽत्मस्वरूपिणी ।। <br>
निरीहा निरहङ्कारा भक्तानुग्रहविग्रहा ।। ५१ ।। <br>
वेदानुसारध्यानेन विज्ञेया सा विचक्षणैः ।। <br>
दृष्टिर्दृष्टा सहस्रेषु सुरेन्द्रैर्मुनिपुङ्गवैः ।। ५२ ।। <br>
वह्निशुद्धांशुकाधाना रत्नालङ्कारभूषिता।। <br>
कोटिप्रभाजुष्टश्रीयुक्ता भक्तविग्रहा ।। ५३ ।। <br>
श्रीकृष्णभक्तदास्यैकदायिनी सर्वसम्पदाम् ।। <br>
अवतारे च वाराहे वृषभानुसुता च या ।। ५४ ।। <br>
यत्पादपद्मसंस्पर्शपवित्रा च वसुन्धरा ।। <br>
ब्रह्मादिभिरदृष्टा या सर्वदृष्टा च भारते ।। ५५ ।। <br>
स्त्रीरत्नसारसंभूता कृष्णवक्षः स्थलस्थिता ।। <br>
तथा घने नवघने लोला सौदामिनी मुने ।। ५६ ।। <br>
षष्टिवर्षसहस्राणि प्रतप्तं ब्रह्मणा पुरा ।। <br>
यत्पादपद्मनखरदृष्टये चात्मशुद्धये ।। ५७ ।। <br>
स्वप्नेऽपि नैव दृष्टः स्यात्प्रत्यक्षेऽपि च का कथा ।। <br>
तेनैव तपसा दृष्टा भूरि वृन्दावने वने ।। ५८ ।। <br>
कथिता पञ्चमी देवी सा राधा परिकीर्त्तिता ।। <br>
अंशरूपा कलारूपा कलांशांशसमुद्भवा।। ५९ ।। <br>
प्रकृतेः प्रतिविश्वं च रूपं स्यात्सर्वयोषितः।। <br>
परिपूर्णतमाः पञ्चविधा देव्यः प्रकीर्त्तिताः ।। 2.1.६० ।। <br>
या याः प्रधानांशरूपा वर्णयामि निशामय ।। <br>
प्रधानांशस्वरूपा च गङ्गा भुवनपावनी ।। ६१ ।। <br>
विष्णुपादाब्जसंभूता द्रवरूपा सनातनी ।। <br>
पापिपापेध्मदाहाय ज्वलदिन्धनरूपिणी ।। ६२ ।। <br>
दर्शनस्पर्शनस्नानपानैर्निर्वाणदायिनी ।। <br>
गोलोकस्थानगमनसुसोपानस्वरूपिणी ।। ६३ ।। <br>
पवित्ररूपा तीर्थानां सरितां च परावरा ।। <br>
शम्भुमौलिजटामेरुमुक्तापंक्तिस्वरूपिणी ।। ६४ ।। <br>
तपस्सम्पादिनी सद्यो भारते च तपस्विनाम् ।। <br>
शङ्खपद्मक्षीरनिभा शुद्धसत्त्वस्वरूपिणी ।। ६५ ।। <br>
निर्मला निरहङ्कारा साध्वी नारायणप्रिया ।। <br>
प्रधानांशस्वरूपा च तुलसी विष्णुकामिनी ।। ६६ ।। <br>
विष्णुभूषणरूपा च विष्णुपादस्थिता सती ।। <br>
तपस्सङ्कल्पपूजादिसद्यस्सम्पादिनी मुने ।। ६७ ।। <br>
सारभूता च पुष्पाणां पवित्रा पुण्यदा सदा ।। <br>
दर्शनस्पर्शनाभ्यां   च सद्यो निर्वाणदायिनी ।। ६८ ।। <br>
कलौ कलुषशुष्केध्मदाहनायाग्निरूपिणी ।। <br>
यत्पादपद्मसंस्पर्शात्सद्यः पूता वसुन्धरा ।। ६९ ।। <br>
यत्स्पर्शदर्शं वाञ्छन्ति तीर्थानामात्मशुद्धये ।। <br>
यया विना च विश्वेषु सर्वं कर्मास्ति निष्फलम् ।। 2.1.७० ।। <br>
मोक्षदा या मुमुक्षूणां कामिनां सर्वकामदा ।। <br>
कल्पवृक्षस्वरूपा च भारते वृक्षरूपिणी ।। ७१ ।। <br>
त्राणाय भारतानां च पूजानां परदेवता ।। <br>
प्रधानांशस्वरूपा च मनसा कश्यपात्मजा ।। ७२ ।। <br>
शङ्करप्रियशिष्या च महाज्ञानविशारदा ।। <br>
नागेश्वरस्यानन्तस्य भगिनी नागपूजिता ।। ७३ ।। <br>
नागेश्वरी नागमाता सुन्दरी नागवाहिनी ।। <br>
नागेन्द्रगणयुक्ता सा नागभूषणभूषिता ।। ७४ ।। <br>
नागेन्द्रवन्दिता सिद्धयोगिनी नागवासिनी ।। <br>
विष्णुभक्ता विष्णुरूपा विष्णुपूजापरायणा ।। ७५ ।। <br>
तपःस्वरूपा तपसां फलदात्री तपस्विनी ।। <br>
दिव्यं त्रिलक्षवर्षं च तपस्तप्तं यया हरेः ।। ७६ ।। <br>
तपस्विनीषु पूज्या च तपस्विषु च भारते ।। <br>
सर्वमन्त्राधिदेवी च ज्वलन्ती ब्रह्मतेजसा ।। ७७ ।। <br>
ब्रह्मस्वरूपा परमा ब्रह्मभावनतत्परा ।। <br>
जरत्कारुमुनेः पत्नी कृष्णशम्भुपतिव्रता ।। ७८ ।। <br>
आस्तीकस्य मुनेर्माता प्रवरस्य तपस्विनाम्।।<br>
प्रधानांशस्वरूपा या देवसेना च नारद ।। ७९ ।। <br>
मातृका सा पूज्यतमा सा च षष्ठी प्रकीर्त्तिता ।। <br>
शिशूनां प्रतिविश्वं तु प्रतिपालनकारिणी।। 2.1.८० ।। <br>
तपस्विनी विष्णुभक्ता कार्त्तिकेयस्य कामिनी ।। <br>
षष्ठांशरूपा प्रकृतेस्तेन षष्ठी प्रकीर्तिता ।। ८१ ।। <br>
पुत्रपौत्रप्रदात्री च धात्री च जगतां सदा ।। <br>
सुन्दरी युवती रम्या सततं भर्तुरन्तिके ।। ८२ ।। <br>
स्थाने शिशूनां परमा वृद्धरूपा च योगिनी ।। <br>
पूजा  द्वादशमासेषु यस्याः षष्ठ्यास्तु सन्ततम् ।। ८३ ।। <br>
पूजा च सूतिकागारे परषष्ठदिने शिशोः ।। <br>
एकविंशतिमे चैव पूजा कल्याणहेतुकी ।। ८४ ।। <br>
शश्वन्नियमिता चैषा नित्या काम्याऽप्यतः परा ।। <br>
मातृरूपा दयारूपा शश्वद्रक्षणकारिणी ।। ८५ ।। <br>
जले स्थले चान्तरिक्षे शिशूनां स्वप्नगोचरा ।। <br>
प्रधानांशस्वरूपा या देवी मङ्गलचण्डिका ।। ८६ ।। <br>
प्रकृतेर्मुखसंभूता सर्वमङ्गलदा सदा ।। <br>
सृष्टौ मङ्गलरूपा च संहारे कोपरूपिणी ।। ८७ ।। <br>
तेन मङ्गलचण्डी सा पण्डितैः परिकीर्त्तिता ।। <br>
प्रतिमङ्गलवारेषु प्रतिविश्वेषु पूजिता ।। ८८ ।। <br>
पञ्चोपचारैर्भक्त्या च योषिद्भिः परिपूजिता ।। <br>
पुत्रपौत्रधनैश्वर्य्ययशोमङ्गलदायिनी ।।८९।। <br>
शोक सन्तापपापार्त्तिदुःखदारिद्र्यनाशिनी।।<br>
परितुष्टा सर्ववाच्छाप्रदात्री सर्वयोषिताम् ।।2.1.९०।। <br>
रुष्टा क्षणेन संहर्तुं शक्ता विश्वं महेश्वरी।।<br>
प्रधानांशस्वरूपा च काली कमललोचना ।। ९१ ।। <br>
दुर्गाललाटसंभूता रणे शुम्भनिशुम्भयोः ।। <br>
दुर्गार्द्धांशस्वरूपा स्याद्गुणैस्सा तेजसा समा ।। ९२ ।। <br>
कोटिसूर्य्यप्रभाजुष्टदिव्यसुन्दरविग्रहा ।। <br>
प्रधाना सर्वशक्तीनां वरा बलवती परा ।। ९३ ।। <br>
सर्वसिद्धिप्रदा देवी परमा सिद्धियोगिनी ।। <br>
कृष्णभक्ता कृष्णतुल्या तेजसा विक्रमैर्गुणैः ।। <br>
कृष्णभावनया शश्वत्कृष्णवर्णा सनातनी ।। ९४ ।। <br>
ब्रह्माण्डं सकलं हर्तुं शक्ता निःश्वासमात्रतः ।। <br>
रणं दैत्यैः समं तस्याः क्रीडया लोकरक्षया ।। ९५ ।। <br>
धर्मार्थकाममोक्षांश्च दातुं शक्ता सुपूजिता ।। <br>
ब्रह्मादिभिः स्तूयमाना मुनिभिर्मनुभिर्नरैः ।। ९६ ।। <br>
प्रधानांशस्वरूपा च प्रकृतिश्च वसुन्धरा ।। <br>
आधारभूता सर्वेषां सर्वसस्यप्रसूतिका ।। ९७ ।। <br>
रत्नाकारा रत्नगर्भा सर्वरत्नाकराश्रया ।। <br>
प्रजादिभिः प्रजेशैश्च पूजिता वन्दिता सदा ।। ९८ ।। <br>
सर्वोपजीव्यरूपा च सर्वसम्पद्विधायिनी ।। <br>
यया विना जगत्सर्वं निराधारं चराचरम् ।।९९।। <br>
प्रकृतेश्च कला या यास्ता निबोध मुनीश्वर ।। <br>
यस्य यस्य च याः पत्न्यस्ताः सर्वा वर्णयामि ते ।। 2.1.१०० ।। <br>
स्वाहादेवी वह्निपत्नी त्रिषु लोकेषु पूजिता ।। <br>
यया विना हविर्दत्तं न ग्रहीतुं सुराः क्षमाः ।। १०१ ।। <br>
दक्षिणा यज्ञपत्नी च दीक्षा सर्वत्र पूजिता ।। <br>
यया विना च विश्वेषु सर्वं कर्म च निष्फलम् ।।१०२।। <br>
स्वधा पितॄणां पत्नी च मुनिभिर्मनुभिर्नरैः ।। <br>
पूजिता पैतृकं दानं निष्फलं च यया विना ।। १०३ ।।<br>
स्वस्तिदेवी वायुपत्नी प्रति विश्वेषु पूजिता ।। <br>
आदानं च प्रदानं च निष्फलं च यया विना ।। १०४ ।। <br>
पुष्टिर्गणपतेः पत्नी पूजिता जगतीतले ।। <br>
यया विना परिक्षीणाः पुमांसो योषितोऽपि च ।। १०५ ।। <br>
अनन्तपत्नी तुष्टिश्च पूजिता वन्दिता सदा ।। <br>
यया विना न सन्तुष्टाः सर्वे लोकाश्च सर्वतः ।। १०६ ।। <br>
ईशानपत्नी सम्पत्तिः पूजिता च सुरैर्नरैः ।। <br>
सर्वे लोका दरिद्राश्च विश्वेषु च यया विना ।। १०७।।<br>
धृतिः कपिलपत्नी च सर्वैः सर्वत्र पूजिता ।। <br>
सर्वे लोका अधीरास्स्युर्जगत्सु च यया विना।। १०८ ।। <br>
यमपत्नी क्षमा साध्वी सुशीला सर्वपूजिता।। <br>
समुन्मत्ताश्च रुद्राश्च सर्वे लोका यया विना ।। १०९ ।। <br>
क्रीडाधिष्ठातृदेवी सा कामपत्नी रतिः सती ।। <br>
केलिकौतुकहीनाश्च सर्वे लोका यया विना ।। 2.1.११० ।। <br>
सत्यपत्नी सती मुक्तिः पूजिता जगतां प्रिया ।। <br>
यया विना भवेल्लोको बन्धुतारहितः सदा ।। १११।। <br>
मोहपत्नी दया साध्वी पूजिता च जगत्प्रिया ।। <br>
सर्वे लोकाश्च सर्वत्र निष्ठुराश्च यया विना ।। ११२ ।। <br>
पुण्यपत्नी प्रतिष्ठा सा पुण्यरूपा च पूजिता ।। <br>
यया विना जगत्सर्वं जीवन्मृतसमं मुने ।। ११३ ।। <br>
सुकर्मपत्नी कीर्तिश्च धन्या मान्या च पूजिता ।। <br>
यया विना जगत्सर्वं यशोहीनं मृतं यथा ।। ११४ ।। <br>
क्रिया उद्योगपत्नी च पूजिता सर्वसङ्गता ।। <br>
यया विना जगत्सर्वमुच्छिन्नमिव नारद ।। ११५ ।। <br>
अधर्मपत्नी मिथ्या सा सर्वधूर्तैश्च पूजिता ।। <br>
यया विना जगत्सर्वमुच्छिन्नं विधिनिर्मितम् ।। ११६ ।। <br>
सत्ये अदर्शना या च त्रेतायां सूक्ष्मरूपिणी ।। <br>
अर्द्धावयवरूपा च द्वापरे संहृता ह्रिया ।। ११७ ।। <br>
कलौ महाप्रगल्भा च सर्वत्र व्याप्तिकारणात् ।। <br>
कपटेन सह भ्रात्रा भ्रमत्येव गृहे गृहे ।। ११८ ।। <br>
शान्तिर्लज्जा च भार्ये द्वे सुशीलस्य च पूजिते ।। <br>
यस्यां विना जगत्सर्वमुन्मत्तमिव नारद ।। ११९ ।। <br>
ज्ञानस्य तिस्रो भार्याश्च बुद्धिर्मेधा स्मृतिस्तथा ।। <br>
याभिर्विना जगत्सर्वं मूढं मृतसमं सदा ।।2.1.१२०।। <br>
मूर्त्तिश्च धर्मपत्नी सा कान्तिरूपा मनोहरा ।। <br>
परमात्मा च विश्वौघा निराधारा यया विना ।। १२१ ।। <br>
सर्वत्र शोभारूपा च लक्ष्मीर्मूर्तिमती सती ।। <br>
श्रीरूपा मूर्तिरूपा च मान्या धन्या च पूजिता।।१२२।।<br>
कालाग्निरुद्रपत्नी च निद्रा या सिद्धयोगिनाम् ।। <br>
सर्वलोकाः समाच्छन्ना मायायोगेन रात्रिषु ।। १२३ ।। <br>
कालस्य तिस्रो भार्य्याश्च सन्ध्या रात्रिर्दिनानि च ।। <br>
याभिर्विना विधात्रा च संख्यां कर्तुं न शक्यते ।। १२४ ।। <br>
क्षुत्पिपासे लोभभार्य्ये धन्ये मान्ये च पूजिते ।। <br>
याभ्यां व्याप्तं जगत्क्षोभयुक्तं चिन्तितमेव च ।। ।। १२५ ।। <br>
प्रभा च दाहिका चैव द्वे भार्ये तेजसस्तथा ।। <br>
याभ्यां विना जगत्स्रष्टुं विधाता च न हीश्वरः ।। १२६ ।। <br>
कालकन्ये मृत्युजरे प्रज्वरस्य प्रिये प्रिये ।। <br>
यस्यां जगत्समुच्छिन्नं विधात्रा निर्मिते विधौ ।। १२७ ।। <br>
निद्राकन्या च तन्द्रा सा प्रीतिरन्या सुखप्रिये।।<br>
याभ्यां व्याप्तं जगत्सर्वं विधिपुत्र विधेर्विधौ ।। १२८ ।। <br>
वैराग्यस्य च द्वे भार्ये श्रद्धा भक्तिश्च पूजिते ।। <br>
याभ्यां शश्वज्जगत्सर्वं जीवन्मुक्तमिदं मुने ।। १२९ ।। <br>
अदितिर्देवमाता च सुरभिश्च गवां प्रसूः ।। <br>
दितिश्च दैत्यजननी कद्रूश्च विनता दनुः ।। 2.1.१३० ।। <br>
उपयुक्ताः सृष्टिविधावेताश्च प्रकृतेः कलाः ।। <br>
कलाश्चान्याः सन्ति बह्व्यस्तासु काश्चिन्निबोध मे ।। ।। १३१ ।। <br>
रोहिणी चन्द्रपत्नी च संज्ञा सूर्यस्य कामिनी ।। <br>
शतरूपा मनोर्भार्या शचीन्द्रस्य च गेहिनी ।। १३२ ।। <br>
तारा बृहस्पतेर्भार्य्या वसिष्ठस्याप्यरुन्धती ।। <br>
अहल्या गौतमस्त्री स्यादनसूयाऽत्रिकामिनी ।। १३३ ।। <br>
देवहूतिः कर्दमस्य प्रसूतिर्दक्षकामिनी ।। <br>
पितॄणां मानसी कन्या मेनका साऽम्बिकाप्रसूः ।। १३४ ।। <br>
लोपामुद्रा तथा हूतिः कुबेरस्य तु कामिनी ।। <br>
वरुणानी यमस्त्री च बलेर्विन्ध्यावलीति च ।। १३५ ।। <br>
कुन्ती च दमयन्ती च यशोदा देवकी सती ।। <br>
गान्धारी द्रौपदी सव्या सावित्री सत्यवत्प्रिया ।। ।। १३६ ।। <br>
वृषभानुप्रिया साध्वी राधामाता कलावती ।। <br>
मन्दोदरी च कौसल्या सुभद्रा कैकयी तथा ।। १३७ ।। <br>
रेवती सत्यभामा च कालिन्दी लक्ष्मणा तथा ।। <br>
मित्रविन्दा नाग्नजिती तथा जाम्बवती परा ।। १३८ ।। <br>
लक्ष्मणा रुक्मिणी सीता स्वयं लक्ष्मीः प्रकीर्तिता ।। <br>
कला योजनगन्धा च व्यासमाता महासती ।। १३९ ।। <br>
बाणपुत्री तथोषा च चित्रलेखा च तत्सखी ।। <br>
प्रभावती भानुमती तथा मायावती सती ।।2.1.१४०।। <br>
रेणुका च भृगोर्माता हलिमाता च रोहिणी।। <br>
एकानंशा च दुर्गा सा श्रीकृष्णभगिनी सती ।। १४१ ।। <br>
बह्व्यः सन्ति कलाश्चैवं प्रकृतेरेव भारते ।। <br>
या याश्च ग्रामदेव्यस्ताः सर्वाश्च प्रकृतेः कलाः ।। १४२ ।। <br>
कलांशांशसमुद्भूताः प्रतिविश्वेषु योषितः ।। <br>
योषितामपमानेन प्रकृतेश्च पराभवः ।। १४३ ।। <br>
ब्राह्मणी पूजिता येन पतिपुत्रवती सती ।। <br>
प्रकृतिः पूजिता तेन वस्त्रालङ्कारचन्दनैः।।१४४।।<br>
कुमारी चाष्टवर्षीया वस्त्रालङ्कारचन्दनैः।। <br>
पूजिता येन विप्रस्य प्रकृतिस्तेन पूजिता।।१४५।। <br>
सर्वाः प्रकृतिसम्भूता उत्तमाधममध्यमाः।।<br>
सत्त्वांशाश्चोत्तमा ज्ञेयाः सुशीलाश्च पतिव्रताः ।।१४५।।। <br>
मध्यमा रजसश्चांशास्ताश्च भोग्याः प्रकीर्त्तिताः ।। <br>
सुखसम्भोगवत्यश्च स्वकार्ये तत्पराः सदा ।। १४७ ।। <br>
अधमास्तमसश्चांशा अज्ञातकुलसम्भवाः ।। <br>
दुर्मुखाः कुलटा धूर्त्ताः स्वतन्त्राः कलहप्रियाः।।१४८।।<br>
पृथिव्यां कुलटा याश्च स्वर्गे चाप्सरसां गणाः ।। <br>
प्रकृतेस्तमसश्चांशाः पुंश्चल्यः परिकीर्त्तिताः ।। १४९ ।। <br>
एवं निगदितं सर्वं प्रकृतेर्भेदपञ्चकम् ।। <br>
ताः सर्वाः पूजिताः पृथ्व्यां पुण्यक्षेत्रे च भारते ।। 2.1.१५० ।। <br>
पूजिता सुरथेनादौ दुर्गा दुर्गार्तिनाशिनी ।। <br>
द्वितीया रामचन्द्रेण रावणस्य वधार्थिना ।। १५१ ।। <br>
तत्पश्चाज्जगतां माता त्रिषु लोकेषु पूजिता ।। <br>
जाताऽऽदौ दक्षपत्न्यां च निहन्तुं दैत्यदानवान् ।। १५२ ।। <br>
ततो देहं परित्यज्य यज्ञे भर्तुश्च निन्दया ।। <br>
जज्ञे हिमवतः पत्न्यां लेभे पशुपतिं पतिम् ।।१५३।। <br>
गणेशश्च स्वयं कृष्णः स्कन्दो विष्णुकलोद्भवः ।। <br>
बभूवतुस्तौ तनयौ पश्चात्तस्याश्च नारद ।।१५४।। <br>
लक्ष्मीर्मङ्गलभूपेन प्रथमे परिपूजिता ।। <br>
त्रिषु लोकेषु तत्पश्चाद्देवतामुनिमानवैः ।। १५५ ।। <br>
सावित्री प्रथमं चापि भक्त्या वै परिपूजिता ।। <br>
तत्पश्चात्त्रिषु लोकेषु देवतामुनिमानवैः ।। १५६ ।। <br>
आदौ सरस्वती देवी ब्रह्मणा परिपूजिता ।। <br>
तत्पश्चात्त्रिषु लोकेषु देवतामुनिमानवैः ।। १५७ ।। <br>
प्रथमं पूजिता राधा गोलोके रासमण्डले ।। <br>
पौर्णमास्यां कार्त्तिकस्य कृष्णेन परमात्मना ।। १५८ ।। <br>
गोपिकाभिश्च गोपैश्च बालिकाभिश्च बालकैः ।। <br>
गवां गणैः सुरगणैस्तत्पश्चान्मायया हरेः ।। १९९ ।। <br>
तदा ब्रह्मादिभिर्देवैर्मुनिभिर्मनुभिस्तथा।<br>
पुष्पधूपादिभिर्भक्त्या  पूजिता वन्दिता सदा।।2.1.१६०।।<br>
पृथिव्यां प्रथमे देवी सुयज्ञेन च पूजिता।।<br>
शङ्करेणोपदिष्टेन पुण्यक्षेत्रे च भारते ।। १६१ ।। <br>
त्रिषु लोकेषु तत्पश्चादाज्ञया परमात्मनः ।। <br>
पुष्पधूपादिभिर्भक्त्या पूजिता मुनिभिः सुरैः ।। ।। १६२ ।। <br>
कला या याः सुसंभूताः पूजितास्ताश्च भारते ।। <br>
पूजिता ग्रामदेव्यश्च ग्रामे च नगरे मुने ।। १६३ ।। <br>
एवं ते कथितं सर्वं प्रकृतेश्चरितं शुभम् ।। <br>
यथागमं लक्षणञ्च किं भूयः श्रोतुमिच्छसि ।। १६४ ।। <br>
इति श्रीब्रह्मवैवर्त्ते महापुराणे द्वितीये प्रकृति खण्डे नारायणनारदसंवादे प्रकृतिस्वरूपतद्भेदवर्णनं नाम प्रथमोऽध्यायः ।। १ ।। <br>
<br>
<br>
