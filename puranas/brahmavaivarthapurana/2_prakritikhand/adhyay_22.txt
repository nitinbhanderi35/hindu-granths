नारद उवाच ।। <br>
तुलसी च जगत्पूज्या पूता नारायणप्रिया ।। <br>
तस्याः पूजाविधानं च स्तोत्रं किं न श्रुतं मया।। ।। १ ।। <br>
केन पूज्या स्तुता केन पुरा प्रथमतो मुने ।। <br>
तव पूज्या सा बभूव केन वा वद मामहो ।। २ ।। <br>
सूत उवाच ।। <br>
नारदस्य वचः श्रुत्वा प्रहस्य गरुडध्वजः ।। <br>
कथां कथितुमारेभे पुण्यरूपां पुरातनीम् ।।३।। <br>
नारायण उवाच ।। <br>
हरिः संप्राप्य तुलसीं रेमे च रमया सह ।। <br>
रमासमां तां सौभाग्यां चकार गौरवेण च ।। ४ ।। <br>
सेहे लक्ष्मीश्च गंगा च तस्याश्च नवसंगमम् ।। <br>
सौभाग्यं गौरवं कोपान्न सेहे च सरस्वती ।।५।। <br>
सा तां जघान कलहे मानिनी हरिसन्निधौ ।। <br>
व्रीडया स्वापमानाच्च साऽन्तर्द्धानं चकार ह।।६।।<br>
सर्वसिद्धेश्वरी देवी ज्ञानिनी सिद्धयोगिनी ।। <br>
बभूवादर्शनं कोपात्सर्वत्र च हरेरहो।।७।। <br>
हरिर्न दृष्ट्वा तुलसीं बोधयित्वा सरस्वतीम्।।<br>
तदनुज्ञां गृहीत्वा च जगाम तुलसीवनम्।।८।।<br>
तत्र गत्वा च स्नात्वा च तुलस्या तुलसीं सतीम्।।<br>
पूजयामास ध्यात्वा तां स्तोत्रं भक्त्या चकार ह।।९।। <br>
लक्ष्मीमायाकामवाणीबीजपूर्वं दशाक्षरम्।।<br>
वृन्दावनीति ङेन्तं च वह्निजायान्तमेव च।।2.22.१०।।<br>
श्रीं ह्रीं क्लीं ऐं वृन्दावन्यै स्वाहा ।।<br>
अनेन कल्पतरुणा मन्त्रराजेन नारद ।। <br>
पूजयेच्च विधानेन सर्वसिद्धिं लभेन्नरः ।। ११ ।। <br>
घृतदीपेन धूपेन सिन्दुरचन्दनेन च ।। <br>
नैवेद्येन च पुष्पेण चोपहारेण नारद।।१२।।<br>
हरिस्तोत्रेण तुष्टा सा चाविर्भूय महीरुहात्।।<br>
प्रपन्ना चरणाम्भोजे जगाम शरणं शुभम्।।१३।।<br>
वरं तस्यै ददौ विष्णुर्जगत्पूज्या भवेति च ।। <br>
अहं त्वां च धरिष्यामि स्वमूर्ध्नि वक्षसीति च ।। १४ ।। <br>
सर्वे त्वां धारयिष्यन्ति स्वयं मूर्ध्नि सुरादयः ।। <br>
इत्युक्त्वा तां गृहीत्वा च प्रययौ स्वालयं विभुः।।१५।।<br>
नारद उवाच ।। <br>
किं ध्यानं स्तवनं किं वा किं वा पूजाविधिक्रमम् ।। <br>
तुलस्याश्च महाभाग तन्मे व्याख्यातुमर्हसि।।१६।।<br>
नारायण उवाच।।<br>
अन्तर्हितायां तस्यां च गत्वा च तुलसीवनम्।।<br>
हरिः संपूज्य तुष्टाव तुलसीं विरहातुरः ।। १७ ।। <br>
श्रीभगवानुवाच ।। <br>
वृन्दारूपाश्च वृक्षाश्च यदैकत्र भवन्ति च ।। <br>
विदुर्बुधास्तेन वृन्दां मत्प्रियां तां भजा म्यहम्।।१८।। <br>
पुरा बभूव या देवी ह्यादौ वृन्दावने वने ।। <br>
तेन वृन्दावनी ख्याता तां सौभाग्यां भजाम्यहम्।।१९।।<br>
असंख्येषु च विश्वेषु पूजिता या निरन्तरम् ।। <br>
तेन विश्वपूजिताख्यां जगत्पूज्यां भजाम्यहम् ।।2.22.२०।। <br>
असंख्यानि च विश्वानि पवित्राणि यया सदा ।। <br>
तां विश्वपावनीं देवीं विरहेण स्मराम्यहम् ।।२१।। <br>
देवा न तुष्टाः पुष्पाणां समूहेन यया विना ।। <br>
तां पुष्पसारां शुद्धां च द्रष्टुमिच्छामि शोकतः।।२२।।<br>
विश्वे यत्प्राप्तिमात्रेण भक्त्याऽऽनन्दो भवेद्ध्रुवम्।।<br>
नन्दिनी तेन विख्याता सा प्रीता भविता हि मे।।२३।।<br>
यस्या देव्या स्तुला नास्ति विश्वेषु निखिलेषु च ।। <br>
तुलसी तेन विख्याता तां यामि शरणं प्रिये ।। २४ ।। <br>
कृष्णजीवनरूपा या शश्वत्प्रियतमा सती ।। <br>
तेन कृष्णजीवनीति मम रक्षतु जीवनम् ।। २५ ।। <br>
इत्येवं स्तवनं कृत्वा तत्र तस्थौ रमापतिः ।। <br>
ददर्श तुलसीं साक्षात्पाद पद्मे नतां सतीम् ।। २६ ।। <br>
रुदतीमभिमानेन मानिनीं मानपूजिताम् ।। <br>
प्रियां दृष्ट्वा प्रियः शीघ्रं वासयामास वक्षसि ।। २७ ।। <br>
भारत्याज्ञां गृहीत्वा च स्वालयं च ययौ हरिः ।। <br>
भारत्या सह तत्प्रीतिं कारयामास सत्वरम् ।। २८ ।। <br>
वरं विष्णुर्ददौ तस्यै विश्वपूज्या भवेति च ।। <br>
शिरोधार्य्या च सर्वेषां वन्द्या मान्या ममेति च ।। २९ ।। <br>
विष्णोर्वरेण सा देवी परितुष्टा बभूव ह ।। <br>
सरस्वती तामाश्लिष्य वासयामास सन्निधौ ।। 2.22.३० ।। <br>
लक्ष्मीर्गङ्गा सस्मिता तां समाश्लिष्य च नारद ।। <br>
गृहं प्रवेशयामास विनयेन सतीं तदा।।३१।।<br>
वृन्दां वृन्दावनीं विश्वपावनींविश्वपूजिताम् ।। <br>
पुष्पसारां नन्दिनीं च तुलसीं कृष्णजीवनीम्।।३२।।<br>
एतन्नामाष्टकं चैत त्स्तोत्रं नामार्थसंयुतम् ।। <br>
यः पठेत्तां च संपूज्य सोऽश्वमेधफलं लभेत् ।। ३३ ।। <br>
कार्तिकीपूर्णिमायां च तुलस्या जन्म मङ्गलम् ।। <br>
तत्र तस्याश्च पूजा च विहिता हरिणा पुरा ।। ३४ ।। <br>
तस्यां यः पूजयेत्तां च भक्त्या च विश्वपावनीम् ।। <br>
सर्वपापाद्विनिर्मुक्तो विष्णुलोकं स गच्छति ।। ३५ ।। <br>
कार्त्तिके तुलसीपत्रं विष्णवे यो ददाति च ।। <br>
गवामयुतदानस्य फलमाप्नोति निश्चितम् ।।३६।। <br>
अपुत्रो लभते पुत्रं प्रियाहीनो लभेत्प्रियाम् ।। <br>
बन्धुहीनो लभेद्बन्धुं स्तोत्रस्मरणमात्रतः ।। ३७ ।। <br>
रोगी प्रमुच्यते रोगाद्बद्धो मुच्येत बन्धनात् ।। <br>
भयान्मुच्येत भीतस्तु पापान्मुच्येत पातकी ।। ३८ ।।<br>
इप्येवं कथितं स्तोत्रं ध्यानपूजाविधिं शृणु।। <br>
त्वमेव वेद जानासि काण्वशाखोक्तमेव च ।। ३९ ।। <br>
यद्वक्ष्ये पूजयेत्तां च भक्त्या चावाहनं विना ।। <br>
उपचारैः षोडशभिर्ध्यानं पातकनाशनम् ।। 2.22.४० ।। <br>
तुलसीं पुष्पसारां च सतीं पूज्यां मनोहराम् ।। <br>
कृत्स्नपापेध्मदाहाय ज्वलदग्निशिखोपमाम् ।।४१।। <br>
पुष्पेषु तुलनाप्यस्या नासीद्देवीषु वा मुने ।। <br>
पवित्ररूपा सर्वासु तुलसी सा च कीर्त्तिता ।। ४२ ।। <br>
शिरोधार्य्या च सर्वेषामीप्सितां विश्वपावनीम् ।। <br>
जीवन्मुक्तां मुक्तिदां च भज तां हरिभक्तिदाम्।।४३।।<br>
इति ध्यात्वा च संपूज्य स्तुत्वा च प्रणमेद्बुधः ।। <br>
उक्तं तुलस्युपाख्यानं किं भूयःश्रोतुमि च्छसि ।। ४४ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे तुलस्युपाख्यानं नाम द्वाविंशतितमोऽध्यायः।।२२।।<br>
<br>
