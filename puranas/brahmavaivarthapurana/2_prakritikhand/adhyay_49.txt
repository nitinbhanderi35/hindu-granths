पार्वत्युवाच ॥ <br>
कथं सुदामशापञ्च सा देवी ललाभ ह ॥ <br>
कथं शशाप भृत्यो हि स्वाभीष्टां देवकामिनीम् ॥ १ ॥ <br>
श्रीभगवानुवाच ॥ <br>
शृणु देवी प्रवक्ष्यामि रहस्यं परमाद्भुतम् ॥ <br>
गोप्यं सर्वपुराणेषु शुभदं भक्तिमुक्तिदम् ॥ २ ॥ <br>
एकदा राधिकेशश्च गोलोके रासमण्डले ॥ <br>
शतशृंगाख्यगिर्येकदेशे वृन्दावने वने ॥३॥ <br>
गृहीत्वा विरजां गोपीं सुभाग्यां राधिकासमाम् ॥ <br>
क्रीडां चकार भगवान्रत्नभूषणभूषितः ॥ ४ ॥ <br>
रत्नप्रदीपसंयुक्ते रत्ननिर्माणमण्डले ॥ <br>
अमूल्यरत्नखचितमञ्चके पुष्पतल्पके ॥ ५ ॥ <br>
कस्तूरीकुंकुमारक्ते सुचन्दनसुधूपिते ॥ <br>
सुगन्धिमालतीमालासमूहपरिमण्डिते ॥ ६ ॥ <br>
सुरताद्विरतिर्नास्ति दम्पती रतिपण्डितौ ॥ <br>
तौ द्वौ परस्पराक्तौ सुखसम्भोगतन्त्रितौ ॥ ७ ॥ <br>
मन्वन्तराणां लक्षश्च कालः परिमितो गतः ॥ <br>
गोलोकस्य स्वल्पकाले जन्मादिरहितस्य च ॥ ८ ॥ <br>
दूत्यश्चतस्रो ज्ञात्वाऽथ जगदुस्तां तु राधिकम् ॥ <br>
श्रुत्वा परमरुष्टा सा तत्याज हरिमीश्वरी ॥९॥ <br>
प्रबोधिता च सखिभिः कोपरक्तास्यलोचना ॥ <br>
विहाय रत्नालङ्कारं वह्निशुद्धांशुके शुभे ॥ 2.49.१० ॥ <br>
क्रीडापद्मं च सद्रत्नामूल्यदर्पणमुज्ज्वलम् ॥ <br>
निर्मार्जयामास सती सिन्दूरं चित्रपत्रकम् ॥ ११ ॥ <br>
प्रक्षाल्य तोयाञ्जलिभिर्मुखरागमलक्तकम् ॥ <br>
विस्रस्तकबरीभारा मुक्तकेशी प्रकम्पिता ॥ १२ ॥ <br>
शुक्लवस्त्रपरीधाना रूक्षा वेषादिवर्जिता ॥ <br>
ययौ यानान्तिकं तूर्णं प्रियालीभिर्निवारिता॥१३॥<br>
आजुहाव सखीसंघं रोषविस्फुरिताधरा ॥ <br>
शश्वत्कम्पान्वितांगी सा गोपीभिः परिवारिता ॥१४॥ <br>
ताभिर्भक्त्या युताभिश्च कातराभिश्च संस्तुता ॥ <br>
आरुरोह रथं दिव्यममूल्यं रत्ननिर्मितम् ॥ <br>
दशयोजनविस्तीर्णं दैर्घ्ये तच्छतयोजनम् ॥१५॥ <br>
सहस्रचक्रयुक्तं च नानाचित्रसमन्वितम् ॥ <br>
नानाविचित्रवसनैः सूक्ष्मैः क्षौमैर्विराजितम् ॥ १६ ॥ <br>
अमूल्यरत्ननिर्माणदर्पणैः परिशोभितम् ॥ <br>
मणीन्द्रजालमालाभैः पुष्पमालासहस्रकैः ॥ १७ ॥ <br>
सद्रत्न कलशैर्युक्तं रम्यैर्मन्दिरकोटिभिः ॥ <br>
त्रिलक्षकोटिभिः सार्द्ध गोपीभिश्च प्रियालिभिः ॥ १८ ॥ <br>
ययौ रथेन तेनैव सुमनोमालिना प्रिये ॥ <br>
श्रुत्वा कोलाहलं गोपः सुदामा कृष्णपार्षदः ॥ १९ ॥ <br>
कृष्णं कृत्वा सावधानं गोपैः सार्द्धं पलायितः ॥ <br>
भयेन कृष्णः सन्त्रस्तो विहाय विरजां सतीम् ॥ 2.49.२० ॥ <br>
स्वप्रेममग्नः कृष्णोऽपि तिरोधानं चकार सः ॥ <br>
सा सती समयं ज्ञात्वा विचार्य्य स्वहृदि क्रुधा ॥ २१ ॥ <br>
राधाप्रकोपभीता च प्राणांस्तत्याज तत्क्षणम् ॥ <br>
विरजालिगणास्तत्र भयविह्वलकातराः ॥ २२ ॥ <br>
प्रययुः शरणं साध्वीं विरजां तत्क्षणं भिया ॥ <br>
गोलोके सा सरिद्रूपा जाता वै शैलकन्यके ॥ २३ ॥ <br>
कोटियोजनविस्तीर्णा दीर्घे शतगुणा तथा ॥ <br>
गोलोकं वेष्टयामास परिखेव मनोहरा ॥ २४ ॥ <br>
बभूवुः क्षुद्रनद्यश्च तदाऽन्या गोप्य एव च ॥ <br>
सर्वा नद्यस्तदंशाश्च प्रतिविश्वेषु सुन्दरि ॥ २५ ॥ <br>
इमे सप्त समुद्राश्च विरजानन्दना भुवि ॥ <br>
अथागत्य महाभागा राधा रासेश्वरी परा ॥ २६ ॥ <br>
न दृष्ट्वा विरजां कृष्णं स्वगृहं च पुनर्ययौ ॥ <br>
जगाम कृष्णस्तां राधां गोपालैरष्टभिः सह ॥ २७ ॥ <br>
गोपीभिर्द्वारि युक्ताभिर्वारितोऽपि पुनः पुनः ॥ <br>
दृष्ट्वा कृष्णं च सा देवी भर्त्सयामास तं तदा ॥ २८ ॥ <br>
सुदामा भर्त्सयामास तां तथा कृष्णसन्निधौ ॥ <br>
क्रुद्धा शशाप सा देवी सुदामानं सुरेश्वरी ॥ २९ ॥ <br>
गच्छ त्वमासुरीं योनिं गच्छ दूरमतो द्रुतम् ॥ <br>
शशाप तां सुदामा च त्वमितो गच्छ भारतम् ॥ 2.49.३० ॥ <br>
भव गोपी गोपकन्यामुख्याभिः स्वाभिरेव च ॥ <br>
तत्र ते कृष्णविच्छेदो भविष्यति शतं समाः ॥ ॥३१॥ <br>
तत्र भारावतरणं भगवांश्च करिष्यति ॥ <br>
इति शप्त्वा सुदामाऽसौ प्रणम्य जननीं हरिम् ॥ <br>
साश्रुनेत्रो मोहयुक्तस्ततो गन्तुं समुद्यतः ॥ ३२ ॥ <br>
राधा जगाम तत्पश्चात्साश्रुनेत्राऽतिविह्वला ॥ <br>
वत्स क्व यासीत्युच्चार्य्य पुत्रविच्छेदकातरा ॥ ३३ ॥ <br>
कृष्णस्तां बोधयामास विद्यया च कृपानिधिः ॥ <br>
शीघ्रं संप्राप्स्यसि सुतं मा रुदस्त्वं वरानने ॥ ३४ ॥ <br>
स चासुरः शङ्खचूडो बभूव तुलसीपतिः ॥ <br>
मच्छूलभिन्नकायेन गोलोकं वै जगाम सः ॥ ३५ ॥ <br>
राधा जगाम वाराहे गोकुलं भारतं सती ॥ <br>
वृषभानोश्च वैश्यस्य सा च कन्या बभूव ह ॥ ३६ ॥ <br>
अयोनिसम्भवा देवी वायुगर्भा कलावती ॥ <br>
सुषुवे मायया वायुं सा तत्राविर्बभूव ह ॥ ३७ ॥ <br>
अतीते द्वादशाब्दे तु दृष्ट्वा तां नवयौवनाम् ॥ <br>
सार्धं रायाणवैश्येन तत्सम्बन्धं चकार सः ॥ ३८ ॥ <br>
छायां संस्थाप्य तद्गेहे साऽन्तर्द्धानमवाप ह ॥ <br>
बभूव तस्य वैश्यस्य विवाहश्छायया सह ॥ ३९ ॥ <br>
गते चतुर्दशाब्दे तु कंसभीतेश्छलेन च ॥ <br>
जगाम गोकुलं कृष्णः शिशुरूपी जगत्पतिः ॥ 2.49.४० ॥ <br>
कृष्णमाता यशोदा या रायाणस्तत्सहोदरः ॥ <br>
गोलोके गोपकृष्णांशः सम्बन्धात्कृष्णमातुलः॥४१॥<br>
कृष्णेन सह राधायाः पुण्ये वृन्दावने वने ॥ <br>
विवाहं कारयामास विधिना जगतां विधिः॥४२॥ <br>
स्वप्ने राधापदाम्भोजं नहि पश्यन्ति बल्लवाः॥<br>
स्वयं राधा हरेः क्रोडे छाया रायाणमन्दिरे॥४३॥<br>
षष्टिवर्षसहस्राणि तपस्तेपे पुरा विधिः॥ <br>
राधिकाचरणाम्भोजदर्शनार्थी च पुष्करे ॥४४॥ <br>
भारावतरणे भूमेर्भारते नन्दगोकुले ॥ <br>
ददर्श तत्पदाम्भोजं तपसस्तत्फलेन च।४५॥ <br>
किञ्चित्कालं स वै कृष्णः पुण्ये वृन्दावने वने ॥ <br>
रेमे गोलोकनाथश्च राधया सह भारते॥ ४६ ॥ <br>
ततः सुदामशापेन विच्छेदश्च बभूव ह ॥ <br>
तत्र भारावतरणं भूमेः कृष्णश्चकार सः ॥ ४७ ॥ <br>
शताब्दे समतीते तु तीर्थयात्राप्रसंगतः ॥ <br>
ददर्श कृष्णं सा राधा स च तां च परस्परम् ॥ ४८ ॥ <br>
ततो जगाम गोलोकं राधया सह तत्त्ववित् ॥ <br>
कलावती यशोदा च पर्यगाद्राधया सह ॥ ४९ ॥ <br>
वृषभानुश्च नन्दश्च ययौ गोलोकमुत्तमम् ॥ <br>
सर्वे गोपाश्च गोप्यश्च ययुस्ता याः समागताः ॥ 2.49.५० ॥ <br>
छाया गोपाश्च गोप्यश्च प्रापुर्मुक्तिं च सन्निधौ ॥ <br>
रेमिरे ताश्च तत्रैव सार्द्धं कृष्णेन पार्वति ॥ ५१ ॥ <br>
षट्त्रिंशल्लक्षकोट्यश्च गोप्यो गोपाश्च तत्समाः ॥ <br>
गोलोकं प्रययुर्मुक्ताः सार्धं कृष्णेन राधया ॥ ५२ ॥ <br>
द्रोणः प्रजापतिर्नन्दो यशोदा तत्प्रिया धरा ॥ <br>
संप्राप पूर्वतपसा परमात्मानमीश्वरम् ॥ ५३ ॥ <br>
वसुदेवः कश्यपश्च देवकी चादितिः सती ॥ <br>
देवमाता देवपिता प्रतिकल्पे स्वभावतः ॥ ५४ ॥ <br>
पितॄणां मानसी कन्या राधामाता कलावती ॥ <br>
वसुदामापि गोलोकाद् वृषभानुः समाययौ ॥ ५५ ॥ <br>
इत्येवं कथितं दुर्गे राधिकाख्यानमुत्तमम् ॥ <br>
सम्पत्करं पापहरं पुत्रपौत्रविवर्धनम् ॥ ५६ ॥ <br>
श्रीकृष्णश्च द्विधारूपो द्विभुजश्च चतुर्भुजः ॥ <br>
चतुर्भुजश्च वैकुण्ठे गोलोके द्विभुजः स्वयम् ॥ ५७ ॥ <br>
चतुर्भुजस्य पत्नी च महालक्ष्मीः सरस्वती ॥ <br>
गंगा च तुलसी चैव देव्यो नारायणप्रियाः ॥५८॥ <br>
श्रीकृष्णपत्नी सा राधा तदर्द्धाङ्गसमुद्भवा ॥ <br>
तेजसा वयसा साध्वी रूपेण च गुणेन च ॥ ५९ ॥ <br>
आदौ राधां समुच्चार्य पश्चात्कृष्णं वदेद्बुधः ॥ <br>
व्यतिक्रमे ब्रह्महत्यां लभते नात्र संशयः ॥ 2.49.६० ॥ <br>
कार्त्तिकीपूर्णिमायां च गोलोके रासमण्डले ॥ <br>
चकार पूजां राधायास्तत्सम्बन्धिमहोत्सवम् ॥ ६१ ॥ <br>
सद्रत्नघुटिकायाश्च कृत्वा तत्कवचं हरिः ॥ <br>
दधार कण्ठे बाहौ च दक्षिणे सह गोपकैः ॥ ६२ ॥ <br>
कृत्वा ध्यानं च भक्त्या च स्तोत्रमेतच्चकार सः ॥ <br>
राधाचर्वितताम्बूलं चखाद मधुसूदनः ॥ ६३ ॥ <br>
राधा पूज्या च कृष्णस्य तत्पूज्यो भगवान्प्रभुः ॥ <br>
परस्पराभीष्टदेवे भेदकृन्नरकं व्रजेत् ॥ ६४ ॥ <br>
द्वितीये पूजिता सा च धर्मेण ब्रह्मणा मया ॥ <br>
अनन्तवासुकिभ्यां च रविणा शशिना पुरा ॥ ६५ ॥ <br>
महेन्द्रेण च रुद्रैश्च मनुना मानवेन च ॥ <br>
सुरेन्द्रैश्च मुनीन्द्रैश्च सर्वविश्वैश्च पूजिता ॥ ६६ ॥ <br>
तृतीये पूजिता सा च सप्तद्वीपेश्वरेण च ॥ <br>
भारते च सुयज्ञेन पुत्रैर्मित्रैर्मुदाऽन्वितैः ॥ ६७ ॥ <br>
ब्राह्मणेनाभिशप्तेन देवदोषेण भूभृता ॥ <br>
व्याधिग्रस्तेन हस्तेन दुःखिना च विदूयता ॥ ६८ ॥ <br>
संप्राप राज्यं भ्रष्टश्रीः स च राधावरेण च ॥ <br>
स्तोत्रेण ब्रह्मदत्तेन स्तुत्वा च परमेश्वरीम् ॥ ६९ ॥ <br>
अभेद्यं कवचं तस्याः कण्ठे बाहौ दधार सः ॥ <br>
ध्यात्वा चकार पूजां च पुष्करे शतवत्सरान् ॥ 2.49.७० ॥ <br>
अन्ते जगाम गोलोकं रत्नयानेन भूमिपः ॥ <br>
इति ते कथितं सर्वं किं भूयः श्रोतुमिच्छसि ॥ ७१ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादान्तर्गत हरगौरीसंवादे राधोपाख्याने राधायाः सुदामशापादिकथनं नामैकोनपञ्चाशत्तमोऽध्यायः ॥ ४९ ॥ <br>
<br>
