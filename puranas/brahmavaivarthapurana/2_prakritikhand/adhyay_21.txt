नारद उवाच ।। <br>
नारायणश्च भगवान्वीर्य्याधानं चकार ह ।। <br>
तुलस्या केन रूपेण तन्मे व्याख्यातुमर्हसि ।।१।। <br>
नारायण उवाच ।। <br>
नारायणश्च भगवान्देवानां साधनेन च ।। <br>
शंखचूडस्य रूपेण रेमे तद्रामया सह ।।२।। <br>
शंखचूडस्य कवचं गृहीत्वा मायया हरिः ।। <br>
पुनर्विधाय तद्रूपं जगाम तुलसीगृहम् ।। ३ ।। <br>
दुन्दुभिं वादयामास तुलसीद्वारसन्निधौ ।। <br>
जयशब्दरवद्वारा बोधयामास सुन्दरीम् ।। ४ ।। <br>
तच्छ्रुत्वा सा च साध्वी च परमानन्दसंयुता ।। <br>
राजमार्गगवाक्षेण ददर्श परमादरात् ।। ५ ।।<br>
ब्राह्मणेभ्यो धनं दत्त्वा कारयामास मङ्गलम् ।६। <br>
बन्दिभ्यो भिक्षुकेभ्यश्च वाचिकेभ्यो धनं ददौ ।। ६ ।। <br>
अवरुह्य रथाद्देवो देव्याश्च भवनं ययौ ।। <br>
अमूल्यरत्नसंक्लृप्तं सुन्दरं सुमनोहरम् ।। ७ ।। <br>
दृष्ट्वा च पुरतः कान्तं शान्तं कान्ता मुदाऽन्विता ।। <br>
तत्पादं क्षालयामास ननाम च रुरोद च ।। ८।।<br>
रत्नसिंहा सने रम्ये वासयामास कामुकी ।। <br>
ताम्बूलं च ददौ तस्मै कर्पूरादिसुवासितम् ।। ९ ।। <br>
अद्य मे सफलं जन्म ह्यद्य मे सफलाः क्रियाः ।। <br>
रणागतं च प्राणेशं पश्यन्त्याश्च पुनर्गृहे।।2.21.१०।।<br>
सस्मिता सकटाक्षं च सकामा पुलकाञ्चिता ।। <br>
पप्रच्छ रणवृत्तान्तं कान्तं मधुरया गिरा ।। ११ ।। <br>
तुलस्युवाच ।। <br>
असंख्यविश्वसंहर्त्रा सार्द्धमाजौ तव प्रभो ।। <br>
कथं बभूव विजयस्तन्मे ब्रूहि कृपानिधे ।।१२।। <br>
तुलसीवचनं श्रुत्वा प्रहस्य कमलापतिः ।। <br>
शंखचूडस्य रूपेण तामुवाचानृतं वचः ।। १३ ।। <br>
श्रीहरिरुवाच ।। <br>
आवयोः समरं कान्ते पूर्णमब्दं बभूव ह ।। <br>
नाशो बभूव सर्वेषां दानवानां च कामिनि ।। १४ ।। <br>
प्रीतिं च कारयामास ब्रह्मा च स्वयमावयोः ।। <br>
देवानामधिकारश्च प्रदत्तो ब्रह्मणा पुरा ।। १५ ।। <br>
मयाऽऽगतं स्वभवनं शिवलोकं शिवो गतः ।। <br>
इत्युक्त्वा जगतां नाथः शयनं च चकार ह ।।१६।। <br>
रेमे रमापतिस्तत्र रामया सह नारद ।। <br>
सा साध्वी सुखसम्भोगादाकर्षणव्यतिक्रमात् ।। <br>
सर्वं वितर्कयामास कस्त्वमेवेत्युवाच ह ।। १७ ।। <br>
तुलस्युवाच ।। <br>
को वा त्वं वद मायेशो भुक्ताऽहं मायया त्वया।।१८।।<br>
दूरीकृतं मत्सतीत्वमथवा त्वां शपामहे ।। <br>
तुलसीवचनं श्रुत्वा हरिः शापभयेन च ।। १९ ।। <br>
दधार लीलया ब्रह्मन्स्वां मूर्तिं सुमनोहराम् ।। <br>
ददर्श पुरतो देवी देवदेवं सनातनम् ।। <br>
नवीननीरद श्यामं शरत्पङ्कजलोचनम् ।। 2.21.२० ।। <br>
कोटिकन्दर्पलीलाभं रत्नभूषणभूषितम् ।। <br>
ईषद्धास्यं प्रसन्नास्यं शोभितं पीतवाससा ।। २१ ।। <br>
तं दृष्ट्वा कामिनी कामान्मूर्छां संप्राप लीलया ।। <br>
पुनश्च चेतनां प्राप्य पुनः सा तमुवाच ह ।। २२ ।। <br>
हे नाथ ते दया नास्ति पाषाण सदृशस्य च।। <br>
छलेन धर्मभङ्गेन मम स्वामी त्वया हतः ।। २३ ।। <br>
पाषाणसदृशस्त्वं च दयाहीनो यतः प्रभो ।। <br>
तस्मात्पाषाणरूप स्त्वं भुवि देव भवाधुना ।। २४ ।। <br>
ये वदन्ति दयासिन्धुं त्वां ते भ्रान्ता न संशयः ।। <br>
भक्तो विनाऽपराधेन परार्थे च कथं हतः ।।२५।। <br>
दुर्वृत्तस्त्वं च सर्वज्ञो न जानासि परव्यथाम् ।। <br>
अतस्त्वमेकजनुषि स्वमेव विस्मरिष्यसि ।। २६ ।। <br>
इत्युक्त्वा च महासाध्वी निपत्य चरणे हरेः ।। <br>
भृशं रुरोद शोकार्त्ता विललाप मुहुर्मुहुः ।। २७ ।। <br>
तस्याश्च करुणां दृष्ट्वा करुणामयसागरः ।। <br>
नारायणस्तां बोधयितुमुवाच कमलापतिः ।। २८ ।। <br>
श्रीभगवानुवाच ।। <br>
तपस्त्वया कृतं साध्वि मदर्थे भारते चिरम् ।। <br>
त्वदर्थे शङ्खचूडश्च चकार सुचिरं तपः ।। २९ ।। <br>
कृत्वा त्वां कामिनीं कामी विजहार च तत्फलात् ।। <br>
अधुना दातुमुचितं तवैव तपसः फलम् ।। 2.21.३० ।। <br>
इदं शरीरं त्यक्त्वा च दिव्यं देहं विधाय च ।। <br>
रासे मे रमया सार्द्धं त्वं रमासदृशी भव।।३१।। <br>
इयं तनुर्नदीरूपा गण्डकीति च विश्रुता ।। <br>
पूता सुपुण्यदा नृणां पुण्या भवतु भारते ।। ३२ ।। <br>
तव केशसमूहाश्च पुण्यवृक्षा भवन्त्विति ।। <br>
तुलसीकेशसम्भूता तुलसीति च विश्रुता ।। ३३ ।। <br>
त्रिलोकेषु च पुष्पाणां पत्राणां देवपूजने ।। <br>
प्रधानरूपा तुलसी भविष्यति वरानने ।।३४।। <br>
स्वर्गे मर्त्ये च पाताले वैकुण्ठे मम सन्निधौ।। <br>
भवन्तु तुलसीवृक्षा वराः पुष्पेषु सुन्दरि ।। ३५ ।।<br>
गोलोके विरजातीरे रासे वृन्दावने भुवि ।।<br>
भाण्डीरे चम्पकवने रम्ये चन्दनकानने ।। ३६ ।। <br>
माधवीकेतकीकुन्दमल्लिकामालतीवने ।। <br>
भवन्तु तरवस्तत्र पुष्पस्थानेषु पुण्यदा ।। ३७ ।। <br>
तुलसीतरुमूले च पुण्यदेशे सुपुण्यदे ।।<br>
अधिष्ठानं तु तीर्थानां सर्वेषां च भविष्यति ।। ३८ ।। <br>
तत्रैव सर्वदेवानां समधिष्ठानमेव च ।। <br>
तुलसीपत्रपतनं प्रायो यत्र वरानने।। ३९ ।। <br>
स स्नातः सर्वतीर्थेषु सर्वयज्ञेषु दीक्षितः ।। <br>
तुलसीपत्रतोयेन योऽभिषेकं समाचरेत् ।।2.21.४०।।<br>
सुधाघटसहस्रेण सा तुष्टिर्न भवेद्धरेः ।। <br>
या च तुष्टिर्भवेन्नॄणां तुलसीपत्रदानतः ।। ४१ ।। <br>
गवामयुतदानेन यत्फलं लभते नरः ।। <br>
तुलसीपत्रदानेन तत्फलं लभते सति ।। ४२ ।।<br>
तुलसीपत्रतोयं च मृत्युकाले च यो लभेत् ।। <br>
स मुच्यते सर्वपापाद्विष्णुलोकं स गच्छति ।। ४३ ।। <br>
नित्यं यस्तुलसी तोयं भुङ्क्ते भक्त्या च यो नरः ।। <br>
स एव जीवन्मुक्तश्च गंगास्नानफलं लभेत्।।४४।। <br>
नित्यं यस्तुलसीं दत्त्वा पूजयेन्मां च मानवः।। <br>
लक्षाश्वमेधजं पुण्यं लभते नात्र संशयः ।। ४५ ।। <br>
तुलसीं स्वकरे धृत्वा देहे धृत्वा च मानवः ।। <br>
प्राणांस्त्यजति तीर्थेषु विष्णु लोकं स गच्छति ।। ४६ ।। <br>
तुलसीकाष्ठनिर्माणमालां गृह्णाति यो नरः ।। <br>
पदे पदेऽश्वमेधस्य लभते निश्चितं फलम् ।। ४७ ।। <br>
तुलसीं स्वकरे धृत्वा स्वीकारं यो न रक्षति ।। <br>
स याति कालसूत्रं च यावच्चन्द्रदिवाकरौ ।। ४८ ।। <br>
करोति मिथ्याशपथं तुलस्या यो हि मानवः ।। <br>
स याति कुम्भीपाकं च यावदिन्द्राश्चतुर्दश ।। ४९ ।। <br>
तुलसीतोयकणिकां मृत्युकाले च यो लभेत् ।। <br>
रत्नयानं समारुह्य वैकुण्ठं स प्रयाति च।।2.21.५०।<br>
पूर्णिमायाममायां च द्वादश्यां रविसंक्रमे ।। <br>
तैलाभ्यंगे चास्नाते च मध्याह्ने निशि सन्ध्ययोः ।। ५१ ।। <br>
आशौचेऽशुचिकाले वा रात्रिवासान्विते नराः ।। <br>
तुलसीं ये च छिन्दन्ति ते छिन्दन्ति हरेः शिरः ।। ५२ ।। <br>
त्रिरात्रं तुलसीपत्रं शुद्धं पर्युषितं सति ।। <br>
श्राद्धे व्रते वा दाने वा प्रतिष्ठायां सुरार्चने ।। ५३ ।। <br>
भूगतं तोयपतितं यद्दत्तं विष्णवे सति ।। <br>
शुद्धं तु तुल सीपत्रं क्षालनादन्यकर्मणि ।।५४।। <br>
वृक्षाधिष्ठात्री देवी या गोलोके च निरामये ।। <br>
कृष्णेन सार्द्धं रहसि नित्यं क्रीडां करिष्यति।५५।। <br>
नद्यधिष्ठातृदेवी या भारते च सुपुण्यदा ।। <br>
लवणोदस्य पत्नी च मदंशस्य भविष्यति ।।५६।। <br>
त्वं च स्वयं महासाध्वी वैकुण्ठे मम सन्निधौ ।। <br>
रमासमा च रासे च भविष्यसि न संशयः ।। ५७ ।। <br>
अहं च शैलरूपी च गण्डकीतीरसन्निधौ ।। <br>
अधिष्ठानं करि ष्यामि भारते तव शापतः ।। ५८ ।। <br>
वज्रकीटाश्च कृमयो वज्रदंष्ट्राश्च तत्र वै ।। <br>
तच्छिलाकुहरे चक्रं करिष्यन्ति मदीयकम।।५९।। <br>
एकद्वारे चतुश्चक्रं वनमालाविभूषितम् ।। <br>
नवीननीरदश्यामं लक्ष्मीनारायणाभिधम् ।।2.21.६०।। <br>
एकद्वारे चतुश्चक्रं नवीननीरदोपमम्।। <br>
लक्ष्मीजनार्दनं ज्ञेयं रहितं वनमालया ।। ६१ ।। <br>
द्वारद्वये चतुश्चक्रं गोष्पदेन समन्वितम् ।। <br>
रघुनाथाभिधं ज्ञेयं रहितं वनमालया ।। ।। ६२ ।। <br>
अतिक्षुद्रं द्विचक्रं च नवीनजलदप्रभम् ।। <br>
दधिवामनाभिधं ज्ञेयं गृहिणां च सुखप्रदम् ।। ६३ ।। <br>
अतिक्षुद्रं द्विचक्रं च वनमा लाविभूषितम् ।। <br>
विज्ञेयं श्रीधरं देवं श्रीप्रदं गृहिणां सदा ।। ६४ ।। <br>
स्थूलं च वर्तुलाकारं रहितं वनमालया ।। <br>
द्विचकं स्फुटमत्यन्तं ज्ञेयं दामोदराभिधम् ।। ६५ ।। <br>
मध्यमं वर्तुलाकारं द्विचक्रं बाणविक्षतम् ।। <br>
रणरामाभिधं ज्ञेयं शरतूणसमन्वितम् ।। ६६ ।। <br>
मध्यमं सप्तचक्रं च छत्रतूणसमन्वितम् ।। <br>
राजराजेश्वरं ज्ञेयं राजसम्पत्प्रदं नृणाम् ।। ६७ ।। <br>
द्विसप्तचक्रं स्थूलं च नवीनजलदप्रभम् ।। <br>
अनन्ताख्यं च विज्ञेयं चतुर्वर्गफलप्रदम् ।। ६८ ।। <br>
चक्राकारं द्विचक्रं च सश्रीकं जलदप्रभम् ।। <br>
सगोष्पदं मध्यमं च विज्ञेयं मधुसूद नम्।।६९।। <br>
सुदर्शनं चैकचक्रं गुप्तचक्रं गदाधरम् ।। <br>
द्विचक्रं हयवक्त्राभं हयग्रीवं प्रकीर्त्तितम्।।2.21.७०।।<br>
अतीव विस्तृतास्यं च द्विचक्रं विकटं सति ।। <br>
नरसिंहाभिधं ज्ञेयं सद्यो वैराग्यदं नृणाम् ।। ७१ ।। <br>
द्विचक्रं विस्तृतास्यं च वनमालासमन्वितम् ।। <br>
लक्ष्मीनृसिंहं विज्ञेयं गृहिणां सुखदं सदा ।। ७२ ।। <br>
द्वारदेशे द्विचक्रं च सश्रीकं च समं स्फुटम् ।। <br>
वासुदेवं च विज्ञेयं सर्वकामफलप्रदम् ।। ७३ ।। <br>
प्रद्युम्नं सूक्ष्मचक्रं च नवीननीरदप्रभम् ।। <br>
सुषिरे च्छिद्रबहुलं गृहिणां च सुखप्रदम् ।। ७४ ।। <br>
द्वे चक्रे चैकलग्ने च पृष्ठे यत्र तु पुष्कलम् ।। <br>
संकर्षणं तु विज्ञेयं सुखदं गृहिणां सदा ।। ७५ ।। <br>
अनिरुद्धं तु पीताभं वर्तुलं चातिशोभनम् ।। <br>
सुखप्रदं गृहस्थानां प्रवदन्ति मनी षिणः ।। ७६ ।। <br>
शालग्रामशिला यत्र तत्र सन्निहितो हरिः ।। <br>
तत्रैव लक्ष्मीर्वसति सर्वतीर्थसमन्विता।।७७।। <br>
यानि कानि च पापानि ब्रह्महत्यादिकानि च ।। <br>
तानि सर्वाणि नश्यंति शालग्रामशिलार्च्चनात् ।। ७८ ।। <br>
छत्राकारं भवेद्राज्यं वर्तुले च महाश्रियः ।। <br>
दुःखं च शकटाकारे शूलाग्रे मरणं धुवम् ।। ७९ ।। <br>
विकृतास्ये च दारिद्र्यं पिङ्गले हानिरेव च ।। <br>
लग्नचक्रे भवेद्व्याधिर्विदीर्णे मरणं धुवम् ।। 2.21.८० ।। <br>
व्रतं दानं प्रतिष्ठा च श्राद्धं च देवपूजनम् ।। <br>
शालग्रामशिलायाश्चैवाधिष्ठानात्प्रशस्तकम् ।। ८१ ।। <br>
स स्नातः सर्वतीर्थेषु सर्वयज्ञेषु दीक्षितः ।। <br>
शालग्रामशिलातोयैर्योऽभिषेकं समाचरेत् ।। ८२ ।। <br>
सर्वदानेषु यत्पुण्यं प्रादक्षिण्ये भुवो यथा ।। <br>
सर्वयज्ञेषु तीर्थेषु व्रतेष्वनशनेषु च ।। ८३ ।। <br>
तस्य स्पर्शं च वाञ्छन्ति तीर्थानि निखिलानि च ।। <br>
जीवन्मुक्तो महापूतो भवेदेव न संशयः ।।८४।। <br>
पाठे चतुर्णां वेदानां तपसां करणे सति ।। <br>
तत्पुण्यं लभते नृनं शालग्रामशिलार्चनात् ।। ८५ ।। <br>
शालग्रामशिलातोयं नित्यं भुङ्क्ते च यो नरः ।। <br>
सुरेप्सितं प्रसादं च जन्ममृत्युजराहरम् ।।८६।। <br>
तस्य स्पर्शं च वाञ्छन्ति तीर्थानि निखि लानि च ।। <br>
जीवन्मुक्तो महापूतोऽप्यन्ते याति हरेः पदम् ।। ८७ ।। <br>
तत्रैव हरिणा सार्द्धमसंख्यं प्राकृतं लयम् ।। <br>
पश्यत्येव हि दास्ये च निर्मुक्तो दास्यकर्मणि ।। ८८ ।। <br>
यानि कानि च पापानि ब्रह्महत्यादिकानि च ।।<br>
तं च दृष्ट्वा भिया यान्ति वैनतेयमिवो रगाः ।। ८९ ।। <br>
तत्पादपद्मरजसा सद्यः पूता वसुन्धरा ।। <br>
पुंसां लक्षं तत्पितॄणां निस्तारस्तस्य जन्मनः ।। 2.21.९० ।। <br>
शालग्रामशिला तोयं मृत्युकाल च यो लभेत् ।। <br>
सर्वपापाद्विनिर्मुक्तो विष्णुलोकं स गच्छति ।। ९१ ।। <br>
निर्वाणमुक्तिं लभते कर्मभोगाद्विमुच्यते ।। <br>
विष्णुपादे प्रलीनश्च भविष्यति न संशयः ।।९२।। <br>
शालग्रामशिलां धृत्वा मिथ्यावादं वदेत्तु यः।।<br>
स याति कूर्मदंष्ट्रं च यावद्वै ब्रह्मणो वयः ।। ९३ ।। <br>
शालग्रामशिलां स्पृष्ट्वा स्वीकारं यो न पालयेत् ।। <br>
स प्रयात्यसिपत्रं च लक्षमन्वन्तराधिकम् ।। ९४ ।। <br>
तुलसीपत्र विच्छेदं शालग्रामे करोति यः ।। <br>
तस्य जन्मान्तरे काले स्त्रीविच्छेदो भविष्यति ।। ९५ ।। <br>
तुलसीपत्रविच्छेदं शंखे यो हि करोति च ।। <br>
भार्य्याहीनो भवेत्सोऽपि रोगी च सप्तजन्मसु ।। ९६ ।। <br>
शालग्रामं च तुलसीं शंखमेकत्र एव च ।। <br>
यो रक्षति महाज्ञानी स भवे च्छ्रीहरिप्रियः ।। ९७ ।। <br>
सकृदेव हि यो यस्यां वीर्य्याधानं करोति यः ।। <br>
तद्विच्छेदे तस्य दुःखं भवेदेव परस्परम् ।। ९८ ।। <br>
त्वं प्रिया शंखचूडस्य चैकमन्वन्तरावधि ।। <br>
शंखेन सार्द्ध त्वद्भेदः केवलं दुःखदस्तव ।।९९।। <br>
इत्युक्त्वा श्रीहरिस्तां च विरराम च सादरम् ।। <br>
स च देहं परित्यज्य दिव्यरूपं दधार ह ।। 2.21.१०० ।। <br>
यथा श्रीश्च तथा सा चाप्युवास हरिवक्षसि ।। <br>
प्रजगाम तया सार्द्धं वैकुण्ठं कमला पतिः ।। १०१ ।। <br>
लक्ष्मीः सरस्वती गङ्गा तुलसी चापि नारद ।। <br>
हरेः प्रियाश्चतस्रश्च वभूवुरीश्वरस्य च ।। १०२ ।। <br>
सद्यस्तद्देहजाता च बभूव गण्डकी नदी ।। <br>
हरेरंशेन शैलश्च तत्तीरे पुण्यदो नृणाम् ।। १०३ ।। <br>
कुर्वन्ति तत्र कीटाश्च शिलां बहुविधां मुने ।। <br>
जले पतन्ति या याश्च जलदाभाश्च निश्चितम् ।। १०४ ।। <br>
स्थलस्थाः पिङ्गला ज्ञेयाश्चोपतापाद्धरेरिति ।। <br>
इत्येवं कथितं सर्वं किं भूयः श्रोतुमिच्छसि ।। १०५ ।। <br>
इति श्रीब्रह्मवैवर्ते महापुराणे द्वितीये प्रकृतिखण्डे नारायणनारदसंवादे तुलस्युपाख्यानं एकविंशो ऽध्यायः ।। २१ ।। <br>
<br>
