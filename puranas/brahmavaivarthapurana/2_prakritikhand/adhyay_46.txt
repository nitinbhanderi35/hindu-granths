नारायण उवाच ॥ <br>
पूजाविधानं स्तोत्रं च श्रूयतां मुनिपुंगव ॥ <br>
ध्यानं च सामवेदोक्तं देवीपूजाविधानकम् ॥ १ ॥ <br>
श्वेतचम्पकवर्णाभां रत्नभूषणभूषिताम् ॥ <br>
वह्निशुद्धांशुकाधानां नागयज्ञोपवीतिनीम् ॥२॥ <br>
महाज्ञानयुतां चैव प्रवरां ज्ञानिनां सताम् ॥ <br>
सिद्धाधिष्ठातृदेवीं च सिद्धां सिद्धिप्रदां भजे ॥ ३ ॥ <br>
इति ध्यात्वा च तां देवीं मूलेनैव प्रपूजयेत् ॥ <br>
नैवेद्यैर्विविधैर्दीपैः पुष्पैर्धूपानुलेपनैः ॥ ४ ॥ <br>
मूलमन्त्रश्च वेदोक्तो भक्तानां वाञ्छितप्रदः॥<br>
मूलकल्पतरुर्नाम सुसिद्धो द्वादशाक्षरः ॥५॥<br>
ॐ ह्रीं श्रीं क्रीं ऐं मनसादेव्यै स्वाहेति कीर्तितः ॥ <br>
पञ्चलक्षजपेनैव मन्त्रसिद्धिर्भवेन्नृणाम् ॥ ६ ॥ <br>
मन्त्रसिद्धिर्भवेद्यस्य स सिद्धो जगतीतले ॥ <br>
सुधासमं विषं तस्य धन्वन्तरिसमो भवेत् ॥ ७ ॥ <br>
ब्रह्मन्नाषाढसंक्रान्त्यां गुडाशाखासु यत्नतः ॥ <br>
आवाह्य देवीं मासान्तं पूजयेद्यो हि भक्तितः ॥ ८ ॥ <br>
पञ्चम्यां मानसाख्यायां देव्यै दद्याच्च यो बलिम् ॥ <br>
धनवान्पुत्रवांश्चैव कीर्तिमान्स भवेद्ध्रुवम् ॥ ९ ॥ <br>
पूजाविधानं कथितं तदाख्यानं निशामय ॥ <br>
कथयामि महाभाग यच्छ्रुतं धर्मवक्त्रतः ॥ 2.46.१० ॥ <br>
पुरा नागभयाक्रान्ता बभूवुर्मानवा भुवि ॥ <br>
यान्यान्खादन्ति नागाश्च न ते जीवन्ति नारद ॥ ११ ॥ <br>
मन्त्रांश्च ससृजे भीतः कश्यपो ब्रह्मणाऽर्थितः ॥ <br>
वेदबीजानुसारेण चोपदेशेन वेधसः ॥१ २॥ <br>
मन्त्राधिष्ठातृदेवीं तां मानसां ससृजे ततः ॥ <br>
तपसा मनसा तेन मानसा सा बभूव ह ॥ १३ ॥ <br>
कुमारी सा च संभूय चागमच्छङ्करालयम् ॥ <br>
भक्त्या सम्पूज्य कैलासे तुष्टुवे चन्द्रशेखरम् ॥ १४ ॥ <br>
दिव्यं वर्षसहस्रं च तं सिषेवे मुनेः सुता ॥ <br>
आशुतोषो महेशश्च तां च तुष्टो बभूव ह ॥ १५ ॥ <br>
महाज्ञानं ददौ तस्यै पाठयामास साम च ॥ <br>
कृष्णमन्त्रं कल्पतरुं ददावष्टाक्षरं मुने ॥ १६ ॥ <br>
लक्ष्मीमायाकामबीज ङेन्तं कृष्णपदं तथा ॥ <br>
ॐ श्रीं ह्रीं क्लीं कृष्णाय ॥ <br>
त्रैलोक्यमङ्गलं नाम कवचं पूजनक्रमम् ॥ १७ ॥ <br>
स्तवनं सर्वपूज्यं च ध्यानं भुवनपावनम् ॥ <br>
पुरश्चर्य्याक्रमं चापि वेदोक्तं सर्वसम्मतम् ॥ १८ ॥ <br>
प्राप्य मृत्युञ्जयाज्ज्ञानं परं मृत्युञ्जयं सती ॥ <br>
जगाम तपसे साध्वी पुष्करं शङ्कराज्ञया ॥१९॥ <br>
त्रियुगं च तपस्तप्त्वा कृष्णस्य परमात्मनः ॥ <br>
सिद्धा बभूव सा देवी ददर्श पुरतः प्रभुम् ॥ 2.46.२० ॥ <br>
दृष्ट्वा कृशाङ्गीं बालां च कृपया च कृपानिधिः ॥ <br>
पूजां च कारयामास चकार च हरिः स्वयम् ॥ २१ ॥ <br>
वरं च प्रददौ तस्यै पूजिता त्वं भवे भव ॥ <br>
वरं दत्त्वा च कल्याण्यै सद्यश्चान्तर्दधे विभुः ॥ २२ ॥ <br>
प्रथमे पूजिता सा च कृष्णेन परमात्मना ॥ <br>
द्वितीये शङ्करेणैव कश्यपेन सुरेण च ॥ २३ ॥ <br>
मनुना मुनिना चैव ह्यहिना मानवादिना ॥ <br>
बभूव पूजिता सा च त्रिषु लोकेषु सुश्रुता ॥ २४ ॥ <br>
जरत्कारुमुनीन्द्राय कश्यपस्तां ददौ पुरा ॥ <br>
अयाचितो मुनिश्रेष्ठो जग्राह ब्राह्मणाज्ञया ॥ २५ ॥ <br>
कृत्वोद्वाहं महायोगी विश्रान्तस्तपसा चिरम् ॥ <br>
सुष्वाप देव्या जघने वटमूले च पुष्करे ॥ २६ ॥ <br>
निद्रां जगाम स मुनिः स्मृत्वा निद्रेशमीश्वरम् ॥ <br>
जगामास्तं दिनकरः सायंकाल उपस्थितः ॥ २७ ॥ <br>
संचिन्त्य मनसा तत्र मनसा च पतिव्रता ॥ <br>
धर्म्मलोपभयेनैव चकारालोचनं सती ॥ २८ ॥ <br>
अकृत्वा पश्चिमां सन्ध्यां नित्यां चैव द्विजन्मनाम्॥<br>
ब्रह्महत्यादिकं पापं लभिष्यति पतिर्मम ॥ २९ ॥ <br>
नोपतिष्ठति यः पूर्वां नोपास्ते यश्च पश्चिमाम् ॥ <br>
स सर्वदाऽशुचिर्नित्यं ब्रह्महत्यादिकं लभेत् ॥ 2.46.३० ॥ <br>
वेदोक्तमिति संचिन्त्य बोधयामास तं मुनिम् ॥ <br>
स च बुद्ध्वा मुनिश्रेष्ठस्तां चुकोप भृशं मुनिः ॥ ३१ ॥ <br>
जरत्कारुरुवाच ॥ <br>
कथं मे सुव्रते साध्वि निद्राभङ्गः कृतस्त्वया ॥ <br>
व्यर्थं व्रतादिकं तस्या या भर्त्तुश्चापकारिणी ॥३२॥ <br>
तपश्चानशनं चैव व्रतं दानादिकं च यत् ॥ <br>
भर्तुरप्रियकारिण्याः सर्वं भवति निष्फलम् ॥ ३३ ॥ <br>
यया पतिः पूजितश्च श्रीकृष्णः पूजितस्तया ॥ <br>
पतिव्रताव्रतार्थं च पतिरूपी हरिः स्वयम् ॥ ३४ ॥ <br>
सर्वदानं सर्वयज्ञः सर्वतीर्थनिषेवणम्॥ <br>
सर्वं तपो व्रतं सर्वमुपवासादिकं च यत् ॥ ३५ ॥ <br>
सर्वधर्मश्च सत्यं च सर्वदेवप्रपूजनम् ॥ <br>
तत्सर्वं स्वामिसेवायाः कलां नार्हन्ति षोडशीम् ॥ ३६ ॥ <br>
सुपुण्ये भारते वर्षे पतिसेवा करोति या ॥ <br>
वैकुण्ठं स्वामिना सार्द्धं सा याति ब्रह्मणः पदम् ॥ ३७ ॥ <br>
विप्रियं कुरुते भर्तुर्विप्रियं वदति प्रियम् ॥ <br>
असत्कुलप्रजाता या तत्फलं श्रूयतां सति ॥३८॥ <br>
कुम्भीपाकं व्रजेत्सा च यावच्चन्द्रदिवाकरौ ॥ <br>
ततो भवति चाण्डाली पतिपुत्रविवर्जिता ॥ ३९ ॥ <br>
इत्युक्त्वा च मुनिश्रेष्ठो बभूव स्फुरिताधरः ॥ <br>
चकम्पे मनसा साध्वी भयेनोवा च तं पतिम् ॥ 2.46.४० ॥ <br>
मनसोवाच ॥ <br>
सन्ध्यालोपभयेनैव निद्राभङ्गः कृतस्तव ॥ <br>
कुरु शान्तिं महाभाग दुष्टाया मम सुव्रत ॥ ४१ ॥ <br>
शृङ्गाराहारनिद्राणां यश्च भङ्गं करोति च ॥ <br>
स व्रजेत्कालसूत्रं च स्वामिनश्च विशेषतः ॥ ४२ ॥ <br>
इत्युक्त्वा मनसा देवी स्वामिनश्चरणाम्बुजे ॥ <br>
पपात भक्त्या भीता च रुरोद च पुनः पुनः ॥ ४३ ॥ <br>
कुपितं च मुनिं दृष्ट्वा श्रीसूर्य्यं शप्तुमुद्यतम् ॥ <br>
तत्राजगाम भगवान्सन्ध्यया सह नारद ॥ ४४ ॥ <br>
तत्रागत्य मुनिश्रेष्ठमवोचद्भास्करः स्वयम् ॥ <br>
विनयेन विनीतश्च तया सह यथोचितम् ॥ ४५ ॥ <br>
श्रीसूर्य्य उवाच ॥ <br>
सूर्य्यास्तसमयं दृष्ट्वा धर्मलोपभयेन च ॥ <br>
त्वां बोधयामास विप्र नाहमस्तं गतस्तदा ॥ ४६ ॥ <br>
क्षमस्व भगवन्ब्रह्मन्मां शप्तुं नोचितं मुने ॥ <br>
ब्राह्मणानां च हृदयं नवनीतसमं सदा ॥४७॥ <br>
तेषां क्षणार्द्धं क्रोधश्च ततो भस्म भवेज्जगत् ॥ <br>
पुनः स्रष्टुं द्विजः शक्तो न तेजस्वी द्विजात्परः ॥ ४८ ॥ <br>
ब्रह्मणो वंशसम्भूतः प्रज्वलन्ब्रह्मतेजसा ॥ <br>
श्रीकृष्णं भावयेन्नित्यं ब्रह्म ज्योतिः सनातनम् ॥ ४९ ॥ <br>
सूर्य्यस्य वचनं श्रुत्वा द्विजस्तुष्टो बभूव ह ॥ <br>
सूर्य्यो जगाम स्वस्थानं गृहीत्वा ब्राह्मणाशिषम् ॥2.46.५०॥ <br>
तत्याज मनसां विप्रः प्रतिज्ञापालनाय च ॥ <br>
रुदन्तीं शोकयुक्तां च हृदयेन विदूयता ॥ ५१ ॥ <br>
सा सस्मार गुरुं शम्भुमिष्टदेवं हरिं विधिम् ॥ <br>
कश्यपं जन्मदातारं विपत्तौ भयकर्शिता ॥ ५२ ॥ <br>
तत्राजगाम भगवान्गोपीशः शम्भुरेव च ॥ <br>
विधिश्च कश्यपश्चैव मनसा परिचिन्तयन् ॥ ५३ ॥ <br>
स च दृष्ट्वाऽभीष्टदेवं निगुणे प्रकृतेः परम् ॥ <br>
तुष्टाव परया भक्त्या प्रणनाम मुहुर्मुहुः ॥ ९४ ॥ <br>
नमश्चकार शम्भुं च ब्रह्माणं कश्यपं तथा ॥ <br>
कथमागमनं त्वत्रेत्येवं प्रश्नं चकार सः ॥ ५५ ॥ <br>
ब्रह्मा तद्वचनं श्रुत्वा सहसा समयोचितम्॥ <br>
तमुवाच नमस्कृत्य हृषीकेशपदाम्बुजम् ॥ ५६ ॥ <br>
यदि त्यक्ता धर्मपत्नी धर्मिष्ठा मनसा सती ॥ <br>
कुरुष्वास्यां सुतोत्पत्तिं धर्मसंस्थापनाय वै ॥ ५७ ॥ <br>
यतिर्वा ब्रह्मचारी वा भिक्षुर्वनचरोऽपि वा ॥ <br>
जायाया च सुतोत्पत्तिं कृत्वा पश्चाद्भवेन्मुनिः ॥५८॥ <br>
अकृत्वा तु सुतोत्पत्तिं विरागी यस्त्यजेत्प्रियाम् ॥ <br>
स्रवेत्तपस्तत्पुण्यं च चालिन्यां च यथा जलम् ॥५९॥ <br>
ब्रह्मणो वचनं श्रुत्वा जरत्कारुर्मुनीश्वरः ॥ <br>
चक्रे तन्नाभिसंस्पर्शं योगाद्वै मन्त्रपूर्वकम् ॥ 2.46.६० ॥ <br>
तस्यै शुभाशिषं दत्त्वा ययुर्देवा मुदाऽन्विताः ॥ <br>
मुदाऽन्विता च मनसा जरत्कारुर्मुदाऽन्वितः ॥ ६१ ॥ <br>
मुनेः करस्पर्शमात्रात्सद्यो गर्भो बभूव ह॥<br>
मनसा या मुनिश्रेष्ठ मुनिश्रेष्ठ उवाच ताम् ॥६२॥<br>
जरत्कारुरुवाच ॥ <br>
गर्भेणानेन मनसे तव पुत्रो भविष्यति॥ <br>
जितेन्द्रियाणां प्रवरो धर्मिष्ठो वैष्णवाग्रणीः॥६३॥<br>
तेजस्वी च तपस्वी च यशस्वी च गुणान्वितः ॥ <br>
वरो वेदविदां चैव योगिनां ज्ञानिनां तथा॥६४॥<br>
स च पुत्रो विष्णुभक्तो धार्मिकः कुलमुद्धरेत् ॥ <br>
नृत्यन्ति पितरः सर्वे जन्ममात्रेण वै मुदा ॥ ६५ ॥ <br>
पतिव्रता सुशीला या सप्रिया प्रियवादिनी ॥ <br>
धर्मिष्ठा पुत्रमाता च कुलजा कुलपालिका ॥ ६६ ॥<br>
हरिभक्तिप्रदो बन्धुस्तदिष्टं यत्सुखप्रदम् ॥ <br>
यो बन्धच्छित्स च पिता हरेर्वर्त्मप्रदर्शकः ॥ ६७ ॥ <br>
सा गर्भधारिणी या च गर्भवासविमोचिनी ॥ <br>
विष्णुमन्त्रप्रदाता च स गुरुर्विष्णुभक्तिदः ॥ ६८ ॥ <br>
गुरुश्च ज्ञानदाता च तज्ज्ञानं कृष्णभावनम् ॥ <br>
आब्रह्मस्तम्बपर्य्यन्तं यतो विश्वं चराचरम् ॥ ६९ ॥ <br>
आविर्भूतं तिरोभूतं किं वा ज्ञानं तदन्यतः ॥ <br>
वेदजं योगजं यद्यत्तत्सारं हरिसेवनम् ॥ 2.46.७० ॥ <br>
तत्त्वानां सारभूतं च हरेरन्यद्विडम्बनम् ॥ <br>
दत्तं ज्ञानं मया तुभ्यं स स्वामी ज्ञानदो हि यः ॥ ७१ ॥ <br>
ज्ञानात्प्रमुच्यते बन्धात्स रिपुर्यो हि बन्धदः ॥ <br>
विष्णुभक्तियुतं ज्ञानं यो ददाति स वै गुरुः ॥ ७२ ॥ <br>
स रिपुः शिष्यघाती च यतो बन्धान्न मोचयेत् ॥ <br>
जननीगर्भजात्क्लेशाद्यमताडनजात्तथा ॥ ७३ ॥ <br>
न मोचयेद्यः स कथं गुरुस्तातो हि बान्धवः ॥ <br>
परमानन्दरूपं च कृष्णमार्गमनश्वरम् ॥ ७४ ॥ <br>
न दर्शयेद्यः स कथं कीदृशो बान्धवो नृणाम् ॥ <br>
भज साध्वि परं ब्रह्माच्युतं कृष्णं च निर्गुणम् ॥ <br>
निर्मूलं च पुराकर्म भवेद्यत्सेवया ध्रुवम् ॥ ७५ ॥ <br>
मया छलेन त्वं त्यक्ता दोषं मे क्षम्यतां प्रिये ॥ <br>
क्षमायुतानां साध्वीनां सत्त्वात्क्रोधो न विद्यते॥ ७६ ॥ <br>
पुष्करे तपसे यामि गच्छ देवि यथासुखम् ॥ <br>
श्रीकृष्णचरणाम्भोजे ध्यानविच्छेदकातरः ॥७७॥ <br>
धनादिषु स्त्रियां प्रीतिः प्रवृत्तिपथगामिनाम् ॥ <br>
श्रीकृष्णचरणाम्भोजे निःस्पृहाणां मनोरथाः ॥ ७८ ॥ <br>
जरत्कारुवचः श्रुत्वा मनसा शोककातरा ॥ <br>
सा साश्रुनेत्रा विनयादुवाच प्राणवल्लभम् ॥ ७९ ॥ <br>
मनसोवाच ॥ <br>
दोषेणाहं त्वया त्यक्ता निद्राभङ्गेन ते प्रभो ॥ <br>
यत्र स्मरामि त्वां बन्धो तत्र मामागमिष्यसि॥2.46.८०॥<br>
बन्धुभेदः क्लेशतमः पुत्रभेदस्ततः परः ॥ <br>
प्राणेशभेदः प्राणानां विच्छेदात्सर्वतः परः ॥८१॥ <br>
पतिः पतिव्रतानां च शतपुत्राधिकः प्रियः ॥ <br>
सर्वस्माच्च प्रियः स्त्रीणां प्रियस्तेनोच्यते बुधैः॥८२॥<br>
पुत्रे यथैकपुत्राणां वैष्णवानां यथा हरौ ॥<br>
नेत्रे यथैकनेत्राणां तृषितानां यथा जले ॥८३॥<br>
क्षुधितानां यथाऽन्ने च कामुकानां यथा स्त्रियाम्॥ <br>
यथा परस्वे चौराणां यथा जारे कुयोषिताम्॥ ॥ ८४ ॥ <br>
विदुषां च यथा शास्त्रे वणिज्ये वणिजां यथा ॥ <br>
तथा शश्वन्मनः कान्ते साध्वीनां योषितां प्रभो ॥ ८५ ॥ <br>
इत्युक्त्वा मनसा देवी पपात स्वामिनः पदे ॥ <br>
क्षणं चकार क्रोडे तां कृपया च कृपानिधिः ॥८६ ॥ <br>
नेत्रोदकेन मनसां स्नापयामास तां मुनिः ॥<br>
साऽश्रुणा च मुनेः क्रोडं सिषेवे भेदकातरा ॥८७॥ <br>
तदा ज्ञानेन तौ द्वौ च विशोकौ च बभूवतुः ॥ <br>
स्मारं स्मारं पदाम्भोजं कृष्णस्य परमात्मनः ॥ ८८ ॥ <br>
जगाम तपसे विप्रः स कान्तां सुप्रबोध्य च ॥ <br>
जगाम मनसा शम्भोः कैलासं मन्दिरं गुरोः ॥ ८९ ॥ <br>
पार्वती बोधयामास मनसां शोककर्शिताम् ॥ <br>
शिवश्चातीव बोधेन शिवेन च शिवालये॥ 2.46.९० ॥ <br>
सुप्रशस्ते दिने साध्वी सुषुवे मङ्गले क्षणे॥ <br>
नारायणांशं पुत्रं च ज्ञानिनां योगिनां गुरुम् ॥ ९१ ॥ <br>
गर्भस्थितो महाज्ञानं श्रुत्वा शङ्करवक्त्रतः ॥ <br>
स बभूव महायोगी योगिनां ज्ञानिनां गुरुः ॥ ९२ ॥ <br>
जातकं कारयामास वाचयामास मंगलम् ॥ <br>
वेदांश्च पाठयामास शिवाय च शिवः शिशोः ॥ ९३ ॥ <br>
रत्नत्रिकोटिलक्षं च ब्राह्मणेभ्यो ददौ शिवः ॥ <br>
पार्वती च गवां लक्षं रत्नानि विविधानि च ॥ ९४ ॥ <br>
शम्भुश्च चतुरो वेदान्वेदांगानितरांस्तथा ॥ <br>
बालकं पाठयामास ज्ञानं मृत्युञ्जयं परम् ॥ ९५ ॥ <br>
भक्तिरस्ति स्वकान्ते चाभीष्टे देवे हरौ गुरौ॥ <br>
यस्यास्तेन च तत्पुत्रो बभूवास्तीक एव च ॥ ९६ ॥ <br>
जगाम तपसे विष्णोः पुष्करं शङ्कराज्ञया ॥ <br>
संप्राप्य च महामन्त्रं तपश्च परमात्मनः ॥ ९७ ॥ <br>
दिव्यं वर्षत्रिलक्षं च तपस्तप्त्वा तपोधनः ॥ <br>
आजगाम महायोगी नमस्कर्तुं शिवं प्रभुम् ॥ ९८ ॥ <br>
शंकरं च नमस्कृत्य पुरः कृत्वा च बालकम् ॥ <br>
सा चाजगाम मनसा कश्यपस्याश्रमं पितुः ॥९९॥ <br>
तां सपुत्रां सुतां दृष्ट्वा मुदं प्राप प्रजापतिः ॥ <br>
शतलक्षं च रत्नानां ब्राह्मणेभ्यो ददौ मुने ॥ 2.46.१०० ॥ <br>
ब्राह्मणान्भोजयामास त्वसंख्याञ्छ्रेयसे शिशोः ॥ <br>
अदितिश्च दितिश्चान्या मुदं प्रापुः परं तथा ॥ १०१ ॥ <br>
सा सपुत्रा च सुचिरं तस्थौ तातालये तदा ॥ <br>
तदीयं पुनराख्यानं वक्ष्ये त्वं तन्निशामय ॥ १०२ ॥ <br>
अथाभिमन्युतनये ब्रह्मशापः परीक्षिते ॥ <br>
बभूव सहसा ब्रह्मन्दैवदोषेण कर्मणा ॥ १०३ ॥ <br>
सप्ताहे समतीते तु तक्षकस्त्वां च दंक्ष्यति ॥ <br>
शशाप शृङ्गी कौशिक्या जलं संस्पृश्य चेति सः ॥ १०४ ॥ <br>
राजा श्रुत्वा तत्प्रवृत्तिं गंगाद्वारं जगाम सः ॥ <br>
तत्र तस्थौ च सप्ताहं शुश्रुवे धर्मसंहिताम् ॥ १०५ ॥ <br>
सप्ताहे समतीते तु गच्छन्तं तक्षकं पथि ॥<br>
धन्वन्तरिर्मोचयितुमपश्यद्गन्तुको नृपम् ॥ १०६ ॥<br>
तयोर्बभूव संवादः सुप्रीतिश्च परस्परम् ॥ <br>
धन्वन्तरेर्मणिं श्रेष्ठं तक्षकः स्वेच्छया ददौ ॥ १०७ ॥ <br>
स ययौ तं गृहीत्वा तु तुष्टसंहृष्ट मानसः ॥ <br>
अपश्यत्तक्षकस्तूर्णं नृपं मञ्चकसंस्थितम् ॥१ ०८ ॥ <br>
राजा जगाम वैकुण्ठं स्मारं स्मारं हरि गुरुम् ॥ <br>
संस्कारं कारयामास पितुर्वै जनमेजयः॥१ ०९॥<br>
राजा चकार यज्ञं च सर्पसत्राभिधं मुने ॥ <br>
प्राणांस्तत्याज सर्पाणां समूहो ब्रह्मतेजसा ॥2.46.११०॥ <br>
स तक्षकश्च भीतश्च महेन्द्रं शरणं ययौ ॥ <br>
सेन्द्रं च तक्षकं हन्तुं विप्रवर्गः समुद्यतः ॥ १११ ॥ <br>
अथ देवाश्च मुनयश्चाययुर्मनसान्तिकम् ॥ <br>
तां तुष्टाव महेन्द्रश्च समक्षं भयकातरः ॥१ १२॥ <br>
तत्र आस्तीक आगत्य मातुर्यज्ञमथाज्ञया ॥ <br>
महेन्द्रतक्षकप्राणान्ययाचे भूमिपं वरम्॥ ॥ ११३ ॥ <br>
ददौ वरं नृपश्रेष्ठः कृपया ब्राह्मणाज्ञया ॥ <br>
यज्ञं समाप्य विप्रेभ्यो दक्षिणां च ददौ मुदा ॥ ११४ ॥ <br>
विप्राश्च मुनयो देवा गत्वा च मनसान्तिकम् ॥ <br>
मनसां पूजयामासुस्तुष्टुवुश्च पृथक्पृथक् ॥१ १५॥ <br>
शक्रः संभृतसंभारो भक्तियुक्तः सदा शुचिः ॥ <br>
मनसां पूजयामास तुष्टाव परमादरात् ॥ १ १६॥ <br>
उपचारः षोडशभिर्बलिं दत्त्वा प्रियं तदा ॥ <br>
प्रददौ परितुष्टश्च ब्रह्मविष्णुसुराज्ञया॥ ॥१ १७॥ <br>
संपूज्य मनसादेवीं प्रययुः स्वालयं च ते ॥ <br>
इत्येवं कथितं सर्वं किं भूयः श्रोतुमिच्छसि ॥ ११८ ॥ <br>
नारद उवाच ॥ <br>
केन स्तोत्रेण तुष्टाव महेन्द्रो मनसां सतीम् ॥ <br>
पूजाविधिक्रमं तस्याः श्रोतुमिच्छामि तत्त्वतः ॥ ११९ ॥ <br>
नारायण उवाच ॥ <br>
सुस्नातः शुचिराचान्तो धृत्वा धौते च वाससी ॥ <br>
रत्नसिंहासने देवीं वासयामास भक्तितः ॥ 2.46.१२० ॥ <br>
स्वर्गगङ्गाजलेनैव रत्नकुम्भ स्थितेन च ॥ <br>
स्नापयामास मनसां महेन्द्रो वेदमन्त्रतः ॥ १२१ ॥ <br>
वाससी वासयामास वह्निशुद्धे मनोरमे ॥ <br>
सर्वांगे चन्दनं लिप्त्वा पाद्यार्घ्यं भक्तिसंयुतः ॥ १२२ ॥ <br>
गणेशं च दिनेशं च वह्निं विष्णुं शिवं शिवाम् ॥ <br>
संपूज्य देवषट्कं च पूजयामास तां सतीम् ॥ ॥ १२३ ॥ <br>
ॐ ह्रीं श्रीं मनसादेव्यै स्वाहेत्येवं च मन्त्रतः ॥ <br>
दशाक्षरेण मन्त्रेण ददौ सर्वान्यथोचितम् ॥ १२४ ॥ <br>
उपचारान्षोडशकान्भक्तितो दुर्लभान्हरिः ॥ <br>
पूजयामास भक्त्या च ब्रह्मणा प्रेरितो मुदा ॥ १२५ ॥ <br>
वाद्यं नानाप्रकारं च वादयामास तत्र वै ॥<br>
बभूव पुष्पवृष्टिश्च नभसो मनसोपरि ॥ १२६ ॥ <br>
देवो विप्राज्ञया तत्र ब्रह्मविष्णुशिवाज्ञया ॥ <br>
तुष्टाव साश्रुनेत्रश्च पुलकाञ्चित विग्रहः ॥ ३२७ ॥ <br>
महेन्द्र उवाच ॥ <br>
देवि त्वां स्तोतुमिच्छामि साध्वीनां प्रवरां वराम् ॥ <br>
परात्परां च परमां नहि स्तोतुं क्षमो ऽधुना ॥ १२८ ॥ <br>
स्तोत्राणां लक्षणं वेदे स्वभावाख्यानतः परम् ॥ <br>
न क्षमः प्रकृतिं वक्तुं गुणानां तव सुव्रते ॥ १२९ ॥ <br>
शुद्धसत्त्वस्वरूपा त्वं कोपहिंसाविवर्जिता॥<br>
न च शप्तो मुनिस्तेन त्यक्तया च त्वया यतः ॥ <br>
त्वं मया पूजिता साध्वि जननी च यथाऽदितिः ॥ ॥ 2.46.१३० ॥ <br>
दयारूपा च भगिनी क्षमारूपा यथा प्रसूः ॥ <br>
त्वया मे रक्षिताः प्राणाः पुत्रदाराः सुरेश्वरि ॥ १३१ ॥ <br>
अहं करोमि त्वां पूज्यां मम प्रीतिश्च वर्द्धते ॥ <br>
नित्यं यद्यापि पूज्या त्वं भवेऽत्र जगदम्बिके ॥ १३२ ॥ <br>
तथाऽपि तव पूजां वै वर्द्धयामि पुनः पुनः ॥ <br>
ये त्वामाषाढसंक्रान्त्यां पूजयिष्यन्ति भक्तितः ॥१३३॥ <br>
पञ्चम्यां मनसाख्यायां मासान्ते वा दिने दिने ॥ <br>
पुत्रपौत्रादयस्तेषां वर्द्धन्ते च धनानि च ॥ १३४ ॥ <br>
यशस्विनः कीर्त्तिमन्तो विद्यावन्तो गुणान्विताः ॥ <br>
ये त्वां न पूजयिष्यन्ति निन्दन्त्यज्ञानतो जनाः ॥ ॥ १३५ ॥ <br>
लक्ष्मीहीना भविष्यन्ति तेषां नागभयं सदा ॥ <br>
त्वं स्वर्गलक्ष्मीः स्वर्गे च वैकुण्ठे कमला कला ॥ १३६॥ <br>
नारायणांशो भगवाञ्जरत्कारुर्मुनीश्वरः ॥ <br>
तपसा तेजसा त्वां च मनसा ससृजे पिता ॥१३७॥ <br>
अस्माकं रक्षणायैव तेन त्वं मनसाभिधा ॥ <br>
मनसा देवितुं शक्ता चात्मना सिद्धयोगिनी ॥ १३८ ॥ <br>
तेन त्वं मनसादेवी पूजिता वन्दिता भवे ॥ <br>
यां भक्त्या मनसा देवाः पूजयन्त्यनिशं भृशम् ॥ १३९ ॥ <br>
तेन त्वां मनसादेवीं प्रवदन्ति पुराविदः ॥ <br>
सत्त्वरूपा च देवी त्वं शश्वत्सत्त्वनिषेवया ॥ 2.46.१४० ॥ <br>
यो हि यद्भावयेन्नित्यं शतं प्राप्नोति तत्समम् ॥ <br>
इन्द्रश्च मनसां स्तुत्वा गृहीत्वा भगिनीं च ताम् ॥ १४१ ॥ <br>
निर्जगाम स्वभवनं भूषावासपरिच्छदाम् ॥ <br>
पुत्रेण सार्द्धं सा देवी चिरं तस्थौ पितुर्गृहे ॥१४२॥ <br>
भ्रातृभिः पूजिता शश्वन्मान्या वन्द्या च सर्वतः ॥ <br>
गोलोकात्सुरभी ब्रह्मंस्तत्रागत्य सुपूजिताम् ॥ १४३ ॥ <br>
तां स्नापयित्वा क्षीरेण पूजयामास सादरम् ॥ <br>
ज्ञानस्य कथयामास स्वरूपं सर्वदुर्लभम् ॥ <br>
तदा देवैः पूजिता सा स्वर्गलोकं पुनर्ययौ ॥१४४॥ <br>
इदं स्तोत्रं पुण्यबीजं तां संपूज्य च यः पठेत् ॥ <br>
तस्य नागभयं नास्ति तस्य वंशे भवेच्च यः ॥ १४५ ॥ <br>
विषं भवेत्सुधातुल्यं सिद्धस्तोत्रं यदा पठेत् ॥ <br>
पञ्चलक्षजपेनैव सिद्धस्तोत्रो भवेन्नरः ॥१४६॥ <br>
सर्पशायी भवेत्सोऽपि निश्चितं सर्पवाहनः ॥ १४७ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे मनसोपाख्याने तदुत्पत्तिपूजास्तोत्रादिकथनं नाम षट्चत्वारिंशत्तमोऽध्यायः ॥ ४६ ॥ <br>
<br>
