नारायण उवाच ।। <br>
लक्ष्मीं तौ च समाराध्य चोग्रेण तपसा मुने ।। <br>
प्रत्येकं वरमिष्टं च संप्रापतुरभीप्सितम् ।। १ ।। <br>
महालक्ष्म्या वरेणैव तौ पृध्वीशौ बभूवतुः।।<br>
धनवन्तौ पुत्रवन्तौ धर्मध्वजकुशध्वजौ।।२।।<br>
कुशध्वजस्य पत्नी च देवी मालावती सती ।। <br>
सा सुषाव च कालेन कमलांशां सुतां सतीम् ।। ३ ।। <br>
सा च भूतलसम्बन्धाज्ज्ञानयुक्ता बभूव ह ।। <br>
कृत्वा वेदध्वनिं स्पष्टमुत्तस्थौ सूतिकागृहे। ।। ४ ।। <br>
वेदध्वनिं सा चकार जातमात्रेण कन्यका ।। <br>
तस्मात्तां ते वेदवतीं प्रवदन्ति मनीषिणः ।। ५ ।। <br>
जातमात्रेण सुस्नाता जगाम तपसे वनम् ।। <br>
सर्वैर्निषिद्धा यत्नेन नारायणपरायणा ।। ६ ।। <br>
एकमन्वन्तरं चैव पुष्करे च तपस्विनी ।। <br>
अत्युग्रां वै तपस्यां तु लीलया च चकार सा ।। ७ ।। <br>
तथाऽपि पुष्टा न कृशा नवयौवनसंयुता ।। <br>
शुश्राव खे च सहसा सा वाचमशरीरिणीम् ।। ।। ८ ।। <br>
जन्मान्तरे ते भर्त्ता च भविष्यति हरिः स्वयम् ।। <br>
ब्रह्मादिभिर्दुराराध्यं पतिं लप्स्यसि सुन्दरि ।। ९ ।। <br>
इति श्रुत्वा तु सा रुष्टा चकार च पुनस्तपः ।। <br>
अतीव निर्जनस्थाने पर्वते गन्धमादने ।। 2.14.१० ।। <br>
तत्रैवं सुचिरं तप्त्वा विश्वस्य समुवास सा ।। <br>
ददर्श पुरतस्तत्र रावणं दुर्निवारणम् ।। ११ ।। <br>
दृष्ट्वा साऽतिथिभक्त्या च पाद्यं तस्मै ददौ किल ।। <br>
सुस्वादु फलमूलं च जलं चापि सुशीतलम् ।। १२ ।। <br>
तच्च भुक्त्वा स पापिष्ठश्चावात्सीत्तत्समीपतः ।। <br>
चकार प्रश्नमिति तां का त्वं कल्याणि चेति च ।। १३ ।। <br>
तां च दृष्ट्वा वरारोहां पीनोन्नतपयोधराम् ।। <br>
शरत्पद्मनिभास्यां च सस्मितां सुदतीं सतीम् ।। १४ ।। <br>
मूर्च्छामवाप कृपणः कामबाणप्रपीडितः ।। <br>
तां करेण समाकृष्य सम्भोगं कर्तुमुद्यतः ।। १५ ।। <br>
सा सती कोपदृष्ट्या च स्तम्भितं तं चकार ह ।। <br>
स जडो हस्तपादैश्च किंचिद्वक्तुं न च क्षमः ।। १६ ।। <br>
तुष्टाव मनसा देवीं पद्मांशां पद्मलोचनाम्।।<br>
सा तत्स्तवेन सन्तुष्टा प्राकृतं तं मुमोच ह।।१७।।<br>
शशाप च मदर्थे त्वं विनश्यसि सबान्धवः ।। <br>
स्पृष्टाऽहं च त्वया कामाद्विसृजाम्यवलोकय ।। १८ ।। <br>
इत्युक्त्वा सा च योगेन देहत्यागं चकार ह ।। <br>
गंगायां तां च संन्यस्य स्व गृहं रावणो ययौ ।। १९ ।। <br>
अहो किमद्भुतं दृष्टं किं कृतं वा मयाऽधुना ।। <br>
इति संचिन्त्य संस्मृत्य विललाप पुनः पुनः ।। ।। 2.14.२० ।। <br>
सा च कालान्तरे साध्वी बभूव जनकात्मजा।। <br>
सीतादेवीति विख्याता यदर्थे रावणो हतः ।। २१ ।। <br>
महातपस्विनी सा च तपसा पूर्वजन्मनः ।। <br>
लेभे रामं च भर्त्तारं परिपूर्णतमं हरिम् ।।२२।। <br>
संप्राप्य तपसाऽऽराध्य स्वामिनं च जगत्पतिम्।। <br>
सा रमा सुचिरं रेमे रामेण सह सुन्दरी ।।२३।। <br>
जातिस्मरा स्म स्मरति तपसश्च क्रमं पुरा ।। <br>
सुखेन तज्जहौ सर्वं दुःखं चापि सुखं लभेत् ।। ।। २४ ।। <br>
नानाप्रकारविभवं चकार सुचिरं सती ।। <br>
सम्प्राप्य सुकुमारं तमतीव नवयौवनम् ।। २५ ।। <br>
गुणिनं रसिकं शान्तं कान्तवेषमनुत्तमम् ।। <br>
स्त्रीणां मनोज्ञं रुचिरं तथा लेभे यथेप्सितम् ।। २६ ।। <br>
पितुर्वचःपालनार्थं सत्यसन्धो रघूत्तमः।। <br>
जगाम काननं पश्चात्कालेन च बलीयसा ।। २७ ।। <br>
तस्थौ समुद्रनिकटे सीतया लक्ष्मणेन च ।। <br>
ददर्श तत्र वह्निं च विप्ररूपधरं हरिः ।। २८ ।। <br>
तं रामं दुःखितं दृष्ट्वा स च दुःखी बभूव ह ।। <br>
उवाच किंचित्सत्येष्टं सत्यं सत्यपरायणः ।। २९ ।। <br>
वह्निरुवाच।। <br>
भगवञ्छ्रूयतां वाक्यं कालेन यदुपस्थितम् ।। <br>
सीताहरणकालोऽयं तवैव समुपस्थितः ।। 2.14.३० ।। <br>
दैवं च दुर्निवार्य्यं वै न च दैवात्परं बलम् ।। <br>
मत्प्रसू मयि संन्यस्य च्छायां रक्षान्तिकेऽधुना ।।३१।। <br>
दास्यामि सीतां तुभ्यं च परीक्षासमये पुनः ।। <br>
देवैः प्रस्थापितोऽहं च न च विप्रो हुताशनः ।। ३२ ।। <br>
रामस्तद्वचनं श्रुत्वा न प्रकाश्य च लक्ष्मणम् ।। <br>
स्वच्छन्दं स्वीचकारासौ हृदयेन विदूयता ।।३३।। <br>
वह्निर्योगेन सीतावन्मायासीतां चकार ह ।। <br>
तत्तुल्यगुणरूपां तां ददौ रामाय नारद ।। ३४ ।। <br>
सीतां गृहीत्वा स ययौ गोप्यं वक्तुं निषेध्य च ।। <br>
लक्ष्मणो नैव बुबुधे गोप्यमन्यस्य का कथा ।। ३९ ।। <br>
एतस्मिन्नन्तरे रामो ददर्श कनकं मृगम् ।। <br>
सीता तं प्रेरयामास तदर्थे यत्नपूर्वकम् ।। ३६ ।। <br>
संन्यस्य लक्ष्मणं रामो जानक्या रक्षणे वने ।। <br>
स्वयं जगाम हन्तुं तं विव्यधे सायकेन च ।। ३७ ।। <br>
लक्ष्मणेति च शब्दं वै कृत्वा मायामृगस्तदा ।। <br>
प्राणांस्तत्याज सहसा पुरो दृष्ट्वा हरिं स्मरन् ।। ३८ ।। <br>
मृगरूपं परित्यज्य दिव्यरूपं विधाय च ।। <br>
रत्ननिर्मितयानेन वैकुण्ठं स जगाम ह ।। ३९ ।। <br>
वैकुण्ठस्य महाद्वारं किङ्करो द्वारपालयोः ।। <br>
जय विजययोश्चैव बलवांश्च जयाभिधः ।। 2.14.४० ।। <br>
शापेन सनकादीनां सम्प्राप्तो राक्षसीं तनुम् ।। <br>
पुनर्जगाम तद्द्वारमादौ स द्वारपालयोः ।।४१।। <br>
अथ शब्दं च सा श्रुत्वा लक्ष्मणेति च विक्लवम् ।। <br>
सीता तं प्रेरयामास लक्ष्मणं रामसन्निधौ ।।४२।। <br>
गते च लक्ष्मणे रामं रावणो दुर्निवारणः ।। <br>
सीतां गृहीत्वा प्रययौ लङ्कामेव स्वलीलया ।। ४३ ।। <br>
विषसाद च रामश्च वने दृष्ट्वा च लक्ष्मणम् ।। <br>
तूर्णं च स्वाश्रमं गत्वा सीतां नैव ददर्श सः ।। ४४ ।। <br>
मूर्च्छां सम्प्राप्य सुचिरं विललाप भृशं पुनः ।। <br>
पुनर्बभ्राम गहने तदन्वेषणपूर्वकम् ।। ४५ ।। <br>
काले संप्राप्य तद्वार्तां गृधद्वारा नदीतटे ।। <br>
सहायं वानरं कृत्वा चाबध्नात्सागरं हरिः ।। ।। ४६ ।। <br>
लङ्कां गत्वा रघुश्रेष्ठश्चावधीत्सायकेन च ।। <br>
सबान्धवं रावणं च सीतां सम्प्राप दुःखिताम् ।। ४७ ।। <br>
तां च वह्निपरीक्षां व कारयामास सत्वरम् ।। <br>
हुताशनस्तत्र काले वास्तवीं जानकीं ददौ ।। ४८ ।। <br>
छाया चोवाच वह्निं च रामं च विनयान्विता ।। <br>
करिष्यामीति किमहं तदुपायं वदस्व मे ।। ४९ ।। <br>
वह्निरुवाच ।। <br>
त्वं गच्छ तपसे देवि पुष्करं च सुपुण्यदम् ।। <br>
कृत्वा तपस्यां तत्रैव स्वर्गलक्ष्मीर्भविष्यसि ।। 2.14.५० ।। <br>
सा च तद्वचनं श्रुत्वा प्रतेपे पुष्करे तपः ।। <br>
दिव्यं त्रिलक्षवर्ष च स्वर्गे लक्ष्मीर्बभूव ह।।५१।। <br>
सा च कालेन तपसा यज्ञकुण्डसमुद्भवा ।। <br>
कामिनी पाण्डवानां च द्रौपदी द्रुपदात्मजा ।। ५२ ।। <br>
कृते युगे वेदवती कुशध्वजसुता शुभा ।। <br>
त्रेतायां रामपत्नी च सीतेति जनकात्मजा ।। ५३ ।। <br>
तच्छाया द्रौपदी देवी द्वापरे द्रुपदात्मजा ।। <br>
त्रिहायणीति सा प्रोक्ता विद्यमाना युगत्रये ।।५४।। <br>
नारद उवाच ।। <br>
प्रियाः पञ्च कथं तस्या बभूवुर्मुनिपुङ्गव ।। <br>
इति वै चित्तसन्देहं दूरीकुरु महाप्रभो।।५५।। <br>
नारायण उवाच ।। <br>
लङ्कायां वस्तुतः सीता रामं संप्राप नारद ।। <br>
रूपयौवनसम्पन्ना छाया सा बहुविह्वला ।।५६।। <br>
रामाग्न्योराज्ञया तप्त्वा ययाचे शङ्करं वरम्।।<br>
कामातुरा पतिव्यग्रा प्रार्थयन्ती पुनः पुनः।।५७।।<br>
पतिं देहि पतिं देहि पतिं देहि त्रिलोचन।।<br>
पतिं देहि पतिं देहि पञ्चवारं पतिव्रता ।।५८।। <br>
शिवस्तत्प्रार्थनां श्रुत्वा सस्मितो रसिकेश्वरः ।। <br>
प्रिये तव प्रियाः पञ्च भवन्तीति वरं ददौ ।। ५९ ।। <br>
तेनासीत्पाण्डवानां च पञ्चानां कामिनी प्रिया ।। <br>
इत्येवं कथितं सर्वं प्रस्तुतं वस्तुतः शृणु।।2.14.६०।।<br>
अथ संप्राप्य लङ्कायां सीतां रामो मनोहराम्।।<br>
विभीषणाय तां लङ्कां  दत्त्वाऽयोध्यां ययौ पुनः।।६१।।<br>
एकादशसहस्राब्दं कृत्वा राज्यं च भारते ।। <br>
जगाम सर्वैर्लोकैश्च सार्द्धं वैकुण्ठमेव च ।।६२।। <br>
कमलांशा वेदवती कमलायां विवेश सा ।।<br>
कथितं पुण्यमाख्यानं पुण्यदं पापनाशनम् ।। ६३ ।। <br>
सततं मूर्तिमन्तश्च वेदाश्चत्वार एव च ।। <br>
सन्ति यस्याश्च जिह्वाग्रे सा च वेदवती स्मृता ।। ६४ ।। <br>
कुशध्वजसुताख्यानमुक्तं संक्षेपतस्तव ।। <br>
धर्मध्वजसुताख्यानं निबोध कथयामि ते ।। ६५ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे तुलस्युपाख्याने वेदवतीप्रस्तावे चतुर्दशोऽध्यायः ।। १४ ।। <br>
<br>
