नारद उवाच ।। <br>
नारायण महाभाग वद वेदविदां वर ।। <br>
राजा केन प्रकारेण सिषेवे प्रकृतिं पराम् ।। १ ।। <br>
समाधिर्नाम वैश्यो वा निष्कामं निर्गुणं विभुम् ।। <br>
भेजे केन प्रकारेण प्रकृतेरुपदेशतः ।। २ ।। <br>
किं वा पूजाविधानं च ध्यानं वा मनुरेव च ।। <br>
किं स्तोत्रं कवचं किं वा ददौ राज्ञे महामुनिः ।। ३ ।। <br>
वैश्याय प्रकृतिस्तस्मै किं वा ज्ञानं ददौ परम् ।। <br>
साक्षाद्बभूव सहसा केन वा प्रकृतिस्तयोः ।। ४ ।। <br>
ज्ञानं संप्राप्य वैश्यश्च किं पदं प्राप दुर्लभम् ।। <br>
गतिर्बभूव राज्ञश्च का वा तां च शृणोम्यहम् ।। ५ ।। <br>
श्रीनारायण उवाच ।। <br>
राजा वैश्यश्च संप्राप्य मन्त्रं वै मेधसो मुनेः ।। <br>
स्तोत्रं च कवचं देव्या ध्यानं चैव पुरस्क्रियाम् ।। <br>
जजाप परमं मन्त्रं राजा वैश्यश्च पुष्करे ।। ६ ।। <br>
स्नात्वा त्रिकालं वर्षं च ततः शुद्धो बभूव सः ।। <br>
साक्षाद्बभूव तत्रैव मूलप्रकृतिरीश्वरी ।। ७ ।। <br>
राज्ञे ददौ राज्यवरं मनुत्वं वाञ्छितं सुखम् ।। <br>
ज्ञानं निगूढं वैश्याय ददौ चातिसुदुर्लभम् ।। ८ ।। <br>
यद्दत्तं शूलिने पूर्वं कृष्णेन परमात्मना ।। <br>
निराहारमतिक्लिष्टं दृष्ट्वा वैश्यं कृपामयी ।।९ ।। <br>
रुरोद कृत्वा क्रोडे तमचेष्टं श्वासवर्जितम् ।। <br>
चेतनां कुरु भो वत्सेत्युच्चार्य्य च पुनः पुनः ।।2.63.१०।। <br>
चेतनां च ददौ तस्मै स्वयं चैतन्यरूपिणी ।। <br>
संप्राप्य चेतनां वैश्यो रुरोद प्रकृतेः पुरः ।। ११ ।। <br>
तमुवाच प्रसन्नाऽसौ कृपयाऽतिकृपामयी ।। १२ ।। <br>
श्रीप्रकृतिरुवाच ।। <br>
वरं वृणुष्व हे वत्स यत्ते मनसि वर्त्तते ।। <br>
ब्रह्मत्वममरत्वं वा ततो वाऽतिसुदुर्लभम् ।। १३ ।। <br>
इन्द्रत्वं वा मनुत्वं वा सर्वसिद्धत्वमेव च ।। <br>
तुच्छं तुभ्यं न दास्यामि नश्वरं बालवञ्चनम् ।। १४।। <br>
वैश्य उवाच ।। <br>
ब्रह्मत्वममरत्वं वा मातर्मे नहि वाञ्छितम् ।। <br>
ततोऽतिदुर्लभं किं वा न जाने तदभीप्सितम् ।। १५ ।। <br>
त्वय्येव शरणापन्नो देहि यद्वाञ्छितं तव ।। <br>
अनश्वरं सर्वसारं वरं मे दातुमर्हसि ।। १६ ।। <br>
प्रकृतिरुवाच ।। <br>
अदेयं नास्ति मे तुभ्यं दास्यामि मम वाञ्छितम् ।। <br>
यतो यास्यसि गोलोकं पदमेव सुदुर्लभम् ।। १७ ।। <br>
सर्वसारं च यज्ज्ञानं सुरर्षीणां सुदुर्लभम् ।। <br>
तद्गृह्यतां महाभाग गच्छ वत्स हरेः पदम् ।। १८ ।। <br>
स्मरणं वन्दनं ध्यानमर्चनं गुणकीर्त्तनम् ।। <br>
श्रवणं भावनं सेवा कृष्णे सर्वनिवेदनम् ।।१९।। <br>
एतदेवं वैष्णवानां नवधा भक्तिलक्षणम् ।। <br>
जन्ममृत्युजराव्याधियमताडनखण्डनम् ।।2.63.२०।। <br>
आयुर्हरति लोकानां रविरेव हि सन्ततम् ।। <br>
नवधा भक्तिहीनानामसतां पापिनामपि ।। २१ ।। <br>
भक्तास्तद्गतचित्ताश्च वैष्णवाश्चिरजीविनः ।। <br>
जीवन्मुक्ताश्च निष्पापा जन्मादिपरिवर्जिताः ।। २२ ।। <br>
शिवः शेषश्च धर्मश्च ब्रह्मा विष्णुर्महान्विराट् ।। <br>
सनत्कुमारः कपिलः सनकश्च सनन्दनः ।। २३ ।। <br>
वोढुः पञ्चशिखो दक्षो नारदश्च सनातनः ।। <br>
भृगुर्मरीचिर्दुर्वासाः कश्यपः पुलहोऽङ्गिराः ।। २४ ।। <br>
मेधावी लोमशः शुक्रो वसिष्ठः क्रतुरेव च ।। <br>
बृहस्पतिः कर्दमश्च शक्तिरत्रिः पराशरः ।। २५ ।। <br>
मार्कण्डेयो बलिश्चैव प्रह्लादश्च गणेश्वरः ।। <br>
यमः सूर्य्यश्च वरुणो वायुश्चन्द्रो हुताशनः ।। २६ ।। <br>
अकूपार उलूकश्च नाडीजंघश्च वायुजः ।। <br>
नरनारायणौ कूर्म्म इन्द्रद्युम्नो विभीषणः ।। २७ ।। <br>
नवधा भक्तियुक्ताश्च कृष्णस्य परमात्मनः ।। <br>
एते महान्तो धर्मिष्ठा भक्तानां प्रवरास्तथा ।। २८ ।। <br>
ये तद्भक्तास्ते तदंशा जीवन्मुक्ताश्च सन्ततम् ।। <br>
पापापहारास्तीर्थानां पृथिव्याश्च विशां पते ।। २९ ।। <br>
ऊर्ध्वं च सप्त स्वर्गाश्च सप्तद्वीपा वसुन्धरा ।। <br>
अधस्सप्त च पाताला एतद्ब्रह्माण्डमेव च ।। 2.63.३० ।। <br>
एवंविधानां विश्वानां संख्या नास्त्येव पुत्रक ।। <br>
एवं च प्रतिविश्वेषु ब्रह्मविष्णुशिवादयः।।३१।।<br>
देवा देवर्षयश्चैव मनवो मानवादयः ।। <br>
सर्वाश्रमाश्च सर्वत्र सन्ति बद्धाश्च मायया ।। ३२ ।। <br>
महाविष्णोर्लोमकूपे सन्ति विश्वानि यस्य च ।। <br>
स षोडशांशः कृष्णस्य चात्मनश्च महाविराट् ।। ।। ३३ ।। <br>
भज सत्यं परं ब्रह्म नित्यं निर्गुणमच्युतम् ।। <br>
प्रकृतेः परमीशानं कृष्णमात्मानमीप्सितम् ।। ३४ ।। <br>
निरीहं च निराकारं निर्विकारं निरञ्जनम् ।। <br>
निष्कामं निर्विरोधं च नित्यानन्दं सनातनम् ।। ३९ ।। <br>
स्वेच्छामयं सर्वरूपं भक्तानुग्रहविग्रहम् ।। <br>
तेजस्स्वरूपं परमं दातारं सर्वसम्पदाम् ।। ३६ ।। <br>
ध्यानासाध्यं दुराराध्यं शिवादीनां च योगिनाम् ।। <br>
सर्वेश्वरं सर्वपूज्यं सर्वेषां सर्वकामदम् ।। ३७ ।। <br>
सर्वाधारं च सर्वज्ञं सर्वानन्दकरं परम् ।। <br>
सर्वधर्मप्रदं सर्वं सर्वज्ञं प्राणरूपिणम् ।। ३८ ।। <br>
सर्वधर्मस्वरूपं च सर्वकारणकारणम् ।। <br>
सुखदं मोक्षदं सारं पररूपं च भक्तिदम् ।। ३९ ।। <br>
दास्यदं धर्मदं चैव सर्वसिद्धिप्रदं सताम् ।। <br>
सर्वं तदतिरिक्तं च नश्वरं कृत्रिमं सदा ।। 2.63.४० ।। <br>
परात्परतरं शुद्धं परिपूर्णतमं शिवम् ।। <br>
यथासुखं गच्छ वत्स भगवन्तमधोक्षजम् ।। ४१ ।। <br>
कृष्णेति द्व्यक्षरं मन्त्रं गृहीत्वा कृष्णदास्यदम् ।। <br>
पुष्करं दुष्करं गत्वा दशलक्षमिमं जप ।। ४२ ।। <br>
दशलक्षजपेनैव मन्त्रसिद्धिर्भवेत्तव ।। <br>
इत्युक्त्वा सा भगवती तत्रैवान्तरधीयत ।।४३।। <br>
वैश्यो नत्वा च तां भक्त्या चागमत्पुष्करं मुने ।। <br>
पुष्करे दुष्करं तप्त्वा स लेभे कृष्णमीश्वरम् ।। <br>
भगवत्याः प्रसादेन कृष्णदासो बभूव सः ।। ४४ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसं वादे दुर्गोपाख्याने सुरथसमाधिमेधस्संवादे प्रकृतिवैश्यसंवादकथनं नाम त्रिषष्टितमोऽध्यायः ।। ६३ ।। <br>
<br>
