नारायण उवाच ।। <br>
कथितं षष्ठ्युपाख्यानं ब्रह्मपुत्र यथागमम्।।<br>
देवी मङ्गलचण्डी च तदाख्यानं निशामय ।। १ ।। <br>
तस्याः पूजादिकं सर्वं धर्मवक्त्राच्च यच्छ्रुतम् ।। <br>
श्रुतिसम्मतमेवेष्टं सर्वेषां विदुषामपि ।। २ ।। <br>
चण्डायां वर्त्तते चण्डी जाग्रती शत्रुमण्डले ।। <br>
मङ्गलेषु च या दक्षा मङ्गला सैव चण्डिका ।। ३ ।। <br>
दुर्गायां विद्यते चण्डी मङ्गलोऽपि महीसुते ।। <br>
मङ्गलाऽभीष्टदेवी या सा स्यान्मङ्गलचण्डिका ।। ४ ।। <br>
मंगलो मनुवंशश्च सप्तद्वीपावनीपतिः ।। <br>
तस्य पूज्याऽभीष्टदेवी तेन मंगलचण्डिका ।। ५ ।। <br>
मूर्त्तिभेदेन सा दुर्गा मूलप्रकृतिरीश्वरी ।। <br>
कृपारूपाऽतिप्रत्यक्षा योषितामिष्टदेवता ।।६।। <br>
प्रथमे पूजिता सा च शङ्करेण पुरा परा ।। <br>
त्रिपुरस्य वधे घोरं विष्णुना प्रेरितेन च ।। ७ ।। <br>
ब्रह्मन्ब्रह्मोपदेशेन दुर्गप्रस्थे च सङ्कटे ।। <br>
आकाशात्पतिते याने रुषा दैत्येन पातिते ।। ८ ।। <br>
ब्रह्मविष्णूपदिष्टश्च दुर्गां तुष्टाव शङ्करः ।। <br>
सा च मंगलचण्डीयमभवद्रूपभेदतः ।। ९ ।। <br>
उवाच पुरतः शम्भोर्भयं नास्तीति ते प्रभो ।। <br>
भगवान्वृषरूपश्च सर्वेशश्च बभूव ह ।। 2.44.१० ।। <br>
युद्धशक्तिस्वरूपाऽहं भविष्यामि तदाज्ञया ।। <br>
मयाऽऽत्मना च हरिणा सहायेन वृषध्वज ।। ११ ।। <br>
जहि दैत्यं च देवेश सुराणां पदघातकम् ।। <br>
इत्युक्त्वाऽन्तर्हिता देवी शम्भोः शक्तिर्बभूव सा ।। १२ ।। <br>
विष्णुदत्तेन शस्त्रेण जघान तमुमापतिः ।। <br>
मुनीन्द्र पतिते दैत्ये सर्वे देवा महर्षयः ।। १३ ।। <br>
तुष्टुवुः शंकरं देवा भक्तिनम्रात्मकन्धराः ।। <br>
सद्यः शिरसि शम्भोश्च पुष्पवृष्टिर्बभूव ह ।। १४ ।। <br>
ब्रह्मा विष्णुश्च सन्तुष्टो ददौ तस्मै शुभाशिषम् ।। <br>
ब्रह्मविष्णूपदिष्टश्च सुस्नातः शङ्करः शुचिः ।। १५ ।। <br>
पूजयामास तां शक्तिं देवीं मङ्गलचण्डिकाम् ।। <br>
पाद्यार्घ्याचमनीयैश्च बलिभिर्विविधैरपि ।। १६ ।। <br>
पुष्पचन्दननैवेद्यैर्भक्त्या नानाविधैर्मुने ।। <br>
छागैर्मेषैश्च महिषैर्गण्डैर्मायाविभिर्वरैः ।। १७ ।। <br>
वस्त्रालङ्कारमाल्यैश्च पायसैः पिष्टकैरपि ।। <br>
मधुभिश्च सुधाभिश्च पक्वैर्नानाविधैः फलैः ।। १८ ।। <br>
सङ्गीतैर्नर्त्तनैर्वाद्यैरुत्सवैः कृष्णकीर्त्तनैः ।। <br>
ध्यात्वा माध्यन्दिनोक्तेन ध्यानेन विधिपूर्वकम् ।। १९ ।। <br>
ददौ द्रव्याणि मूलेन मन्त्रेणैव च नारद ।।  <br>
ॐ  ह्रीं श्रीं क्लीं सर्वपूज्ये देवि मङ्गलचण्डिके ।। <br>
ऐं क्रूं फट्स्वाहेत्येवं चाप्येकविंशाक्षरो मनुः।। ।। 2.44.२० ।। <br>
पूज्यः कल्पतरुश्चैव भक्तानां सर्वकामदः ।। <br>
दशलक्षजपेनैव मन्त्रसिद्धिर्भवेन्नृणाम् ।। २१ ।। <br>
मन्त्रसिद्धिर्भवेद्यस्य स विष्णुः सर्वकामदः ।। <br>
ध्यानं च श्रूयतां ब्रह्मन्वेदोक्तं सर्वसम्मतम् ।। २२ ।। <br>
देवीं षोडशवर्षीयां रम्यां सुस्थिरयौवनाम् ।। <br>
सर्वरूपगुणाढ्यां च कोमलांगीं मनोहराम् ।। २३ ।। <br>
श्वेतचम्पकवर्णाभां चन्द्रकोटिसमप्रभाम् ।। <br>
वह्निशुद्धांशुकाधानां रत्नभूषणभूषिताम् ।। ।। २४ ।। <br>
बिभ्रतीं कबरीभारं मल्लिकामाल्यभूषितम्।। <br>
बिम्बोष्ठीं सुदतीं शुद्धां शरत्पद्मनिभाननाम् ।। २५ ।। <br>
ईषद्धास्यप्रसन्नास्यां सुनीलोत्पललोचनाम् ।। <br>
जगद्धात्रीं च दात्रीं च सर्वेभ्यः सर्वसम्पदाम् ।। २६ ।। <br>
संसारसागरे घोरे पोतरूपां वरां भजे ।। २७ ।।<br>
देव्याश्च ध्यानमित्येवं स्तवनं श्रूयतां मुने ।।<br>
प्रयतः सङ्कटग्रस्तो येन तुष्टाव शङ्करः ।। २८ ।। <br>
शङ्कर उवाच ।। <br>
रक्ष रक्ष जगन्मातर्देवि मंगलचण्डिके ।। <br>
संहर्त्रि विपदां राशेर्हर्षमंगलकारिके ।। २९ ।। <br>
हर्षमंगलदक्षे च हर्षमंगलचण्डिके ।। <br>
शुभे मंगलदक्षे च शुभमंगल चण्डिके ।। 2.44.३० ।। <br>
मंगले मङ्गलार्हे च सर्वमंगलमंगले ।। <br>
सतां मंगलदे देवि सर्वेषां मंगलालये ।। ३१ ।। <br>
पूज्या मंगलवारे च मंगलाभीष्टदैवते ।। <br>
पूज्ये मंगलभूपस्य मनुवंशस्य सन्ततम् ।। ३२ ।। <br>
मंगलाधिष्ठातृदेवि मंगलानां च मंगले ।। <br>
संसारे मंगलाधारे मोक्षमंगलदायिनि ।। ३३ ।। <br>
सारे च मंगलाधारे पारे त्वं सर्वकर्मणाम् ।। <br>
प्रतिमंगलवारं च पूज्ये त्वं मंगलप्रदे ।। ३४ ।। <br>
स्तोत्रेणानेन शम्भुश्च स्तुत्वा मगलचण्डिकाम् ।। <br>
प्रतिमंगलवारे च पूजां कृत्वा गतः शिवः ।। ३५ ।। <br>
देव्याश्च मंगलस्तोत्रं यः शृणोति समाहितः ।। <br>
तन्मंगलं भवेच्छश्वन्न भवेत्तदमंगलम् ।। ३६ ।। <br>
प्रथमे पूजिता देवी शम्भुना सर्वमंगला ।। <br>
द्वितीये पूजिता देवी मंगलेन ग्रहेण च ।। ३७ ।। <br>
तृतीये पूजिता भद्रा मंगलेन नृपेण च ।। <br>
चतुर्थे मंगले वारे सुन्दरीभिश्च पूजिता ।। <br>
पञ्चमे मङ्गलाकांक्षैर्नरैर्मंगलचण्डिका।।३८।। <br>
पूजिता प्रतिविश्वेषु विश्वेशैः पूजिता सदा ।। <br>
ततः सर्वत्र संपूज्य सा बभूव सुरेश्वरी ।। ३९ ।। <br>
देवादिभिश्च मुनिभिर्मनुभिर्मानवैर्मुने ।। <br>
देव्याश्च मङ्गलस्तोत्रं यः शृणोति समाहितः ।। 2.44.४० ।। <br>
तन्मंगलं भवेच्छश्वन्न भवेत्तदमंगलम् ।। <br>
वर्द्धन्ते तत्पुत्रपौत्रा मंगलं च दिने दिने ।। ४१ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे मङ्गलोपाख्याने तत्स्तोत्रादिकथनं नाम चतुश्चत्वारिंशत्तमोऽध्यायः।।४४।।<br>
<br>
