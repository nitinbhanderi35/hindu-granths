नारद उवाच ।। <br>
का वा सा सुरभी देवी गोलोका दागता च या ।। <br>
तज्जन्मचरितं ब्रह्मञ्छ्रोतुमिच्छामि तत्त्वतः ।। १ ।। <br>
नारायण उवाच ।। <br>
गवामधिष्ठातृदेवी गवामाद्या गवां प्रसूः ।। <br>
गवां प्रधाना सुरभी गोलोके च समुद्भवा ।। २ ।। <br>
सर्वादिसृष्टेः कथनं कथयामि निशामय ।। <br>
बभूव तेन तज्जन्म पुरा वृन्दावने वने ।। ३ ।। <br>
एकदा राधिकानाथो राधया सह कौतुकात् ।। <br>
गोपांगनापरिवृतः पुण्यं वृन्दावनं ययौ ।। ४ ।। <br>
सहसा तत्र रहसि विजहार च कौतुकात् ।। <br>
बभूव क्षीरपानेच्छा तदा स्वेच्छापरस्य च।। ५ ।। <br>
ससृजे सुरभीं देवीं लीलया वामपार्श्वतः ।। <br>
वत्सयुक्तां दुग्धवतीं वत्सानां च मनोरमाम् ।। ६ ।। <br>
दृष्ट्वा सवत्सां सुरभीं रत्नभाण्डे दुदोह सः ।।<br>
क्षीरं सुधातिरिक्तं च जन्ममृत्युहरं परम्।। ७।। <br>
तदुष्णं च पयः स्वादु पपौ गोपीपतिः स्वयम् ।। <br>
सरो बभूव पयसा भाण्डविस्रंसनेन च ।।८।। <br>
दीर्घे च विस्तृते चैव परितः शतयोजनम् ।। <br>
गोलोकेषु प्रसिद्धं तद्रम्यं क्षीरसरोवरम् ।। ९ ।। <br>
गोपिकानां च राधायाः क्रीडावापी बभूव सा ।। <br>
रत्नेन रचिता तूर्णं भूता वापीश्वरेच्छया ।। 2.47.१० ।। <br>
बभूव कामधेनूनां सहसा लक्षकोटयः ।। <br>
तावत्यो हि सवत्साश्च सुरभीलोमकूपतः ।। ११ ।। <br>
तासां पुत्राश्च पौत्राश्च संबभूवुरसंख्यकाः ।। <br>
कथिता च गवां सृष्टिस्तया संपूरितं जगत् ।। १२ ।। <br>
पूजां चकार भगवान्सुरभ्याश्च पुरा मुने ।। <br>
ततो बभूव तत्पूजा त्रिषु लोकेषु दुर्लभा ।। १३ ।। <br>
दीपान्विता परदिने श्रीकृष्णस्याज्ञया भवे ।। <br>
बभूव सुरभीपूजा धर्मवक्त्रादिति श्रुतम् ।। १४ ।। <br>
ध्यानं स्तोत्रं मूलमन्त्रं यद्यत्पूजाविधिक्रमम् ।। <br>
वेदोक्तं च महाभाग निबोध कथयामि ते ।। १५ ।। <br>
ॐ सुरभ्यै नम इति मन्त्रोऽयं तु  षडक्षरः ।। <br>
सिद्धो लक्षजपेनैव भक्तानां कल्पपादपः ।।१६।। <br>
स्थितं ध्यानं यजुर्वेदे पूजनं सर्वसम्मतम् ।। <br>
ऋद्धिदां वृद्धिदां चैव मुक्तिदो सर्वकामदाम् ।। १७ ।। <br>
लक्ष्मीस्वरूपां परमां राधासहचरीं पराम् ।। <br>
गवामधिष्ठातृदेवीं गवामाद्यां गवां प्रसूम् ।।१८।।<br>
पवित्ररूपां पूज्यां च भक्तानां सर्वकामदाम् ।। <br>
यया पूतं सर्वविश्वं तां देवीं सुरभीं भजे ।। १९ ।। <br>
घटे वा धेनुशिरसि बद्धस्तंभे गवां च वा ।। <br>
शालग्रामे जलेऽग्नौ वा सुरभी पूजयेद्द्विजः ।। 2.47.२० ।। <br>
दीपान्विता परदिने पूर्वाह्णे भक्तिसंयुतः ।। <br>
यः पूजयेच्च सुरभीं स च पूज्यो भवेद्भुवि ।। २१ ।। <br>
एकदा त्रिषु लोकेषु वाराहे विष्णुमायया ।। <br>
क्षीरं जहार सहसा चिन्तिताश्च सुरादयः ।। २२ ।। <br>
ते गत्वा ब्रह्मणो लोकं ब्रह्माणं तुष्टुवुस्तदा ।। <br>
तदाज्ञया च सुरभीं तुष्टुवे पाकशासनः ।। २३ ।। <br>
महेन्द्र उवाच ।। <br>
नमो देव्यै महादेव्यै सुरभ्यै च नमो नमः ।। <br>
गवां बीजस्वरूपायै नमस्ते जगदम्बिके ।। २४ ।। <br>
नमो राधाप्रियायै च पद्मांशायै नमो नमः ।। <br>
नमः कृष्णप्रियायै च गवां मात्रे नमो नमः ।। <br>
कल्पवृक्षस्वरूपायै प्रदात्र्यै सर्वसंपदाम् ।। २५ ।। <br>
श्रीदायै धनदायै च बुद्धिदायै नमो नमः ।। <br>
शुभदायै प्रसन्नायै गोप्रदायै नमो नमः ।। २६ ।। <br>
यशोदायै सौख्यदायै धर्मज्ञायै नमो नमः ।। <br>
स्तोत्रश्रवणमात्रेण तुष्टा हृष्टा जगत्प्रसूः ।। २७ ।। <br>
आविर्बभूव तत्रैव ब्रह्मलोके सनातनी ।। <br>
महेन्द्राय वरं दत्त्वा वाञ्छितं सर्वदुर्लभम् ।। २८ ।। <br>
जगाम सा च गोलोकं ययुर्देवादयो गृहम् ।। <br>
बभूव विश्वं सहसा दुग्धपूर्णं च नारद ।। २९ ।। <br>
दुग्धाद् घृतं ततो यज्ञस्ततः प्रीतिः सुरस्य च ।। <br>
इदं स्तोत्रं महापुण्यं भक्तियुक्तश्च यः पठेत् ।। 2.47.३० ।। <br>
स गोमान्धनवांश्चैव कीर्त्तिमान्पुण्यवान्भवेत् ।। <br>
सुस्नातः सर्वतीर्थेषु सर्वयज्ञेषु दीक्षितः ।। ३१ ।। <br>
इह लोके सुखं भुक्त्वा यात्यन्ते कृष्णमन्दिरम् ।। <br>
सुचिरं निवसेत्तत्र कुरुते कृष्णसेवनम् ।। ३२ ।। <br>
न पुनर्भवनं तस्य ब्रह्मपुत्र भवे भवेत् ।। ३३ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सुरभ्युपाख्याने तदुत्पत्ति तत्पूजादिकथनं नाम सप्तचत्वारिंशत्तमोऽध्यायः ।। ४७ ।। <br>
<br>
