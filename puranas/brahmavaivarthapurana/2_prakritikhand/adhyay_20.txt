नारायण उवाच ॥ <br>
शिवस्तत्त्वं समाकर्ण्य तत्त्वज्ञानविशारदः ॥ <br>
ययौ स्वयं च समरं स्वगणैः सह नारद ॥ १ ॥ <br>
शंखचूडः शिवं दृष्ट्वा विमानादवरुह्य च ॥ <br>
ननाम परया भक्त्या दण्डवत्पतितो भुवि ॥ २ ॥ <br>
तं प्रणम्य च वेगेन विमानं ह्यारुरोह सः ॥ <br>
तूर्णं चकार सन्नाहं धनुर्जग्राह दुर्वहम् ॥ ३ ॥ <br>
शिवदानवयोर्युद्धं पूर्णमब्दं बभूव ह ॥ <br>
न वै बभूवतुर्ब्रह्मंस्तयोर्जयपराजयौ ॥ ४ ॥ <br>
न्यस्तशस्त्रश्च भगवान्न्यस्तशस्त्रश्च दानवः ॥ <br>
रथस्थः शंखचूडश्च वृषस्थो वृषभध्वजः ॥ ५ ॥ <br>
दानवानां च शतकमुद्वृत्तं च बभूव ह ॥ <br>
रणे ये मृताः शंभोर्जीवयामास तान्विभुः ॥ ६ ॥ <br>
ततो विष्णुर्महामायो वृद्धब्राह्मणरूपधृक् ॥ <br>
आगत्य च रणस्थानमवोचद्दानवेश्वरम्॥७॥ <br>
वृद्धब्राह्मण उवाच ॥ <br>
देहि भिक्षां च राजेन्द्र मह्यं विप्राय साम्प्रतम् ॥ <br>
त्वं सर्वसम्पदां दाता यन्मे मनसि वाञ्छितम् ॥ ८ ॥ <br>
निराहाराय वृद्धाय तृषितायातुराय च ॥ <br>
पश्चात्त्वां कथयिष्यामि पुरः सत्यं च कुर्विति ॥९॥ <br>
ओमित्युवाच राजेन्द्रः प्रसन्नवदनेक्षणः ॥ <br>
कवचार्थी जनश्चाहमित्युवाच स मायया ॥ 2.20.१० ॥ <br>
तच्छ्रुत्वा दानवश्रेष्ठो ददौ कवचमुत्तमम् ॥ <br>
गृहीत्वा कवचं दिव्यं जगाम हरिरेव च ॥ ११ ॥<br>
शङ्खचूडस्य रूपेण जगाम तुलसीं प्रति ॥ <br>
गत्वा तस्यां मायया च वीर्य्याधानं चकार ह ॥ १२ ॥ <br>
अथ शम्भुर्हरेः शूलं दानवार्थं समग्रहीत् ॥ <br>
ग्रीष्ममध्याह्नमार्त्तण्डशतकप्रभमुज्ज्वलम् ॥ १३ ॥ <br>
नारायणाधिष्ठिताग्रं ब्रह्माधिष्ठितमध्यमम् ॥ <br>
शिवाधिष्ठितमूलं च कालाधिष्ठितधारकम् ॥१४॥ <br>
किरणावलिसंयुक्तं प्रलयाग्निशिखोपमम् ॥ <br>
दुर्निवार्यं च दुर्धर्षमव्यर्थं वैरिघातकम् ॥ ॥ १५ ॥ <br>
तेजसा चक्रतुल्यं च सर्वशस्त्रविघातकम् ॥ <br>
शिवकेशवयोरन्यद् दुर्वहं च भयंकरम् ॥ १६ ॥ <br>
धनुस्सहस्रं दैर्घ्येण विस्तृत्या शतहस्तकम् ॥ <br>
सजीवं ब्रह्मरूपं च नित्यरूपमनिर्मितम् ॥ १७ ॥ <br>
संहर्तुं सर्वविध्यण्डमेकदा दैवलीलया ॥ <br>
चिक्षेप घूर्णनं कृत्वा शंखचूडे च नारद ॥ १८ ॥ <br>
राजा चापं परित्यज्य श्रीकृष्णचरणाम्बुजम् ॥ <br>
ध्यानं चकार भक्त्या च कृत्वा योगासनं धिया ॥ ॥१९॥ <br>
शूलं च भ्रमणं कृत्वा न्यपतद्दानवोपरि ॥ <br>
चकार भस्मसात्तं च सरथं चैव लीलया ॥ 2.20.२० ॥ <br>
राजा धृत्वा दिव्यरूपं बालकं गोपवेषकम् ॥ <br>
द्विभुजं मुरलीहस्तं रत्नभूषणभूषितम् ॥२१॥ <br>
नानारत्नसुभूषाढ्यगोपकोटिभिरावृतम् ॥ <br>
गोलोकादागतं यानमारुह्य तत्पुरं ययौ॥२२॥ <br>
गत्वा ननाम शिरसा राधामाधवयोर्मुने ॥ <br>
भक्त्या तच्चरणाम्भोजं रासे वृन्दावने मुने॥<br>
सुदामानं तौ च दृष्ट्वा प्रसन्न वदनेक्षणौ ॥ २३ ॥ <br>
तदा च चक्रतुः क्रोडे स्नेहेन परिसंप्लुतौ ॥ <br>
अथ शूलश्च वेगेन प्रययौ शूलिनः करम् ॥ २४ ॥ <br>
शङ्करस्तेन शूलेन दानवस्यास्थिजालकम् ॥ २५ ॥ <br>
प्रेम्णा च प्रेरयामास लवणोदे च सागरे ॥ <br>
अस्थिभिः शंखचूडस्य शंखजातिर्बभूव ह ॥ ॥ २६ ॥ <br>
नानाप्रकाररूपा च श्रेष्ठा पूता सुरार्चने ॥ <br>
प्रशस्तं शंखतोयं च देवानां प्रीतिदं परम् ॥ २७ ॥ <br>
तीर्थतोयस्वरूपं च पवित्रं शंकरं विना ॥ <br>
शंखशब्दो भवेद्यत्र तत्र लक्ष्मीश्च सुस्थिरा ॥ २८ ॥ <br>
स स्नातः सर्वतीर्थेषु यः स्नातः शंखवारिणा ॥ <br>
शंखं हरेरधिष्ठानं यत्र शंखस्ततो हरिः ॥ २९ ॥ <br>
तत्रैव सततं लक्ष्मीर्दूरीभूतममङ्गलम् ॥ <br>
स्त्रीणां च शंखध्वनिभिः शूद्राणां च विशेषतः ॥ <br>
भीता रुष्टा याति लक्ष्मीः स्थलमन्यं स्थलात्ततः ॥2.20.३०॥ <br>
शिवश्च दानवं हत्वा शिवलोकं जगाम सः॥ <br>
प्रहृष्टो वृषमारुह्य स्वगणैश्च समावृतः ॥ ३१ ॥ <br>
सुराः स्वविषयं प्रापुः परमानन्दसंयुताः ॥ <br>
नेदुर्दुन्दुभयः स्वर्गे जगुर्गन्धर्वकिन्नराः ॥ ॥ ३२ ॥ <br>
बभूव पुष्पवृष्टिश्च शिवस्योपरि सन्ततम् ॥ <br>
प्रशशंसुः सुरास्तं च मुनीन्द्रप्रवरादयः ॥ ३३ ॥ <br>
इति श्रीब्रह्मवैवर्त्ते महापु राणे द्वितीये प्रकृतिखण्डे नारदनारायणसंवादे तुलस्युपाख्याने शंखचूडवधे शंखप्रस्तावो नाम विंशोऽध्यायः ॥ २० ॥ <br>
<br>
