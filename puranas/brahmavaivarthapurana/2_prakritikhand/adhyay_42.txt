नारायण उवाच ।। <br>
उक्तं स्वाहास्वधाख्यानं प्रशस्तं मधुरं परम् ।। <br>
वक्ष्यामि दक्षिणाख्यानं सावधानं निशामय ।।१।। <br>
गोपी सुशीला गोलोके पुराऽऽसीत्प्रेयसी हरेः ।। <br>
राधाप्रधाना सध्रीची धन्या मान्या मनोहरा ।। <br>
अतीव सुन्दरी रामा सुभगा सुदती सती ।।२।। <br>
विद्यावती गुणवती सती रूपवती तथा ।। <br>
कलावती कोमलांगी कान्ता कमललोचना ।। ३ ।। <br>
सुश्रोणी सुस्तनी श्यामा न्यग्रोधपरिमण्डला ।। <br>
ईषद्धास्यप्रसन्नास्या रत्नालङ्कारभूषिता ।। ४ ।। <br>
श्वेतचम्पकवर्णाभा बिम्बोष्ठी मृगलोचना ।। <br>
कामशास्त्रसुनिष्णाता कामिनी कलहंसगा ।। ५ ।। <br>
भावानुरक्ता भावज्ञा कृष्णस्य प्रियभामिनी ।। <br>
रसज्ञा रसिका रासे रासेशस्य रसोत्सुका ।। ६ ।। <br>
उवास दक्षिणे क्रोडे राधायाः पुरतः पुरा ।। <br>
संबभूवानम्रमुखो भयेन मधुसूदनः ।। ७।। <br>
दृष्ट्वा राधां च पुरतो गोपीनां प्रवरां वराम्।। <br>
मानिनीं रक्तवदनां रक्तपङ्कजलोचनाम् ।। ८ ।। <br>
कोपेन कम्पिताङ्गी च कोपनां कोपदर्शनाम् ।। <br>
कोपेन निष्ठुरं वक्तुमुद्यतां स्फुरिताधराम् ।।९।। <br>
आगच्छन्तीं च वेगेन विज्ञाय तदनन्तरम्।। <br>
विरोधभीतो भगवानन्तर्द्धानं जगाम सः ।। 2.42.१० ।। <br>
पलायन्तं च तं शान्तं सत्त्वाधारं सुविग्रहम् ।। <br>
विलोक्य कम्पिता गोपी सुशीलाऽन्तर्दधौ भिया ।। ११ ।। <br>
विलोक्य सङ्कटं तत्र गोपीनां लक्षकोटयः ।। <br>
बद्धाञ्जलिपुटा भीता भक्तिनम्रात्मकन्धराः ।।१२।। <br>
रक्ष रक्षेत्युक्तवत्यो हे देवीति पुनः पुनः ।। <br>
ययुर्भयेन शरणं तस्याश्चरणपङ्कजे ।। ।। १३ ।। <br>
त्रिलक्षकोटयो गोपाः सुदामादय एव च ।। <br>
ययुर्भयेन शरणं तत्पादाब्जे च नारद ।। १४ ।। <br>
पलायन्तं च कान्तं वै विज्ञाय परमेश्वरी ।। <br>
पलायन्तीं सहचरीं सुशीलां च शशाप सा ।। १५ ।। <br>
अद्यप्रभृति गोलोकं सा चेदायाति गोपिका ।। <br>
सद्यो गमनमात्रेण भस्मसाच्च भविष्यति ।। १६ ।। <br>
इत्येवमुक्त्वा तत्रैव देवदेवीश्वरी रुषा ।। <br>
रासेश्वरी रासमध्ये रासेशं चाजुहाव ह।। ।। १७ ।। <br>
नालोक्य पुरतः कृष्णं राधा विरहकातरा ।। <br>
युगकोटिसमं मेने क्षणभेदेन सुव्रता ।। १८ ।। <br>
हे कृष्ण हे प्राणनाथागच्छ प्राणाधिकप्रिय ।। <br>
प्राणाधिष्ठातृदेवेह प्राणा यान्ति त्वया विना ।। १९ ।। <br>
स्त्रीगर्वः पतिसौभाग्याद्वर्द्धते च दिने दिने ।। <br>
सुस्त्री चेद्विभवो यस्मात्ते भजेद्धर्मतः सदा ।। 2.42.२० ।। <br>
पतिर्बन्धुः कुलस्त्रीणामधिदेवः सदा गतिः ।। <br>
परं सम्पत्स्वरूपश्च सुखरूपश्च मूर्त्तिमान्।। ।। २१ ।। <br>
धर्मदः सुखदः शश्वत्प्रीतिदः शान्तिदः सदा ।। <br>
सम्मानदो मानदश्च मान्यो वै मानखण्डनः ।। २२ ।। <br>
सारात्सारतमः स्वामी बन्धूनां बन्धुवर्द्धनः ।। <br>
न च भर्त्तुः समो बन्धुः सर्वबन्धुषु दृश्यते ।।२३।। <br>
भरणादेव भर्ताऽयं पालनात्पतिरुच्यते ।। <br>
शरीरेशाच्च स स्वामी कामदः कान्त एव च ।। २४ ।। <br>
बन्धुश्च सुखबन्धाच्च प्रीतिदानात्प्रियः परः ।। <br>
ऐश्वर्य्यदानादीशश्च प्राणेशात्प्राणनायकः।।२५।।<br>
रतिदानाच्च रमणः प्रियो नास्ति प्रियात्परः ।। <br>
पुत्रस्तु स्वामिनः शुक्राज्जायते तेन स प्रियः।।२६।।<br>
शतपुत्रात्परःस्वामी कुलजानां प्रियः सदा।।<br>
असत्कुलप्रसूता या कान्तं विज्ञातुमक्षमा ।।२७।। <br>
स्नानं च सर्वतीर्थेषु सर्वयज्ञेषु दीक्षणम् ।। <br>
प्रादक्षिण्यं पृथिव्याश्च सर्वाणि च तपांसि वै।।२८।।<br>
सर्वाण्येव व्रतादीनि महादानानि यानि च।।<br>
उपोषणानि पुण्यानि यान्यन्यानि च विश्वतः।।२९।। <br>
गुरुसेवाविप्रसेवादेवसेवादिकं च यत्।<br>
स्वामिनः पादसेवायाः कलां नार्हन्ति षोडशीम्।।2.42.३०।।<br>
गुरुविप्रेष्टदेवेषु सर्वेभ्यश्च पतिर्गुरुः।।<br>
विद्यादाता यथा पुंसां कुलजानां तथा प्रियः।।३१।।<br>
गोपीत्रिलक्षकोटीनां गोपानां च तथैव च।।<br>
ब्रह्माण्डानामसंख्यानां तत्रस्थानां तथैव च ।।३२।।<br>
रमादिगोपकान्तानामीश्वरी तत्प्रसादतः।।<br>
अहं न जाने तं कान्तं स्त्रीस्वभावो दुरत्ययः ।। ३३ ।। <br>
इत्युक्त्वा राधिका कृष्णं तत्र दध्यौ सुभक्तितः ।। <br>
आरात्संप्राप तं तेन विजहार च तत्र वै ।। ३४ ।। <br>
अथ सा दक्षिणादेवी ध्वस्ता गोलोकतो मुने ।। <br>
सुचिरं च तपस्तप्त्वा विवेश कमलातनौ।।३५।।<br>
अथ देवादयः सर्वे यज्ञं कृत्वा सुदुष्करम् ।। <br>
न लभन्ते फलं तेषां विषण्णाः प्रययुर्विधिम् ।।३६।।<br>
विधिर्निवेदनं श्रुत्वा देवादीनां जगत्पतिः ।। <br>
दध्यौ सुचिन्तितो भक्त्या तत्प्रत्यादेशमाप सः ।। ३७ ।। <br>
नारायणश्च भगवान्महालक्ष्मीश्च देहतः ।। <br>
मर्त्यलक्ष्मीं विनिष्कृष्य ब्रह्मणे दक्षिणां ददौ ।। ३८ ।। <br>
ब्रह्मा ददौ तां यज्ञाय पूर्णार्थं कर्मणां सताम् ।। <br>
यज्ञः संपूज्य विधिवत्तां तुष्टाव रमां मुदा ।। ३९ ।। <br>
तप्तकाञ्चनवर्णाभां चन्द्रकोटिसमप्रभाम् ।। <br>
अतीव कमनीयां च सुन्दरीं सुमनोहराम् ।। 2.42.४० ।। <br>
कमलास्यां कोमलाङ्गीं कमलायतलोचनाम् ।। <br>
कमलासनसंपूज्यां कमलाङ्गःसमुद्रवाम् ।। ४१ ।। <br>
वह्निशुद्धांशुकाधानां बिम्बोष्ठीं सुदतीं सतीम् ।। <br>
बिभ्रतीं कबरीभारं मालतीमाल्यभूषितम् ।। ४२ ।। <br>
ईषद्धास्यप्रसन्नास्यां रत्नभूषणभूषिताम् ।। <br>
सुवेषाढ्यां च सुस्नातां मुनिमानसमोहिनीम् ।। ४३ ।। <br>
कस्तूरीबिन्दुभिः सार्द्धं चन्दनैश्च सुगन्धिभिः ।। <br>
सिन्दूरबिन्दुनाऽत्यन्तं मस्तकाधस्थलोज्ज्वलाम्।।४४।।<br>
सुप्रशस्तनितम्बाढ्यां बृहच्छ्रोणिपयोधराम् ।। <br>
कामदेवाधाररूपां कामबाणप्रपीडिताम्।।४५।।<br>
तां दृष्ट्वा रमणीयां च यज्ञो मूर्च्छामवाप ह ।। <br>
पत्नीं तामेव जग्राह विधिबोधितमार्गतः ।। ४६ ।। <br>
दिव्यं वर्षशतं चैव तां गृहीत्वाऽथ निर्जने ।। <br>
यज्ञो रेमे मुदा युक्तो रामया रमया सह ।। ४७ ।। <br>
गर्भं दधार सा देवी दिव्यं द्वादशवत्सरम् ।। <br>
ततः सुषाव पुत्रं च फलं वै सर्वकर्मणाम् ।।४८।। <br>
कर्मणां फलदाता च दक्षिणा कर्मणां सताम् ।। <br>
परिपूर्णे कर्मणि च तत्पुत्रः फलदायकः।।४९।।<br>
यज्ञो दक्षिणया सार्द्धं पुत्रेण च फलेन च ।। <br>
कर्मणां फलदाता चेत्येवं वेदविदो विदुः ।। 2.42.५० ।। <br>
यज्ञश्च दक्षिणां प्राप्य पुत्रं च फलदायकम् ।। <br>
फलं ददौ च सर्वेभ्यः कर्मठेभ्यो यदा मुने ।। ५१ ।। <br>
तदा देवादयस्तुष्टाः परिपूर्णमनोरथाः ।। <br>
स्वस्थानं प्रययुः सर्वे धर्मवक्त्रादिदं श्रुतम् ।। ५२ ।। <br>
कृत्वा कर्म च कर्ता तु तूर्णं दद्याच्च दक्षिणाम् ।।<br>
तत्क्षणं फलमाप्नोति वेदैरुक्तमिदं मुने ।। ५३ ।। <br>
कर्ता कर्मणि पूर्णेऽपि तत्क्षणाद्यदि दक्षिणाम् ।। <br>
न दद्याद्ब्राह्मणेभ्यश्च दैवेनाज्ञानतोऽथवा ।। ५४ ।। <br>
मुहूर्त्ते समतीते च द्विगुणा सा भवेद्ध्रुवम् ।। ५५ ।। <br>
एकरात्रे व्यतीते तु भवेद्रसगुणा च सा ।। <br>
त्रिरात्रे वै दशगुणा सप्ताहे द्विगुणा ततः ।। ५६ ।। <br>
मासे लक्षगुणा प्रोक्ता ब्राह्मणानां च वर्द्धते ।। <br>
संवत्सरे व्यतीते तु सा त्रिकोटिगुणा भवेत् ।। ५७ ।। <br>
कर्म्म तद्यजमानानां सर्वं वै निष्फलं भवेत् ।। <br>
स च ब्रह्मस्वापहारी न कर्मार्होऽशुचिर्नरः ।। ५८ ।। <br>
दरिद्रो व्याधियुक्तश्च तेन पापेन पातकी ।। <br>
तद्गृहाद्याति लक्ष्मीश्च शापं दत्त्वा सुदारुणम् ।। ५९ ।। <br>
पितरो नैव गृह्णन्ति तद्दत्तं श्राद्धतर्पणम् ।। <br>
एवं सुराश्च तत्पूजां तद्दत्तां पावकाहुतिम् ।। 2.42.६० ।। <br>
दाता ददाति नो दानं ग्रहीता तन्न याचते ।। <br>
उभौ तौ नरकं यातश्छिन्नरज्जुर्यथा घटः ।। ६१ ।। <br>
नार्पयेद्यजमानश्चेद्याचितारं च दक्षिणाम् ।। <br>
भवेद्ब्रह्मस्वापहारी कुम्भीपाकं व्रजेद्ध्रुवम् ।। ६२ ।। <br>
वर्षलक्षं वसेत्तत्र यमदूतेन ताडितः ।। <br>
ततो भवेत्स चण्डालो व्याधियुक्तो दरिद्रकः ।। ६३ ।। <br>
पातयेत्पुरुषान्सप्त पूर्वान्वै पूर्वजन्मनः ।। <br>
इत्येवं कथितं विप्र किं भूयः श्रोतुमिच्छसि ।। ६४ ।। <br>
नारद उवाच ।। <br>
यत्कर्म दक्षिणाहीनं को भुङ्क्ते तत्फलं मुने ।। <br>
पूजाविधिं दक्षिणायाः पुरा यज्ञकृतं वद ।। ६५ ।। <br>
नारायण उवाच ।। <br>
कर्मणोऽदक्षिणस्यैव कुत एव फलं मुने ।। <br>
सदक्षिणे कर्मणि च फलमेव प्रवर्त्तते ।। ६६ ।। <br>
या या कर्मणि सामग्री बलिर्भुङ्क्ते च तां मुने ।। <br>
बलये तत्प्रदत्तं च वामनेन पुरा मुने ।। ६७ ।। <br>
अश्रोत्रियं श्राद्धवस्तु चाश्राद्धं दानमेव च ।। <br>
वृषलीपतिविप्राणां पूजाद्रव्यादिकं च यत् ।।६८।। <br>
ऋत्विजा न कृतं यज्ञमशुचेः पूजनं च यत् ।। <br>
गुरावभक्तस्य कर्म बलिर्भुङ्क्ते न संशयः ।। ६९ ।। <br>
दक्षिणायाश्च यद्ध्यानं स्तोत्रं पूजाविधिक्रमम् ।। <br>
तत्सर्वं काण्वशाखोक्तं प्रवक्ष्यामि निशामय ।। 2.42.७० ।। <br>
पुरा संप्राप्य तां यज्ञः कर्मदक्षां च दक्षिणाम्।।<br>
मुमोह तस्या रूपेण तुष्टुवे कामकातरः ।। ७१ ।। <br>
यज्ञ उवाच ।। <br>
पुरा गोलोकगोपी त्वं गोपीनां प्रवरा परा ।। <br>
राधासमा तत्सखी च श्रीकृष्णप्रेयसी प्रिये ।। ७२ ।। <br>
कार्त्तिकीपूर्णिमायां तु रासे राधामहोत्सवे ।। <br>
आविर्भूता दक्षिणांशात्कृष्णस्यातो हि दक्षिणा ।। ७३ ।। <br>
पुरा त्वं च सुशीलाख्या शीलेन सुशुभेन च ।। <br>
कृष्णदक्षांशवासाच्च राधाशापाच्च दक्षिणा ।। ७४ ।। <br>
गोलोकात्त्वं परिध्वस्ता मम भाग्यादुपस्थिता ।। <br>
कृपां कुरु त्वमेवाद्य स्वामिनं कुरु मां प्रिये ।। ७५ ।। <br>
कर्तॄणां कर्मणां देवी त्वमेव फलदा सदा ।। <br>
त्वया विना च सर्वेषां सर्व कर्म च निष्फलम् ।। ७६ ।। <br>
फलशाखाविहीनश्च यथा वृक्षो महीतले ।। <br>
त्वया विना तथा कर्म कर्तॄणां च न शोभते ।। ७७ ।। <br>
ब्रह्मविष्णुमहेशाश्च दिक्पालादय एव च ।। <br>
कर्मणश्च फलं दातुं न शक्ताश्च त्वया विना ।। ७८ ।। <br>
कर्मरूपी स्वयं ब्रह्मा फलरूपी महेश्वरः ।। <br>
यज्ञरूपी विष्णुरहं त्वमेषां साररूपिणी ।। ७९ ।। <br>
फलदाता परं ब्रह्म निर्गुणः प्रकृतेः परः ।। <br>
स्वयं कृष्णश्च भगवान्न च शक्तस्त्वया विना ।। 2.42.८० ।। <br>
त्वमेव शक्तिः कान्ते मे शश्वज्जन्मनि जन्मनि ।। <br>
सर्वकर्मणि शक्तोऽहं त्वया सह वरानने ।। ८१ ।। <br>
इत्युक्त्वा तत्पुरस्तस्थौ यज्ञाधिष्ठातृदेवकः ।। <br>
तुष्टा बभूव सा देवी भेजे तं कमलाकला ।। ८२ ।। <br>
इदं च दक्षिणास्तोत्रं यज्ञकाले च यः पठेत् ।। <br>
फलं च सर्वयज्ञानां लभते नात्र संशयः ।। ८३ ।। <br>
राजसूये वाजपेये गोमेधे नरमेधके ।। <br>
अश्वमेधे लांगले च विष्णुयज्ञे यशस्करे ।। ८४ ।। <br>
धनदे भूमिदे फल्गौ पुत्रेष्टौ गजमेधके ।। <br>
लोहयज्ञे स्वर्णयज्ञे पटलव्याधिखण्डने ।। ८५ ।। <br>
शिवयजे रुद्रयज्ञे शक्रयज्ञे च बन्धके ।। <br>
इष्टौ वरुणयागे च कन्दुके वैरिमर्दने ।। ८६ ।। <br>
शुचियागे धर्मयागे रेचने पापमोचने ।। <br>
बन्धने कर्मयागे च मणियागे सुभद्रके ।। ८७ ।। <br>
एतेषां च समारम्भे इदं स्तोत्रं च यः पठेत् ।। <br>
निर्विघ्नेन च तत्कर्म साङ्गं भवति निश्चितम् ।। ८८ ।। <br>
इदं स्तोत्रं च कथितं ध्यानं पूजाविधानकम् ।। <br>
शालग्रामे घटे वाऽपि दक्षिणां पूजयेत्सुधीः ।। ८९ ।। <br>
लक्ष्मीदक्षांशसम्भूतां दक्षिणां कमलाकलाम् ।। <br>
सर्वकर्मसु दक्षां च फलदां सर्वकर्मणाम् ।। 2.42.९० ।। <br>
विष्णोःशक्तिस्वरूपां च सुशीलां शुभदां भजे ।। <br>
ध्यात्वाऽनेनैव वरदां सुधीर्मूलेन पूजयेत् ।। ९१ ।। <br>
दत्त्वा पाद्यादिकं देव्यै वेदोक्तेन च नारद।। <br>
ॐ श्रीं क्लीं ह्रीं दक्षिणायै स्वाहेति च विचक्षणः ।। ९२ ।। <br>
पूजयेद्विधिवद्भक्त्या दक्षिणां सर्वपूजिताम् ।। <br>
इत्येवं कथितं सर्वं दक्षिणाख्यानमुत्तमम् ।। ९३ ।। <br>
सुखदं प्रीतिदं चैव फलदं सर्वकर्मणाम् ।। <br>
इदं च दक्षिणाख्यानं यः शृणोति समाहितः ।। ९४ ।। <br>
अंगहीनं च तत्कर्म न भवेद्भारते भुवि ।। <br>
अपुत्रो लभते पुत्रं निश्चितं च गुणान्वितम् ।। ९५ ।। <br>
भार्य्याहीनो लभेद्भार्य्यां सुशीलां सुन्दरीं पराम् ।। <br>
वरारोहां पुत्रवतीं विनीतां प्रियवादिनीम् ।। ९६ ।। <br>
पतिव्रतां सुव्रतां च शुद्धां च कुलजां वराम् ।। <br>
विद्याहीनो लभेद्विद्यां धनहीनो धनं लभेत् ।। ९७ ।। <br>
भूमिहीनो लभेद्भूमिं प्रजाहीनो लभेत्प्रजाः ।। <br>
सङ्कटे बन्धुविच्छेदे विपत्तौ बन्धने तथा ।। ९८ ।। <br>
मासमेकमिदं श्रुत्वा मुच्यते नात्र संशयः।। ९९ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे दक्षिणोपाख्याने दक्षिणोत्पत्तितत्पूजादिविधानं नाम द्विचत्वारिंशत्तमोऽध्यायः ।। ४२ ।। <br>
<br>
