नारद उवाच ॥ <br>
नारायणप्रिया सा च वरा वैकुण्ठवासिनी ॥ <br>
वैकुण्ठाधिष्ठातृदेवी महालक्ष्मीः सनातनी ॥ १ ॥ <br>
कथं बभूव सा देवी पृथिव्यां सिन्धुकन्यका ॥ <br>
किं तद्ध्यानं च कवचं सर्वं पूजाविधिक्रमम् ॥ २ ॥ <br>
पुरा केन स्तुताऽऽदौ सा तन्मे व्याख्यातुमर्हसि ॥ ३ ॥ <br>
नारायण उवाच ॥ <br>
पुरा दुर्वाससः शापाद्भ्रष्टश्रीकः पुरन्दरः॥<br>
बभूव देवसंघश्च मर्त्यलोकश्च नारद ॥४॥ <br>
लक्ष्मीः स्वर्गादिकं त्यक्त्वा रुष्टा परमदुःखिता॥<br>
गत्वा लीना च वैकुण्ठे महालक्ष्म्यां च नारद॥५॥<br>
तदा शोकाद्ययुर्देवा दुःखिता ब्रह्मणः सभाम् ॥ <br>
ब्रह्माणं च पुरस्कृत्य ययुर्वैकुण्ठमेव च॥६॥<br>
वैकुण्ठे शरणा पन्ना देवा नारायणे परे ॥ <br>
अतीव दैन्ययुक्ताश्च शुष्ककण्ठौष्ठतालुकाः ॥ ७ ॥ <br>
तदा लक्ष्मीश्च कलया पुरा नारायणाज्ञया ॥ <br>
बभूव सिन्धुकन्या सा शक्रसम्पत्स्वरूपिणी ॥ ८ ॥ <br>
तदा मथित्वा क्षीरोदं देवा दैत्यगणैः सह ॥ <br>
संप्रापुश्च वरं लक्ष्म्या ददृशुस्तां च तत्र हि ॥ ९॥ <br>
सुरादिभ्यो वरं दत्त्वा वनमालां च विष्णवे ॥ <br>
ददौ प्रसन्नवदना तुष्टा क्षीरोदशायिने ॥ 2.36.१० ॥ <br>
देवाश्चाप्यसुराक्रान्तं राज्यं प्रापुश्च तद्वरात् ॥ <br>
तां संपूज्य च संस्तूय सर्वत्र च निरापदः ॥१ १ ॥<br>
नारद उवाच ॥ <br>
कथं शशाप दुर्वासा मुनिश्रेष्ठः पुरन्दरम्॥<br>
केन दोषेण वा ब्रह्मन्ब्रह्मिष्ठं ब्रह्मवित्पुरा॥ १२॥ <br>
ममन्थे केन रूपेण जलधिस्तैः सुरादिभिः॥ <br>
केन स्तोत्रेण सा देवी शक्रे साक्षाद्बभूव ह॥१ ३॥ <br>
को वा तयोश्च संवादो ह्यभवत्तद्वद प्रभो ॥ १४ ॥ <br>
नारायण उवाच ॥ <br>
मधुपानप्रमत्तश्च त्रैलोक्याधिपतिः पुरा ॥ <br>
क्रीडां चकार रहसि रम्भया सह कामुकः ॥ १५ ॥ <br>
कृत्वा क्रीडां तया सार्द्धं कामुक्या हृतचेतनः ॥ <br>
तस्थौ तत्र महारण्ये कामोन्मथित चेतनः ॥ १६ ॥ <br>
कैलासशिखरं यान्तं वैकुण्ठादृषिपुङ्गवम् ॥ <br>
दुर्वाससं ददर्शेन्द्रो ज्वलन्तं ब्रह्मतेजसा ॥ १७ ॥ <br>
ग्रीष्ममध्याह्नमार्त्तण्डसहस्रप्रभमीश्वरम् ॥ <br>
प्रतप्तकाञ्चनाभासं जटाभारमहोज्ज्वलम् ॥ १८ ॥ <br>
शुक्लयज्ञोपवीतं च चीरं दण्डं कमण्डलुम् ॥ <br>
महोज्ज्वलं च तिलकं बिभ्रतं चन्द्रसन्निभम् ॥ १९ ॥ <br>
समन्वितं शिष्यवर्गैर्वेदवेदाङ्गपारगैः ॥ <br>
दृष्ट्वा ननाम शिरसा सम्भ्रमात्तं पुरन्दरः ॥2.36.२० ॥ <br>
शिष्यवर्गं स भक्त्या वै तुष्टाव च मुदान्वितः ॥ <br>
मुनिना च सशिष्येण तस्मै दत्ताश्शुभाशिषः ॥ २१ ॥ <br>
विष्णुदत्तं पारिजातपुष्पं च सुमनोहरम् ॥ <br>
मृत्युरोगजराशोकहरं मोक्षकरं ददौ ॥ २२ ॥ <br>
शक्रः पुष्पं गृहीत्वा च प्रमत्तो राजसम्पदा ॥ <br>
भ्रमेण स्थापयामास तत्र वै हस्तिमस्तके ॥ २३ ॥ <br>
हस्ती तत्स्पर्शमात्रेण रूपेण च गुणेन च ॥ <br>
तेजसा वयसा कान्त्या विष्णुतुल्यो बभूव सः ॥ २४ ॥ <br>
त्यक्त्वा शक्रं गजेन्द्रश्चाप्यगच्छद्घोरकाननम् ॥ <br>
न शशाक महेन्द्रस्तं रक्षितुं तेजसा मुने ॥ २५ ॥ <br>
तत्पुष्पं त्यक्तवन्तं च दृष्ट्वा शक्रं मुनीश्वरः ॥ <br>
तं शशाप महातेजाः क्रोधसंरक्तलोचनः ॥ २६ ॥ <br>
दुर्वासा उवाच ॥ <br>
अरे श्रिया प्रमत्तस्त्वं कथं मामवमन्यसे ॥ <br>
मद्दत्तपुष्पं गर्वेण त्यक्तवान्हस्तिमस्तके ॥ २७ ॥ <br>
विष्णोर्निवेदितं पुष्पं नैवेद्यं वा फलं जलम् ॥ <br>
प्राप्तिमात्रेण भोक्तव्यं त्यागेन ब्रह्महा जनः॥२८॥<br>
भ्रष्टश्रीर्भ्रष्टबुद्धिश्च भ्रष्टज्ञानो भवेन्नरः॥<br>
यस्त्यजेद्विष्णुनेवेद्यं भाग्येनोपस्थितं शुभम्॥२९॥<br>
प्राप्तिमात्रेण यो भुङ्क्ते भक्त्या विष्णुनिवेदितम्॥<br>
पुंसां शतं समुद्धृत्य जीवन्मुक्तः स्वयं भवेत्॥2.36.३०॥<br>
विष्णुनैवेद्यभोजी यो नित्यं तु प्रणमेद्धरिम्॥<br>
पूजयेत्स्तौति वा भक्त्या स विष्णुसदृशो भवेत् ॥ ३१ ॥ <br>
तत्स्पर्शवायुना सद्यस्तीर्थौघश्च विशुध्यति ॥ <br>
तत्पादरजसा मूढ सद्यः पूता वसुन्धरा ॥३२॥ <br>
पुंश्चल्यन्नमवीरान्नं शूद्रश्राद्धान्नमेव च ॥ <br>
यद्धरेरनिवेद्यं च वृथामांसमभक्षकम् ॥३३॥ <br>
शिवलिङ्गप्रदत्तान्नं यदन्नं शूद्रयाजिनाम् ॥ <br>
चिकित्सकद्विजानां च देवलान्नं तथैव च ॥ ३४ ॥ <br>
कन्याविक्रयिणामन्नं यदन्नं योनिजीविनाम् ॥ <br>
अनुष्णान्नं पर्युषितं सर्वभक्ष्यावशेषि तम् ॥ ३५ ॥ <br>
शूद्रापतिद्विजान्नं च वृषवाहद्विजान्नकम् ॥ <br>
अदीक्षितद्विजान्नं च यदन्नं शवदाहिनाम् ॥ ३६ ॥ <br>
अगम्यगामिनां चैव द्विजानामन्नमेव च॥ <br>
मित्रद्रुहां कृतघ्नानामन्नं विश्वासघातिनाम् ॥ ३७॥ <br>
मिथ्यासाक्ष्यप्रदानां च ब्राह्मणानां तथैव च ॥ <br>
एतत्सर्वं वि शुध्येत विष्पुनैवेद्यभक्षणात्॥३८॥<br>
श्वपचो विष्णुसेवी च वंशानां कोटिमुद्धरेत् ॥ <br>
हरेरभक्तो विप्रश्च स्वं च रक्षितुमक्षमः ॥ ३९ ॥ <br>
अज्ञानाद्यदि गृह्णाति विष्णोर्निर्माल्यमेव च ॥ <br>
सप्तजन्मार्जितात्पापान्मुच्यते नात्र संशयः ॥2.36.४०॥ <br>
ज्ञात्वा भक्त्या च गृह्णाति विष्णोर्नैवेद्यमेव च ॥ <br>
कोटिजन्मार्जितात्पापान्मुच्यते नात्र संशयः ॥ ४१ ॥ <br>
यस्मात्संस्थापितं पुष्पं गर्वाद्वै हस्तिमस्तके ॥ <br>
तस्माद्युष्मान्परित्यज्य यातु लक्ष्मीर्हरेः पदम् ॥ ४२ ॥ <br>
नारायणस्य भक्तोऽहं न बिभेमीश्वरं विधिम् ॥ <br>
कालं मृत्युं जरां चैव कानन्यान्गणयामि च ॥ ४३ ॥ <br>
किं करिष्यति ते तातः कश्यपश्च प्रजापतिः ॥ <br>
बृहस्पतिर्गुरुश्चैव निश्शङ्कस्य च मे हरेः ॥ ४४ ॥ <br>
इदं पुष्पं यस्य मूर्ध्नि तस्य वै पूजनं पुरः॥<br>
मूर्ध्नि च्छिन्ने शिवशिशोश्छित्त्वेदं योजयिष्यति॥४२॥ <br>
इति श्रुत्वा महेन्द्रश्च धृत्वा तच्चरणद्वयम्॥ <br>
उच्चै रुरोद शोकार्त्तस्तमुवाच भयाकुलः ॥ ४६ ॥ <br>
इन्द्र उवाच ॥ <br>
दत्तः समुचितः शापो मह्यं मत्ताय हे प्रभो ॥ <br>
हृता त्वया चेत्सम्पत्तिः कियज्ज्ञानं च देहि मे ॥ ४७ ॥ <br>
ऐश्वर्य्यं विपदां बीजं प्रच्छन्नज्ञानकारणम् ॥ <br>
मुक्तिमार्गार्गलं दार्ढ्याद्धरिभक्तिव्यपायकम् ॥ ४८ ॥ <br>
जन्ममृत्युजरारोगशोकदुःखांकुरं परम् ॥ <br>
सम्पत्तितिमिरान्धश्च मुक्तिमार्गं न पश्यति ॥ ४९ ॥ <br>
सम्पन्मत्तः समूढश्च सुरामत्तः सचेतनः ॥ <br>
बान्धवैर्वेष्टितः सोऽपि बन्धुद्वेषकरो मुने ॥ 2.36.५० ॥ <br>
सम्पन्मदे प्रमत्तश्च विषयान्धश्च विह्वलः ॥ <br>
महाकामी साहसिकः सत्त्वमार्गे न पश्यति ॥५१॥ <br>
द्विविधो विषयान्धश्च राजसस्तामसः स्मृतः ॥ <br>
अशास्त्रज्ञस्तामसश्च शास्त्रज्ञो राजसः स्मृतः ॥ ५२ ॥ <br>
शास्त्रे च द्विविधं मार्गं निर्दिष्टं मुनिपुङ्गव ॥ <br>
प्रवृत्तिबीजमेकं च निवृत्तेः कारणं परम् ॥ ५३ ॥ <br>
चरन्ति जीविनश्चादौ प्रवृत्तौ दुःखवर्त्मनि ॥ <br>
स्वच्छन्दे चाप्रसन्ने च निर्निरोधे च सन्ततम् ॥ ५४ ॥ <br>
आपातमधुरे लोभात्क्लेशे च सुखमानिनः ॥ <br>
परिणामोत्पत्तिबीजे जन्ममृत्युजराकरे ॥ ५५ ॥ <br>
अनेकजन्मपर्य्यन्तं कृत्वा च भ्रमणं मुदा ॥ <br>
स्वकर्मविहितायां च नानायोन्यां क्रमेण च ॥५६॥ <br>
ततः कृष्णानुग्रहाच्च सत्सङ्गं लभते जनः ॥ <br>
सहस्रेषु शतेष्वेको भवाब्धेः पारकारणम् ॥ ५७ ॥ <br>
साधुः सत्त्वप्रदीपेन मुक्तिमार्गं प्रदर्शयेत् ॥ <br>
तदा करोति यत्नं च जीवी बन्धनखण्डने ॥ ५८ ॥ <br>
अनेकजन्मयोगेन तपसाऽनशनेन च ॥ <br>
तदा लभेन्मुक्तिमार्गं निर्विघ्नं सुखदं परम् ॥ ५९ ॥ <br>
इदं श्रुतं गुरोर्वक्त्रात्प्रसङ्गावसरेण च ॥ <br>
नहि पृष्टमतोऽन्यच्च भवदुःखौघवेष्टिताः ॥ 2.36.६० ॥ <br>
अधुना विधिना दत्तो विपत्तौ ज्ञानसागरः॥<br>
सम्पद्रूपा विपदियं मम निस्तारकारिणी॥६१॥<br>
ज्ञानसिन्धो दीनबन्धो मह्यं दीनाय साम्प्रतम् ॥ <br>
देहि किञ्चिज्ज्ञानसारं भवपारं दयानिधे ॥ ६२ ॥ <br>
इन्द्रस्य वचनं श्रुत्वा प्रहस्य ज्ञानिनां गुरुः ॥ <br>
ज्ञानं कथितुमारेभे ह्यतितुष्टः सनातनः ॥ ६३ ॥ <br>
दुर्वासा उवाच ॥ <br>
अहो महेन्द्र माङ्गल्यमात्मानं द्रष्टुमिच्छसि ॥ <br>
आपाततो दुःखबीजं परिणामसुखावहम् ॥ ६४ ॥ <br>
स्वगर्भयातनानाशपीडाखण्डनकारणम् ॥ <br>
दुष्पारासारदुर्वारसंसारार्णवतारकम् ॥ ६५ ॥ <br>
कर्मवृक्षाङ्कुरच्छेदकारणं सर्वतारकम् ॥ <br>
सन्तोषसन्ततिकरं प्रवरं सर्ववर्त्मनाम् ॥ ६६ ॥ <br>
दानेन तपसा वाऽपि व्रतेनानशनादिना ॥ <br>
कर्मणा स्वर्गभोगादि सुखं भवति जीविनाम् ॥ ६७ ॥ <br>
काम्यानां कर्मणां चैव मूलं संछिद्य यत्नतः ॥ <br>
अधुनेदं मोक्षबीजं संकल्पाभाव एव च ॥ ६८ ॥<br>
यत्कर्म सात्त्विकं कुर्य्यादसंकल्पितमेव च ॥ <br>
सर्वं कृष्णार्पणं कृत्वा परे ब्रह्मणि लीयते ॥ ६९ ॥ <br>
सांसारिकाणामेतत्तु निर्वाणं मोचकं विदुः ॥ <br>
नेच्छन्ति वैष्णवास्तत्तु सेवाविरहकातराः ॥ 2.36.७० ॥ <br>
सेवां कुर्वन्ति ते नित्यं विधायोत्तमदेहकम् ॥ <br>
गोलोके वाऽपि वैकुण्ठे तस्यैव परमात्मनः ॥ ७१ ॥ <br>
हरिसेवादिरूपां च मुक्तिमिच्छन्ति वैष्णवाः ॥ <br>
जीवन्मुक्ताश्च ते शक्र स्वकुलोद्धारकारिणः ॥ ७२ ॥ <br>
स्मरणं कीर्त्तनं विष्णोरर्चनं पादसेवनम् ॥ <br>
वन्दनं स्तवनं नित्यं भक्त्या नैवेद्यभक्षणम् ॥ ७३ ॥ <br>
चरणोदकपानं च तन्मंत्रजपनं परम् ॥ <br>
इदं निस्तारबीजं च सर्वेषामीप्सितं भवेत् ॥ ७४ ॥ <br>
इदं मृत्युञ्जयज्ञानं दत्तं मृत्युञ्जयेन मे ॥ <br>
तच्छिष्योऽहं च निश्शङ्कस्तत्प्रसादाच्च सर्वतः ॥ ७५ ॥ <br>
स जन्मदाता स गुरुः स च बन्धुः सतां परः ॥ <br>
यो ददाति हरेर्भक्तिं त्रैलोक्ये च सुदुर्लभम् ॥ ७६ ॥ <br>
दर्शयेदन्यमार्गं च विना श्रीकृष्णसेवनम् ॥ <br>
स च तं नाशयत्येव ध्रुवं तद्वधभाग्भवेत् ॥ ७७ ॥ <br>
सन्ततं जगतां कृष्णनाम मङ्गलकारणम् ॥ <br>
मङ्गलं वर्द्धते नित्यं न भवेदायुषो व्ययः ॥ ७८ ॥ <br>
तेभ्योऽप्यपैति कालश्च मृत्युस्स्याद्रोग एव च ॥ <br>
सन्तापश्चैव शोकश्च वैनतेयादिवोरगाः ॥ ७९ ॥ <br>
कृष्णमन्त्रोपासकश्च ब्राह्मणः श्वपचोऽपि वा ॥ <br>
ब्रह्मलोकं समुल्लंघ्य   याति गोलोकमुत्तमम् ॥ 2.36.८० ॥ <br>
ब्रह्मणा पूजितः सोऽपि मधुपर्कादिना च यः ॥ <br>
स्तुतः सुरैश्च सिद्धश्च परमानन्दभावनः ॥ ८१ ॥ <br>
ज्ञानसारं तपःसारं ब्रह्मसारं परं शिवम् ॥ <br>
शिवेनोक्तं योगसारं श्रीकृष्णपदसेवनम् ॥ ८२ ॥ <br>
ब्रह्मादिस्तम्बपर्य्यन्तं सर्वं मिथ्यैव केवलम् ॥ <br>
भज सत्यं परं ब्रह्म राधेशं प्रकृतेः परम् ॥ ८३ ॥ <br>
अतीव सुखदं सारं भुक्तिदं मुक्तिदं परम् ॥ <br>
सिद्धियोगप्रदं चैव दातारं सर्वसम्पदाम्॥ ८४ ॥ <br>
योगिनामपि सिद्धानां यतीनां च तपस्विनाम् ॥ <br>
सर्वेषां कर्मभोगोऽस्ति न नारायणसेविनाम् ॥ ८५ ॥ <br>
भस्मसाच्च भवेत्पापं यदुपस्पर्शमात्रतः ॥ <br>
ज्वलदग्नौ पातितं च यथा शुष्केन्धनं तथा ॥ ८६ ॥ <br>
ततो रोगा हि वेपन्ते पापानि च भयानि च ॥ <br>
दूरतश्च पलायन्ते यमदूतास्ततो भयात् ॥ ८७ ॥ <br>
तावन्निबद्धः संसारे कारागारे विधेर्जनः ॥<br>
न यावत्कृष्ण मन्त्रं च प्राप्नोति गुरुवक्त्रतः ॥ ८८ ॥ <br>
कृतकर्मौघभोगाख्यनिगडच्छेदकारणम् ॥ <br>
मायाजालोच्छेदकरं मायापाशनिकृन्तनम् ॥८९॥<br>
गोलोकमार्गसोपानं निस्तारे बीजकारणम् ॥ <br>
भक्त्यंकुरस्वरूपं च नित्यं वृद्धमनश्वरम् ॥ 2.36.९० ॥ <br>
सारं च सर्वतपसां योवानां साधनं तथा ॥ <br>
सिद्धीनां वेदपाठानां व्रतादीनां च निश्चितम् ॥ ९१ ॥ <br>
दानानां तीर्थशौचानां यज्ञादीनां पुरन्दर ॥ <br>
पूजानामुपवासानामित्याह कमलोद्भवः ॥ ९२ ॥ <br>
पुंसां लक्षं पितॄणां च शतं मातामहस्य च ॥ <br>
पूर्वं परं च तत्संख्यं पितरं मातरं गुरुम् ॥ ९३ ॥ <br>
सहोदरं कलत्रं च वक्तुं शिष्यं च किङ्करम् ॥ <br>
समुद्धरेच्च श्वशुरं श्वश्रूं कन्यां च तत्सुतम् ॥ ९४ ॥ <br>
स्वात्मानं च सतीर्थ्यं च गुरुपत्नीं गुरोः सुतम् ॥ <br>
उद्धरेद्बलवान्भक्तो मन्त्रग्रहणमात्रतः ॥ ९५ ॥ <br>
मन्त्रग्रहणमात्रेण जीवन्मुक्तो भवेन्नरः ॥ <br>
तत्स्पर्शपूतस्तीर्थौघः सद्यः पूता वसुन्धरा ॥ ९६ ॥ <br>
अनेकजन्मपर्य्यन्तं दीक्षाहीनो भवेन्नरः ॥<br>
तदन्यदेवमन्त्रं च लभते पुण्यलेशतः ॥ ९७ ॥ <br>
सप्तजन्मसु देवानां कृत्वा सेवां स्वकर्मतः ॥ <br>
लभते च रवेर्मन्त्रं साक्षिणः सर्वकर्मणाम् ॥ ९८ ॥ <br>
जन्मत्रयं भास्करं च सेवित्वा मानवः शुचिः ॥ <br>
लभेद्गणेशमन्त्रं च सर्वविघ्नहरं परम् ॥ ९९ ॥ <br>
जन्मत्रयं तं निषेव्य निर्विघ्नश्च भवेन्नरः ॥ <br>
विघ्नेशस्य प्रसादेन दिव्यज्ञानं लभेन्नरः ॥ 2.36.१०० ॥ <br>
तदा ज्ञानप्रदीपेन समालोच्य महामतिः ॥ <br>
अज्ञानान्धतमश्छित्त्वा महामायां भजेन्नरः ॥ १०१ ॥ <br>
प्रकृतिं विष्णुमायां च दुर्गां दुर्गतिनाशिनीम् ॥ <br>
सिद्धिदां सिद्धिरूपां च परमां सिद्धियोगिनीम् ॥ १०२ ॥ <br>
वाणीरूपां च पद्मां च भद्रां कृष्णप्रियात्मिकाम् ॥ <br>
नानारूपां तां निषेव्य जन्मनां शतकं नरः ॥ १०३ ॥ <br>
तत्प्रसादाद्भवेज्ज्ञानी ज्ञानानन्दं तदा भजेत् ॥ <br>
कृष्णं ज्ञानाधिदेवं च महादेवं सनातनम् ॥ १०४ ॥ <br>
शिवं शिवस्वरूपं च शिवदं शिवकारणम् ॥ <br>
परमानन्दरूपं च परमानन्ददायिनम् ॥ १०५ ॥ <br>
सुखदं मोक्षदं चैव दातारं सर्वसम्पदाम् ॥ <br>
अमरत्वप्रदं चैव दीर्घमायुष्यदं परम् ॥ १०६ ॥ <br>
इन्द्रत्वं च मनुत्वं च दातुं शक्तं च लीलया ॥ <br>
राजेन्द्रत्वप्रदं चैव ज्ञानदं हरिभक्तिदम् ॥ १०७ ॥ <br>
जन्मत्रयं तमाराध्य चाशुतोषप्रसादतः ॥ <br>
सर्वदस्य प्रसादेन शङ्करस्य महात्मनः ॥ १०८ ॥ <br>
वरदस्य वरेणैव हरिभक्तिं लभेद्ध्रुवम् ॥ <br>
तदा तद्भक्तसंसर्गात्कृष्णमन्त्रं लभेद्ध्रुवम् ॥ १०९ ॥ <br>
निर्म्मलज्ञानदीपेन प्रदीप्तेन च तत्त्ववित् ॥ <br>
ब्रह्मादिस्तम्बपर्य्यन्तं सर्वं मिथ्यैव पश्यति ॥ 2.36.११० ॥ <br>
दयानिधेः प्रसादेन निर्मलज्ञानमालभेत् ॥ <br>
वरदस्य वरेणैव हरिभक्तिं लभेद्ध्रुवम् ॥ ११! ॥ <br>
तदा निर्वृतिमाप्नोति सारात्सारां परात्पराम् ॥ <br>
यत्र देहे लभेन्मन्त्रं तद्देहावधि भारते ॥ ११२ ॥ <br>
तत्पाञ्चभौतिकं त्यक्त्वा बिभृयाद्दिव्यरूपकम् ॥ <br>
करोति दास्यं गोलोके वैकुण्ठे वा हरेः पदे ॥ ११३ ॥ <br>
परमानन्दसंयुक्तो मोहादिषु विवर्जितः ॥ <br>
न विद्यते पुनर्जन्म पुनरागमनं हरे ॥ ११४ ॥ <br>
पुनश्च न पिबेत्क्षीरं धृत्वा मातृस्तनं परम् ॥ <br>
विष्णुमन्त्रोपासकानां गङ्गादेस्तीर्थसेविनाम् ॥ ११५ ॥ <br>
स्वधर्मिणां च भिक्षूणां पुनर्जन्म न विद्यते ॥ <br>
तीर्थे परित्यजेत्पापं क्रियां कृत्वा हरिं भजेत् ॥ ११६ ॥ <br>
अयं निरूपितो धात्रा स्वधर्मस्तीर्थसेविनाम् ॥ <br>
तन्नाममन्त्रं प्रजपेत्तत्सेवादिषु तत्परः ॥ ११७ ॥ <br>
व्रतोपवासरत इत्युक्तो वै विष्णुसेविनाम् ॥ <br>
सदन्ने वा कदन्ने वा लोष्टे वा काञ्चने तथा ॥ ११८ ॥ <br>
समा बुद्धिर्यस्य शश्वत्स संन्यासीति कीर्तितः ॥ <br>
दण्डं कमण्डलुं रक्तवस्त्रमात्रं च धारयेत् ॥ ११९ ॥ <br>
नित्यं प्रवासी नैकत्र स्यात्संन्यासीति कीर्त्तितः ॥ <br>
शुद्धाचारद्विजान्नं च भुङ्क्ते लोभादिवर्जितः ॥ 2.36.१२० ॥ <br>
किन्तु किंचिन्न याचेत स संन्यासीति कीर्त्तितः ॥ <br>
न व्यापारी नाश्रमी च सर्वकर्मविवर्जितः ॥ १२१ ॥ <br>
ध्यायेन्नारायणं शश्वत्स संन्यासीति कीर्त्तितः ॥ <br>
शश्वन्मौनी ब्रह्मचारी संभाषा परिवर्जितः ॥ १२२ ॥ <br>
सर्वं ब्रह्ममयं पश्येत्स संन्यासीति कीर्त्तितः ॥ <br>
सर्वत्र समबुद्धिश्च हिंसामायाविवर्जितः ॥ १२३ ॥ <br>
क्रोधाहङ्काररहितः स संन्यासीति कीर्त्तितः ॥ <br>
अयाचितोपस्थितं च मिष्टामिष्टं च भुक्तवान् ॥ १२४ ॥ <br>
न याचते भक्षणार्थी स संन्यासीति कीर्त्तितः ॥ <br>
न च पश्येन्मुखं स्त्रीणां न तिष्ठेत्तत्समीपत॥१२५॥<br>
दारवीमपि योषां च न स्पृशेद्यः स भिक्षुकः ॥ <br>
अयं संन्यासिनां धर्म इत्याह कमलोद्भवः ॥ १२६॥ <br>
विपर्य्यये विनाशश्च जन्मयाम्यं भयं भवेत् ॥ <br>
जन्मदुःखं याम्यदुःखं जीविनामतिदारुणम् ॥१२७॥ <br>
सुरसूकरयोनौ वा गर्भे दुःखं समं सुर ॥ <br>
योनौ वा क्षुद्रजन्तूनां पश्वादीनां तथैव च ॥ १२८ ॥ <br>
गर्भे स्मरन्ति सर्वे ते कर्म्म जन्म शतोद्भवम्॥ <br>
विस्मरेन्निर्गतो जीवो गर्भाद्वै विष्णुमायया॥<br>
स्वदेहं पाति यत्नेन सुरो वा कीट एव वा॥१२९॥<br>
योनेरभ्यन्तरे शुक्रे पतिते पुरुषस्य च॥<br>
शुक्रं शोणितयुक्तं च सहसा तत्क्षणं भवेत्॥2.36.१३०॥<br>
रक्ताधिके मातृसमश्चेतरे पितुराकृतिः॥<br>
युग्माहे च भवेत्पुत्रः कन्यका तद्विपर्य्यये ॥१३१॥ <br>
रविभौमगुरूणां च वारे चेत्तद्भवेत्सुतः ॥ <br>
अयुग्माहे तदितरे वारे वै कन्यका भवेत् ॥ १३२॥ <br>
प्रथमप्रहरे जन्म यस्य सोऽल्पायुरेव च ॥ <br>
द्वितीये मध्यमश्चैव तृतीये तत्परो भवेत् ॥ १३३ ॥ <br>
चतुर्थे चिरजीवी स्यात्क्षणानामनुरूपकः ॥ <br>
दुःखी वाऽथ सुखी वाऽपि पूर्वकर्मानुरूपतः ॥ १३४ ॥ <br>
यादृशे च क्षणे जन्म प्रसवस्तादृशे भवेत् ॥ <br>
प्रसूतिक्षणचर्चा च कुर्वन्त्येवं विचक्षणाः ॥ १३५ ॥ <br>
कललं त्वेकरात्रेण प्रवृद्धः स्याद्दिने दिने ॥ <br>
सप्तमे बदराकारो मासे गण्डुसमो भवेत् ॥ १३६ ॥ <br>
मासत्रये मांसपिण्डो हस्तपादादिवर्जितः ॥ <br>
सर्वावयवसम्पन्नो देही मासे च पञ्चमे ॥ १३७ ॥ <br>
भवेत्तु जीवसंचारः षण्मासे सर्वतत्त्ववित् ॥ <br>
दुःखी स्वल्पस्थलस्थायी शकुन्त इव पञ्जरे ॥ १३८ ॥ <br>
मातृजग्धान्नपानं च भुङ्क्तेऽमेध्यस्थले स्थितः ॥ <br>
हाहेति शब्दं कृत्वा च चिन्तयेदीश्वरं परम् ॥ १३९ ॥ <br>
एवं च चतुरो मासान्भुक्त्वा परमयातनाम् ॥ <br>
प्रेरितो वायुना काले गर्भाद्वै निर्गतो भवेत् ॥ 2.36.१४० ॥ <br>
दिग्देशकालाव्युत्पन्नो विस्मृतो विष्णुमायया ॥ <br>
शश्वद्विण्मूत्रसंयुक्तः शिशुः स्याच्छैशवावधि ॥ १४१ ॥ <br>
परायत्तोऽप्यक्षमश्च मशकादिनि वारणे ॥ <br>
कीटादिभुक्तो दुःखी च रौति तत्र पुनः पुनः ॥ १४२ ॥ <br>
स्तनान्धोऽप्यसमर्थश्च याञ्चां कर्तुमभीप्सिताम् ॥ <br>
न वाणी निस्सरेत्तस्य पौगण्डावधि सुस्फुटा॥१४३॥<br>
पौगण्डे यातनां भुक्त्वा प्राप्नुते यौवनं पुनः ॥ <br>
न स्मरेन्मायया देही गर्भादेर्यातनां पुनः॥ ॥ १४४ ॥ <br>
आहारमैथुनार्त्तश्च नानामोहादिवेष्टितः ॥ <br>
पुत्रं कलत्रमनुगं यत्नेन परिपालयेत् ॥ १४५॥ <br>
एवं यावत्समर्थश्च तावदेव हि पूजितः ॥ <br>
असमर्थं च मन्यन्ते बांधवा गोजरं यथा ॥ १४६ ॥ <br>
यदाऽतीव जरायुक्तो जडोऽतिबधिरो भवेत्॥<br>
कासश्वासादियुक्तश्च परायत्तोऽतिमूढवत् ॥ १४७ ॥ <br>
तदन्तरेऽनुतापं च कुरुते सन्ततं पुनः ॥ <br>
न सेवितं हरेस्तीर्थं सत्संगश्चापि कामतः ॥ १४८ ॥ <br>
पुनश्च मानवीं योनिं लभामि भारते यदि ॥ <br>
तदा तीर्थं गमिष्यामि भजे वै कृष्णमित्यहो ॥ १४९ ॥ <br>
इत्येवमादि मनसि कुर्वन्तं तं जडं  सुर ॥<br>
गृह्णाति यमदूतश्च काले प्राप्तेऽतिदारुणः ॥ 2.36.१५० ॥ <br>
स पश्येद्यमदूतं च पाशहस्तं च दण्डिनम् ॥ <br>
अतीव कोपरक्ताक्षं विकृताकारमुल्बणम् ॥ १५१ ॥ <br>
दुर्निवार्य्यमुपायैश्च बलिष्ठं च भयङ्करम् ॥ <br>
दुर्दृश्यं सर्वसिद्धिज्ञं सर्वादृष्टं पुरः स्थितम्॥ १५२ ॥ <br>
दृष्टमात्रान्महाभीतो विण्मूत्रं च समुत्सृजेत् ॥ <br>
तदा प्राणांस्त्यजेत्सद्यो देहं वै पाञ्चभौतिकम् ॥१५३॥ <br>
अंगुष्ठमात्रं पुरुषं गृहीत्वा यमकिङ्करः॥ <br>
विन्यस्य भोगदेहे च स्वस्थानं प्रापयेद् द्रुतम् ॥ १५४ ॥ <br>
जीवो गत्वा यमं पश्येत्सर्वधर्मज्ञमेव च ॥ <br>
रत्नसिंहासनस्थे च सस्मितं सुस्थिरं परम् ॥१५५॥ <br>
धर्माधर्मविचारज्ञं सर्वज्ञं सर्वतोमुखम् ॥ <br>
विश्वेष्वेकाधिकारं च विधात्रा निर्मितं पुरा ॥१५६॥ <br>
वह्निशुद्धांशुकाधानं रत्नभूषणभूषितम् ॥ <br>
वेष्टितं पार्षदगणैर्दूतैश्चापि त्रिकोटिभिः ॥१५७॥ <br>
जपन्तं श्रीकृष्णनाम शुद्धस्फाटिकमालया॥ <br>
ध्यायमानं तत्पदाब्जं पुलकाङ्कितविग्रहम् ॥ १५८ ॥ <br>
सगद्गदं साश्रुनेत्रं सर्वत्र समदर्शिनम्॥<br>
अतीव कमनीयं च शश्वत्सुस्थिरयौवनम् ॥१५९॥ <br>
स्वतेजसा प्रज्वलन्तं सुखदृश्यं विचक्षणम् ॥ <br>
शरत्पार्वणचन्द्राभं चित्रगुप्तपुरःस्थितम् ॥ 2.36.१६० ॥ <br>
पुण्यात्मनां शान्तरूपं पापिनां च भयङ्करम् ॥ <br>
तं दृष्ट्वा प्रणमेद्देही महाभीतश्च तिष्ठति ॥ १६१ ॥ <br>
चित्रगुप्तविचारेण येषां यदुचितं फलम् ॥ <br>
शुभाशुभं च कुरुते तदेव रविनन्दनः ॥ १६२ ॥ <br>
एवं तेषां गतायाते निवृत्तिर्नास्ति जीविनाम् ॥ <br>
निवृत्तिहेतुरूपं च श्रीकृष्णपदसेवनम् ॥ ॥ १६३ ॥ <br>
इत्येवं कथितं सर्वं वरं प्रार्थय वाञ्छितम् ॥ <br>
सर्वं दास्यामि ते वत्स न मेऽसाध्यं च किंचन ॥ १६४ ॥ <br>
महेन्द्र उवाच ॥ <br>
इन्द्रत्वं च गतं भद्रं किमैश्वर्य्ये प्रयोजनम् ॥ <br>
कल्पवृक्ष मुनिश्रेष्ठ देहि मे परमं पदम् ॥ १६५ ॥ <br>
महेन्द्रस्य वचः श्रुत्वा प्रहस्य मुनिपुङ्गवः ॥<br>
तमुवाच वचः सत्यं वेदोक्तं सारमेव च ॥१६६॥ <br>
दुर्वासा उवाच ॥ <br>
परं पदं विषयिणां महेन्द्रातिसुदुर्लभम् ॥ <br>
मुक्तिर्युष्मद्विधानां च न लये प्राकृतेऽपि च ॥ १६७ ॥ <br>
आविर्भावः सृष्टिविधौ तिरोभावो लयेऽपि च ॥ <br>
यथा जागरणं सुप्तिर्भवत्येव क्रमेण च ॥ १६८ ॥ <br>
यथा भ्रमति कालश्च तथा विषयिणो धुवम् ॥ <br>
चक्रनेमिक्रमेणैव नित्यमेवेश्वरेच्छया ॥१६९॥ <br>
पलमेकं भवेदेव यथा विपलषष्टिभिः ॥ <br>
षष्टिभिश्च पलैर्दण्डो मुहूर्त्तो द्विगुणात्ततः॥2.36.१७०॥<br>
त्रिंशद्भिश्च मुहूर्त्तैश्च भवेदेव दिवानिशम्॥<br>
दशपञ्च दिवारात्रिः पक्षमेकं विदुर्बुधाः ॥ १७१ ॥<br>
पक्षाभ्यां शुक्लकृष्णाभ्यां मास एव विधीयते ॥ <br>
ऋतुर्द्वाभ्यां च मासाभ्यां संख्याविद्भि प्रकीर्त्तितः ॥ १७२ ॥ <br>
ऋतुत्रयेणायनं च ताभ्यां द्वाभ्यां च वत्सरः ॥ <br>
त्रिंशत्सहस्राधिकैश्च त्रिचत्वारिंशलक्षकैः ॥ १७३ ॥ <br>
वत्सरैर्नरमानैश्च युगानां च चतुष्टयम् ॥ <br>
षष्ट्याऽधिके पञ्चशते सहस्रे पञ्चविंशतौ ॥१७४॥ <br>
युगे नराणां शक्रायुर्मनोरायुः प्रकीर्त्तितम् ॥ <br>
दिग्लक्षेन्द्रनिपातेऽष्टसहस्राधिक एव च॥१७५॥ <br>
निपातो ब्रह्मणस्तत्र भवेत्प्राकृतिको लयः ॥ <br>
लये प्राकृतिके वत्स कृष्णस्य परमात्मनः ॥ १७६ ॥ <br>
चक्षुर्निमेषः सृष्टिश्च पुनरुन्मीलने तथा ॥ <br>
ब्रह्मसृष्टिलयानां च संख्या नास्ति श्रुतौ श्रुतम् ॥१७७॥ <br>
यथा पृथिव्या रेणूनामित्यूचे चन्द्रशेखरः ॥ <br>
एतेषां मोक्षणं नास्ति कथितानि च यानि तु ॥ १७८॥ <br>
सृष्टिसूत्रस्वरूपं हि चान्यद्वृणु वरं सुर ॥ <br>
मुनीन्द्रस्य वचः श्रुत्वा देवेन्द्रो विस्मितो मुने ॥ १७९ ॥ <br>
आत्मनः पूर्वमैश्वर्य्यं वरयामास तत्र वै ॥ <br>
तत्प्राप्स्यस्यचिरेणैवेत्युक्त्वा स प्रययौ गृहम् ॥ 2.36.१८० ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे दुर्वासोमुनिसुरेन्द्रसंवादे इन्द्रं प्रति दुर्वासःशापादिकथनं नाम षट्त्रिंशोऽध्यायः ॥ ३६ ॥ <br>
<br>
