नारद उवाच ॥ <br>
सर्वाख्यानं श्रुतं ब्रह्मन्नतीव परमाद्भुतम्॥<br>
अधुना श्रोतुमिच्छामि दुर्गोपाख्यानमुत्तमम्॥१॥<br>
दुर्गा नारायणीशाना विष्णुमाया शिवा सती ॥ <br>
नित्या सत्या भगवती शर्वाणी सर्वमङ्गला॥२॥<br>
अम्बिका वैष्णवी गौरी पार्वती च सनातनी॥<br>
नामानि कौथुमोक्तानि सर्वेषां शुभदानि च॥३॥<br>
अर्थं षोडशनाम्नां च सर्वेषामीप्सितं वरम्॥ <br>
ब्रूहि वेदविदां श्रेष्ठ वेदोक्तं सर्वसम्मतम् ॥४॥ <br>
केन वा पूजिता साऽऽदौ द्वितीये केन वा पुरा ॥ <br>
तृतीये वा चतुर्थे वा केन सर्वत्र पूजिता ॥ ५ ॥ <br>
नारायण उवाच ॥ <br>
अर्थं षोडशनाम्नां च विष्णुर्वेदे चकार सः ॥ <br>
ज्ञात्वा पुनः पृच्छसि त्वं कथयामि यथागमम् ॥ ६ ॥ <br>
दुर्गो दैत्ये महाविघ्ने भवबन्धे च कर्म्मणि ॥ <br>
शोके दुःखे च नरके यमदण्डे च जन्मनि ॥ ७ ॥ <br>
महाभयेऽतिरोगे चाप्याशब्दो हन्तृवाचकः ॥ <br>
एतान्हन्त्येव या देवी सा दुर्गा परिकीर्त्तिता ॥८॥ <br>
यशसा तेजसा रूपैर्नारायणसमा गुणैः ॥ <br>
शक्तिर्नारायणस्येयं तेन नारायणी स्मृता ॥ ९ ॥ <br>
ईशानः सर्वसिद्ध्यर्थे चाशब्दो दातृवाचकः ॥ <br>
सर्वसिद्धिप्रदात्री या साऽपीशाना प्रकीर्त्तिता ॥2.57.१०॥ <br>
सृष्टा माया पुरा सृष्टौ विष्णुना परमात्मना ॥ <br>
मोहितं मायया विश्वं विष्णुमाया प्रकीर्त्तिता ॥११॥ <br>
शिवे कल्याणरूपा च शिवदा च शिवप्रिया ॥ <br>
प्रिये दातरि चाशब्दः शिवा तेन प्रकीर्तिता ॥१२॥ <br>
सद्बुद्ध्यधिष्ठातृदेवी विद्यमाना युगे युगे॥<br>
पतिव्रता सुशीला च सा सती परिकीर्तिता॥१३॥<br>
यथा नित्यो हि भगवान्नित्या भगवती तथा॥<br>
स्वमायया तिरोभूता तत्रेशे प्राकृते लये॥१४॥<br>
आब्रह्मस्तम्बपर्यन्तं सर्वं मिथ्यैव कृत्रिमम्॥<br>
दुर्गा सत्यस्वरूपा सा प्रकृतिर्भगवान्यथा॥१५॥ <br>
सिद्धैश्वर्यादिकं सर्वं यस्यामस्ति युगे युगे ॥ <br>
सिद्धादिके भगो ज्ञेयस्तेन सा भगवती स्मृता ॥१६॥ <br>
सर्वान्मोक्षं प्रापयति जन्ममृत्युजरादिकम् ॥ <br>
चराचरांश्च विश्वस्थाञ्छर्वाणी तेन कीर्तिता ॥ १७ ॥ <br>
मङ्गलं मोक्षवचनं चाशब्दो दातृवाचकः ॥ <br>
सर्वान्मोक्षान्या ददाति सैव स्यात्सर्वमङ्गला ॥ १८ ॥ <br>
हर्षे सम्पदि कल्याणे मंगलं परिकीर्तितम् ॥ <br>
तान्ददाति च सर्वेभ्यस्तेन सा सर्वमंगला ॥१९॥ <br>
अम्बेति मातृवचनो वन्दने पूजने सदा ॥ <br>
पूजिता वन्दिता माता जगतां तेन साऽम्बिका ॥ 2.57.२० ॥ <br>
विष्णुभक्ता विष्णुरूपा विष्णोः शक्तिस्वरूपिणी ॥ <br>
सृष्टौ च विष्णुना सृष्टा वैष्णवी तेन कीर्तिता ॥ २१ ॥ <br>
गौरः पीते च निर्लिप्ते परे ब्रह्मणि निर्मले ॥ <br>
तस्यात्मनः शक्तिरियं गौरी तेन प्रकीर्तिता ॥ २२ ॥ <br>
गुरुः शम्भुश्च सर्वेषां तस्य शक्तिः या सती ॥ <br>
गुरुः कृष्णश्च तन्माया गौरी तेन प्रकीर्त्तिता ॥ ॥ २३ ॥ <br>
तिथिभेदे पर्वभेदे कल्पभेदेऽन्यभेदके ॥ <br>
ख्यातौ तेषु च विख्याता पार्वती तेन कीर्तिता ॥ २४ ॥ <br>
महोत्सवविशेषे च पर्वन्निति सुकीर्तिता ॥ <br>
तस्याधिदेवी या सा च पार्वती परिकीर्त्तिता॥२५॥<br>
पर्वतस्य सुता देवी साऽऽविर्भूता च पर्वते॥ <br>
पर्वताधिष्ठातृदेवी पार्वती तेन कीर्त्तिता ॥ २६ ॥ <br>
सर्वकाले सना प्रोक्तो विस्तृते च तनीति च ॥ <br>
सर्वत्रसर्वकाले च विद्यमाना सनातनी ॥२७॥ <br>
अर्थः षोडशनाम्नां च कीर्त्तितश्च महामुने॥<br>
यथागमं त्वं वेदोक्तोपाख्यानं च निशामय ॥२८॥ <br>
प्रथमे पूजिता सा च कृष्णेन परमात्मना॥ <br>
वृन्दावने च सृष्ट्यादौ गोलोके रासमण्डले ॥ २९ ॥ <br>
मधुकैटभभीतेन ब्रह्मणा सा द्वितीयतः ॥ <br>
त्रिपुरप्रेरितेनैव तृतीये त्रिपुरारिणा॥ ॥ 2.57.३० ॥ <br>
भ्रष्टश्रिया महेन्द्रेण शापाद्दुर्वाससः पुरा ॥ <br>
चतुर्थे पूजिता देवी भक्त्या भगवती सती ॥ ३१ ॥ <br>
तदा मुनीन्द्रैः सिद्धेन्द्रैर्देवैश्च मुनिपुङ्गवैः ॥ <br>
पूजिता सर्वविश्वेषु समभूत्सर्वतः सदा ॥ ३२ ॥ <br>
तेजस्सु सर्वदेवानां साऽऽविर्भूता पुरा मुने ॥ <br>
सर्वे देवा ददुस्तस्यै शस्त्राण्याभरणानि च ॥ ३३ ॥ <br>
दुर्गादयश्च दैत्याश्च निहता दुर्गया तया ॥ <br>
दत्तं स्वराज्यं देवेभ्यो वरं च यदभीप्सितम् ॥ ॥ ३४ ॥ <br>
कल्पान्तरे पूजिता सा सुरथेन महात्मना ॥ <br>
राज्ञा च मेधशिष्येण मृन्मय्यां च सरित्तटे ॥ ३५ ॥ <br>
मेषादिभिश्च महिषैः  कृष्णसारैश्च मण्डकैः ॥ <br>
छागैरिक्षुसुकूष्माण्डैः पक्षिभिर्बलिभिर्मुने ॥ ३६ ॥ <br>
वेदोक्तांश्चैव दत्त्वैवमुपचारांस्तु षोडश ॥ <br>
ध्यात्वा च कवचं धृत्वा संपूज्य च विधानतः ॥ ३७ ॥ <br>
राजा कृत्वा परीहारं वरं प्राप यथेप्सितम् ॥ <br>
मुक्तिं संप्राप वैश्यश्च संपूज्य च सरित्तटे ॥३८॥ <br>
तुष्टाव राजा वैश्यश्च साश्रुनेत्रः कृताञ्जलिः ॥ <br>
ससर्ज मृन्मयीं तां वै गभीरे निर्मले जले ॥३९॥ <br>
मृन्मयीं तामदृष्ट्वा च जलधौतां नराधिपः ॥<br>
रुरोद च तदा वैश्यस्ततः स्थानान्तरं ययौ ॥ 2.57.४० ॥ <br>
त्यक्त्वा देहं च वैश्यस्तु पुष्करे दुष्करं तपः ॥ ४१ ॥ <br>
कृत्वा जगाम गोलोकं दुर्गादेवीवरेण सः ॥ <br>
राजा ययौ स्वराज्यं च पूज्यो निष्कण्टकं बली ॥ ४२ ॥ <br>
भोगं च बुभुजे भूपः षष्टिवर्षसहस्रकम् ॥ <br>
भार्यां स्वराज्यं संन्यस्य पुत्रे वै कालयोगतः ॥४३॥ <br>
मनुर्बभूव सावर्णिस्तप्त्वा वै पुष्करे तपः ॥ <br>
इत्येवं कथितं वत्स समासेन यथागमम्॥४४॥<br>
दुर्गाख्यानं मुनिश्रेष्ठ किं भूयः श्रोतुमिच्छसि॥९१।<br>
इति श्रीब्रह्मवैवर्त्ते महापुराणे द्वितीये प्रकृ० नारदनारायणसंवादे दुर्गोपाख्याने दुर्गादिनामव्युत्पत्त्यादिकथनं नाम सप्तपञ्चाशत्तमोऽध्यायः॥५७॥<br>
<br>
