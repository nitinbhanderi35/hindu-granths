नारद उवाच ।। <br>
श्रुतं सर्वं नावशिष्टं किञ्चिदेव हि निश्चितम् ।। <br>
प्रकृतेः कवचं स्तोत्रं ब्रूहि मे मुनिसत्तम ।। १ ।। <br>
नारायण उवाच ।। <br>
पुरा स्तुता सा गोलोके कृष्णेन परमात्मना ।। <br>
संपूज्य मधुमासे च संप्रीते रासमण्डले ।। <br>
मधुकैटभयोर्युद्धे द्वितीये विष्णुना पुरा ।। २ ।। <br>
तत्रैव काले सा दुर्गा ब्रह्मणा प्राणसङ्कटे ।। <br>
चतुर्थे संस्तुता देवी भक्त्या च त्रिपुरारिणा ।। ३ ।। <br>
पुरा त्रिपुरयुद्धे च महाघोरतरे मुने ।। <br>
पञ्चमे संस्तुता देवी वृत्रासुरवधे तथा ।। ४ ।। <br>
शक्रेण सर्वदेवैश्च घोरे च प्राणसङ्कटे ।। <br>
तदा मुनीन्द्रैर्मनुभिर्मानवैः सुरथादिभिः ।। ५ ।। <br>
संस्तुता पूजिता सा च कल्पे कल्पे परात्परा ।। <br>
स्तोत्रं च श्रूयतां ब्रह्मन्सर्वविघ्नविनाशकम् ।। <br>
सुखदं मोक्षदं सारं भवसन्तारकारणम् ।। ६ ।। <br>
श्रीकृष्ण उवाच ।। <br>
त्वमेव सर्वजननी मूलप्रकृतिरीश्वरी ।। <br>
त्वमेवाद्या सृष्टिविधौ स्वेच्छया त्रिगुणात्मिका ।। ७ ।। <br>
कार्य्यार्थे सगुणा त्वं च वस्तुतो निर्गुणा स्वयम् ।। <br>
परब्रह्मस्वरूपा त्वं सत्या नित्या सनातनी ।। ८ ।। <br>
तेजस्स्वरूपा परमा भक्तानुग्रविग्रहा ।। <br>
सर्वस्वरूपा सर्वेशा सर्वाधारा परात्परा ।। ।। ९ ।। <br>
सर्वबीजस्वरूपा च सर्वपूज्या निराश्रया ।। <br>
सर्वज्ञा सर्वतोभद्रा सर्वमंगलमंगलः ।। 2.66.१० ।। <br>
सर्वबुद्धिस्वरूपा च सर्वशक्तिस्वरूपिणी ।। <br>
सर्वज्ञानप्रदा देवी सर्वज्ञा सर्वभाविनी ।। ११ ।। <br>
त्वं स्वाहा देवदाने च पितृदाने स्वधा स्वयम् ।। <br>
दक्षिणा सर्वदाने च सर्वशक्तिस्वरूपिणी ।। १२ ।। <br>
निद्रा त्वं च दया त्वं च तृष्णा त्वं चात्मनः प्रिया ।। <br>
क्षुत्क्षान्तिः शान्तिरीशा च शान्तिः सृष्टिश्च शाश्वती ।। १३ ।। <br>
श्रद्धा पुष्टिश्च तन्द्रा च लज्जा शोभा दया तथा ।। <br>
सतां सम्पत्स्वरूपा श्रीर्विपत्तिरसतामिह ।। १४ ।। <br>
प्रीतिरूपा पुण्यवतां पापिनां कलहाङ्कुरा ।। <br>
शश्वत्कर्ममयी शक्तिः सर्वदा सर्वजीविनाम् ।। १५ ।। <br>
देवेभ्यः स्वपदो दात्री धातुर्धात्री कृपामयी ।। <br>
हिताय सर्वदेवानां सर्वासुरविनाशिनी ।।१६।। <br>
योगिनिद्रा योगरूपा योगदात्री च योगिनाम् ।। <br>
सिद्धिस्वरूपा सिद्धानां सिद्धिदा सिद्धयोगिनी।।१७।।<br>
ब्रह्माणी माहेश्वरी च विष्णुमाया च वैष्णवी ।। <br>
भद्रदा भद्रकाली च सर्वलोकभयंकरी ।।१८।। <br>
ग्रामे ग्रामे ग्रामदेवी गृहदेवी गृहे गृहे ।। <br>
सतां कीर्त्तिः प्रतिष्ठा च निन्दा त्वमसतां सदा ।। १९ ।। <br>
महायुद्धे महामारी दुष्टसंहाररूपिणी ।। <br>
रक्षास्वरूपा शिष्टानां मातेव हितकारिणी ।। 2.66.२० ।। <br>
वन्द्या पूज्या स्तुता त्वं च ब्रह्मादीनां च सर्वदा ।। <br>
ब्रह्मण्यरूपा विप्राणां तपस्या च तपस्विनाम् ।। २१ ।। <br>
विद्या विद्यावतां त्वं च बुद्धिर्बुद्धिमतां सताम् ।। <br>
मेधा स्मृतिस्वरूपा च प्रतिभा प्रतिभावताम् ।। २२ ।। <br>
राज्ञां प्रतापरूपा च विशां वाणिज्यरूपिणी ।। <br>
सृष्टौ सृष्टिस्वरूपा त्वं रक्षारूपा च पालने ।।२३।। <br>
तथाऽन्ते त्वं महामारी विश्वे विश्वैश्च पूजिते।।<br>
कालरात्रिर्महारात्रिर्मोहरात्रिश्च मोहिनी।।२४।।<br>
दुरत्यया मे माया त्वं यया संमोहितं जगत्।।<br>
यया मुग्धो हि विद्वांश्च मोक्षमार्गं न पश्यति।।२५।।<br>
इत्यात्मना कृतं स्तोत्रं दुर्गाया दुर्गनाशनम् ।। <br>
पूजाकाले पठेद्यो हि सिद्धिर्भवति वाञ्छिता ।।२६।। <br>
वन्ध्या च काकवन्ध्या च मृतवत्सा च दुर्भगा।।<br>
श्रुत्वा स्तोत्रं वर्षमेकं सुपुत्रं लभते धुवम्।।२७।।<br>
कारागारे महाघोरे यो बद्धो दृढबन्धने।। <br>
श्रुत्वा स्तोत्रं मासमेकं बन्धनान्मुच्यते धुवम् ।।२८।। <br>
यक्ष्मग्रस्तो गलत्कुष्ठी महाशूली महाज्वरी ।। <br>
श्रुत्वा स्तोत्रं वर्षमेकं सद्यो रोगात्प्रमुच्यते ।। ।। २९ ।। <br>
पुत्रभेदे प्रजाभेदे पत्नीभेदे च दुर्गतः ।। <br>
श्रुत्वा स्तोत्रं मासमेकं लभते नात्र संशयः ।। 2.66.३० ।। <br>
राजद्वारे श्मशाने च महारण्ये रणस्थले ।। <br>
हिंस्रजन्तुसमीपे च श्रुत्वा स्तोत्रं प्रमुच्यते ।।३१।। <br>
गृहदाहे च दावाग्नौ दस्युसैन्यसमन्विते ।। <br>
स्तोत्रश्रवणमात्रेण लभते नात्र संशयः ।।३२।। <br>
महादरिद्रो मूर्खश्च वर्षं स्तोत्रं पठेत्तु यः ।। <br>
विद्यावान्धनवांश्चैव स भवेन्नात्र संशयः ।।३३।। <br>
इति श्रीब्रह्मवैवर्ते महापुराणे द्वितीये प्रकृतिखण्डे नारदनारायणसंवादे दुर्गोपाख्याने दुर्गास्तोत्रं नाम षट्षष्टितमोऽध्यायः ।।६६।। <br>
<br>
