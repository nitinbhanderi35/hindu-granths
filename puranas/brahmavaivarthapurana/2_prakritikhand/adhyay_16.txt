नारायण उवाच ।। <br>
तुलसी परितुष्टा सा चास्वाप्सीद्धृष्टमानसा ।। <br>
नवयौवनसम्पन्ना प्रशंसन्ती वरांगना ।। १ ।। <br>
चिक्षेप पञ्चबाणश्च पञ्च बाणांश्च तां प्रति ।। <br>
पुष्पायुधेन सा दग्धा पुष्पचन्दनचर्चिता ।। २ ।। <br>
पुलकाञ्चितसर्वांगी कम्पिता रक्तलोचना ।। <br>
क्षणं सा शुष्कतां प्राप क्षणं मूर्च्छामवाप ह ।।३।। <br>
क्षणमुद्विग्नतां प्राप क्षणं तन्द्रां सुखावहाम् ।। <br>
क्षणं सा दहनं प्राप क्षणं प्राप प्रमत्तताम्।।४।। <br>
क्षणं सा चेतनां प्राप क्षणं प्राप विषण्णताम् ।। <br>
उत्तिष्ठन्ती क्षणं तल्पाद्गच्छन्ती निकटं क्षणम् ।। ५।। <br>
भ्रमन्ती क्षणमुद्वेगाद्विवसन्ती क्षणं पुनः ।। <br>
क्षणमेव समुद्वेगादस्वाप्सीत्पुनरेव सा ।। ६ ।। <br>
पुष्पचन्दनतल्पं च तद्बभूवातिकण्टकम् ।। <br>
विषमाहारकं स्वादु  दिव्यरूपं फलं जलम् ।।७।। <br>
निलयश्च निराकारः सूक्ष्मवस्त्रं हुताशनः।।<br>
सिन्दूरपत्रकं चैव व्रणतुल्यं च दुःखदम्।।८।।<br>
क्षणं ददर्श तन्द्रायां सुवेषं पुरुषं सती।।<br>
सुन्दरं च युवानं च सस्मितं रसिकेश्वरम्।।९।।<br>
चन्दनोक्षितसर्वांगं रत्नभूषणभूषितम्।। <br>
आगच्छन्तं माल्यवन्तं पश्यन्तं तन्मुखाम्बुजम् ।। 2.16.१० ।। <br>
कथयन्तं रतिकथां चुम्बन्तमधरं मुहुः ।। <br>
शयानं पुष्पतल्पे च समाश्लिष्यन्तमङ्गकम् ।। ११ ।। <br>
पुनरेव तु गच्छन्तमागच्छन्तं वसन्तकम् ।। <br>
कान्त क्व यासि प्राणेश तिष्ठेत्येवमुवाच सा ।। १२ ।। <br>
पुनः स्वचेतनां प्राप्य विललाप पुनः पुनः ।। <br>
एवं तपोवने सा च तस्थौ तत्रैव नारद ।। १३ ।। <br>
शङ्खचूडो महायोगी जैगीषव्यान्मनोरमम् ।। <br>
कृष्णस्य मन्त्रं सम्प्राप्य प्राप्य सिद्धिं तु पुष्करे ।। १४ ।। <br>
पठन्सदा तु कवचं सर्वमङ्गलमङ्गलम् ।। <br>
ब्रह्मेशाच्च वरं प्राप्य यत्तन्मनसि वाञ्छितम् ।।१५।। <br>
आज्ञया ब्रह्मणः सोऽपि बदरीं वै समाययौ ।। <br>
आगच्छन्तं शङ्खचूडमपश्यत्तुलसी   मुने।।१६।।<br>
नवयौवनसम्पन्नं कामदेवसमप्रभम्।।१७।।<br>
श्वेतचम्पकवर्णाभं रत्नभूषणभूषितम् ।। <br>
शरत्पार्वणचन्द्रास्यं शरत्पङ्कजलोचनम् ।। १८ ।। <br>
महारत्नगणाक्लृप्तविमानस्थं मनोहरम् ।। <br>
रत्नकुण्डलयुग्माढ्यगण्डस्थलविराजितम् ।। १९ ।।<br>
पारिजातप्रसूनाढ्यमाल्यवन्तं च सुस्मितम् ।। <br>
कस्तूरीकुङ्कुमयुतं सुगन्धितिलकोज्ज्वलम्।।2.16.२०।।<br>
सा दृष्ट्वा सन्निधाने तं मुखमाच्छाद्य वाससा ।। <br>
सस्मिता तं निरीक्षन्ती सकटाक्षं पुनः पुनः ।।२१।। <br>
बभूव सा नम्रमुखी नवसङ्गमलज्जिता।।<br>
कामुकी कामबाणेन पीडिता पुलकान्विता ।। २२ ।। <br>
पिबन्ती तन्मुखाम्भोजं लोचनाभ्यां च सन्ततम् ।। <br>
ददर्श शङ्खचूडश्च कन्यामेकां तपोवने ।। २३ ।। <br>
पुष्पचन्दनतल्पस्थां वसन्तीं वाससा वृताम् ।। <br>
पश्यन्तीं तन्मुखं शश्वत्सस्मितां सुमनोहराम् ।।२४।। <br>
सुपीनकठिनश्रोणीं पीनोन्नतपयोधराम्।।<br>
मुक्तापंक्तिप्रभाजुष्टदन्तपंक्तिं सुबिभ्रतीम् ।।२५।। <br>
पक्वबिम्बाधरोष्ठीं च सुनासां सुन्दरीं वराम् ।। <br>
तप्तकाञ्चनवर्णाभां शरच्चन्द्रसमप्रभाम् ।। २६ ।।<br>
स्वतेजसा परिवृतां सुखदृश्यां मनोरमाम् ।। <br>
कस्तूरीबिन्दुभिः सार्द्धमधश्चन्दनबिन्दुना ।। २७ ।। <br>
सिन्दूरबिन्दुना शश्वत्सीमन्ताधःस्थलोज्ज्वलाम् ।। <br>
निम्ननाभिगभीरां च तदधस्त्रिवलीयुताम् ।। २८ ।। <br>
करपद्मतलारक्तां नखचन्द्रैर्विभूषिताम् ।। <br>
स्थलपद्मप्रभाजुष्टं पादपद्मं च बिभ्रतीम् ।। २९ ।। <br>
आरक्तवर्णं ललितमलक्तकसमप्रभम् ।। <br>
स्थलपद्मैश्च जलजैः पद्मरागविराजिताम् ।।2.16.३०।। <br>
शरदिन्दुविनिन्द्यैकनखेन्द्वोघविराजिताम्।।<br>
अमूल्यरत्न संमिश्रयावकेन स्वलंकृताम्।।३१।।<br>
मणीन्द्रमुख्यखचितक्वणन्मञ्जीररञ्जिताम् ।।३२।। <br>
दधतीं कबरीभारं मालतीमाल्यसंयुतम्।।<br>
अमूल्य रत्नसंक्लृप्तमकराकृतिरूपिणा।।३३।।<br>
चित्रकुण्डलयुग्मश्रीसुषुमापरिशोभिताम् ।। <br>
रत्नेन्द्रमुक्ताहारश्रीस्तनमध्यस्थलोज्ज्वलाम् ।।३४।। <br>
रत्नकंकणकेयूरशंखभूषणभूषिताम् ।। <br>
रत्नांगुलीयकैर्दिव्यैरंगुल्यावलिभिर्युताम् ।। ३९ ।। <br>
दृष्ट्वा तां ललितां रम्यां सुशीलां सुदतीं सतीम् ।। <br>
उवास तत्समीपे च मधुरं तामुवाच सः।।३६।।<br>
शंखचूड उवाच ।। <br>
का त्वं कस्य च कन्याऽसि धन्ये मान्ये सुयोषिताम्।। <br>
का त्वं कामिनि कल्याणि सर्वकल्याणदायिनि।।३७।।<br>
स्वर्गभोगादिसरितिविहारे हाररूपिणि।।<br>
संसारदारसारे च मायाधारे मनोहरे।। ।। ३८ ।। <br>
जगद्विलक्षणे क्षामे मुनीनां मोहकारिणि ।। <br>
मौनं त्यक्त्वा किंकरं मां सम्भाषां कुरु सुन्दरि ।। ३९ ।। <br>
इत्येवं वचनं श्रुत्वा सकामा वामलोचना ।। <br>
सस्मिता नम्रवदना सकामं तमुवाच सा।।2.16.४०।। <br>
तुलस्युवाच ।। <br>
धर्मध्वजसुताऽहं च तपाम्यस्यां तपोवने ।। <br>
तपस्विनीह तिष्ठामि कस्त्वं गच्छ यथासुखम्।।४१।।<br>
कामिनीं कुलजातां च रहस्येकाकिनीं सतीम्।। <br>
न पृच्छति कुले जात एवमेव श्रुतौ श्रुतम् ।।४२।।<br>
लम्पटोऽसत्कुले जातो धर्मशास्त्रार्थवर्जितः ।। <br>
येनाश्रुतः श्रुतेरर्थः स कामीच्छति कामिनीम्।।४३।। <br>
आपात मधुरामन्ते चान्तकां पुरुषस्य ताम् ।। <br>
विषकुम्भाकाररूपाममृतास्यां च सन्ततम् ।। ४४ ।। <br>
हृदये क्षुरधाराभां शश्वन्मधुरभाषिणीम् ।। <br>
स्वकार्य्यपरिनिष्पत्तितत्परां सततं सदा।।४५।।<br>
कार्य्यार्थे स्वामिवशगामन्यथैवावशां सदा ।।<br>
स्वान्तर्मलिनरूपां च प्रसन्नवदनेक्षणाम्।।४६।। <br>
श्रुतौ पुराणे यासां च चरित्रमनिरूपितम् ।। <br>
तासु को विश्वसेत्प्राज्ञो ह्यप्राज्ञ इव सर्वदा ।। ४७ ।। <br>
तासां को वा रिपुर्मित्रं प्रार्थयन्तीं नवं नवम् ।। <br>
दृष्ट्वा सुवेशं पुरुषमिच्छन्तीं हृदये सदा।।४८।।<br>
बाह्ये स्वात्मसतीत्वं च ज्ञापयन्तीं प्रयत्नतः ।। <br>
शश्वत्कामां च रामां च कामाधारां मनोहराम्।।४९।।<br>
बाह्ये छलाच्छादयन्तीं स्वान्तर्मैथुनलालसाम्।।<br>
कान्तं ग्रसन्तीं रहसि बाह्येऽतीव सुलज्जिताम्।।2.16.५०।।<br>
मानिनीं मैथुनाभावे कोपिनीं कलहांकुराम् ।। <br>
संभीतां भूरिसम्भोगात्स्वल्पमैथुनदुःखिताम् ।। ५१ ।। <br>
सुमृष्टान्नं शीततोयमाकांक्षन्तीं च मानसे ।। <br>
सुन्दरं रसिकं कान्तं युवानं गुणिनं सदा ।। ५२ ।। <br>
सुतात्परमतिस्नेहं कुर्वन्तीं रतिकर्तरि ।। <br>
प्राणाधिकं प्रियतमं सम्भोग कुशलं प्रियम् ।। ५३ ।। <br>
पश्यन्तीं रिपुतुल्यं च वृद्धं वा मैथुनाक्षमम् ।। <br>
कलहं कुर्वती शश्वत्तेन सार्द्धं सुकोपनाम् ।। ५४ ।। <br>
चर्चया भक्षयन्तीं तं कीनाश इव गोरजः ।। <br>
दुस्साहसस्वरूपां च सर्वदोषाश्रयां सदा ।।५५।। <br>
शश्वत्कपटरूपां च सर्वदोषाश्रयां सदा ।। <br>
ब्रह्म विष्णुशिवादीनां दुस्त्याज्यां मोहरूपिणीम् ।। ५६ ।। <br>
तपोमार्गार्गलां शश्वन्मुक्तिद्वारकपाटिकाम् ।।५७।। <br>
हरेर्भक्तिव्यवहितां सर्वमाया करण्डिकाम् ।। <br>
संसारकारागारे च शश्वन्निगडरूपिणीम् ।। ५८ ।। <br>
इन्द्रजालस्वरूपां च मिथ्यावादिस्वरूपिणीम् ।। <br>
बिभ्रतीं बाह्य सौन्दर्यं मध्याङ्गमतिकुत्सितम् ।।५९ ।। <br>
नानाविण्मूत्रपूयानामाधारं मलसंयुतम् ।। <br>
दुर्गन्धि दोषसंयुक्तं रक्ताक्तं चाप्यसंस्कृतम् ।। ।।।2.16.६०।। <br>
मायारूपं मायिनां च विधिना निर्मितं पुरा ।। <br>
विषरूपां मुमुक्षूणामदृश्यांचैव सर्वदा।।६१।।<br>
इत्युक्त्वा तुलसी तं च विरराम च नारद ।। <br>
सस्मितः शंखचूडश्च प्रवक्तुमुपचक्रमे ।।६२।।<br>
शंखचूड उवाच ।। <br>
त्वया यत्कथितं देवि न च सर्वमलीककम् ।। <br>
किंचित्सत्यमलीकं च किंचिन्मत्तो निशामय।।६३।। <br>
निर्मितं द्विविधं धात्रा स्त्रीरूपं सर्वमोहनम् ।। <br>
कृत्यारूपं वास्तवं च प्रशस्यं चाप्रशंसितम्।। ।।६४।। <br>
लक्ष्मी सरस्वती दुर्गा सावित्री राधिकादिकम्।।<br>
सृष्टिसूत्रस्वरूपं चाप्याद्यं स्रष्ट्वा तु निर्मितम् ।। ६५ ।। <br>
एतासामंशरूपं यत्स्त्रीरूपं वास्तवं स्मृतम् ।। <br>
तत्प्रशंस्यं यशोरूपं सर्वमङ्गलकारणम् ।। ६६ ।। <br>
शतरूपा देवहूतिस्स्वधा स्वाहा च दक्षिणा ।। <br>
छायावती रोहिणी च वरुणानी शची तथा ।। ६७ ।। <br>
कुबेरवायुपत्नी साऽप्यदितिश्च दितिस्तथा ।। <br>
लोपामुद्राऽनसूया च कैटभी तुलसी तथा ।।६८।। <br>
अहल्याऽरुन्धती मेना तारा मन्दोदरी परा ।। <br>
दमयन्ती वेदवती गंगा च यमुना तथा ।। ६९ ।। <br>
पुष्टिस्तुष्टिः स्मृतिर्मेधा कालिका च वसुन्धरा ।। <br>
षष्ठी मंगलचण्डी च मूर्तिर्वै धर्मकामिनी ।। 2.16.७० ।। <br>
स्वस्तिः श्रद्धा च कान्तिश्च तुष्टिः शान्तिस्तथा परा ।। <br>
निद्रा तन्द्रा क्षुत्पिपासा सन्ध्या रात्रिर्दिनानि च ।। ७१ ।। <br>
सम्पत्तिवृत्तिकीर्त्यश्च क्रियाशोभाप्रभांशकम् ।।<br>
यत्स्त्रीरूपं च सम्भूतमुत्तमं तद्युगे युगे ।। ७२ ।। <br>
कृत्यास्वरूपं तद्यत्तु स्वर्वेश्यादिकमेव च ।। <br>
तदप्रशंस्यं विश्वेषु पुंश्चलीरूपमेव च ।। ७३ ।। <br>
सत्त्वप्रधानं यद्रूपं तच्च शुद्धं स्वभावतः ।। <br>
तदुत्तमं च विश्वेषु साध्वीरूपं प्रशंसितम् ।।७४।। <br>
तद्वास्तवं च विज्ञेयं प्रवदन्ति मनीषिणः।।<br>
रजोरूपं तमोरूपं कृत्यासु द्विविधं स्मृतम् ।।७५।। <br>
स्थानाभावात्क्षणाभावान्मध्यवृत्तेरभावतः ।। <br>
देहक्लेशेन रोगेण सत्संसर्गेण सुन्दरि।।७६।। <br>
बहुगोष्ठा वृतेनैव रिपुराजभयेन च ।। <br>
रजोरूपस्य साध्वीत्वमतैनैवोपजायते ।। ७७ ।। <br>
इदं मध्यमरूपं च प्रवदन्ति मनीषिणः ।। <br>
तमोरूपं दुर्निवार्य्यमधमं तद्विदुर्बुधाः।।७८।।<br>
न पृच्छति कुले जातः पण्डितश्च परस्त्रियम्।।<br>
निर्जने दुर्जने वाऽपि रहस्ये वचसां स्त्रियम् ।।७९।। <br>
आगच्छामि त्वत्समीपमाज्ञया ब्रह्मणोऽधुना ।। <br>
गान्धर्वेण विवाहेन त्वां ग्रहीष्यामि शोभने ।। 2.16.८० ।। <br>
अहमेव शङ्खचूडो देवविद्रावकारकः ।। <br>
दनुवंशोद्भवो विश्वे सुदामाऽहं हरेः पुरे ।। ८१ ।। <br>
अहमष्टसु गोपेषु गोगोपीपार्षदेषु च ।। <br>
अधुना दानवेन्द्रोऽहं राधिकायाश्च शापतः ।। ८२ ।। <br>
जातिस्मरोऽहं जानामि कृष्णमन्त्रप्रभावतः ।। <br>
जातिस्मरा त्वं तुलसी संसक्ता हरिणा पुरा ।। ८३ ।। <br>
त्वमेव राधिकाकोपाज्जाताऽसि भारते भुवि ।। <br>
त्वां सम्भोक्तुमिच्छकोऽहं नालं राधाभयात्ततः ।। ८४ ।। <br>
इत्येवमुक्त्वा स पुमान्विरराम महामुने ।। <br>
सस्मिता तुलसी हृष्टा प्रवक्तुमुपचक्रमे ।। ८५ ।। <br>
तुलस्युवाच ।। <br>
एवंविधो बुधो विश्वे बुधेषु च प्रशंसितः ।। <br>
कान्तमेवंविधं कान्ता शश्वदिच्छति कामतः ।। ८६ ।। <br>
त्वयाऽहमधुना सत्यं विचारेण पराजिता ।। <br>
स निन्दितश्चाप्यशुचिर्यः पुमांश्च स्त्रिया जितः ।। ८७ ।। <br>
निन्दन्ति पितरो देवा बान्धवाः स्त्रीजितं जनम् ।। <br>
स्त्रीजितं मनसा वाचा पिता भ्राता च निन्दति ।।८८।। <br>
शुध्येद्विप्रो दशाहेन जातके मृतके तथा ।। <br>
भूमिपो द्वादशाहेन वैश्यः पञ्चदशाहतः ।। ८९ ।। <br>
शूद्रो मासेन वेदेषु मातृवद्वर्णसङ्करः।। <br>
अशुचिः स्त्रीजितः शुध्येच्चितादहनकालतः ।। 2.16.९० ।। <br>
न गृह्णन्तीच्छया तस्य पितरः पिण्डतर्पणम् ।। <br>
न गृह्णन्तीच्छया देवास्त स्य पुष्पजलादिकम् ।। ९१ ।। <br>
किं तस्य ज्ञानतपसा जपहोमप्रपूजनैः ।। <br>
किं विद्यया वा यशसा स्त्रीभिर्यस्य मनो हृतम् ।। ९२ ।। <br>
विद्याप्रभावज्ञानार्थं मया त्वं च परीक्षितः ।। <br>
कृत्वा परीक्षां कान्तस्य वृणोति कामिनी वरम् ।। ९३ ।। <br>
वराय गुणहीनाय वृद्धायाज्ञानिने तथा ।। <br>
दरिद्राय च मूर्खाय रोगिणे कुत्सिताय च ।। ९४ ।। <br>
अत्यन्तकोपयुक्ताय चात्यन्तदुर्मुखाय च ।। <br>
पंगुलायाङ्गहीनाय चान्धाय बधिराय च ।। ९५ ।। <br>
जडाय चैव मूकाय क्लीबतुल्याय पापिने ।। <br>
ब्रह्महत्यां लभेत्सोऽपि यः स्वकन्यां ददाति च।। ।। ९६ ।। <br>
शान्ताय गुणिने चैव यूने च विदुषेऽपि च ।। <br>
वैष्णवाय सुतां दत्त्वा दशवाजिफलं लभेत् ।। ९७ ।। <br>
यः कन्यापालनं कृत्वा करोति विक्रयं यदि ।। <br>
विपदा धनलोभेन कुम्भीपाकं स गच्छति ।। ९८ ।। <br>
कन्यामूत्रपुरीषं च तत्र भक्षति पातकी ।। <br>
कृमिभिर्दशितः काकैर्यावदिन्द्राश्चतुर्दश ।।९९।। <br>
तदन्ते व्याधयोनौ च लभते जन्म निश्चितम् ।। <br>
विक्रीणाति मांसभारं वहत्येव दिवानिशम् ।। 2.16.१०० ।। <br>
इत्येवमुक्त्वा तुलसी विरराम तपोवने ।। <br>
एतस्मिन्नन्तरे ब्रह्मा तयोरन्तिकमाययौ ।। १०१ ।। <br>
मूर्ध्ना ननाम तुलसी शङ्खचूडश्च नारद ।। <br>
उवास तत्र देवेशश्चोवाच च तयोर्हितम्।।१०२।। <br>
किं करोषि शङ्खचूड संवादमनया सह ।। <br>
गान्धर्वेण विवाहेन त्वमस्या ग्रहणं कुरु ।। १०३ ।। <br>
त्वं च पुरुषरत्नं च स्त्रीरत्नं स्त्रीष्वियं सती ।। <br>
विदग्धाया विदग्धेन सङ्गमो गुणवान्भवेत्।।१०४।।<br>
निर्विरोधसुखं राजन्को वा त्यजति दुर्लभम् ।। <br>
योऽविरोधसुखत्यागी स पशुर्नात्र संशयः ।। १०५ ।। <br>
किमुपेक्षसि त्वं कान्तमीदृशं गुणिनं सती ।। <br>
देवानामसुराणां च दानवानां विमर्दनम् ।। १०६ ।। <br>
यथा लक्ष्मीश्च लक्ष्मीशे यथा कृष्णे च राधिका।। <br>
यथा मयि च सावित्री भवानी च भवे यथा ।। १०७ ।। <br>
यथा धरा वराहे च यथा मेना हिमालये ।। <br>
यथाऽत्रावनसूया च दमयन्ती नले यथा ।। १०८ ।। <br>
रोहिणी च यथा चन्द्रे यथा कामे रतिः सती ।। <br>
यथा दितिः कश्यपे च वशिष्ठेऽरुन्धती यथा ।। ।। १०९ ।। <br>
यथाऽहल्या गौतमे च देवहूतिश्च कर्दमे ।। <br>
यथा बृहस्पतौ तारा शतरूपा मनौ यथा ।। 2.16.११० ।। <br>
यथा च दक्षिणा यज्ञे यथा स्वाहा हुताशने ।। <br>
यथा शची महेन्द्रे च यथा पुष्टिर्गणेश्वरे ।। १११ ।। <br>
देवसेना यथा स्कन्दे धर्मे मूत्तिर्यथा सती ।। <br>
सौभाग्या सुप्रिया त्वं च शङ्खचूडे तथा भव ।। ११२ ।। <br>
अनेन सार्द्धं सुचिरं सुन्दरेण च सुन्दरि ।। <br>
स्थाने स्थाने विहारं च यथेच्छं कुरु सन्ततम् ।। ११३ ।। <br>
पश्चात्प्राप्स्यसि गोविन्दं गोलोके पुनरेव च ।। <br>
चतुर्भुजं च वैकुण्ठे शंखचूडे मृते सति ।। ११४ ।। <br>
इत्येवमाशिषं कृत्वा स्वालयं प्रययौ विधिः ।। <br>
गान्धर्वेण विवाहेन जगृहे तां च दानवः ।।११५।। <br>
स्वर्गे दुन्दुभिवाद्यं च पुष्पवृष्टिर्बभूव ह ।। <br>
स रेमे रमया सार्द्धं वासगेहे मनोहरे ।। ११६ ।। <br>
मूर्च्छां सम्प्राप तुलसी नवसङ्गमसङ्गता ।। <br>
निमग्ना निर्जने साध्वी सम्भोगसुख सागरे ।। ११७ ।। <br>
चतुःषष्टिकलामानं चतुःषष्टिविधं सुखम् ।। <br>
कामशास्त्रं यन्निरुक्तं रसिकानां यथेप्सितम् ।। ११८ ।। <br>
अङ्गप्रत्यंग संश्लेषपूर्वकं स्त्रीमनोहरम् ।। <br>
तत्सर्वं सुखशृंगारं चकार रसिकेश्वरः ।।११९।। <br>
अतीव रम्येदेशे च सर्वजन्तुविवर्जिते ।। <br>
पुष्पचन्दनतल्पे च पुष्पचन्दनवायुना ।। 2.16.१२० ।। <br>
पुष्पोद्याने नदीतीरे पुष्पचन्दनचर्चिते ।। <br>
गृहीत्वा रसिकां रामां पुष्पचन्दनचर्चिताम् ।। ।। १२१ ।। <br>
भूषितां भूषणैः सर्वैरतीव सुमनोहराम् ।। <br>
सुरतेर्विरतिर्नास्ति तयोः सुरतविज्ञयोः ।। १२२ ।। <br>
जहार मानसं भर्तुर्लीलया तुलसी सती ।। <br>
चेतनां रसिकायाश्च जहार रसभाववित् ।। १२३ ।। <br>
वक्षसश्चन्दनं बाह्वोस्तिलकं विजहार सा ।। <br>
स च जग्राह तस्याश्च सिन्दूरबिन्दुपत्रकम् ।। १२४ ।। <br>
स तद्वक्षसि तस्याश्च नखरेखां ददौ मुदा।। <br>
सा ददौ तद्वामपार्श्वे करभूषणलक्षणम् ।। १२५ ।।<br>
राजा तदोष्ठपुटके ददौ दशनदंशनम् ।। <br>
तद्गण्डयुगले सा च प्रददौ तच्चतुर्गुणम् ।। १२३ ।। <br>
सुरतेर्विरतौ तौ च समुत्थाय परस्परम् ।। <br>
सुवेशं चक्रतुस्तत्र यत्तन्मनसि वाञ्छितम् ।। १२७ ।। <br>
कुङ्कुमाक्तचन्दनेन सा तस्मै तिलकं ददौ ।। <br>
सर्वाङ्गे सुन्दरे रम्ये चकार चानुलेपनम् ।। १२८ ।। <br>
सुवासितं च ताम्बूलं वह्निशुद्धे च वाससी ।। <br>
पारिजातस्य कुसुमं माल्यं चैव सुशोभनम् ।। १२९ ।। <br>
अमूल्यरत्ननिर्माणमंगुलीयकमुत्तमम् ।। <br>
सुन्दरं च मणिवरं त्रिषु लोकेषु दुर्लभम् ।। 2.16.१३० ।। <br>
दासी तवाहमित्येवं समुच्चार्य पुनः पुनः ।। <br>
ननाम परया भक्त्या स्वामिनं गुणशालिनम् ।। १३१ ।। <br>
सस्मिता तन्मुखांभोजं लोचनाभ्यां पपौ पुनः ।। <br>
निमेषरहिताभ्यां च सकटाक्षं च सुन्दरम् ।। १३२ ।। <br>
स च तां च समाकृष्य चकार वक्षसि प्रियाम् ।। <br>
सस्मितं वाससाऽऽच्छन्नं ददर्श मुखपङ्कजम् ।। १३३ ।। <br>
चुचुम्ब कठिने गण्डे बिम्बोष्ठे पुनरेव च ।। <br>
ददौ तस्यै वस्त्रयुग्मं वरुणादाहृतं च यत् ।। <br>
तदाहृतां रत्नमालां त्रिषु लोकेषु विश्रुताम् ।। १३४ ।। <br>
ददौ मञ्जीरयुग्मं च स्वाहायाश्च हृतं च यत् ।। <br>
केयूरयुग्मं छायाया रोहिण्याश्चैव कुण्डलम् ।। १३५ ।। <br>
अंगुलीयकरत्नानि रत्याश्च वरभूषणम् ।। <br>
शङ्खं सुरुचिरं चित्रं यद्दत्तं विश्वकर्मणा ।। १३६ ।। <br>
विचित्रपीठकश्रेणीं शय्यां चापि सुदुर्लभाम् ।। <br>
भूषणानि च दत्त्वा च परीहारं चकार ह ।। १३७ ।। <br>
निर्माय कबरीभारं तस्याश्च माल्यसंयुतम् ।। <br>
सुचित्रं पत्रकं गण्डे जयलेखसमं तथा ।। १३८ ।। <br>
चन्द्रलेखात्रिभिर्युक्तं चन्दनेन सुगन्धिना ।। <br>
परितः परितश्चित्रैः सार्द्धं कुंकुमबिन्दुभिः ।। १३९ ।। <br>
ज्वलत्प्रदीपाकारं च सिन्दूरतिलकं ददौ ।। <br>
तत्पादपद्मयुगले स्थलपद्मविनिन्दिते ।। 2.16.१४० ।। <br>
चित्रालक्तकरागं च नखरेषु ददौ मुदा ।। <br>
स्ववक्षसि मुहुर्न्यस्तं सरागं चरणाम्बुजम् ।। १४१ ।। <br>
हे देवि तव दासोऽहमित्युच्चार्य्य पुनः पुनः ।। <br>
रत्ननिर्माणयानेन तां च कृत्वा स्ववक्षसि ।। १४२ ।। <br>
तपोवनं परित्यज्य राजास्थानान्तरं ययौ।। <br>
मलये देवनिलये शैले शैले वने वने ।। १४३ ।। <br>
स्थाने स्थानेऽतिरम्ये च पुष्पोद्यानेऽतिनिर्जने ।। <br>
कन्दरे कन्दरे सिन्धुतीरे च सुन्दरे वने ।। १४४ ।। <br>
पुष्पभद्रानदीतीरे नीरवातमनोहरे ।। <br>
पुलिने पुलिने दिव्ये नद्यां नद्यां नदे नदे ।। १४५ ।। <br>
मधौ मधुकराणां च मधुरध्वनिनादिते ।। <br>
विनिस्यन्दे सुपवने नन्दने गन्धमादने ।। १४६ ।। <br>
देवोद्याने देववने चित्रे चन्दनकानने ।। <br>
चम्पकानां केतकीनां माधवीनां च माधवे ।।१४७।। <br>
कुन्दानां मालतीनां च कुमुदाम्भोजकानने ।। <br>
कल्पवृक्षे कल्पवृक्षे पारिजातवने वने ।।१४८।। <br>
निर्जने काञ्चनीस्थाने धन्ये काञ्चनपर्वते ।। <br>
काञ्चीवने किञ्चनके कञ्चके काञ्चनाकरे ।। १४९ ।। <br>
पुष्पचन्दनतल्पे च पुंस्कोकिलरुतश्रुते ।। <br>
पुष्पचन्दनसंयुक्तः पुष्पचन्दनवायुना ।। 2.16.१५० ।। <br>
कामुक्या कामुकः कामात्स रेमे रामया सह ।। <br>
न तृप्तो दानवेन्द्रश्च तृप्तिं नैव जगाम सा ।। १५१ ।। <br>
हविषा कृष्णवर्त्मेव ववृधे मदनस्तयोः ।। <br>
तया सह समागत्य स्वाश्रमं दानवस्ततः ।। १५२ ।। <br>
रम्यं क्रीडालयं कृत्वा विजहार पुनस्ततः ।। <br>
एवं संबुभुजे राज्यं शङ्खचूडः प्रतापवान् ।। १५३ ।। <br>
एकमन्वन्तरं पूर्णं राजराजेश्वरो बली ।। <br>
देवानामसुराणां च दानवानां च सन्ततम् ।। १५४ ।। <br>
गन्धर्वाणां किन्नराणां राक्षसानां च शास्तिदः ।। <br>
हताधिकारा देवाश्च चरन्ति भिक्षुका यथा ।। १५५ ।। <br>
पूजाहोमादिकं तेषां जहार विषयं बलात् ।। <br>
आश्रयं चाधिकारं च शस्त्रास्त्रभूषणादिकम् ।। १९६ ।। <br>
निरुद्यमाः सुराः सर्वे चित्रपुत्तलिका यथा ।। <br>
ते च सर्वे विषण्णाश्च प्रजग्मुर्ब्रह्मणः सभाम्।। ।। १५७ ।। <br>
वृत्तान्तं कथयामासू रुरुदुश्च भृशं मुहुः ।। <br>
तदा ब्रह्मा सुरैः सार्द्धं जगाम शङ्करालयम् ।। १५८ ।। <br>
सर्वं संकथयामास विधाता चन्द्रशेखरम् ।। <br>
ब्रह्मा शिवश्च तैः सार्द्धं वैकुण्ठं च जगाम ह ।। १५९ ।। <br>
सुदुर्लभं परं धाम जरामृत्युहरं परम् ।। <br>
सम्प्राप च वरं द्वारमाश्रमाणां हरेरहो ।। 2.16.१६० ।। <br>
ददर्श द्वारपालांश्च रत्नसिंहासनस्थितान् ।। <br>
शोभितान्पीतवस्त्रैश्च रत्नभूषणभूषितान्।। ।। १६१ ।। <br>
वनमालान्वितान्सर्वान्श्यामसुन्दरविग्रहान् ।। <br>
शंखचक्रगदापद्मधरांश्चैव चतुर्भुजान् ।। १६२ ।। <br>
सस्मितान्पद्मवक्त्रांश्च पद्मनेत्रान्मनोहरान् ।। <br>
ब्रह्मा तान्कथयामास वृत्तान्तं गमनार्थकम् ।। १६३ ।। <br>
तेऽनुज्ञां च ददुस्तस्मै प्रविवेश तदाज्ञया ।। <br>
एवं च षोडश द्वारान्निरीक्ष्य कमलोद्भवः ।। १६४ ।। <br>
देवः सार्द्धं तानतीत्य प्रविवेश हरेः सभाम् ।। <br>
देवर्षिभिः परिवृतां पार्षदैश्च चतुर्भुजैः ।। १६५ ।। <br>
नारायणस्वरूपैश्च सर्वैः कौस्तुभभूषितैः ।। <br>
पूर्णेन्दुमण्डलाकारां चतुरस्रां मनोहराम् ।। १६६ ।। <br>
मणीन्द्रसारनिर्माणां हीरासारसुशोभिताम् ।। <br>
अमूल्यरत्नखचितां रचितां स्वेच्छया हरेः ।। १६७ ।। <br>
माणिक्यमालाजालाढ्यां मुक्तापंक्तिविभूषिताम् ।। <br>
मण्डितां मण्डलाकारै रत्नदर्पणकोटिभिः।।१६८।।<br>
विचित्रैश्चित्ररेखाभिर्नानाचित्रविचित्रिताम्।।<br>
पद्मरागेन्द्ररचितै रचितां पद्मकृत्रिमैः ।। ।।१६९।।<br>
सोपानशतकैर्युक्तां स्यमन्तकविनिर्मितैः।।<br>
पट्टसूत्रग्रन्थियुतैश्चारुचन्दनपल्लवैः।।2.16.१७०।।<br>
इन्द्रनीलमणिस्तम्भैर्वेष्टितां सुमनोरमाम्।। <br>
सद्रत्नपूर्णकुम्भानां समूहैश्च समन्विताम् ।। १७१ ।। <br>
पारिजातप्रसूनानां मालाजालैर्विराजिताम् ।। <br>
कस्तूरीकुङ्कुमाक्तैश्च सुगन्धिचन्दनद्रवैः ।। १७२ ।। <br>
सुसंस्कृतां तु सर्वत्र वासिता गन्धवायुना ।। <br>
विद्याधरीसमूहानां सङ्गीतैश्च मनोहरम् ।। १७३ ।। <br>
सहस्रयोजनायामां परिपूर्णां च किंकरैः ।। <br>
ददर्श श्रीहरिं ब्रह्मा शङ्करैश्च सुरैः सह ।। १७४ ।। <br>
वसन्तं तन्मध्यदेशे यथेन्द्रं तारकावृतम् ।। <br>
अमूल्यरत्ननिर्माणचित्रसिंहासनस्थितम् ।। १७९ ।। <br>
किरीटिनं कुण्डलिनं वनमालाविभूषितम् ।। <br>
शङ्खचक्रगदापद्मधारिणं च चतुर्भुजम् ।। ।। १७५ ।। <br>
नवीननीरदश्यामं सुन्दरं सुमनोहरम् ।।<br>
अमूल्यरत्ननिर्माणसर्वाभरणभूषितम् ।। १७७ ।। <br>
चन्दनोक्षितसर्वाङ्गं बिभ्रतं केलिपङ्कजम् ।। <br>
पुरतो नृत्यगीतं च पश्यन्तं सस्मितं मुदा ।। १७८ ।। <br>
शान्तं सरस्वतीकान्तं लक्ष्मीधृतपदाम्बुजम् ।। <br>
भक्तप्रदत्तताम्बूलं भुक्तवन्तं सुवासितम् ।। १७९ ।। <br>
गङ्गया परया भक्त्या सेवितं श्वेतचामरैः ।। <br>
सर्वैश्च स्तूयमानं च भक्तिनम्रात्मकन्धरैः ।। 2.16.१८० ।। <br>
एवं विशिष्टं तं दृष्ट्वा परिपूर्णतमं विभुम् ।। <br>
ब्रह्मादयः सुराः सर्वे प्रणम्य तुष्टुवुस्तदा ।। १८१ ।। <br>
पुलकाङ्कितसर्वाङ्गाः साश्रुनेत्राः सगद्गदाः ।। <br>
भक्त्या परमया भक्ता भीता नम्रात्मकन्धराः ।। १८२ ।। <br>
पुटाञ्जलियुतो भूत्वा विधाता जगतामपि ।। <br>
वृत्तान्तं कथयामास विनयेन हरेः पुरः ।। १८३ ।। <br>
हरिस्तद्वचनं श्रुत्वा सर्वज्ञः सर्वभाववित् ।। <br>
प्रहस्योवाच ब्रह्माणं रहस्यं च मनोहरम् ।। १८४ ।। <br>
श्रीभगवानुवाच ।। <br>
शङ्खचूडस्य वृत्तान्तं सर्वं जानामि पद्मज ।। <br>
मद्भक्तस्य च गोपस्य महातेजस्विनः पुरा ।। १८५ ।। <br>
सुराः शृणुत तत्सर्वमितिहासं पुरातनम् ।। <br>
गोलोकस्यैव चरितं पापघ्नं पुण्यकारणम् ।। १८६ ।। <br>
सुदामा नाम गोपश्च पार्षदप्रवरो मम ।। <br>
स प्राप दानवीं योनिं राधाशापात्सुदारुणात् ।। १८७ ।। <br>
तत्रैकदाऽहमगमं स्वालयाद्रासमण्डलम् ।। <br>
विहाय मानिनीं राधां मम प्राणाधिकां पराम् ।। १८८ ।। <br>
सा मां विरजया सार्द्धं विज्ञाय किंकरीमुखात् ।।<br>
पश्चात्क्रुधा साऽऽजगाम मां ददर्श च तत्र च ।। १८९।। <br>
विरजां च नदीरूपां मां ज्ञात्वा च तिरोहितम् ।। <br>
पुनर्जगाम सा रुष्टा स्वालयं सखिभिः सह ।। 2.16.१९० ।। <br>
मां दृष्ट्वा मन्दिरे देवी सुदाम सहितं पुरा ।। <br>
भृशं मां भर्त्सयामास मौनीभूतं च सुस्थिरम् ।। १९१ ।। <br>
तच् त्वा च सुमहांश्च सुदामा तां चुकोप ह।। <br>
स च तां भर्त्सयामास कोपेन मम सन्निधौ।।१९२।।<br>
तच्छ्रुत्वा सा कोपयुक्ता रक्तपङ्कजलोचना ।।<br>
बहिष्कर्तुं चकाराज्ञां संत्रस्ता मम संसदि।।१९३।। <br>
सखीलक्षं समुत्तस्थौ दुर्वारं तेजसोज्ज्वलम् ।। <br>
बहिश्चकार तं तूर्णं जल्पन्तं च पुनः पुनः ।। १९४ ।। <br>
सा च तद्वचनं श्रुत्वा समारुष्टा शशाप तम् ।। <br>
याहि रे दानवीं योनिमित्येवं दारुणं वचः ।।१९५।। <br>
तं गच्छन्तं शपन्तं च रुदन्तं मां प्रणम्य च ।। <br>
वारयामास सा तुष्टा रुदन्ती कृपया पुनः ।। १९६ ।। <br>
हे वत्स तिष्ठ मा गच्छ क्व यासीति पुनः पुनः ।। <br>
समुच्चार्य्य च तत्पश्चाज्जगाम सा च विस्मिता ।। १९७ ।। <br>
गोप्यश्च रुरुदुः सर्वा गोपाश्चेति सुदुःखिताः ।। <br>
ते सर्वे राधिका चापि तत्पश्चाद्बोधिता मया ।। १९८ ।। <br>
आयास्यति क्षणार्धेन कृत्वा शापस्य पालनम् ।। <br>
सुदामंस्त्वमिहागच्छेत्युवाच सा निवारिता ।। १९९ ।। <br>
गोलोकस्य क्षणार्द्धेन चैकमन्वन्तरं भवेत् ।। <br>
पृथिव्यां जगतां धातरित्येवं वचनं ध्रुवम् ।। 2.16.२०० ।। <br>
स एव शंखचूडश्च पुनस्तत्रैव यास्यति ।। <br>
महाबलिष्ठो योगीशः सर्वमायाविशारदः ।।२०१।। <br>
मम शूलं गृहीत्वा च शीघ्रं गच्छत भारतम् ।। <br>
शिवः करोतु संहारं मम शूलेन रक्षसः ।। २०२ ।। <br>
ममैव कवचं कण्ठे सर्वमङ्गलमङ्गलम् ।। <br>
बिभर्ति दानवः शश्वत्संपारविजयी ततः ।।२०३ ।। <br>
तत्र ब्रह्मन्स्थिते कण्ठे न कोऽपि हिंसितुं क्षमः ।। <br>
तद्याञ्चां च करिष्यामि विप्ररूपोऽहमेव च ।।२०४।।<br>
सतीत्वभङ्गस्तत्पत्न्या यत्र काले भविष्यति ।। <br>
तत्रैव काले तन्मृत्युरिति दत्तो वरस्त्वया ।। २०५ ।। <br>
तत्पत्न्याश्चोदरे वीर्य्यमर्पयिष्यामि निश्चितम् ।। <br>
तत्क्षणेनैव तन्मृत्युर्भविष्यति न संशयः ।। २०६ ।। <br>
पश्चात्सा देहमुत्सृज्य भविष्यति प्रिया मम ।। <br>
इत्युक्त्वा जगतां नाथो ददौ शूलं हराय च ।।२०७।। <br>
शूलं दत्त्वा ययौ शीघ्रं हरिरभ्यन्तरं मुदा ।। <br>
भारतं च ययुर्देवा ब्रह्मरुद्रपुरोगमाः ।। २०८ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे तुलस्युपाख्याने षोडशोऽध्यायः ।। १६ ।। <br>
<br>
