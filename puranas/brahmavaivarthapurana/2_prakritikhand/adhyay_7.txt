नारायण उवाच ।। <br>
पुण्यक्षेत्रे ह्याजगाम भारते सा सरस्वती ।। <br>
गङ्गाशापेन कलया स्वयं तस्थौ हरेः पदे ।। १ ।। <br>
भारती भारतं गत्वा ब्राह्मी च ब्रह्मणः प्रिया ।। <br>
वागधिष्ठातृदेवी सा तेन वाणी च कीर्त्तिता ।। २ ।। <br>
सर्वं विश्वं परिव्याप्य स्रोतस्येव हि दृश्यते ।। <br>
हरिः सरस्सु तस्येयं तेन नाम्ना सरस्वती ।। ३ ।। <br>
सरस्वती नदी सा च तीर्थरूपाऽतिपावनी ।। <br>
पापिपापेध्मदाहाय ज्वलदग्निस्वरूपिणी ।। ४ ।। <br>
पश्चाद्भगीरथानीता महीं भागीरथी शुभा ।। <br>
समाजगाम कलया वाणीशापेन नारद ।। ५ ।। <br>
तत्रैव समये तां च दधार शिरसा शिवः ।। <br>
वेगं सोढुमशक्ताया भुवः प्रार्थनया विभुः ।। ६ ।। <br>
पद्मा जगाम कलया सा च पद्मावती नदी ।। <br>
भारतं भारतीशापात्स्वयं तस्थौ हरेः पदे ।। ७ ।। <br>
ततोऽन्यया सा कलया चालभज्जन्म भारते ।। <br>
धर्मध्वजसुता लक्ष्मीर्विख्याता तुलसीति च ।। ८ ।। <br>
पुरा सरस्वतीशापात्तत्पश्चाद्धरिशापतः ।। <br>
बभूव वृक्षरूपा सा कलया विश्वपावनी ।। ९ ।। <br>
कलेः पञ्चसहस्रं च वर्षं स्थित्वा च भारते ।। <br>
जग्मुस्ताश्च सरिद्रूपं विहाय श्रीहरेः पदम् ।। 2.7.१० ।। <br>
यानि सर्वाणि तीर्थानि काशीं वृन्दावनं विना ।। <br>
यास्यन्ति सार्द्धं ताभिश्च हरेर्वैकुण्ठमाज्ञया ।। ११ ।। <br>
शालग्रामो हरेर्मूर्त्तिर्जगन्नाथश्च भारतम्।। <br>
कलेर्दशसहस्रान्ते ययौ त्यक्त्वा हरेः पदम् ।। १२ ।। <br>
वैष्णवाश्च पुराणानि शङ्खाश्च श्राद्धतर्पणम् ।। <br>
वेदोक्तानि च कर्माणि ययुस्तैः सार्द्धमेव च ।। १३ ।। <br>
हरिपूजा हरेर्नाम तत्कीर्त्तिगुणकीर्त्तनम् ।। <br>
वेदाङ्गानि च शास्त्राणि ययुस्तैः सार्द्धमेव च ।। १४ ।।<br>
सत्त्वं च सत्यं धर्मश्च वेदाश्च ग्राम्यदेवताः ।। <br>
व्रतं तपस्याऽनशनं ययुस्तैः सार्द्धमेव च ।। १५।। <br>
वामाचाररताः सर्वे मिथ्याकापट्यसंयुताः।। <br>
तुलसीवर्जिता पूजा भविष्यति ततः परम् ।। १६ ।। <br>
एकादशीविहीनाश्च सर्वे धर्मविवर्जिताः ।। <br>
हरिप्रसङ्गविमुखा भविष्यन्ति ततः परम् ।। १७ ।। <br>
शठाः क्रूरा दाम्भिकाश्च महाहङ्कारसंयुताः ।। <br>
चौराश्च हिंसकाः सर्वे भविष्यन्ति ततः परम् ।। १८ ।। <br>
पुंसां भेदस्तथा स्त्रीणां विवाहो वादनिर्णयः ।। <br>
स्वस्वामिभेदो वस्तूनां न भविष्यत्यतः परम् ।। १९ ।। <br>
सर्वे जनाः स्त्रीवशाश्च पुंश्चल्यश्च गृहे गृहे ।। <br>
तर्जनैर्भर्त्सनैः शश्वत्स्वामिनं ताडयन्ति च ।। 2.7.२० ।। <br>
गृहेश्वरी च गृहिणी गृही भृत्याधिकोऽधमः ।। <br>
चेटीभृत्यासमा वध्वः श्वश्रूश्च श्वशुरस्तथा ।। २१ ।। <br>
कर्त्तारो बलिनो गेहे योनिसम्बन्धिबान्धवाः ।। <br>
विद्यासम्बन्धिभिः सार्द्धं सम्भाषाऽपि न विद्यते।।२२।। <br>
यथा परिचिता लोकास्तथा पुंसश्च बान्धवाः ।। <br>
सर्वकर्माक्षमाः पुंसो योषितामाज्ञया विना ।। २३ ।। <br>
ब्रह्मक्षत्त्रियविट्शूद्रा जात्या चारविनिर्णयः ।। <br>
संध्या च यज्ञसूत्रं च भावलुप्तं न संशयः ।। २४ ।। <br>
म्लेच्छाचारा भविष्यन्ति वर्णाश्चत्वार एव च ।। <br>
म्लेच्छशास्त्रं पठिष्यन्ति स्वशास्त्राणि विहाय ते ।। <br>
ब्रह्मक्षत्रविशां वंशाः शूद्राणां सेवकाः कलौ ।। २५ ।। <br>
सूपकारा भविष्यन्ति धावका वृषवाहकाः ।। <br>
सत्यहीना जनाः सर्वे सस्यहीना च मेदिनी ।। २६ ।। <br>
फलहीनाश्च तरवोऽपत्यहीनाश्च योषितः ।। <br>
क्षीरहीनास्तथा गावः क्षीरं सर्पिर्विवर्जितम् ।। २७ ।। <br>
दम्पती प्रीतिहीनौ च गृहिणः सुखवर्जिताः ।। <br>
प्रतापहीना भूपाश्च प्रजाश्च करपीडिताः ।। २८ ।। <br>
जलहीना नदा नद्यो दीर्घिकाः कन्दरादयः ।। <br>
धर्महीना पुण्यहीना वर्णाश्चत्वार एव च ।। २९ ।। <br>
लक्षेषु पुण्यवान्कोऽपि न तिष्ठति ततः परम् ।। <br>
कुत्सिता विकृताकारा नरा नार्य्यश्च बालकाः ।। 2.7.३० ।। <br>
कुवार्त्ताः कुत्सितपथा भविष्यन्ति ततः परम् ।। <br>
केचिद्ग्रामाश्च नगरा नरशून्या भयानकाः ।।३१।। <br>
केचित्स्वल्पकुटीरेण नरेण च समन्विताः ।। <br>
अरण्यानि भविष्यन्ति ग्रामेषु नगरेषु च ।। ३२ ।। <br>
अरण्यवासिनः सर्वे जनाश्च करपीडिताः ।। <br>
सस्यानि च भविष्यन्ति तडागेषु नदीषु च ।। ३३ ।। <br>
क्षेत्राणि सस्यहीनानि प्रकृष्टान्यर्थतः परम् ।। <br>
हीनाः प्रकृष्टा धनिनो बलदर्पसमन्विताः ।।३४।। <br>
प्रकृष्टवंशजा   हीना भविष्यन्ति कलौ युगे ।। <br>
अलीकवादिनो धूर्त्ताः शठा वै सत्यवादिनः ।।३५।। <br>
पापिनः पुण्यवन्तश्चाप्यशिष्टः शिष्ट एव च ।। <br>
जितेन्द्रिया लम्पटाश्च पुंश्चल्यश्च पतिव्रताः।।३६।।<br>
तपस्विनः पातकिनो विष्णुभक्ता अवैष्णवाः ।। <br>
हिंसकाश्च दयायुक्ताश्चौराश्च नरघातिनः।।३७।।<br>
भिक्षुवेषधरा धूर्त्ता निन्दन्त्युपहसन्ति च ।। <br>
भूतादिसेवानिपुणा जनानां मोदकारिणः ।। ३८ ।। <br>
पूजितास्ते भविष्यन्ति वञ्चका ज्ञानदुर्बलाः ।। <br>
वामना व्याधियुक्ताश्च नरा नार्य्यश्च सर्वतः ।। ३९ ।। <br>
अल्पायुषो जरायुक्ता यौवनेषु कलौ युगे ।। <br>
पलिता षोडशे वर्षे महावृद्धास्तु विंशतौ।।2.7.४०।। <br>
अष्टवर्षा च युवती रजोयुक्ता च गर्भिणी ।। <br>
वत्सरान्ते प्रसूता स्त्री षोडशेन जरान्विता ।। ४१ ।। <br>
एताः काश्चित्सहस्रेषु वन्ध्याश्चापि कलौ युगे ।। <br>
कन्याविक्रयिणः सर्वे वर्णाश्चत्वार एव च ।। ४२ ।। <br>
मातृजायावधूनां च जारोपार्जनतत्पराः ।। <br>
कन्यानां भगिनीनां च जारोपार्जनजीविनः।।४३।।<br>
हरेर्नाम्नां विक्रयिणो भविष्यन्ति कलौ युगे ।। <br>
स्वयमुत्सृज्य दानं च कीर्तिवर्द्धनहेतवे ।।४४।। <br>
तत्पश्चान्मनसाऽऽलोच्य स्वयमुल्लङ्घयिष्यति ।। <br>
देववृत्तिं ब्रह्मवृत्तिं वृत्तिं गुरुकुलस्य च ।।४५।।<br>
स्वदत्तां परदत्तां वा सर्वमुल्लङ्घयिष्यति ।।<br>
कन्यकागामिनः केचित्केचिच्छ्वश्र्वभिगामिनः ।। ४६ ।। च्छश्र्व<br>
केचिद्वधूगामिनश्च केचित्सर्वत्रगामिनः ।। <br>
भगिनीगामिनः केचित्सपत्नीमा तृगामिनः ।। ४७ ।। <br>
भ्रातृजायागामिनश्च भविष्यति कलौ युगे ।। <br>
अगम्यागमनं चैव करिष्यन्ति गृहे गहे ।। ४८ ।। <br>
आत्मयोनिं परित्यज्य विहरिष्यन्ति सर्वतः ।। <br>
पत्नीनां निर्णयो नास्ति भर्तॄणां च कलौ युगे।।४९।।<br>
प्रजानां चैव वस्तूनां ग्रामाणां च विशेषतः।। <br>
अलीकवादिनः सर्वे सर्वे चौर्यार्थलम्पटाः ।। 2.7.५० ।। <br>
परस्परं हिंसकाश्च सर्वे च नरघातिनः ।। <br>
ब्रह्मक्षत्रविशां वंशा भविष्यन्ति च पापिनः ।। ५१ ।। <br>
लाक्षालोहरसानां च व्यापारं लवणस्य च ।। <br>
वृषवाहा विप्रवंशाः शूद्राणां शवदाहिनः ।।९२।। <br>
शूद्रान्नभोजिनः सर्वे सर्वे च वृषलीरताः ।। <br>
पञ्चपर्वपरित्यक्ताः कुहूरात्रिषु भोजिनः ।। ५३ ।। <br>
यज्ञसूत्रविहीनाश्च सन्ध्याशौचविहीनकाः ।। ५४ ।। <br>
पुंश्चली वार्धुषाऽवीरा कुट्टिनी च रजस्वला।।<br>
विप्राणां रन्धनागारे भविष्यन्ति च पाचिकाः ।।५५।।<br>
अन्नानां निर्णयो नास्ति योनीनां च विशेषतः ।। <br>
आश्रमाणां जनानां च सर्वे म्लेच्छाः कलौ युगे ।। ५६ ।। <br>
एवं कलौ संप्रवृत्ते सर्वे म्लेच्छमया भवे ।। <br>
हस्तप्रमाणे वृक्षे चाङ्गुष्ठमाने च मानवे ।। ५७ ।। <br>
विप्रस्य विष्णुयशसः पुत्रः कल्की भविष्यति ।। <br>
नारायणकलांशश्च भगवान्बलिनां बली ।। ५८ ।। <br>
दीर्घेण करवालेन दीर्घघोटकवाहनः ।। <br>
म्लेच्छशून्यां च पृथिवीं त्रिरात्रेण करिष्यति ।। ५९ ।। <br>
निर्म्लेच्छां वसुधां कृत्वा चान्तर्द्धानं करिष्यति ।। <br>
अराजका च वसुधा दत्युग्रस्ता भविष्यति ।। 2.7.६० ।। <br>
स्थूलप्रमाणं षड्रात्रं वर्षाधाराप्लुता मही ।। <br>
लोकशून्या वृक्षशून्या गृहशून्या भविष्यति ।। ६१ ।। <br>
ततश्च द्वादशादित्याः करिष्यन्त्युदयं मुने ।। <br>
प्राप्नोति शुष्कतां पृथ्वी समा तेषं च तेजसा ।। ६२ ।। <br>
कलौ गते च दुर्द्धर्षे संप्रवृत्ते कृते युगे ।। <br>
तपस्सत्यसमायुक्तो धर्मः पूर्णो भविष्यति ।। ६३ ।। <br>
तपस्विनश्च धर्मिष्ठा वेदज्ञा ब्राह्मणा भुवि ।। <br>
पतिव्रताश्च धर्मिष्ठा योषितश्च गृहे गृहे ।। ६४ ।। <br>
राजानः क्षत्रियाः सर्वे विप्रभक्ताः स्वधर्मिणः ।। <br>
प्रतापवन्तो धर्मिष्ठाः पुण्यकर्मरताः सदा ।। ६५ ।। <br>
वैश्या वाणिज्यनिरता विप्रभक्ताश्च धार्मिकाः ।। <br>
शूद्राश्च पुण्यशीलाश्च धर्मिष्ठा विप्रसेविनः ।। ६६ ।। <br>
विप्रक्षत्त्रविशां वंशा विष्णुयज्ञपरायणाः ।। <br>
विष्णुमन्त्ररताः सर्वे विष्णुभक्ताश्च वैष्णवाः ।। ६७ ।।<br>
श्रुतिस्मृतिपुराणज्ञा धर्मज्ञा ऋतुगामिनः ।। <br>
लेशो नास्ति ह्यधर्माणां धर्मपूर्णे कृते युगे।।६८।। <br>
धर्मस्त्रिपाच्च त्रेतायां द्विपाच्च द्वापरे स्मृतः।। <br>
कलौ प्रवृत्ते पादात्मा सर्वलोपस्ततः परम् ।। ६९ ।। <br>
वाराः सप्त यथा विप्र तिथयः षोडश स्मृताः ।। <br>
यथा द्वादश मासाश्च ऋतवश्च षडेव हि ।। 2.7.७० ।। <br>
द्वौ पक्षौ चायने द्वे च चतुर्भिः प्रहरैर्दिनम् ।। <br>
चतुर्भिः प्रहरे रात्रिर्मासस्त्रिंशद्दिनैस्तथा ।। ७१ ।। <br>
वर्षः पञ्चविधो ज्ञेयः कालसंख्यां निबोध मे ।। <br>
यथा चायान्ति यान्त्येव तथा युगचतुष्टयम् ।। ७२ ।। <br>
वर्षे पूर्णे नराणां च देवानां च दिवानिशम् ।। <br>
शतत्रये षष्ट्यधिके नराणां च युगे गते ।। <br>
देवानां च युगो ज्ञेयः कालसंख्याविदां मतः ।। ७३ ।। <br>
मन्वन्तरं तु दिव्यानां युगानामेकसप्ततिः ।। <br>
मन्वतरसमं ज्ञेयं चेन्द्रायुः परिकीर्तितम् ।। ७४ ।। <br>
अष्टाविंशतिमे चेन्द्रे गते ब्राह्मं दिवानिशम् ।। <br>
अष्टोत्तरे वर्षशते गते पातो विधेर्भवेत् ।। ७५ ।। <br>
प्रलयः प्राकृतो ज्ञेयस्तत्रादृष्टा वसुन्धरा ।। <br>
जलप्लुतानि विश्वानि ब्रह्मविष्णुशिवादयः ।।७६।। <br>
ऋषयो जीविनः सर्वे लीनाः कृष्णे परात्परे ।। <br>
तत्रैव प्रकृतिर्लीना तेन प्राकृतिको लयः ।। ७७ ।। <br>
लये प्राकृतिकेऽतीते पाते च ब्रह्मणो मुने ।। <br>
निमेषमात्रः कालश्च कृष्णस्य परमात्मनः ।। ७८ ।। <br>
एवं नश्यन्ति सर्वाणि ब्रह्माण्डान्यखिलानि च ।। <br>
स्थितौ गोलोकवैकुण्ठौ श्रीकृष्णश्च सपार्षदः ।। ७९ ।। <br>
निमेषमात्रः प्रलयो यत्र विश्वं जलप्लुतम् ।। <br>
निमेषानन्तरे काले पुनः सृष्टिः क्रमेण च ।। 2.7.८० ।। <br>
एवं कतिविधा सृष्टिर्लयः कतिविधोऽपि वा ।। <br>
कतिकृत्वो गतायातः संख्यां जानाति कः पुमान् ।। ८१ ।। <br>
सृष्टीनां च कलानां च ब्रह्माण्डानां च नारद ।। <br>
ब्रह्मादीनां च विध्यण्डे संख्यां जानाति कः पुमान् ।।८२।। <br>
ब्रह्माण्डानां च सर्वेषामीश्वरश्चैक एव सः ।। <br>
सर्वेषां परमात्मा च श्रीकृष्णः प्रकृतेः परः ।। ८३ ।। <br>
ब्रह्मादयश्च तस्यांशास्तस्यांशश्च महाविराट् ।। <br>
तस्यांशश्च विराट् क्षुद्रस्तस्यांशा प्रकृतिः स्मृता ।। ८४ ।। <br>
स च कृष्णो द्विधाभूतो द्विभुजश्च चतुर्भुजः ।। <br>
चतुर्भुजश्च वैकुण्ठे गोलोके द्विभुजः स्वयम् ।। ८५ ।। <br>
ब्रह्मादितृणपर्य्यन्तं सर्वं प्राकृतिकं भवेत् ।। <br>
यद्यत्प्राकृतिकं सृष्टं सर्वं नश्वरमेव च ।। ८६ ।। <br>
विद्ध्येकं सृष्टिमूलं तत्सत्यं नित्यं सनातनम् ।। <br>
स्वेच्छामयं परं ब्रह्म निर्लिप्तं निर्गुणं परम् ।। ८७ ।। <br>
निरुपाधिं निराकारं भक्तानुग्रहविग्रहम् ।। <br>
अतीव कमनीयं च नवीनघनसन्निभम्।।८८।।<br>
द्विभुजं मुरलीहस्तं गोपवेषं किशोरकम् ।। <br>
सर्वज्ञं सर्वसेव्यं च परमात्मानमीश्वरम् ।। ८९ ।। <br>
करोति धाता ब्रह्माण्डं ज्ञानात्मा कम लोद्भवः ।। <br>
शिवो मृत्युञ्जयश्चैव संहर्त्ता सर्वतत्त्ववित् ।। 2.7.९० ।। <br>
यस्य ज्ञानाद्यत्तपसा सर्वेशस्तत्समो महान् ।। <br>
महाविभूतियुक्तश्च सर्वज्ञः सर्वदा स्वयम् ।। ९१ ।। <br>
सर्वव्यापी सर्वपाता स दाता सर्वसम्पदाम् ।। <br>
विष्णुः सर्वेश्वरः श्रीमान्यस्य ज्ञानाज्जगत्पतिः ।। ९२ ।। <br>
महामाया च प्रकृतिः सर्वशक्तिमतीश्वरी ।। <br>
यज्ज्ञानाद्यस्य तपसा यद्भक्त्या यस्य सेवया ।। ९३ ।। <br>
सावित्री वेदमाता च वेदाधिष्ठातृदेवता ।। <br>
पूज्या द्विजानां वेदज्ञा यज्ञाद्यस्याश्च सेवया ।। ९४ ।। <br>
सर्वविद्याधिदेवी सा पूज्या च विदुषां पुरा ।। <br>
यत्सेवया यत्तपसा यस्य ज्ञानात्सरस्वती ।। ९५ ।। <br>
यत्सेवया यत्तपसा प्रदात्री सर्वसंपदाम् ।। <br>
धनसस्याधिदेवी सा महालक्ष्मीः सनातनी ।। ९६ ।। <br>
यत्सेवया यत्तपसा सर्वविश्वेषु पूजिता ।। <br>
सर्वग्रामाधिदेवी सा सर्वसम्पत्प्रदा यिनी ।। ९७ ।। <br>
सर्वेश्वरी सर्ववन्द्या सर्वेशं प्राप या पतिम् ।। <br>
सर्वस्तुता च सर्वज्ञा दुर्गा दुर्गतिनाशिनी ।। ९८ ।। <br>
कृष्णवामांशसम्भूता कृष्णप्रेमाधिदेवता ।। <br>
कृष्णप्राणाधिका प्रेम्णा राधिका कृष्णसेवया ।। ९९ ।। <br>
सर्वाधिकं च रूपं च सौभाग्यं मानगौरवम् ।। <br>
कृष्णवक्षस्थलस्थानं पत्नीत्वं प्राप सेवया ।। 2.7.१०० ।। <br>
तपश्चकार सा पूर्वं शतशृङ्गे च पर्वते ।। <br>
दिव्यं युगसहस्रं च निराहाराऽतिकर्शिता ।। १०१ ।। <br>
कृशां निःश्वासरहितां दृष्ट्वा चन्द्रकलोपमाम् ।। <br>
कृष्णो वक्षःस्थले कृत्वा रुरोद कृपया विभुः ।। ।।१०२।। <br>
वरं तस्यै ददौ सारं सर्वेषामपि दुर्लभम् ।। <br>
मम वक्षःस्थले तिष्ठ मयि ते भक्तिरस्त्विति ।। १०३ ।। <br>
सौभाग्येन च मानेन प्रेम्णा वै गौरवेण च ।। <br>
त्वं मे श्रेष्ठा परं प्रेम्णा ज्येष्ठा त्वं सर्वयोषिताम् ।। १०४ ।। <br>
वरिष्ठा च गरिष्ठा च संस्तुता पूजिता मया ।। <br>
सन्ततं तव साध्योऽहं बाध्यश्च प्राणवल्लभे ।। १०५ ।। <br>
इत्युक्त्वा जगतां नाथश्चक्रे तच्चेतनां ततः ।। <br>
सपत्नीरहितां तां च चकार प्राणवल्लभाम् ।। १०६ ।। <br>
येषां या याश्च देव्यो वै पूजितास्तस्य सेवया ।। <br>
तपस्या यादृशी यासां तासां तादृक्फलं मुने ।। १०७ ।। <br>
दिव्यं वर्षसहस्रं च तपस्तप्त्वा हिमालये ।। <br>
दुर्गा च तत्पदं ध्यात्वा सर्वपूज्या बभूव ह ।। १०८ ।। <br>
सरस्वती तपस्तप्त्वा पर्वते गन्धमादने ।। <br>
लक्षवर्षं च दिव्यं च सर्ववन्द्या बभूव सा ।। १०९ ।। <br>
लक्ष्मीर्युगशतं दिव्यं तपस्तप्त्वा च पुष्करे ।। <br>
सर्वसम्पत्प्रदात्री सा चाभवत्तस्य सेवया ।।2.7.११० ।। <br>
सावित्री मलये तप्त्वा द्विजपूज्या बभूव सा ।। <br>
षष्टिवर्षसहस्रं च दिव्यं ध्यात्वा च तत्पदम् ।।१११।। <br>
शतमन्वन्तरं तप्तं शंकरेण पुरा विभो ।। <br>
शतमन्वन्तरं चैव ब्रह्मणा तस्य भक्तितः ।। ११२ ।। <br>
शतमन्वन्तरं विष्णुस्तप्त्वा पाता बभूव ह ।। <br>
शतमन्वन्तरं धर्मस्तप्त्वा पूज्यो बभूव ह ।।११३।। <br>
मन्वन्तरं तपस्तेपे शेषो भक्त्या च नारद ।। <br>
मन्वन्तरं च सूर्य्यश्च शक्रश्चन्द्रस्तथा गुरुः ।। ११४ ।। <br>
दिव्यं शतयुगं चैव वायुस्तप्त्वा च भक्तितः ।। <br>
सर्वप्राणः सर्वपूज्यः सर्वाधारो बभूव सः ।।११५।। <br>
एवं कृष्णस्य तपसा सर्वे देवाश्च पूजिताः ।। <br>
मुनयो मानवा भूपा ब्राह्मणाश्चैव पूजिताः ।। ११६ ।। <br>
एवं ते कथितं सर्वं पुराणं च तथाऽऽगमम् ।। <br>
गुरुवक्त्राद्यथा ज्ञातं किं भूयः श्रोतुमिच्छसि ।। ११७ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारद नारायणसंवादे युगतन्माहात्म्यमन्वन्तरकालेश्वरगुणनिरूपणं नाम सप्तमोऽध्यायः ।। ७ ।। <br>
<br>
