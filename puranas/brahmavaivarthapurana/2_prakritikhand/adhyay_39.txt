नारद उवाच ॥ <br>
हरेरुत्कीर्त्तनं भद्रं श्रुतं तज्ज्ञानमुत्तमम् ॥ <br>
ईप्सितं लक्ष्म्युपाख्यानं ध्यानं स्तोत्रादिकं वद ॥ १ ॥ <br>
हरिणा पूजिता पूर्वं ततो ब्रह्मादिभिस्तथा॥<br>
शक्रेण भ्रष्टराज्येन सार्द्धं सुरगणेन च॥<br>
ध्यानेन पूजिता केन विधिना केन वा पुरा॥<br>
केन स्तुता वा स्तोत्रेण तन्मे व्याख्यातुमर्हसि ॥ ३ ॥ <br>
श्रीनारायण उवाच ॥ <br>
स्नात्वा तीर्थे पुरा शक्रो धृत्वा धौते च वाससी ॥ <br>
क्षीरोदे संस्थाप्य घटं देवषट्कमपूजयत् ॥ ४ ॥ <br>
गणेशं च दिनेशं च वह्निं विष्णुं शिवं शिवाम् ॥ <br>
एतान्भक्त्या समभ्यर्च्य पुष्पगन्धादिभिस्तथा ॥ ५ ॥ <br>
तत्रावाह्य महालक्ष्मीं परमैश्वर्य्यरूपिणीम् ॥ <br>
पूजां चकार देवेशो ब्रह्मणा च पुरोधसा ॥ ६ ॥ <br>
पुरः स्थितेषु मुनिषु ब्राह्मणेषु गुरौ तथा ॥ <br>
देवादिषु च देवेशे ज्ञानानन्दे शिवे मुने ॥ ७ ॥ <br>
पारिजातस्य पुष्पं च गृहीत्वा चन्दनोक्षितम् ॥ <br>
ध्यात्वा देवीं महालक्ष्मीं पूजयामास नारद ॥८॥ <br>
ध्यानं च सामवेदोक्तं यदुक्तं ब्रह्मणे पुरा ॥ <br>
ध्यानेन हरिणा तेन तन्निबोध वदामि ते॥९॥ <br>
सहस्रदलपद्मस्य कर्णिकावासिनीं पराम् ॥ <br>
शरत्पार्वणकोटीन्दुप्रभाजुष्टकरां वराम् ॥ 2.39.१० ॥ <br>
स्वतेजसा प्रज्वलन्तीं सुखदृश्यां मनोहराम् ॥ <br>
प्रतप्तकाञ्चननिभां शोभां मूर्तिमतीं सतीम् ॥ ११ ॥ <br>
रत्नभूषणभूषाढ्यां शोभितां पीतवाससा ॥ <br>
ईषद्धास्यप्रसन्नास्यां रम्यां सुस्थिरयौवनाम् ॥ १२ ॥ <br>
सर्वसम्पत्प्रदात्रीं च महालक्ष्मीं भजे शुभाम् ॥ <br>
ध्यानेनानेन तां ध्यात्वा चोपहारैस्सुसंयुतः ॥ १३ ॥ <br>
सम्पूज्य ब्रह्मवाक्येन चोपहाराणि षोडश ॥ <br>
ददौ भक्त्या विधानेन प्रत्येकं मन्त्रपूर्वकम् ॥१४॥ <br>
प्रशंस्यानि प्रहृष्टानि दुर्लभानि वराणि च॥ <br>
अमूल्यरत्नखचितं निर्मितं विश्वकर्मणा ॥ <br>
आसनं च विचित्रं च महालक्ष्मि प्रगृह्यताम् ॥ १९ ॥ <br>
शुद्धं गङ्गोदकमिदं सर्ववन्दितमीप्सितम् ॥ <br>
पापेध्मवह्निरूपं च गृह्यतां कमलालये ॥ १६ ॥ <br>
पुष्पचन्दनदूर्वादिसंयुतं जाह्नवीजलम् ॥ <br>
शङ्खगर्भस्थितं शुद्धं गृह्यतां पद्मवासिनि ॥ १७ ॥ <br>
सुगन्धियुक्ततैलं च सुगन्धामलकीजलम् ॥ <br>
देहसौन्दर्य्यबीजं च गृह्यतां श्रीहरिप्रिये ॥ १८ ॥ <br>
वृक्षनिर्यासरूपं च गन्धद्रव्यादिसंयुतम् ॥ <br>
कृष्णकान्ते पवित्रो वै धूपोऽयं प्रतिगृह्यताम् ॥ १९ ॥ <br>
मलयाचलसंभूतं वृक्षसारं मनोहरम् ॥ <br>
सुगन्धियुक्तं सुखदं चन्दनं देवि गृह्यताम् ॥ 2.39.२० ॥ <br>
जगच्चक्षुस्स्वरूपं च ध्वान्तप्रध्वंसकारणम् ॥ <br>
प्रदीपं शुद्धरूपं च गृह्यतां परमेश्वरि ॥ २१ ॥ <br>
नानोपहाररूपं च नानारससमन्वितम् ॥ <br>
नानास्वादुकरं चैव नैवेद्यं प्रतिगृह्यताम् ॥ २२ ॥ <br>
अन्नं ब्रह्मस्वरूपं च प्राणरक्षणकारणम् ॥ <br>
तुष्टिदं पुष्टिदं चान्नं मधुरं प्रतिगृह्यताम् ॥ २३ ॥ <br>
शाल्यक्षतसुपक्वं च शर्करागव्यसंयुतम् ॥ <br>
सुस्वादु रम्यं पद्मे च परमान्नं प्रगृह्यताम् ॥ २४ ॥ <br>
शर्करागव्यपक्वं च सुस्वादु सुमनोहरम् ॥ <br>
मया निवेदितं लक्ष्मि स्वस्तिकं प्रतिगृह्यताम् ॥ २५ ॥ <br>
नानाविधानि रम्याणि पक्वानि च फलानि तु ॥ <br>
स्वादुरस्यानि कमले गृह्यन्तां फलदानि च ॥ २६ ॥ <br>
सुरभिस्तनसम्भूतं सुस्वादु सुमनोहरम् ॥ <br>
मर्त्यामृतं च गव्यं वै गृह्यतामच्युतप्रिये ॥ २७ ॥ <br>
सुस्वादुरससंयुक्तमिक्षुवृक्षरसोद्भवम् ॥ <br>
अग्निपक्वमपक्वं वा गुडं वै देवि गृह्यताम् ॥ २८ ॥ <br>
यवगोधूमसस्यानां चूर्णरेणुसमुद्भवम् ॥ <br>
सुपक्वगुडगव्याक्तं मिष्टान्नं देवि गृह्यताम् ॥ २९ ॥ <br>
सस्यचूर्णोद्भवं पक्वं स्वस्तिकादिसमन्वितम् ॥ <br>
मया निवेदितं देवि पिष्टकं प्रतिगृह्यताम् ॥ 2.39.३० ॥ <br>
पार्थिवं वृक्षभेदं च विविधैर्द्रव्यकारकम् ॥ <br>
सुस्वादु रससंयुक्तमैक्षवं प्रतिगृह्यताम्॥३१॥<br>
शीतवायुप्रदं चैव दाहे च सुखदं परम् ॥ <br>
कमले गृह्यतां चेदं व्यजनं श्वेतचामरम्॥३२॥ <br>
ताम्बूलं च वरं रम्यं कर्पूरादिसुवासितम् ॥ <br>
जिह्वाजाड्यच्छेदकरं ताम्बूलं देवि गृह्यताम् ॥ ३३ ॥ <br>
सुवासितं शीतलं च पिपासानाशकारणम् ॥ <br>
जगज्जीवनरूपं च जीवनं देवि गृह्यताम् ॥ ३४ ॥ <br>
देहसौन्दर्य्यबीजं च सदा शोभाविवर्द्धनम् ॥ <br>
कार्पासजं च कृमिजं वसनं देवि गृह्यताम् ॥ ३५ ॥ <br>
रत्नस्वर्णविकारं च देहसौख्यविवर्द्धनम् ॥ <br>
शोभाधानं श्रीकरं च भूषणं प्रतिगृह्यताम् ॥ ॥ ३६ ॥ <br>
नानाकुसुमसन्दर्भं बहुशोभाप्रदं परम् ॥ <br>
सुरलोकप्रियं शुद्धं माल्यं देवि प्रगृह्यताम् ॥ ३७ ॥ <br>
शुद्धिदं शुद्धिरूपं च सर्वमङ्गलमङ्गलम् ॥ <br>
गन्धवस्तूद्भवं रम्यं गन्धं देवि प्रगृह्यताम् ॥३८॥ <br>
पुण्यतीर्थोदकं चैव विशुद्धं शुद्धिदं सदा॥<br>
गृहाण कृष्णकान्ते त्वं रम्यमाचमनीयकम् ॥ ३९ ॥ <br>
रत्नसारैस्संग्रथितं पुष्पचन्दनसंयुतम् ॥ <br>
रत्नभूषणभूषाढ्यं सुतल्पं प्रतिगृह्यताम् ॥ 2.39.४० ॥ <br>
यद्यद्द्रव्यमपूर्वं च पृथिव्यामस्ति दुर्लभम् ॥ <br>
देवभूषाढ्यभोग्यं च तद्द्रव्यं देवि गृह्यताम् ॥ ४१ ॥ <br>
द्रव्याण्येतानि दत्त्वा वै मूलेन देवपुंगव ॥ <br>
मूलं जजाप भक्त्या च दशलक्षं विधानतः ॥४२॥ <br>
जपेन दशलक्षेण मन्त्रसिद्धिर्बभूव ह ॥ <br>
मन्त्रश्च ब्रह्मणा दत्तः कल्पवृक्षश्च सर्वदा ॥ ४३ ॥ <br>
लक्ष्मीर्माया कामवाणी ततः कमलवासिनी ॥ <br>
स्वाहान्तो वैदिको मन्त्रराजोऽयं द्वादशाक्षरः ॥ ४४ ॥ <br>
श्रीं ह्रीं क्लीं ऐं कमलवासिन्यै स्वाहा ॥ <br>
कुबेरोऽनेन  मन्त्रेण सर्वैश्वर्यमवाप्तवान् ॥ <br>
राजराजेश्वरो दक्षः  सावर्णिर्मनुरेव च ॥ ४९ ॥ <br>
मंगलोऽनेन मन्त्रेण सप्तद्वीपवतीपतिः॥ <br>
प्रियव्रतोत्तानपादौ केदारो नृप एव च॥४६॥ <br>
एते च सिद्धा राजेन्द्रा मन्त्रेणानेन नारद॥<br>
सिद्धे मन्त्रे महालक्ष्मीर्ददौ शक्राय दर्शनम् ॥ ४७ ॥ <br>
रत्नेन्द्रव्यूहखचितविमानस्था वरप्रदा ॥ <br>
सप्तद्वीपवतीं पृथ्वीं छादयन्ती त्विषा च सा ॥ ४८ ॥ <br>
श्वेतचम्पकवर्णाभा रत्नभूषणभूषिता ॥ <br>
ईषद्धास्यप्रसन्नास्या भक्तानुग्रहकारिका ॥ ४९ ॥ <br>
बिभ्रती रत्नमालां च कोटि चन्द्रसमप्रभा ॥ <br>
दृष्ट्वा जगत्प्रसूं शान्तां तां तुष्टाव पुरन्दरः ॥ 2.39.५० ॥ <br>
पुलकाङ्कितसर्वाङ्गः साश्रुनेत्रः कृताञ्जलिः ॥ <br>
ब्रह्मणा च प्रदत्तेन स्तोत्रराजेन संयतः ॥ <br>
सर्वाभीष्टप्रदेनैव वैदिकेनैव तत्र च ॥ ५१ ॥ <br>
इन्द्र उवाच ॥ <br>
ॐ नमः कमलवासिन्यै नारायण्यै नमो नमः ॥ <br>
कृष्णप्रियायै सारायै पद्मायै च नमो नमः ॥ ५२ ॥ <br>
पद्मपत्रेक्षणायै च पद्मास्यायै नमो नमः ॥ <br>
पद्मासनायै पद्मिन्यै वैष्णव्यै च नमो नमः ॥ ५३ ॥ <br>
सर्वसम्पत्स्वरूपायै सर्वदात्र्यै नमो नमः ॥ <br>
सुखदायै मोक्षदायै सिद्धिदायै नमो नमः ॥ ५४ ॥ <br>
हरिभक्तिप्रदात्र्यै च हर्षदात्र्यै नमो नमः ॥ <br>
कृष्णवक्षस्थितायै च कृष्णेशायै नमो नमः ॥ ५५ ॥ <br>
कृष्णशोभास्वरू पायै रत्नाढ्यायै नमो नमः ॥ <br>
सम्पत्त्यधिष्ठातृदेव्यै महादेव्यै नमो नमः ॥ ५६ ॥ <br>
सस्याधिष्ठातृदेव्यै च सस्यलक्ष्म्यै नमो नमः ॥ <br>
नमो बुद्धिस्वरूपायै बुद्धिदायै नमो नमः ॥ ५७ ॥ <br>
वैकुण्ठे च महालक्ष्मीर्लक्ष्मीः क्षीरोदसागरे ॥ <br>
स्वर्गलक्ष्मीरिन्द्रगेहे राजलक्ष्मीर्नृपालये ॥ ५८ ॥ <br>
गृहलक्ष्मीश्च गृहिणां गेहे च गृहदेवता ॥ <br>
सुरभिस्सा गवां माता दक्षिणा यज्ञकामिनी ॥ ५९ ॥ <br>
अदितिर्देवमाता त्वं कमला कमलालये ॥ <br>
स्वाहा त्वं च हविर्दाने कव्यदाने स्वधा स्मृता ॥ 2.39.६० ॥ <br>
त्वं हि विष्णुस्वरूपा च सर्वाधारा वसुन्धरा ॥ <br>
शुद्धसत्त्वस्वरूपा त्वं नारायणपरायणा॥६१॥<br>
क्रोधहिंसावर्जिता च वरदा च शुभानना॥<br>
परमार्थप्रदा त्वं च हरिदास्यप्रदा परा॥६२॥ <br>
यया विना जगत्सर्वं भस्मीभूतमसारकम् ॥ <br>
जीवन्मृतं च विश्वं च शवतुल्यं यया विना ॥ ६३ ॥ <br>
सर्वेषां च परा त्वं हि सर्वबान्धवरूपिणी॥<br>
यया विना न संभाष्यो बान्धवैर्बान्धवः सदा॥६४॥<br>
त्वया हीनो बन्धुहीनस्त्वया युक्तः सबान्धवः॥<br>
धर्मार्थकाममोक्षाणां त्वं च कारणरूपिणी॥६५॥<br>
स्तनन्धयानां त्वं माता शिशूनां शैशवे यथा॥ <br>
तथा त्वं सर्वदा माता सर्वेषां सर्वविश्वतः ॥६६॥ <br>
त्यक्तस्तनो मातृहीनः स चेज्जीवति दैवतः ॥ <br>
त्वया हीनो जनः कोऽपि न जीवत्येव निश्चितम् ॥ ६७ ॥ <br>
सुप्रसन्नस्वरूपा त्वं मे प्रसन्ना भवाम्बिके ॥ <br>
वैरिग्रहस्तद्विषयं देहि मह्यं सनातनि ॥ ६८ ॥ <br>
वयं यावत्त्वया हीना बन्धुहीनाश्च भिक्षुकाः ॥ <br>
सर्वसंपद्विहीनाश्च तावदेव हरिप्रिये ॥६९॥ <br>
राज्यं देहि श्रियं देहि बलं देहि सुरेश्वरि ॥ <br>
कीर्तिं देहि धनं देहि पुत्रान्मह्यं च देहि वै ॥2.39.७०॥ <br>
कामं देहि मतिं देहि भोगान्देहि हरिप्रिये ॥<br>
ज्ञानं देहि च धर्मं च सर्वसौभाग्यमीप्सितम् ॥७१॥ <br>
सर्वाधिकारमेवं वै प्रभावं च प्रतापकम् ॥ <br>
जयं पराक्रमं युद्धे परमैश्वर्य्यमेव च॥७२॥<br>
इत्युक्त्वा तु महेन्द्रश्च सर्वैः सुरगणैः सह ॥ <br>
ननाम साश्रुनेत्रोऽयं मूर्ध्ना चैव पुनः पुनः ॥७३॥ <br>
ब्रह्मा च शंकरश्चैव शेषो धर्मश्च केशवः॥<br>
सर्वे चक्रुः परीहारं सुरार्थे च पुनः पुनः॥७४॥<br>
देवेभ्यश्च वरं दत्त्वा पुष्पमालां मनोहराम्॥<br>
केशवाय ददौ लक्ष्मीः सन्तुष्टा सुरसंसदि ॥ ७५ ॥ <br>
ययुर्देवाश्च सन्तुष्टाः स्वं स्वं स्थानं च नारद ॥ <br>
देवी ययौ हरेः क्रोडं हृष्टा क्षीरोदशायिनः ॥७६॥ <br>
ययतुस्तौ स्वस्वगृहं ब्रह्मेशानौ च नारद ॥ <br>
दत्त्वा शुभाशिषं तौ च देवेभ्यः प्रीतिपूर्वकम् ॥७७॥ <br>
इदं स्तोत्रं महापुण्यं त्रिसन्ध्यं यः पठेन्नरः ॥ <br>
कुबेरतुल्यः स भवेद्राजराजेश्वरो महान् ॥ ७८ ॥ <br>
सिद्धस्तोत्रं यदि पठेत्सोऽपि कल्पतरुर्नरः ॥ <br>
पञ्चलक्ष जपेनैव स्तोत्रसिद्धिर्भवेन्नृणाम् ॥ ७९ ॥ <br>
सिद्धिःस्तोत्रं यदि पठेन्मासमेकं च संयतः ॥ <br>
महासुखी च राजेन्द्रो भविष्यति न संशयः ॥ 2.39.८० ॥ <br>
नारद उवाच ॥ <br>
पुष्पं दुर्वाससा दत्तमस्ति वै यस्य मस्तके ॥ <br>
तस्य सर्वा पुरःपूजेत्युक्तं पूर्वं त्वया प्रभो ॥ ८१॥ <br>
तदेव स्थापितं पुष्पं गजेन्द्रस्यैव मस्तके ॥ <br>
यतो जन्म गणेशस्य स च मत्तो वनं गतः ॥ ८२ ॥ <br>
मूर्ध्नि च्छिन्ने गणपतेः शनेर्दृष्ट्या  पुरा मुने ॥ <br>
तत्स्कन्धे योजयामास हस्तिमस्तं हरिः स्वयम् ॥८३॥ <br>
अधुनोक्तं देवषट्कं संपूज्य च पुरन्दरः ॥ <br>
पूजयामास लक्ष्मीं च क्षीरोदे च सुरैः सह ॥ ८४ ॥ <br>
अहो पुराणवक्तॄणां दुर्बोधं वचनं नृणाम् ॥ <br>
सुव्यक्तमस्य सिद्धान्तं वद वेदविदां वर ॥ ८५ ॥ <br>
श्रीनारायण उवाच ॥ <br>
यदा शशाप शक्रं च दुर्वासा मुनिपुंगवः ॥ <br>
तदा नास्त्येव तज्जन्म पूजाकाले बभूव सः ॥८६॥ <br>
सुचिरं दुःखिता देवा बभ्रमुर्ब्रह्मशापतः॥<br>
पश्चात्प्रापुश्च तां लक्ष्मीं वरेण च हरेर्मुने॥८७॥<br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे लक्ष्मीपूजाविधानं नामैकोनचत्वारिंशत्तमोऽध्यायः ॥३९॥<br>
श्रीलक्ष्म्युपाख्यानं समाप्तम् ॥ <br>
<br>
