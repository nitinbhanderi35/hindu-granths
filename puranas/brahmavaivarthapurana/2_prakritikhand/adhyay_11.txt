नारद उवाच॥<br>
कलेः पञ्चसहस्रे सा समतीते सुरेश्वरी ॥ <br>
क्व गता सा महाभागा तन्मे व्याख्यातुमर्हसि ॥१॥ <br>
नारायण उवाच ॥ <br>
भारतं भारतीशापात्समागत्येश्वरेच्छया ॥ <br>
जगाम तं च वैकुण्ठं शापान्ते पुनरेव सा ॥२॥ <br>
भारतं भारती त्यक्त्वा चागमत्तद्धरेः पदम् ॥<br>
पद्मावती च शापान्ते गंगायाश्चैव नारद ॥३॥<br>
गङ्गा सरस्वती लक्ष्मीश्चैतास्तिस्रः प्रिया हरेः॥ <br>
तुलसीसहिता ब्रह्मंश्चतस्रः कीर्त्तिताः श्रुतौ॥४॥ <br>
नारद उवाच ॥ <br>
हेतुना केन देवी वै विष्णुपादाब्जसंभवा ॥ <br>
धातुः कमण्डलुस्था च शङ्करस्य शिरोगता ॥ ५ ॥ <br>
बभूव सा मुनिश्रेष्ठ गंगा नारायणप्रिया ॥ <br>
अहो केन प्रकारेण तन्मे व्याख्यातुमर्हसि ॥ ६ ॥ <br>
॥ श्रीनारायण उवाच ॥ <br>
पुरा बभूव गोलोके सा गंगा द्रवरूपिणी ॥ <br>
राधाकृष्णांगसंभूता तदंशा तत्स्वरूपिणी ॥ ७ ॥ <br>
द्रवाधिष्ठातृरूपा या रूपेणाप्रतिमा भुवि ॥ <br>
नवयौवनसम्पन्ना रत्नाभरणभूषिता ॥ ८ ॥ <br>
शरन्मध्याह्नपद्मास्या सस्मिता सुमनोहरा ॥ <br>
तप्तकाञ्चनवर्णाभा शरच्चन्द्रसमप्रभा ॥ ९ ॥ <br>
स्निग्धप्रभाऽतिसुस्निग्धा शुद्धसत्त्वस्वरूपिणी ॥ <br>
सुपीनकठिनश्रोणी सुनितम्बयुगं वरम् ॥ 2.11.१० ॥ <br>
पीनोन्नतं सुकठिनं स्तनयुग्मं सुवर्तुलम् ॥ <br>
सुचारु नेत्रयुगलं सुकटाक्षं सुवक्रिमम् ॥ ॥ ११ ॥ <br>
वक्रिमं कबरीभारं मालतीमाल्यसंयुतम् ॥ <br>
सिन्दूरबिन्दुललितं सार्द्धं चन्दनबिन्दुभिः ॥ १२ ॥ <br>
कस्तूरीपत्रिकायुक्तं गण्डयुग्मं मनोहरम् ॥ <br>
बन्धूककुसुमाकारमधरोष्ठं च सुंदरम् ॥ १३ ॥ <br>
पक्वदाडिमबीजाभदन्तपंक्तिसमुज्ज्वला ॥ <br>
वाससी वह्निशुद्धे च नीवीयुक्ते च बिभ्रती ॥ १४ ॥ <br>
सा सकामा कृष्णपार्श्वे समुत्तस्थे सुलज्जिता ॥ <br>
पद्मपत्रसमानाभ्यां लोचनाभ्यां विभो मुखम् ॥ १५ ॥ <br>
निमेषरहिताभ्यां च पिबन्ती सततं मुदा ॥ <br>
प्रफुल्लवदना हर्षान्नवसङ्गमलालसा ॥ १५ ॥ <br>
मूर्च्छिता प्रभुरूपेण पुलकाङ्कितविग्रहा ॥ <br>
एतस्मिन्नन्तरे तत्र विद्यमाना च राधिका ॥ १७ ॥ <br>
गोपीत्रिंशत्कोटियुक्ता कोटिचन्द्रसमप्रभा ॥ <br>
कोपेन रक्तपद्मास्या रक्तपङ्कजलोचना ॥ १८ ॥ <br>
श्वेतचम्पकवर्णाभा मत्तवारणगामिनी॥<br>
अमूल्यरत्नखचितनानाभरणभूषिता ॥१९॥ <br>
माणिक्यखचितं हारममूल्यं वह्निशौचकम् ॥ <br>
पीताभवस्त्रयुगलं नीवीयुक्तं च बिभ्रती ॥ 2.11.२० ॥ <br>
स्थलपद्मप्रभाजुष्टं कोमलं च सुरञ्जितम् ॥ <br>
कृष्णदत्तार्घ्यसंयुक्तं विन्यस्यन्ती पदाम्बुजम् ॥ २१ ॥ <br>
रत्नेन्द्रराजखचितविमानादवरुह्य च ॥ <br>
सेव्यमाना च सखिभिः श्वेत चामरवायुना ॥ २२ ॥ <br>
कस्तूरीबिन्दुतिलकं चन्दनेन्दुसमन्वितम् ॥ <br>
दीप्तदीपप्रभाकारं सिन्दूरारुणसुन्दरम् ॥ २३ ॥ <br>
दधती भालमध्ये च सीमन्ताधस्तदुज्ज्वलम् ॥ <br>
पारिजातप्रसूनादिमालायुक्तं सुवक्रिमम् ॥ २४ ॥ <br>
सुचारुकबरीभारं कम्पयन्ती च कम्पिता ॥ <br>
सुचारुनासासंयुक्तमोष्ठं कम्पयती रुषा ॥ २५ ॥ <br>
गत्वा तस्थौ कृष्णपार्श्वे रत्नसिंहासने वरे ॥ <br>
सखीनां च समूहैश्च परिपूर्णा विभोः सभा ॥ २६ ॥ <br>
तां च दृष्ट्वा समुत्तस्थौ कृष्णः सादरमच्युतः ॥ <br>
संभाष्य मधुरालापैः सस्मितश्च ससंभ्रमः ॥ २७ ॥ <br>
प्रणेमुरभि संत्रस्ता गोपा नम्रात्मकन्धराः ॥ <br>
तुष्टुवुस्ते च भक्त्या तं तुष्टाव परमेश्वरम् ॥ २८ ॥ <br>
उत्थाय गंगा सहसा सम्भाषां च चकार सा ॥ <br>
कुशलं परिपप्रच्छ भीताऽतिविनयेन च ॥ २९ ॥ <br>
नम्रभावस्थिता त्रस्ता शुष्ककण्ठौष्ठतालुका ॥ <br>
ध्यानेन शरणापन्ना श्री कृष्णचरणम्बुजे ॥ 2.11.३० ॥ <br>
तद्धृत्पद्मे स्थितः कृष्णो भीतायै चाभयं ददौ ॥ <br>
बभूव स्थिरचित्ता सा सर्वेश्वरवरेण च ॥ ३१ ॥ <br>
ऊर्ध्वं सिंहासनस्थां च राधां गङ्गा ददर्श सा ॥ <br>
सुस्निग्धां सुखदृश्यां च ज्वलन्तीं ब्रह्मतेजसा ॥ ३२ ॥ <br>
असंख्यब्रह्मणामाद्यां चादिसृष्टिं सनातनीम् ॥ <br>
यथा द्वादशवर्षीयां कन्यां च नवयौवनाम् ॥ ३३ ॥ <br>
विश्ववृन्दे निरुपमां रूपेण च गुणेन च ॥ <br>
शान्त कान्तामनन्तां तामाद्यन्तरहितां सतीम् ॥ ३४ ॥ <br>
शुभां सुभद्रां सुभगां स्वामिसौभाग्यसंयुताम् ॥ <br>
सौन्दर्यसुन्दरीं श्रेष्ठां सुन्दरीष्वखिलासु च ॥ ३९ ॥ <br>
कृष्णार्द्धाङ्गी कृष्णसमां तेजसा वयसा त्विषा ॥ <br>
पूजितां च महालक्ष्मीं महालक्ष्मीश्वरेण च ॥ ३६ ॥ <br>
प्रच्छाद्यमानां प्रभया सभामीशस्य सुप्रभाम् ॥ <br>
सखीदत्तं च ताम्बूलं गृह्णतीमन्यदुर्लभम् ॥ ३७ ॥ <br>
अजन्यां सर्वजननीं धन्यां मान्यां च मानिनीम् ॥ <br>
कृष्णप्राणाधिदेवीं च प्राणप्रियतमां रमाम्॥३८॥<br>
दृष्ट्वा रासेश्वरीं तृप्तिं न जगाम सुरेश्वरी ॥ <br>
निमेषरहिताभ्यां च लोच नाभ्यां पपौ च ताम्॥३९॥<br>
एतस्मिन्नन्तरे राधा जगदीशमुवाच सा॥<br>
वाचा मधुरया शान्ता विनीता सस्मिता मुने॥2.11.४०॥<br>
राधिकोवाच॥ <br>
केयं प्राणेश कल्याणी सस्मिता त्वन्मुखाम्बुजम् ॥ <br>
पश्यन्ती सततं पार्श्वे सकामा रक्तलोचना ॥ ४१ ॥ <br>
मूर्च्छां प्राप्नोति रूपेण पुलकाङ्कितविग्रहा ॥ <br>
वस्त्रेण मुखमाच्छाद्य निरीक्षन्ती पुनः पुनः ॥ ४२ ॥ <br>
त्वं चापि मां सन्निरीक्ष्य सकामः सस्मितः सदा ॥ <br>
मयि जीवति गोलोके भूता दुर्वृत्तिरीदृशी ॥ ४३ ॥ <br>
त्वमेव चैवं दुर्वृत्तं वारंवारं करोषि च ॥ <br>
क्षमां करोमि ते प्रेम्णा स्त्रीजातिः स्निग्धमानसा ॥ ४४ ॥ <br>
संगृह्येमां प्रियामिष्टां गोलोकाद्गच्छ लम्पट ॥ <br>
अन्यथा नहि ते भद्रं भविष्यति सुरेश्वर ॥ ४५ ॥ <br>
दृष्टस्त्वं विरजायुक्तो मया चन्दनकानने ॥ <br>
क्षमा कृता मया पूर्वं सखीनां वचनादहो ॥ ४६ ॥ <br>
त्वया मच्छब्दमात्रेण तिरोधानं कृतं पुरा ॥<br>
देहं सन्त्यज्य विरजा नदीरूपा बभूव सा ॥ ४७ ॥ <br>
कोटियोजनविस्तीर्णा ततो दैर्घ्ये चतुर्गुणा ॥ <br>
अद्यापि विद्यमाना सा तव सत्की र्तिरूपिणी ॥ ४८ ॥ <br>
गृहं मयि गतायां च पुनर्गत्वा तदन्तिकम् ॥ <br>
उच्चैररौषीर्विरजे विरजे चेति संस्मरन् ॥ ४९ ॥ <br>
तदा तोयात्समुत्थाय सा योगात्सिद्धयोगिनी ॥ <br>
सालङ्कारा मूर्तिमती ददौ तुभ्यं च दर्शनम् ॥ 2.11.५० ॥ <br>
ततस्तां च समाश्लिष्य वीर्य्याधानं कृतं त्वया ॥ <br>
ततो बभूवुस्तस्यां च समुद्राः सप्त चैव हि ॥ ५१ ॥ <br>
दृष्टस्त्वं शोभया गोप्या युक्तश्चम्पककानने ॥ <br>
सद्यो मच्छब्दमात्रेण तिरोधानं कृतं त्वया ॥५२॥ <br>
शोभा देहं परित्यज्य प्राविशच्चन्द्रमण्डलम् ॥ <br>
ततस्तस्याः शरीरं च स्निग्धं तेजो बभूव ह ॥ ५३ ॥ <br>
संविभज्य त्वया दत्तं हृदयेन विदूयता ॥ <br>
रत्नाय किञ्चित्स्वर्णाय किञ्चिन्मतिवराय च ॥ ५४ ॥ <br>
किञ्चित्स्त्रीणां मुखाब्जेभ्यः किञ्चिद्राज्ञे च किञ्चन ॥ <br>
किञ्चित्प्रकृष्टवस्त्रेभ्यो रौप्येभ्यश्चापि किञ्चन ॥ ५५ ॥ <br>
किञ्चिच्चन्दनपङ्केभ्यस्तोयेभ्यश्चापि किञ्चन ॥ <br>
किञ्चित्किसलयेभ्यश्च पुष्पेभ्यश्चापि किंचन ॥ ५६ ॥ <br>
किञ्चित्फलेभ्यः सस्येभ्यः सुपक्वेभ्यश्च किञ्चन ॥ <br>
नृपदेवगृहेभ्यश्च संस्कृतेभ्यश्च किंचन ॥ ५७ ॥ <br>
दृष्टस्त्वं प्रभया गोप्या युक्तो वृन्दावने वने ॥ <br>
सद्यो मच्छब्दमात्रेण तिरोधानं कृतं त्वया ॥ ॥ ५८ ॥ <br>
प्रभा देहं परित्यज्य प्राविशत्सूर्य्यमण्डलम् ॥ <br>
ततस्तस्याः शरीरं च तीक्ष्णं तेजो बभूव ह ॥ ५९ ॥ <br>
संविभज्य त्वया दत्तं प्रेम्णा च रुदता पुरा ॥ <br>
विभज्य चक्षुषोर्दत्तं लज्जया तद्भयेन च ॥ 2.11.६० ॥ <br>
हुताशनाय किंचिच्च नृपेभ्यश्चापि किञ्चन ॥ <br>
किंचित्पुरुषसंघेभ्यो देवेभ्यश्चापि किंचन ॥ ६१ ॥ <br>
किंचिद्दस्युगणेभ्यश्च नागेभ्यश्चापि किंचन ॥ <br>
ब्राह्मणेभ्यो मुनिभ्यश्च तपस्विभ्यश्च किंचन ॥६२॥ <br>
स्त्रीभ्यः सौभाग्ययुक्ताभ्यो यशस्विभ्यश्च किंचन ॥ <br>
तच्च दत्त्वा च सर्वेभ्यः पूर्वं रोदितुमुद्यतः ॥६३॥ <br>
शान्त्या गोप्या युतस्त्वं च दृष्टो वै रासमण्डले ॥ <br>
वसन्ते पुष्पशय्यायां माल्यवांश्चन्दनोक्षितः ॥ ६४ ॥ <br>
रत्नप्रदीपैर्युक्तश्च रत्ननिर्मितमन्दिरे ॥ <br>
रत्नभूषणभूषाढ्यो रत्नभूषितया सह ॥ ६९ ॥ <br>
त्वया दत्तं च ताम्बूलं भुक्तवत्यै सुवासितम् ॥ <br>
तया दत्तं च ताम्बूलं भुक्तवांस्त्वं पुरा विभो ॥६६॥ <br>
सद्यो मच्छब्दमात्रेण तिरोधानं कृतं त्वया ॥ <br>
शान्तिर्देहं परित्यज्य भिया लीना त्वयि प्रभो ॥६७॥<br>
ततस्तस्याः शरीरं च गुणश्रेष्ठं बभूव ह ॥ <br>
संविभज्य त्वया दत्तं प्रेम्णा च रुदता पुरा ॥ ६८ ॥ <br>
विश्वे विषयिणे किंचित्सत्त्वरूपाय विष्णवे ॥ <br>
शुद्धसत्त्वस्वरूपायै किंचिल्लक्ष्म्यै   पुरा विभो ॥६९॥ <br>
त्वन्मन्त्रोपासकेभ्यश्च वैष्णवेभ्यश्च किंचन ॥ <br>
तपस्विभ्यश्च धर्माय धर्मिष्ठेभ्यश्च किंचन ॥2.11.७०॥ <br>
मया पूर्वं हि दृष्टस्त्वं गोप्या च क्षमया सह ॥ <br>
सुवेषवान्माल्यवांश्च गन्धचन्दनसंयुतः॥ ॥ ७१ ॥ <br>
रत्नभूषितया चारुचन्दनोक्षितया तया ॥ <br>
सुखेन मूर्छितस्तल्पे पुष्पचन्दनसंयुते ॥ ७२ ॥ <br>
श्लिष्टोऽभून्निद्रया सद्यः सुखेन नवसङ्गमात् ॥ <br>
मया प्रबोधितौ सा च भवांश्च स्मरणं कुरु ॥ ७३ ॥ <br>
गृहीतं पीतवस्त्रं ते मुरली च मनोहरा ॥ <br>
वनमाला कौस्तुभश्चाप्यमूल्यं रत्नकुण्डलम् ॥७४॥ <br>
पश्चात्प्रदत्तं प्रेम्णा च सखीनां वचनादहो ॥ <br>
लज्जया कृष्णवर्णोऽभूदद्यापि च भवान्प्रभो ॥७५॥ <br>
क्षमा देहं परित्यज्य लज्जया पृथिवीं गता ॥ <br>
ततस्तस्याः शरीरं च गुणश्रेष्ठं बभूव ह ॥ ७६ ॥ <br>
संविभज्य त्वया दत्तं प्रेम्णा च रुदता पुरा ॥ <br>
किंचिद्दत्तं विष्णवे च वैष्णवेभ्यश्च किंचन ॥ ७७ ॥ <br>
धर्मिष्ठेभ्यश्च धर्माय दुर्बलेभ्यश्च किंचन ॥ <br>
तपस्विभ्योऽपि देवेभ्यः पंडितेभ्यश्च किंचन ॥ ७८ ॥ <br>
एतत्ते कथितं सर्वं किं भूयः श्रोतुमिच्छसि ॥ <br>
त्वद्गुणं बहुविस्तारं जानामि च परं प्रभो॥७९॥ <br>
इत्येवमुक्त्वा सा राधा रक्तपङ्कजलोचना ॥ <br>
गङ्गां वक्तुं समारेभे नम्रास्यां लज्जितां सतीम् ॥ 2.11.८० ॥ <br>
गङ्गा रहस्यं योगेन ज्ञात्वा वै सिद्धयोगिनी ॥ <br>
तिरोभूय सभामध्यात्स्वजलं प्रविवेश सा ॥८१॥ <br>
राधा योगेन विज्ञाय सर्वत्रावस्थितां च ताम् ॥ <br>
पानं कर्तुं समारेभे गण्डूषात्सिद्धयोगिनी ॥ ८२ ॥ <br>
गंगा रहस्यं योगेन ज्ञात्वा वै सिद्धयोगिनी ॥ <br>
श्रीकृष्णचरणाम्भोजं परमं शरणं ययौ ॥ ८३ ॥ <br>
गोलोकं चैव वैकुण्ठं ब्रह्मलोकादिकं तथा ॥ <br>
ददर्श राधा सर्वत्र नैव गङ्गां ददर्श सा ॥ ८४ ॥ <br>
सर्वतो जलशून्यं च शुष्कपङ्कजगोलकम् ॥ <br>
जलजन्तुसमूहैश्च मृतदेहैः समन्वितम् ॥ ८५ ॥ <br>
ब्रह्मविष्णुशिवानन्तधर्मेन्द्रेन्दुदिवाकराः ॥ <br>
मनवो मानवाः सर्वे देवाः सिद्धास्तपस्विनः ॥ ८६ ॥ <br>
गोलोकं च समाजग्मुः शुष्ककण्ठौष्ठतालुकाः ॥ <br>
सर्वे प्रणेमुर्गोविन्दं सर्वेशं प्रकृतेः परम् ॥ ८७ ॥ <br>
वरं वरेण्यं वरदं वरिष्ठं वरकारणम् ॥ <br>
वरेशं च वरार्हं च सर्वेषां प्रवरं प्रभुम् ॥ ८८ ॥ <br>
निरीहं च निराकारं निर्लिप्तं च निराश्रयम् ॥ <br>
निर्गुणं च निरुत्साहं निर्व्यूहं च निरञ्जनम् ॥ ८९ ॥ <br>
स्वेच्छामयं च साकारं भक्तानुग्रहविग्रहम् ॥ <br>
सत्यस्वरूपं सत्येशं साक्षिरूपं सनातनम् ॥ ॥ 2.11.९० ॥ <br>
परं परेशं परमं परमात्मानमीश्वरम् ॥ <br>
प्रणम्य तुष्टुवुः सर्वे भक्तिनम्रात्मकन्धराः ॥ ९१ ॥ <br>
सगद्गदा साश्रुनेत्राः पुलकाङ्कितविग्रहाः ॥ <br>
सर्वे संस्तूय सर्वेशं भगवन्तं परं हरिम् ॥९२॥ <br>
ज्योतिर्मयं परं ब्रह्म सर्वकारणकारणम् ॥ <br>
अमूल्यरत्नखचितचित्रसिंहासनस्थितम् ॥ ९३ ॥ <br>
सेव्यमानं च गोपालैः श्वेतचामरवायुना ॥ <br>
गोपालिकानृत्यगीतं पश्यन्तं सस्मितं मुदा ॥ ९४ ॥ <br>
वल्गुवेषैः परिवृतं गोपैश्च शतकोटिभिः ॥ <br>
चन्दनोक्षितसर्वांगं रत्नभूषणभूषितम् ॥ ९५ ॥ <br>
नवीननीरदश्यामं किशोरं पीतवाससम् ॥ <br>
यथा द्वादशवर्षीयं बालं गोपालरूपिणम् ॥ ९६ ॥ <br>
कोटिचन्द्रप्रभाजुष्टपुष्टश्रीयुक्तविग्रहम् ॥ <br>
स्वतेजसा परिवृतं सुसादृश्यं मनोहरम्॥ ॥ ९७ ॥ <br>
कोटिकन्दर्पसौन्दर्य्यलीलालावण्यविग्रहम् ॥ <br>
दृश्यमानं च गोपीभिः सस्मिताभिश्च सन्ततम् ॥ ९८ ॥ <br>
भूषणैर्भूषिताभिश्च महारत्नविनिर्मितैः ॥ <br>
पिबन्तीभिर्लोचनाभ्यां मुखचन्द्रं प्रभोर्मुदा ॥ ९९ ॥ <br>
प्राणाधिकप्रियतमाराधावक्षःस्थलस्थितम् ॥ <br>
तया प्रदत्तं ताम्बूलं भुक्तवन्तं सुवासितम् ॥ <br>
परिपूर्णतमं रासे ददृशुः सर्वतः सुराः ॥ 2.11.१०० ॥ <br>
मुनयो मानवाः सिद्धास्तपसा च तपस्विनः ॥ <br>
प्रहृष्टमानसाः सर्वे जग्मुः परमविस्मयम् ॥ १०१ ॥ <br>
परस्परं समालोच्य ते तमूचुश्चतुर्मुखम् ॥ <br>
निवेदितुं जगन्नाथं स्वाभिप्रायमभीप्सितम् ॥ १०२ ॥ <br>
ब्रह्मा तद्वचनं श्रुत्वा स्थितं विष्णोस्तु दक्षिणे ॥ <br>
वामतो वामदेवस्य चागमत्कृष्णमुत्तमम् ॥ १०३ ॥ <br>
परमानन्दयुक्तं च परमानन्दरूपकम् ॥ <br>
सर्वं कृष्णमयं धाता चापश्यद्रासमण्डले ॥ १०४ ॥ <br>
सर्वं समानवेषं च सभानासनसंस्थितम् ॥ १०५ ॥ <br>
द्विभुजं मुरलीहस्तं वनमालाविभूषितम् ॥ <br>
मयूरपुच्छचूडं च कौस्तुभेन विराजितम् ॥ १०६ ॥ <br>
अतीव कमनीयं च सुन्दरं शान्तविग्रहम् ॥ <br>
गुणभूषणरूपेण तेजसा वयसा त्विषा ॥ १०७॥ <br>
वाससा यशसाऽऽकृत्या मूर्त्या सुन्दरया समम् ॥ <br>
परिपूर्णतमं सर्वं सर्वैश्वर्य्यसमन्वितम् ॥ १०८ ॥ <br>
कः सेव्यस्सेवको वेति दृष्ट्वा निर्वक्तुमक्षमः ॥ <br>
क्षणं तेजः स्वरूपं च रूपराशियुतं क्षणम्॥१०९॥<br>
एकमेव क्षणं कृष्णं राधया सहितं परम्॥<br>
प्रत्येकासनसंस्थं च तया च सहितं क्षणम् ॥2.11.११०॥<br>
राधारूपधरं कृष्णं कृष्णरूपकलत्रकम् ॥ <br>
किं स्त्रीरूपं च पुंरूपं विधाता ध्यातुमक्षमः॥१११॥<br>
हृत्पद्मस्थं च श्रीकृष्णं धाता ध्यानेन चेतसा ॥ <br>
चकार स्तवनं भक्त्या प्रणम्याथ त्वनेकधा ॥ ११२ ॥ <br>
ततः स चक्षुरुन्मील्य पुनश्च तदनुज्ञया ॥ <br>
अपश्यत्कृष्णमेकं च राधावक्षस्थलस्थितम् ॥ ११३ ॥ <br>
स्वपार्षदैः परिवृतं गोपीमण्डलमण्डितम् ॥ <br>
पुनः प्रणेमुस्तं दृष्ट्वा तुष्टुवुश्च पुनश्च ते ॥११४॥ <br>
विज्ञाय तदभिप्रायं तानुवाच सुरेश्वरः ॥ <br>
सर्वात्मा सर्वयज्ञेशः सर्वेशः सर्वभावनः ॥ ११५ ॥ <br>
श्रीभगवानुवाच ॥ <br>
आगच्छ कुशलं ब्रह्मन्नागच्छ कमलापते ॥ <br>
इहागच्छ महादेव शश्वत्कुशलमस्तु वः ॥ ११६ ॥ <br>
आगताः स्थ महाभागा गङ्गानयनकारणात् ॥ <br>
गंगा मच्चरणत्म्भोजे भयेन शरणं गता ॥ ११७ ॥ <br>
राधेमां पातुमिच्छन्ती दृष्ट्वा मत्सन्निधानतः ॥ <br>
दास्यामीमां बहिः कृत्वा यूयं कुरुत निर्भयाम् ॥ ११८ ॥ <br>
श्रीकृष्णस्य वचः श्रुत्वा सस्मितः कमलोद्भवः ॥ <br>
तुष्टाव सर्वाराध्यां तां राधां श्रीकृष्णपूजिताम् ॥ ११९ ॥। <br>
वक्त्रैश्चतुर्भिः संस्तूय भक्तिनम्रात्मकन्धरः ॥ <br>
धाता चतुर्णां वेदानामुवाच चतुराननः ॥ 2.11.१२० ॥ <br>
गङ्गा त्वदङ्गसम्भूता प्रभोर्वै रासमण्डले॥<br>
द्रवरूपा च सा जाता मुग्धया शङ्करस्वरात्॥१२१॥<br>
कृष्णांशा च त्वदंशा च त्वत्कन्यासदृशी प्रिया॥<br>
तन्मन्त्रग्रहणं कृत्वा करोतु तव पूजनम्॥१२२॥<br>
भविष्यति पतिस्तस्या वैकुण्ठे च चतुर्भुजः॥ <br>
भूगतायाः कलायाश्च लवणोदश्च वारिधिः॥१२३॥<br>
गोलोकस्था च या राधा सर्वत्रस्था तथात्मिका ॥ <br>
तदात्मिका त्वं देवेशि सर्वदा च तवात्मजा ॥ १२४ ॥ <br>
ब्रह्मणो वचनं श्रुत्वा स्वीचकार च सस्मिता ॥ <br>
बहिर्बभूव सा कृष्णपादाङ्गुष्ठनखाग्रतः ॥१२५॥ <br>
तत्रैव संवृता शान्ता तस्थौ तेषां च मध्यतः ॥ <br>
उवास तोयादुत्थाय तदधिष्ठातृदेवता ॥ १२६ ॥ <br>
तत्तोयं ब्रह्मणा किञ्चित्स्थापितं च कमण्डलौ ॥ <br>
किंचिद्दधार शिरसि चन्द्रार्द्धे चन्द्रशेखरः ॥ १२७ ॥ <br>
गङ्गायै राधिकामन्त्रं प्रददौ कमलोद्भवः ॥ <br>
तत्स्तोत्रं कवचं पूजाविधानं ध्यानमेव च ॥ १२८ ॥ <br>
सर्वं तत्सामवेदोक्तं पुरश्चर्य्याक्रमं तथा ॥ <br>
गङ्गा तामेव संपूज्य वैकुण्ठं प्रययौ सती ॥ १२९ ॥ <br>
लक्ष्मीः सरस्वती गंगा तुलसी विश्वपावनी ॥ <br>
एता नारायणस्यैव चतस्रो योषितो मुने॥2.11.१३०॥<br>
अथ तं सस्मितः कृष्णो ब्रह्माणं समुवाच ह॥<br>
सर्वकालस्य वृत्तान्तं दुर्बोध्यमविपश्चिताम्॥१३१॥<br>
श्रीकृष्ण उवाच ॥ <br>
गृहाण गंगां हे ब्रह्मन् हे विष्णो हे महेश्वर ॥ <br>
शृणु कालस्य वृत्तान्तं यदतीतं निशामय ॥ १३२ ॥ <br>
यूयं च येऽन्यदेवाश्च मुनयो मनवस्तथा ॥ <br>
सिद्धास्तपस्विनश्चैव ये येऽत्रैव समागताः ॥१३३॥ <br>
ते ते जीवन्ति गोलोके कालचक्र विवर्जिते ॥ <br>
जलाप्लुतं सर्वविश्वमागतं प्राकृते लये ॥ १३४ ॥ <br>
ब्रह्माद्या येऽन्यविश्वस्थास्ते लीना अधुना मयि ॥ <br>
वैकुण्ठं च विना सर्वं सजलं पश्य पद्मज ॥ १३५ ॥ <br>
गत्वा सृष्टिं कुरु पुनर्ब्रह्मलोकादिकं परम् ॥ <br>
सब्रह्माण्डं विरचय पश्चाद्गङ्गा च यास्यति ॥ १३६ ॥ <br>
एवमन्येषु विश्वेषु सृष्ट्वा ब्रह्मादिकं पुनः ॥ <br>
करोम्यहं पुनः सृष्टिं गच्छ शीघ्रं सुरैः सह ॥ १३७ ॥ <br>
मच्चक्षुषोर्निमेषेण ब्रह्मणः पतनं भवेत् ॥ <br>
गताः कतिविधास्ते च भविष्यन्ति च वेधसः ॥ १३८ ॥ <br>
इत्युक्त्वा राधिकानाथो जगामान्तःपुरं मुने ॥ <br>
देवा गत्वा पुनः सृष्टिं चक्रुरेव प्रयत्नतः ॥१३९॥ <br>
गोलोके च स्थिता गंगा वैकुण्ठे शिवलोकके॥<br>
ब्रह्मलोके तथाऽन्यत्र यत्र तत्र पुरा स्थिता ॥ 2.11.१४० ॥ <br>
तत्रैव सा गता गंगा चाज्ञया परमात्मनः ॥ <br>
निर्गता विष्णुपादाब्जात्तेन विष्णुपदी स्मृता ॥ १४१ ॥ <br>
इत्येवं कथितं सर्वं गंगोपाख्यानमुत्तमम् ॥ <br>
सुखदं मोक्षदं सारं किं भूयः श्रोतुमिच्छसि ॥ १४२ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे गंगोपाख्याने एकादशोऽध्यायः ॥ ११ ॥ <br>
<br>
