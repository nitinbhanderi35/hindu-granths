नारायण उवाच ।। <br>
राजा येन क्रमेणैव भेजे तां प्रकृतिं पराम् ।। <br>
तच्छ्रूयतां महाभाग वेदोक्तं क्रममेव च ।। १ ।। <br>
स्नात्वाऽऽचम्य महाराजः कृत्वा न्यासत्रयं तदा ।। <br>
स्वकराङ्गाङ्गमन्त्राणां भूतशुद्धिं चकार सः ।। २ ।। <br>
प्राणायामं ततः कृत्वा कृत्वा च शङ्खशोधनम् ।। <br>
ध्यात्वा देवीं च मृन्मय्यां चकारावाहनं तदा ।। ३ ।। <br>
पुनर्ध्यात्वा च भक्त्या च पूजयामास भक्तितः ।। <br>
+देव्याश्च दक्षिणे भागे संस्थाप्य कमलालयाम् ।।४ ।। <br>
संपूज्य भक्तिभावेन भक्त्या परमधार्मिकः ।। <br>
देवषट्कं समावाह्य देव्याश्च पुरतो घटे।। ५ ।। <br>
भक्त्या च पूजयामास विधिपूर्वं च नारद ।। <br>
गणेशं च दिनेशं च वह्निं विष्णुं शिवं शिवाम् ।। ६ ।। <br>
देवषट्कं च संपूज्य नमस्कृत्य विचक्षणः ।। <br>
तदा ध्यायेन्महादेवीं ध्यानेनानेन भक्तितः ।। ७ ।। <br>
ध्यानं च सामवेदोक्तं परं कल्पतरुं मुने ।। <br>
ध्यायेन्नित्यं महादेवीं मूलप्रकृतिमीश्वरीम्।। ।। ८ ।। <br>
ब्रह्मविष्णुशिवादीनां पूज्यां वन्द्यां सनातनीम् ।। <br>
नारायणीं विष्णुमायां वैष्णवीं विष्णुभक्तिदाम् ।। ९ ।। <br>
सर्वस्वरूपां सर्वेषां सर्वाधारां परात्पराम् ।। <br>
सर्वविद्यासर्वमन्त्रसर्वशक्तिस्वरूपिणीम्।।2.64.१०।।<br>
सगुणां निर्गुणां सत्त्वां वरां स्वेच्छामयीं सतीम् ।। <br>
महाविष्णोश्च जननीं कृष्णस्यार्द्धाङ्गसम्भवाम्।।११।। <br>
कृष्णप्रियां कृष्णशक्तिं कृष्णबुद्ध्यधिदेवताम् ।। <br>
कृष्णस्तुतां कृष्णपूज्यां कृष्णवन्द्यां कृपामयीम् ।। १२ ।। <br>
तप्तकाञ्चनवर्णाभां कोटिसूर्य्यसमप्रभाम् ।। <br>
ईषद्धास्यप्रसन्नास्यां भक्तानुग्रहकारिकाम् ।। १३ ।। <br>
दुर्गां शतभुजां देवीं महद्दुर्गतिनाशिनीम् ।। <br>
त्रिलोचनप्रियां साध्वीं त्रिगुणां च त्रिलोचनाम् ।। १४ ।। <br>
त्रिलोचनप्राणरूपां शुद्धार्द्धचन्द्रशेखराम् ।।<br>
बिभ्रतीं कबरीभारं मालतीमाल्यमण्डितम् ।। १५ ।। <br>
वर्तुलं वामवक्त्रं च शम्भोर्मानसमोहिनीम् ।। <br>
रत्नकुण्डलयुग्मेन गण्डस्थलविराजिताम् ।। १६ ।। <br>
नासादक्षिणभागेन बिभ्रतीं गजमौक्तिकम् ।। <br>
अमूल्यरत्नं बहुलं बिभ्रतीं श्रवणोपरि ।। १७ ।। <br>
मुक्तापंक्तिविनिन्द्यैकदन्तपंक्तिसुशोभिताम् ।। <br>
पक्वबिम्बाधरोष्ठीं च सुप्रसन्नां सुमंगलाम् ।। १८ ।। <br>
चित्रपत्रावलीरम्यकपोलयुगलोज्ज्वलाम् ।। <br>
रत्नकेयूरवलयरत्नमञ्जीररञ्जिताम् ।। १९ ।। <br>
रत्नकङ्कणभूषाढ्यां रत्नपाशंकशोभिताम् ।। <br>
रत्नांगुलीयनिकरैः करांगुलिचयोज्ज्वलाम् ।। ।। 2.64.२० ।। <br>
पादाङ्गुलिनखासक्तालक्तरेखासुशोभनाम् ।। <br>
वह्निशुद्धांशुकाधानां गन्धचन्दनचर्चिताम् ।। २१ ।। <br>
बिभ्रतीं स्तनयुग्मं च कस्तूरीबिन्दुशोभितम् ।। <br>
सर्वरूपगुणवतीं गजेन्द्रमन्दगामिनीम् ।। २२ ।। <br>
अतीव कान्तां शान्तां च नितान्तां योगसिद्धिषु ।। <br>
विधातुश्च विधात्रीं च सर्वधात्रीं च शंकरीम् ।। २३ ।। <br>
शरत्पार्वणचन्द्रास्यामतीव सुमनोहराम् ।। <br>
कस्तूरीबिन्दुभिः सार्द्धमधश्चन्दनबिन्दुना ।। २४ ।। <br>
सिन्दूरबिन्दुना शश्वद्भालमध्यस्थलोज्ज्वलाम् ।। <br>
शरन्मध्याह्नकमलप्रभामोचनलोचनाम् ।। २५ ।। <br>
चारुकज्जलरेखाभ्यां सर्वतश्च समुज्ज्वलाम् ।। <br>
कोटिकन्दर्पलावण्यलीलानिन्दितविग्रहाम् ।। २६ ।। <br>
रत्नसिंहासनस्थां च सद्रत्नमुकुटोज्ज्वलाम् ।। <br>
सृष्टौ स्रष्टुः शिल्परूपां दयां पातुश्च पालने ।। २७ ।। <br>
संहारकाले संहर्त्तुः परां संहाररूपिणीम् ।। <br>
निशुम्भशुम्भमथिनीं महिषासुरमर्दिनीम् ।। २८ ।। <br>
पुरा त्रिपुरयुद्धे च संस्तुता त्रिपुरारिणा ।। <br>
मधुकैटभयोर्युद्धे विष्णुशक्तिस्वरूपिणीम् ।। २९ ।। <br>
सर्वदैत्यनिहन्त्रीं च रक्तबीजविनाशिनीम् ।। <br>
नृसिंहशक्तिरूपां च हिरण्यकशिपोर्वधे ।।2.64.३०।। <br>
वराहशक्तिं वाराहे हिरण्याक्षवधे तथा।। <br>
परब्रह्मस्वरूपां च सर्वशक्तिं सदा भजे ।। ३१ ।। <br>
इति ध्यात्वा स्वशिरसि पुष्पं दत्त्वा विचक्षणः ।। <br>
पुनर्ध्यात्वा चैव भक्त्या कुर्य्यादावाहनं ततः ।। ३२ ।। <br>
प्रकृतेः प्रतिमां धृत्वा मन्त्रमेवं पठेन्नरः ।। <br>
जीवन्यासं ततः कुर्य्यान्मनुनाऽनेन यत्नतः ।। ३३ ।। <br>
एह्येहि भगवत्यम्ब शिवलोकात्सनातनि ।। <br>
गृहाण मम पूजां च शारदीयां सुरेश्वरि ।। ३४ ।। <br>
इहागच्छ जगत्पूज्ये तिष्ठ तिष्ठ महेश्वरि ।। <br>
हे मातरस्यामर्चायां सन्निरुद्धा भवाम्बिके ।। ३५ ।। <br>
इहागच्छन्तु त्वत्प्राणाश्चाधिप्राणैः सहाच्युते ।। <br>
इहागच्छन्तु त्वरितं तवैव सर्व शक्तयः ।। ३६ ।। <br>
ॐ ह्रीं श्रीं क्लीं च दुर्गायै वह्निजायान्तमेव च ।। <br>
समुच्चार्य्योरसि प्राणाः सन्तिष्ठन्तु सदाशिवे ।। ३७ ।। <br>
सर्वेन्द्रियाधिदेवास्ते इहागच्छन्तु चण्डिके।। <br>
ते शक्तयोऽत्रागच्छन्तु इहागच्छन्तु ईश्वराः ।। ३८ ।। <br>
स इहागच्छेत्यावाह्य परिहारं करोति च ।। <br>
मन्त्रेणानेन विप्रेन्द्र तच्छृणुष्व समाहितः ।। ३९ ।। <br>
स्वागतं भगवत्यम्ब शिवलोकाच्छिवप्रिये ।। <br>
प्रसादं कुरु मां भद्रे भद्रकालि नमोऽस्तु ते ।। 2.64.४० ।। <br>
धन्योऽहं कृतकृत्योऽहं सफलं जीवनं मम ।। <br>
आगताऽसि यतो दुर्गे माहेश्वरि मदालयम् ।। ४१ ।। <br>
अद्य मे सफलं जन्म सार्थकं जीवनं मम ।। <br>
पूजयामि यतो दुर्गां पुण्यक्षेत्रे च भारते ।। ४२ ।। <br>
भारते भवतीं पूज्यां दुर्गां यः पूजयेद् बुधः ।। <br>
सोऽन्ते याति च गोलोकं परमैश्वर्य्यवानिह ।।४३।। <br>
कृत्वा च वैष्णवीपूजां विष्णुलोकं व्रजेत्सुधीः ।। <br>
माहेश्वरीं च संपूज्य शिवलोकं च गच्छति ।। ४४ ।। <br>
सात्त्विकी राजसी चैव त्रिधा पूजा च तामसी ।। <br>
भगवत्याश्च वेदोक्ता चोत्तमा मध्यमा ऽधमा ।। ४५ ।। <br>
सात्त्विकी वैष्णवानां च शाक्तादीनां च राजसी ।। <br>
अदीक्षितानामसतामन्येषां तामसी स्मृता ।। ४६ ।। <br>
जीवहत्या विहीना या वरा पूजा तु वैष्णवी ।। <br>
वैष्णवा यान्ति गोलोकं वैष्णवीबलिदानतः ।। ४७ ।। <br>
माहेश्वरी राजसी च बलिदानसमन्विता ।। <br>
शाक्तादयो राजसाश्च कैलासं यान्ति ते तथा ।। ४८ ।। <br>
किरातास्त्रिदिवं यान्ति तामस्या पूजया तया ।। <br>
त्वमेव जगतां मातश्चतुर्वर्गफलप्रदा ।। ४९ ।। <br>
सर्वशक्तिस्वरूपा च कृष्णस्य परमात्मनः ।। <br>
जन्ममृत्युजराव्याधिहरा त्वं च परात्परा ।। 2.64.५० ।। <br>
सुखदा मोक्षदा भद्रा कृष्णभक्तिप्रदा सदा ।। <br>
नारायणि महामाये दुर्गे दुर्गतिनाशिनि ।। ५१ ।। <br>
दुर्गेति स्मृतिमात्रेण याति दुर्गं नृणामिह ।। <br>
इति कृत्वा परीहारं देव्या वामे च साधकः ।। ५२ ।। <br>
त्रिपद्या उपरिष्टात्तु शंखं संस्थापयेत्तु सः ।। <br>
तत्र दत्त्वा जलं पूर्णं दूर्वां पुष्पं च चन्दनम् ।। ५३ ।। <br>
धृत्वा दक्षिणहस्तेन मन्त्रमेवं पठेन्नरः ।। <br>
पुण्यस्त्वं शंख पुण्यानां मङ्गलानां च मङ्गलम् ।।<br>
प्रभूतः शंखचूडात्त्वं पुरा कल्पे पवित्रकः ।। ५४ ।। <br>
ततोऽर्घ्यपात्रं संस्थाप्य विधिनाऽनेन पण्डितः ।। <br>
दत्त्वा संपूजयेद्देवीमुपचारांश्च षोडश ।।५५।। <br>
त्रिकोणमण्डलं कृत्वा सजलेन कुशेन च ।। <br>
कूर्मं शेषं धरित्रीं च पूजयेत्तत्र धार्मिकः ।। ५६ ।। <br>
त्रिपदीं स्थापयेत्तत्र त्रिपद्यां शंखमेव च ।। <br>
शंखे त्रिभागतोयं च दत्त्वा संपूजयेत्ततः ।। ५७ ।। <br>
गङ्गे च यमुने चैव गोदावरि सरस्वति ।। <br>
नर्म्मदे सिन्धुकावेरि चन्द्रभागे च कौशिकि ।।९८।। <br>
स्वर्णरेखे कनखले पारिभद्रे च गण्डकि ।। <br>
श्वेतगङ्गे रुद्ररेखे पम्पे चम्पे च गोमति ।। ।।५९।। <br>
पद्मावति त्रिपर्णाशे विपाशे विरजे प्रभे ।। <br>
शतह्रदे चेलगंगे जलेऽस्मिन्सन्निधिं कुरु ।।2.64.६०।। <br>
वह्निं सूर्य्यं च चन्द्रं च विष्णुं च वरुणं शिवम् ।। <br>
पूजयेत्तत्र तोये च तुलस्या चन्दनेन च ।। <br>
नैवेद्यानि च सर्वाणि प्रोक्षयेत्तज्जलेन च।।६१।।<br>
प्रत्येकं वै ततो दद्यादुपचारांश्च षोडश ।। <br>
आसनं वसनं पाद्यं स्नानीयमनुलेपनम् ।। ६२ ।। <br>
मधुपर्कं गन्धमर्घ्यं पुष्पं नैवेद्यमीप्सितम् ।। <br>
पुनराचमनीयं च ताम्बूलं रत्नभूषणम् ।। ६३ ।। <br>
धूपं प्रदीपं तल्पं चेत्युपचारास्तु षोडश ।। ६४ ।। <br>
अमूल्यरत्नसंक्लृप्तं नानाचित्र विराजितम् ।। <br>
वरं सिंहासनं श्रेष्ठं गृह्यतां शङ्करप्रिये ।। ६५ ।। <br>
अनन्तसूत्रप्रभवमीश्वरेच्छाविनिर्मितम् ।। <br>
ज्वलदग्निविशुद्धं च वसनं गृह्यतां शिवे ।। ६६ ।। <br>
अमूल्यरत्नपात्रस्थं निर्मलं जाह्नवीजलम् ।। <br>
पादप्रक्षालनार्थाय दुर्गे देवि प्रगृह्यताम् ।। ।। ६७ ।। <br>
सुगन्धामलकीस्निग्धद्रवमेतत्सुदुर्लभम् ।। <br>
सुपक्वं विष्णुतैलं च गृह्यतां परमेश्वरि ।। ६८ ।। <br>
कस्तूरीकुंकुमाक्तं च सुगन्धि द्रुतचन्दनम् ।। <br>
सुवासितं जगन्मातर्गृह्यतामनुलेपनम् ।। ६९ ।। <br>
माध्वीकं रत्नपात्रस्थं सुपवित्रं सुमङ्गलम् ।। <br>
मधुपर्कं महादेवि गृह्यतां प्रीतिपूर्वकम् ।। 2.64.७० ।। <br>
सुगन्धमूलचूर्णं च सुगन्धद्रव्यसंयुतम् ।। <br>
सुपवित्रं मङ्गलार्हं देवि गन्धं गृहाण मे ।। ७१ ।। <br>
पवित्रं शंखपात्रस्थं दूर्वापुष्पाक्षतान्वितम् ।। <br>
स्वर्गमन्दाकिनीतोयमर्घ्यं चण्डि गृहाण मे ।। ७२ ।। <br>
सुगन्धि पुष्पश्रेष्ठं च पारिजाततरूद्भवम् ।। <br>
नानापुष्पादिमाल्यानि गृह्यन्तां जगदम्बिके ।।७३।। <br>
दिव्यं सिद्धान्नमामान्नं पिष्टकं पायसादिकम् ।। <br>
मिष्टान्नं लड्डुकफलं नैवेद्यं गृह्यतां शिवे ।। ७४ ।। <br>
सुवासितं शीततोयं कर्पूरादिसुसंस्कृतम्।।<br>
मया निवेदितं भक्त्या गृह्यतां शैलकन्यके ।। ७५ ।। <br>
गुवाकपर्णचूर्णं च कर्पूरादिसुवासितम् ।। <br>
सर्वभोगकरं रम्यं ताम्बूलं देवि गृह्यताम् ।। ७६ ।। <br>
अमूल्यरत्नसारैश्च खचितं चेश्वरेच्छया ।। <br>
सर्वाङ्गशोभनकरं भूषणं देवि गृह्यताम् ।। ७७ ।। <br>
तरुनिर्य्यासचूर्णं च गन्धवस्तुसमन्वितम् ।। <br>
हुताशमशिखाशुद्धं धूपं देवि च गृह्यताम् ।। ७८ ।। <br>
दिव्यरत्नविशेषं च सान्द्रध्वान्तनिवारकम् ।। <br>
सुपवित्रं प्रदीपं च गृह्यतां परमेश्वरि ।। ७९ ।। <br>
रत्नसारगणाकीर्णं दिव्यं पर्य्यङ्कमुत्तमम् ।। <br>
सूक्ष्मवस्त्रैश्च संस्यूतं देवि तल्पं प्रगृह्यताम् ।। 2.64.८० ।। <br>
एवं संपूज्य तां दुर्गां दद्यात्पुष्पाञ्जलिं मुने ।। <br>
ततोऽष्टनायका देवीर्यत्नतः परिपूजयेत् ।। ८१ ।। <br>
उग्रचण्डां प्रचण्डां च चण्डोग्रां चण्डनायिकाम् ।। <br>
अतिचण्डां च चण्डां च चण्डां चण्डवतीं तथा ।।८२।। <br>
पद्मे चाष्टदले चैताः प्रागादिक्रमतस्तथा।।<br>
पञ्चोपचारैः संपूज्य भैरवान्मध्यदेशतः।।८३।। <br>
आदौ महाभैरवं च तथा संहारभैरवम् ।। <br>
असितांगभैरवं च रुरुभैरवमेव च ।। ८४ ।। <br>
कालभैरवमप्येवं क्रोधभैरवमेव च ।। <br>
ताम्रचूडं चन्द्रचूडमन्ते वै भैरवद्वयम् ।। ८५ ।। <br>
एतान्संपूज्य मध्ये वै नव शक्तींश्च पूजयेत् ।। <br>
तत्र पद्मे चाष्टदले मध्ये वै भक्तिपूर्वकम् ।। ८६ ।। <br>
ब्रह्माणीं वैष्णवीं चैव रौद्रीं माहेश्वरीं तथा ।। <br>
नारसिंही च वाराहीमिन्द्राणीं कार्त्तिकीं तथा ।। ८७ ।। <br>
सर्वशक्तिस्वरूपां च प्रधानां सर्वमङ्गलाम् ।। <br>
नव शक्तीश्च संपूज्य घटे देवांश्च पूजयेत् ।। ८८ ।। <br>
शङ्करं कार्त्तिकेयं च सूर्य्यं सोमं हुताशनम् ।। <br>
वायुं च वरुणं चैव देव्याश्चेटीं बटुं तथा ।। ८९ ।। <br>
चतुष्षष्टिं योगिनीनां संपूज्य विधिपूर्वकम् ।। <br>
यथाशक्ति बलिं दत्त्वा करोति स्तवनं बुधः ।। 2.64.९० ।। <br>
कवचं च गले बद्ध्वा पठित्वा भक्तिपूर्वकम् ।। <br>
ततः कृत्वा परीहारं नमस्कुर्य्याद्विचक्षणः ।। ९१ ।। <br>
बलिदानविधानं च श्रूयतां मुनिसत्तम ।। <br>
मायार्तिं महिषं छागं दद्यान्मेषादिकं शुभम् ।। ९२ ।। <br>
सहस्रवर्षं सुप्रीता दुर्गा मायातिदानतः ।। <br>
महिषाच्छतवर्षं च दशवर्षं च छागलात् ।। ९३ ।। <br>
वर्षं मेषेण कूष्माण्डैः पक्षिभिर्हरिणैस्तथा ।।<br>
दशवर्षं कृष्णसारैः सहस्राब्दं च गण्डकैः ।।९४।। <br>
कृत्रिमैः पिष्टकलितैः षण्मासं पशुभिस्तथा ।। <br>
मासं सुपक्वादिफलैरक्षतैरिति नारद ।। ९५ ।। <br>
युवकं व्याधिहीनं च सशृंगं लक्षणान्वितम् ।। <br>
विशुद्धमविकारांगं सुवर्णं पुष्टमेव च ।। ९६ ।। <br>
शिशुना बलिना दातुर्हन्ति पुत्रं च चण्डिका ।। <br>
वृद्धेन वै गुरुजनं कृशेनापीष्टबान्धवान् ।। ९७ ।। <br>
धनं चैवाधिकांगेन हीनांगेन प्रजास्तथा ।। <br>
कामिनीं शृंगभंगेन काणेन भ्रातरं तथा ।। ९८ ।। <br>
घुटिकेन भवेन्मृत्युर्विघ्नं स्याच्चित्रमस्तकैः ।। <br>
हन्ति मित्रं ताम्रपृष्ठैर्भ्रष्टश्रीः पुच्छहीनतः ।। ९९ ।। <br>
मायातीनां स्वरूपं च श्रूयतां मुनिसत्तम ।। <br>
वक्ष्याम्यथर्ववेदोक्तं फलहानिर्व्यतिक्रमे ।। 2.64.१०० ।। <br>
पितृमातृविहीनं च युवकं व्याधिवर्जितम् ।। <br>
विवाहितं दीक्षितं च परदारविहीनकम् ।। १०१ ।। <br>
अजारजं विशुद्धं च सच्छूद्रपरिपोषितम् ।। <br>
तद्बन्धुभ्यो धनं दत्त्वा क्रीतमूल्यातिरेकतः ।। १०२ ।। <br>
स्नापयित्वा च तं कर्त्ता पूजयेद्वस्त्रचन्दनैः ।। <br>
माल्यैर्धूपैश्च सिन्दूरैर्दधिगोरोचनादिभिः ।। १०३ ।। <br>
तं च वर्षं भ्रामयित्वा भृत्यद्वारेण यत्नतः ।। <br>
वर्षान्ते च समुत्सृज्य दुर्गायै तं निवेदयेत् ।। १०४ ।। <br>
अष्टमीनवमीसन्धौ दद्यान्मायातिमेव च ।। <br>
इत्येवं कथितं सर्वं बलिदानं प्रसङ्गतः ।। १०५ ।। <br>
बलिं स्तुत्वा च दत्त्वा च धृत्वा च कवचं बुधः ।। <br>
प्रणम्य दण्डवद्भूमौ दद्याद्विप्राय दक्षिणाम् ।। १०६ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे दुर्गोपाख्याने पूजाविधिबलिपशुलक्षणविशेषो नाम चतुष्षष्टितमोऽध्यायः ।।६४।। <br>
<br>
