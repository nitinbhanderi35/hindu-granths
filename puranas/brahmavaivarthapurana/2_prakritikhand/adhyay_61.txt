नारद उवाच ॥ <br>
ततः परं किं रहस्यं बभूवासुरदेवयोः ॥ <br>
श्रोतुमिच्छामि भगवन्परं कौतूहलं मम ॥ १ ॥ <br>
नारायण उवाच ॥ <br>
ब्रह्मा जगाम निलयं शुक्रस्य च महात्मनः ॥ <br>
नानादैत्यगणाकीर्णं रत्नमण्डपभूषितम् ॥ २ ॥ <br>
पञ्चाशत्कोटिभिः शिष्यैः परीतं ब्रह्मवादिभिः ॥ <br>
सप्तभिः परिखाभिश्च वेष्टितं दुर्गमेव च ॥ ३॥ <br>
रक्षितं रक्षकगणैर्दैत्यैश्च शतकोटिभिः ॥ <br>
पद्मरागैर्विरचितैः प्रावारैः परिशोभितम् ॥ ४ ॥ <br>
ददर्श जगतां धाता सभायां भृगुनन्दनम् ॥ <br>
स्तुतं मुनिगणैर्दैत्यै रत्नसिंहासनस्थितम् ॥ ५ ॥ <br>
जपन्तं परमं ब्रह्म कृष्णमात्मानमीश्वरम् ॥ <br>
कोटिसूर्य्यप्रभं शश्वज्ज्वलन्तं ब्रह्मतेजसा ॥ ६ ॥ <br>
दृष्ट्वा पौत्रं प्रभायुक्तं विधाता हृष्टमानसः ॥ <br>
आत्मानं कृतिनं मेने पुत्रं पौत्रं च नारद ॥ ७ ॥ <br>
दृष्ट्वा पितामहं शुक्रो धातारं जगतां प्रभुम् ॥ <br>
उत्थाय सहसा भीतः प्रणनाम कृताञ्जलिः ॥ ८ ॥ <br>
आदाय पूजयामास चोपचारांस्तु षोडश ॥ <br>
तुष्टाव परया भक्त्या सम्भ्रमेण यथागमम् ॥ ९ ॥ <br>
विद्या मन्त्रप्रदातारं दातारं सर्वसम्पदाम् ॥ <br>
स्वकर्मणां च फलदं सर्वेषां विश्वतो वरम् ।2.61.१०॥ <br>
शुक्रस्य स्तवनेनैव सन्तुष्टो जगतां पतिः॥ <br>
अवरुह्य रथात्तूर्णमवसत्तत्र संसदि ॥ ११ ॥ <br>
शुक्रेण शिरसा दत्तरत्नसिंहासने वरे॥ <br>
तेजसा ज्वलिते रम्ये निर्मिते विश्वकर्मणा॥ ॥ १२ ॥ <br>
शुक्रः प्रणम्य ब्रह्माणं कुमारं शकुनं क्रतुम् ॥ <br>
वसिष्ठं च मरीचिं च सनन्दं च सनातनम् ॥ १३ ॥ <br>
कपिलं वै पञ्चशिखं वोढुमंगिरसं मुने ॥ <br>
धर्मं मां च नरं भक्त्या प्रणनाम कृताञ्जलिः ॥१४॥ <br>
प्रत्येकं पूजयामास सादरं च यथोचितम् ॥ <br>
सिंहासनेषु रत्नेषु वासयामास धार्मिकः ॥ १५ ॥ <br>
प्रहृष्टवदनाः सर्वे प्रणेमुर्दितिनन्दनाः ॥ <br>
ऋषिसंघाश्च धातारं तुष्टुवुश्च यथागमम् ॥ १६ ॥ <br>
सर्वान्संस्तूय स कविरवोचत्सम्पुटाञ्जलिः ॥ <br>
साश्रुनेत्रः सपुलकः प्रणतो विनयान्वितः ॥ १७ ॥ <br>
शुक्र उवाच ॥ <br>
अद्य मे सफलं जन्म जीवितं च सुजीवितम् ॥ <br>
स्वयं विधाता भगवान्साक्षाद्दृष्टः स्वमन्दिरे ॥ १८ ॥ <br>
साक्षाद्दृष्टाश्च तत्पुत्रा भगवन्तः सनातनाः ॥ <br>
तुष्टः कृष्णोऽथ मामेवं परमात्मा परात्परः ॥ १९ ॥ <br>
कृतार्थं कर्तुमीशा मां युष्माकं स्वागतं शिशुम् ॥ <br>
स्वात्मारामेषु कुशलप्रश्नमेवं विडम्बनम् ॥ 2.61.२० ॥ <br>
पवित्रं कर्तुमीशा मां हेतुरागमनेऽत्र वः ॥ <br>
अपरं ब्रूथ किं वाऽपि शास्त नः करवामि किम् ॥ २१ ॥ <br>
ब्रह्मोवाच ॥ <br>
उद्विग्नश्चिरविच्छेदात्त्वां पौत्रं द्रष्टुमागतः ॥ <br>
विच्छेदः पुत्रपौत्राणां मरणादतिरिच्यते ॥ २२ ॥ <br>
कुशलं ते मुनिश्रेष्ठ पुत्रयोश्चापि योषितः ॥ <br>
कुशलं ते स्वधर्माणां काम्यानां तपसामपि ॥ २३ ॥ <br>
दिने दिनेऽपरिच्छन्नं श्रीकृष्णार्चनमीप्सितम् ॥ <br>
स्व गुरोः सेवनं नित्यमविच्छिन्नं भवेत्तव ॥ २४ ॥ <br>
गुर्विष्टयोः पूजनं च सर्वमङ्गलकारणम् ॥ <br>
पापाधिरोगशोकघ्नं पुण्यहर्षप्रदं शुभम्॥ ॥ २९ ॥ <br>
अभीष्टदेवः सन्तुष्टो गुरौ तुष्टे नृणामिह ॥ <br>
इष्टदेवे च सन्तुष्टे सन्तुष्टाः सर्वदेवताः ॥ २६ ॥ <br>
गुरुर्विप्रः सुरो रुष्टो येषां पातकिनामिह ॥ <br>
तेषां च कुशलं नास्ति विघ्नस्तस्य पदे पदे ॥ २७ ॥ <br>
तुष्टश्च सततं वत्स श्रीकृष्णः प्रकृतेः परः ॥ <br>
सर्वान्तरात्मा भगवांस्तव भक्त्या च निर्गुणः ॥ २८ ॥ <br>
तव तुष्टो गुरुरहं विधाता जगतामपि ॥ <br>
मयि तुष्टे हरिस्तुष्टो हरौ तुष्टे तु देवताः ॥२९॥ <br>
साम्प्रतं शृणु मे धीमन्नत्रागमनकारणम् ॥ <br>
प्रेषितस्य सुराणां च विश्वसंहर्तुरेव च ॥ 2.61.३० ॥ <br>
शिवस्य गुरुपुत्रस्य साध्वीं तारां बृहस्पतेः ॥ <br>
अपहृत्य निशानाथस्तवैव शरणागतः ॥ ३१ ॥ <br>
शम्भुर्धर्मश्च सूर्य्यश्च शक्रोऽनन्तश्च पुत्रक ॥ <br>
आदित्या वसवो रुद्रा दिक्पालाश्च दिगीश्वराः ॥ ३२ ॥ <br>
युद्धायायान्ति सन्नद्धास्तिस्रः कोट्यश्च देवताः ॥ <br>
नागाः किम्पुरुषाश्चैव यक्षराक्षसगुह्यकाः ॥ ३३ ॥ <br>
भूताः प्रेताः पिशाचाश्च कूष्माण्डा ब्रह्मराक्षसाः ॥ <br>
किराताश्चैव गन्धर्वाः समुद्रपुलिनेऽधुना ॥ ३४ ॥ <br>
तारकामयसंग्रामे मध्यस्थो ऽहं सुतैः सह ॥ <br>
देहि तारां रणं किं वा त्यज चन्द्रं च कामिनम् ॥३५॥ <br>
शुक्र उवाच ॥ <br>
आगच्छन्तु सुराः सर्वे सन्नद्धा रणदुर्मदाः॥ <br>
योत्स्ये विना महेशं च सर्वेषां च गुरुं परम् ॥३६॥ <br>
दैत्या ऊचुः ॥ उभयेषां गुरुः शम्भुर्मान्यो वन्द्यश्च सर्वदा ॥ <br>
धर्मश्च साक्षी सर्वेषां त्वमेव च पितामहः ॥३७॥ <br>
अन्यांश्च तृणतुल्यांश्च नहि मन्यामहे वयम् ॥ <br>
आगच्छन्तु च योत्स्यामो व्रज ब्रूहि जगद्गुरो॥ ॥ ३८ ॥ <br>
कृपया गुरुपुत्रस्य यद्यायाति महेश्वरः ॥ <br>
आग्नेयास्त्रं प्रयोक्ष्यामः पश्चाद्योत्स्यामहे प्रभो ॥ ३९ ॥ <br>
ब्रह्मोवाच ॥ <br>
कालाग्निरुद्रः संहर्त्ता विश्वस्य बलिनां वरः ॥ <br>
हे वत्सास्तेन सार्द्धं च को वा युद्धं करिष्यति ॥ 2.61.४० ॥ <br>
भद्रकाली जगन्माता खड्गखर्पर धारिणी ॥ <br>
तया दुर्द्धर्षया सार्द्धं को वा युद्धं करिष्यति ॥ ४१ ॥ <br>
सा सहस्रभुजा देवी मुण्डमालाविभूषणा ॥ <br>
योजनायतवक्त्रा च दशयोजनविस्तृता ॥ ४२ ॥ <br>
सप्ततालप्रमाणाश्च यस्या दन्ता भयानकाः ॥ <br>
क्रोशप्रमाणजिह्वा च माहालोला भयङ्करी ॥ ॥ ४३ ॥ <br>
अतीव रौद्रा सन्नद्धा भीमाः शंकरकिंकराः ॥ <br>
अतिभीमा भैरवाश्च नन्दी च रणकर्कशः ॥ ४४ ॥ <br>
शिवस्य पार्षदाः सर्वं महाबलपराक्रमाः ॥ <br>
वीरभद्रादयः शूराः कोटिसूर्य्यसमप्रभाः ॥ ४५ ॥ <br>
सहस्रमूर्ध्नः शेषस्य फणामण्डलभूषणम् ॥ <br>
विश्वं सर्षपतुल्यं च को वा योद्धा च तत्समः॥४६॥ <br>
कालाग्निरुद्रः संहर्त्ता यस्य शम्भोश्च किंकरः॥<br>
शूलिनस्त्रिपुरघ्नस्य ज्वलतो ब्रह्मतेजसा॥४७॥<br>
यस्य पाशुपतास्त्रेण दुर्निवार्येण पुत्रकाः ॥ <br>
भस्मीभूतं भवेद्विश्वं दैत्यानां चैव का कथा ॥४८। <br>
यस्य शूलेन भिन्नश्च शङ्खचूडः प्रतापवान् ॥ <br>
सुदामा पार्षदवरः कृष्णस्य परमात्मनः॥४९॥<br>
त्रिकोटिसूर्य्यसदृशस्तेजस्वी परमाद्भुतः ॥ <br>
राधाकवचकण्ठश्च सर्वदैत्यजनेश्वरः ॥2.61.५०॥ <br>
मधुकैटभयोर्हन्ता हिरण्यकशिपोश्च यः ॥ <br>
स च विष्णुः समायाति श्वेतद्वीपात्स्वयं प्रभुः ॥ ५१ ॥ <br>
इत्युक्त्वा जगतां धाता विरराम च संसदि ॥ <br>
प्रहस्योवाच दैतेयो दानवानामधीश्वरः ॥ ५२ ॥ <br>
प्रह्राद उवाच ॥ <br>
नमस्तुभ्यं जगद्धातः सर्वेषां प्राक्तनेश्वर ॥ <br>
सर्वपूज्यः सर्वनाथः किं वक्ष्यामि तवाग्रतः ॥ ५३ ॥ <br>
हिरण्यकशिपोर्हन्ता मधुकैटभयोश्च यः ॥ <br>
सा कला यस्य कृष्णस्य परिपूर्णतमस्य च ॥ ॥ ५४ ॥ <br>
सर्वान्तरात्मनस्तस्य चक्रं नाम सुदर्शनम् ॥ <br>
अस्माकं लोकमस्मांश्च तद्द्राग्धक्ष्यति दुस्सहम् ॥ ५५ ॥ <br>
ततो न बलवाञ्छम्भुर्न च पाशुपतं विधे ॥ <br>
न च काली न शेषश्च न च रुद्रादयः सुराः ॥ ५६ ॥ <br>
यस्य लोमसु विश्वानि निखिलानि जगत्पते ॥ <br>
सर्वाधारस्य च विभोः स्थूलात्स्थूलतरस्य च ॥ ९७ ॥ <br>
षोडशांशो भगवतः स चैव हि महान्विराट् ॥ <br>
अनन्तो नहि तत्स्थूलो न काली बृहती ततः ॥ ५८ ॥ <br>
आगच्छन्तु सुराः सर्वे युद्धं कुर्वन्तु साम्प्रतम् ॥ <br>
न बिभेमि शरेभ्यश्च न च पाशुपताद्धरात् ॥ ५९ ॥ <br>
नमस्तस्मै भगवते शिवाय शिवरूपिणे ॥ <br>
नमोऽनन्ताय साधुभ्यो वैष्णवेभ्यः प्रजापते ॥ 2.61.६० ॥ <br>
श्रीकृष्णस्य प्रसादेन निर्भयोऽहं निरामयः ॥ <br>
न मे स्वात्मबलं ब्रह्मंस्तद्बलं यत्प्रभोर्बलम् ॥ ६१ ॥ <br>
स्वपापेन मृतस्तातो पुरा वै विष्णुनिन्दया ॥ <br>
निर्बन्धाच्छङ्खचूडश्च दर्पाच्च मधुकैटभौ ॥ ६२ ॥ <br>
त्रिपुरः किङ्करोऽस्माकं वीरत्वेन न गण्यते ॥<br>
तथाऽपि प्रेरितस्तेन स रथस्थो महेश्वरः ॥ ६३ ॥<br>
इत्युक्त्वा दानवश्रेष्ठो विरराम च संसदि ॥ <br>
उवाच जगतां धाता पुनरेव च नारद ॥ ६४ ॥ <br>
ब्रह्मोवाच ॥ <br>
विनाशकारणं युद्धमुभयोर्दैत्यदेवयोः॥ <br>
सुप्रीत्या चरणं वत्स सर्वमङ्गलकारणम् ॥ ६५ ॥ <br>
तारां भिक्षां देहि मह्यं भिक्षुकाय च वेधसे ॥ <br>
विमुखे भिक्षुके राजन्गृहस्थः सर्वपापभाक् ॥ ६६ ॥ <br>
सनत्कुमार उवाच ॥ <br>
स्वकीर्तिं रक्ष राजेन्द्र सिंहस्त्वं सुरदैत्ययोः ॥ <br>
यस्य भिक्षुर्जगद्धाता तस्य कीर्तेश्च का कथा ॥ ६७ ॥ <br>
सनातन उवाच ॥ <br>
न जितस्त्वं सुरेन्द्रैश्च ब्रह्मेशानपुरोगमैः ॥ <br>
रक्षितः कृष्णचक्रेण वैष्णवः पुण्यवाञ्छुचिः ॥ ६८ ॥ <br>
सनन्दन उवाच ॥ <br>
यस्येष्टदेवः सर्वात्मा श्रीकृष्णः प्रकृतेः परः ॥ <br>
गुरुश्च वैष्णवः शुक्रः स च केन जितो महान् ॥ ६९ ॥ <br>
सनक उवाच ॥ <br>
पुण्यवान्न जितः केन जितः पापी स्वपातकैः ॥ <br>
पुण्यदीपो न निर्वाति पाषण्डेनैव वायुना ॥ 2.61.७० ॥ <br>
ऋषय ऊचुः ॥ <br>
देहि तारां महाभाग चन्द्र प्राणाधिकं गुरोः ॥ <br>
स्वकीर्तिं रक्ष सुचिरं प्रार्थयामः पुनः पुनः ॥ ७१ ॥ <br>
प्रह्राद उवाच ॥ <br>
स्थिते मदीश्वरे साक्षान्नहि भृत्यो विराजते ॥ <br>
कर्त्तारं ब्रूहि मन्नाथं गुरुं शुक्रं सतां वरम् ॥ ७२ ॥ <br>
शिष्याणामाधिपत्ये च साधूनां गुरुरीश्वरः ॥ <br>
गुरौ समर्पितं पूर्वं सर्वैश्वर्य्यं मुनीश्वरं ॥ ७३ ॥ <br>
वयं भृत्याश्च पोष्याश्च स्वगुरोः परिचारकाः ॥ <br>
ते च शिष्याः कुशलिनो गुर्वाज्ञां पालयन्ति ये ॥ ७४ ॥ <br>
प्रह्रादस्य वचः श्रुत्वा चकार प्रार्थनां कविम् ॥ <br>
ददौ शुक्रश्च तारां तां चन्द्रं च मलिनं मुने ॥ ७५ ॥ <br>
दत्त्वा तारां विधुं शुक्रः प्रणनाम विधेः पदे ॥ <br>
नमस्कृत्य मुनिभ्यश्च प्रणतः स्वपुरं ययौ ॥ ७६ ॥ <br>
प्रह्लादः सगणो भक्त्या नमस्कृत्य विधेः पदे ॥ <br>
प्रत्येकं वै मुनिगणान्प्रणतः स्वगृहं ययौ ॥ ७७ ॥ <br>
ब्रह्मा ददर्श तारां च प्रणतां स्वपदे सतीम् ॥<br>
लज्जया नम्रवक्त्रां च रुदतीं गुर्विणीं मुने ॥ ७८ ॥ <br>
चन्द्रं च प्रणतं धाता क्रोडे संस्थाप्य मायया ॥ <br>
उवाच मलिनां तारां कातरां च कृपामयः ॥७९॥ <br>
तारे त्यज भयं मत्तः भयं किं ते मयि स्थिते ॥ <br>
सौभाग्ययुक्ता स्वपतौ भविष्यसि वरेण मे ॥2.61.८०॥ <br>
दुर्बला बलिना ग्रस्ता निष्कामा न च्युता भवेत् ॥ <br>
प्रायश्चित्तेन शुद्धा सा न स्त्री जारेण दुष्यति ॥ ८१ ॥ <br>
सकामा कामतो जारं भजते स्वसुखेन च ॥ <br>
प्रायश्चित्तान्न शुद्धा सा स्वामिना परिवर्जिता ॥ ८२ ॥ <br>
कुम्भीपाके पच्यते सा यावच्चन्द्रदिवाकरम् ॥ <br>
अन्नं विष्ठा जलं मूत्रं स्पर्शनं सर्वपापदम् ॥ ८३ ॥ <br>
पापी यस्याश्च तस्याश्च साधुभिः परिवर्जितम् ॥ <br>
कस्य गर्भं वद शुभे गच्छ वत्से गुरोर्गृहम् ॥ ८४ ॥ <br>
त्यज लज्जां महाभागे सर्वं च प्राक्तनाद्भवेत्॥<br>
ब्रह्मणो वचनं श्रुत्वा तमुवाच सती तदा ॥८५॥ <br>
चन्द्रस्य गर्भं हे तात बिभर्म्यद्य स्वकर्मणा ॥ <br>
सर्वे मे साक्षिणः सन्ति दुर्बलायाः प्रजापते ॥ ८६ ॥ <br>
यदा जग्राह चन्द्रो मां दयाहीनश्च दुर्मतिः॥<br>
इत्युक्त्वा तारका देवी सुषाव कनकप्रभम् ॥ ८७ ॥ <br>
कुमारं सुन्दरं तत्र ज्वलन्तं ब्रह्मतेजसा ॥ <br>
गृहीत्वा तनयं चन्द्रो नत्वा ब्रह्माणमीश्वरम् ॥ ८८ ॥ <br>
जगाम स स्वभवनं ब्रह्मा सिन्धुतटं ययौ ॥ <br>
साध्वीं तारां च गुरवे देवेभ्योऽप्यभयं ददौ ॥८९॥ <br>
आशिषं शम्भुधर्माभ्यां दत्त्वा लोकं ययौ विधिः ॥ <br>
देवा ययुः स्वभवनं स्वगृहं च बृहस्पतिः ॥ 2.61.९० ॥ <br>
भावानुरक्तवनितां प्राप्य संहृष्टमानसः ॥ <br>
तारकागर्भसंभूतः स एव च बुधः स्वयम् ॥ ९१ ॥ <br>
तेजस्वी सद्ग्रहो ब्रह्मश्चन्द्रस्य तनयो महान् ॥ <br>
स एव नन्दनवने चित्रां संप्राप्य निर्जने ॥ ९२ ॥<br>
घृताच्या गर्भसंभूतां कुबेरस्य च रेतसा ॥ <br>
दृष्ट्वा च निर्जने रम्यां कन्यां कमललोचनाम् ॥ ९३ ॥ <br>
अतीव यौवनस्थां च बालां षोडशवार्षिकीम् ॥ <br>
गान्धर्वेण विवाहेन तां जग्राह विधोः सुतः ॥ ९४ ॥ <br>
तस्यामथायं रहसि वीर्य्याधानं चकार सः ॥ <br>
बभूव राजा चित्रायां चैत्रो वै मण्डलेश्वरः ॥९५॥ <br>
सप्तद्वीपवतीं पृथ्वीं शास्ति वै धार्मिको बली ॥ <br>
शतं नद्यो घृतानां च दध्नां नद्यः शतानि च ॥ ९६ ॥ <br>
शतानि नद्यो दुग्धानां मधुनद्यश्च षोडश ॥ <br>
दश नद्यश्च तैलानां शर्करालक्षराशयः ॥ ९७ ॥ <br>
मिष्टान्नानां स्वस्तिकानां लक्षराशिश्च नित्यशः ॥ <br>
पञ्चकोटिगवां मांसं सापूपं स्वन्नमेव च ॥ ९८ । <br>
एतेषां च नदीराशीर्भुञ्जते ब्राह्मणा मुने ॥ <br>
गवां लक्षं च रत्नानां मणीनां लक्षमेव च ॥ ९९ ॥ <br>
शतलक्षं सुवर्णानां लक्षं वै सूक्ष्मवाससाम् ॥ <br>
रत्नानां भूषणं पात्रमतीव सुमनोहरम् ॥ 2.61.१०० ॥ <br>
ददौ द्विजातये राजा नित्यं वै जीवितावधि ॥ <br>
तस्य चैत्रस्य पुत्रश्च राजाऽधिरथ एव च ॥ १०१ ॥ <br>
तस्य पुत्रश्च सुरथश्चक्रवर्त्ती बृहच्छ्रवाः ॥ <br>
महाज्ञानं च संप्राप्य मेधसो मुनिसत्तमात् ॥ १०२ ॥ <br>
भेजे पुरा विष्णुमायां पुण्यक्षेत्रे च भारते ॥ <br>
शरत्काले महापूजां चकार स सरित्तटे॥१०३॥<br>
वैश्येन सार्धं स महाञ्ज्ञानिनां मुनिसत्तम॥ <br>
राजा कलिङ्गदेशस्य विराधश्च विशां वरः ॥ १०४ ॥ <br>
तस्य पुत्रो महायोगी द्रुमिणो ज्ञानिनां वरः ॥ <br>
द्रुमिणो वैष्णवः प्राज्ञः पुष्करे दुष्करं तपः ॥ १०५ ॥ <br>
कृत्वा समाधिं संप्राप ज्ञानिनां वैष्णवाग्रणीः ॥ <br>
पुत्रैर्दारैर्निरस्तश्च धनलोभाद्दुरात्मभिः ॥१०६॥ <br>
स च कोटिसुवर्णं च नित्यं दत्त्वा जलं पपौ ॥ <br>
मुक्तिं संप्राप संसेव्य विष्णुमायां सनातनीम्॥१०७॥ <br>
राजा लेभे मनुत्वं च राज्यं निष्कण्टकं मुने ॥ <br>
उवाच मधुरं वाक्यं धाता त्रिजगतां पतिः ॥ १०८ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे दुर्गोपाख्याने गुरोस्ताराप्राप्तिबुधोत्पत्त्यादिवर्णनं नामैकषष्टितमोऽध्यायः ॥ ६१ ॥ <br>
<br>
