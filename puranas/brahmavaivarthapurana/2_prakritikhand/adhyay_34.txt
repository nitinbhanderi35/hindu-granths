सावित्र्युवाच ।। <br>
हरिभक्तिं देहि मह्यं सारभूतां सुदुर्लभाम् ।। <br>
त्वत्तः सर्वं श्रुतं देव नावशिष्टोऽधुना मम ।। १ ।। <br>
किंचित्कथय मे धर्मं श्रीकृष्णगुणकीर्त्तगम् ।। <br>
पुंसां लक्षोद्धारबीजं नरकार्णवतारकम् ।। २ ।। <br>
कारणं मुक्तिकार्याणां सर्वाशुभनिवारणम् ।। <br>
दारणं कर्मवृक्षाणां कृत पापौघहारकम् ।। ३ ।। <br>
मुक्तयः कतिधा सन्ति किं वा तासां च लक्षणम् ।। <br>
हरिभक्तेर्मूर्तिभेदं निषेकस्यापि लक्षणम् ।। ४ ।। <br>
तत्त्वज्ञानविहीना च स्त्रीजातिर्विधिनिर्मिता ।। <br>
किं तज्ज्ञानं सारभूतं वद वेदविदां वर ।। ५ ।। <br>
सर्वदानं ह्यनशनं तीर्थस्नानं व्रतं तपः ।। <br>
अज्ञाने ज्ञानदानस्य कलां नार्हन्ति षोडशीम् ।। ६ ।। <br>
पितुः शतगुणा माता गौरवेणातिरिच्यते ।। <br>
मातुः शतगुणैः पूज्यो ज्ञानदाता गुरुः प्रभो ।। ७ ।। <br>
यम उवाच ।। <br>
पूर्वं सर्वो वरो दत्तो यस्ते मनसि वाञ्छितः ।। <br>
अधुना हरिभक्तिस्ते वत्से भवतु मद्वरात् ।। ८ ।। <br>
श्रोतुमिच्छसि कल्याणि श्रीकृष्णगुणकीर्त्तनम् ।। <br>
वक्तॄणां प्रश्नकर्तॄणां श्रोतॄणां कुलतारकम् ।। ९ ।।<br>
शेषो वक्त्रसहस्रेण नहि यद्वक्तु मीश्वरः ।। <br>
मृत्युञ्जयो न क्षमश्च वक्तुं पञ्चमुखेन च ।। 2.34.१० ।। <br>
धाता चतुर्णां वेदानां विधाता जगतामपि ।। <br>
ब्रह्मा चतुर्मुखेनैव नालं विष्णुश्च सर्ववित् ।। ११ ।। <br>
कार्तिकेयः षण्मुखेन नापि वक्तुमलं ध्रुवम् ।। <br>
न गणेशः समर्थश्च योगीन्द्राणां गुरोर्गुरुः ।। १२ ।। <br>
सारभूताश्च शास्त्राणां वेदाश्चत्वार एव च ।। <br>
कलामात्रं यद्गणानां न विदन्ति बुधाश्च ये ।। १३ ।। <br>
सरस्वती च यत्नेन नालं यद्गुणवर्णने ।। <br>
सनत्कुमारो धर्मश्च सनकश्च सनातनः ।।१४।। <br>
सनन्दः कपिलः सूर्य्यो ये चान्ये ब्रह्मणः सुताः ।। <br>
विचक्षणा न यद्वक्तुं के वाऽन्ये जडबुद्धयः।।१९।।<br>
न यद्वक्तुं क्षमाः सिद्धा मुनीन्द्रा योगिनस्तथा ।। <br>
के वाऽन्ये  च वयं के वा भगवद्गुणवर्णने।।१६।। <br>
ध्यायन्ति यत्पदाम्भोजं ब्रह्मविष्णुशिवादयः ।। <br>
अतिसाध्यं स्वभक्तानां तदन्येषां सुदुर्लभम् ।। १७ ।। <br>
कश्चित्किंचिद्विजानाति तद्गुणोत्कीर्त्तनं महत् ।। <br>
अतिरिक्तं विजानाति ब्रह्मा ब्रह्मसुतादयः ।। १८ ।। <br>
ततोऽतिरिक्तं जानाति गणेशो ज्ञानिनां गुरुः ।। <br>
सर्वातिरिक्तं जानाति सर्वज्ञः शम्भुरेव च ।।१९।। <br>
तस्मै दत्तं पुरा ज्ञानं कृष्णेन परमात्मना।।<br>
अतीव निर्जने रम्ये गोलोके रासमण्डले।।2.34.२०।। <br>
तत्रैव कथितं किंचिद्यद्गुणोत्कीर्त्तनं पुनः ।। <br>
धर्माय कथयायास शिवलोके शिवः स्वयम् ।। २१ ।। <br>
धर्मस्तत्कथयामास पुष्करे भास्कराय च ।। <br>
पिता मम यमाराध्य गां प्राप तपसा सति ।। २२ ।। <br>
पूर्वं स्वविषयं चाहं न गृह्णामि प्रयत्नतः ।। <br>
वैराग्ययुक्तस्तपसे गन्तुमिच्छामि सुव्रते ।। २३ ।। <br>
तदा मां कथयामास पिता तद्गुणकीर्त्तनम् ।। <br>
यथागमं तद्वदामि निबोधातीव दुर्गमम् ।। २४ ।। <br>
तद्गुणं स न जानाति तदन्यस्य च का कथा ।। <br>
यथाऽऽकाशं न जानाति स्वान्तमेव वरानने ।। २५ ।। <br>
सर्वान्तरात्मा भगवान्सर्वकारणकारणम्।। <br>
सर्वेश्वरश्च सर्वाद्यः सर्ववित्सर्वरूपधृक् ।। २६ ।। <br>
नित्यरूपी नित्यदेही नित्यानन्दो निराकृतिः ।। <br>
निरंकुशश्च निश्शृङ्गो निर्गुणश्च निराश्रयः ।। २७ ।। <br>
निर्लिप्तः सर्वसाक्षी च सर्वाधारः परात्परः ।। <br>
प्रकृतिस्तद्विकारा च प्राकृतास्तद्विकारजाः ।। २८ ।। <br>
स्वयं पुमांश्च प्रकृतिः स्वयं च प्रकृतेः परः ।। <br>
रूपं विधत्तेऽरूपश्च भक्तानुग्रहहेतवे ।। २९ ।। <br>
अतीव कमनीयं च सुन्दरं सुमनोहरम् ।। <br>
नवीननीरदश्यामं किशोरं गोपवेषकम् ।। 2.34.३० ।। <br>
कन्दर्पकोटिलावण्यलीलाधाम मनोहरम् ।। <br>
शरन्मध्याह्नपद्मानां शोभामोषकलोचनम् ।। ३१ ।। <br>
शरत्पार्वणकोटीन्दुशोभासंशोभिताननम् ।। <br>
अमूल्यरत्नखचितरत्नाभरणभूषितम् ।। ३२ ।। <br>
सस्मितं शोभितं शश्वदमूल्याऽऽपीतवाससा ।। <br>
परं ब्रह्मस्वरूपं च ज्वलन्तं ब्रह्मतेजसा ।। ३३ ।। <br>
सुखदृश्यं च शान्तं च राधाकान्तमनन्तकम् ।। <br>
गोपीभिर्वीक्ष्यमाणं च सस्मिताभिः समन्ततः ।। ३४ ।। <br>
रासमण्डलमध्यस्थं रत्नसिंहासनस्थितम्।। <br>
वंशीं क्वणन्तं द्विभुजं वनमालाविभूषितम् ।। ३५ ।। <br>
कौस्तुभेन मणीन्द्रेण सुन्दरं वक्षसोज्ज्वलम् ।। <br>
कुङ्कुमागरुकस्तूरीचन्दनार्चितविग्रहम् ।। ३६ ।। <br>
चारुचम्पकमालाब्जमालतीमाल्यमण्डितम् ।। <br>
चारुचम्पकशोभाढ्यचूडावक्त्रिमराजितम् ।। ३७ ।। <br>
ध्यायन्ति चैवम्भूतं वै भक्ता भक्तिपरिप्लुताः।।<br>
यद्भयाज्जगतां धाता विधत्ते सृष्टिमेव च ।। ३८ ।। <br>
करोति लेखनं कर्मानुरूपं सर्वदेहिनाम् ।। <br>
तपसां फलदाता च कर्मणां च यदाज्ञया ।। ३९ ।। <br>
विष्णुः पाता च सर्वेषां यद्भयात्पाति सन्ततम् ।। <br>
कालाग्निरुद्रः संहर्त्ता सर्वविश्वेषु यद्भयात् ।। 2.34.४० ।। <br>
शिवो मृत्युञ्जयश्चैव ज्ञानिनां च गुरोर्गुरुः ।। <br>
यज्ज्ञानदानात्सिद्धेशो योगीशः सर्ववित्स्वयम् ।।४१ ।। <br>
परमानन्द युक्तश्च भक्तिवैराग्यसंयुतः ।। <br>
यत्प्रसादाद्वाति वातः प्रवरः शीघ्रगामिनाम् ।। ४२ ।। <br>
तपनश्च प्रतपति यद्भयात्सन्ततं सति ।। <br>
यदाज्ञया वर्षतीन्द्रो मृत्युश्चरति जन्तुषु ।। ४३ ।। <br>
यदाज्ञया दहेद्वह्निर्जलमेव सुशीतलम् ।। <br>
दिशो रक्षन्ति दिक्पाला महाभीता यदाज्ञया ।। ४४ ।। <br>
भ्रमन्ति राशिचक्राणि ग्रहा वै यद्भयेन च ।। <br>
भयात्फलन्ति वृक्षाश्च पुष्पन्त्यपि च यद्भयात् ।। ४५ ।। <br>
भयात्फलानि पक्वानि निष्फलास्तरवो भयात् ।। <br>
यदाज्ञया स्थलस्थाश्च न जीवन्ति जलेषु च ।। ४६ ।। <br>
तथा स्थले जलस्थाश्च न जीवन्ति यदाज्ञया ।। <br>
अहं नियमकर्त्ता च धर्माधर्मं च यद्भयात् ।। ४७ ।। <br>
कालश्च कलयेत्सर्वं भ्रमत्येव यदाज्ञया ।। <br>
अकाले हरेत्कालो मृत्युर्वै यद्भयेन च ।। ४८ ।। <br>
ज्वलदग्नौ पतन्तं च गभीरे च जलार्णवे ।। <br>
वृक्षाग्रात्तीक्ष्णखड्गे च सर्पादीनां मुखेषु च।।४९।। <br>
नानाशस्त्रास्त्रविद्धं च रणेषु विषमेषु च ।। <br>
पुष्पचन्दनतल्पे च बन्धुवर्गैश्च रक्षितम् ।। 2.34.५० ।। <br>
शयानं तन्त्रमन्त्रैश्च काले कालो हरेद्भयात् ।। <br>
धत्ते वायुस्तोयराशिं तोयं कूर्मं यदाज्ञया ।। ५१ ।। <br>
कूर्मोऽनन्तं स च क्षोणीं समुद्रान्सप्तपर्वतान् ।। <br>
सर्वांश्चैव क्षमारूपो नानारूपं बिभर्त्ति सः ।। ५२ ।। <br>
यतः सर्वाणि भूतानि लीयन्तेऽन्ते च तत्र वै ।। <br>
इन्द्रायुश्चैव दिव्यानां युगानामेकसप्ततिः ।।५३।। । <br>
अष्टाविंशच्छक्रपाते ब्रह्मणस्स्यादहर्निशम् ।। <br>
षष्ट्याधिके पञ्चशते सहस्रे पञ्चविंशतौ ।। ५४ ।। <br>
युगे नराणां शक्रायुरेवं संख्याविदो विदुः ।। <br>
एवं त्रिंशद्दिनैर्मासो द्वाभ्यां ताभ्यामृतुः स्मृतः ।। ५५ ।। <br>
ऋतुभिः षड्भिरेवाब्दं शताब्दं ब्रह्मणो वयः ।। <br>
ब्रह्मणश्च निपाते वै चक्षुरुन्मीलनं हरेः ।। ५६ ।। <br>
चक्षुर्निमीलने तस्य लयं प्राकृतिकं विदुः ।। <br>
प्रलये प्राकृताः सर्वे देवाद्याश्च चराचराः ।। ५७ ।। <br>
लीना धातरि धाता च श्रीकृष्णे नाभिपङ्कजे ।। <br>
विष्णुः क्षीरोदशायी च वैकुण्ठे यश्चतुर्भुजः ।। ५८ ।। <br>
विलीना वामपार्श्वे च कृष्णस्य परमात्मनः ।। <br>
रुद्राद्या भैरवाद्याश्च यावन्तश्च शिवानुगाः ।। ५९ ।। <br>
शिवाधारे शिवे लीना ज्ञानानन्दे सनातने ।। <br>
ज्ञानाधिदेवः कृष्णस्य महादेवस्य चात्मनः ।। 2.34.६० ।। <br>
तस्य ज्ञाने विलीनश्च बभूवाथ क्षणं हरेः ।। <br>
दुर्गायां विष्णुमायायां विलीनाः सर्व शक्तयः ।। ६१ ।। <br>
सा च कृष्णस्य बुद्धौ च बुद्ध्यधिष्ठातृदेवता ।। <br>
नारायणांशः स्कन्दश्च लीनो वक्षसि तस्य च ।। ६२ ।। <br>
श्रीकृष्णांशश्च तद्बाहौ देवाधीशो गणेश्वरः ।। <br>
पद्मांशभूता पद्मायां सा राधायां च सुव्रते ।।६३।। <br>
गोप्यश्चापि च तस्यां च सर्वा वै देवयोषितः।। <br>
कृष्णप्राणाधिदेवी सा तस्य प्राणेषु सा स्थिता ।।६४।। <br>
सावित्री च सरस्वत्यां वेदशास्त्राणि यानि च ।। <br>
स्थिता वाणी च जिह्वायां तस्यैव परमात्मनः ।। ६५ ।। <br>
गोलोकस्थस्य गोपाश्च विलीनास्तस्य लोमसु ।। <br>
तत्प्राणेषु च सर्वेषां प्राणा वाता हुताशनः ।। ६६ ।। <br>
जठराग्नौ विलीनश्च जलं तद्रसनाग्रतः।। <br>
वैष्णवाश्चरणाम्भोजे परमानन्दसंयुताः ।। ६७ ।। <br>
सारात्सारतरा भक्तिरसपीयूषपायिनः ।। <br>
विराट् क्षुद्रश्च महति लीनः कृष्णे महान्विराट् ।। ६८ ।। <br>
यस्यैव लोमकूपेषु विश्वानि निखिलानि च ।। <br>
यस्य चक्षु निमेषेण महांश्च प्रलयो भवेत् ।।६९।। <br>
चक्षुरुन्मीलने सृष्टिर्यस्यैव परमात्मनः ।। <br>
यावन्निमेषे सृष्टिस्स्यात्तावदुन्मीलने व्ययः ।।2.34.७०।। <br>
ब्रह्मणश्च शताब्देन सृष्टिस्तत्र लयः पुनः।। <br>
ब्रह्मसृष्टिलयानां च संख्या नास्त्येव सुव्रते ।।७१।। <br>
यथा भूरजसां चैव संख्यानं च निशामय ।। <br>
चक्षुर्निमेषे प्रलयो यस्य सर्वान्तरात्मनः ।। ७२ ।। <br>
उन्मीलने पुनः सृष्टिर्भवेदेवेश्वरेच्छया ।। <br>
तद्गुणोत्कीर्त्तनं वक्तुं ब्रह्माण्डेषु च कः क्षमः ।। ७३ ।। <br>
यथा श्रुतं तातवक्त्रात्तथोक्तं च यथागमम् ।। <br>
मुक्तयश्च चतुर्वेदैर्निरुक्ताश्च चतुर्विधाः ।। ७४ ।। <br>
तत्प्रधाना हरेर्भक्तिर्मुक्तेरपि गरीयसी।।<br>
सालोक्यदा हरेरेका चान्या सारूप्यदा परा ।।७५।। <br>
सामीप्यदा च निर्वाणदात्री चैवमिति स्मृतिः।। <br>
भक्तास्ता नहि वाञ्छन्ति विना तत्सेवनादिकम् ।। ७३ ।। <br>
सिद्धत्वममरत्वं च ब्रह्मत्वं चावहेलया ।। <br>
जन्ममृत्युजराव्याधिभयशोकादिखण्डनम्।।७७।।<br>
धारणं दिव्यरूपस्य विदुर्निर्वाणमोक्षदम् ।। <br>
मुक्तिश्च सेवारहिता भक्तिः सेवाविवर्द्धिनी।।७८।।<br>
भक्तिमुक्त्योरयं भेदो निषेके लक्षणं शृणु ।। <br>
विदुर्बुधा निषेकं च भोगं च कृतकर्मणाम् ।। ७९ ।। <br>
तत्खण्डनं च शुभदं परं श्रीकृष्णसेवनम् ।। <br>
तत्त्वज्ञानमिदं साध्वि सारं वै लोकवेदयोः ।। 2.34.८० ।। <br>
विघ्नघ्नं शुभदं चोक्तं गच्छ वत्से यथासुखम् ।। <br>
इत्युक्त्वा सूर्य्यपुत्रश्च जीवयित्वा च तत्पतिम् ।। ८१।। <br>
तस्यै शुभाशिषं दत्त्वा गमनं कर्तुमुद्यतः ।। <br>
दृष्ट्वा यमं च गच्छन्तं सावित्री तं प्रणम्य च ।। ८२ ।। <br>
रुरोद चरणे धृत्वा सद्विच्छेदोऽतिदुःखदः ।। <br>
सावित्रीरोदनं दृष्ट्वा यमस्सोऽयं कृपानिधिः ।। ८३ ।। <br>
तामित्युवाच सन्तुष्टस्त्वरोदीच्चापि नारद ।। ८४ ।। <br>
यम उवाच ।। <br>
लक्षवर्षं सुखं भुक्त्वा पुण्यक्षेत्रे च भारते ।। <br>
अन्ते यास्यसि गोलोके श्रीकृष्णभवनं शुभे ।। ८५ ।। <br>
गत्वा च स्वगृहं भद्रे सावित्र्याश्च व्रतं कुरु ।। <br>
द्द्विसप्तवर्षपर्य्यन्तं नारीणां मोक्षकारणम् ।। ८६ ।। <br>
ज्येष्ठे शुक्लचतुर्दश्यां सावित्र्याश्च व्रतं शुभम्।। <br>
शुक्लाष्टम्यां भाद्रपदे महालक्ष्म्या व्रतं शुभम् ।। ८७ ।। <br>
द्व्यष्टवर्षव्रतं चेदं प्रत्यब्दं पक्षमेव च ।। <br>
करोति परया भक्त्या सा याति च हरेः पदम् ।। ८८ ।। <br>
प्रतिमङ्गलवारे च देवीं मङ्गलचण्डिकाम् ।। <br>
प्रतिमासं शुक्लषष्ठ्यां षष्ठीं मङ्गलदायिकाम् ।।८९।। <br>
तथा चाषाढसंक्रान्त्यां मनसा सर्वसिद्धिदाम् ।। <br>
राधां रासे च कार्तिक्यां कृष्णप्राणाधिकां प्रियाम् ।। 2.34.९० ।। <br>
उपोष्य शुक्लाष्टम्यां च प्रतिमासे वरप्रदाम् ।। <br>
विष्णुमायां भगवतीं दुर्गां दुर्गार्तिनाशिनीम् ।। ९१ ।। <br>
प्रकृतिं जगदम्बां च पतिपुत्रवतीं सतीम् ।। <br>
पतिव्रतासु शुद्धासु यन्त्रेषु प्रतिमासु च ।। ९२ ।। <br>
या नारी पूजयेद्भक्त्या धनसन्तानहेतवे ।। <br>
इह लोके सुखं भुक्त्वा यात्यन्ते श्रीहरेः पदम् ।। ९३ ।। <br>
इत्युक्त्वा तां धर्मराजो जगाम निजमन्दिरम्।।<br>
गृहीत्वा स्वामिनं सा च सावित्री च निजालयम्।।९४।।<br>
सावित्री सत्यवन्तं च वृत्तान्तं च यथाक्रमम्।।<br>
अन्यांश्च कथयामास बान्धवांश्चैव नारद ।। ९५ ।। <br>
सावित्रीजनकः पुत्रान्स प्रापद्वै क्रमेण च ।। <br>
श्वशुरश्चक्षुषी राज्यं सा च पुत्रान्वरेण च ।। ९६ ।। <br>
लक्षवर्षं सुखं भुक्त्वा पुण्यक्षेत्रे च भारते ।। <br>
जगाम स्वामिना सार्द्धं गोलोकं सा पतिव्रता ।। ९७ ।। <br>
सवितुश्चाधिदेवी या मन्त्राधिष्ठातृदेवता ।। <br>
सावित्री चापि वेदानां सावित्री तेन कीर्त्तिता ।। ९८ ।। <br>
इत्येवं कथितं वत्स सावित्र्याख्यानमुत्तमम् ।। <br>
जीवकर्मविपाकं च किं पुनः श्रोतुमिच्छसि ।। ९९ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने सावित्र्या यमोपदेशसमाप्तिर्नाम चतुस्त्रिंशत्तमोऽध्यायः ।। ३४ ।। <br>
<br>
इति सावित्र्युपाख्यानम् ।। <br>
<br>
