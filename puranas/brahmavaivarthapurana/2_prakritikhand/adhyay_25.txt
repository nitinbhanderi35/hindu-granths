श्रीनारायण उवाच ॥ <br>
यमस्य वचनं श्रुत्वा सावित्री च पतिव्रता ॥ <br>
तुष्टाव परया भक्त्या तमुवाच मनस्विनी ॥ १ ॥ <br>
सावित्र्युवाच ॥ <br>
किं कर्म वा शुभं धर्म्मराज किं वाऽशुभं नृणाम् ॥ <br>
कर्म निर्मूलयन्त्येव केन वा साधवो जनाः ॥२॥ <br>
कर्मणां बीजरूपः कः को वा कर्म्मफलप्रदः॥ <br>
किं कर्म्म तद्भवेत्केन को वा तद्धेतुरेव च॥३॥ <br>
को वा कर्मफलं भुङ्क्ते को वा निर्लिप्त एव च ॥ <br>
को वा देही कश्च देहः को वा वै कर्मकारकः॥४॥<br>
किं विज्ञानं मनो बुद्धिः के वा प्राणाः शरीरिणाम् ॥<br>
कानीन्द्रियाणि किं तेषां लक्षणं देवताश्च काः॥५॥<br>
भोक्ता भोजयिता को वा को भोगः का च निष्कृतिः ॥ <br>
को जीवः परमात्मा कस्तन्मे व्याख्यातुमर्हसि ॥६॥ <br>
यम उवाच ॥ <br>
वेदेन विहितं कर्म तन्मये मङ्गलं परम्॥ <br>
अवैदिकं तु यत्कर्म तदेवाशुभमेव च॥७॥ <br>
अहैतुकी विष्णुसेवा सङ्कल्परहिता सताम्॥<br>
कर्म्मनिर्म्मूलनात्मा वै सा चैव हरिभक्तिदा॥८॥<br>
हरिभक्तो नरो यश्च स च मुक्तः श्रुतौ श्रुतम् ॥ <br>
जन्ममृत्युजराव्याधिशोकभीतिविवर्जितः ॥९॥ <br>
मुक्तिश्च द्विविधा साध्वि श्रुत्युक्ता सर्वसम्मता ॥ <br>
निर्वाणपददात्री च हरिभक्तिप्रदा नृणाम् ॥ 2.25.१० ॥ <br>
हरिभक्तिस्वरूपां च मुक्तिं वाञ्छन्ति वैष्णवाः ॥ <br>
अन्ये निर्वाणरूपां च मुक्तिमिच्छन्ति साधवः ॥ ॥ ११ ॥ <br>
कर्म्मणो बीजरूपश्च सन्ततं तत्फलप्रदः ॥ <br>
रूर्मरूपश्च भगवाञ्छ्रीकृष्णः प्रकृतेः परः ॥ १२ ॥ <br>
सोऽपि तद्धेतुरूपश्च कर्म्म तेन भवेत्सति ॥ <br>
जीवः कर्मफलं भुङ्क्ते आत्मा निर्लिप्त एव च ॥ १३ ॥ <br>
आत्मनः प्रतिबिम्बं च देही जीवः स एव च ॥ <br>
पाञ्चभौतिकरूपश्च देहो नश्वर एव च॥१४॥<br>
पृथिवी वायुराकाशो जलं तेजस्तथैव च॥<br>
एतानि सूत्ररूपाणि सृष्टिः सृष्टिविधौ हरेः ॥ ॥ १५ ॥ <br>
कर्त्ता भोक्ता च देही च स्वात्मा भोजयिता सदा ॥ <br>
भोगो विभवभेदश्च निष्कृतिर्मुक्तिरेव च ॥ १६ ॥ <br>
सदसद्भेदबीजं च ज्ञानं नानाविधं भवेत् ॥ <br>
विषयाणां विभागानां भेदबीजं च कीर्त्तितम् ॥१७॥ <br>
बुद्धिर्विवेचनारूपा ज्ञानसंदीपिनी श्रुतौ ॥ <br>
वायुभेदाश्च वै प्राणा बलरूपाश्च देहिनाम् ॥ १६ ॥ <br>
इन्द्रियाणां वै प्रवरमीश्वराणां समूहकम् ॥ <br>
प्रेरकं कर्मणां चैव दुर्निवार्यं च देहिनाम् ॥ १९ ॥ <br>
अनिरूप्यमदृश्यं च ज्ञानभेदं मनः स्मृतम् ॥ <br>
लोचनं श्रवणं प्राणं त्वग्जिह्वादिकमिन्द्रियम् ॥ 2.25.२० ॥ <br>
अङ्गिनामङ्ग रूपं च प्रेरकं सर्वकर्मणाम् ॥ <br>
रिपुरूपं मित्ररूपं सुखदं दुःखदं सदा ॥ २१ ॥ <br>
सूर्य्यो वायुश्च पृथिवी वाण्याद्या देवताः स्मृताः ॥ <br>
प्राणदेहादिभृद्यो हि स जीवः परिकीर्त्तितः॥२२॥ <br>
परमात्मा परं ब्रह्म निर्गुणः प्रकृतेः परः ॥ <br>
कारणं कारणानां च श्रीकृष्णो भगवान्स्वयम्॥२३॥ <br>
इत्येवं कथितं सर्वं मया पृष्टं यथागमम् ॥ <br>
ज्ञानिनां ज्ञानरूपं च गच्छ वत्से यथासुखम् ॥ २४ ॥ <br>
सावित्र्युवाच ॥ <br>
त्यक्त्वा क्व यामि कान्तं वा त्वां वा ज्ञानार्णवं बुधम् ॥ <br>
प्रश्नं यद्यत्करोमि त्वां तद्भवान्वक्तुमर्हति ॥ २५ ॥ <br>
कां कां योनिं याति जीवः कर्मणा केन वा यम ॥ <br>
केन वा कर्मणा स्वर्गं केन वा नरकं पितः ॥ २६ ॥ <br>
केन वा कर्मणा मुक्तिः केन भक्तिर्भवेद्धरेः ॥ <br>
केन वा कर्मणा रोगी चारोगी केन कर्मणा॥२७॥<br>
केन वा दीर्घजीवी च केनाल्पायुश्च कर्म्मणा ॥ <br>
केन वा कर्म्मणा दुःखी केन वा कर्म्मणा सुखी ॥ २८ ॥ <br>
अङ्गहीनश्च काणश्च बधिरः केन कर्म्मणा ॥ <br>
अन्धो वा कृपणो वाऽपि प्रमत्तः केन कर्म्मणा ॥ २९ ॥ <br>
क्षिप्तोऽतिलुब्धकश्चैव केन वा नरघातकः ॥ <br>
केन सिद्धिमवाप्नोति सालोक्यादिचतुष्टयम् ॥2.25.३०॥ <br>
केन वा ब्राह्मणत्वं च तपस्वित्वं च केन वा ॥ <br>
स्वर्गभोगादिकं केन वैकुण्ठं केन कर्म्मणा॥३१॥<br>
गोलोकं केन वा ब्रह्मन्सर्वोत्कृष्टं निरामयम्॥<br>
नरकं वा कतिविधं किं संख्यं नाम किं तथा ॥३२॥ <br>
को वा कं नरकं याति कियन्तं तेषु तिष्ठति ॥ <br>
पापिनां कर्म्मणा केन को वा व्याधिः प्रजायते ॥३३॥ <br>
यद्यदस्ति मया पृष्टं तन्मे व्याख्यातुमर्हसि ॥ ३४ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे कर्म्मविपाके यमोक्त्यनन्तरं सावित्रीप्रश्नो नाम पञ्चविंशोऽध्यायः ॥ २५ ॥ <br>
<br>
