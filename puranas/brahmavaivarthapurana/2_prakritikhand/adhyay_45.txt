नारायण उवाच ।। <br>
उक्तं द्वयोरुपाख्यानं ब्रह्मपुत्र यथागमम्।। <br>
श्रूयतां मनसाख्यानं यच्छ्रुतं धर्मवक्त्रतः।।१।।<br>
कन्या भगवती सा च कश्यपस्य च मानसी।।<br>
तेनेयं मनसादेवी मनसा या च दीव्यति ।। २ ।। <br>
मनसा ध्यायते या वा परमात्मानमीश्वरम् ।। <br>
तेन सा मनसादेवी योगेनैतेन दीव्यति ।।३।। <br>
आत्मारामा च सा देवी वैष्णवी सिद्धयोगिनी ।। <br>
त्रियुगं च तपस्तप्त्वा कृष्णस्य परमात्मनः ।। ४ ।। <br>
जरत्कारुशरीरं च दृष्ट्वा यां क्षणमीश्वरः ।। <br>
गोपीपतिर्नाम चक्रे जरत्कारुरिति प्रभुः ।। ५ ।। <br>
वाञ्छितं च ददौ तस्यै कृपया च कृपानिधिः ।। <br>
पूजां च कारयामास चकार च पुनः स्वयम् ।। ६ ।। <br>
स्वर्गे च नागलोके च पृथिव्यां बह्मलोकतः ।। <br>
भृशं जपत्सु गौरी सा सुन्दरी च मनोहरा ।। ७ ।। <br>
जगद्गौरीति विख्याता तेन सा पूजिता सती ।। <br>
शिवशिष्या च सा देवी तेन शैवीति कीर्त्तिता ।।८।। <br>
विष्णुभक्ताऽतीव रम्या वैष्णवी तेन नारद ।। <br>
नागानां प्राणरक्षित्री जनमेजययज्ञके।।९।।<br>
नागेश्वरीति विख्याता सा नागभगिनी तथा ।। <br>
विषं संहर्त्तुमीशा सा तेन सा विषहारिणी  ।।2.45.१ ०।।<br>
सिद्धं योगं हरात्प्राप तेनासौ सिद्धयोगिनी।।<br>
महाज्ञानं च गोप्यं च मृतसञ्जीविनीं पराम् ।।१ १।। <br>
महाज्ञानयुतां तां च प्रवदन्ति  मनीषिणः ।। <br>
आस्तीकस्य मुनीन्द्रस्य माता सा वै तपस्विनः ।। १२ ।। <br>
आस्तीकमाता विख्याता जरत्कारुरिति स्म सा ।। <br>
प्रिया मुनेर्जरत्कारोर्मुनीन्द्रस्य महात्मनः ।। १३ ।। <br>
योगिनो विश्वपूज्यस्य जरत्कारोः प्रिया ततः ।। १४ ।। <br>
ॐ नमो मनसायै ।। <br>
जरत्कारुर्जगद्गौरी मनसा सिद्धयोगिनी ।। <br>
वैष्णवी नागभगिनी शैवी नागेश्वरी तथा ।। १५ ।। <br>
जरत्कारुप्रियाऽऽस्तीकमाता विषहरीति च ।। <br>
महाज्ञानयुता चैव सा देवी विश्वपूजिता ।। १६ ।। <br>
द्वादशैतानि नामानि पूजाकाले च यः पठेत् ।। <br>
तस्य नागभयं नस्ति तस्य वंशोद्भवस्य च ।। १७ ।। <br>
नागभीदे च शयने नागग्रस्ते च मन्दिरे ।। <br>
नागक्षते नागदुर्गे नागवेष्टितविग्रहे ।। १८ ।। <br>
इदं स्तोत्रं पठित्वा तु मुच्यते नात्र संशयः ।। <br>
नित्यं पठेद्यस्तं दृष्ट्वा नागवर्गः पलायते ।। १९ ।। <br>
दशलक्षजपेनैव स्तोत्रसिद्धिर्भवेन्नृणाम् ।। <br>
स्तोत्रं सिद्धं भवेद्यस्य स विषं भोक्तुमीश्वरः ।।2.45.२०।। <br>
नागौघं भूषणं कृत्वा स भवेन्नागवाहनः ।। <br>
नागासनो नागतल्पो महा सिद्धो भवेन्नरः ।। २१ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे मनसोपाख्याने मनसास्तोत्रादिक थनं नाम पञ्चचत्वारिंशत्तमोऽध्यायः ।। ४५ ।।<br>
<br>
