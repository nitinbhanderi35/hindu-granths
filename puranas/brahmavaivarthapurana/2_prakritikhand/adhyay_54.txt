राजोवाच ।। <br>
कुत्राधारो महाविष्णोः सर्वाधारस्य तस्य च ।। <br>
कालभीतस्य कति च कालमाया मुनीश्वर ।। १ ।। <br>
क्षुद्रस्य कतिचित्कालं ब्रह्मणः प्रकृतेस्तथा ।। <br>
मनोरिन्द्रस्य चन्द्रस्य सूर्य्यस्यायुस्तथैव च ।। २ ।। <br>
अन्येषां वै जनानां च प्राकृतानां परं वयः ।। <br>
वेदोक्तं सुविचार्य्यं च वद वेदविदां वर ।। ३ ।। <br>
विश्वानामूर्ध्वभागे च कस्स्याद्वा लोक एव सः ।। <br>
कथयस्व महाभाग सन्देहच्छेदनं कुरु ।। ४ ।। <br>
मुनिरुवाच ।। <br>
गोलोको नृप विश्वानां विस्तृतश्च नभस्समः ।। <br>
तथा नित्यं डिम्बरूपश्श्रीकृष्णेच्छासमुद्भवः ।। ९ ।। <br>
जलेन परिपूर्णश्च कृष्णस्य मुखबिन्दुना ।। <br>
सृष्ट्युन्मुखस्यादिसर्गे परिश्रान्तस्य खेलतः ।।६।। <br>
प्रकृत्या सह युक्तस्य कलया निजया नृप ।। <br>
तत्राधारो महाविष्णोर्विश्वाधारस्य विस्तृतः ।।७।। <br>
प्रकृतिर्गर्भसंर्युक्तडिम्बोद्भूतस्य भूमिप ।। <br>
सुविस्तृते जलाधारे शयानश्च महाविराट् ।। ८ ।। <br>
राधेश्वरस्य कृष्णस्य षोडशांशः प्रकीर्तितः ।। <br>
दूर्वादलश्यामरूपः सस्मितश्च चतुर्भुजः ।। ९ ।। <br>
वनमालाधरः श्रीमाञ्छोभितः पीतवाससा ।। <br>
ऊर्ध्वं नभसि तद्विष्णोर्नित्यवैकुण्ठ एव च ।।2.54.१०।। <br>
आत्माऽऽकाशसमो नित्यो विस्तृतश्चन्द्रबिम्बवत् ।। <br>
ईश्वरेच्छासमुद्भूतो निर्लक्ष्यश्च निराश्रयः ।। ११ ।। <br>
आकाशवत्सुविस्तारो रत्नौघैश्च विनिर्मितः ।। <br>
तत्र नारायणः श्रीमान्वनमाली चतुर्भुजः ।। १२ ।। <br>
लक्ष्मीसरस्वतीगङ्गातुलसीपतिरीश्वरः ।। <br>
सुनन्दनन्दकुमुदपार्षदादिभिरावृतः।।१३।।<br>
सर्वेशः सर्वसिद्धेशो भक्तानुग्रहविग्रहः ।। <br>
श्रीकृष्णश्च द्विधाभूतो द्विभुजश्च चतुर्भुजः ।।१४।। <br>
चतुर्भुजश्च वैकुण्ठे गोलोके द्विभुजः स्वयम् ।। <br>
ऊर्ध्वं वैकुण्ठलोकाच्च पञ्चाशत्कोटियोजनात ।। १५ ।। <br>
गोलोको वर्त्तुलाकारो वरिष्ठस्सर्वलोकतः ।। <br>
अमूल्यरत्नखचितैर्मन्दिरैश्च विभूषितः ।। १६ ।। <br>
रत्नेन्द्रसारखचितैः स्तम्भसोपानचित्रितैः ।। <br>
मणीन्द्रदर्पणासक्तैः कपाटैः कलशोज्ज्वलैः ।। १७ ।। <br>
नानाचित्रविचित्रैश्च शिबिरैश्च विराजितः ।। <br>
कोटियोजनविस्तीर्णो दैर्घ्ये शतगुणस्तथा ।। <br>
विरजासरिदाकीर्णैश्शतशृंगैस्सुवेष्टितः ।। १८ ।। <br>
सरिदर्धप्रमाणेन दैर्घ्येण च ततेन च ।। <br>
शैलार्द्धपरिमाणेन युक्तो वृन्दावनेन च ।। ।। १९ ।। <br>
तदर्द्धमानविलसद्रासमण्डलमण्डितः ।। <br>
सरिच्छैलवनादीनां मध्ये गोलोक एव च ।। 2.54.२० ।। <br>
यथा पंकजमध्ये च कर्णिका सुमनोहरा ।। <br>
तत्र गोगोपगोपीभिर्गोपीशो रासमण्डले ।। २१ ।। <br>
रासेश्वर्य्या राधिकया संयुक्तः सन्ततं नृप ।। <br>
द्विभुजो मुरलीहस्तः शिशुर्गोपालरूपधृक् ।।२२।। <br>
वह्निशुद्धांशुकाधानो रत्नभूषणभूषितः ।। <br>
चन्दनोक्षितसर्वांगो रत्नमालाविराजितः ।।२३।। <br>
रत्नसिंहासनस्थश्च रत्नच्छत्रेण शोभितः ।। <br>
तथा स प्रियगोपालैः सेवितः श्वेतचामरैः ।। २४ ।। <br>
भूषिताभिश्च गोपीभिर्मालाचन्दनचर्चितः।।<br>
सस्मितः सकटाक्षाभिः सुवेषाभिश्च वीक्षितः।।२५।।<br>
कथितो लोकविस्तारो यथाशक्ति यथागमम्।।<br>
यथाश्रुतं शम्भुवक्त्रात्कालमानं निशामय ।। २६ ।। <br>
पात्रं षट्पलसंभूतं गभीरं चतुरङ्गुलम् ।। २७ ।। <br>
स्वर्णमाषकृतच्छिद्रं दण्डैश्च चतुरंगुलैः ।। <br>
यावज्जलप्लुतं पात्रं तत्कालं दण्डमेव च ।। २८ ।। <br>
दण्डद्वयं मुहूर्तं च यामस्तस्य चतुष्टयम् ।। <br>
वासरश्चाष्टभिर्यामैः पक्षस्तैर्दशपञ्चभिः ।। २९ ।। <br>
मासो द्वाभ्यां च पक्षाभ्यां वर्षं द्वादशमासकैः ।। <br>
मासेन वै नराणां च पितॄणां तदहर्निशम् ।। 2.54.३० ।। <br>
कृष्णपक्षे दिनं प्रोक्तं शुक्ले रात्रिः प्रकीर्त्तिता ।। <br>
वत्सरेण नराणां च देवानां च दिवानिशम् ।। ३१ ।। <br>
अयनं ह्युत्तरमहो रात्रिर्वै दक्षिणायनम् ।। <br>
युगकर्मानुरूपं च नरादीनां वयो नृप ।। ३२ ।। <br>
प्रकृतेः प्राकृतानां च ब्रह्मादीनां निशामय ।। <br>
कृतं त्रेता द्वापरं च कलिश्चेति चतुर्युगम् ।। ३३ ।। <br>
दिव्यैर्द्वादशसाहस्रैः सावधानं निशामय ।। <br>
चत्वारि त्रीणि च द्वयेकं सहस्राणि कृतादिकम् ।।३४।। <br>
तेषां च सन्ध्यासन्ध्यांशौ द्वे सहस्रे प्रकीर्तिते ।। <br>
त्रिचत्वारिंशकैर्लक्षैस्सविंशतिसहस्रकैः ।। ३५ ।। <br>
चतुर्युगं परिमितं नरमानक्रमेण च ।। <br>
लक्षैश्च सप्तदशभिस्साष्टविंशसहस्रकैः ।। ३६ ।। <br>
कृतं युगं नृमानेन संख्याविद्भिः प्रकीर्त्तितम् ।। <br>
सहस्रैष्षण्णवतिभिर्लक्षैर्द्वादशभिस्सह ।। ३७ ।। <br>
त्रेतायुगं परिमितं कालविद्भिः प्रकीर्त्तितम् ।। <br>
अष्टलक्षैस्सह मितं चतुष्षष्टिसहस्रकम्।।३८।।<br>
परिमाणं द्वापरस्य संख्याविद्भिरितीरितम्।। <br>
सद्वात्रिंशत्सहस्रैश्च चतुर्लक्षैश्च वत्सरैः।।<br>
नृमानाद्वै कलियुगं विदुः कालविदो बुघाः।।३९।।<br>
तत्र सप्त च वारा वै तिथयः षोडश स्मृताः।।<br>
दिवारात्र्यश्च पक्षौ द्वौ मासो वर्षं च निर्मितम्।।2.54.४०।।<br>
तथा भ्रमति तच्चक्रमेवमेवं चतुर्युगम्।।<br>
तथा युगानि राजेन्द्र तथा मन्वन्तराणि च।।४१।।। <br>
मन्वन्तरं तु दिव्यानां युगानामेकसप्ततिः।। <br>
एवं क्रमाद्भ्रमन्त्येव मनवश्च चतुर्दश।।४२।।<br>
पञ्चविंशतिसाहस्रं षष्ट्यन्तशतपञ्चकम् ।। <br>
नरमानयुगं चैव परं मन्वन्तरं स्मृतम्।।४३।।<br>
आख्यानं च मनूनां च धर्मिष्ठानां नराधिप।।<br>
यच्छ्रुतं शिववक्त्रेण तत्त्वं मत्तो निशामय।।४४।। <br>
आद्यो मनुर्ब्रह्मपुत्रः शतरूपा पतिव्रता ।। <br>
धर्मिष्ठानां वरिष्ठश्च गरिष्ठो मनुषु प्रभुः।।४५।।<br>
स्वायम्भुवः शम्भुशिष्यो विष्णुव्रतपरायणः ।। <br>
जीवन्मुक्तो महाज्ञानी भवतः प्रपितामहः।।४६।।<br>
राजसूयसहस्रं च चक्रे वै नर्मदातटे।।<br>
त्रिलक्षमश्वमेधं च त्रिलक्षं नरमेधकम्।।४७।।<br>
गोमेधं च चतुर्लक्षं विधिवन्महदद्भुतम् ।। <br>
ब्राह्मणानां त्रिकोटीश्च भोजयामास नित्यशः ।। ४८ ।। <br>
पञ्चलक्षगवां मांसैः सुपक्वैर्घृतसंस्कृतैः ।।<br>
चर्व्यैंश्चोष्यैर्लेह्यपेयैर्मिष्टद्रव्यैः सुदुर्लभैः।।४९।।<br>
अमूल्यरत्नलक्षं च दशकोटिसुवर्णकम् ।। <br>
स्वर्णशृङ्गयुतं दिव्यं गवां लक्षं सुपूजितम् ।। ।।2.54.५०।। <br>
वह्निशुद्धानि वस्त्राणि मुनीन्द्राणां च लक्षकम् ।। <br>
भूमिं च सर्वसस्याढ्यां गजेन्द्राणां च लक्षकम्।।<br>
त्रिलक्षमश्वरत्नं च शातकुंभविभूषितम्।।९१।।<br>
सहस्रं रथरत्नं च शिबिकालक्षमेव च।।<br>
त्रिकोटिस्वर्णपात्राणि सान्नं सजलमीप्सितम्।।<br>
त्रिकोटिस्वर्णभूषाश्च कर्पूरादिसुवासितम्।।५२।।<br>
ताम्बूलं सुविचित्रं च त्रिकोटिस्वर्णतल्पकम्।।<br>
रत्नेन्द्रखचितैर्मञ्चैः रचितैर्विश्वकर्मणा ।।५३।। <br>
वह्निशुद्धांशुकैश्चित्रै राजितं माल्यजालकैः।।<br>
नित्यं ददौ ब्राह्मणेभ्यो विष्णुप्रीत्या शिवाज्ञया।।५४।।<br>
संप्राप्य शंकराज्ज्ञानं कृष्णमंत्रं सुदुर्लभम्।।<br>
संप्राप्य कृष्णदास्यं च गोलोकं वै जगाम सः।।५५।।<br>
दृष्ट्वा मुक्तं स्वपुत्रं च प्रहष्टोऽभूत्प्रजापतिः।।<br>
तुष्टाव शंकरं तुष्टः ससृजेऽन्यं मनुं विधिः।।५६।।<br>
यतः स्वयम्भुपुत्रोऽयमतः स्वायम्भुवो मनुः।।<br>
स्वारोचिषो मनुश्चैव द्वितीयो वह्निनन्दनः।।५७।। <br>
राजा वदान्यो धर्मिष्ठः स्वायम्भुवसमो महान् ।। <br>
प्रियव्रतसुतावन्यौ द्वौ मनू धर्मिणां वरौ ।। ५८ ।। <br>
तौ तृतीयौ चतुर्थौ च वैष्णवौ तापसोत्तमौ ।। <br>
तौ च शङ्करशिष्यौ च कृष्णभक्तिपरायणौ ।। ५९ ।। <br>
धर्मिष्ठानां वरिष्ठश्च रैवतः पञ्चमो मनुः ।। <br>
षष्ठश्च चाक्षुषो ज्ञेयो विष्णुभक्तिपरायणः ।। 2.54.६० ।। <br>
श्राद्धदेवः सूर्यसुतो वैष्णवः सप्तमो मनुः ।। <br>
सावर्णिः सूर्यतनयो वैष्णवो मनुरष्टमः ।। ६१ ।। <br>
नवमो दक्षसावर्णिर्विष्णुव्रतपरायणः ।। <br>
दशमो ब्रह्मसावर्णिर्ब्रह्मज्ञानविशारदः ।। ६२ ।। <br>
ततश्च धर्मसावर्णिर्मनुरेकादशः स्मृतः ।। <br>
धर्मिष्ठश्च वरिष्ठश्च वैष्णवव्रततत्परः ।। ।। ६३ ।। <br>
ज्ञानी च रुद्रसावर्णिर्मनुश्च द्वादशः स्मृतः ।। <br>
धर्मात्मा देवसावर्णिर्मनुरेवं त्रयोदशः ।। ६४ ।। <br>
चतुर्दशो महाज्ञानी चन्द्रसावर्णिरेव च ।। <br>
यावदायुर्मनूनां स्यादिन्द्राणां तावदेव हि ।। ६५ ।। <br>
चतुर्दशेन्द्रावच्छिन्नं ब्रह्मणो दिनमुच्यते ।। <br>
तावती ब्रह्मणो रात्रिः सा च ब्राह्मी निशा नृप ।। ६६ ।। <br>
कालरात्रिश्च सा ज्ञेया वेदेषु परिकीर्त्तिता ।। <br>
ब्रह्मणो वासरे राजन्क्षुद्रकल्पः प्रकीर्त्तितः।। ।। ६७ ।। <br>
सप्तकल्पे चिरंजीवी मार्कण्डेयो महातपाः ।। <br>
ब्रह्मलोकादधः सर्वे लोका दग्धाश्च तत्र वै ।। ६८ ।। <br>
उत्थितेनैव सहसा सङ्कर्षणमुखाग्निना ।। <br>
चन्द्रार्कब्रह्मपुत्राश्च ब्रह्मलोकं गता ध्रुवम् ।।६९।। <br>
ब्रह्मरात्रिव्यतीते तु पुनश्च ससृजे विधिः ।। <br>
तस्यां ब्रह्मनिशायां च क्षुद्रः प्रलय उच्यते ।। 2.54.७० ।। <br>
देवाश्च मनवश्चैव तत्र दग्धा नरादयः ।। <br>
एवं त्रिंशद्दिवारात्रैर्ब्रह्मणो मास एव च ।। ७१ ।। <br>
वर्षं द्वादशमासैश्च ब्रह्मसम्बन्धि चैव हि ।। <br>
एवं पञ्चदशाब्दे तु गते च ब्रह्मणो नृप ।। <br>
दैनंदिनस्तु प्रलयो वेदेषु परिकीर्त्तितः ।। ।। ७२ ।। <br>
मोहरात्रिश्च सा प्रोक्ता वेदविद्भिः पुरातनैः ।। <br>
तत्र सर्वे प्रणष्टास्स्युश्चन्द्रार्कादिदिगीश्वराः ।। ७३ ।। <br>
आदित्या वसवो रुद्रा मनवो मानवादयः ।। <br>
ऋषयो मुनयश्चैव गन्धर्वा राक्षसादयः ।। ७४ ।। <br>
मार्कण्डेयो लोमशश्च पेचकश्चिरजीविनः ।। <br>
इन्द्रद्युम्नश्च नृपतिश्चाकूपारश्च कच्छपः ।।७९।। <br>
नाडीजंघो बकश्चैव सर्वे नष्टाश्च तत्र वै ।। <br>
ब्रह्मलोकादधः सर्वे लोका नागालयास्तथा ।। ।। ७६ ।। <br>
ब्रह्मलोकं ययुः सर्वे ब्रह्मपुत्रादयस्तथा ।। <br>
गते दैनंदिने ब्रह्मा लोकांश्च ससृजे पुनः ।।७७।। <br>
एवं शताब्दपर्य्यन्तं परमायुः प्रजापतेः ।। <br>
ब्रह्मणश्च निपाते स्यान्महाकल्पो भवेन्नृप ।। ७८ ।। <br>
प्रकीर्तिता महारात्रिः सैव चेह पुरातनैः ।। <br>
ब्रह्मणश्च निपाते च ब्रह्माण्डौघो जलप्लुतः ।। ७९ ।। <br>
देवमाता च सावित्री वेदा धर्म्मादयस्तथा ।। <br>
सर्वे प्रणष्टा मृत्युश्च प्रकृतिं च शिवं विना ।। 2.54.८० ।। <br>
नारायणे प्रलीनाश्च विश्वस्था वैष्णवास्तथा ।। <br>
कालाग्निरुद्रः संहर्त्ता सर्वरुद्रगणैः सह ।।८१।। <br>
मृत्युञ्जये महादेवे प्रलीनः स तमो गुणः ।। <br>
ब्रह्मणश्च निपातेन निमेषः प्रकृतेर्भवेत् ।। ८२ ।। <br>
नारायणस्य शम्भोश्च महाविष्णोश्च निश्चितम् ।। <br>
निमेषान्ते पुनः सृष्टिर्भवेत्कृष्णेच्छया नृप ।। ८३ ।। <br>
कृष्णो निमेषरहितो निर्गुणः प्रकृते परः ।। <br>
सगुणानां निमेषश्च कालसंख्यावयोमितः ।। ।। ८४ ।। <br>
निर्गुणस्य च नित्यस्य चाद्यन्तरहितस्य च ।। <br>
निमेषाणां सहस्रेण प्रकृतेर्दण्ड उच्यते ।। ८९ ।। <br>
षष्टिदण्डात्मिकास्तस्या वासरश्च प्रकीर्त्तितः ।। <br>
त्रिंशद्रात्रिं दिनैर्मासो वर्षं द्वादशमासकैः ।। ८६ ।। <br>
एवं गते शताब्दे च श्रीकृष्णे प्रकृतेर्लयः ।। <br>
प्रकृत्यां च प्रलीनायां श्रीकृष्णे प्राकृतो लयः ।। ८७ ।। <br>
सर्वान्संहृत्य सा चैका महाविष्णोः प्रसूश्च या ।। <br>
कृष्णवक्षसि लीना च मूलप्रकृतिरीश्वरी ।।८८ ।। <br>
सन्तो वदन्ति तां दुर्गां विष्णुमायां सनातनीम् ।। <br>
सर्वशक्तिस्वरूपां च परां नारायणीं सतीम् ।। ८९ ।। <br>
बुद्ध्यधिष्ठातृदेवी च श्रीकृष्णस्यैव निर्गुणाम् ।। <br>
यन्मायामोहिताश्चैव ब्रह्मविष्णुशिवादयः।।2.54.९०।।<br>
वैष्णवास्तां महालक्ष्मीं परां राधां वदन्ति ते ।। <br>
अर्द्धाङ्गां च महालक्ष्मीः प्रिया नारायणस्य च ।। ९१ ।। <br>
प्राणाधिष्ठातृदेवीं च प्रेम्णा प्राणाधिकां वराम् ।। <br>
स्थिरप्रेममयीं शक्तीं निर्गुणां निर्गुणस्य च ।।९२।। <br>
नारायणश्च शम्भुश्च संहृत्य स्वगणान्बहून् ।। <br>
शुद्धसत्त्वस्वरूपी श्रीकृष्णे लीनश्च निर्गुणे।। ।।९३।। <br>
गोपा गोप्यश्च गावश्च सवत्साश्च नराधिप ।। <br>
सर्वे लीनाः प्रकृत्यां च प्रकृतिः परमेश्वरे।।। <br>
महाविष्णौ विलीनाश्च ते सर्वे क्षुद्रविष्णवः ।। <br>
महाविष्णुः प्रकृत्यां च सा चैवं परमात्मनि।।९५।।<br>
प्रकृतिर्योगनिद्रा च श्रीकृष्णनयनद्वये ।। <br>
अधिष्ठानं चकारैवं मायया चेश्वरेच्छया।।९६।।<br>
प्रकृतेर्वासरो यावन्मितः कालः प्रकीर्त्तितः ।। <br>
तावद्वृन्दावने निद्रा कृष्णस्य परमात्मनः।।९७।।<br>
अमूल्य रत्नतल्पे च वह्निशुद्धांशुकार्चिते ।। <br>
गन्धचन्दनमाल्यौघवाय्वादिसुरभीकृते ।। ९८ ।। <br>
पुनः प्रजागरे तस्य सर्वसृष्टिर्भवेत्पुनः ।। <br>
एवं सर्वे प्राकृताश्च श्रीकृष्णं निर्गुणं विना ।। ९९ ।। <br>
तद्वन्दनं तत्स्मरणं तस्य ध्यानं तदर्चनम् ।। <br>
कीर्त्तनं तद्गुणानां च महापातकनाशनम् ।। 2.54.१०० ।। <br>
एतत्ते कथितं सर्वं यद्यन्मृत्युञ्जयाच्छ्रुतम् ।। <br>
यथागमं महाराज किं भूयः श्रोतुमिच्छसि ।। १०१ ।। <br>
सुयज्ञ उवाच।।<br>
कालाग्निरुद्रो विश्वानां संहर्त्ता च तमोगुणः ।। <br>
ब्रह्मणोऽन्ते विलीनश्च सत्त्वं मृत्युञ्जये शिवे ।।१०२।। <br>
शिवो लीनो निर्गुणे च श्रीकृष्णे प्राकृते लये ।। <br>
कथं तव गुरोर्नाम मृत्युञ्जय इति श्रुतम् ।।१०३।। <br>
कथं प्रसूर्महाविष्णोर्मूलप्रकृतिरीश्वरी।। <br>
असंख्यानि च विश्वानि सन्ति वै यस्य लोमसु ।। १०४ ।। <br>
सुतपा उवाच ।। <br>
ब्रह्मणोऽन्ते मृत्युकन्या प्रणष्टा जलबिम्बवत् ।। <br>
संहर्त्री सर्वलोकानां ब्रह्मादीनां नराधिप ।। १०५ ।। <br>
कतिधा मृत्युकन्यानां ब्रह्मणां कोटिशो लये ।। <br>
कालेन लीनः शम्भुश्च सत्त्वरूपे च निर्गुणे । १०६ ।। <br>
मृत्युकन्या जिता शश्वच्छिवेन गुरुणा मम ।। <br>
न मृत्युना जितः शम्भुः कल्पे कल्पे श्रुतौ श्रुतम् ।। १०७ ।। <br>
शम्भुर्नारायणस्यैव प्रकृतेश्च नराधिप ।। <br>
नित्यानां लीनता नित्ये तन्माया न तु वास्तवी ।। १०८ ।। <br>
स्वयं पुमान्निर्गुणश्च कालेन सगुणः स्वयम् ।। <br>
स्वयं नारायणः शम्भुर्मायया प्रकृतिः स्वयम् ।। १०९ ।। <br>
तदंशस्तत्समः शश्वद्यथा वह्नेः स्फुलिङ्गवत् ।।<br>
ये  ये च ब्रह्मणा सृष्टा रुद्रादित्यादयस्तथा ।। 2.54.११० ।। <br>
कल्पे कल्पे जितास्ते ते नश्वरा मृत्युकन्यया ।। <br>
न शिवो ब्रह्मणा सृष्टः सत्यो नित्यः सनातनः ।। १११ ।। <br>
कतिधा ब्रह्मणां पातो यन्निमेषण भूमिप ।। <br>
अथादिसर्गे श्रीकृष्णः प्रकृत्यां च जगद्गुरुः ।। ११२ ।। <br>
चकार वीर्याधानं च पुण्ये वृन्दावने वने ।। <br>
तद्वामांशसमुद्भूता रासे रासेश्वरी परा ।। ११३ ।। <br>
गर्भं दधार सा राधा यावद्वै ब्रह्मणो वयः।। <br>
ततः सुषाव सा डिम्भं गोलोके रासमण्डले ।। ११४ ।। <br>
चुकोप डिम्भं सा दृष्ट्वा हृदयेन विदूयता ।। <br>
तड्डिम्भं प्रेरयामास तदधो विश्व गोलके ।। ११५ ।। <br>
त्यक्त्वाऽपत्य महादेवी रुरोद च मुहुर्मुहुः ।। <br>
कृष्णस्तां बोधयामास महायोगेन योगवित् ।। ११६ ।। <br>
बभूव तस्माडिम्भाच्च सर्वाधारो महाविराट् ।। ११७ ।। <br>
सुयज्ञ उवाच ।। <br>
अद्य मे सफलं जन्म जीवनं सार्थकं मम ।। <br>
शापो मे वररूपश्चाप्यभवद्भक्तिकारणम् ।। ११८ ।। <br>
सुदुर्लभा हरेर्भक्तिः सर्वमङ्गलमङ्गला ।। <br>
न तस्याश्च समं विप्र वेदोक्तं भक्तिपञ्चकम् ।।११९।। <br>
यथा भक्तिर्मम भवेच्छ्रीकृष्णे परमात्मनि ।।<br>
सुदुर्लभा च सर्वेषां तत्कुरुष्व महामुने ।। 2.54.१२० ।। <br>
नह्यम्मयानि तीर्थानि न देवा मृच्छिलामयाः ।। <br>
ते पुनन्त्युरुकालेन कृष्णभक्ताश्च दर्शनात् ।। १२१ ।। <br>
सर्वेषामाश्रमाणां च द्विजातेर्जातिरुत्तमा ।। <br>
स्वधर्मनिरताश्चैव तेषु श्रेष्ठश्च भारते ।। १२२ ।। <br>
कृष्णमन्त्रोपासकश्च कृष्णभक्तिपरायणः ।। <br>
नित्यं नैवेद्येभोजी च ततः श्रेष्ठो महाञ्छुचिः ।।१२३।। <br>
त्वां वैष्णवं द्विजश्रेष्ठं महाज्ञानार्णवं परम् ।।<br>
संप्राप्य शिवशिष्यं च कं यामि शरणं मुने ।। १२४ ।। <br>
अधुनाऽहं गलत्कुष्ठी तव शापान्महामुने ।। <br>
कथं तपस्यामशुचिर्नाधिकारी करोमि च ।। १२५ ।। <br>
सुतपा उवाच ।। <br>
हरिभक्तिप्रदात्री सा विष्णुमाया सनातनी ।। <br>
सा च याननुगृह्णाति तेभ्यो भक्तिं ददाति च ।। १२६ ।। <br>
यांश्च माया मोहयति तेभ्यस्तां न ददाति च ।। <br>
करोति वञ्चनां तेषां नश्वरेण धनेन च ।। १२७ ।। <br>
कृष्णप्रेममयीं शक्तिं प्राणाधिष्ठातृदेवताम् ।। <br>
भज राधां निर्गुणां तां प्रदात्रीं सर्वसम्पदाम् ।। १२८ ।।<br>
शीघ्रं यास्यासि गोलोकं तदनुग्रहसेवया ।। <br>
सा सेविता श्रीकृष्णेन सर्वाराध्येन पूजिता ।। १२९ ।। <br>
ध्यानसाध्यं दुराराध्यं भक्ताः संसेव्य निर्गुणम् ।। <br>
सुचिरेण च गोलोकं प्रयान्ति बहुजन्मतः ।। 2.54.१३० ।। <br>
कृपामयीं च संसेव्य भक्ता यान्त्यचिरेण वै ।। <br>
सा प्रसूश्च महाविष्णोः सर्वसम्पत्स्वरूपिणी ।। १३१ ।। <br>
सहस्रवर्षपर्य्यन्तं विप्रपादोदकं पिब ।। <br>
कामदेवस्वरूपश्च रोगहीनो भविष्यसि ।।१३२।। <br>
विप्रपादोदकक्लिन्ना यावत्तिष्ठति मेदिनी ।। <br>
तावत्पुष्करपत्रेषु पिबन्ति पितरो जलम् ।। १३३ ।। <br>
पृथिव्यां यानि तीर्थानि तानि तीर्थानि सागरे ।। <br>
सागरे यानि तीर्थानि विप्रपादेषु तानि च ।। १३४ ।। <br>
विप्रपादोदकं चैव पापव्याधिविनाशनम् ।। <br>
सर्वतीर्थोदकसमं भुक्तिमुक्तिप्रदं शुभम् ।। १३५ ।। <br>
विप्रो मानवरूपी च देवदेवो जनार्दनः ।। <br>
विप्रेण दत्तं द्रव्यं च भुञ्जते सर्वदेवताः ।। १३६ ।। <br>
इत्येवमुक्त्वा विप्रश्च गृहीत्वा तस्य पूजनम् ।। <br>
जगाम गृहमित्युक्त्वा त्वायास्ये वत्सरान्तरे ।। १३७ ।। <br>
भक्त्या च बुभुजे राजा विप्रपादोदकं शिवे ।। <br>
विप्रांश्च पूजयामास भोजयामास वत्सरम् ।। १३८ ।। <br>
संवत्सरे व्यतीते तु निर्मुक्तो व्याधितो नृपः ।। <br>
आजगाम मुनिश्रेष्ठः सुतपाः कश्यपाग्रणीः ।। १३९ ।। <br>
राधापूजाविधानं च स्तोत्रं च कवचं मनुम् ।। <br>
ध्यानं च सामवेदोक्तं ददौ तस्मै नृपाय सः ।। 2.54.१४० ।। <br>
राजन्निर्गम्यतां शीघ्रमित्युक्त्वा तपसे मुनिः ।। <br>
जगाम स्वालयाद्दुर्गं निर्जगाम त्वरन्नृपः ।। १४१ ।। <br>
रुरुदुर्बान्धवाः सर्वे त्रिरात्रं शोकमूर्च्छिताः ।। <br>
भार्य्याश्च तत्यजुः प्राणान्पुत्रो राजा बभूव ह ।। १४२ ।। <br>
सुयज्ञः पुष्करं गत्वा चक्रे वै दुष्करं तपः ।। <br>
दिव्यं वर्षशतं राजा जजाप परमं मनुम् ।। १४३ ।। <br>
तदा ददर्श गगने रथस्थां परमेश्वरीम् ।। <br>
स तद्दर्शनमात्रेण निष्पापश्च बभूव ह ।।१४४।। <br>
तत्याज मानुषं देहं दिव्यां मूर्त्तिं दधार ह ।। <br>
सा देवी तेन यानेन रत्नेन्द्रैर्निर्मितेन च।।१४५।।<br>
नृपं नीत्वा च गोलोकं तत्र चैषा ययौ तदा ।। <br>
राजा ददर्श गोलोकं नद्या विरजया वृतम्।।१४६।।<br>
वेष्टितं पर्वतेनैव शतशृङ्गेण चारुणा।। <br>
श्रीवृन्दावनसंयुक्तं रासमण्डलमण्डितम् ।।१४७।। <br>
गोगोपगोपीनिकरैः शोभितं परिसेवतैः।।<br>
रत्नेन्द्रसारखचितैर्मन्दिरैः सुमनोहरैः ।।१४८।। <br>
नानाचित्रविचित्रैश्च राजितं परिशोभितम्।। <br>
सप्तत्रिंशद्भिराक्रीडैः कल्पवृक्षसमन्वितैः ।। १४९।।<br>
पारिजातद्रुमाकीर्णैर्वेष्टितं कामधेनुभिः ।। <br>
आकाशवत्सुविस्तीर्णं वर्तुलं चन्द्रबिम्बवत् ।। 2.54.१५० ।। <br>
अत्यूर्ध्वमपि वैकुण्ठात्पञ्चाशत्कोटियोजनम् ।। <br>
शून्ये स्थितं निराधारं धुवमेवेश्वरेच्छया ।।१५१।। <br>
आत्माकाशसमं नित्यमस्माकं च सुदुर्लभम् ।। <br>
अहं नारायणोऽनन्तो ब्रह्मा विष्णुर्महान्विराट् ।। १५२ ।। <br>
धर्मक्षुद्रविराट्संघो गङ्गा लक्ष्मीः सरस्वती ।। <br>
त्वं विष्णुमाया सावित्री तुलसी च गणेश्वरः ।। १५३ ।। <br>
सनत्कुमारः स्कन्दश्च नरनारायणावृषी ।। <br>
कपिलो दक्षिणा यज्ञो ब्रह्मपुत्राश्च योगिनः ।। १५४ ।। <br>
पवनो वरुणश्चन्द्रः सूर्य्यो रुद्रो हुताशनः ।। <br>
कृष्णमन्त्रोपासकश्च भारतस्थाश्च वैष्णवाः ।। १५५ ।। <br>
एभिर्दृष्टश्च गोलोको नान्यैर्दृष्टः कदाचन।।<br>
निरामये च तत्रैव रत्नसिंहासने स्थितम्।।१५६।।<br>
रत्नमालाकिरीटैश्च भूषितं रत्नभूषणैः।।<br>
सुनिर्मलैः पीतवस्त्रैः वह्निशुद्धैर्विराजितम् ।। १५७ ।। <br>
चन्दनोक्षितसर्वाङ्गं किशोरं गोपरूपिणम् ।। <br>
नवीननीरदश्यामश्वेतपङ्कजलोचनम् ।।१५८।। <br>
शरत्पार्वणचन्द्रास्यमीषद्धास्यं मनोहरम् ।। <br>
<br>
द्विभुजं मुरलीहस्तं भक्तानुग्रहविग्रहम्।।१५९।। <br>
स्वेच्छामयं परं ब्रह्म निर्गुणं प्रकृतेः परम्।। <br>
ध्यानसाध्यं दुराराध्यमस्माकं च सुदुर्लभम्।।2.54.१६०।। <br>
प्रियैर्द्वादशगोपालैः सेवितं श्वेतचामरैः।। <br>
वीक्षितं गोपिकावृन्दैः सस्मितैः सुमनोहरैः।।१६१।। <br>
पीडितैः कामबाणैश्च शश्वत्सुस्थिरयौवनैः।। <br>
वह्निशुद्धांशुकाधानै रत्नभूषणभूषितैः।।१६२।।<br>
रासमण्डलमध्यस्थं श्रीकृष्णं च परात्परम् ।। <br>
ददर्श राजा तत्रैव राधया दर्शितं तदा ।। १६३ ।। <br>
स्तुतं चतुर्भिवेदैश्च मूर्तिमद्भिर्मनोहरैः ।। <br>
रागिणीनां च रागाणामतीव सुमनोहरम् ।। १६४ ।। <br>
श्रुतवन्तं च सङ्गीतं यन्त्रवक्त्रोत्थितं शिवे ।। <br>
नित्यया च सनातन्या प्रकृत्या च सह त्वया ।। १६५ ।। <br>
शश्वत्पूजितपादाब्जमखण्डतुलसीदलैः ।। <br>
कस्तूरीकुंकुमाक्तैश्च गन्धचन्दनचर्चितैः ।। १६६ ।। <br>
दूर्वाभिरक्षताभिश्च पारिजातप्रसूनकैः ।। <br>
निर्मलैर्विरजातोयैर्दत्तार्घ्यैरतिशोभितम् ।। १६७ ।। <br>
सुप्रसन्नं स्वतन्त्रं च सर्वकारणकारणम् ।। <br>
सर्वेषां चान्तरात्मानं  सर्वेशं सर्वजीवनम् ।। १६८ ।। <br>
सर्वाधारं परं पूज्यं ब्रह्म ज्योतिः सनातनम् ।। <br>
सर्वसम्पत्स्वरूपं च दातारं सर्वसम्पदाम् ।। १५९ ।। <br>
सर्वमङ्गलरूपं च सर्वमङ्गलकारणम् ।। <br>
सर्वमंगलदं सर्वमंगलनां च मंगलम्।। 2.54.१७० ।। <br>
तं दृष्ट्वा नृपतिस्त्रस्तो ह्यवरुह्य रथात्त्वरन् ।।<br>
साश्रुनेत्रः पुलकितो मूर्ध्ना स प्रणनाम च ।। १७१ ।। <br>
परमात्मा ददौ तस्मै स्वदास्यं च शुभाशिषम् ।। <br>
स्वभक्तिं निश्चलां सत्यामस्माकं च सुदुर्लभाम् ।। १७२ ।। <br>
राधाऽवरुह्य स्वरथात्कृष्णवक्षस्युवास सा ।। <br>
गोपीभिः सुप्रियाभिश्च सेविता श्वेतचामरैः ।। ।। १७३ ।। <br>
सम्भाषिता श्रीकृष्णेन सस्मितेन च पूजिता ।। <br>
समुत्थितेन सहसा भक्त्या वै सम्भ्रमेण च ।। १७४ ।। <br>
आदौ राधां समुच्चार्य्य पश्चात्कृष्णं च माधवम् ।। <br>
प्रवदन्ति च वेदेषु वेदविद्भिः पुरातनैः ।।१७५।। <br>
विपर्य्ययं ये वदन्ति ये निन्दन्ति जगत्प्रसूम् ।। <br>
कृष्णप्राणाधिकां प्रेममयीं शक्तिं च राधिकाम् ।। १७६ ।। <br>
ते पच्यन्ते कालसूत्रे यावच्चन्द्रदिवाकरम् ।। <br>
भवन्ति स्त्रीपुत्रहीना रोगिणः शतजन्मसु ।।।१७७। <br>
इत्येवं कथितं दुर्गे राधिकाख्यानमुत्तमम् ।। <br>
सा त्वं सती भगवती वैष्णवी च सनातनी।।१७८।।<br>
नारायणी विष्णुमाया मूलप्रकृतिरीश्वरी ।। <br>
मायया मां पृच्छसि त्वं सर्वज्ञा सर्वरूपिणी।।१७९।<br>
स्त्रीजातिष्वधिदेवी च परा जातिस्मरा वरा ।। <br>
कथितं राधिकाख्यानं किं भूयः श्रोतुमिच्छसि ।। 2.54.१८० ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसं वादान्तर्गतहरगौरीसंवादे राधाख्याने सुयज्ञाख्याने सुतपःसुयज्ञसंवादे सुयज्ञस्य गोलोकप्राप्तिर्नाम चतुष्पञ्चाशत्तमोऽध्यायः।।५४।। <br>
इति सुयज्ञोपाख्यानं समाप्तम् ।। <br>
<br>
