नारायण उवाच ॥ <br>
सरस्वती सा वैकुण्ठे स्वयं नारायणान्तिके ॥ <br>
गङ्गाशापेन कलया कलहाद्भारते सरित् ॥ १ ॥ <br>
पुण्यदा पुण्यजननी पुण्यतीर्थस्वरूपिणी ॥ <br>
पुण्यवद्भिर्निषेव्या च स्थितिः पुण्यवतां मुने ॥ २ ॥ <br>
तपस्विनां तपोरूपा तपस्याकाररूपिणी ॥ <br>
कृतपापेध्मदाहाय ज्वलदग्निस्वरूपिणी ॥ ३ ॥ <br>
ज्ञाने सरस्वतीतोये गतं यैर्मानवैर्भुवि ॥ <br>
तेषां स्थितिश्च वैकुण्ठे सुचिरं हरिसंसदि ॥ ४ ॥ <br>
भारते कृतपापश्च स्नात्वा तत्रैव लीलया ॥ <br>
मुच्यते सर्वपापेभ्यो विष्णुलोके वसेच्चिरम् ॥ ९ ॥ <br>
चतुर्दश्यां पौर्णमास्यामक्षयायां दिनक्षये ॥ <br>
ग्रहणे च व्यतीपातेऽन्यस्मिन्पुण्यदिनेऽपि च ॥ ६ ॥ <br>
अनुषङ्गेण यः स्नाति हेलया श्रद्धयाऽपि वा ॥ <br>
सारूप्यं लभते नूनं वैकुण्ठे स हरेरपि ॥ ७ ॥ <br>
सरस्वतीमन्त्रकं च मासमेकं तु यो जपेत् ॥ <br>
महामूर्खः कवीन्द्रश्च स भवेन्नात्र संशयः ॥८॥ <br>
नित्यं सरस्वतीतोये यः स्नात्वा मुण्डयेन्नरः ॥ <br>
न गर्भवासं कुरुते पुनरेव स मानवः ॥ ९ ॥ <br>
इत्येवं कथितं किंचिद्भारतीगुणकीर्त्तनम्॥ <br>
सुखदं मोक्षदं सारं किं भूयः श्रोतुमिच्छसि ॥ 2.6.१० ॥ <br>
सौतिरुवाच ॥ <br>
नारायणवचः श्रुत्वा नारदो मुनिसत्तमः ॥ <br>
पुनः पप्रच्छ सन्देहच्छेदं शौनक सत्वरम् ॥ ११ ॥ <br>
नारद उवाच ॥ <br>
कथं सरस्वती देवी गङ्गाशापेन भारते ॥ <br>
कलया कलहेनैव समभूत्पुण्यदा सरित् ॥१२॥ <br>
श्रवणे श्रुतिसाराणां वर्द्धते कौतुकं मम ॥ <br>
कथामृतानां नो तृप्तिः केन श्रेयसि तृप्यते ॥१३॥ <br>
कथं शशाप सा गङ्गा पूजितां तां सरस्वतीम् ॥ <br>
शान्ता सत्त्वस्वरूपा च पुण्यदा सर्वदा नृणाम् ॥१४॥ <br>
तेजस्विन्योर्द्वयोर्वादकारणं श्रुतिसुन्दरम् ॥ <br>
सुदुर्लभं पुराणेषु तन्मे व्याख्यातुमर्हसि ॥ १९ ॥ <br>
नारायण उवाच ॥ <br>
शृणु नारद वक्ष्यामि कथामेतां पुरातनीम् ॥ <br>
यस्याः स्मरणमात्रेण सर्वपापात्प्रमुच्यते ॥ १६ ॥ <br>
लक्ष्मीस्सरस्वती गङ्गा तिस्रो भार्य्या हरेरपि ॥ <br>
प्रेम्णा समास्तास्तिष्ठन्ति सततं हरिसन्निधौ ॥ १७ ॥ <br>
चकार सैकदा गङ्गा विष्णोर्मुखनिरीक्षणम्॥<br>
सस्मिता च सकामा च सकटाक्षं पुनः पुनः॥१८॥ <br>
विभुर्जहास तद्वक्त्रं निरीक्ष्य च मुदा क्षणम् ॥ <br>
क्षमां चकार तद्दृष्ट्वा लक्ष्मीर्नैव सरस्वती॥१९॥<br>
बोधयामास तां पद्मा सत्त्वरूपा च सस्मिता ॥<br>
क्रोधाविष्टा च सा वाणी न च शान्ता बभूव ह ॥ 2.6.२० ॥ <br>
उवाच गङ्गां भर्त्तारं रक्तास्या रक्तलोचना ॥<br>
कम्पिता कोपवेगेन शश्वत्प्रस्फुरिताधरा ॥२१॥ <br>
सरस्वत्युवाच ॥ <br>
सर्वत्र समताबुद्धिः सद्भर्तुः कामिनीः प्रति ॥ <br>
धर्मिष्ठस्य वरिष्ठस्य विपरीता खलस्य च ॥ २२ ॥ <br>
ज्ञातं सौभाग्यमधिकं गंगायां ते गदाधर ॥ <br>
कमलायां च तत्तुल्यं न च किंचिन्मयि प्रभो ॥२३॥ <br>
गंगायाः पद्मया सार्द्धं प्रीतिश्चापि सुसम्मता ॥ <br>
क्षमां चकार तेनेदं विपरीतं हरिप्रिया ॥ २४ ॥ <br>
किं जीवनेन मेऽत्रैव दुर्भगायाश्च साम्प्रतम् ॥ <br>
निष्फलं जीवनं तस्या या पत्युः प्रेमवञ्चिता ॥२५॥ <br>
त्वां सर्वेशं सत्त्वरूपं ये वदन्ति मनीषिणः ॥ <br>
ते च मूर्खा न वेदज्ञा न जानन्ति मतिं तव ॥२६॥ <br>
सरस्वतीवचः श्रुत्वा दृष्ट्वा तां कोपसंयुताम् ॥ <br>
मनसा तु समालोच्य स जगाम बहिः सभाम् ॥ २७ ॥ <br>
गते नारायणे गंगामवोचन्निर्भयं रुषा ॥ <br>
रागाधिष्ठातृ देवी सा वाक्यं श्रवणदुःसहम् ॥ २८ ॥ <br>
हे निर्लज्जे सकामे त्वं स्वामिगर्वं करोषि किम् ॥ <br>
अधिकं स्वामिसौभाग्यं विज्ञापयितुमिच्छसि ॥ २९ ॥ <br>
मानहानिं करिष्यामि तवाद्य हरिसन्निधौ ॥ <br>
किं करिष्यति ते कान्तो मम वै कान्तवल्लभे ॥2.6.३०॥ <br>
इत्येवमुक्त्वा गंगाया जिघृक्षुं केशमुद्यताम् ॥ <br>
वारयामास तां पद्मा मध्यदेशस्थिता सती ॥ ३१ ॥ <br>
शशाप वाणी तां पद्मां महाकोपवती सती ॥ <br>
वृक्षरूपा सरिद्रूपा भविष्यसि न संशयः ॥ ३२ ॥ <br>
विपरीतं यतो दृष्ट्वा किंचिन्नो वक्तुमर्हसि ॥ <br>
सन्तिष्ठसि सभामध्ये यथा वृक्षो यथा सरित् ॥ ३३ ॥ <br>
शापं श्रुत्वा च सा देवी न शशाप चुकोप न ॥ <br>
तत्रैव दुःखिता तस्थौ वाणीं धृत्वा करेण च ॥ ३४ ॥ <br>
अत्युद्धतां च तां दृष्ट्वा कोपप्रस्फुरितानना ॥ <br>
उवाच गंगा तां देवीं पद्मां पद्मविलोचना ॥ ३९ ॥ <br>
गंगोवाच ॥ <br>
त्वमुत्सृज महोग्रां तां पद्मे किं मे करिष्यति ॥ <br>
वाग्दुष्टा वागधिष्ठात्री देवीयं कलहप्रिया ॥ ३६ ॥ <br>
यावती योग्यताऽस्याश्च यावती शक्तिरेव वा ॥ <br>
तथा करोतु वादं च मया सार्द्धं सुदुर्मुखा ॥ ३७ ॥ <br>
स्वबलं यन्मम बलं विज्ञापयितुमर्हतु ॥ <br>
जानन्तु सर्वे ह्युभयोः प्रभावं विक्रमं सति ॥ ३८ ॥ <br>
इत्येवमुक्त्वा सा देवी वाण्यै शापं ददाविति ॥ <br>
सरित्स्वरूपा भवतु सा या त्वामशपद्रुषा ॥ ३९ ॥ <br>
अधो मर्त्यं सा प्रयातु सन्ति यत्रैव पापिनः ॥ <br>
कलौ तेषां च पापांशं लभिष्यति न संशयः ॥ 2.6.४० ॥ <br>
इत्येवं वचनं श्रुत्वा तां शशाप सरस्वती ॥ <br>
त्वमेव यास्यसि महीं पापिपापं लभिष्यसि ॥ ४१ ॥ <br>
एतस्मिन्नन्तरे तत्र भगवानाजगाम ह ॥ <br>
चतुर्भुजश्चतुर्भिश्च पार्षदैश्च चतुर्भुजैः ॥ ४२ ॥ <br>
सरस्वतीं करे धृत्वा वासयामास वक्षसि ॥ <br>
बोधयामास सर्वज्ञः सर्वज्ञानं पुरातनम् ॥ ४३ ॥ <br>
श्रुत्वा रहस्यं तासां च शापस्य कलहस्य च ॥ <br>
उवाच दुःखितास्ताश्च वाक्यं सामयिकं विभुः ॥ ४४ ॥ <br>
श्रीभगवानुवाच ॥ <br>
लक्ष्मि त्वं कलया गच्छ धर्मध्वजगृहं शुभे ॥ <br>
अयोनिसम्भवा भूमौ तस्य कन्या भविष्यसि ॥ ४५ ॥ <br>
तत्रैव दैवदोषेण वृक्षत्वं च लभिष्यसि ॥ <br>
मदंशस्यासुरस्यैव शङ्खचूडस्य कामिनी ॥ ४६ ॥ <br>
भूत्वा पश्चाच्च मत्पत्नी भविष्यसि न संशयः ॥<br>
त्रैलोक्यपावनी नाम्ना तुलसीति च भारते ॥ ४७ ॥ <br>
कलया च सरिद्भूत्वा शीघ्रं गच्छ वरानने ॥ <br>
भारतं भारतीशापान्नाम्ना पद्मावती भव ॥ ४८ ॥ <br>
गङ्गे यास्यसि चांशेन पश्चात्त्वं विश्वपावनी ॥ <br>
भारतं भारतीशापात्पापदाहाय देहिनाम् ॥ ४९ ॥ <br>
भगीरथस्य तपसा तेन नीता सुदुष्करात् ॥ <br>
नाम्ना भागीरथी पूता भविष्यसि महीतले ॥ 2.6.५० ॥ <br>
मदंशस्य समुद्रस्य जाया जाये ममाज्ञया ॥ <br>
मत्त्कलांशस्य भूपस्य शन्तनोश्च सुरेश्वरि ॥ ५१ ॥ <br>
गङ्गाशापेन कलया भारतं गच्छ भारति ॥ <br>
कलहस्य फलं भुङ्क्ष्व सपत्नीभ्यां सहाच्युते ॥ ५२ ॥ <br>
स्वयं च ब्रह्मसदनं ब्रह्मणः कामिनी भव ॥ <br>
गङ्गा यातु शिवस्थानमत्र पद्मैव तिष्ठतु ॥ ५३ ॥ <br>
शान्ता च् क्रोधरहिता मद्भक्ता मत्स्वरूपिणी ॥ <br>
महासाध्वी महाभागा सुशीला धर्मचारिणी ॥ ५४ ॥ <br>
यदंशकलया सर्वा धर्मिष्ठाश्च पतिव्रताः ॥ <br>
शान्तरूपा सुशीलाश्च प्रतिविश्वेषु योषितः॥। <br>
तिस्रो भार्य्यास्त्रयः श्यालास्त्रयो भृत्याश्च बान्धवाः ॥ <br>
ध्रुवं वेदविरुद्धाश्च न ह्येते मङ्गलप्रदाः ॥ ५६ ॥ <br>
स्त्री पुंवच्च गृहे येषां गृहिणां स्त्रीवशः पुमान् ॥ <br>
निष्फलं जन्म वै तेषामशुभं च पदे पदे ॥ ५७ ॥ <br>
मुखदुष्टा योनिदुष्टा यस्य स्त्री कलहप्रिया ॥ <br>
अरण्यं तेन गन्तव्यं महारण्यं गृहाद्वरम् ॥ ५८ ॥ <br>
जनानां च स्थलानां च पुराणां प्राप्तिरेव च ॥ <br>
सततं सुलभा तत्र न तेषां तद्गृहेऽपि च ॥ ५९ ॥ <br>
वरमग्नौ स्थितिर्हिंस्रजन्तूनां सन्निधौ सुखम् ॥ <br>
ततोऽपि दुःखं पुंसां च दुष्टस्त्रीसन्निधौ ध्रुवम् ॥ 2.6.६० ॥ <br>
व्याधिज्वाला विषज्वाला वरं पुंसां वरानने ॥ <br>
दुष्टस्त्रीणां मुखज्वाला मरणादतिरिच्यते ॥ ॥ ६१ ॥ <br>
पुंसश्च स्त्रीजितस्येह जीवितं निष्फलं ध्रुवम् ॥ <br>
यदह्ना कुरुते कर्म न तस्य फलभाग्भवेत् ॥ ६२ ॥ <br>
स निन्दितोऽत्र सर्वत्र परत्र नरकं व्रजेत् ॥ <br>
यशकीर्तिविहीनो यो जीवन्नपि मृतो हि सः ॥ ६३ ॥ <br>
बह्वीनां च सपत्नीनां नैकत्र श्रेयसी स्थितिः ॥ <br>
एकभार्य्यः सुखी नैव बहुभार्य्यः कदाचन ॥ ६४ ॥ <br>
गच्छ गंगे शिवस्थानं ब्रह्मस्थानं सरस्वति ॥ <br>
अत्र तिष्ठतु मद्देहे सुशीला कमलालया ॥६५॥ <br>
सुसाध्या यस्य पत्नी च सुशीला च पतिव्रता॥<br>
इह स्वर्गसुखं तस्य धर्ममोक्षौ परत्र च॥६६॥<br>
पतिव्रता यस्य पत्नी स च मुक्तः शुचिः सुखी ॥ <br>
जीवन्मृतोऽशुचिर्दुःखी दुश्शीलापतिरेव यः ॥ ६७ ॥ <br>
इत्युक्त्वा जगतां नाथो विरराम च नारद ॥<br>
अत्युच्चै रुरुदुर्देव्यः समालिङ्ग्य परस्परम् ॥ ६८ ॥ <br>
ताश्च सर्वाः समालोच्य क्रमेणोचुः सदीश्वरम् ॥ <br>
कम्पिताः साश्रुनेत्राश्च शोकेन च भयेन च ॥ ६९ ॥ <br>
सरस्वत्युवाच ॥ <br>
प्रायश्चित्तं देहि नाथ दुष्टायां जन्मशोधकम् ॥ <br>
सत्स्वामिना परित्यक्ताः कुत्र जीवन्ति काः स्त्रियः ॥2.6.७०॥ <br>
देहत्यागं करिष्यामि ध्रुवं योगेन भारते ॥ <br>
अत्युच्चतो निपतनं प्राप्तुमर्हति निश्चितम् ॥७१॥ <br>
गंगोवाच ॥ <br>
अहं केनापराधेन त्वया त्यक्ता जगत्पते ॥ <br>
देहत्यागं करिष्यामि निर्दोषाया वधं लभ ॥ ७२ ॥ <br>
निर्दोषकामिनीत्यागं कुरुते यो जनो भवे ॥ <br>
स याति नरकं कल्पं किं ते सर्वेश्वरस्य वा ॥ ७३ ॥ <br>
लक्ष्मीरुवाच ॥ <br>
नाथ सत्त्वस्वरूपस्त्वं कोपः कथमहो तव ॥ <br>
प्रसादं कुरु चास्मभ्यं सदीशस्य क्षमा वरा ॥ ७४ ॥ <br>
भारतं भारतीशापाद्यास्यामि कलया यदि ॥ <br>
कतिकालं स्थितिस्तत्र कदा द्रक्ष्यामि ते पदम् ॥७५॥ <br>
दास्यन्ति पापिनः पापं मह्यं स्नानावगाहनात् ॥ <br>
केन तस्माद्विमुक्ताऽहमागमिष्यामि ते पदम्॥७६॥ <br>
कलया तुलसीरूपा धर्मध्वजसुता सती ॥ <br>
भूत्वा कदा लभिष्यामि त्वत्पादाम्बुजमच्युत ॥ ७७ ॥ <br>
वृक्षरूपा भविष्यामि तदधिष्ठातृदेवता ॥ <br>
मामुद्धरिष्यसि कदा तन्मे ब्रूहि कृपानिधे ॥ ७८ ॥ <br>
गंगा सरस्वतीशापाद्यदि यास्यति भारतम् ॥ <br>
शापेन मुक्ता पापाच्च कदा त्वां वा लभिष्यति ॥ ७९ ॥ <br>
गंगाशापेन सा वाणी यदि यास्यति भारतम् ॥ <br>
कदा शापाद्विनिर्मुच्य लभिष्यति पदं तव ॥ 2.6.८० ॥ <br>
तां वाणीं ब्रह्मसदनं गंगां वा शिवमन्दिरम् ॥ <br>
गन्तुं वदसि हे नाथ तत्क्षमस्व च ते वचः ॥ ८१ ॥ <br>
इत्युक्त्वा कमला कान्तपदं धृत्वा ननाम च ॥ <br>
सुकेशैर्वेष्टयित्वा च रुरोद च पुनः पुनः ॥८२॥ <br>
उवाच पद्मनाभस्तां प्रभां कृत्वा स्ववक्षसि॥ <br>
ईषद्धासः प्रसन्नास्यो भक्तानुग्रहकारकः ॥ ८३ ॥ <br>
नारायण उवाच ॥ <br>
त्वद्वाक्यमाचरिष्यामि स्ववाक्यं च सुरेश्वरि ॥ <br>
समतां च करिष्यामि शृणु तत्क्रममेव च ॥ ८४ ॥ <br>
भारती यातु कलया सरिद्रूपा च भारतम् ॥ <br>
अर्द्धांशा ब्रह्मसदनं स्वयं तिष्ठतु मद्गृहे ॥ ८५ ॥ <br>
भगीरथेन नीता सा गंगा यास्यति भारतम् ॥ <br>
पूतं कर्तुं त्रिभुवनं स्वयं तिष्ठतु मद्गृहे ॥ ८६ ॥ <br>
तत्रैव चन्द्रमौलेश्च मौलिं प्राप्स्यति दुर्लभम् ॥ <br>
ततः स्वभावतः पूताऽप्यतिपूता भविष्यति ॥ ८७ ॥ <br>
कलांशांशेन गच्छ त्वं भारते कमलोद्भवे ॥ <br>
पद्मावती सरिद्रूपा तुलसीवृक्षरूपिणी ॥ ८८ ॥ <br>
कलेः पञ्चसहस्रे च गते वर्षे च मोक्षणम् ॥<br>
युष्माकं सरितां भूयो मद्गृहे चागमिष्यथ ॥ ॥ ८९ ॥ <br>
सम्पदां हेतुभूता च विपत्तिः सर्वदेहिनाम् ॥ <br>
विना विपत्तिर्महिमा केषां पद्मे भवेद्भवे ॥ 2.6.९० ॥ <br>
मन्मन्त्रोपासकानां च सतां स्नानावगाहनात् ॥ <br>
युष्माकं मोक्षणं पापात्पापिस्पर्शनहेतुकात् ॥ ९१ ॥ <br>
पृथिव्यां यानि तीर्थानि सन्त्यसंख्यानि सुन्दरि ॥ <br>
भविष्यन्ति च पूतानि मद्भक्तस्पर्शदर्शनात् ॥ ९२ ॥ <br>
मन्मन्त्रोपासका भक्ता भ्रमन्ते भारते सति ॥ <br>
पूतं कर्त्तुं भारतं च सुपवित्रां वसुन्धराम् ॥ ९३ ॥ <br>
मद्भक्ता यत्र तिष्ठन्ति पादं प्रक्षालयन्ति च ॥ <br>
तत्स्थानं च महातीर्थं सुपवित्रं भवेद्ध्रुवम् ॥ ९४ ॥ <br>
स्त्रीघ्नो गोघ्नः कृतघ्नश्च ब्रह्मघ्नो गुरुतल्पगः ॥ <br>
जीवन्मुक्तो भवेत्पूतो मद्भक्तस्पर्शदर्शनात् ॥ ९५ ॥ <br>
एकादशीविहीनश्च सन्ध्याहीनोऽपि नास्तिकः ॥ <br>
वृषवाहो भवेत्पूतो मद्भक्तस्पर्शदर्शनात् ॥ ९६ ॥ <br>
असिजीवी मषीजीवी धावकः शूद्रयाजकः ॥ <br>
वृषवाहो भवेत्पूतो मद्भक्तस्पर्शदर्शनात् ॥ ९७ ॥ <br>
विश्वासघाती मित्रघ्नो मिथ्यासाक्ष्यप्रदायकः ॥ <br>
न्यासहारी भवेत्पूतो मद्भक्तस्पर्शदर्शनात् ॥ ९८ ॥ <br>
ऋणग्रस्तो वार्द्धुषिको जारजः पुंश्चलीपतिः ॥ <br>
पूतश्च पुंश्चलीपुत्रो मद्भक्तस्पर्शदर्शनात् ॥ ९९ ॥ <br>
शूद्राणां सूपकारश्च देवलो ग्रामयाजकः ॥ <br>
अदीक्षितो भवेत्पूतो मद्भक्तस्पर्शदर्शनात् ॥ 2.6.१०० ॥ <br>
अश्वत्थघातकश्चैव मद्भक्तानां च निन्दकः ॥ <br>
अनिवेदितभोजी च पूतो मद्भक्तदर्शनात् ॥ १०१ ॥ <br>
मातरं पितरं भार्य्यां भ्रातरं तनयं सुताम्॥ <br>
गुरोः कुलं च भगिनीं वंशहीनं च बान्धवम् ॥ १०२ ॥ <br>
श्वश्रूं च श्वशुरं चैव यो न पुष्णाति नारद ॥ <br>
स महापातकी पूतो मद्भक्तस्पर्शदर्शनात् ॥ १०३॥ <br>
देवद्रव्यापहारी च विप्रद्रव्यापहारकः ॥ <br>
लाक्षालोहरसानां च विक्रेता दुहितुस्तथा ॥ १०४ ॥ <br>
महापातकिनश्चैते शूद्राणां शवदाहकाः ॥ <br>
भवेयुरेते पूताश्च मद्भक्तस्पर्शदर्शनात् ॥ १०५ ॥ <br>
लक्ष्मीरुवाच ॥ <br>
भक्तानां लक्षणं ब्रूहि भक्तानुग्रहकारक ॥ <br>
येषां सन्दर्शनस्पर्शात्सद्यः पूता नराधमाः ॥ १०६ ॥ <br>
हरिभक्तिविहीनाश्च महाहङ्कारसंयुताः ॥ <br>
स्वप्रशंसारता धूर्त्ताः शठा वै साधु निन्दकाः ॥ १०७ ॥ <br>
पुनन्ति सर्वतीर्थानि येषां स्नानावगाहनात् ॥ <br>
येषां च पादरजसा पूता पादोदकान्मही ॥ १०८ ॥ <br>
येषां सन्दर्शनं स्पर्शं देवा वाञ्छन्ति भारते ॥ <br>
सर्वेषां परमो लाभो वैष्णवानां समागमः ॥ १०९ ॥ <br>
न ह्यम्मयानि तीर्थानि न देवा मृच्छिलामयाः ॥ <br>
ते पुनन्त्युरुकालेन विष्णुभक्ताः क्षणादहो॥ 2.6.११० ॥ <br>
सौतिरुवाच ॥ <br>
महालक्ष्मीवचः श्रुत्वा लक्ष्मीकान्तश्च सस्मितः॥ <br>
निगूढतत्त्वं कथितुमृषिश्रेष्ठोपचक्रमे ॥ १११ ॥ <br>
श्रीनारायण उवाच ॥ <br>
भक्तानां लक्षणं लक्ष्मि गूढं श्रुतिपुराणयोः ॥ <br>
पुण्यस्वरूपं पापघ्नं सुखदं भुक्तिमुक्तिदम् ॥ ११२ ॥ <br>
सारभूतं गोपनीयं न वक्तव्यं खलेषु च ॥ <br>
त्वां पवित्रां प्राणतुल्यां कथयामि निशामय ॥ ११३ ॥ <br>
गुरुवक्त्राद्विष्णुमन्त्रो यस्य कर्णे विशेद्वरः ॥ <br>
वदन्ति वेदवेदाङ्गात्तं पवित्रं नरोत्तमम् ॥ ११४ <br>
पुरुषाणां शतं पूर्वं पूतं तज्जन्ममात्रतः ॥ <br>
स्वर्गस्थं नरकस्थं वा मुक्तिं प्राप्नोति तत्क्षणात् ॥ ११५ ॥ <br>
यैः कैश्चिद्यत्र वा जन्म लब्धं येषु च जंतुषु ॥ <br>
जीवन्मुक्तास्ते च पूता यान्ति काले हरेः पदम् ॥ ११६ ॥ <br>
मद्भक्तियुक्तो मत्पूजानियुक्तो मद्गुणान्वितः ॥ .<br>
मद्गुणश्लाघनीयश्च मन्निविष्टश्च सन्ततम् ॥ ११७ ॥ <br>
मद्गुणश्रुतिमात्रेण सानन्दः पुलकान्वितः ॥ <br>
सगद्गदः साश्रुनेत्रः स्वात्मविस्मृतिरेव च ॥ ११८ ॥ <br>
न वाञ्छन्ति सुखं मुक्तिं सालोक्यादि चतुष्टयम् ॥ <br>
ब्रह्मत्वममरत्वं वा तद्वाञ्छा मम सेवने ॥ ११९ ॥ <br>
इन्द्रत्वं च मनुत्वं च देवत्वं च सुदुर्लभम् ॥ <br>
स्वर्गराज्यादिभोगं च स्वप्नेऽपि न हि वाच्छति ॥ 2.6.१२० ॥ <br>
ब्रह्माण्डानि विनश्यन्ति देवा ब्रह्मादयस्तथा ॥ <br>
कल्याणभक्तियुक्तश्च मद्भक्तो न प्रणश्यति ॥ १२१ ॥ <br>
भ्रमन्ति भारते भक्ता लब्ध्वा जन्म सुदुर्लभम् ॥ <br>
तेऽपि यान्ति महीं पूतां कृत्वा तीर्थं ममालयम् ॥ १२२ ॥ <br>
इत्येतत्कथितं सर्वं कुरु पद्मे यथोचितम् ॥ <br>
तदाज्ञाताश्च ताश्चक्रुर्हरिस्तस्थौ सुखासने ॥ १२३ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सरस्वत्युपाख्यानं नाम षष्ठोऽध्यायः ॥ ६ ॥ <br>
