सावित्र्युवाच ॥ <br>
धर्मराज महाभाग वेदवेदाङ्गपारग ॥ <br>
नानापुराणेतिहासपाञ्चरात्रप्रदर्शकः ॥१॥ <br>
सर्वेषु सारभूतं यत्सर्वेष्टं सर्वसम्मतम् ॥ <br>
कर्मच्छेदे बीजरूपं प्रशंस्यं सुखदं नृणाम् ॥ २ ॥<br>
यशःप्रदं धर्मदं च सर्वमंगलमंगलम् ॥ <br>
येन यामीं न ते यांति यातनां भवदुःखदाम् ॥ ३ ॥ <br>
कुण्डानि च न पश्यन्ति तत्र नैव पतंति च ॥ <br>
न भवेद्येन जन्मादि तत्कर्म वद सुव्रत ॥ ४ ॥ <br>
किमाकाराणि कुण्डानि कानि तेषां मतानि च ॥ <br>
केन रूपेण तत्रैव सदा तिष्ठंति पापिनः ॥ ५ ॥ <br>
स्वदेहे भस्मसाद्भूते यांति लोकान्तरं नराः ॥ <br>
केन देहेन वा भोगं भुञ्जते वा शुभाशुभम् ॥ ६ ॥ <br>
सुचिरं क्लेशभोगेन कथं देहो न नश्यति ॥ <br>
देहो वा किंविधो ब्रह्मंस्तन्मे व्याख्यातुमर्हसि ॥७॥ <br>
नारायण उवाच ॥ सावित्रीवचनं श्रुत्वा धर्मराजो हरिं स्मरन् ॥ <br>
कथां कथितुमारेभे गुरुं नत्वा च नारद॥ ८ ॥ <br>
यम उवाच ॥ <br>
वत्से चतुर्षु वेदेषु धर्मो वै संहितासु च ॥ <br>
पुराणेष्वितिहासेषु पाञ्चरात्रादिकेषु च ॥ ९ ॥<br>
अन्येषु सर्वशास्त्रेषु वेदांगेषु च सुव्रते ॥ <br>
सर्वेष्टं सारभूतं च मंगलं कृष्णसेवनम् ॥ 2.32.१० ॥ <br>
जन्ममृत्युजरारोगशोकसन्तापतारणम् ॥ <br>
सर्वमङ्गलरूपं च परमानन्दकारणम् ॥ ११ ॥ <br>
कारणं सर्वसिद्धीनां नरकार्णवतारणम् ॥ <br>
भक्तिवृक्षांकुरकरं कर्मवृक्षनिकृन्तनम् ॥१२ ॥<br>
गोलोकमार्गसोपानमविनाशिपदप्रदम्॥<br>
सालोक्यसार्ष्टिसारूप्यसामीप्यादिप्रदं शुभे॥१३॥ <br>
कुण्डानि यमदूतं च यमं च यमकिङ्करान् ॥ <br>
स्वप्नेऽपि नहि पश्यन्ति सति श्रीकृष्णकिङ्कराः ॥ १४ ॥ <br>
हरिव्रतं ये कुर्वंति गृहिणः कर्मभोगिनः ॥ <br>
ये स्नांति हरितीर्थे च नाश्नन्ति हरिवासरे ॥ १५ ॥ <br>
प्रणमंति हरिं नित्यं हर्य्यर्चां पूजयन्ति च ॥ <br>
न यान्ति ते च घोरां च मम संयमनीं पुरीम् ॥ १६ ॥ <br>
त्रिसन्ध्यपूता विप्राश्च शुद्धाचारसमन्विताः ॥ <br>
स्वधर्मनिरताः शान्ता न यान्ति यममन्दिरम् ॥ १७ ॥ <br>
ते स्वर्गभोगिनोऽन्ये च शुद्धा देवान्यकिंकराः ॥ <br>
यान्त्यायान्ति च मर्त्यं च स्वर्गं च नहि निर्वृताः ॥ <br>
निवृत्तिं न हि लिप्सन्ति कृष्णसेवां विना नराः ॥ १८ ॥ <br>
स्वधर्म्मनिरताश्चापि स्वधर्मविरतास्तथा ॥ <br>
गच्छन्तो मर्त्यलोकं च दुर्द्धर्षा यमकिङ्कराः ॥ १९ ॥ <br>
भीताः कृष्णोपासकाच्च वैनतेयादिवोरगाः ॥ <br>
स्वदूतं पाशहस्तं च गच्छन्तं तं वदाम्यहम् ॥ 2.32.२० ॥ <br>
यास्यसीति च सर्वत्र हरिभक्ताश्रमं विना ॥ <br>
कृष्णमन्त्रोपासकानां नामानि च निकृन्तनम् ॥ २१ ॥ <br>
करोति नखराञ्जल्या चित्रगुप्तश्च भीतवत् ॥ <br>
मधुपर्कादिकं ब्रह्मा तेषां च कुरुते पुनः ॥ २२ ॥ <br>
विलंघ्य ब्रह्मलोकं च गोलोके गच्छतां सताम् ॥ <br>
दुरितानि च नश्यन्ति तेषां संस्पर्शमात्रतः ॥ २३ ॥ <br>
यथा सुप्रज्वलद्वह्नौ काष्ठानि च तृणानि च ॥ <br>
प्राप्नोति मोहः संमोहं तांश्च दृष्ट्वाऽतिभीतवत् ॥ २४ ॥ <br>
कामश्च कामिनं याति लोभ क्रोधौ ततः सति ॥ <br>
मृत्युः पलायते रोगो जरा शोको भयं तथा ॥ २५ ॥ <br>
कालः शुभाशुभं कर्म्म हर्षो भोगस्तथैव च ॥ <br>
ये ये न यान्ति यामीं च कथितास्ते मया सति ॥ २६ ॥ <br>
शृणु देहस्य विवृतिं कथयामि यथागमम् ॥ <br>
पृथिवी वायुराकाशं तेजस्तोयमिति स्फुटम् ॥ २७ ॥ <br>
देहिनां देहबीजं च स्रष्टुः सृष्टिविधौ परम् ॥ <br>
पृथ्व्यादिपञ्चभूतैश्च यो देहो निर्मितो भवेत् ॥ २८ ॥ <br>
स कृत्रिमो नश्वरश्च भस्मसाच्च भवेदिह ॥ <br>
वृद्धाङ्गुष्ठप्रमाणेन यो जीवः पुरुषाकृतिः ॥ २९ ॥ <br>
बिभर्ति सूक्ष्मदेहं च तद्रूपं भोगहेतवे ॥ <br>
स देहो न भवेद्भस्म ज्वलदग्नौ ममालये ॥ 2.32.३० ॥ <br>
जलेन नष्टो देहो वा प्रहारे सुचिरं कृते ॥ <br>
न शस्त्रे च न चास्त्रे च सुतीक्ष्णे कण्टके तथा ॥ ३१ ॥ <br>
तप्तद्रवे तप्तलौहे तप्तपाषाण एव च ॥ <br>
प्रतप्तप्रतिमाश्लेषेऽप्यत्यूर्ध्वनेऽपि च ॥ ॥ ३२ ॥ <br>
न च दग्धो न भग्नश्च भुंक्ते संतापमेव च ॥ <br>
कथितं देवि वृत्तान्तं कारणं च यथागमम् ॥ <br>
कुण्डानां लक्षणं सर्वं निबोध कथयामि ते ॥ ॥ ३३ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने द्वात्रिंशत्तमोऽध्यायः ॥ ३२ ॥ <br>
<br>
