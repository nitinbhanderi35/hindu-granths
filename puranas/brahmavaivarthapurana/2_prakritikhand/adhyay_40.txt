नारद उवाच॥<br>
नारायण महाभाग समश्चैव त्वया प्रभो॥<br>
रूपेण च गुणैश्चैव यशसा तेजसा त्विषा॥१॥<br>
त्वमेव ज्ञानिनां श्रेष्ठः सिद्धानां योगिनां तथा॥<br>
तपस्विनां मुनीनां च परो वेदविदां तथा॥<br>
महालक्ष्म्या उपाख्यानं विज्ञातं महदद्भुतम् ॥२॥ <br>
अन्यत्किञ्चिदुपाख्यानं निगूढं वद साम्प्रतम्॥ <br>
अतीव गोपनीयं यदुपयुक्तं च सर्वतः॥<br>
अप्रकाश्यं पुराणेषु वेदोक्तं धर्मसंयुतम्॥३॥ <br>
श्रीनारायण उवाच॥<br>
नानाप्रकारमाख्यानमप्रकाश्यं पुराणतः ॥ <br>
श्रुतौ कतिविधं गूढमास्ते ब्रह्मन्सुदुर्लभम्॥ ४ ॥ <br>
तेषु यत्सारभूतं च श्रोतुं किंवा त्वमिच्छसि ॥ <br>
तन्मे ब्रूहि महाभाग पश्चाद्वक्ष्यामि तत्पुनः ॥५॥ <br>
नारद उवाच ॥ <br>
स्वाहा देवहविर्दाने प्रशस्ता सर्वकर्मसु॥ <br>
पितृदाने स्वधा शस्ता दक्षिणा सर्वतो वरा ॥६॥ <br>
एतासां चरितं जन्म फलं प्राधान्यमेव च ॥ <br>
श्रोतुमिच्छामि ते वक्त्राद्वद वेदविदां वर ॥ ७ ॥ <br>
सौतिरुवाच ॥ <br>
नारदस्य वचः श्रुत्वा प्रहस्य मुनिपुंगवः ॥ <br>
कथां कथितुमारेभे पुराणोक्तां पुरातनीम् ॥ ८ ॥ <br>
श्रीनारायण उवाच ॥ <br>
सृष्टेः प्रथमतो देवाश्चाहारार्थं ययुः पुरा ॥ <br>
ब्रह्मलोके ब्रह्मसभामगम्यां सुमनोहराम् ॥ ९ ॥ <br>
गत्वा निवेदनं चक्रुर्मुने त्वाहारहेतुकम् ॥ <br>
ब्रह्मा श्रुत्वा प्रतिज्ञाय सिषेवे श्रीहरेः पदम् ॥ 2.40.१० ॥ <br>
यज्ञरूपो हि भगवान्कलया च बभूव सः ॥ <br>
यज्ञे यद्यद्धविर्दानं दत्तं तेभ्यश्च वेधसा ॥ ११ ॥ <br>
हविर्ददति विप्राश्च भक्त्या च क्षत्रियादयः ॥ <br>
सुरा नैव प्राप्नुवन्ति तद्दानं मुनिपुंगव ॥ १२ ॥ <br>
देवा विषण्णास्ते सर्वे तत्सभां च पुनर्ययुः ॥ <br>
गत्वा निवेदनं चक्रुराहाराभावहेतुकम् ॥ १३ ॥ <br>
ब्रह्मा श्रुत्वा तु मनसा श्रीकृष्णं शरणं ययौ ॥ <br>
प्रकृतिं पूजयामास ध्यायन्नेव तदाज्ञया॥ ॥ १४ ॥ <br>
प्रकृतिः कलया चैव सर्वशक्तिस्वरूपिणी ॥ <br>
बभूव दाहिका शक्तिरग्नेः स्वाहास्वरूपिणी ॥ १५ ॥ <br>
ग्रीष्ममध्याह्नमार्त्तण्ड प्रभान्यक्कारकारिणी ॥ <br>
अतीव सुन्दरी रामा रमणीया मनोहरा ॥ १६ ॥ <br>
ईषद्धास्यप्रसन्नास्या भक्तानुग्रहकारिणी ॥ <br>
उवाचेति विधेरग्रे पद्मयोने वरं वृणु ॥ १७ ॥ <br>
विधिस्तद्वचनं श्रुत्वा सम्भ्रमात्समुवाच ताम् ॥ १८ ॥ <br>
ब्रह्मोवाच ॥ <br>
त्वमग्नेर्दाहिका शक्तिर्भव पत्नी च सुन्दरी ॥ <br>
दग्धुं न शक्तस्स्वहुतं हुताशश्च त्वया विना ॥ १९ ॥ <br>
त्वन्नामोच्चार्य्य मन्त्रान्ते यद्दास्यति हविर्नरः ॥ <br>
सुरेभ्यस्तत्प्राप्नुवन्ति सुराः सानन्दपूर्वकम् ॥2.40.२०॥ <br>
अग्नेः सम्पत्स्वरूपा च श्रीरूपा च गृहेश्वरी ॥ <br>
देवानां पूजिता शश्वन्नरादीनां भवाम्बिके॥ ॥ २१ ॥ <br>
ब्रह्मणश्च वचः श्रुत्वा सा विषण्णा बभूव ह ॥ <br>
तमुवाच स्वयं देवी स्वाभिप्रायं स्वयम्भुवम् ॥ २२ ॥ <br>
स्वाहोवाच ॥ <br>
अहं कृष्णं भजिष्यामि तपसा सुचिरेण च ॥ <br>
ब्रह्मंस्तदन्यद्यत्किंचित्स्वप्नवद्भ्रम एव च ॥२३ ॥ <br>
विधाता जगतां त्वं च शम्भुर्मृत्युञ्जयः प्रभुः ॥ <br>
बिभर्ति शेषो विश्वं च धर्म्मः साक्षी च देहिनाम् ॥ २४ ॥ <br>
सर्वाद्यपूज्यो देवानां गणेषु च गणेश्वरः ॥ <br>
प्रकृतिः सर्वसूः सर्वे पूजिता यत्प्रसादतः ॥२५॥ <br>
ऋषयो मुनयश्चैव पूजिता यं निषेव्य च ॥<br>
तत्पादपद्मं ब्रह्मैक्यभावाद्वै चिन्तयाम्यहम् ॥२६॥ <br>
पद्मास्या पाद्ममित्युक्त्वा पद्मलाभानुसारतः ॥ <br>
जगाम तपसे पाद्मे पद्मादीशस्य पद्मजा ॥ २७ ॥ <br>
तपस्तेपे लक्षवर्षमेकपादेन पाद्मजा ॥ <br>
तदा ददर्श श्रीकृष्णं निर्गुणं प्रकृतेः परम् ॥ २८ ॥ <br>
अतीव कमनीयं च रूपं दृष्ट्वा च सुन्दरी ॥ <br>
मूर्छां सम्प्राप कामेन कामेशस्य च कामुकी ॥ २९ ॥ <br>
विज्ञाय तदभिप्रायं सर्वज्ञस्तामुवाच सः ॥ <br>
स्वक्रोडे च समुत्थाप्य क्षीणांगीं तपसा चिरम् ॥ 2.40.३० ॥ <br>
श्रीकृष्ण उवाच ॥ <br>
वाराहे च त्वमंशेन मम पत्नी भविष्यसि ॥ <br>
नाम्ना नाग्नजिती कन्या कान्ते नग्नजितस्य च ॥ ३१ ॥ <br>
अधुनाऽग्नेर्दाहिका त्वं भव पत्नी च भाविनि ॥ <br>
मन्त्राङ्गरूपा पूता च मत्प्रसादाद्भविष्यसि ॥ ३२ ॥ <br>
वह्निस्त्वां भक्तिभावेन सम्पूज्य च गृहेश्वरीम्॥ <br>
रमिष्यते त्वया सार्द्धं रामया रमणीयया ॥ ३३ ॥ <br>
इत्युक्त्वाऽन्तर्दधे देवो देवीमाश्वास्य नारद ॥ <br>
तत्राजगाम सन्त्रस्तो वह्निर्ब्रह्मनिदेशतः ॥ ३४ ॥ <br>
ध्यानैश्च सामवेदोक्तैर्ध्यात्वा तां जगदम्बिकाम् ॥ <br>
सम्पूज्य परितुष्टाव पाणिं जग्राह मन्त्रतः ॥ ३५ ॥ <br>
तदा दिव्यं वर्षशतं स रेमे रामया सह ॥ <br>
अतीव निर्जने रम्ये सम्भोगसुखदे सदा ॥३६॥ <br>
बभूव गर्भं तस्याश्च हुताशस्यैव तेजसा ॥ <br>
तद्दधार च सा देवी दिव्यं द्वादशवत्सरम् ॥ ३७ ॥ <br>
ततः सुषाव पुत्रांश्च रमणीयान्मनोहरान् ॥ <br>
दक्षिणाग्निर्गार्हपत्याहवनीयान्क्रमेण च ॥ ॥ ३८ ॥ <br>
ऋषयो मुनयश्चैव ब्राह्मणाः क्षत्रियादयः ॥ <br>
स्वाहान्तं मन्त्रमुच्चार्य्य हविर्ददति नित्यशः ॥ ३९ ॥ <br>
स्वाहायुक्तं च मन्त्रं च यो गृह्णाति प्रशस्तकम् ॥ <br>
सर्वसिद्धिर्भवेत्तस्य ब्रह्मन्ग्रहणमात्रतः ॥ 2.40.४० ॥ <br>
विषहीनो यथा सर्पो वेदहीनो यथा द्विजः ॥ <br>
पतिसेवाविहीना स्त्री विद्याहीनो यथा नरः ॥ ४१ ॥ <br>
फलशाखाविहीनश्च यथा वृक्षो हि निन्दितः ॥ <br>
स्वाहाहीनस्तथा मन्त्रो न द्रुतं फलदायकः ॥ ४२ ॥ <br>
परितुष्टा द्विजाः सर्वे देवाः संप्रापुराहुतिम् ॥ <br>
स्वाहान्तेनैव मन्त्रेण सफलं सर्वकर्म च ॥ ४३ ॥ <br>
इत्येवं वर्णितं सर्वं स्वाहोपाख्यानमुत्तमम् ॥ <br>
सुखदं मोक्षदं सारं कि भूयः श्रोतुमिच्छसि ॥ ४४ ॥ <br>
नारद उवाच ॥ <br>
स्वाहापूजाविधानं च ध्यानं स्तोत्रं मुनीश्वर ॥ <br>
संपूज्य वह्निस्तुष्टाव येन तां वद मे प्रभो ॥ ४५ ॥ <br>
नारायण उवाच ॥ <br>
ध्यानं च सामवेदोक्तं स्तोत्रं पूजाविधानकम् ॥ <br>
वदामि श्रूयतां ब्रह्मन्सावधानं निशामय ॥ ४६ ॥ <br>
सर्वयज्ञारम्भकाले शालग्रामे घटेऽथवा ॥ <br>
स्वाहां संपूज्य यत्नेन यज्ञं कुर्य्यात्फलाप्तये ॥ ४७ ॥ <br>
स्वाहां मन्त्राङ्गभूतां च मन्त्रसिद्धिस्वरूपिणीम् ॥ <br>
सिद्धां च सिद्धिदां नृणां कर्मणां फलदां भजे ॥ ४८॥ <br>
इति ध्यात्वा च मूलेन दत्त्वा पाद्यादिकं नरः ॥ <br>
सर्वसिद्धिं लभेत्स्तुत्वा मूलं स्तोत्रं मुने शृणु ॥ ४९ ॥ <br>
ॐ ह्रीं श्रीं वह्निजायायै देव्यै स्वाहेत्यनेन च ॥ <br>
यः पूजयेच्च तां देवीं सर्वेष्टं लभते ध्रुवम् ॥ 2.40.५० ॥ <br>
वह्निरुवाच ॥ <br>
स्वाहा ऽऽद्या प्रकृतेरंशा मन्त्रतन्त्राङ्गरूपिणी॥<br>
मन्त्राणां फलदात्री च धात्री च जगतां सती ॥५१॥<br>
सिद्धिस्वरूपा सिद्धा च सिद्धिदा सर्वदा नृणाम् ॥ <br>
हुताशदाहिकाशक्तिस्तत्प्राणाधिकरूपिणी ॥ ५२ ॥ <br>
संसारसाररूपा च घोरसंसारतारिणी ॥ <br>
देवजीवनरूपा च देवपोषणकारिणी ॥ ५३ ॥ <br>
षोडशैतानि नामानि यः पठेद्भक्तिसंयुतः ॥ <br>
सर्वसिद्धिर्भवेत्तस्य चेह लोके परत्र च ॥ ५४ ॥ <br>
नाङ्गहीनो भवेत्तस्य सर्वकर्मसु शोभनम् ॥ <br>
अपुत्रो लभते पुत्रमभार्य्यो लभते प्रियाम् ॥ ५५ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारद नारायणसंवादे स्वाहोपाख्याने स्वाहाजन्मादिकथनं नाम चत्वारिंशत्तमोऽध्यायः ॥ ४० ॥ <br>
इति स्वाहोपाख्यानं समाप्तम्॥ <br>
<br>
