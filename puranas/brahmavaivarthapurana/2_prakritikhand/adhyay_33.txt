यम उवाच ॥ <br>
पूर्णेन्दुमण्डलाकारं सर्वकुण्डं च वर्तुलम् ॥ <br>
अतीव निम्नं पाषाणभेदैश्च खचितं सति ॥ १ ॥ <br>
न नश्वरं चाप्रलयं निर्मितं चेश्वरेच्छया ॥ <br>
क्लेशदं वै पातकिनां नानारूपं तदालयम् ॥ २ ॥ <br>
ज्वलदङ्गाररूपं च शतहस्तशिखान्वितम् ॥ <br>
परितः क्रोशमानं च वह्निकुण्डं प्रकीर्त्तितम् ॥ ३ ॥ <br>
महच्छब्दं प्रकुर्वद्भिः पापिभिः परिपूरितम् ॥ <br>
रक्षितं मम दूतैश्च ताडितैश्चापि सन्ततम् ॥ ४ ॥ <br>
प्रतप्तोदकपूर्णं च हिंस्रजन्तुसमन्वितम् ॥ <br>
महाघोरान्धकारं च पापिसंघेन संकुलम् ॥ ९ ॥ <br>
प्रकुर्वता काकुशब्दं प्रहारैर्वर्णितेन च॥ <br>
क्रोशार्द्धमानं मद्दूतस्ताडितेन च रक्षितम् ॥ ६ ॥ <br>
तत्तक्षारोदकैः पूर्णं नक्रैश्च परिवेष्टितम् ॥ <br>
सङ्कुलं पापिभिश्चैव क्रोशमानं भयानकम् ॥ ७ ॥ <br>
त्राहीति शब्दं कुर्वद्भिर्मम दूतैश्च ताडितैः ॥ <br>
प्रचलद्भिरनाहारैः शुष्ककण्ठौष्ठतालुकैः ॥ ८ ॥ <br>
विण्मूत्रैरेव पूर्णं च क्रोशमानं च कुत्सितम् ॥ <br>
अतिदुर्गन्धिसंयुक्तं व्याप्तं पापिभिरेव च ॥ ९ ॥ <br>
ताडितैर्मम दूतैश्चाप्यनाहारैरुपद्रवैः ॥ <br>
रक्षेति शब्दं कुर्वद्भिस्तत्कीटैरेव भक्षितम्॥ ॥ 2.33.१० ॥ <br>
तप्तमूत्रद्रवैः पूर्णं मूत्रकीटैश्च संकुलम् ॥ <br>
युक्तं महापापिभिश्च तत्कीटैर्दंशितं सदा ॥ ११ ॥ <br>
गव्यूतिमानं ध्वान्ताक्तं शब्दकृद्भिश्च सन्ततम्॥ <br>
मद्दूतैस्ताडितैर्घोरैः शुष्ककण्ठौष्ठतालुकैः ॥१२॥ <br>
श्लैष्मपूर्णं क्रोशमितं वेष्टितं चेष्टितैः सदा ॥<br>
तद्भोजिभिः पापिभिश्च तत्कीटैर्भक्षितैः सदा ॥ १३ ॥ <br>
क्रोशार्द्धं गरपूर्णं च गरभोजिभिरन्वितम् ॥ <br>
गरकीटैर्भक्षितैश्च पापिभिः पूर्णमेव च॥ १४॥ <br>
ताडितैर्मम दूतैश्च शब्दकृद्भिश्च कम्पितैः ॥ <br>
सर्पाकारैर्वज्रदंष्ट्रैः शुष्ककण्ठैः सुदारुणैः॥१५॥<br>
नेत्रयोर्मलपूर्णं च क्रोशार्द्धं कीटसंयुतम् ॥ <br>
पापिभिः संकुलं शश्वद्द्रवद्भिः कीटभक्षितैः ॥ १६ ॥ <br>
वसारसेन पूर्णं च क्रोशतुर्य्यं सुदुस्सहम् ॥ <br>
तद्भोजिभिः पातकिभिर्व्याप्तं दूतैश्च ताडितैः ॥१७॥<br>
शुक्रपूर्णं क्रोशतुर्य्यं शुक्रकीटैश्च भक्षितैः ॥ <br>
क्रन्दद्भिः पापिभिः शश्वत्संकुलं व्याकुलैर्भिया॥ ॥ १८ ॥ <br>
दुर्गन्धिरक्तपूर्णं च वापीमानं गभीरकम् ॥ <br>
तद्भोजिभिः पापिभिश्च संकुलं कीटभक्षितैः ॥ १९ ॥ <br>
पूर्णं नेत्राश्रुभिर्नृणां वाप्यर्द्धं पापिभिर्युतम् ॥ <br>
ताडितैर्मम दूतैश्च तद्भक्ष्यैः कीटभक्षितैः ॥ 2.33.२० ॥ <br>
नृणां गात्रमलैः पूर्णं तद्भक्ष्यैः पापिभिर्युतम् ॥ <br>
ताडितैर्मम दूतैश्च व्यग्रैश्च कीटभक्षितैः॥२१॥ <br>
कर्णविट्परिपूर्णं च तद्भक्ष्यैः पापिभिर्युतम् ॥ <br>
वापीतुर्य्यप्रमाणं च रुदद्भिः कीटभक्षितै॥२२॥ <br>
मज्जापूर्णं नराणां च महादुर्गन्धिसंयुतम् ॥ <br>
महापातकिभिर्युक्तं वापीतुर्य्यप्रमाणकम् ॥ २३ ॥ <br>
परिपूर्णं स्निग्धमांसैर्मम दूतैश्च ताडितैः॥ <br>
पापिभिः सङ्कुलं चैव वापीमानं भयानकम् ॥ २४ ॥ <br>
कन्याविक्रयिभिश्चैव तद्भक्ष्यैः कीटभक्षितैः ॥ <br>
त्राहीति शब्दं कुर्वद्भिस्त्रासितैश्च भयानकम् ॥ २५ ॥ <br>
वापीतुर्य्यप्रमाणं च नखादिकचतुष्टयम् ॥ <br>
पापिभिः संकुलं शश्वन्मम दूतैश्च ताडितैः ॥ २६ ।! <br>
प्रतप्तताम्रकुंडं च ताम्रपर्य्युन्मुखान्वितम् ॥ <br>
ताम्राणां प्रतिमालक्षैः प्रतप्तैरावृतं सदा ॥ २७ ॥ <br>
प्रत्येकं प्रतिमाश्लिष्टै रुदद्भिः पापिभिर्युतम् ॥ <br>
गव्यूतिमानं विस्तीर्णं मम दूतैश्च ताडितैः ॥ २८ ॥ <br>
प्रतप्तलोहधारं च ज्वलदङ्गारसंयुतम् ॥ <br>
लोहानां प्रतिमालक्षैः प्रतप्तैरावृतं सदा ॥ २९ ॥ <br>
प्रत्येकं सर्वसंश्लिष्टैः शश्वद्विचलितैर्भिया ॥ <br>
रक्ष रक्षेति शब्दं च कुर्वद्भिर्दूतताडितैः ॥ 2.33.३० ॥ <br>
महापातकिभिर्युक्तं द्विगव्यूतिप्रमाणकम् ॥ <br>
भयानकं ध्वान्तयुक्तं लौहकुण्डं प्रकीर्तितम् ॥ ३१ ॥ <br>
धर्मकुण्डं तप्तसुराकुण्डं वाप्यर्द्धमेव च ॥ <br>
तद्भोजिभिः पापिभिश्च व्याप्तं मद्दूतताडितैः ॥३२॥ <br>
अधः शाल्मलिवृक्षस्य तीक्ष्णकण्टककुण्डकम् ॥ <br>
लक्षपौरुषमानं च क्रोशमानं च दुःखदम् ॥ ३३ ॥ <br>
धनुर्माने कण्टकैश्च सुतीक्ष्णैः परिवेष्टितम् ॥ ३४ ॥ <br>
प्रत्येकं कंटकैर्विद्धं महापातकिभिर्युतम् ॥ <br>
वृक्षाग्रान्निपतद्भिश्च मम दूतैश्च ताडितैः ॥ ३५ ॥ <br>
जलं देहीति शब्दं च कुर्वद्भिः शुष्कतालुकैः ॥ <br>
महाभयाऽतिव्यग्रैश्च दण्डसंभिन्नमस्तकैः ॥ <br>
प्रचलद्भिर्यथा तप्ततैले जीविभिरेव च ॥३६॥ <br>
विषौघैस्तक्षकादीनां पूर्णं च क्रोशमानकम्॥<br>
तद्भक्ष्यैः पापिभिर्युक्तं मम दूतैश्च ताडितैः ॥ ३७ ॥ <br>
प्रतप्ततैलपूर्णं च कीटादिपरिवर्जितम् ॥ <br>
तद्भक्ष्यैः पापिभिर्युक्तं स्निग्धगात्रैश्च वेष्टितैः ॥ ३८ ॥ <br>
काकुशब्दं प्रकुर्वद्भिश्चलद्भिर्दूतताडितैः ॥ <br>
महापातकिभिर्युक्तं द्विगव्यूतिप्रमाणकम् ॥ ३९ ॥ <br>
शस्त्रकुण्डं ध्वान्तयुक्तं क्रोशमानं भयानकम् ॥ <br>
शूलाकारैः सुतीक्ष्णाग्रैर्लौहशस्त्रैश्च वेष्टितम् ॥ 2.33.४० ॥ <br>
शस्त्रतल्पस्वरूपं च क्रोशतुर्य्यप्रमाणकम् ॥ <br>
पातकिभिर्वेष्टितं च कुन्तविद्धैश्च वेष्टितम् ॥ ४१ ॥ <br>
ताडितैर्मम दूतैश्च शुष्ककण्ठौष्ठतालकैः ॥ <br>
कीटैः संपीड्यमानैश्च सर्पयानैर्भयङ्करैः ॥४२॥ <br>
तीक्ष्णदन्तैश्च विकृतैर्व्याप्तं ध्वान्तयुतं सति ॥ <br>
महापातकिभिर्युक्तं भीतैर्वा कीटभक्षितैः ॥ <br>
रुदद्भिः क्रोशमानं च मम दूतैश्च ताडितैः ॥ ४३ ॥ <br>
अतिदुर्गन्धिसंयुक्तं क्रोशार्द्धं पूयसंयुतम् ॥ <br>
तद्भक्ष्यैः पापिभिर्युक्तं मम दूतैश्च ताडितैः ॥ ४४ ॥ <br>
द्विगव्यूति प्रमाणं च हिमतोयप्रपूरितम् ॥ <br>
तालवृक्षप्रमाणैश्च सर्पकोटिभिरावृतम् ॥ ४९' ॥ <br>
सर्पवेष्टितगात्रैश्च पापिभिः सर्पभक्षितैः ॥ <br>
संकुलं शब्दकृद्भिश्च मम दूतैश्च ताडितैः ॥ ४६ ॥ <br>
कुण्डत्रयं मशादीनां पूर्णं च मशकादिभिः ॥ <br>
सर्वं कोशार्द्धमानं च महापातकिभिर्युतम् ॥ ४७ ॥ <br>
हस्तपादादिभिर्बद्धैः क्षत्रैः क्षतजलौहितैः ॥ <br>
हाहेति शब्दं कुर्वद्भिः प्रचलद्भिश्च सन्ततम्॥४८॥<br>
वज्रवृश्चिकयोः कुण्डं ताभ्यां च परिपूरितम् ॥ <br>
वाप्यर्द्धं पापिभिर्युक्तं वज्रवृश्चिकदंशितैः ॥ ४९ ॥ <br>
कुण्डत्रयं शरादीनां तैरेव परिपूरितम् ॥ <br>
तैर्विद्धैः पापिभिर्युक्तं वाप्यर्द्धं रक्तलोहितैः ॥2.33.५०॥ <br>
तप्तपङ्कोदकैः पूर्णं सध्वान्तं गोलकुण्डकम् ॥ <br>
कीटैः संपीड्यमानैश्च भक्षितैः पापिभिर्युतम् ॥ ५१ ॥ <br>
वाप्यर्द्धं परिपूर्णं च जलस्थैर्नक्रकोटिभिः ॥ <br>
दारुणैर्विकृताकारैर्भक्षितैः पापिभिर्युतम् ॥ ५२ ॥ <br>
विण्मूत्रश्लेष्मभक्ष्यैश्च संयुक्तं शतकोटिभिः ॥ <br>
काकैश्च विकृताकारैर्धनुर्लक्षं च पापिभिः ॥ ५३ ॥ <br>
सञ्चालवाजयोः कुण्डं ताभ्यां च परिपूरितम् ॥ <br>
भक्षितैः पापिभिर्युक्तं शब्दकृद्भिश्च सन्ततम् ॥ ५४ ॥ <br>
धनुःशतं वज्रयुक्तं पापिभिः सङ्कुलं सदा ॥ <br>
शब्दकृद्भिर्वज्रदग्धैरन्तर्ध्वान्तमयं सदा॥ ॥ ५५ ॥ <br>
वापीद्विगुणयानं च तप्तप्रस्तरनिर्मितम् ॥ <br>
ज्वलदङ्गारसदृशं चलद्भिः पापिभिर्युतम् ॥ ५६ ॥ <br>
क्षुरधारोपमैस्तीक्ष्णैः पाषाणे र्निर्मितं परम् ॥ <br>
महापातकिभिर्युक्तं क्षतं क्षतजलोहितैः ॥ ५७ ॥ <br>
दुर्गन्धिलालापूर्णं च तद्भक्ष्यैः पापिभिर्युतम् ॥ <br>
क्रोशमानं गभीरं च मम दूतैश्च ताडितैः ॥५८॥ <br>
तप्ततोयेऽञ्जनाकारैः परिपूर्णं धनुश्शतम् ॥ <br>
चलद्भिः पापिभिर्युक्तं मम दूतेन ताडितैः॥५९॥ <br>
पूर्णं चूर्णद्रवैः क्रोशमानं पापिभिरन्वितम् ॥ <br>
तद्भोजिभिः प्रदग्धैश्च मम दूतैश्च ताडितैः ॥ 2.33.६० ॥ <br>
कुण्डं कुलालचक्राभं घूर्ण्यमानं च सन्ततम् ॥ <br>
सुतीक्ष्णषोडशारं च घूर्णितैः पापिभिर्युतम् ॥ ६१ ॥ <br>
अतीव वक्रं निम्नं च द्विगव्यूतिप्रमाणकम् ॥ <br>
कन्दराकारनिर्माणं तप्तोदकसमन्वितम् ॥६२॥ <br>
महापातकिभिर्युक्तं भक्षितैर्जलजन्तुभिः ॥ <br>
प्रचलद्भिः शब्दकृद्भिर्ध्वान्तयुक्तं भयानकम् ॥ ६३ ॥ <br>
कोटिभिर्विकृताकारैः कच्छपैश्च सुदारुणैः ॥ <br>
जलस्थैः संयुतं तैश्च भक्षितैः पापिभिर्युतम्॥६४॥ <br>
ज्वालाकलापैस्तेजोभिनिर्मितं क्रोशमानकम् ॥ <br>
शब्दकृद्भिः पापिभिश्च चलद्भिः संयुतं सदा ॥ ६५ ॥ <br>
क्रोशमानं गभीरं च तप्तभस्मभिरन्वितम् ॥ <br>
शश्वच्चलद्भिः संयुक्तं पापिभिर्भस्मभक्षितैः ॥ ६६ ॥ <br>
तप्तपाषाणलोष्टानां समूहैः परिपूरितम् ॥ <br>
प्राणिभिर्दग्धगात्रैश्च युक्तं वै शुष्कतालुकैः ॥ ६७ ॥ <br>
क्रोशमानं ध्वान्तमयं गभीरमतिदारुणैः ॥ <br>
ताडितैर्मम दूतैश्च दग्धकुण्डं प्रकीर्तितम् ॥ ६८ ॥ <br>
अप्यूर्मियुक्ततोयं च प्रतप्तक्षारसंयुतम् ॥ <br>
नानाप्रकार विकृतं जलजन्तुसमन्वितम् ॥ ६९ ॥ <br>
द्विगव्यूतिप्रमाणं च गभीरं ध्वान्तसंयुतम् ॥ <br>
तद्भक्ष्यैः पापिभिर्युक्तं दंशितैर्जलजन्तुभिः॥2.33.७०॥ <br>
चलद्भिः क्रन्दमानैश्च न पश्यद्भिः परस्परम् ॥ <br>
उत्तप्तसूर्मिकुण्डं च कीर्तितं च भयानकम् ॥ ७१ ॥ <br>
असिपत्रवनस्यैवाप्युच्चैस्ताल तरोरधः ॥ <br>
क्रोशार्द्धमानकुण्डं च पतत्पत्रसमन्वितम् ॥ ७२ ॥ <br>
पापिनां रक्तपूर्णं च वृक्षाग्रात्पततां परम् ॥ <br>
परित्राहीति शब्दं च कुर्वतामसतामपि ॥ ७३ ॥ <br>
गभीरं ध्वान्तसंयुक्तं रक्तकीटसमन्वितम् ॥ <br>
तदसीपत्रकुण्डं च कीर्तितं च भयानकम् ॥ ७४ ॥ <br>
धनुश्शतप्रमाणं च क्षुराकारास्त्रसंकुलम्॥<br>
पापिनां रक्तपूर्णं च क्षुरधारं भयानकम्॥७५॥<br>
सूचीवाश्यास्त्रसंयुक्तं पापिरक्तौघपूरितम्॥<br>
पञ्चाशद्धनुरायामं क्लेशदं सूचीकामुखम् ॥ ७६ ॥ <br>
गोधाह्वजन्तुभेदस्य मुखाकृति भयानकम् ॥ <br>
कूपरूपं गभीरं च धनुर्विंशतिमानकम् ॥ ७७ ॥ <br>
महापातकिना चैव महाक्लेशकरं परम् ॥ <br>
तत्कीटभक्षितानां च नम्रास्यानां च सन्ततम् ॥ ७८ ॥ <br>
कुण्डं नरमुखाकारं धनुष्षोडशमानकम् ॥ <br>
गभीरं कूपरूपं च पापिष्ठैः संकुलं सदा ॥ ७९ ॥ <br>
गजेन्द्राणां समूहेन व्याप्तं कुण्डाकृति स्थलम्॥ <br>
गजदन्तहतानां च पापिनां रक्तपूरितम् ॥ 2.33.८० ॥ <br>
तत्कीटभक्षितानां च दीनशब्दकृतां सदा ॥ <br>
धनुश्शतप्रमाणं च कीर्त्तितं गजदंशनम् ॥ ८१ ॥ <br>
धनुस्त्रिंशत्प्रमाणं च कुण्डं वै गोमुखाकृति ॥ <br>
पापिनां दुःखदं चैव गोमुखं परिकीर्त्तितम् ॥ ८२ ॥ <br>
भ्रमितं कालचक्रेण सन्ततं च भयानकम् ॥ <br>
कुम्भाकारं ध्वान्तयुक्तं द्विगव्यूतिप्रमाणकम् ॥ ८३ ॥ <br>
लक्षमानवमानं च गभीरमतिविस्तृतम् ॥ <br>
कुत्रचित्तप्ततैलं च कुण्डाभ्यन्तरमन्तिके ॥८४॥ <br>
कुत्रचित्तप्तलौहादिकुण्डं ताम्रादिकं तथा ॥ <br>
कुत्रचित्तप्तपाषाणकुण्डाभ्यन्तरमन्तिके ॥ ८५ ॥ <br>
पापिनां च प्रधानैश्च महापातकिभिर्युतम् ॥ <br>
परस्परं न पश्यद्भिः शब्दकृद्भिश्च सन्ततम् ॥ ८६ ॥ <br>
ताडितैर्मम दूतैश्च दण्डैश्च मुसलैस्तथा ॥ ८७ ॥ <br>
घूर्णमानं पतद्भिश्च मूर्च्छितैश्च मुहुर्मुहुः ॥ <br>
पातितैर्मम दूतैश्चाप्यत्यूर्ध्वात्पतितैः क्षणम् ॥ ८८ ॥ <br>
यावन्तः पापिनः सन्ति सर्वकुण्डेषु सुन्दरि ॥ <br>
चतुर्गुणाः सन्ति तत्र कुम्भीपाके च दुस्तरे ॥ ८९ ॥ <br>
सुचिरं पतिताश्चैव भोगदेहविवर्जिताः ॥ <br>
सर्वकुण्डप्रधानं च कुम्भीपाकं प्रकीर्तितम् ॥ 2.33.९० ॥ <br>
कालनिर्मितसूत्रेण निबद्धा यत्र पापिनः ॥ <br>
उत्थापिताश्च मद्दूतैः क्षणमेव निमज्जिताः ॥ ९१ ॥ <br>
निश्वासबन्धाः सुचिरं कुण्डानामन्तरे तथा ॥ <br>
अतीवक्लेशयुक्ताश्च भोगदेहा अनश्वराः ॥ ९२ ॥ <br>
दण्डेन मुसलेनैव मम दूतैश्च ताडिताः ॥ <br>
प्रतप्ततोययुक्तं च कालसूत्रं प्रकीर्तितम् ॥ ९३ ॥ <br>
अवटः कूपभेदश्च यत्रोदं च तदाकृति ॥ <br>
प्रतप्ततोयपूर्णं च धनुर्विंशत्प्रमाणकम् ॥ ९४ ॥ <br>
व्याप्तं महापापिभिश्च दग्धगात्रैश्च सन्ततम् ॥ <br>
मद्दूतैस्ताडितैः शश्वदवटोदं प्रकीर्तितम् ॥ ९५ ॥ <br>
यत्तोयस्पर्शमात्रेण सर्व व्याधिश्च पापिनाम् ॥ <br>
भवेदकस्मात्पततां यत्र कुण्डे धनुश्शते ॥ ९६ ॥ <br>
सर्वे रुद्धाः पापिनश्च व्यथन्ते यत्र सन्ततम् ॥ <br>
हाहेति शब्दं कुर्वन्तस्तदेवारुन्तुदं विदुः ॥।९७॥ <br>
तप्तपांसुभिराकीर्णं ज्वलद्भिस्तु सुदग्धकैः ॥ <br>
तद्भक्ष्यैः पापिभिर्युक्तं पांसुभोजं धनुश्शतम् ॥९८॥ <br>
पततां पापिनां यत्र भवेदेव प्रकम्पनम् ॥ <br>
पातमात्रेण पापी वै भवेत्पाशेन वेष्टितः ॥ ९९ ॥ <br>
क्रोशमाने च कुण्डे वै विदुस्तत्पाशवेष्टनम् ॥ <br>
धनुर्विंशतिमानं च शूलप्रोतं प्रकीर्तितम् ॥ 2.33.१०० ॥ <br>
पातमात्रेण पापी च शूलेन ग्रथितो भवेत् ॥ <br>
पततां पापिनां यत्र भवेदेव प्रकम्पनम् ॥ १०१ ॥ <br>
अतीव हिमतोये च क्रोशार्द्धं च प्रकम्पनम् ॥ <br>
ददत्येव हि मद्दूता यत्रोल्काः पापिनां मुखे ॥ १०२ ॥ <br>
धनुर्विंशतिमानं च तदुल्काभिश्च संकुलम् ॥ <br>
लक्षमानवमानं च गभीरं च धनुश्शतम् ॥ १०३ ॥ <br>
नानाप्रकारक्रिमिभिः संयुक्तं च भयानकैः ॥ <br>
अत्यन्धकारख्याप्तं यत्कूपाकारं च वर्त्तुलम् ॥ १०४ ॥ <br>
तद्भक्ष्यैः पापिभिर्युक्तं न पश्यद्भिः परस्परम्॥ <br>
तप्ततोयप्रदग्धैश्च चलद्भिः कीटभक्षितैः ॥ <br>
ध्वान्तेन चक्षुषा चान्धैरन्धकूपं प्रकीर्तितम् ॥ १०५ ॥ <br>
नानाप्रकारशस्त्रौघैर्यत्र विद्धाश्च पापिनः ॥ <br>
धनुर्विंशतिमानं च वेधनं तत्प्रकीर्तितम् ॥ १०६ ॥ <br>
दण्डेन ताडिता यत्र मम दूतैश्च पापिनः ॥ <br>
धनुःषोडशमानं च तत्कुण्डं दण्डताडनम् ॥ १०७ ॥ <br>
निबद्धाश्च महाजालैर्यथा मीनाश्च पापिनः ॥ <br>
धनुस्त्रिंशत्प्रमाणं च जालबद्धप्रकीर्तितम् ॥ १०८ ॥ <br>
पततां पापिनां कुण्डे देहाश्चूर्णीभवन्ति च ॥ <br>
लौहवेदिनिबद्धान्तः कोटिमानवमानकम् ॥१०९॥ <br>
गभीरं ध्वान्तयुक्तं च धनुर्विंशतिमानकम् ॥ <br>
मूर्च्छितानां जडानां तद्देहचूर्णं प्रकीर्तितम् ॥ 2.33.११० ॥ <br>
दलिताः पापिनो यत्र मद्दूतैर्मुसलैः सदा ॥ <br>
धनुष्षोडशमानं च तत्कुण्डं दलनं स्मृत म् ॥ १११ ॥ <br>
पातमात्रे यत्र पापी शुष्ककण्ठौष्ठतालुकः ॥ <br>
वालुकासु च तप्तासु धनुस्त्रिंशत्प्रमाणकम् ॥ ११२ ॥ <br>
शतमानवमानं च गभीरं ध्वान्तसंयुतम्॥<br>
जलाहारैर्विरहितं शोषणं तत्प्रकीर्तितम्॥११३॥<br>
नानाचर्मकषायोदैः परिपूर्णं धनुःशतम्॥ <br>
दुर्गन्धियुक्तं तद्भक्ष्यैः पापिभिः संकुलं महत् ॥११४॥ <br>
शूर्पाकारमुखं कुण्डं धनुर्द्वादशमानकम्॥<br>
तप्तलौहीवालुकाभिः पूर्णं पातकिभिर्युतम्॥११५॥ <br>
अन्तरा ऽग्निशिखानां च ज्वालाव्यात्तमुखं सदा ॥ <br>
धनुर्विंशतिमानं च यस्य कुण्डस्य सुन्दरि ॥ ११६ ॥ <br>
ज्वालाभिर्दग्धगात्रैश्च पापिभिर्व्याप्तमेव यत् ॥ <br>
तन्महत्क्लेशदं शश्वत्कुण्डं ज्वालामुखं स्मृतम् ॥ ११७ ॥ <br>
पातमात्राद्यत्र पापी मूर्छितो व्यथितो भवेत्॥ <br>
तप्तेष्टकाभ्यन्तरितं वाप्यर्द्धं जिह्मकुण्डकम् ॥ ११८ ॥ <br>
धूमान्धकारयुक्तं च धूमान्धैः पापिभिर्युतम् ॥ <br>
धनुःशतं श्वासबद्धैर्धूमान्धं परिकीर्तितम् ॥ ११९ ॥ <br>
पातमात्राद्यत्र पापी नागैस्संवेष्टितो भवेत् ॥ <br>
धनुःशतं नागपूर्णं नागवेष्टनकुण्डकम् ॥ 2.33.१२० ॥ <br>
षडशीतिश्च कुण्डानि मयोक्तानि निशामय ॥ <br>
लक्षणं चापि तेषां च किं भूयः श्रोतुमिच्छसि ॥ १२१ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने यमलोकस्थनरककुण्डलक्षणप्रकथनं नाम त्रयस्त्रिंशोऽध्यायः ॥ ३३ ॥ <br>
<br>
