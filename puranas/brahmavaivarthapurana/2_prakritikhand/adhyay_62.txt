नारद उवाच ॥ <br>
कथं राजा महाज्ञानं संप्राप मुनिसत्तमात् ॥ <br>
वैश्यो मुक्तिं मेधसश्च तन्मे व्याख्यातुमर्हसि ॥ १ ॥ <br>
श्रीनारायण उवाच ॥ <br>
ध्रुवस्य पौत्रो बलवान्नन्दिरुत्कलनन्दनः ॥ <br>
स्वायम्भुवमनोर्वंश्यः सत्यवादी जितेन्द्रियः ॥ २ ॥ <br>
अक्षौहिणीनां शतकं गृहीत्वा सैन्यमेव च ॥ <br>
कोलां च वेष्टयामास सुरथस्य महामतेः ॥३॥ <br>
युद्धं बभूव नियतं पूर्णमब्दं च नारद ॥ <br>
चिरंजीवी वैष्णवश्च जिगाय सुरथं नृपः ॥४॥ <br>
एकाकी सुरथो भीतो नन्दिना च बहिष्कृतः ॥ <br>
निशायां हयमारुह्य जगाम गहनं वनम् ॥ ५ ॥ <br>
ददर्श तत्र वैश्यं च पुष्पभद्रानदीतटे ॥ <br>
तयोर्बभूव संप्रीतिः कृतबान्धवयोर्मुने ॥ ६ ॥ <br>
वैश्येन सार्द्धं नृपतिरगच्छन्मेधसाश्रमम् ॥ <br>
पुष्करं दुष्करं पुण्यक्षेत्रं वै भारते सताम् ॥ ॥ ७ ॥ <br>
ददर्श तत्र नृपतिर्मुनिं तं तीव्रतेजसम् ॥ <br>
शिष्येभ्यश्च प्रवोचन्तं ब्रह्मतत्त्वं सुदुर्लभम् ॥८॥ <br>
राजा ननाम वैश्यश्च शिरसा मुनिपुङ्गवम् ॥ <br>
मुनिस्तौ पूजयामास ददौ ताभ्यां शुभाशिषम् ॥ ९ ॥ <br>
प्रश्नं चकार कुशलं जातिनाम पृथक्पृथक् ॥ <br>
ददौ प्रत्युत्तरं राजा क्रमेण मुनिपुङ्गवम् ॥ 2.62.१० ॥ <br>
सुरथ उवाच ॥ <br>
राजाऽहं सुरथो ब्रह्मंश्चैत्रवंशसमुद्भवः ॥ <br>
बहिर्भूतः स्वराज्याच्च नन्दिना बलिनाऽधुना ॥ ॥ ११ ॥ <br>
किमुपायं करिष्यामि कथं राज्यं भवेन्मम ॥ <br>
तन्मां ब्रूहि महाभाग त्वामेव शरणागतम् ॥ १२ ॥ <br>
अयं वैश्यः समाधिश्च स्वगृहाच्च बहिष्कृतः ॥ <br>
पुत्रैः कलत्रैर्दैवेन धनलोभेन धार्मिकः ॥ १३ ॥ <br>
ब्राह्मणाय ददौ नित्यं रत्नकोटिं दिने दिने ॥ <br>
निषिद्ध्यमानः पुत्रैश्च कलत्रैर्बान्धवैरयम् ॥ १४ ॥ <br>
कोपान्निराकृतस्तैश्च पुनरन्वेषितः शुचा ॥ <br>
अयं गृहं च न ययौ विरक्तो ज्ञानवाञ्छुचिः॥ १५ ॥ <br>
पुत्राश्च पितृशोकेन गृहं त्यक्त्वा ययुर्वनम् ॥ <br>
दत्त्वा दानानि विप्रेभ्यो विरक्ताः सर्वकर्मसु ॥ १६ ॥ <br>
सुदुर्लभं हरेर्दास्यं वैश्यस्यास्य च वाञ्छितम् ॥ <br>
कथं प्राप्नोति निष्कामस्तन्मे व्याख्यातुमर्हसि ॥ १७ ॥ <br>
श्रीमेधा उवाच ॥ <br>
करोति मायया च्छन्नं विष्णुमाया दुरत्यया ॥ <br>
निर्गुणस्य च कृष्णस्य त्रिगुणा विश्वमाज्ञया ॥ १८ ॥ <br>
कृपां करोति येषां सा धर्मिणां च कृपामयी ॥ <br>
तेभ्यो ददाति कृपया कृष्णभक्तिं सुदुर्लभाम् ॥ १९ ॥ <br>
येषां मायाविनां माया न करोति कृपां नृप ॥ <br>
मायया तान्निबध्नाति मोहजालेन दुर्गतान् ॥ 2.62.२० ॥ <br>
नश्वरेऽनित्यसंसारे भ्रामयेद्बर्बरा सदा ॥ <br>
कुर्वन्ती नित्यबुद्धिं च विहाय परमेश्वरम् ॥ २१ ॥ <br>
देवमन्यं निषेवन्ते तन्मन्त्रं च जपंति च ॥ <br>
मिथ्या किञ्चिन्निमित्तं च कृत्वा मनसि लोभतः ॥ २२ ॥ <br>
सप्तजन्मसु संसेव्य देवताश्च हरेः कलाः ॥ <br>
तदा प्रकृत्या कृपया सेवन्ते प्रकृतिं तदा ॥ २३ ॥ <br>
सप्तजन्मसु संसेव्य विष्णुमायां कृपामयीम् ॥ <br>
शिवे भक्तिं लभन्ते ते ज्ञानानन्दे सनातने ॥ २४ ॥ <br>
ज्ञानाधिष्ठातृदेवं च हरेस्संसेव्य शङ्करम् ॥ <br>
अचिराद्विष्णुभक्तिं च प्राप्नुवन्ति महेश्वरात् ॥ २५ ॥ <br>
सेवन्ते सगुणं सत्त्वं विष्णुं विषयिणं तदा ॥ <br>
सत्त्वज्ञानाच्च पश्यन्ति ज्ञानं वै निर्मलं नराः ॥ ॥ २६ ॥ <br>
निषेव्य सगुणं विष्णुं सात्त्विका वैष्णवा नराः ॥ <br>
लभन्ते निर्गुणे भक्तिं श्रीकृष्णे प्रकृतेः परे ॥ २७ ॥ <br>
गृह्णन्ति सन्तस्तद्भक्ता मन्त्रं तस्य निरामयम् ॥ <br>
निषेव्य निर्गुणं देवं ते भवन्ति च निर्गुणाः ॥ २८ ॥ <br>
असंख्यब्रह्मणां पातं ते च पश्यन्ति वैष्णवाः ॥ <br>
दास्यं कुर्वन्ति सततं गोलोके च निरामये ॥ २९ ॥ <br>
कृष्णभक्तात्कृष्णमन्त्रं यो गृह्णाति नरोत्तमः ॥ <br>
पुरुषाणां सहस्रं च स्वपितॄणां समुद्धरेत् ॥ 2.62.३० ॥ <br>
मातामहानां साहस्रमुद्धरेन्मातरं तथा ॥ <br>
दासादिकं समुद्धृत्य गोलोकं स प्रयाति च ॥ ३१ ॥ <br>
भवार्णवे महाघोरे कर्णधारस्वरूपिणी ॥ <br>
दीनान्पारयते नित्यं कृष्णभक्त्या च नौकया ॥ ३२ ॥ <br>
स्वकर्मबन्धनं छेत्तुं वैष्णवानां च वैष्णवी ॥ <br>
तीक्ष्णशस्त्रस्वरूपा सा कृष्णस्य परमात्मनः ॥ ३३ ॥ <br>
विवेचिका चावरणी शक्तेः शक्तिर्द्विधा नृप ॥ <br>
पूर्वं ददाति भक्ताय चेतराय परात्परा ॥ ३४ ॥ <br>
सत्यस्वरूपः श्रीकृष्णस्तस्मात्सर्वं च नश्वरम् ॥ <br>
बुद्धिर्विवेचिकेत्येवं वैष्णवानां सनातनी ॥ ३५ ॥ <br>
नित्यरूपा ममेयं श्रीरिति चावरणी च धीः ॥ <br>
अवैष्णवानामसतां कर्म्मभोगभुजामहो ॥ ३६ ॥ <br>
अहं प्रचेतसः पुत्रः पौत्रश्च ब्रह्मणो नृप ॥ <br>
भजामि कृष्णमात्मानं ज्ञानं संप्राप्य शङ्करात् ॥ ३७ ॥ <br>
गच्छ राजन्नदीतीरं भज दुर्गां सनातनीम् ॥ <br>
बुद्धिमावरणीं तुभ्यं देवो दास्यति कामिने ॥ ३८ ॥ <br>
निष्कामाय च वैश्याय वैष्णवाय च वैष्णवी ॥ <br>
बुद्धिं विवेचिकां शुद्धां दास्यत्येव कृपामयी॥ ३९॥ <br>
इत्युक्त्वा च मुनिश्रेष्ठो ददौ ताभ्यां कृपानिधिः ॥ <br>
पूजाविधानं दुर्गायाः स्तोत्रं च कवचं मनुम् ॥ ॥ 2.62.४० ॥ <br>
वैश्यो मुक्तिं च संप्राप तां निषेव्य कृपामयीम् ॥ <br>
राजा राज्यं मनुत्वं च परमैश्वर्य्यमीप्सितम् ॥ ४१ ॥ <br>
इत्येवं कथितं सर्वं दुर्गोपाख्यानमुत्तमम् ॥ <br>
सुखदं मोक्षदं सारं किं भूयः श्रोतुमिच्छसि ॥ ४२ ॥ <br>
इति श्रीब्रह्मवैवर्त्ते महापुराणे द्वितीये प्रकृति  <br>
खण्डे नारदनारायणसंवादे दुर्गोपाख्याने सुरथमेधस्संवादे सुरथवैश्ययोरभिलषितसिद्धिर्नाम द्विषष्टितमोऽध्यायः ॥ ६२ ॥ <br>
<br>
