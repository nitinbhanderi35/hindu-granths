नारायण उवाच ॥ <br>
धर्मध्वजस्य पत्नी च माधवीति च विश्रुता॥<br>
नृपेण सार्द्धं सा रागाद्रेमे वै गन्धमादने ॥ १ ॥ <br>
शय्यां रतिकरींकृत्वा पुष्पचन्दनचर्चिता ॥ <br>
चन्दनोक्षितसर्वाङ्गी पुष्पचन्दनवायुना ॥ २ ॥ <br>
स्त्रीरत्नमतिचार्वंगी रत्नभूषणभूषिता ॥ <br>
कामुकी रसिकश्रेष्ठा रसिकेशेन संगता ॥ ३ ॥ <br>
सुरताद्विरतिर्नासीत्तयोः सुरतविज्ञयोः ॥ <br>
गतं वर्षशतं दैवं नाजानीतां दिवानिशम्॥४॥<br>
ततो रजस्वलां प्राप्य सुरताद्विरराम सः ॥ <br>
कामुकी सुन्दरी किंचिन्न च तृप्तिं जगाम सा ॥५॥<br>
दधार गर्भं सा सद्यो देवाब्दशतकं सती ॥ <br>
श्रीगर्भा श्रीयुता सा च संबभूव दिनेदिने ॥ ६ ॥ <br>
शुभक्षणे शुभदिने शुभयोगेन संयुते ॥ <br>
शुभलग्ने शुभांशे च शुभस्वामिगृहान्विते ॥ ७ ॥ <br>
कार्तिकीपूर्णिमायां च सितवारे च पद्मजे ॥ <br>
सुषाव सा च पद्मांशां पद्मिनीं सुमनोहराम् ॥ ८ ॥ <br>
पादपद्मयुगे चैव पद्मरागविराजिताम् ॥ <br>
राजराजेश्वरीं लक्ष्मीं सर्वावयवसुन्दरीम् ॥ ९ ॥<br>
राजलक्ष्मीलक्ष्मयुक्तां राजलक्ष्म्यधिदेवताम् ॥ <br>
शरत्पार्वणचन्द्रास्यां शरत्पङ्कजलोचनाम् ॥ 2.15.१० ॥ <br>
पक्वबिम्बाधरोष्ठीं च पश्यन्तीं सस्मितां गृहम् ॥ <br>
हस्तपादतलारक्तां निम्ननाभिं मनोरमाम् ॥ ११ ॥ <br>
तदधस्त्रिवलीयुक्तां वृत्तवल्गुनितम्बिनीम्॥<br>
शीते सुखोष्णसर्वांगीं ग्रीष्मे च सुखशीतलाम् ॥ १२ ॥ <br>
श्यामां सुकेशीं रुचिरां न्यग्रोधपरिमण्डलाम् ॥ <br>
श्वेतचम्पकवर्णाभां सुन्दरीष्वेकसुन्दरीम् ॥ १३ ॥ <br>
नरा नार्य्यश्च तां दृष्ट्वा तुलनां दातुमक्षमाः ॥ <br>
तेन नाम्ना च तुलसीं तां वदन्ति पुराविदः ॥ १४ ॥ <br>
सा च भूमिष्ठमात्रेण योग्या स्त्रीप्रकृतिर्यथा ॥ <br>
सर्वैर्निषिद्धा तपसे जगाम बदरीवनम् ॥ १५ ॥ <br>
तत्र दैवाब्दलक्षं च चकार परमं तपः ॥ <br>
मम नारायणः स्वामी भवितेति विनिश्चिता ॥ १६ ॥ <br>
ग्रीष्मे पञ्चतपाः शीते तोयस्था सा च सुन्दरी ॥ <br>
प्रकाशस्था वृष्टिधारां सहन्ती च दिवानिशम् ॥ ॥ १७ ॥ <br>
विंशत्सहस्रवर्षं च फलतोयाशना च सा ॥ <br>
त्रिंशच्छतसहस्राब्दं पत्राहारा तपस्विनी ॥ १८ ॥ <br>
चत्वारिंशत्सहस्राब्दं वाय्वाहारा कृशोदरी॥<br>
ततो दशसहस्राब्दं निराहारा बभूव सा॥१९॥<br>
निर्लक्ष्यां चैकपादस्थां दृष्ट्वा तां कमलोद्भवः॥ <br>
समाययौ वरं दातुं परं बदरिकाश्रमम् ॥ 2.15.२० ॥ <br>
चतुर्मुखं च सा दृष्ट्वा प्राणंसीद्धंसवाहनम् ॥ <br>
तामुवाच जगत्कर्ता विधाता जगतामपि ॥ २१ ॥ <br>
ब्रह्मोवाच ॥ <br>
वरं वृणुष्व तुलसि यत्ते मनसि वाञ्छितम् ॥ <br>
हरिभक्तिं च मुक्तिं वाऽप्यजरामरतामपि ॥ २२ ॥ <br>
तुलस्युवाच ॥ <br>
शृणु तात प्रवक्ष्यामि यन्मे मनसि वाञ्छितम् ॥ <br>
सर्वज्ञस्यापि पुरतः का लज्जा मम साम्प्रतम् ॥ २३ ॥ <br>
अहं च तुलसी गोपी गोलोकेऽहं स्थिता पुरा ॥ <br>
कृष्णप्रिया किङ्करी च तदंशा तत्सखी प्रिया ॥ २४ ॥ <br>
गोविन्देन सहासक्तामतृप्तां मां च मूर्च्छिताम् ॥ <br>
रासेश्वरी समागत्य चापश्यद्रासमण्डले॥२५॥<br>
गोविन्दं भर्त्सयामास मां शशाप रुषाऽन्विता॥<br>
याहि त्वं मानवीं योनिमित्येवं च पितामह॥२६॥<br>
मामुवाच स गोविन्दो मदंशं त्वं चतुर्भुजम् ॥ <br>
लभिष्यसि तपस्तप्त्वा भारते ब्रह्मणो वरात् ॥ २७ ॥ <br>
इत्येवमुक्त्वा देवेशोऽप्यन्तर्धानमवाप सः ॥ <br>
देव्या भिया तनुं त्यक्त्वा लब्धं जन्म मया भुवि ॥ २८ ॥ <br>
अहं नारायणं कान्तं शान्तं सुन्दविग्रहम् ॥ <br>
साम्प्रतं लब्धुमिच्छामि वरमेवं च देहि मे ॥ २९ ॥ <br>
ब्रह्मोवाच ॥ <br>
सुदामा नाम गोपश्च श्रीकृष्णाङ्गसमुद्भवः ॥ <br>
तदंशश्चातितेजस्वी चालभज्जन्म भारते ॥ 2.15.३० ॥ <br>
साम्प्रतं राधिकाशापाद्दनुवंशसमुद्भवः ॥ <br>
शङ्खचूड इति ख्यातस्त्रैलाक्ये न च तत्परः ॥ ३१ ॥ <br>
गोलोके त्वां पुरा दृष्ट्वा कामोन्मथितमानसः ॥ <br>
विलंघितुं न शक्नोति राधिकायाः प्रभावतः ॥ ३२ ॥ <br>
स च जातिस्मरस्तप्त्वा त्वां ललाभ वरेण च ॥ <br>
जातिस्मरा तु त्वमपि सर्वं जानासि सुन्दरि ॥ ३३ ॥ <br>
अधुना तस्य पत्नी च भव भाविनि शोभने ॥ <br>
पश्चान्नारायणं कान्तं शान्तमेव लभिष्यसि ॥ ३४ ॥ <br>
शापान्नारायणस्यैव कलया दैवयोगतः ॥ <br>
प्राप्नोषि वृक्षरूपं तं त्वं पूता विश्वपावनी ॥ ३५ ॥ <br>
प्रधाना सर्वपुष्पाणां विष्णुप्राणाधिका भवेत् ॥ <br>
त्वया विना च सर्वेषां पूजा च विफला भवेत् ॥३६॥ <br>
वृन्दावने वृक्षरूपा नाम्ना वृन्दावनीति च ॥ <br>
त्वत्पत्रैर्गोपिका गोपाः पूजयिष्यन्ति माधवम्॥३७॥<br>
वृक्षाधिदेवीरूपेण सार्द्धं कृष्णेन सन्ततम्॥<br>
विहरिष्यसि गोपेन स्वच्छन्दं मद्वरेण च॥३८॥<br>
इत्येवं वचनं श्रुत्वा सस्मिता हृष्टमानसा॥<br>
प्रणनाम च धातारं तं च किंचिदुवाच ह॥३९॥<br>
तुलत्युवाच॥<br>
यथा मे द्विभुजे कृष्णे वाञ्छा च श्यामसुन्दरे॥<br>
सत्यं ब्रवीमि हे तात न तथा च चतुर्भुजे॥2.15.४०॥<br>
अतृप्ताऽहं च गोविन्दे दैवाच्छृङ्गारभंगतः ॥ <br>
गोविन्दस्यैव वचनात्प्रार्थयामि चतुर्भुजम्॥४१॥<br>
तत्प्रसादेन गोविन्दं पुनरेव सुदुर्लभम् ॥ <br>
ध्रुवमेव लभिष्यामि राधा भीतिं प्रमोचय ॥ ४२ ॥ <br>
ब्रह्मोवाच ॥ <br>
गृहाण राधिकामन्त्रं ददे वै षोडशाक्षरम् ॥<br>
तस्याश्च प्राणतुल्या त्वं मद्वरेण भविष्यसि॥४३॥ <br>
शृंगारं युवयोर्गोप्यमाज्ञास्यति च राधिका ॥ <br>
राधासमा त्वं सुभगा गोविन्दस्य भविष्यसि ॥ ४४ ॥ <br>
इत्येवमुक्त्वा दत्त्वा च देव्यै तत्षोडशाक्षरम् ॥ <br>
मन्त्रं तस्यै जगद्धाता स्तोत्रं च कवचं परम् ॥ ४५ ॥ <br>
सर्वं पूजाविधानं च पुरश्चर्याविधिक्रमम् ॥ <br>
परं शुभाशिषं कृत्वा सोऽन्तर्द्धानमवाप ह ॥ ४६ ॥ <br>
सा च ब्रह्मोपदेशेन पुण्ये बदरिकाश्रमे ॥ <br>
जजाप परमं मन्त्रं यदिष्टं पूर्वजन्मनः ॥ ४७ ॥<br>
दिव्यं द्वादशवर्षं च पूजां चैव चकार सा ॥ <br>
बभूव सिद्धा सा देवी तत्प्रत्यादेशमाप च ॥ ४८ ॥ <br>
सिद्धे तपसि मन्त्रे च वरं प्राप्य यथेप्सितम् ॥ <br>
बुभुजे च महाभागं यद्विश्वेषु सुदुर्लभम् ॥ ४९ ॥ <br>
प्रसन्नमानसा देवी तत्याज तपसः क्लमम् ॥ <br>
सिद्धे फले नराणां च दुःखं च सुखमुत्तमम् ॥ 2.15.५० ॥ <br>
भुक्त्वा पीत्वा च सन्तुष्टा शयनं च चकार सा ॥ <br>
तल्पे मनोरमे तत्र पुष्पचन्दनचर्चिते ॥ ५१ ॥ <br>
इति श्रीब्रह्मवैवर्ते महापुराणे द्वितीये प्रकृतिखण्डे नारदनारायणसंवादे तुलस्युपाख्याने तुलसीवरप्रदानं नाम पञ्चदशोऽध्यायः॥१५॥ <br>
<br>
