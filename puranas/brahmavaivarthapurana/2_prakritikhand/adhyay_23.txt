नारद उवाच ।। <br>
तुलस्युपाख्यानमिदं श्रुतमीश सुधोपमम् ।। <br>
यत्तु सावित्र्युपाख्यानं तन्मे व्याख्यातुमर्हसि ।। १ ।। <br>
पुरा येन समुद्भूता सा श्रुता च श्रुतिप्रसूः ।। <br>
केन वा पूजिता देवी प्रथमे कैश्च वा परे ।। २ ।। <br>
नारायण उवाच ।। <br>
ब्रह्मणा वेदजननी पूजिता प्रथमे मुने ।। <br>
द्वितीये च देवगणैस्तत्पश्चाद्विदुषां गणैः ।। ३ ।। <br>
तथा चाश्वपतिः पूर्वं पूजयामास भारते ।। <br>
तत्पश्चात्पूजयामासुर्वर्णाश्चत्वार एव च ।। ४ ।। <br>
नारद उवाच ।। <br>
को वा सोऽश्वपतिर्ब्रह्मन्केन वा तेन पूजिता ।। <br>
सर्वपूज्या च सावित्री तन्मे व्याख्यातुमर्हसि ।। ५ ।। <br>
नारायण उवाच ।। <br>
मद्रदेशे महाराजो बभूवाश्वपतिर्मुने ।। <br>
वैरिणां बलहर्त्ता च मित्राणां दुःखनाशनः ।। ६ ।। <br>
आसीत्तस्य महाराज्ञी महिषी धर्मचारिणी ।। <br>
मालतीति च सा ख्याता यथा लक्ष्मीर्गदाभृतः ।। ७ ।। <br>
सा च राज्ञी महासाध्वी वसिष्ठस्योपदेशतः ।। <br>
चकाराराधनं भक्त्या सावित्र्याश्चैव नारद ।। ८ ।। <br>
प्रत्यादेशं न सा प्राप महिषी न ददर्श ताम् ।। <br>
गृहं जगाम सा दुःखाद्धृदयेन विदूयता ।। ९ ।। <br>
राजा तां दुःखितां दृष्ट्वा बोधयित्वा नयेन वै ।। <br>
सावित्र्यास्तपसे भक्त्या जगाम पुष्करं तदा ।। 2.23.१० ।। <br>
तपश्चचार तत्रैव संयतः शतवत्सरम् ।। <br>
न ददर्श च सावित्रीं प्रत्यादेशो बभूव ह ।। ११ ।। <br>
शुश्रावाकाशवाणीं च नृपेन्द्रश्चाशरीरिणीम् ।। <br>
गायत्रीदशलक्षं च जपं कुर्विति नारद ।। १२ ।। <br>
एतस्मिन्नन्तरे तत्र प्रजगाम पराशरः ।। <br>
प्रणनाम नृपस्तं च मुनिर्नृपमुवाच ह ।। १३ ।। <br>
पराशर उवाच ।। <br>
सकृज्जपश्च गायत्र्याः पापं दिनकृतं हरेत् ।। <br>
दशधा प्रजपान्नॄणां दिवारात्र्यघमेव च ।। १४ ।। <br>
शतधा च जपाच्चैवं पापं मासार्जितं परम् ।। <br>
सहस्रधा जपाच्चैव कल्मषं वत्सरार्जितम् ।। १५ ।। <br>
लक्षं जन्मकृतं पापं दशलक्षं त्रिजन्मनः ।। <br>
सर्वजन्मकृतं पापं शतलक्षो विनश्यति ।। १५ ।। <br>
करोति मुक्तिं विप्राणां जपो दशगुणस्ततः ।। <br>
करं सर्पफणाकारं कृत्वा तु ऊर्ध्वमुद्रितम् ।। १७ ।। <br>
आनम्रमूर्द्धमचलं प्रजपेत्प्राङ्मुखो द्विजः ।। <br>
अनामिकामध्यदेशादथो वामक्रमेण च ।। १८ ।। <br>
तर्जनीमूलपर्य्यन्तं जपस्यैष क्रमः करे ।। <br>
श्वेतपङ्कज बीजानां स्फाटिकानां च संस्कृताम् ।। १९ ।। <br>
कृत्वा वा मालिकां राजञ्जपेत्तीर्थे सुरालये ।। <br>
संस्थाप्य मालामश्वत्थपत्रसप्तसु संयतः ।। 2.23.२० ।। <br>
कृत्वा गोरोचनाक्तां च गायत्र्या स्नापयेत्सुधीः ।। <br>
गायत्रीशतकं तस्यां जपेच्च विधिपूर्वकम् ।। २१ ।। <br>
अथवा पञ्चगव्येन स्नाता माला च संस्कृता ।। <br>
अथ गङ्गोदकेनैव स्नाता वाऽतिसुसंस्कृता ।।२२।। <br>
एवं क्रमेण राजर्षे दशलक्षं जपं कुरु ।। <br>
साक्षाद् द्रक्ष्यसि सावित्रीं त्रिजन्ममपातकक्षयात् ।। २३ ।। <br>
नित्यं नित्यं त्रिसन्ध्यं च करिष्यसि दिने दिने ।। <br>
मध्याह्ने चापि सायाह्ने प्रातरेव शुचिः सदा ।। २४ ।। <br>
सन्ध्याहीनोऽशुचिर्नित्यमनर्हः सर्वकर्मसु ।। <br>
यदह्ना कुरुते कर्म न तस्य फलभाग्भवेत् ।। २५ ।। <br>
नोपतिष्ठति यः पूर्वां नोपास्ते यश्च पश्चिमाम् ।। <br>
स शूद्रवद्बहिष्कार्य्यः सर्वस्माद् द्विजकर्मणः ।।२६।। <br>
यावज्जीवनपर्य्यन्तं यस्त्रिसन्ध्यां करोति च ।। <br>
स च सूर्य्यसमो विप्रस्तेजसा तपसा सदा ।।२७।। <br>
तत्पादपद्मरजसा सद्यः पूता वसुन्धरा ।। <br>
जीवन्मुक्तः स तेजस्वी सन्ध्या पूतो हि यो द्विजः ।। २८ ।। <br>
तीर्थानि च पवित्राणि तस्य स्पर्शनमात्रतः ।। <br>
ततः पापानि यान्त्येव वैनतेयादिवोरगाः ।। २९ ।। <br>
न गृह्णन्ति सुराः पूजां पितरः पिण्डतर्पणम् ।। <br>
स्वेच्छया च द्विजातेश्च त्रिसन्ध्यरहितस्य च ।। 2.23.३० ।। <br>
विष्णुमन्त्रविहीनश्च त्रिसन्ध्यरहितो द्विजः ।। <br>
एकादशीविहीनश्च विषहीनो यथोरगः ।। ३१ ।। <br>
हरेरनैवेद्यभोजी धावको वृषवाहकः ।। <br>
शूद्रान्नभोजी विप्रश्च विषहीनो यथोरगः ।। ३२ ।। <br>
शवदाही च शूद्राणां यो विप्रो वृषलीपतिः ।। <br>
शूद्राणां सूपकारश्च विषहीनो यथोरगः ।। ३३ ।। <br>
शूद्राणां च प्रतिग्राही शूद्रयाजी च यो द्विजः ।। <br>
असिजीवी मषीजीवी विषहीनो यथोरगः ।।३४।। <br>
यो विप्रोऽवीरान्नभोजी ऋतुस्नातान्नभोजकः ।। <br>
भगजीवी वार्धुषिको विषहीनो यथोरगः ।। ३५ ।। <br>
यः कन्याविक्रयी विप्रो यो हरेर्नामविक्रयी ।। <br>
यो विद्याविक्रयी भूप विषहीनो यथोरगः ।। ३६ ।। <br>
सूर्य्योदये च द्विर्भोजी मत्स्यभोजी च यो द्विजः ।। <br>
शिलापूजादिरहितो विषहीनो यथोरगः ।। ३७ ।। <br>
इत्युक्त्वा च मुनिश्रेष्ठः सर्व पूजाविधिक्रमम् ।। <br>
तमुवाच च सावित्र्या ध्यानादिकमभीप्सितम् ।। ३८ ।। <br>
दत्त्वा सर्वं नृपेन्द्राय प्रययौ स्वालयं मुनिः ।। <br>
राजा संपूज्य सावित्रीं ददर्श वरमाप च।।३९।। <br>
नारद उवाच।।<br>
किं वा ध्यानं च सावित्र्याः किं वा पूजाविधानकम्।।<br>
स्तोत्रं मन्त्रं च किं दत्त्वा प्रययौ स पराशरः ।।2.23.४०।। <br>
नृपः केन विधानेन संपूज्य श्रुतिमातरम्।।<br>
वरं च किं वा संप्राप वद सोऽश्वपतिर्नृपः।।४१।।<br>
नारायण उवाच।।<br>
ज्येष्ठे कृष्णत्रयोदश्यां शुद्धे काले च संयतः।।<br>
व्रतमेव चतुर्दश्यां व्रती भक्त्या समाचरेत्।।४२।।<br>
व्रतं चतुर्दशाब्दं च द्विसप्तफलसंयुतम्।। <br>
दत्त्वा द्विसप्तनैवेद्यं पुष्पधूपादिकं तथा ।।४३।। <br>
वस्त्रं यज्ञोपवीतं च भोज्यं च विधिपूर्वकम्।।<br>
संस्थाप्य मङ्गलघटं फलशाखासमन्वितम।।४४।।<br>
गणेशं च दिनेशं च वह्निं विष्णुं शिवं शिवाम्।। <br>
संपूज्य पूजयेदिष्टं घटे आवाहिते मुने।।४५।।<br>
शृणु ध्यानं च सावित्र्याश्चोक्तं माध्यन्दिने च यत्।।<br>
स्तोत्रं पूजाविधानं च मन्त्रं च सर्वकामदम् ।। ४६ ।। <br>
तप्तकाञ्चनवर्णाभां ज्वलन्तीं ब्रह्मतेजसा ।। <br>
ग्रीष्ममध्याह्नमार्त्तण्डसहस्रसमसुप्रभाम् ।। ४७ ।। <br>
ईषद्धास्यप्रसन्नास्यां रत्नभूषणभूषिताम्।।<br>
वह्निशुद्धांशुकाधानां भक्तानुग्रहकातराम् ।।४८।। <br>
सुखदां मुक्तिदां शान्तां कान्तां च जगतां विधेः।।<br>
सर्वसम्पत्स्वरूपां च प्रदात्रीं सर्वसम्पदाम् ।। ४९ ।। <br>
वेदाधिष्ठातृदेवीं च वेदशास्त्रस्वरूपिणीम् ।। <br>
वेदे बीजस्वरूपां च भजे त्वां वेदमातरम् ।। 2.23.५० ।। <br>
ध्यात्वा ध्यानेन चानेन दत्त्वा पुष्पं स्वमूर्द्धनि ।। <br>
पुनर्ध्यात्वा घटे भक्त्या देवीमावाहयेद्व्रती ।। ५१ ।। <br>
दत्त्वा षोडशोपचारं वेदोक्तमन्त्रपूर्वकम् ।। <br>
सम्पूज्य स्तुत्वा प्रणमेदेवं देवीं विधानतः ।। ५२ ।। <br>
आसनं पाद्यमर्घ्यं च स्नानीयं चानुलेपनम् ।। <br>
धूपं दीपं च नैवेद्यं ताम्बूलं शीतलं जलम्।।५३।।<br>
वसनं भूषणं माल्यं गन्धमाचमनीयकम्।।<br>
मनोहरं सुतल्पं च देयान्येतानि षोडश।।५४।। <br>
दारुसारविकारं च हेमादिनिर्मितं च वा ।। <br>
देवाधारं पुण्यदं च मया नित्यं निवेदितम् ।। ५५ ।। <br>
तीर्थोदकं च पाद्यं च पुण्यदं प्रीतिदं महत् ।। <br>
पूजाङ्गभूतं शुद्धं च मया भक्त्या निवेदितम्।। ५६ ।। <br>
पवित्ररूपमर्घ्यं च दूर्वापुष्पाक्षतान्वितम् ।। <br>
पुण्यदं शंखतोयाक्तं मया तुभ्यं निवेदितम् ।। ५७।। <br>
सुगन्धि धात्रीतैलं च देहसौन्दर्य्यकारणम् ।। <br>
मया निवेदितं भक्त्या स्नानीयं प्रतिगृह्यताम् ।। ५८ ।। <br>
मलयाचलसम्भूतं देहशोभाविवर्द्धनम् ।। <br>
सुगन्धियुक्तं सुखदं मया तुभ्यं निवेदितम् ।। ५९ ।। <br>
गन्धद्रव्योद्भवः पुण्यः प्रीतिदो दिव्यगन्धदः ।। <br>
मया निवेदितो भक्त्या धूपोऽयं प्रतिगृह्यताम् ।। 2.23.६० ।। <br>
जगतां दर्शनीयं च दर्शनं दीप्तिकारणम् ।। <br>
अन्धकारध्वंसबीजं मया तुभ्यं निवेदितम् ।। ६१ ।। <br>
तुष्टिदं पुष्टिदं चैव प्रीतिदं क्षुद्विनाशनम् ।। <br>
पुण्यदं स्वादुरूपं च नैवेद्यं प्रतिगृह्यताम् ।। ६२ ।। <br>
ताम्बूलं च वरं रम्यं कर्पूरादिसुवासितम् ।। <br>
तुष्टिदं पुष्टिदं चैव मया भक्त्या निवेदितम् ।। ६३ ।। <br>
सुशीतलं वासितं च पिपासानाशकारणम् ।। <br>
जगतां जीवरूपं च जीवनं प्रतिगृह्यताम् ।।६४।। <br>
देहशोभास्वरूपं च सभाशोभाविवर्द्धनम् ।। <br>
कार्पासजं च कृमिजं वसनं प्रतिगृह्यताम् ।।६५।। <br>
काञ्चनादिभिराबद्धं श्रीयुक्तं श्रीकरं सदा।।<br>
सुखदं पुण्यदं चैव भूषणं प्रतिगृह्यताम् ।। ६६ ।। <br>
नानापुष्पलताकीर्णं बहुभासा समन्वितम् ।। <br>
प्रीतिदं पुण्यदं चैव माल्यं वै प्रतिगृह्यताम् ।। ६७ ।। <br>
सर्वमङ्गलरूपश्च सर्व मङ्गलदो वरः ।। <br>
पुण्यप्रदश्च गन्धाढ्यो गन्धश्च प्रतिगृह्यताम् ।।६८।। <br>
शुद्धं शुद्धिप्रदं चैव शुद्धानां प्रीतिदं महत् ।। <br>
रम्यमाचमनीयं च मया दत्तं प्रगृह्यताम् ।। ६९ ।। <br>
रत्नसारादिनिर्माणं पुष्पचन्दनसंयुतम् ।। <br>
सुखदं पुण्यदं चैव सुतल्पं प्रतिगृह्यताम ।। 2.23.७० ।। <br>
नानावृक्षसमुद्भूतं नानारूपसमन्वितम् ।। <br>
फलस्वरूपं फलदं फलं च प्रतिगृह्यताम् ।। ७१ ।। <br>
सिन्दूरं च वरं रम्यं भालशोभाविवर्द्धनम् ।। <br>
भूषणं भूषणानां च सिन्दूरं प्रतिगृह्यताम् ।। ७२ ।। <br>
विशुद्धग्रंथिसंयुक्तं पुण्यसूत्रविनिर्मितम् ।। <br>
पवित्रं वेदमन्त्रेण यज्ञसूत्रं च गृह्यताम् ।। ७३ ।। <br>
द्रव्याण्येतानि मूलेन दत्त्वा स्तोत्रं पठेत्सुधीः ।। <br>
ततः प्रणम्य विप्राय व्रती दद्याच्च दक्षिणाम् ।। ७४ ।। <br>
सावित्रीति चतुर्थ्यन्तं वह्निजायान्तमेव च ।। <br>
लक्ष्मीमायाकामपूर्वं मन्त्रमष्टाक्षरं विदुः ।। ७९ ।। <br>
श्रीं ह्रीं क्लीं सावित्र्यै स्वाहा ।। <br>
मध्यन्दिनोक्तं स्तोत्रं च सर्ववाञ्छाफलप्रदम् ।। <br>
विप्रजीवनरूपं च निबोध कथयामि ते ।।७६।। <br>
कृष्णेन दत्ता सावित्री गोलोके ब्रह्मणे पुरा ।।। <br>
न याति सा तेन सार्द्धं ब्रह्मलोकं तु नारद ।। ७७ ।। <br>
ब्रह्मा कृष्णाज्ञया भक्त्या पर्यष्टौद्वेदमातरम् ।। <br>
तदा सा परितुष्टा च ब्रह्माणं चकमे सती ।। ७८ ।। <br>
ब्रह्मोवाच ।। <br>
नारायणस्वरूपे च नारायणि सनातनि ।। <br>
नारायणात्समुद्भूते प्रसन्ना भव सुन्दरि ।। ७९ ।।।। <br>
तेजस्स्वरूपे परमे परमानन्दरूपिणि ।। <br>
द्विजातीनां जातिरूपे प्रसन्ना भव सुन्दरि।।2.23.८०।।<br>
नित्ये नित्यप्रिये देवि नित्यानन्दस्वरूपिणि।। <br>
सर्वमंगलरूपेण प्रसन्ना भव सुन्दरि ।।८१।। <br>
सर्वस्वरूपे विप्राणां मन्त्रसारे परात्परे ।। <br>
सुखदे मोक्षदे देवि प्रसन्ना भव सुन्दरि।।८२।।<br>
विप्रपापेन्धदाहाय ज्वलदग्निशिखोपमे ।। <br>
ब्रह्मतेजःप्रदे देवि प्रसन्ना भव सुन्दरि ।। ८३ ।। <br>
कायेन मनसा वाचा यत्पापं कुरुते द्विजः ।। <br>
तत्ते स्मरणमात्रेण भस्मीभूतं भविष्यति।।८४।।<br>
इत्युक्त्वा जगतां धाता तत्र तस्थौ च संसदि ।। <br>
सावित्री ब्रह्मणा सार्द्धं ब्रह्मलोकं जगाम सा ।।८९ ।। <br>
अनेन स्तवराजेन संस्तूयाश्वपतिर्नृपः ।। <br>
ददर्श तां च सावित्रीं वरं प्राप मनोगतम् ।।८६।। <br>
स्तवराजमिदं पुण्यं त्रिसन्ध्यायां च यः पठेत् ।। <br>
पाठे चतुर्णां वेदानां यत्फलं तल्लभेद् ध्रुवम् ।। ८७ ।। <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने सावित्रीस्तोत्रकथनं नाम त्रयोविंशतितमोध्यायः ।। २३ ।। <br>
<br>
