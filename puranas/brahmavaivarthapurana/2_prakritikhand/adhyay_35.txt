नारद उवाच ॥ <br>
श्रीकृष्णस्यात्मनश्चैव निर्गुणस्य निराकृतेः ॥ <br>
सावित्रीयमसंवादे श्रुतं सुविमलं यशः ॥१॥ <br>
तद्गुणोत्कीर्त्तनं सत्यं मंगलानां च मङ्गलम् ॥ <br>
अधुना श्रोतुमिच्छामि लक्ष्म्युपाख्यानमीश्वर॥२॥<br>
केनादौ पूजिता साऽपि किम्भूता केन वा पुरा ॥ <br>
तद्गुणोत्कीर्त्तनं सत्यं वद वेदविदां वर॥। ॥ ३ ॥ <br>
नारायण उवाच ॥<br>
सृष्टेरादौ पुरा ब्रह्मन्कृष्णस्य परमात्मनः ॥ <br>
देवी वामांशसंभूता चासीत्सा रासमण्डले ॥ ४ ॥ <br>
अतीव सुन्दरी श्यामा न्यग्रोधपरिमण्डला ॥ <br>
यथा द्वादशवर्षीया रम्या सुस्थिरयौवना ॥ ५ ॥ <br>
श्वेतचम्पकवर्णाभा सुखदृश्या मनोहरा ॥ <br>
शरत्पार्वणकोटीन्दुप्रभासंशोभितानना ॥ ६ ॥ <br>
शरन्मध्याह्नपद्मानां शोभाशोभितलोचना ॥ <br>
सा च देवी द्विधाभूता सहसैवेश्वरेच्छया ॥ ७ ॥ <br>
समा रूपेण वर्णेन तेजसा वयसा त्विषा ॥ <br>
यशसा वाससा मूर्त्या भूषूणेन गुणेन च ॥ ८ ॥ <br>
स्मितेन वीक्षणेनैव वचसा गमनेन च ॥ <br>
मधुरेण स्वरेणैव नयेनानुनयेन च ॥ ९ ॥ <br>
तद्वामांशा महालक्ष्मीर्दक्षिणांशा च राधिका ॥ <br>
राधाऽऽदौ वरयामास द्विभुजं च परात्परम् ॥ 2.35.१० ॥ <br>
महालक्ष्मीश्च तत्पश्चाच्चकमे कमनीयकम् ॥ <br>
कृष्णस्तद्गौरवेणैव द्विधारूपो बभूव ह ॥ ११ ॥ <br>
दक्षिणांशो वै द्विभुजो वामांशश्च चतुर्भुजः ॥ <br>
चतुर्भुजाय द्विभुजो महालक्ष्मीं ददौ पुरा ॥ १२ ॥<br>
लक्ष्यते दृश्यते विश्वं स्निग्धदृष्ट्या ययाऽनिशम्॥<br>
देवीषु या च महती महालक्ष्मीश्च सा स्मृता ॥१३॥ <br>
द्विभुजो राधिकाकान्तो लक्ष्मीकान्तश्चतुर्भुजः॥ <br>
गोलोके द्विभुजस्तस्थौ गोपैर्गोपीभिरावृतः॥१४॥<br>
चतुर्भुजश्च वैकुण्ठं प्रययौ पद्मया सह ॥<br>
सर्वांशेन समौ तौ द्वौ कृष्णनारायणौ परौ॥१५॥<br>
महालक्ष्मीश्च योगेन नानारूपा बभूव सा॥<br>
वैकुण्ठे च महालक्ष्मीः परिपूर्णतमा परा॥१६॥<br>
शुद्धसत्त्वस्वरूपा च सर्वसौभाग्यसंयुता॥<br>
प्रेम्णा सा वै प्रधाना च सर्वासु रमणीषु च॥१७॥<br>
स्वर्गे च स्वर्गलक्ष्मीश्च शक्रसम्पत्स्वरूपिणी॥<br>
पातालेषु च मर्त्येषु राजलक्ष्मीश्च राजसु॥१८॥<br>
गृहलक्ष्मीर्गृहेष्वेव गृहिणी च कलांशया॥<br>
सम्पत्स्वरूपा गृहिणां सर्वमङ्गलमंगला॥१९॥ <br>
गवां प्रसूः सा सुरभिर्दक्षिणा यज्ञकामिनी॥<br>
क्षीरोदसिन्धु  कन्या सा श्रीरूपा पद्मिनीषु च॥2.35.२०॥<br>
शोभारूपा च चन्द्रे सा सूर्य्यमण्डलमण्डिता॥ <br>
विभूषणेषु रत्नेषु फलेषु जलजेषु च ॥२१॥<br>
नृपेषु नृपपत्नीषु दिव्यस्त्रीषु गृहेषु च ॥ <br>
सर्वसस्येषु वस्त्रेषु स्थाने सा संस्कृते तथा ॥ २२ ॥ <br>
प्रतिमासु च देवानां मङ्गलेषु घटेषु च ॥ <br>
माणिक्येषु च मुक्तासु माल्येषु च मनोहरा ॥२३॥ <br>
मणींद्रेषु च हारेषु क्षीरं वै चन्दनेषु च ॥ <br>
वृक्षशाखासु रम्यासु नवमेघेषु वस्तुषु ॥ २४ ॥ <br>
वैकुण्ठे पूजिता साऽऽदौ देवी नारायणेन च ॥ <br>
द्वितीये ब्रह्मणा भक्त्या तृतीये शङ्करेण च ॥ २५ ॥ <br>
विष्णुना पूजिता सा च क्षीरोदे भारते मुने ॥ <br>
स्वायम्भुवेन मनुना मानवेन्द्रैश्च सर्वतः ॥ २६ ॥ <br>
ऋषीन्द्रैश्च मुनीन्द्रैश्च सद्भिश्च गृहिभिर्भवेत् ॥ <br>
गन्धर्वाद्यैश्च नागाद्यैः पातालेषु च पूजिता ॥ २७ ॥ <br>
शुक्लाष्टम्यां भाद्रपदे पूजा वै ब्रह्मणा कृता ॥ <br>
भक्त्या च पक्षपर्यन्तं त्रिषु लोकेषु नारद ॥ २८ ॥ <br>
चैत्रे पौषे च भाद्रे च पुण्ये मङ्गलवासरे ॥ <br>
विष्णुना निर्मिता पूजा त्रिषु लोकेषु भक्तितः ॥ २९ ॥ <br>
वर्षान्ते पौषसंक्रांत्यां मेध्यामावाह्य चाङ्गणे ॥ <br>
मनुस्तां पूजयामास सा भूता भुवनत्रये ॥ 2.35.३० ॥ <br>
राज्ञा संपूजिता सा वै मङ्गलेनैव मङ्गला॥ <br>
केदारेणैव नीलेन नलेन सुबलेन च ॥ ३१ ॥ <br>
ध्रुवेणौत्तानपादेन शक्रेण बलिना तथा ॥ <br>
कश्यपेन च दक्षेण मनुना च विवस्वता ॥ ३२ ॥ <br>
प्रियव्रतेन चन्द्रेण कुबेरेणैव वायुना ॥ <br>
यमेन वह्निना चैव वरुणेनैव पूजिता ॥ ३३ ॥ <br>
एवं सर्वत्र सर्वैश्च वन्दिता पूजिता सदा ॥ <br>
सर्वैश्वर्य्याधिदेवी सा सर्वसम्पत्स्वरूपिणी ॥ ३४ ॥ <br>
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे लक्ष्म्युपाख्याने लक्ष्मीस्वरूपपूजादिवर्णनं नाम पञ्चत्रिंशोऽध्यायः ॥ ३५ ॥ <br>
<br>
