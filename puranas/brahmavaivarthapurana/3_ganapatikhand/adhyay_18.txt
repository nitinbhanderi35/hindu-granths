नारद उवाच ॥ <br>
नारायण महाभाग वेदवेदांगपारग ॥ <br>
पृच्छामि त्वामहं किंचिदतिसन्देहवान्यतः ॥ १ ॥ <br>
सुतस्य त्रिदशेशस्य शंकरस्य महात्मनः ॥ <br>
विघ्ननिघ्नस्य यद्विघ्नमीश्वरस्य कथं प्रभो ॥२॥ <br>
परिपूर्णतमः श्रीमान्परमात्मा परात्परः ॥ <br>
गोलोकनाथः स्वांशेन पार्वतीतनयः स्वयम्॥३॥ <br>
अहो भगवतस्तस्य मस्तकच्छेदनं विभो ॥ <br>
ग्रहदृष्ट्या ग्रहेशस्य कथं मे वक्तुमर्हसि ॥ ४ ॥ <br>
नारायण उवाच ॥ <br>
सावधानं शृणु ब्रह्मन्नितिहासं पुरातनम् ॥ <br>
विघ्नेशस्य बभूवेदं विघ्नं येन च नारद ॥ ५॥ <br>
एकदा शंकरः सूर्य्यं जघान परमष्टधा ॥ <br>
सुमालिमालिहन्तारं शूलेन बहुवत्सलः ॥ ६ ॥ <br>
श्रीसूर्य्योऽमोघशूलेनाशनितुल्येन तेजसा ॥ <br>
जहौ स चेतनां सद्यो रथाच्च निपपात ह ॥ ७ ॥ <br>
ददर्श कश्यपः पुत्रं मृतमुत्तानलोचनम् ॥ <br>
कृत्वा वक्षसि तं शोकाद्विललाप भृशं मुहुः ॥८॥ <br>
हाहाकारं सुराश्चक्रुर्विलेपुर्भयकातराः ॥ <br>
अन्धीभूतं जगत्सर्वं बभूव तमसा वृतम् ॥ ९ ॥ <br>
निष्प्रभं तनयं दृष्ट्वा चाशपत्कश्यपः शिवम् ॥ <br>
तपस्वी ब्रह्मणः पौत्रः प्रज्वन्ब्रह्मतेजसा ॥ १० ॥ <br>
मत्पुत्रस्य यथा वक्षश्छिन्नं शूलेन तेऽद्य वै ॥ <br>
त्वत्पुत्रस्य शिरश्छिन्नं भविष्यति न संशयः ॥ ११ ॥ <br>
शिवश्च गलितक्रोधः क्षणेनैवाशुतोषकः ॥ <br>
ब्रह्मज्ञानेन तत्पूर्णं जीवयामास तत्क्षणात् ॥ १२ ॥ <br>
ब्रह्मविष्णुमहेशानामंशश्च त्रिगुणात्मकः ॥ <br>
सूर्य्यश्च चेतनां प्राप्य समुत्तस्थौ पितुः पुरः ॥ १३ ॥ <br>
ननाम पितरं भक्त्या शंकरं भक्तवत्सलः ॥ <br>
विज्ञाय शम्भोः शापं च कश्यपं स चुकोप ह ॥ १४ ॥ <br>
विषयान्नैव जग्राह कोपेनैवमुवाच ह ॥ <br>
विषयांश्च परित्यज्य भजे श्रीकृष्णमीश्वरम् ॥१५॥ <br>
सर्वं तुच्छमनित्यं च नश्वरं चेश्वरं विना ॥ <br>
विहाय मङ्गलं सत्यं विद्वान्नेच्छेदमंगलम् ॥ १६ ॥ <br>
देवैश्च प्रेरितो ब्रह्मा समागत्य ससम्भ्रमः ॥ <br>
बोधयित्वा रविं तत्र युयोज विषयेष्वजः ॥ १७ ॥ <br>
तस्मै दत्त्वाऽऽशिषश्शम्भुर्ब्रह्मा च स्वालयं मुदा ॥ <br>
जगाम कश्यपश्चैव स्वराशिं रविरेव च ॥ १८ ॥ <br>
अथ माली सुमाली च व्याधिग्रस्तौ बभूवतुः ॥ <br>
श्वित्रौ गलितसर्वांगौ शक्तिहीनौ हतप्रभौ॥ १९ ॥ <br>
तावुवाच स्वयं ब्रह्मा युवां च भजतां रविम् ॥ <br>
सूर्य्यकोपेन मलिनौ युवामेवं हतप्रभौ ॥ २० ॥ <br>
सूर्य्यस्य कवचं स्तोत्रं सर्वपूजाविधिं विधिः ॥ <br>
जगाम कथयित्वा तौ ब्रह्मलोकं सनातनः ॥२१॥ <br>
ततस्तौ पुष्करं गत्वा सिषेवाते रविं मुने॥<br>
स्नात्वा त्रिकालं भक्त्या च जपन्तौ मन्त्रमुत्तमम् ॥ २२ ॥ <br>
ततः सूर्य्याद्वरं प्राप्य निजरूपौ बभूवतुः ॥ <br>
इत्येवं कथितं सर्वं किं भयः श्रोतुमिच्छसि ॥ २३ ॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे विघ्नेशविघ्नकथनंनामाष्टादशोऽध्यायः ॥ १८ ॥ <br>
<br>
