नारायण उवाच ॥ <br>
हरौ तिरोहिते शर्वाणी दुर्गा शंकरस्तदा ॥ <br>
ब्राह्मणान्वेषणं कृत्वा बभ्राम परितो मुने ॥ १ ॥ <br>
पार्वत्युवाच ॥ <br>
अये विप्रेन्द्रातिवृद्ध क्व गतोऽसि क्षुधाऽऽतुरः ॥ <br>
हे तात दर्शनं देहि प्राणान्वै रक्ष मे विभो ॥ २ ॥ <br>
शिव शीघ्रं समुत्तिष्ठ ब्राह्मणान्वेषणं कुरु ॥ <br>
क्षणमुन्मनसोरेष गतः प्रत्यक्षमावयोः ॥ ३ ॥ <br>
अगृहीत्वा गृहात्पूजां गृहिणोऽतिथिरीश्वर ॥ <br>
यदि याति क्षुधाऽऽर्त्तश्च तस्य किं जीवनं वृथा ॥ ४ ॥ <br>
पितरस्तन्न गृह्णन्ति पिण्डदानं च तर्पणम् ॥ <br>
तस्याहुतिं न गृह्णाति वह्निः पुष्पं जलं सुराः ॥ ५ ॥ <br>
हव्यं पुष्पं जलं द्रव्यमशुचेश्च सुरासमम् ॥ <br>
अमेध्यसदृशः पिण्डः स्पर्शनं पुण्यनाशनम् ॥ ६ ॥ <br>
एतस्मिन्नन्तरे तत्र वाग् बभूवाशरीरिणी ॥ <br>
कैवल्ययुक्ता सा दुर्गा तां शुश्राव शुचाऽऽतुरा ॥ ७ ॥ <br>
शान्ता भव जगन्मातस्स्वसुतं पश्य मन्दिरे ॥ <br>
कृष्णं गोलोकनाथं तं परिपूर्णतमं परम् ॥८॥ <br>
सुपुण्यकव्रततरोः फलरूपं सनातनम् ॥ <br>
यत्तेजो योगिनः शश्वद्ध्यायन्ति सन्ततं मुदा ॥ ९ ॥ <br>
ध्यायन्ति वैष्णवा देवा ब्रह्मविष्णुशिवादयः ॥ <br>
यस्य पूज्यस्य सर्वाग्रे कल्पे कल्पे च पूजनम् ॥ १० ॥ <br>
यस्य स्मरणमात्रेण सर्वविघ्नो विनश्यति ॥ <br>
पुण्यराशिस्वरूपं च स्वसुतं पश्य मन्दिरे ॥ ११ ॥ <br>
कल्पे कल्पे ध्यायसि यं ज्योतीरूपं सनातनम् ॥ <br>
पश्य त्वं मुक्तिदं पुत्रं भक्तानुग्रहविग्रहम् ॥१२॥ <br>
तव वाञ्छापूर्णबीजं तपःकल्पतरोः फलम्॥<br>
सुन्दरं स्वसुतं पश्य कोटिकन्दर्पनिन्दकम् ॥१३॥ <br>
नायं विप्रः क्षुधाऽऽर्त्तश्च विप्ररूपी जनार्दनः ॥ <br>
किं वा विलापं कुरुषे क्व वा वृद्धः क्व चातिथिः ॥ <br>
सरस्वती त्वेवमुक्त्वा विरराम च नारद ॥ १४ ॥ <br>
त्रस्ता श्रुत्वाऽऽकाशवाणीं जगाम स्वालयं सती ॥ <br>
ददर्श बालं पर्य्यङ्के शयानं सस्मितं मुदा॥१५॥<br>
पश्यन्तं गेहशिखरं शतचन्द्रसमप्रभम् ॥ <br>
स्वप्रभापटलेनैव द्योतयन्तं महीतलम् ॥ १६ ॥ <br>
कुर्वन्तं भ्रमणं तल्पे पश्यन्तं स्वेच्छया मुदा ॥ <br>
उमेति शब्दं कुर्वन्तं रुदन्तं तं स्तनार्थिनम् ॥ १७ ॥ <br>
दृष्ट्वा तदद्भुतं रूपं त्रस्ता शंकरसन्निधिम् ॥ <br>
गत्वा सोवाच गिरिशं सर्वमङ्गलमङ्गला ॥ १८ ॥ <br>
पार्वत्युवाच ॥ <br>
गृहमागच्छ सर्वेश तपसां फलदायकम् ॥ <br>
कल्पे कल्पे ध्यायसि यं तं पश्यागत्य मन्दिरम् ॥ १९ ॥ <br>
शीघ्रं पुत्रमुखं पश्य पुण्यबीजं महोत्सवम् ॥ <br>
पुन्नामनरकत्राणकारणं भवतारणम् ॥ २० ॥ <br>
स्नानं च सर्वतीर्थेषु सर्वयज्ञेषु दक्षिणम् ॥ <br>
पुत्रसंदर्शनस्यास्य कलां नार्हति षोडशीम् ॥ २१ ॥ <br>
सर्वदानेन यत्पुण्यं क्ष्माप्रदक्षिणतश्च यत् ॥ <br>
पुत्रदर्शनपुण्यस्य कलां नार्हति षोडशीम् ॥ २२ ॥ <br>
सर्वैस्तपोभिर्यत्पुण्यं देवानशनैर्व्रतैः ॥ <br>
सत्पुत्रोद्भवपुण्यस्य कलां नार्हति षोडशीम् ॥ २३ ॥ <br>
यद्विप्रभोजनैः पुण्यं यदेव सुरसेवनैः ॥ <br>
सत्पुत्रप्राप्तिपुण्यस्य कलां नार्हति षोडशीम् ॥ २४ ॥ <br>
पार्वत्या वचनं श्रुत्वा शिवः संहृष्टमानसः ॥ <br>
आजगाम स्वभवनं क्षिप्रं  वै कान्तया सह ॥ <br>
ददर्श तल्पे स्वसुतं तप्तकाञ्चनसन्निभम् ॥ २५ ॥ <br>
हदयस्थं च यद्रूपं तदेवातिमनोहरम् ॥ <br>
दुर्गातल्पात्समादाय कृत्वा वक्षसि तं सुतम्॥ <br>
चुचुम्बानन्दजलधौ निमग्ना सेत्युवाच तम् ॥ २६ ॥ <br>
संप्राप्यामूल्यरत्नं त्वां पूर्णमेव सनातनम् ॥ <br>
यथा मनो दरिद्रस्य सहसा प्राप्य सद्धनम् ॥ २७ ॥ <br>
कान्ते सुचिरमायाते प्रोषिते योषितो यथा ॥ <br>
मानसं परिपूर्णं च बभूव च तथा मम ॥ २८ ॥ <br>
सुचिरं गतमायातमेकपुत्रा कथा सुतम् ॥ <br>
दृष्ट्वा तुष्टा यथा वत्स तथाऽहमपि साम्प्रतम् ॥ २९ ॥ <br>
सद्रत्नं सुचिरं भ्रष्टं प्राप्य हृष्टो यथा जनः ॥<br>
अनावृष्टौ सुवृष्टिं च संप्राप्याहं तथा सुतम् ॥ ३० ॥ <br>
यथा सुचिरमन्धानां स्थितानां च निराश्रये ॥ <br>
चक्षुस्सुनिर्म्मलं प्राप्य मनः पूर्णं तथैव मे ॥ ३१ ॥ <br>
दुस्तरे सागरे घोरे पतितस्य च संकटे ॥ <br>
अनौकस्य प्राप्य नौकां मनः पूर्णं तथा मम ॥ ३२ ॥ <br>
तृष्णया शुष्ककण्ठानां सुचिराच्च सुशीतलम्॥<br>
सुवासितं जलं प्राप्य मनः पूर्णं तथा मम॥३३॥<br>
दावाग्निपतितानां च स्थितानां च निराश्रये ॥ <br>
निरग्निमाश्रयं प्राप्य मनः पूर्णं तथा मम ॥ ३४ ॥ <br>
चिरं बुभुक्षितानां च व्रतोपोषणकारिणाम् ॥३५॥ <br>
सदन्नं पुरतो दृष्ट्वा मनः पूर्णं तथा मम ॥ <br>
इत्युक्त्वा पार्वती तत्र क्रोडे कृत्वा स्वबालकम् ॥३६॥ <br>
प्रीत्या स्तनं ददौ तस्मै परमानन्दमानसा ॥ <br>
क्रोडे चकार भगवान्बालकं हृष्टमानसः ॥ ३७ ॥ <br>
चुचुम्ब गण्डे वेदोक्तं युयुजे चाशिषं मुदा ॥ ३८ ॥ <br>
इति श्रीब्रह्मवैवर्त्ते महापुराण तृतीये गणपति खण्डे नारदनारायणसंवादे बालगणेशदर्शनं नाम नवमोऽध्यायः ॥ ९ ॥ <br>
<br>
