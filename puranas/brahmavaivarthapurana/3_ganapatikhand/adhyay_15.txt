नारायण उवाच ।। <br>
पुत्रस्य वार्त्तां सम्प्राप्य पार्वत्या सह शङ्करः ।। <br>
प्रेरितो  विष्णुना देवैर्मुनिभिः पर्वतैर्मुने ।। १ ।। <br>
दूतान्प्रस्थापयामास महाबलपराक्रमान् ।। <br>
वीरभद्रं विशालाक्षं शङ्कुकर्णं कबन्धकम् ।। २ ।। <br>
नन्दीश्वरं महाकालं वज्रदन्तं भगन्दरम् ।। <br>
गोधामुखं दधिमुखं ज्वलदग्निशिखोपमम् ।। ३ ।। <br>
लक्षं च क्षेत्रपालानां भूतानां च त्रिलक्षकम् ।। <br>
वेतालानां चतुर्लक्षं यक्षाणां पञ्चलक्षकम् ।। ४ ।। <br>
कूष्माण्डानां चतुर्लक्षं त्रिलक्षं ब्रह्मराक्षसान् ।। <br>
डाकिनीनां चतुर्लक्षं योगिनीनां त्रिलक्षकम् ।। ५ ।। <br>
रुद्रांश्च भैरवांश्चैव शिवतुल्यपराक्रमान् ।। <br>
अन्यांश्च विकृताकारानसंख्यानपि नारद ।। ६ ।। <br>
ते सर्वे शिवदूताश्च नानाशस्त्रास्त्रपाणयः ।। <br>
कृत्तिकानां च भवनं वेष्टयामासुरुज्ज्वलम् ।।७।। <br>
दृष्ट्वा तान्कृत्तिकाः सर्वा भयविह्वलमानसाः।। <br>
कार्त्तिकेयं च जगृहुर्ज्वलन्तं ब्रह्मतेजसा ।। ८ ।। <br>
कृत्तिका ऊचुः ।। <br>
वत्स सैन्यान्यसंख्यानि वेष्टयामासुरायलम् ।। <br>
न जानीमो वयं कस्य करालानि च बालक ।। ९ ।।<br>
कार्त्तिकेय उवाच ।। <br>
भयं त्यजत कल्याण्यो भयं किं वो मयि स्थिते ।। <br>
दुर्निवार्य्यः कर्मपाको मातरः केन वार्य्यते ।।१०।। <br>
एतस्मिन्नन्तरे तत्र सेनानीर्नन्दिकेश्वरः ।। <br>
पुरतः कार्त्तिकेयस्य तिष्ठंस्तासामुवाच ह ।। ११ ।। <br>
नन्दिकेश्वर उवाच।। <br>
भ्रातः प्रवृत्तिं शृणु मे मातुश्चापि शुभावहाम् ।। <br>
प्रेषितस्य सुरेन्द्रस्य संहर्तुः शंकरस्य च ।। १२ ।। <br>
कैलासे सर्वदेवाश्च ब्रह्मविष्णुशिवादयः ।। <br>
सभायां ते वसन्तश्च गणेशोत्सवमङ्गलम् ।। १३ ।। <br>
शैलेन्द्रकन्या तं विष्णुं जगतां परिपालकम् ।। <br>
संबोध्य कथयामास तवान्वेषणकारणम् ।। १४ ।। <br>
पप्रच्छ देवान्विष्णुस्तान्क्रमेणावाप्तिहेतवे ।। <br>
प्रत्युत्तरं ददुस्ते तु प्रत्येकं च यथोचितम्।। १५ ।। <br>
त्वमत्र कृत्तिकास्थाने कथयामासुरीश्वरम् ।। <br>
सर्वे धर्मादयो देवा धर्माधर्मस्य साक्षिणः ।। <br>
या बभूव रहःक्रीडा पार्वतीशिवयोः पुरा ।। १६ ।। <br>
दृष्टस्य च सुरैः शम्भोवीर्य्यं भूमौ पपात ह ।। <br>
भूमिस्तदक्षिपद्वह्नौ वह्निश्च शरकानने ।। <br>
ततो लब्धः कृत्तिकाभिरमूभिर्गच्छ साम्प्रतम् ।।१७।। <br>
तवाभिषेकं विष्णुश्च करिष्यति सुरैः सह ।। <br>
शस्त्रं लब्ध्वाऽखिलं देव तारकं संहनिष्यति।। <br>
पुत्रस्त्वं विश्वसंहर्त्तुस्त्वां गोप्तुं न क्षमा इमाः ।।१८।। <br>
नाग्निं गोप्तुं यथा शक्तः शुष्कवृक्षः स्वकोटरे ।। <br>
दीप्तिमांस्त्वं च विश्वेषु तासां गेहेषु शोभसे ।। <br>
यथा पतन्महाकूपे द्विजराजो न राजते ।। १९ ।। <br>
करोषि जगदालोकं नाच्छन्नोऽस्याङ्गतेजसा ।। <br>
यथा सूर्य्यः कराच्छन्नो न भवेत्पूरुषस्य च ।। २० ।। <br>
विष्णुस्त्वं च जगद्व्यापी नासां व्याप्योऽसि शाम्भव ।। <br>
यथा न केषां व्याप्यं च तत्सर्वं व्यापकं नभः ।। २१ ।। <br>
योगीन्द्रो नानुलिप्तस्त्वं भोगी च परिपोषणे ।। <br>
नैव लिप्तो यथाऽऽत्मा च कर्म्म भोगेषु जीविनाम् ।। २२ ।। <br>
विश्वाधारस्त्वमीशश्च नामृते सम्भवेत्स्थितिः ।। <br>
सागरस्य यथा नद्यां सरितामाश्रयस्य च ।। २३ ।। <br>
नहि सर्वेश्वरावासः सम्भवेत्कृत्तिकालये ।। <br>
गरुडस्य यथा वासः क्षुद्रे च चटकोदरे ।। २४ ।। <br>
त्वां च देवा न जानन्ति भक्तानुग्रह विग्रहम् ।। <br>
गुणानां तेजसां राशिं यथा ज्ञानमयोगिनः ।।२५।। <br>
त्वामनिर्वचनीयं च कथं जानन्ति कृत्तिकाः ।। <br>
यथा परां हरेर्भक्तिमभक्ता मूढचेतसः ।। २६ ।। <br>
भ्रातर्ये यं न जानन्ति ते तं कुर्वन्त्यनादरम् ।। <br>
नाद्रियन्ते यथा भेकास्त्वेकावासं च पङ्कजम् ।। २७ ।। <br>
कार्त्तिकेय उवाच।।<br>
भ्रातः सर्वं विजानामि ज्ञानं त्रैकालिकं च यत्।।<br>
ज्ञानी त्वं का प्रशंसा ते यतो मृत्युञ्जयाश्रितः।।२८।।<br>
कर्मणा जन्म येषां वा यासु यासु च योनिषु ।। <br>
तासु ते निर्वृतिं भ्रातर्नाप्नुवन्ति च सन्ततम्।।२९।।<br>
ये यत्र सन्ति सन्तो वा मूढा वा कर्मभोगतः।। <br>
तेऽपि तं बहुमन्यन्ते मोहिता विष्णुमायया।।३०।।<br>
साम्प्रतं जगतां माता विष्णुमाया सनातनी।।<br>
सर्वाद्या विष्णुमाया च सर्वदा विष्णुमङ्गला ।। ३१ ।। <br>
शैलेन्द्रपत्नी गर्भे सा चालभज्जन्म भारते ।। <br>
दारुणं च तपस्तप्त्वा सम्प्रापच्छङ्करं पतिम् ।। ३२ ।। <br>
ब्रह्मादितृणपर्य्यन्तं सर्वं मिथ्यैव कृत्रिमम् ।। <br>
सर्वे कृष्णोद्भवाः काले विलीनास्तत्र केवलम् ।। ३३ ।। <br>
कल्पे कल्पे जगन्माता माता मे प्रतिजन्मनि ।। <br>
यज्जन्ममायया बद्धो नित्यः सृष्टिविधावहम् ।। ३४ ।। <br>
प्रकृतेरुद्भवास्सत्यं जगत्यां सर्वयोषितः ।। <br>
काश्चिदंशाः कलाः काश्चित्कलांशांशेन काश्चन ।। ३६ ।। <br>
कृत्तिका ज्ञानवत्यश्च योगिन्यः प्रकृतेः कलाः ।। <br>
स्तनैश्च संवर्द्धितोऽहमुपहारेण सन्ततम् ।। ।। ३६ ।। <br>
तासामहं पोष्यपुत्रो मदम्बाः पोषणादिमाः ।। <br>
तस्याश्च प्रकृतेः पुत्रो गतस्त्वत्स्वामिवीर्य्यतः ।। ३७ ।। <br>
न गर्भजोऽहं शैलेन्द्रकन्याया नन्दिकेश्वर ।। <br>
सा च मे धर्मतो माता तथेमाः सर्वसम्मताः ।। ३८ ।। <br>
स्तनदात्री गर्भधात्री भक्ष्यदात्री गुरुप्रिया ।। <br>
अभीष्टदेवपत्नी च पितुः पत्नी च कन्यकाः।।३९।।<br>
सगर्भकन्या भगिनी पुत्रपत्नी प्रियाप्रसूः ।। <br>
मातुर्माता पितुर्माता सोदरस्य प्रिया तथा ।।४०।। <br>
मातुः पितुश्च भगिनी मातुलानी तथैव च ।। <br>
जनानां वेदविहिता मातरः षोडश स्मृताः ।।४१।। <br>
इमाश्च सर्वसिद्धिज्ञाः परमैश्वर्य्यसंयुताः ।। <br>
न क्षुद्रा ब्रह्मणः कन्यास्त्रिषु लोकेषु पूजिताः ।। ४२ ।। <br>
विष्णुना प्रेरितस्त्वं च शम्भोः पुत्रसमो महान् ।। <br>
गच्छ यामि त्वया सार्द्धं द्रक्ष्यामि सुरसंचयम् ।।४३।। <br>
इति श्रीब्रह्मवैवर्त्ते महापुराणे तृतीये गणेशखण्डे नारदनारायणसंवादे नन्दिकार्त्तिकेयसंवादो नाम पञ्चदशोऽध्यायः ।। १५ ।। <br>
<br>
