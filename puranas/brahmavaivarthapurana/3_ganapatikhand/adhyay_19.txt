नारद उवाच ॥ <br>
किं स्तोत्रं कवचं नाथ ब्रह्मणा लोकसाक्षिणा ॥ <br>
दानवाभ्यां पुरा दत्तं सूर्यस्य परमात्मनः ॥ १ ॥ <br>
किं वा पूजाविधानं वा  किं  मन्त्रं व्याधिनाशनम् ॥ <br>
सर्वं चास्य महाभाग तन्मे त्वं वक्तुमर्हसि ॥२॥<br>
सूत उवाच ॥ <br>
नारदस्य वचः श्रुत्वा भगवान्करुणानिधिः॥<br>
स्तोत्रं च कवचं मन्त्रमूचे तत्पूजनक्रमम् ॥३॥ <br>
नारायण उवाच॥<br>
शृणु नारद वक्ष्यामि सूर्य्यपूजाविधेः क्रमम्॥<br>
स्तोत्रं च कवचं सर्वं पापव्याधिविमोचकम् ॥ ४ ॥ <br>
सुमालिमालिनौ दैत्यौ व्याधिग्रस्तौ बभूवतुः ॥ <br>
विधिं सस्मरतुः स्तोतुं शिवमन्त्रप्रदायकम् ॥ ९ ॥ <br>
ब्रह्मा गत्वा च वैकुण्ठं पप्रच्छ कमलापतिम् ॥ <br>
शिवं तत्रैव संपश्यन्वसन्तं हरिसन्निधौ ॥ ६ ॥ <br>
ब्रह्मोवाच ॥ <br>
सुमालिमालिनौ दैत्यौ व्याधिग्रस्तौ बभूवतुः ॥ <br>
क उपायो वद हरे तयोर्व्याधिविनाशने ॥ ७ ॥ <br>
विष्णुरुवाच ॥ <br>
कृत्वा सूर्य्यस्य सेवां च पुष्करे पूर्णवत्सरम् ॥ <br>
व्याधिहन्तुर्मदंशस्य तौ च मुक्तौ भविष्यतः ॥ ८ ॥ <br>
शंकर उवाच ॥ <br>
सूर्यस्तोत्रं च कवचं मन्त्रं कल्पतरुं परम् ॥ <br>
देहि ताभ्यां जगत्कान्त व्याधिहन्तुर्महात्मनः ॥ ९ ॥ <br>
आरात्सम्पत्प्रदातारौ सर्वदाता हरिः स्वयम् ॥ <br>
व्याधिहन्ता दिनकरो यस्य यो विषयो विधे ॥ १ ॥ <br>
तयोस्तु मन्त्रं संप्राप्य ययौ दैत्यगृहं विधिः ॥ <br>
तदा प्रणम्य तं दृष्ट्वा तस्मै ददतुरासनम् ॥ ११ ॥ <br>
तावुवाच स्वयं ब्रह्मा रोगग्रस्तौ दयानिधिः ॥ <br>
स्तब्धावाहाररहितौ पूयदुर्गन्धसंयुतौ ॥ १२ ॥ <br>
ब्रह्मोवाच ॥ <br>
गृहीत्वा कवचं स्तोत्रं मन्त्रं पूजाविधिक्रमम् ॥ <br>
गत्वा हि पुष्करं वत्सौ भजथः प्रणतौ रविम् ॥ १३ ॥ <br>
तावूचतुः ॥ <br>
भजावः केन विधिना केन मन्त्रेण वा  विधे ॥ <br>
किं स्तोत्रं कवचं किं वा तदावाभ्यां वदाधुना ॥ १४ ॥ <br>
ब्रह्मोवाच ॥ <br>
कृत्वा त्रिकालं स्नानं च मन्त्रेणानेन भास्करम् ॥ <br>
संसेव्य भास्करं भक्त्या नीरुजौ च भविष्यथ ॥ १५ ॥ <br>
ॐ ह्रीं नमो भगवते सूर्य्याय परमात्मने स्वाहा ॥ <br>
इत्यनेन च मन्त्रेण सावधानं दिवाकरम् ॥ <br>
संपूज्य भक्त्या दत्त्वा वै चोपहारांस्तु षोडश ॥ <br>
एवं संवत्सरं यावद्ध्रुवं मुक्तौ भविष्यथः ॥ १६ ॥ <br>
अपूर्वं कवचं तस्य युवाभ्यां प्रददाम्यहम् ॥ <br>
यद्दत्तं गुरुणा पूर्वमिन्द्राय प्रीतिपूर्वकम् ॥ १७ ॥ <br>
तत्सहस्रभगाङ्गाय शापेन गौतमस्य च ॥ <br>
अहल्याहरणेनैव पापमुक्ताय सङ्कटे ॥ १८ ॥ <br>
बृहस्पतिरुवाच ॥ <br>
इन्द्र शृणु प्रवक्ष्यामि कवचं परमाद्भुतम् ॥ <br>
यद्धृत्वा मुनयः पूता जीवन्मुक्ताश्च भारते ॥ १९ ॥ <br>
कवचं बिभ्रतो व्याधिर्न भिया याति सन्निधिम् ॥ <br>
यथा दृष्ट्वा वैनतेयं पलायन्ते भुजङ्गमाः ॥ २० ॥ <br>
शुद्धाय गुरुभक्ताय स्वशिष्याय प्रकाशयेत् ॥ <br>
खलाय परशिष्याय दत्त्वा मृत्युमवाप्नुयात् ॥ २१ ॥ <br>
जगद्विलक्षणस्यास्य कवचस्य प्रजापतिः ॥ <br>
ऋषिश्छन्दश्च गायत्री देवो दिनकरः स्वयम् ॥ <br>
व्याधिप्रणाशे सौन्दर्य्ये विनियोगः प्रकीर्त्तितः ॥ २२ ॥ <br>
सद्योरोगहरं सारं सर्वपापप्रणाशनम् ॥ <br>
ॐ क्लीं ह्रीं श्रीं श्रीसूर्य्याय स्वाहा मे पातु मस्तकम् ॥२३ ॥ <br>
अष्टादशाक्षरो मन्त्रः कपालं मे सदाऽवतु॥ <br>
ॐ ह्रीं ह्रीं श्रीं श्रीं सूर्य्याय स्वाहा मे पातु नासिकाम् ॥ २४ ॥ <br>
चक्षुर्मे पातु सूर्यश्च तारकां च विकर्तनः ॥ <br>
भास्करो मेऽधरं पातु दन्तान्दिनकरः सदा ॥ २५ ॥ <br>
प्रचण्डः पातु गण्डं मे मार्तण्डः कर्णमेव च ॥ <br>
मिहिरश्च सदा स्कन्धे जंघे पूषा सदाऽवतु ॥२६॥  <br>
वक्षः पातु रविः शश्वन्नाभिं सूर्य्यः स्वयं सदा॥<br>
कंकालं मे सदा पातु सर्वदेवनमस्कृतः॥२७॥<br>
करौ पातु सदा ब्रध्नः पातु पादौ प्रभाकरः॥ <br>
विभाकरो मे सर्वांगं पातु सन्ततमीश्वरः॥२८॥<br>
इति ते कथितं वत्स कवचं सुमनोहरम्॥<br>
जगद्विलक्षणं नाम त्रिजगत्सु सुदुर्लभम् ॥२९॥ <br>
पुरा दत्तं च मनवे पुलस्त्येन तु पुष्करे ॥ <br>
मया दत्तं च तुभ्यं तद्यस्मै कस्मै न देहि भोः ॥ ३० ॥ <br>
व्याधितो मुच्यसे त्वं च कवचस्य प्रसादतः ॥ <br>
भवानरोगी श्रीमांश्च भविष्यति न संशयः ॥ ३१ ॥ <br>
लक्षवर्षहविष्येण यत्फलं लभते नरः ॥ <br>
तत्फलं लभते नूनं कवचस्यास्य धारणात् ॥ ३२ ॥ <br>
इदं कवचमज्ञात्वा यो मूढो भास्करं यजेत् ॥ <br>
दशलक्षप्रजप्तोऽपि मन्त्रसिद्धिर्न जायते ॥ ३३ ॥ <br>
ब्रह्मोवाच ॥ <br>
धृत्वेदं कवचं वत्सौ कृत्वा च स्तवनं रवेः ॥ <br>
युवां व्याधिविनिर्मुक्तौ निश्चितं तु भविष्यथः ॥ ३४ ॥ <br>
स्तवनं सामवेदोक्तं सूर्य्यस्य व्याधिमोचनम् ॥ <br>
सर्वपापहरं सारं धनारोग्यकरं परम् ॥ ३५ ॥ <br>
ब्रह्मोवाच ॥ <br>
तं ब्रह्म परमं धाम ज्योतीरूपं सनातनम् ॥ <br>
त्वामहं स्तोतुमिच्छामि भक्तानुग्रहकारकम् ॥ ३६ ॥ <br>
त्रैलोक्यलोचनं लोकनाथं पापविमोचनम् ॥ <br>
तपसां फलदातारं दुःखदं पापिनां सदा ॥ ३७ ॥ <br>
कर्मानुरूपफलदं कर्मबीजं दयानिधिम् ॥ <br>
कर्मरूपं क्रियारूपमरूपं कर्मबीजकम् ॥ ३८ ॥ <br>
ब्रह्मविष्णुमहेशानामंशं च त्रिगुणात्मकम् ॥ <br>
व्याधिदं व्याधिहन्तारं शोकमोहभयापहम् ॥ <br>
सुखदं मोक्षदं सारं भक्तिदं सर्वकामदम्॥ ३९ ॥ <br>
सर्वेश्वरं सर्वरूपं साक्षिणं सर्वकर्मणाम् ॥ <br>
प्रत्यक्षं सर्वलोकानामप्रत्यक्षं मनोहरम् ॥ ४० ॥ <br>
शश्वद्रसहरं पश्चाद्रसदं सर्वसिद्धिदम् ॥ <br>
सिद्धि स्वरूपं सिद्धेशं सिद्धानां परमं गुरुम् ॥ ४१ ॥ <br>
स्तवराजमिदं प्रोक्तं गुह्याद्गुह्यतरं परम् ॥ <br>
त्रिसन्ध्यं यः पठेन्नित्यं व्याधिभ्यस्स प्रमुच्यते ॥ ४२ ॥ <br>
आन्ध्यं कुष्ठं च दारिद्र्यं रोगः शोको भयं कलिः ॥ <br>
तस्य नश्यति विश्वेश श्रीसूर्य्यकृपया ध्रुवम् ॥ ४३ ॥ <br>
महाकुष्ठी च गलितश्चक्षुर्हीनो महाव्रणी ॥ <br>
यक्ष्मग्रस्तो महाशूली नानाव्याधियुतोऽसि वा ॥ ४४ ॥ <br>
मासं कृत्वा हविष्यान्नं श्रुत्वाऽतो मुच्यते ध्रुवम् ॥ <br>
स्नानं च सर्वतीर्थानां लभते नात्र संशयः ॥ ॥४५॥ <br>
पुष्करं गच्छतं शीघ्रं भास्करं भजतं सुतौ ॥ <br>
इत्येवमुक्त्वा स विधिर्जगाम स्वालयं मुदा ॥४६॥ <br>
तौ निषेव्य दिनेशं तं नीरुजौ संबभूवतुः॥<br>
इत्येवं कथितं वत्स किं भूयः श्रोतुमिच्छसि॥४७॥<br>
सर्वविघ्नहरं सारं विघ्नेशं विघ्ननाशनम्॥<br>
स्तोत्रेणानेन तं स्तुत्वा मुच्यते नात्र संशयः ॥ ४८ ॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे विघ्नकारणकथनं नामैकोनविंशतितमोऽध्यायः ॥ १९ ॥ <br>
<br>
