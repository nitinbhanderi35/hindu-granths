शंकर उवाच ।। <br>
कस्त्वं वटो कस्य पुत्रः क्व वासः स्तवनं कथम् ।। <br>
किं वा तेऽहं करिष्यामि वाञ्छितं वद साम्प्रतम् ।। १ ।। <br>
पार्वत्युवाच ।। <br>
शोकाकुलं त्वां पश्यामि विमनस्कं सुविस्मितम् ।। <br>
वयसाऽतिशिशुं शान्तं गुणेन गुणिनां वरम्।।२।]<br>
भृगुरुवाच ।। <br>
जमदग्निसुतोऽहं च भृगुवंशसमुद्भवः।।<br>
रेणुकाऽम्बा मे परशुरामोऽहं नामतः प्रभो ।।३।। <br>
क्रीणीहि मां दयासिन्धो विद्यापण्येन किंकरम् ।। <br>
त्वामीशः शरणापन्नं रक्ष मां दीनवत्सल ।। ४ ।। <br>
मृगयामागतं भूपं पिता मे चोपवासिनम्।।<br>
चकारातिथ्यमानीय कपिलादत्तवस्तुना ।। ५ ।। <br>
राजा तं कपिलालोभाद्घातयामास मन्दधीः ।। <br>
कपिला तं मृतं दृष्ट्वा गोलोकं च जगाम सा ।।६।। <br>
माताऽनुगमनं चक्रे ह्यनाथोऽहं च साम्प्रतम् ।। <br>
त्वं मे पिता शिवा माता रक्ष मां पुत्रवत्प्रभो ।। ७ ।। <br>
मया कृता प्रतिज्ञा च शोकेनैवातिदुष्करा ।। <br>
त्रिस्सप्तकृत्वो निर्भूपां करिष्यामि महीमिति ।। ८ ।। <br>
कार्तवीर्य्यं हनिष्यामि समरे तातघातकम् ।। <br>
इत्येतत्परिपूर्णं मे भगवान्कर्तुमर्हति ।। ९ ।। <br>
ब्राह्मणस्य वचः श्रुत्वा दृष्ट्वा दुर्गामुखं हरः ।। <br>
बभूवानम्रवक्त्रश्च सा च शुष्कौष्ठतालुका ।। १० ।। <br>
पार्वत्युवाच ।। <br>
तपस्विन्विप्रपुत्रस्त्वं निर्भूपां कर्तुमिच्छसि ।। <br>
त्रिस्सप्तकृत्वः कोपेन साहसस्ते महान्बटो ।। ११ ।। <br>
हन्तुमिच्छसि निःशस्त्रः सहस्रार्जुनमीश्वरम् ।। <br>
भ्रूभङ्गलीलया यस्य रावणस्य पराजयः ।। १२ ।। <br>
तस्मै प्रदत्तं दत्तेन श्रीहरेः कवचं बटो ।। <br>
शक्तिरव्यर्थरूपा च यया ते हिंसितः पिता ।। १३ ।। <br>
हरेर्म्मन्त्रं संस्तवनं यः पठेच्च दिवानिशम् ।। <br>
को वा शक्नोति तं हन्तुं न पश्यामीह भूतले ।। १४ ।। <br>
अये विप्र गृहं गच्छ किं करिष्यति शंकरः ।। <br>
अन्ये भूपाश्च मद्भृत्याः का भीस्तेषां मयि स्थिते।।१५।।<br>
काल्युवाच।।<br>
अये विप्र बटो जाल्म निर्भूपान्कर्तुमिच्छसि।।<br>
यथा हि वामनश्चन्द्रं करेणाहर्तुमिच्छति।।१६।।<br>
कृतयज्ञान्महापुण्यान्महाबलपराक्रमान् ।। <br>
दिगम्बरसहायेन मद्भृत्यान्हन्तुमिच्छसि ।। १७ ।। <br>
स तयोर्वचनं श्रुत्वा रुरोदोच्चैश्च शोकतः ।। <br>
सहसा पुरतस्तेषां प्राणांस्त्यक्तुं समुद्यतः ।। १८ ।। <br>
विप्रस्य रोदनं श्रुत्वा शंकरः करुणानिधिः ।। <br>
पश्यन्दुर्गां च कालीं च ज्ञात्वाऽऽशयमथो विभुः ।। १९ ।। <br>
तयोरनुमतिं प्राप्य सर्वेशो भक्तवत्सलः ।। <br>
जमदग्निसुतं सद्यः प्रवक्तुमुपचक्रमे ।। २० ।। <br>
शंकर उवाच ।। <br>
अद्यप्रभृति हे वत्स त्वं मे पुत्रसमो महान् ।। <br>
दास्यामि मन्त्रं गुह्यं ते त्रिषु लोकेषु दुर्ल्लभम् ।। २१ ।। <br>
एवंभूतं च कवचं दास्यामि परमाद्भुतम् ।। <br>
लीलया मत्प्रसादेन कार्त्तवीर्यं हनिष्यसि ।। २२ ।। <br>
त्रिस्सप्तकृत्वो निर्भूपां करिष्यसि महीं द्विज ।। <br>
जगत्ते यशसा पूर्णं भविष्यति न संशयः ।। २३ ।। <br>
इत्युक्त्वा शंकरस्तस्मै ददौ मन्त्रं सुदुर्लभम् ।। <br>
त्रैलोक्यविजयं नाम कवचं परमाद्भुतम् ।। २४ ।। <br>
स्तवं पूजाविधानं च पुरश्चरणपूर्वकम् ।। <br>
मन्त्रसिद्धेरनुष्ठानं यथावन्नियमक्रमम् ।। २५ ।। <br>
सिद्धिस्थानं कालसंख्यं कथयामास नारद ।। <br>
वेदवेदाङ्गादिकं च पाठयामास तत्क्षणम् ।। २६ ।। <br>
नागपाशं पाशुपतं ब्रह्मास्त्रं च सुदुर्लभम् ।। <br>
नारायणास्त्रमाग्नेयं वायव्यं वारुणं तथा ।। २७ ।। <br>
गान्धर्वं गारुडं चैव जृम्भणास्त्रं तथैव च ।। <br>
गदां शक्तिं च परशुं शूलमव्यर्थमुत्तमम् ।। २८ ।। <br>
नानाप्रकारशस्त्रास्त्रमन्त्रं च विधिपूर्वकम् ।। <br>
शस्त्रास्त्राणां च संहारं तूणी चाक्षयसायकौ ।। २९ ।। <br>
आत्मरक्षणसन्धानं संग्रामविजयक्रमम् ।। <br>
मायायुद्धं च विविधं हुंकारं मन्त्रपूर्वकम् ।। ३० ।। <br>
रक्षणं च स्वसैन्यानां परसैन्यविमर्दनम् ।। <br>
नानाप्रकारमतुलमुपायं रणसंकटे ।। <br>
संहारे मोहिनीं विद्यां ददौ मृत्युहरां हरः ।। ३१ ।। <br>
स्थित्वा चिरं गुरोर्वांसे सर्वविद्यां विबोध्य सः ।। <br>
तीर्थे कृत्वा मन्त्रसिद्धिं तांश्च नत्वा जगाम सः ।।३२।। <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे परशुरामस्य शिवदत्तास्त्रशस्त्रादिप्राप्तिवर्णनं नाम त्रिंशत्तमोऽध्यायः ।।३०।। <br>
<br>
