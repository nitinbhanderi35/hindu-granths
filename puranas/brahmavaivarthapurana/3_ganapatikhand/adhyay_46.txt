नारायण उवाच ॥ <br>
स्तुत्वा तां पर्शुरामोऽसौ हर्षसंफुल्लमानसः ॥ <br>
स्तोत्रेण हरिणोक्तेन स तुष्टाव गणाधिपम् ॥ १ ॥ <br>
पूजां चकार भक्त्या च नैवेद्यैर्विविधैरपि ॥ <br>
धूपैर्दीपैश्च गन्धैश्च पुष्पैश्च तुलसीं विना ॥ २ ॥ <br>
सम्पूज्य भ्रातरं भक्त्या स रामः शंकराज्ञया ॥ <br>
गुरुपत्नीं गुरुं नत्वा गमनं कर्तुमुद्यतः ॥ ३ ॥ <br>
नारद उवाच ॥ <br>
पूजां भगवतश्चक्रे रामो गणपतेर्यदा ॥ <br>
नैवद्यैर्विविधैः पुष्पैस्तुलसीं च विना कथम् ॥ ४ ॥ <br>
तुलसी सर्वपुष्पाणां मान्या धन्या मनोहरा ॥ <br>
कथं पूजां सारभूतां न गृह्णाति गणेश्वरः ॥ ५ ॥ <br>
नारायण उवाच ॥ <br>
शृणु नारद वक्ष्येऽहमितिहासं पुरातनम् ॥ <br>
ब्रह्मकल्पस्य वृत्तान्तं निगूढं च मनोहरम् ॥६॥ <br>
एकदा तुलसी देवी प्रोद्भिन्ननवयौवना ॥ <br>
तीर्थं भ्रमन्ती तपसा नारायणपरायणा ॥ ७ ॥ <br>
ददर्श गङ्गातीरे सा गणेशं यौवनान्वितम् ॥ <br>
अतीव सुन्दरं शुद्धं सस्मितं पीतवाससम् ॥ ८ ॥ <br>
चन्दनोक्षितसर्वांगं रत्नभूषणभूषितम् ॥ <br>
ध्यायन्तं कृष्णपादाब्जं जन्ममृत्युजरापहम् ॥ ९ ॥ <br>
जितेन्द्रियाणां प्रवरं योगीन्द्राणां गुरोर्गुरुम् ॥ <br>
सुरूपहार्य्यं निष्कामं सकामा तमुवाच ह ॥ 3.46.१० ॥ <br>
तुलस्युवाच ॥ <br>
अहो ध्यायसि किं देव शान्तरूप गजानन ॥ <br>
कथं लम्बोदरो देहो गजवक्त्रं कथं तव ॥ ११ ॥ <br>
एकदन्तः कथं वक्त्रे वदामुत्र च कारणम् ॥ <br>
त्यज ध्यानं महाभाग सायंकाल उपस्थितः ॥ १२ ॥ <br>
इत्युक्त्वा तुलसी देवी प्रजहास पुनः पुनः ॥ <br>
परं चेतसि दग्धा सा कामबाणैः सुदारुणैः ॥ १३ ॥ <br>
गणेशस्य प्रधानांगे दत्त्वा किञ्चिज्जलं मुने ॥ <br>
जघान तर्जन्यग्रेण निष्पन्दं कृष्णमानसम् ॥ १४ ॥ <br>
बभूव ध्यानभग्नं च तस्य नारद चेतनम् ॥ <br>
दुःखं च ध्यानभेदेन तद्विच्छेदो हि शोकदः ॥ १५ ॥ <br>
ध्यानं त्यक्त्वा हरिं स्मृत्वा चापश्यत्कामिनीं पुरः ॥ <br>
नवयौवनसम्पन्नां सस्मितां कामपीडिताम् ॥ ॥ १६ ॥ <br>
लम्बोदरश्च तां दृष्ट्वा परं विनयपूर्वकम् ॥ <br>
उवाच सस्मितः शान्तः शान्तां कामातुरां वशी ॥ १७ ॥ <br>
गणेश्वर उवाच ॥ <br>
का त्वं वत्से कस्य कन्या मातर्मा ब्रूहि किं शुभे ॥ <br>
पापदोऽशुभदः शश्वद्ध्यानभंगस्तपस्विनाम् ॥ १८ ॥ <br>
कृष्णः करोतु कल्याणं हन्तु विघ्नं कृपानिधिः ॥ <br>
तद्ध्यानभंगजाद्दोषान्नाशुभं स्यात्तु ते शुभे ॥ १९ ॥ <br>
गणेशवचनं श्रुत्वा तमुवाच स्मरातुरा ॥ <br>
सस्मितं सकटाक्षं च देवं मधुरया गिरा ॥ 3.46.२० ॥ <br>
तुलस्युवाच ॥ <br>
धर्मात्मजस्य कन्याऽहमप्रौढा च तपस्विनी ॥ <br>
तपस्या मे स्वामिनोऽर्थे त्वं स्वामी भव मे प्रभो ॥ २१ ॥ <br>
तुलसीवचनं श्रुत्वा गणेशः श्रीहरिं स्मरन् ॥ <br>
तामुवाच महाप्राज्ञः प्राज्ञीं मधुरया गिरा ॥ २२ ॥ <br>
गणेश उवाच ॥ <br>
हे मातर्नास्ति मे वाच्छा घोरे दारपरिग्रहे ॥ <br>
दारग्रहो हि दुःखाय न सुखाय कदाचन ॥ २३ ॥ <br>
हरिभक्तेर्व्यवायश्च तपस्यानाशकारकः ॥ <br>
मोक्षद्वारकपाटश्च भवबन्धनपाशकः ॥ २४ ॥ <br>
गर्भवासकरः शश्वत्तत्त्वज्ञाननिकृन्तकः ॥ <br>
संशयानां समारम्भो यस्त्याज्यो वृषलैरपि ॥ २५ ॥ <br>
गेहोऽयं कारणानां च सर्वमायाकरण्डकम् ॥ <br>
साहसानां समूहश्च दोषाणां च विशेषतः ॥ २६ ॥ <br>
निवर्तस्व महाभागे पश्यान्यं कामुकं पतिम् ॥ <br>
कामुकेनैव कामुक्याः संगमो गुणवान्भवेत ॥ २७ ॥ <br>
इत्येवं वचनं श्रुत्वा कोपात्सा तं शशाप ह ॥ <br>
दारास्ते भविताऽसाध्वी गणेश्वर न संशयः ॥ २८ ॥ <br>
इत्याकर्ण्य सुरश्रेष्ठस्तां शशाप शिवात्मजः ॥ <br>
देवि त्वमसुरग्रस्ता भविष्यसि न संशयः ॥ २९ ॥ <br>
तत्पश्चान्महतां शापाद्वृक्षस्त्वं भवितेति च ॥ <br>
महातपस्वीत्युक्त्वा तां विरराम च नारद ॥ 3.46.३० ॥ <br>
शापं श्रुत्वा तु तुलसी सा रुरोद पुनः पुनः ॥ <br>
तुष्टाव च सुरश्रेष्ठं स प्रसन्न उवाच ताम् ॥ ३१ ॥ <br>
गणेश्वर उवाच ॥ <br>
पुष्पाणां सारभूता त्वं भविष्यसि मनोरमे ॥ <br>
कलांशेन महाभागे स्वयं नारायणप्रिया ॥ ३२ ॥ <br>
प्रिया त्वं सर्वदेवानां श्रीकृष्णस्य विशेषतः ॥ <br>
पूजा विमुक्तिदा नॄणां मया भोग्या न नित्यशः ॥ ३३'॥ <br>
इत्युक्त्वा तां सुरश्रेष्ठो जगाम तपसे पुनः ॥ <br>
हरेराराधनव्यग्रो बदरीसन्निधिं ययौ ॥ ३४ ॥ <br>
जगाम तुलसी देवी हृदयेन विदूयता ॥ <br>
निराहारा तपश्चक्रे पुष्करे लक्षवर्षकम् ॥ ३५ ॥ <br>
पश्चान्मुनीन्द्रशापेन गणेशस्य च नारद ॥ <br>
सा प्रिया शंखचूडस्य बभूव सुचिरं मुने ॥ ३६ ॥ <br>
ततः शङ्करशूलेन स ममारासुरेश्वरः ॥ <br>
सा कलांशेन वृक्षत्वं ययौ नारायणप्रिया ॥ ३७ ॥ <br>
कथितश्चेतिहासस्ते श्रुतो धर्ममुखात्पुरा ॥ <br>
मोक्षप्रदश्च सारश्च पुराणेन प्रकीर्तितः ॥ ३८ ॥ <br>
ततः परशुरामोऽसौ जगाम तपसे वनम् ॥ <br>
प्रणम्य शङ्करं दुर्गां संपूज्य च गणेश्वरम् ॥ ३९ ॥ <br>
पूजितो वन्दितः सर्वैः सुरेन्द्रमुनिपुङ्गवैः ॥ <br>
पार्वतीशिवसान्निध्ये सुखं तस्थौ गणेश्वरः ॥ 3.46.४० ॥ <br>
इदं गणपतेः खण्डं यः शृणोति समाहितः ॥ <br>
स राजसूययज्ञस्य फलमाप्नोति निश्चितम् ॥ ४१ ॥ <br>
अपुत्रो लभते पुत्रं श्रीगणेशप्रसादतः ॥ <br>
धीरं वीरं च धनिनं गुणिनं चिरजीविनम् ॥ ४२ ॥ <br>
यशस्विनं पुत्रिणं च विद्वांसं सुकवीश्वरम् ॥ <br>
जितेन्द्रियाणां प्रवरं दातारं सर्वसम्पदाम् ॥ ४३ ॥ <br>
सुशीलं च सदाचारं प्रशंस्यं वैष्णवं लभेत् ॥ <br>
अहिंसकं दयालुं च तत्त्वज्ञानविशारदम् ॥ ४४ ॥ <br>
भक्त्या गणेशं संपूज्य वस्त्रालङ्कारचन्दनैः ॥ <br>
श्रुत्वा गणपतेः खण्डं महावन्ध्या प्रसूयते ॥ ४९ ॥ <br>
मृतवत्सा काकवन्ध्या ब्रह्मन्पुत्रं लभेद्ध्रुवम् ॥ <br>
अदूष्यदूषणपरा शुद्धा चैव लभेत्सुतम् ॥ ४६ ॥ <br>
संपूर्णं ब्रह्मवैवर्तं श्रुत्वा यल्लभते फलम् ॥ <br>
तत्फलं लभते मर्त्यः श्रुत्वेदं खण्डमुत्तमम्॥४७॥<br>
वाञ्छां कृत्वा तु मनसि शृणोति परमास्थितः॥<br>
तस्मै ददाति सर्वेष्टं सुरश्रेष्ठो गणेश्वरः ॥४८॥ <br>
श्रुत्वा गणपतेः खण्डं विघ्ननाशाय यत्नतः ॥ <br>
स्वर्णयज्ञोपवीतं च श्वेतच्छत्रं च माल्यकम् ॥ ४९ ॥ <br>
प्रदीयते वाचकाय स्वस्तिकं तिललड्डुकान् ॥ <br>
परिपक्वफलान्येव देशकालोद्भवानि च ॥3.46.५०॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे परशुरामागमनैतत्खण्डश्रवणफलवर्णनं नाम षट्चत्वारिंशत्तमोऽध्यायः ॥ ४६ ॥ <br>
<br>
इति श्रीब्रह्मवैवर्त्ते महापुराणे तृतीयं गणपतिखण्डं समाप्तम्  ॥<br>
<br>
