श्रीमहादेव उवाच ॥ <br>
शृणु पार्वति वक्ष्यामि तव भद्रं भविष्यति ॥ <br>
उपायतः कार्य्यसिद्धिर्भवत्येव जगत्त्रये ॥ १ ॥ <br>
सर्ववांछितसिद्धेस्तु बीजरूपं सुमङ्गलम् ॥ <br>
मनसः प्रीतिजनकमुपायं कथयामि ते ॥२॥ <br>
हरेराराधनं कृत्वा व्रतं कुरु वरानने ॥ <br>
व्रतं च पुण्यकं नाम वर्षमेकं करिष्यसि॥३॥<br>
महाकठोरबीजं च वाञ्छाकल्पतरुं परम् ॥ <br>
सुखदं पुण्यदं सारं पुत्रदं सर्वसौख्यदम् ॥४॥ <br>
नदीनां च यथा गंगा देवानां च हरिर्यथा ॥ <br>
वैष्णवानां यथाहं च देवीनां त्वं यथा प्रिये ॥५॥ <br>
वर्णानां च यथा विप्रस्तीर्थानां पुष्करं यथा ॥ <br>
पुष्पाणां पारिजातं च पत्राणां तुलसी यथा ॥ ६ ॥ <br>
यथा पुण्यप्रदानां च तिथिरेकादशी स्मृता॥ <br>
रविवारश्च वाराणां यथा पुण्यप्रदः शिवे ॥ <br>
मासानां मार्गशीर्षश्चाप्यृतूनां माधवो यथा ॥ ७ ॥ <br>
संवत्सरो वत्सराणां युगानां च कृतं यथा ॥ <br>
विद्याप्रदश्च पूज्यानां गुरूणां जननी यथा ॥ <br>
साध्वी पत्नी यथाप्तानां विश्वस्तानां मनो यथा ॥ ८ ॥ <br>
यथा धनानां रत्नं च प्रियाणां च यथा पतिः ॥ <br>
यथा पुत्रश्च बन्धूनां वृक्षाणां कल्पपादपः ॥९॥ <br>
फलानां वै चूतफलं वर्षाणां भारतं तथा॥ <br>
वृन्दावनं वनानां च शतरूपा च योषिताम् ॥ १० ॥ <br>
यथा काशी पुरीणां च सूर्य्यस्तेजस्विनां यथा ॥ <br>
यथेन्दुः सुखदानां च सुन्दराणां च मन्मथः ॥ ११ ॥ <br>
शास्त्राणां च यथा वेदाः सिद्धानां कपिलो यथा ॥<br>
हनूमान्वानराणां च क्षेत्राणां ब्राह्मणाननम् ॥ १२ ॥ <br>
यशोदानां यथा विद्या कविता च मनोहरा ॥ <br>
आकाशो व्यापकानां च ह्यंगानां लोचनं यथा ॥ १३ ॥ <br>
विभवानां हरिकथा सुखानां हरिचिन्तनम् ॥ <br>
स्पर्शानां पुत्रसंस्पर्शो हिंस्राणां च यथा खलः ॥१४॥ <br>
पापानां च यथा मिथ्या पापिनां पुंश्चली यथा ॥ <br>
पुण्यानां च यथा सत्यं तपसां हरिसेवनम् ॥ १५ ॥ <br>
यथा घृतं च गव्यानां यथा ब्रह्मा तपस्विनाम्॥<br>
अमृतं भक्ष्यवस्तूनां सस्यानां धान्यकं यथा ॥ १६ ॥ <br>
पुण्यदानां यथा तोयं शुद्धानां च हुताशनः ॥ <br>
सुवर्णं तैजसानां च मिष्टानां प्रियभाषणम् ॥ १७ ॥ <br>
गरुडः पक्षिणां चैव हस्तिनामिन्द्रवाहनम् ॥ <br>
योगिनां च कुमारश्च देवर्षीणां च नारदः ॥ १८ ॥ <br>
गन्धर्वाणां चित्ररथो जीवो बुद्धिमतां यथा ॥ <br>
सुकवीनां यथा शुक्रः काव्यानां च पुराणकम् ॥ १९ ॥ <br>
स्रोतस्वतां समुद्रश्च यथा पृथ्वी क्षमावताम् ॥ <br>
लाभानां च यथा मुक्तिर्हरिभक्तिश्च सम्पदाम् ॥ २० ॥ <br>
पवित्राणां वैष्णवाश्च वर्णानां प्रणवो यथा ॥ <br>
विष्णुमन्त्रश्च मन्त्राणां बीजानां प्रकृतिर्यथा ॥ २१ ॥ <br>
विदुषां च यथा वाणी गायत्री छन्दसां यथा ॥ <br>
यथा कुबेरो यक्षाणां सर्पाणां वासुकिर्यथा ॥ २२ ॥ <br>
यथा पिता ते शैलानां गवां च सुरभिर्यथा ॥ <br>
वेदानां सामवेदश्च तृणानां च यथा कुशः ॥ २३ ॥ <br>
सुखदानां यथा लक्ष्मीर्मनो वै शीघ्रगामिनाम् ॥ <br>
अक्षराणामकारश्च यथा तातो हितैषिणाम् ॥ २४ ॥ <br>
शालग्रामश्च मूर्तीनां पर्शूनां विष्णुपञ्जरः ॥ <br>
चतुष्पदानां पञ्चास्यो मानवो जीविनां यथा ॥ २५ ॥ <br>
यथा स्वान्तं चेन्द्रियाणां मन्दाग्निश्च रुजां यथा ॥ <br>
बलिनां च यथा शक्तिरहं शक्तिमतां तथा ॥ २६ ॥ <br>
महान्विराट् च स्थूलानां सूक्ष्माणां परमाणुकः ॥ <br>
यथेन्द्र आदितेयानां दैत्यानां च बलिर्यथा ॥ २७ ॥ <br>
यथा दधीचिर्दातॄणां प्रह्रादश्चैव साधुषु ॥ <br>
ब्रह्मास्त्रं च यथाऽस्त्राणां चक्राणां च सुदर्शनम् ॥ २८॥ <br>
नृणां राजा रामचन्द्रो धन्विनां लक्ष्मणो यथा ॥ <br>
सर्वाधारः सर्वसेव्यः सर्वबीजं च सर्वदः॥<br>
सर्वसारो यथा कृष्णो व्रतानां पुण्यकं यथा॥२९॥<br>
व्रतं कुरु महाभागे त्रिषु लोकेषु दुर्लभम् ॥ <br>
सर्वश्रेष्ठश्च पुत्रस्ते व्रतादेव भविष्यति ॥ ३० ॥ <br>
व्रताराध्यश्च वै कृष्णः सर्वेषां वाञ्छितप्रदः ॥ <br>
जनो यत्सेवनान्मुक्तः पितृभिः कोटिभिः सह॥ ॥ ३१ ॥ <br>
हरिमन्त्रं गृहीत्वा च हरिसेवां करोति यः ॥ <br>
भारते जन्म सफलं स्वात्मनः स करोति च ॥ ३२ ॥ <br>
उद्धृत्य कोटिपुरुषान्वैकुण्ठं याति निश्चितम् ॥ <br>
श्रीकृष्णपार्षदो भूत्वा सुखं तत्रैव मोदते ॥ ३३ ॥ <br>
सहोदरान्स्वभृत्यांश्च स्वबन्धून्सहचारिणः ॥<br>
स्वस्त्रियश्च समुद्धृत्य भक्तो याति हरेः पदम् ॥ ३४ ॥ '<br>
तस्माद्गृहाण गिरिजे हरेर्म्मन्त्रं सुदुर्लभम् ॥ <br>
जप मन्त्रं व्रते तत्र पितॄणां मुक्तिकारणम्॥ ॥ ३५ ॥ <br>
इत्युक्त्वा शंकरो देवो गत्वा गिरिजया सह ॥ <br>
शीघ्रं च जाह्नवीतीरं हरेर्म्मन्त्रं मनोहरम् ॥ ३६ ॥ <br>
तस्यै ददौ च संप्रीत्या कवचं स्तोत्रसंयुतम् ॥ <br>
पूजाविधाननियमं कथयामास तां मुने ॥ ३७ ॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे तृतीयोऽध्यायः ॥ ३ ॥ <br>
<br>
