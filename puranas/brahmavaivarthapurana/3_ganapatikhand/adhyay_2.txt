नारायण उवाच ॥ <br>
त्यक्त्वा रतिं महादेवो ददर्श पुरतः सुरान् ॥ <br>
पलायध्वमिति प्राह कृपया पार्वतीभयात्॥ ॥ १ ॥ <br>
देवाः पलायिता भीताः पार्वतीशापहेतुना ॥ <br>
सर्वब्रह्माण्डसंहर्त्ता चकम्पे पार्वतीभयात् ॥ २ ॥ <br>
तल्पादुत्थाय सा दुर्गा न च दृष्ट्वा पुरस्सुरान् ॥ <br>
समुत्थितं कोपवह्निं स्तम्भयामास देहतः ॥ ३ ॥ <br>
अद्यप्रभृति ते देवा व्यर्थवीर्य्या भवन्त्विति ॥ <br>
शशाप देवी तान्देवानतिरुष्टा बभूव ह ॥ ४ ॥ <br>
ततः शिवः शिवां दृष्ट्वा क्रोधसंरक्तलोचनाम् ॥ <br>
रुदन्तीं नम्रवदनां लिखन्तीं धरणीतलम् ॥ ५ ॥ <br>
शिवस्तां दुःखितां दृष्ट्वा क्रोधसंरक्तलोचनाम् ॥ <br>
हस्ते गृहीत्वा देवेशो वासयामास वक्षसि ॥ ६ ॥ <br>
अतीव भीतः संत्रस्त उवाच मधुरं वचः ॥ <br>
शंकर उवाच ॥ <br>
कथं रुष्टा गिरिश्रेष्ठकन्ये धन्ये मनोहरे॥७॥<br>
मम सौभाग्यरूपे च प्राणाधिष्ठातृदेवते ॥ <br>
किं ते ऽभीष्टं करिष्यामि वद मां जगदम्बिके ॥८॥ <br>
ब्रह्माण्डसंघे निखिले किमसाध्यमिहावयोः ॥ <br>
अहो निरपराधं मां प्रसन्ना भव सुन्दरि॥ ॥ ९ ॥ <br>
दैवादज्ञातदोषस्य शान्तिं मे कर्त्तुमर्हसि ॥ <br>
त्वया युक्तः शिवोऽहं च सर्वषां शिवदायकः ॥ १० ॥ <br>
त्वया विना हीश्वरश्च शवतुल्योऽशिवः सदा ॥ <br>
प्रकृतिस्त्वं च बुद्धिस्त्वं शक्तिस्त्वं च क्षमा दया ॥ ११ ॥ <br>
तुष्टिस्त्वं च तथा पुष्टिः शान्तिस्त्वं क्षान्तिरेव च ॥ <br>
क्षुत्त्वं छाया तथा निद्रा तन्द्रा श्रद्धा सुरेश्वरि ॥ १२॥ <br>
सर्वाधारस्वरूपा त्वं सर्वबीजस्वरूपिणी ॥ <br>
स्मितपूर्वं वद वचः साम्प्रतं सरसं शिवे ॥ १३ ॥ <br>
त्वत्कोपविषसंदग्धं द्रुतं जीवय मां मृतम् ॥ १४ ॥ <br>
शंकरस्य वचः श्रुत्वा क्षमायुक्ता च पार्वती ॥ <br>
उवाच मधुरं देवी हृदयेन विदूयता ॥ १५ ॥ <br>
पार्वत्युवाच ॥ <br>
किं त्वाऽहं कथयिष्यामि सर्वज्ञं सर्वरूपिणम् ॥ <br>
आत्मारामं पूर्णकामं सर्वदेहेष्ववस्थितम् ॥ १६ ॥ <br>
कामिनी मानसं काममप्रज्ञं स्वामिनं वदेत् ॥ <br>
सर्वेषां हृदयज्ञं च हृदीष्टं कथयामि किम् ॥ १७ ॥ <br>
सुगोप्यं सर्वनारीणां लज्जाजननकारणम् ॥ <br>
अकथ्यमपि सर्वासां महेश कथयामि ते॥ १८ ॥ <br>
सुखेषु मध्ये स्त्रीणां च विभवेषु सुरेश्वर ॥ <br>
सत्पुंसा सह सम्भोगो निर्जनेषु परं सुखम् ॥ १९ ॥ <br>
तद्भंगेन च यद्दुःखं तत्समं नास्ति च स्त्रियाः ॥ <br>
कान्तानां कान्तविच्छेदशोकः परमदारुणः ॥ २० ॥ <br>
कृष्णपक्षे यथा चन्द्रः क्षीयमाणो दिने दिने ॥ <br>
तथा कान्तं विना कान्ता क्षीणा कान्त क्षणे क्षणे ॥ २१ ॥ <br>
चिन्ताज्वरश्च सर्वेषामुपतापश्च वाससाम् ॥ <br>
साध्वीनां कान्तविच्छेदस्तुरगानां च मैथुनम् ॥ २२ ॥ <br>
रतिभंगो दुःखमेकं द्वितीयं वीर्य्यपातनम् ॥ <br>
दुःखातिरेकि दुःखं च तृतीयमनपत्यता ॥ २३ ॥ <br>
त्रैलोक्यकान्तं कान्तं त्वां लब्ध्वाऽपि न च मे सुतः ॥ <br>
या स्त्री पुत्रविहीना च जीवनं तन्निरर्थकम् ॥ २४ ॥ <br>
जन्मान्तरसुखं पुण्यं तपोदानसमुद्भवम् ॥ <br>
सद्वंशजातपुत्रश्च परत्रेह सुखप्रदः ॥ २५ ॥ <br>
सुपुत्रः स्वामिनोंऽशश्च स्वामितुल्यसुखप्रदः ॥ <br>
कुपुत्रश्च कुलाङ्गारो मनस्तापाय केवलम् ॥ २६ ॥ <br>
स्वामी स्वांशेन सुस्त्रीणां गर्भे जन्म लभेद्ध्रुवम् ॥ <br>
साध्वीस्त्री मातृतुल्या च सततं हितकारिणी ॥ २७ ॥ <br>
असाध्वी वैरितुल्या च शश्वत्सन्तापदायिनी ॥ <br>
मुखदुष्टा योनिदुष्टा चासाध्वीति त्रिधा स्मृता ॥ २८ ॥ <br>
किमुपायं करिष्यामि वद योगीश्वरेश्वर ॥ <br>
उपायसिन्धो तपसां सर्वेषां च फलप्रद ॥ २९ ॥ <br>
इत्युक्त्वा पार्वती देवी नम्रवक्त्रा बभूव ह ॥ <br>
प्रहस्य शंकरो देवो बोधयामास पार्वतीम् ॥ ३० ॥ <br>
सत्पुत्रबीजं सुखदं तापनाशनकारणम् ॥ <br>
मितं स्निग्धं सुरुचिरं प्रवक्तुमुपचक्रमे ॥ ३१ ॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारद नारायणसंवादे द्वितीयोऽध्यायः ॥ २ ॥ <br>
<br>
