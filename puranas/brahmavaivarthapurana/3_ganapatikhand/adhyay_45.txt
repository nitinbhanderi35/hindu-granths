नारायण उवाच ।। <br>
पार्वतीं बोधयित्वा तु विष्णू राममुवाच ह ।। <br>
हितं सारं नीतिसारं परिणामसुखावहम् ।। १ ।। <br>
विष्णुरुवाच ।। <br>
राम त्वमधुना सत्यमपराधी श्रुतेर्म्मते ।। <br>
कोपात्कृत्वा दन्तभङ्गं गणेशस्य स्थितोऽशिवे ।। २ ।। <br>
स्तोत्रेणैव मयोक्तेन स्तुत्वा गणपतिं परम् ।। <br>
काण्वशाखोक्तविधिना स्तुहि दुर्गां जगत्प्रसूम् ।। ३ ।। <br>
श्रीकृष्णस्य परा शक्तिर्बुद्धिरूपा जगत्प्रभोः ।।<br>
अस्यां च तव रुष्टायां हता बुद्धिर्भविष्यति ।। ४ ।। <br>
सर्वशक्तिस्वरूपेयमनया शक्तिमज्जगत्।।<br>
अनया शक्तिमान्कृष्णो निर्गुणः प्रकृतेः परः ।। ५ ।। <br>
सृष्टिं कर्तुं न शक्तश्च ब्रह्मा शक्त्याऽनया विना ।। <br>
वयमस्यां प्रसूताश्च ब्रह्मविष्णुमहेश्वराः ।। ६ ।। <br>
सुरसंघेऽसुरग्रस्ते काले घोरतरे द्विज ।। <br>
तेजस्तु सर्वदेवानामाविर्भूता पुरा सती ।। ७ ।। <br>
कृष्णाज्ञयाऽसुरान्हत्वा दत्त्वा तेभ्यः पदं ततः ।। <br>
दक्षपत्न्यां जनिं लेभे दक्षस्य तपसा पुरा ।। ८ ।। <br>
भार्य्या भूत्वा शंकरस्य पुनः पत्युश्च निन्दया ।। <br>
देहं त्यक्त्वा शैलपत्न्यां जनिं लेभे पुरा सती ।। ९ ।। <br>
शंकरस्तपसा लब्धो योगीन्द्राणां गुरोर्गुरुः ।। <br>
लब्धो गणपतिः पुत्रः कृष्णांशः कृष्णसेवया ।। 3.45.१० ।। <br>
यं ध्यायस्येव नित्यं किं तं न जानासि बालक ।। <br>
स एव भगवान्कृष्णश्चांशेन गिरिजासुतः ।। ११ ।। <br>
कृताञ्जलिर्नतो भूत्वा स्तुहि दुर्गां शिवप्रियाम् ।। <br>
शिवां शिवप्रदां शैवां शिवबीजां शिवेश्वरीम् ।। १२ ।। <br>
शिवायाः स्तोत्रराजेन पुरा शूलिकृतेन वै ।। <br>
त्रिपुरस्य वधे घोरे ब्रह्मणा प्रेरितेन च ।। १३ ।। <br>
इत्युक्त्वा श्रीपदं शीघ्रं जगाम श्रीनिकेतनम् ।। <br>
गते हरौ हरिं स्मृत्वा रामस्तां स्तोतुमुद्यतः ।। १४ ।। <br>
स्तोत्रेण विष्णुदत्तेन सर्वविघ्नहरेण च ।। <br>
धर्म्मार्थकाममोक्षाणां कारणेन च नारद ।। १५ ।। <br>
कृताञ्जलिपुटो भूत्वा स्नात्वा गङ्गोदके शुभे ।। <br>
गुरुं प्रणम्य भक्तेशं धृत्वा धौते च वाससी ।।१६।। <br>
आचम्य नत्वा मूर्ध्ना तां भक्तिनम्रात्मकन्धरः ।। <br>
पुलकाञ्चितसर्वांगश्चानन्दाश्रुसमन्वितः ।।१७।। <br>
परशुराम उवाच ।। <br>
श्रीकृष्णस्य च गोलोके परिपूर्णतमस्य च ।। <br>
आविर्भूता विग्रहतः पुरा सृष्ट्युन्मुखस्य च ।। १८ ।। <br>
सूर्य्यकोटिप्रभायुक्ता वस्त्रालङ्कारभूषिता ।। <br>
वह्निशुद्धांशुकाधाना सस्मिता सुमनोहरा ।। १९ ।।<br>
नवयौवनसम्पन्ना सिन्दूरारुण्यशोभिता ।। <br>
ललितं कबरीभारं मालतीमाल्यमण्डितम् ।। 3.45.२० ।। <br>
अहोऽनिर्वचनीया त्वं चारुमूर्त्तिं च बिभ्रती ।। <br>
मोक्षप्रदा मुमुक्षूणां महाविष्णोर्विधिः स्वयम् ।। २१ ।। <br>
मुमोह क्षणमात्रेण दृष्ट्वा त्वां सर्वमोहिनीम् ।। <br>
बालैस्संभूय सहसा सस्मिता धाविता पुरा ।। २२ ।। <br>
सद्भिः ख्याता तेन राधा मूलप्रकृतिरीश्वरी ।। <br>
कृष्णस्तां सहसा भीतो वीर्य्याधानं चकार ह ।। २३ ।। <br>
ततो डिम्भं महज्जज्ञे ततो जातो महाविराट् ।। <br>
यस्यैव लोमकूपेषु ब्रह्माण्डान्यखिलानि च ।। २४ ।। <br>
राधारतिक्रमेणैव तन्निश्वासो बभूव ह ।। <br>
स निश्श्वासो महावायुः स विराड् विश्वधारकः ।। २५ ।। <br>
भयघर्म्मजलेनैव पुप्लुवे विश्वगोलकम् ।। <br>
स विराड् विश्वनिलयो जलराशिर्बभूव ह ।। २६ ।। <br>
ततस्त्वं पञ्चधाभूय पञ्च मूर्तीश्च बिभ्रती।।<br>
प्राणाधिष्ठातृमूर्तिर्या कृष्णस्य परमात्मनः ।। <br>
कृष्णप्राणाधिकां राधां तां वदन्ति पुराविदः ।। २७ ।। <br>
वेदाधिष्ठातृमूर्तिर्या वेदशास्त्रप्रसूरपि ।।<br>
तां सावित्रीं शुद्धरूपां प्रवदन्ति मनीषिणः ।। २८ ।। <br>
ऐश्वर्य्याधिष्ठातृमूर्तिः शान्तिस्त्वं शान्तरूपिणी ।। <br>
लक्ष्मीं वदन्ति सन्तस्तां शुद्धां सत्त्वस्वरूपिणीम् ।। २९।। <br>
रागाधिष्ठातृदेवी या शुक्लमूर्तिस्सतां प्रसूः ।। <br>
सरस्वतीं तां शास्त्रज्ञां शास्त्रज्ञाः प्रवदन्त्यहो ।। 3.45.३० ।। <br>
बुद्धिर्विद्या सर्वशक्तेर्या मूर्तिरधिदेवता ।। <br>
सर्वमङ्गलमङ्गल्या सर्वमङ्गलरूपिणी ।। ३१ ।। <br>
सर्वमङ्गलबीजस्य शिवस्य निलयेऽधुना ।।३२।। <br>
शिवे शिवास्वरूपा त्वं लक्ष्मीर्नारायणान्तिके ।। <br>
सरस्वती च सावित्री वेदसूर्ब्रह्मणः प्रिया ।।३३।। <br>
राधा रासेश्वरस्यैव परिपूर्णतमस्य च ।। <br>
परमानन्दरूपस्य परमानन्दरूपिणी।।३४।।<br>
त्वत्कलांशांशकलया देवानामपि योषितः ।। ३५ ।। <br>
त्वं विद्या योषितः सर्वास्सर्वेषां बीजरूपिणी ।। <br>
छाया सूर्य्यस्य चन्द्रस्य रोहिणी सर्व मोहिनी।।३६।।<br>
शची शक्रस्य कामस्य कामिनी रतिरीश्वरी।।<br>
वरुणानी जलेशस्य वायोः स्त्री प्राणवल्लभा।।३७।।<br>
वह्नेः प्रिया हि स्वाहा च कुबेरस्य च सुन्दरी।।<br>
यमस्य तु सुशीला च नैर्ऋतस्य च कैटभी ।।३८।। <br>
ऐशानी स्याच्छशिकला शतरूपा मनोः प्रिया।।<br>
देवहूतिः कर्दमस्य वसिष्ठस्याप्यरुन्धती ।। ३९ ।। <br>
लोपामुद्राऽप्यगस्त्यस्य देवमाताऽदितिस्तथा ।। <br>
अहल्या गौतमस्यापि सर्वाधारा वसुन्धरा ।। 3.45.४० ।। <br>
गङ्गा च तुलसी चापि पृथिव्यां या सरिद्वरा ।। <br>
एताः सर्वाश्च या ह्यन्या सर्वास्त्वत्कलयाऽम्बिके ।। ४१ ।। <br>
गृहलक्ष्मी गृहे नॄणां राजलक्ष्मीश्च राजसु ।। <br>
तपस्विनां तपस्या त्वं गायत्री ब्राह्मणस्य च ।। ४२ ।। <br>
सतां सत्त्वस्वरूपा त्वमसतां कलहाङ्कुरा ।। <br>
ज्योतीरूपा निर्गुणस्य शक्तिस्त्वं सगुणस्य च ।। ४३ ।। <br>
सूर्य्ये प्रभास्वरूपा त्वं दाहिका च हुताशने ।। <br>
जले शैत्यस्वरूपा च शोभारूपा निशाकरे ।। ४४ ।। <br>
त्वं भूमौ गन्धरूपा चाप्याकाशे शब्दरूपिणी ।। <br>
क्षुत्पिपासादयस्त्वं च जीविनां सर्वशक्तयः ।। ४५ ।। <br>
सर्वबीजस्वरूपा त्वं संसारे साररूपिणी ।। <br>
स्मृतिर्मेधा च बुद्धिर्वा ज्ञानशक्तिर्विपश्चिताम् ।। ४६ ।। <br>
कृष्णेन विद्या या दत्ता सर्वज्ञान प्रसूः शुभा ।। <br>
शूलिने कृपया सा त्वं यया मृत्युञ्जयः शिवः ।।४७।। <br>
सृष्टिपालनसंहारशक्तयस्त्रिविधाश्च याः ।। <br>
ब्रह्मविष्णुमहेशानां सा त्वमेव नमोऽस्तु ते ।। ४८ ।। <br>
मधुकैटभभीत्या च त्रस्तो धाता प्रकम्पितः ।। <br>
स्तुत्वा मुक्तश्च यां देवीं तां मूर्ध्ना प्रणमाम्यहम् ।। ४९ ।। <br>
मधुकैटभयोर्युद्धे त्राताऽसौ विष्णुरीश्वरीम् ।। <br>
बभूव शक्तिमान्स्तुत्वा त्वां दुर्गां प्रणमाम्यहम् ।। 3.45.५० ।। <br>
त्रिपुरस्य महायुद्धे सरथे पतिते शिवे ।। <br>
यां तुष्टुवुः सुराः सर्वे तां दुर्गां प्रणमाम्यहम् ।। ५१ ।। <br>
विष्णुना वृषरूपेण स्वयं शम्भुः समुत्थितः ।। <br>
जघान त्रिपुरं स्तुत्वा तां दुर्गां प्रणमाम्यहम् ।। ५२ ।। <br>
यदाज्ञया वाति वातः सूर्यस्तपति सन्ततम् ।। <br>
वर्षतीन्द्रो दहत्यग्निस्तां दुर्गां प्रणमाम्यहम् ।। ५३ ।। <br>
यदाज्ञया हि कालश्च शश्वद्भ्रमति वेगतः ।। <br>
मृत्युश्चरति जन्तूनां तां दुर्गां प्रणमाम्यहम्।। ।। ५४ ।। <br>
स्रष्टा सृजति सृष्टिं च पाता पाति यदाज्ञया ।। <br>
संहर्त्ता संहरेत्काले तां दुर्गां प्रणमाम्यहम् ।। ५५ ।। <br>
ज्योतिस्स्वरूपो भगवाञ्छ्रीकृष्णो निर्गुणः स्वयम् ।। <br>
यया विना न शक्तश्च सृष्टिं कर्तुं नमामि ताम् ।। ५६ ।। <br>
रक्ष रक्ष जगन्मातरपराधं क्षमस्व मे ।। <br>
शिशूनामपराधेन कुतो माता हि कुप्यति ।। ५७ ।। <br>
उक्त्वा परशुरामश्चेति नत्वा तां रुरोद ह ।। <br>
तुष्टा दुर्गा संभ्रमेण चाभयं च वरं ददौ ।। ५८ ।। <br>
अमरो भव हे पुत्र वत्स सुस्थिरतां व्रज ।। <br>
सर्वप्रसादात्सर्वत्र जयोऽस्तु तव सन्ततम् ।। ५९ ।। <br>
सर्वान्तरात्मा भगवांस्तुष्टस्स्यात्सन्ततं हरिः ।। <br>
भक्तिर्भवतु ते कृष्णे शिवदे च शिवे गुरौ ।। 3.45.६० ।। <br>
इष्टदेवे गुरौ यस्य भक्तिर्भवति शाश्वती ।। <br>
तं हन्तुं नहि शक्ता वा रुष्टा वा सर्वदेवताः ।। ६१ ।। <br>
श्रीकृष्णस्य च भक्तस्त्वं शिष्यो वै शंकरस्य च ।। <br>
गुरुपत्नीं स्तौषि यस्मात्कस्त्वां हन्तुमिहेश्वरः ।। ६२ ।। <br>
अहो न कृष्णभक्तानामशुभं विद्यते क्वचित् ।। <br>
अन्यदेवेषु ये भक्ता न भक्ता वा निरङ्कुशाः ।। ६३ ।। <br>
चन्द्रमा बलवांस्तुष्टो येषां भाग्यवतां भृगो ।। <br>
तेषां तारागणा रुष्टाः किं कुर्वंति च दुर्बलाः।।६४।। <br>
यस्मै तुष्टः पालयति नरदेवो महान्सुखी ।। <br>
तस्य किं वा करिष्यन्ति रुष्टा भृत्याश्च दुर्बलाः।।६५।। <br>
इत्युक्त्वा पार्वती तुष्टा दत्त्वा रामाय चाशिषम् ।। <br>
जगामान्तःपुरं तूर्णं हर्षशब्दो बभूव ह ।।६६।। <br>
स्तोत्रं वै काण्वशाखोक्तं पूजाकाले च यः पठेत् ।। <br>
यात्राकाले तथा प्रातर्वाच्छितार्थं लभेद्ध्रुवम् ।।६७।। <br>
पुत्रार्थी लभते पुत्रं कन्यार्थी कन्यकां लभेत् ।। <br>
विद्यार्थी लभते विद्यां प्रजार्थी चाप्नुयात्प्रजाः ।। <br>
भ्रष्टराज्यो लभेद्राज्यं नष्टवित्तो धनं लभेत् ।।६८।। <br>
यस्य रुष्टो गुरुर्देवो राजा वा बान्धवोऽथवा ।। <br>
तस्मै तुष्टश्च वरदः स्तोत्रराजप्रसादतः ।। ६९ ।। <br>
दस्युग्रस्तः फणिग्रस्तश्शत्रुग्रस्तो भयानकः ।। <br>
व्याधिग्रस्तो भवेन्मुक्तः स्तोत्रस्मरणमात्रतः ।। ।। 3.45.७० ।। <br>
राजद्वारे श्मशाने च कारागारे च बन्धने ।। <br>
जलराशौ निमग्नश्च मुक्तस्तत्स्मृतिमात्रतः ।।७१।। <br>
स्वामिभेदे पुत्रभेदे मित्रभेदे च दारुणे ।। <br>
स्तोत्रस्मरणमात्रेण वाञ्छितार्थं लभेद्ध्रुवम् ।। ७२ ।। <br>
कृत्वा हविष्यं वर्षं च स्तोत्रराजं शृणोति या ।। <br>
भक्त्या दुर्गां च सम्पूज्य महावन्ध्या प्रसूयते ।। ७३ ।। <br>
लभते सा दिव्यपुत्रं ज्ञानिनं चिरजीविनम् ।। <br>
असौभाग्या च सौभाग्यं षण्मासश्रवणाल्लभेत् ।।७४।। <br>
नवमासं काकवन्ध्या मृतवत्सा च भक्तितः ।। <br>
स्तोत्रराजं या शृणोति सा पुत्रं लभते ध्रुवम् ।।७२।। <br>
कन्यामाता पुत्रहीना पञ्चमासं शृणोति या ।। <br>
घटे सम्पूज्य दुर्गां च सा पुत्रं लभते ध्रुवम् ।। ७६ ।। <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे परशुरामकृतदुर्गास्तोत्रं नाम पञ्चचत्वारिंशत्तमोऽध्यायः ।। ४५ ।। <br>
<br>
