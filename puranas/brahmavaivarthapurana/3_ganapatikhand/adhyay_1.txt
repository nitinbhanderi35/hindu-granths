नारायणं नमस्कृत्य नरं चैव नरोत्तमम् ।। <br>
देवीं सरस्वतीं व्यासं ततो जयमुदीरयेत् ।। १ ।। <br>
नारद उवाच ।। <br>
श्रुतं प्रकृति खण्डं तदमृतार्णवमुत्तमम् ।। <br>
सर्वोत्कृष्टमभीष्टं च मूढानां ज्ञानवर्दनम् ।। २ ।। <br>
अधुना श्रीगणेशस्य खण्डं श्रोतुमिहागतः ।। <br>
तज्जन्म चरितं नॄणां सर्वमङ्गलमङ्गलम् ।। ३ ।। <br>
कथं जज्ञे सुरश्रेष्ठः पार्वत्या उदरे शुभे ।। <br>
देवी केन प्रकारेण चालभत्तादृशं सुतम्।। ।। ४ ।। <br>
स चांशः कस्य देवस्य कथं जन्म ललाभ सः ।। <br>
अयोनिसम्भवः किं वा किं वाऽसौ योनिसम्भवः ।। ५ ।। <br>
किं वा तद्ब्रह्मतेजो वा किं तस्य च पराक्रमः ।। <br>
का तपस्या च कि ज्ञानं किं वा तन्निर्म्मलं यशः ।। ६ ।। <br>
कथं तस्य पुरःपूजा विश्वेषु निखिलेषु च ।। <br>
स्थिते नारायणे शम्भौ जगदीशे च धातरि ।। ७ ।। <br>
पुराणेषु निगूढं च तज्जन्म परिकीर्त्तितम् ।। <br>
कथं वा गजवक्त्रोऽयमेकदन्तो महोदरः ।।८।। <br>
एतत्सर्वं समाचक्ष्व श्रोतुं कौतूहलं मम ।। <br>
सुविस्तीर्णं महाभाग तदतीव मनोहरम् ।।९।।<br>
श्रीनारायण उवाच ।। <br>
शृणु नारद वक्ष्यामि रहस्यं परमाद्भुतम् ।। <br>
पापसन्तापहरणं सर्वविघ्नविनाशनम् ।। १० ।। <br>
सर्वमङ्गलदं सारं सर्वश्रुतिमनोहरम् ।। <br>
सुखदं मोक्षबीजं च पापमूलनिकृन्तनम् ।। ११ ।। <br>
दैत्यार्दितानां देवानां तेजोराशिसमुद्भवा ।। <br>
देवी संहृत्य दैत्यौघान्दक्षकन्या बभूव ह ।। १२ ।। <br>
सा च नाम्ना सती देवी स्वामिनो निन्दया पुरा ।। <br>
देहं संत्यज्य योगेन जाता शैलप्रियोदरे ।। १३ ।। <br>
शङ्कराय ददौ तां च पार्वतीं पर्वतो मुदा ।। <br>
तां गृहीत्वा महादेवो जगाम विजनं वनम् ।।१४।। <br>
शय्यां रतिकरीं कृत्वा पुष्पचन्दनचर्चिताम् ।। <br>
स रेमे नर्मदातीरे पुष्पोद्याने तया सह ।।१५।। <br>
सहस्रवर्षपर्य्यन्तं दैवमानेन नारद ।। <br>
तयोर्बभूव शृंगारो विपरीतादिको महान् ।। ।। १६ ।। <br>
दुर्गांगस्पर्शमात्रेण मदनान्मूर्च्छितः शिवः ।। <br>
मूर्च्छिता सा शिवस्पर्शाद्बुबुधे न दिवानिशम् ।। १७ ।। <br>
हंसकारण्डवाकीर्णे पुंस्कोकिलरुताकुले ।। <br>
नानापुष्पविकासाढ्ये भ्रमरध्वनिगुञ्जिते ।। १८ ।। <br>
सुगन्धिकुसुमाश्लेषिवायुना सुरभीकृते ।। <br>
अतीव सुखदे तत्र सर्वजन्तुविवर्जिते ।। १९ ।। <br>
दृष्ट्वा तयोस्तच्छृङ्गारं चिन्तां प्रापुः सुराः पराम् ।। <br>
ब्रह्माणं च पुरस्कृत्य ययुर्नारायणान्तिकम् ।। ।। २० ।। <br>
तं नत्वा कथयामास ब्रह्मा वृत्तान्तमीप्सितम् ।। <br>
संतस्थुर्देवताः सर्वाश्चित्रपुत्तलिका यथा ।। २१ ।। <br>
ब्रह्मोवाच ।। <br>
सहस्रवर्षपर्य्यन्तं देवमानेन शङ्करः ।। <br>
रतौ रतश्च निश्चेष्टो न योगी विरराम ह ।। २२ ।। <br>
मैथुनस्य विरामे च दम्पत्योर्जगदीश्वर ।।<br>
किम्भूतं भविताऽपत्यं तथ्यं कथितुमर्हसि ।। २३ ।। <br>
श्रीभगवानुवाच ।। <br>
चिन्ता नास्ति जगद्धातः सर्व भद्रं भविष्यति।।  <br>
मयि ये शरणापन्नास्तेषां दुखं कुतो विधे ।। २४ ।। <br>
येनोपायेन तद्वीर्यं भूमौ पतति निश्चितम् ।। <br>
तत्कुरुष्व प्रयत्नेन सार्द्धं देवगणेन च ।।२५।। <br>
यदा च शम्भोर्वीर्य्यं तत्पार्वत्या उदरे पतेत् ।। <br>
ततोऽपत्यं च भविता सुरासुरविमर्दकम् ।।२६।। <br>
ततः शक्रादयः सर्वे सुरा नारायणाज्ञया ।। <br>
प्रययुर्नर्म्मदातीरं ययौ ब्रह्मा निजालयम् ।। २७ ।। <br>
तत्रैव पर्वतद्रोणीबहिर्देशे सुराः पराः ।। <br>
विषण्णवदनाः सर्वे बभूवुर्भयकातराः ।। २८ ।। <br>
शक्रो राजा कुबेरं च कुबेरो वरुणं तथा ।। <br>
समीरणं च वरुणो यमं चैव समीरणः ।। २९ ।। <br>
हुताशनं यमश्चैव भास्करं च हुताशनः ।। <br>
चन्द्रं तथा भास्करश्च त्वीशानं चन्द्र एव च ।। ३० ।। <br>
एवं देवाः प्रेरयन्ति देवांश्च रतिभञ्जने ।। <br>
हरशृंगार भंगं च कुर्वित्युक्त्वा परस्परम् ।। ३१ ।। <br>
द्वारि स्थितो वक्रशिराः शक्रः प्राह महेश्वरम् ।। ३२ ।। <br>
इन्द्र उवाच ।। <br>
किं करोषि महादेव योगीश्वर नमोऽस्तु ते ।। <br>
जगदीश जगद्बीज भक्तानां भयभञ्जन ।। ३३ ।। <br>
हरिर्जगामेत्युक्त्वा तमाजगाम च भास्करः ।। <br>
उवाच भीतो द्वारस्थो भयार्त्तो वक्रचक्षुषा ।।३४।। <br>
श्रीसूर्य्य उवाच ।। <br>
किं करोषि महादेव जगतां परिपालक ।। <br>
सुरश्रेष्ठ महाभाग पार्वतीश नमोऽस्तु ते ।। ३५ ।। <br>
इत्येवमुक्त्वा श्रीसूर्य्यः स जगाम भयात्ततः ।। <br>
आजगाम तथा चन्द्र अवोचद्वक्रकन्धरः ।। ३६ ।। <br>
चन्द्र उवाच ।।<br>
किं करोषि त्रिलोकेश त्रिलोचन नमोऽस्तु ते ।। <br>
आत्माराम स्वयंपूर्ण पुण्यश्रवणकीर्त्तन ।। ३७ ।। <br>
इत्येवमुक्त्वा भीतश्च विरराम निशापतिः ।। <br>
समीरणोऽपि द्वारस्थस्संवीक्ष्योवाच सादरम् ४। ३८ ।। <br>
पवन उवाच ।। <br>
किं करोषि जगन्नाथ जगद्बन्धो नमो ऽस्तु ते ।। <br>
धर्मार्थकाममोक्षाणां बीजरूप सनातन ।।३९।। <br>
इत्येवं स्तवनं श्रुत्वा योगज्ञानविशारदः ।। <br>
त्यक्तुकामो न तत्याज शृङ्गारं पार्वती भयात् ।। ४० ।। <br>
दृष्ट्वा सुरान्भयार्त्तश्च पुनः स्तोतुं समुद्यतान्।। <br>
विजहौ सुखसम्भोगं कण्ठलग्नां च पार्वतीम् ।। ४१ ।। <br>
उत्तिष्ठतो महेशस्य त्रासलज्जायुतस्य च ।। <br>
भूमौ पपात तद्वीर्य्यं ततः स्कन्दो बभूव ह ।। ४२ ।। <br>
पश्चात्तां कथयिष्यामि कथामतिमनोहराम् ।। <br>
स्कन्दजन्मप्रसङ्गे च साम्प्रतं वाञ्छितं शृणु ।। ४३ ।। <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे प्रथमोऽध्यायः ।। १ ।। <br>
<br>
