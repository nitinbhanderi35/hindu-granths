नारायण उवाच ।। <br>
दुर्गा तद्वचनं श्रुत्वा सस्मार हरिमीश्वरम् ।। <br>
ईश्वरेच्छावशीभूतं जगदेवेत्युवाच ह।।१।।<br>
सा च देवी दैववशा शनिं प्रोवाच कौतुकात्।। <br>
पश्य मां मच्छिशुमिति निषेकः केन वार्य्यते।।२।।<br>
पार्वत्या वचनं श्रुत्वा शनिर्मेने हृदा स्वयम् ।। <br>
पश्यामि किं न पश्यामि पार्वतीसुतमित्यहो ।। <br>
यदि बालो मया दृष्टस्तस्य विघ्नो भवेद्ध्रुवम्।।३।।<br>
अन्यथा सुप्रशस्तं च पुरतः स्वात्मरक्षणम् ।। <br>
इत्येवमुक्त्वा धर्मिष्ठो धर्मं कृत्वा तु साक्षिणम्।।<br>
बालं द्रष्टुं मनश्चक्रे न तु तन्मातरं शनिः।।४।।<br>
विषण्णमानसः पूर्वं शुष्ककण्ठौष्ठतालुकः।।<br>
सव्यलोचनकोणेन ददर्श च शिशोर्मुखम् ।।५।। <br>
शनेश्च दृष्टिमात्रेण चिच्छिदे मस्तकं मुने ।। <br>
चक्षुर्निमीलयामास तस्थौ नम्राननः शनिः।।६।।<br>
तस्थौ च पार्वतीक्रोडे तत्सर्वाङ्गं सलोहितम्।।<br>
विवेश मस्तकं कृष्णे गत्वा गोलोकमीप्सितम्।।७।।<br>
मूर्च्छा संप्राप सा देवी विलप्य च भृशं मुहुः।। <br>
मत्तेव च पृथिव्यां तु कृत्वा वक्षसि बालकम् ।। ८ ।। <br>
विस्मितास्ते सुराः सर्वे चित्रपुत्तलिका यथा ।। <br>
देव्यश्च शैला गन्धर्वाः सर्वे कैलासवासिनः ।। ९ ।। <br>
तान्सर्वान्मूर्च्छितान्दृष्ट्वैवारुह्य गरुडं हरिः ।। <br>
जगाम पुष्पभद्रां स चोत्तरस्यां दिशि स्थिताम् ।। १० ।। <br>
पुष्पभद्रानदीतीरे ह्यपश्यत्कानने स्थितम् ।। <br>
गजेन्द्रं निद्रितं तत्र शयानं हस्तिनीयुतम् ।। ११ ।। <br>
तथोदक्छिरसं रम्यं मूर्च्छितं सुरतश्रमात् ।। <br>
परितः शावकात्कृत्वा परमानन्दमानसम् ।। १२ ।। <br>
शीघ्रं सुदर्शनेनैव चिच्छिदे तच्छिरो मुदा ।। <br>
स्थापयामास गरुडे रुधिराक्तं मनोहरम् ।। १३ ।। <br>
गजच्छिन्नाङ्गविक्षेपात्प्रबोधं प्राप्य हस्तिनी ।। <br>
शावकान्बोधयामास चाशुभं वदती तदा ।। <br>
रुरोद शावकैः सार्द्धं सा विलप्य शुचातुरा ।। १४ ।। <br>
तुष्टाव कमलाकान्तं शान्तं सस्मितमीश्वरम् ।। <br>
शंखचक्रगदापद्मधरं पीताम्बरं परम् ।। <br>
गरुडस्थं जगत्कान्तं भ्रामयन्तं सुदर्शनम् ।। १५ ।। <br>
निषेकं खण्डितुं शक्तं निषेकजनकं विभुम् ।। <br>
निषेकभोगदातारं भोगनिस्तारकारणम् ।। १६ ।। <br>
प्रभुस्तत्स्तवनात्तुष्टस्तस्यै विप्र वरं ददौ ।। <br>
मुण्डातुण्डं पृथक्कृत्य युयुजेऽन्यगजस्य च ।। १७ ।। <br>
जीवयामास तं तत्र ब्रह्मज्ञानेन सर्ववित् ।। <br>
सर्वांगे योजयामास गजस्य चरणाम्बुजम् ।। १८ ।। <br>
त्वं जीवाकल्पपर्य्यन्तं परिवारैः समं गज ।। <br>
इत्युक्त्वा च मनोयायी कैलासं ह्याजगाम सः ।। १९ ।। <br>
आहृत्य पार्वतीहस्ताद्बालं कृत्वा स्ववक्षसि ।। <br>
रुचिरं तच्छिरस्सम्यग्योजयामास बालके ।। २० ।। <br>
ब्रह्मस्वरूपो भगवान्ब्रह्मज्ञानेन लीलया ।। <br>
जीवयामास तं शीघ्रं हुंकारोच्चारणेन च ।। २१ ।। <br>
पार्वतीं बोधयित्वा तु कृत्वा क्रोडे च तं शिशुम् ।। <br>
बोधयामास तां कृष्ण आध्यात्मिकविबोधनैः ।। २२ ।। <br>
विष्णुरुवाच ।। <br>
ब्रह्मादिकीटपर्य्यन्तं फलं भुङ्क्ते स्वकर्मणः ।। <br>
जगद्बुद्धिस्वरूपाऽसि त्वं न जानासि किं शिव ।। २३ ।। <br>
कल्पकोटिशतं भोगी जीविनां तत्स्वकर्मणा ।। <br>
उपस्थितो भवेन्नित्यं प्रतियोनौ शुभाशुभैः ।। २४ ।। <br>
इन्द्रः स्वकर्मणा कीटयोनौ जन्म लभेत्सति ।। <br>
कीटश्चापि भवेदिन्द्रः पूर्वकर्मफलेन वै।।२५।। <br>
सिंहोऽपि मक्षिकां हन्तुमक्षमः प्राक्तनं विना ।। <br>
मशको हस्तिनं हन्तुं क्षमः स्वप्राक्तनेन च ।।२६।। <br>
सुखं दुःख भयं शोकमानन्दं कर्मणः फलम् ।। <br>
सुकर्मणः सुखं हर्षमितरे पापकर्मणः ।। २७ ।। <br>
इहैव कर्मणो भोगः परत्र च शुभाशुभैः ।। <br>
कर्मोपार्जनयोग्यं च पुण्यक्षेत्रं च भारतम् ।। २८ ।। <br>
कर्मणः फलदाता च विधाता च विधेरपि ।। <br>
मृत्योर्मृत्युः कालकालो निषेकस्य निषेककृत् ।। २९ ।। <br>
संहर्तुरपि संहर्त्ता पातुः पाता परात्परः ।। <br>
गोलोकनाथः श्रीकृष्णः परिपूर्णतमः स्वयम् ।।३०।। <br>
वयं यस्य कलाः पुंसो ब्रह्मविष्णुमहेश्वराः ।। <br>
महाविराड्यदंशश्च यल्लोमविवरे जगत् ।। ३१ ।। <br>
कलांशाः केऽपि तद्धर्मे कलाशांशाश्च केचन ।। <br>
चराचरं जगत्सर्वं तत्र तस्थौ विनायकः ।। ३२ ।। <br>
श्रीविष्णोर्वचनं श्रुत्वा परितुष्टा च पार्वती ।। <br>
स्तनं ददौ च शिशवे तं प्रणम्य गदाधरम् ।। ३३ ।। <br>
तुष्टाव पार्वती तुष्टा प्रेरिता शंकरेण च ।। <br>
कृताञ्जलिपुटा भक्त्या विष्णुं तं कमलापतिम् ।।३४।। <br>
आशिषं युयुजे विष्णुः शिशुं च शिशुमातरम् ।।<br>
ददौ गले बालकस्य कौस्तुभं च स्वभूषणम् ।।३५।। <br>
ब्रह्मा ददौ स्वमुकुटं धर्मो वै रत्नभूषणम्।।<br>
क्रमेण देव्यो रत्नानि ददुः सर्वे यथोचितम्।।३६।।<br>
तुष्टाव तं महादेवश्चात्यन्तं हृष्टमानसः ।। <br>
देवाश्च मुनयः शैला गन्धर्वाः सर्वयोषितः।।३७।।<br>
दृष्ट्वा शिवाः शिवा चैव बालकं मृतजीवितम् ।। <br>
ब्राह्मणेभ्यो ददौ तत्र कोटिरत्नानि नारद ।।३६।। <br>
अश्वानां च गजानां च सहस्राणि शतानि च ।। <br>
बन्दिभ्यः प्रददौ तत्र बालके मृतजीविते ।।३९।। <br>
हिमालयश्च संतुष्टो हृष्टा देवाश्च तत्र वै ।। <br>
ददुर्दानानि विप्रेभ्यो बन्दिभ्यः सर्वयोषित।।४०।। <br>
ब्राह्मणान्भोजयामास कारयामास मङ्गलम् ।। <br>
वेदांश्च पाठयामास पुराणानि रमापतिः ।। ४१ ।। <br>
शनिं संलज्जितं दृष्ट्वा पार्वती कोपशालिनी ।। <br>
शशाप च सभामध्येऽप्यङ्गहीनो भवेति च ।। ४२ ।। <br>
दृष्ट्वा शप्तं शनिं सूर्य्यः कश्यपश्च यमस्तथा ।। <br>
तेऽतिरुष्टाः समुत्तस्थुर्गामुकाः शङ्करालयात् ।। ४३ ।। <br>
रक्ताक्षास्ते रक्तमुखाः कोपप्रस्फुरिताधराः ।। <br>
तां धर्मसाक्षिणं कृत्वा विष्णुं संशप्तुमुद्यताः ।। ४४ ।। <br>
ब्रह्मा तान्बोधयामास विष्णुना प्रेरितः सुरैः ।। <br>
रक्तास्यां पार्वतीं चैव कोपप्रस्फुरिताधराम् ।। ४५ ।। <br>
ब्रह्माणमूचुस्ते तत्र क्रमेण समयोचितम् ।। <br>
भीरवो देवताः सर्वे मुनयः पर्वतास्तथा ।। ४६।।<br>
कश्यप उवाच ।। <br>
दुर्दृष्टोऽयं प्राक्तनेन पत्नीशापेन सर्वदा ।। <br>
बालं ददर्श यत्नेन तस्य वै मातुराज्ञया ।। ४७ ।। <br>
श्रीसूर्य्य उवाच ।। <br>
तं धर्मं साक्षिणं कृत्वा सूनोर्वै मातुराज्ञया ।। <br>
यत्पुत्रोऽतिप्रयत्नेन ह्यपश्यत्पार्वतीसुतम् ।। ४८ ।। <br>
यथा निरपराधेन मत्पुत्रं सा शशाप ह ।। <br>
तत्पुत्रस्यांगभंगश्च भविष्यति न संशयः ।। ४९ ।। <br>
यम उवाच ।। <br>
प्रदाय स्वयमाज्ञां च शशापेयं स्वयं कथम् ।। <br>
वयं शपामः कोऽधर्मो जिघांसोश्च विहिंसने ।। ५० ।। <br>
ब्रह्मोवाच ।। <br>
शशाप पार्वती रुष्टा स्त्रीस्वभावाच्च चापलात् ।। <br>
सर्वेषां वचनेनैव क्षन्तुमर्हन्तु साधवः ।। ५१ ।। <br>
दुर्गे दत्त्वा त्वमाज्ञां च पुत्रदर्शनहेतवे ।। <br>
कथं शपसि निर्दोषमतिथिं त्वद्गृहागतम् ।। ५२ ।। <br>
इत्युक्त्वा शनिमादाय बोधयित्वा च पार्वतीम् ।। <br>
तां तं समर्पणं चक्रे शाप मोचनहेतवे ।। ५३ ।। <br>
बभूव पार्वती तुष्टा ब्रह्मणो वचनान्मुने।।<br>
शान्ता बभूबुस्ते तत्र दिनेशयमकश्यपाः।।५४।।<br>
उवाच पार्वती तत्र सन्तुष्टा तं शनैश्चरम् ।। <br>
प्रसादिता शिवेनैव ब्रह्मणा परिसेविता ।। ५५ ।। <br>
पार्वत्युवाच ।। <br>
ग्रहराजो भव शने मद्वरेण हरिप्रियः ।। <br>
चिरजीवी च योगीन्द्रो हरिभक्तस्य का विपत् ।। ५६ ।। <br>
अद्यप्रभृति निर्विघ्ना हरौ भक्तिर्दृढाऽस्तु ते ।। <br>
शापोऽमोघस्ततो मेऽद्य किञ्चित्खञ्जो भविष्यसि ।। ५७ ।। <br>
इत्युक्त्वा पार्वती तुष्टा बालं धृत्वा च वक्षसि ।। <br>
उवास योषितां मध्ये तस्मै दत्त्वा शुभाशिषः ।। ५८ ।। <br>
शनिर्जगाम देवानां समीपं हृष्टमानसः ।। <br>
प्रणम्य भक्त्या तां ब्रह्मन्नम्बिकां जगदम्बिकाम् ।। ५९ ।। <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे शनिकृतगणेशदर्शन तज्जातगणेशशिरःपतन विष्णुकृतगणेशशिरोयोजन शनिशापादिकथनं नाम द्वादशोऽध्यायः ।। १२ ।। <br>
<br>
