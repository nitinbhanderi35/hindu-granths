नारायण उवाच ॥ <br>
हरेश्च कवचं धृत्वा कृत्वा निः क्षत्रियां महीम् ॥ <br>
रामो जगाम कैलासं नमस्कर्तुं शिवं गुरुम्॥॥ <br>
गुरुपत्नीं शिवामम्बां द्रष्टुं गुरुसुतौ च तौ ॥ <br>
गुणैर्नारायणसमौ कार्त्तिकेयगणेश्वरौ ॥ २ ॥ <br>
मनोयायी महात्मा स भृगुस्संप्राप्य तत्क्षणम् ॥ <br>
ददर्श पर्वतं रम्यमतीव सुमनोहरम् ॥ ३ ॥ <br>
शुद्धस्फटिकसङ्काशैर्मणिभिः सुमनोहरैः ॥ <br>
सुवर्णभूमिसदृशै राजमार्गैर्विराजितम् ॥ ४ ॥ <br>
सिन्दूरारुणवर्णैश्च वेष्टितं मणिवेदिभिः ॥ <br>
संयुक्तं मुक्तानिकरैः पूरितं मणिमण्डपैः ॥ ५ ॥ <br>
यक्षाणामालयैर्दिव्यैः संयुक्तं शतकोटिभिः ॥ <br>
कपाटस्तम्भसोपानैः शोभितैर्मणिनिर्मितैः॥ ॥६॥<br>
सुवर्णकलशैर्दिव्यै राजतैः श्वेतचामरैः॥<br>
रत्नकाञ्चनपूर्णैश्च यक्षेन्द्रगणवेष्टितैः॥७॥<br>
रत्नभूषणभूषाढ्यैर्दीपितैः सुन्दरीगणैः॥<br>
बालिकाभिर्बालकैश्च चित्रपुत्तलिकाकरैः ॥८॥ <br>
क्रीडद्भिः सस्मितैः शश्वत्स्वच्छन्दं च विराजितैः ॥ <br>
पारिजातद्रुमगणैः स्वर्णदीतीरनीरजैः ॥ ९ ॥ <br>
आकीर्णं पुष्पजालैश्च पुष्पितैश्च सुगन्धिभिः ॥ <br>
कल्पवृक्षाश्रितैः सिद्धैः कामधेनुपुरस्कृतैः ॥ 3.41.१० ॥ <br>
सिद्धविद्यासु निपुणैः पुण्यवद्भिर्निषेवितम् ॥ <br>
त्रिलक्षयोजनाच्छायैर्वटवृक्षैरथाक्षयैः ॥ ११ ॥ <br>
शतयोजनविस्तीर्णैः शतस्कन्धसमन्वितैः ॥ <br>
असंख्यशाखानि करैरसंख्यफलसंयुतैः ॥ १२ ॥ <br>
नानापक्षिगणाकीर्णैः सुमनोहरशब्दितैः ॥ <br>
कम्पितैः शीतवातेन मण्डितं च सुगन्धिना ॥ १३ ॥ <br>
पुष्पोद्यानसहस्रेण सरसां च शतेन च ॥ <br>
सिद्धेन्द्रालयलक्षैश्च मणिरत्नविकारजैः ॥ १४ ॥ <br>
रामश्च दृष्ट्वा नगरमतिसंहृष्टमानसः ॥ <br>
ददर्श पुरतो रम्यं श्रीयुक्तं शंकरालयम् ॥१५॥ <br>
सुवर्णमूल्यशतकैर्मणिभिः स्वर्णवर्णकैः ॥ <br>
खचितं रत्नसारैश्च रचितं विश्वकर्मणा ॥ ॥ १६ ॥ <br>
त्रिपञ्चयोजनोच्छ्रायं चतुर्योजनविस्तृतम् ॥ <br>
चतुरस्रं चतुष्कोणं प्राकारं सुमनोहरम् ॥ १७ ॥ <br>
द्वारं रत्नकपाटेन नाना चित्रान्वितेन च ॥ <br>
मणीन्द्रवेदिभिर्युक्तं मणिस्तम्भविराजितैः ॥ १८ ॥ <br>
तद्दक्षिणे वृषेन्द्रं च वामे सिंहं च नारद ॥ <br>
नन्दीश्वरं महाकालं पिङ्गलाक्षं भयंकरम् ॥१९॥ <br>
विशालाक्षं च बाणं च विरूपाक्षं महाबलम् ॥ <br>
विकटाक्षं भास्कराक्षं रक्ताक्षं विकटोदरम् ॥ 3.41.२० ॥<br>
संहारभैरवं कालभैरवं च भयङ्करम् ॥ <br>
रुरुभैरवमीशाभं महाभैरवमेव च ॥ २१ ॥ <br>
कृष्णाङ्गभैरवं चैव क्रोधभैरवमुल्बणम् ॥ <br>
कपालभैरवं चैव रुद्रभैरवमेव च ॥ २२ ॥ <br>
सिद्धेंद्रादीन्रुद्रगणान्विद्याधरसुगुह्यकान् ॥ <br>
भूतान्प्रेतान्पिशाचांश्च कूष्माण्डान्ब्रह्मराक्षसान्॥२३॥ <br>
वेतालान्दानवांश्चैव योगीन्द्रांश्च जटाधरान् ॥ <br>
यक्षान्किम्पुरुषांश्चैव किन्नरांश्च ददर्श ह ॥२४॥ <br>
तान्दृष्ट्वा नन्दिकेशाज्ञां गृहीत्वा भृगुनन्दनः ॥ <br>
तान्सम्भाष्याभ्यन्तरं च जगामानन्दसंप्लुतः ॥ २५ ॥ <br>
रत्नेन्द्रसारखचितं ददर्श शतमन्दिरम् ॥ <br>
अमूल्यरत्नकलशैर्ज्वलद्भिश्च विराजितम् ॥ २६ ॥ <br>
अमूल्यरत्नरचितैर्मुक्तानिर्म्मलदर्पणैः ॥ <br>
हीरसारविकारैश्च कपाटैश्च विराजितम् ॥ ॥ २७ ॥ <br>
गोरोचनाभिर्मणिभिर्युतं स्तम्भसहस्रकैः ॥ <br>
मणिसारविकारैश्च सोपानैः परिशोभितम् ॥ २८ ॥ <br>
ददर्शाभ्यन्तरं द्वारं नानाचित्रैश्च चित्रितम् ॥ <br>
माणिक्यमुक्ताग्रथितैर्मालाजालैर्विराजितम् ॥ २९ ॥ <br>
ददर्श कार्त्तिकेयं च वामे दक्षे गणेश्वरम् ॥ <br>
वीरभद्रं महाकायं शिवतुल्यपराक्रमम् ॥ 3.41.३० ॥ <br>
प्रधानपार्षदगणान्क्षेत्रपालांश्च नारद ॥ <br>
रत्नसिंहासनस्थांश्च रत्नभूषणभूषितान्॥ ॥ ३१ ॥ <br>
तान्सम्भाष्य भृगुः शीघ्रं महाबलपराक्रमः ॥ <br>
पर्शुहस्तस्स परशुरामो गन्तुं समुद्यतः ॥ ३२ ॥ <br>
गच्छन्तं तं गणेशश्च क्षणं तिष्ठेत्युवाच ह ॥ <br>
निद्रितो निद्रया युक्तो महादेवोऽधुनेति च ॥ ३३ ॥ <br>
ईश्वराज्ञां गृहीत्वाऽहमत्रागत्य क्षणान्तरे ॥ <br>
त्वया सार्द्धं गमिष्यामि भ्रातस्तिष्ठात्र साम्प्रतम्॥३४॥<br>
गणेशवाक्यं परशुरामश्श्रुत्वा महाबलः ॥ <br>
बृहस्पतिसमो वक्ता प्रवक्तुमुपचक्रमे॥ ॥३५॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे कैलासवर्णनं नामैकचत्वारिंशत्तमोऽध्यायः ॥ ४१ ॥ <br>
<br>
