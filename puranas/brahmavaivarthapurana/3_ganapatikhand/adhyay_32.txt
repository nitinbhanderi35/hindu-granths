भृगुरुवाच॥ <br>
सम्प्राप्तं कवचं नाष शश्वत्सर्वाङ्गरक्षणम्॥ <br>
सुखदं मोक्षदं सारं शत्रुसंहारकारणम्॥१॥<br>
अधुना भगवन्मन्त्रं स्तोत्रं पूजाविधिं प्रभो ॥ <br>
देहि मह्यमनाथाय शरणागतपालक ॥२॥ <br>
महादेव उवाच ॥ <br>
ॐ श्रीं नमः श्रीकृष्णाय परिपूर्णतमाय स्वाहा॥<br>
मन्त्रेषु मन्त्रराजोऽयं महान्सप्तदशाक्षरः ॥३॥<br>
सिद्धोऽयं पञ्चलक्षेण जपेन मुनिपुंगवः॥ <br>
तद्दशांशं च हवनं तद्दशांशाभिषेचनम् ॥ <br>
तर्पणं तद्दशांशं च तद्दशांशं च मार्जनम् ॥ <br>
सुवर्णानां च शतकं पुरश्चरणदक्षिणा ॥ ४ ॥ <br>
मन्त्रसिद्धस्य पुंसश्च विश्वं करतले मुने ॥ <br>
शक्तः पातुं समुद्रांश्च विश्वं संहर्तुमीश्वरः ॥ ९ ॥ <br>
पाञ्चभौतिकदेहेन वैकुण्ठं गन्तुमीश्वरः ॥ <br>
तस्य संस्पर्शमात्रेण पदपङ्कजरेणुना ॥ <br>
पूतानि सर्वतीर्थानि सद्यः पूता वसुन्धरा ॥ ६ ॥| <br>
ध्यानं च सामवेदोक्तं शृणु मन्मुखतो मुने ॥ <br>
सर्वेश्वरस्य कृष्णस्य भक्तिमुक्तिप्रदायि च ॥ ७ ॥ <br>
नवीनजलदश्यामं नीलेन्दीवरलोचनम् ॥<br>
शरत्पार्वणचन्द्रास्यमीषद्धास्यं मनोहरम् ॥ ८ ॥ <br>
कोटिकन्दर्पलावण्यलीलाधाममनोहरम् ॥ <br>
रत्नसिंहासनस्थं तं रत्नभूषणभूषितम् ॥ ९ ॥ <br>
चन्दनोक्षितसर्वांगं पीताम्बरधरं वरम् ॥ <br>
वीक्ष्यमाणं च गोपीभिः सस्मिताभिश्च सन्ततम् ॥ 3.32.१० ॥ <br>
प्रफुल्लमालतीमालावनमाला विभूषितम् ॥ <br>
दधतं कुन्दपुष्पाढ्यां चूडां चन्द्रकचर्च्चिताम् ॥ ११ ॥<br>
प्रभां क्षिपन्तीं नभसश्चन्द्रतारान्वितस्य च ॥ <br>
रत्नभूषितसर्वांगं राधावक्षःस्थलस्थितम्॥१२॥<br>
सिद्धेन्द्रैश्च मुनीन्द्रैश्च देवेन्द्रैः परिसेवितम्॥<br>
ब्रह्मविष्णुमहेशैश्च श्रुतिभिश्च स्तुतं भजे॥१३॥<br>
ध्यानेनानेन तं ध्यात्वा चोपचारांस्तु षोडश ॥ <br>
दत्त्वा भक्त्या च संपूज्य सर्वज्ञत्वं लभेत्पुमान् ॥१४॥ <br>
अर्घ्यं पाद्यं चासनं च वसनं भूषणं तथा॥ <br>
गामर्घ्यं मधुपर्कं च यज्ञसूत्रमनुत्तमम् ॥१५॥ <br>
धूपदीपौ च नैवेद्यं पुनराचमनीयकम् ॥ <br>
नानाप्रकारपुष्पाणि ताम्बूलं च सुवासितम्॥ ॥१६॥ <br>
मनोहरं दिव्यतल्पं कस्तूर्यगरुचन्दनैः॥ <br>
भक्त्या भगवते देयं माल्यं पुष्पाञ्जलित्रयम् ॥ १७ ॥ <br>
ततः षडंगं सम्पूज्य पश्चात्स म्पूजयेद्गणम्॥<br>
श्रीदामानं सुदामानं वसुदामानमेव च॥१८॥<br>
हरिभानुं चन्द्रभानुं सूर्य्यभानुं सुभानुकम्॥<br>
पार्षदप्रवरान्सप्त पूजयेद्भक्तिभा वतः॥१९॥ <br>
गोपीश्वरीं राधिकां च मूलप्रकृतिमीश्वरीम्॥<br>
कृष्णशक्तिं कृष्णपूज्यां पूजयेद्भक्तिपूर्वकम् ॥ 3.32.२० ॥ <br>
गोपगोपीगणं शान्तं मां ब्रह्माणं च पार्वतीम् ॥ <br>
लक्ष्मीं सरस्वतीं पृथ्वीं सर्वदेवं सपार्षदम्॥२१॥<br>
देवषट्कं समभ्यर्च्य पुनः पञ्चोपचारतः॥ <br>
पश्चादेवं क्रमेणैव श्रीकृष्णं पूजयेत्सुधीः ॥२२॥ <br>
गणेशं च दिनेशं च वह्निं विष्णुं शिवं शिवाम् ॥ <br>
देवषट्कं समभ्यर्च्य चेष्टदेवं च पूजयेत् ॥ २३ ॥ <br>
गणेशं विघ्ननाशाय व्याधिनाशाय भास्करम् ॥ <br>
आत्मनः शुद्धये वह्निं श्रीविष्णुं मुक्तिहेतवे ॥ २४ ॥ <br>
ज्ञानाय शङ्करं दुर्गां परमैश्व र्य्यहेतवे ॥ <br>
सम्पूजने फलमिदं विपरीतमपूजने ॥२५॥ <br>
ततः कृत्वा परीहारमिष्टदेवं च भक्तितः ॥ <br>
स्तोत्रं च सामवेदोक्तं पठेद्भक्त्या च तच्छृणु॥२६॥<br>
महादेव उवाच ॥ <br>
परं ब्रह्म परं धाम परं ज्योतिः सनातनम्॥<br>
निर्लिप्तं परमात्मानं नमाम्यखिलकारणम्॥२७॥<br>
स्थूलात्स्थूलतमं देवं सूक्ष्मात्सूक्ष्मतमं परम् ॥ <br>
सर्वदृश्यमदृश्यं च स्वेच्छाचारं नमाम्यहम् ॥ २८ ॥ <br>
साकारं च निराकारं सगुणं निर्गुणं प्रभुम् ॥ <br>
सर्वाधारं च सर्वं च स्वेच्छारूपं नमाम्यहम् ॥२९॥ <br>
अतीव कमनीयं च रूपं निरुपमं विभुम् ॥<br>
करालरूपमत्यन्तं बिभ्रतं प्रणमाम्यहम् ॥ 3.32.३० ॥ <br>
कर्म्मणः कर्मरूपं तं साक्षिणं सर्वकर्मणः ॥ <br>
फलं च फलदातारं सर्वरूपं नमाम्यहम् ॥ ३१ ॥ <br>
स्रष्टा पाता च संहर्ता कलया मूर्तिभेदतः ॥ <br>
नानामूर्तिः कलांशेन यः पुमांस्तं नमाम्यहम् ॥ ३२ ॥ <br>
स्वयं प्रकृतिरूपश्च मायया च स्वयं पुमान् ॥ <br>
तयोः परं स्वयं शश्वत्तन्नमामि परात्परम् ॥ ३३ ॥ <br>
स्त्रीपुन्नपुंसकं रूपं यो बिभर्ति स्वमायया ॥ <br>
स्वयं माया स्वयं मायी यो देवस्तं नमाम्यहम् ॥ ३४ ॥ <br>
तारकं सर्वदुःखानां सर्वकारणकारणम् ॥ <br>
धारकं सर्वविश्वानां सर्वबीजं नमाम्यहम् ॥ ३५ ॥ <br>
तेजस्विनां रविर्यो हि सर्वजातिषु वाडवः ॥ <br>
नक्षत्राणां च यश्चन्द्रस्तं नमामि जगत्प्रभुम् ॥ ३६ ॥ <br>
रुद्राणां वैष्णवानां च ज्ञानिनां यो हि शङ्करः ॥ <br>
नागानां यो हि शेषश्च तं नमामि जगत्पतिम् ॥ ३७ ॥ <br>
प्रजापतीनां यो ब्रह्मा सिद्धानां कपिलः स्वयम् ॥ <br>
सनत्कुमारो मुनिषु तं नमामि जगद्गुरुम्॥३८॥<br>
देवानां यो हि विष्णुश्च देवीनां प्रकृतिः स्वयम्॥ <br>
स्वायम्भुवो मनूनां यो मानवेषु च वैष्णवः॥ <br>
नारीणां शतरूपा च बहुरूपं नमाम्यहम् ॥३९॥ <br>
ऋतूनां यो वसन्तश्च मासानां मार्गशीर्षकः ॥ <br>
एकादशी तिथीनां च नमाम्यखिलरूपिणम् ॥3.32.४०॥ <br>
सागरः सरितां यश्च पर्वतानां हिमालयः ॥ <br>
वसुन्धरा सहिष्णूनां तं सर्वं प्रणमाम्यहम् ॥४१॥ <br>
पत्राणां तुलसीपत्रं दारुरूपेषु चन्दनम् ॥ <br>
वृक्षाणां कल्पवृक्षो यस्तं नमामि जगत्पतिम् ॥ ४२ ॥ <br>
पुष्पाणां पारिजातश्च सस्यानां धान्यमेव च ॥ <br>
अमृतं भक्ष्यवस्तूनां नानारूपं नमाम्यहम्॥४३॥ <br>
ऐरावतो गजेन्द्राणां वैनतेयश्च पक्षिणाम् ॥ <br>
कामधेनुश्च धेनूनां सर्वरूपं नमाम्यहम्॥४४॥ <br>
तैजसानां सुवर्णं च धान्यानां यव एव च ॥ <br>
यः केसरी पशूनां च वररूपं नमाम्यहम् ॥ ४९ ॥ <br>
यक्षाणां च कुबेरो यो ग्रहाणां च बृहस्पतिः ॥ <br>
दिक्पालानां महेन्द्रश्च तं नमामि परं वरम् ॥ ४६ ॥ <br>
वेदसंघश्च शास्त्राणां पण्डितानां सरस्वती ॥ <br>
अक्षराणामकारो यस्तं प्रधानं नमाम्यहम् ॥ ४७ ॥ <br>
मन्त्राणां विष्णुमन्त्रश्च तीर्थानां जाह्नवी स्वयम् ॥ <br>
इन्द्रियाणां मनो यो हि सर्वश्रेष्ठं नमाम्यहम् ॥ ॥ ४८ ॥ <br>
सुदर्शनं च शस्त्राणां व्याधिनां वैष्णवो ज्वरः ॥ <br>
तेजसां ब्रह्मतेजश्च वरेण्यं तं नमाम्यहम् ॥ ४९ ॥ <br>
बलं यो वै बलवतां मनो वै शीघ्रगामिनाम् ॥ <br>
कालः कलयतां यो हि तं नमामि विलक्षणम् ॥3.32.५०॥ <br>
ज्ञानदाता गुरूणां च मातृरूपश्च बन्धुषु ।<br>
मित्रेषु जन्मदाता यस्तं सारं प्रणमाम्यहम् ॥५१॥ <br>
शिल्पिनां विश्वकर्मा यः कामदेवश्च रूपिणाम् ॥ <br>
पतिव्रता च पत्नीनां नमस्यं तं नमाम्यहम् ॥ ५२ ॥ <br>
प्रियेषु पुत्ररूपो यो नृपरूपो नरेषु च ॥ <br>
शालग्रामश्च यन्त्राणां तं विशिष्टं नमाम्यहम् ॥ ५३ ॥ <br>
धर्म्मः कल्याणबीजानां वेदानां सामवेदकः ॥ <br>
धर्म्माणां सत्यरूपो यो विशिष्टं तं नमाम्यहम् ॥ ५४ ॥ <br>
जले शैत्यस्वरूपो यो गन्धरूपश्च भूमिषु ॥ <br>
शब्दरूपश्च गगने तं प्रणम्य नमाम्यहम् ॥ ५५ ॥ <br>
क्रतूनां राजसूयो यो गायत्री छन्दसां च यः ॥ <br>
गन्धर्वाणां चित्ररथस्तं गरिष्ठं नमाम्यहम् ॥५६॥ <br>
क्षीरस्वरूपो गव्यानां पवित्राणां च पावकः॥ <br>
पुण्यदानां च यः स्तोत्रं तं नमामि शुभप्रदम् ॥५७॥ <br>
तृणानां कुशरूपो यो व्याधिरूपश्च वैरिणाम् ॥ <br>
गुणानां शान्तरूपो यश्चित्ररूपं नमाम्यहम् ॥ ५८ ॥ <br>
तेजोरूपो ज्ञानरूपः सर्वरूपश्च यो महान्॥ <br>
सर्वानिर्वचनीयं च तं नमामि स्वयं विभुम्॥५९॥ <br>
सर्वाधारेषु यो वायुर्यथाऽऽत्मा नित्यरूपिणाम् ॥ <br>
आकाशो व्यापकानां यो व्यापकं तं नमाम्यहम् ॥ 3.32.६० ॥ <br>
वेदानिर्वचनीयं यन्न स्तोतुं पण्डितः क्षमः ॥ <br>
यदनिर्वचनीयं च को वा तत्स्तोतुमीश्वरः ॥ ६१ ॥ <br>
वेदा न शक्ता यं स्तोतुं जडीभूता सरस्वती ॥ <br>
तं च वाङ्मनसापारं को विद्वान्स्तोतुमीश्वरः ॥६२॥ <br>
शुद्धतेजस्स्वरूपं च भक्तानुग्रहविग्रहम् ॥ <br>
अतीव कमनीयं च श्यामरूपं नमाम्यहम् ॥६३॥ <br>
द्विभुजं मुरलीवक्त्रं किशोरं सस्मितं मुदा ॥ <br>
शश्वद्गोपाङ्गनाभिश्च वीक्ष्यमाणं नमाम्यहम्॥६४॥ <br>
राधया दत्तताम्बूलं भुक्तवन्तं मनोहरम्॥<br>
रत्नसिंहासनस्थं च तमीशं प्रणमाम्यहम्॥६५॥<br>
रत्नभूषणभूषाढ्यं सेवितं श्वेतचामरैः॥<br>
पार्षदप्रवरैर्गोपकुमारैस्तं नमाम्यहम्॥६६॥<br>
वृन्दावनान्तरे रम्ये रासोल्लाससमुत्सुकम्॥<br>
रासमण्डलमध्यस्थं नमामि रसिकेश्वरम् ॥ ६७ ॥ <br>
शतशृङ्गे महाशैले गोलोके रत्नपर्वते ॥ <br>
विरजापुलिने रम्ये प्रणमामि विहारिणम्॥६८॥<br>
परिपूर्णतमं शान्तं राधाकान्तं मनोहरम् ॥ <br>
सत्यं ब्रह्मस्वरूपं च नित्यं कृष्णं नमाम्यहम् ॥ ६९ ॥ <br>
श्रीकृष्णस्य स्तोत्रमिदं त्रिसन्ध्यं यः पठेन्नरः॥ <br>
धर्मार्थकाममोक्षाणां स दाता भारते भवेत् ॥ 3.32.७० ॥ <br>
हरिदास्यं हरौ भक्तिं लभेत्स्तोत्रप्रसादतः ॥ <br>
इह लोके जगत्पूज्यो विष्णुतुल्यो भवेद्ध्रुवम् ॥ ७१ ॥ <br>
सर्वसिद्धेश्वरः शान्तोऽप्यन्ते याति हरेः पदम् ॥ <br>
तेजसा यशसा भाति यथा सूर्य्यो महीतले॥७२॥ <br>
जीवन्मुक्तः कृष्णभक्तः स भवेन्नात्र संशयः ॥ <br>
अरोगी गुणवान्विद्वान्पुत्रवान्धनवान्सदा ॥ ७३ ॥ <br>
षडभिज्ञो दशबलो मनोयायी भवेद्ध्रुवम् ॥ <br>
सर्वज्ञः सर्वदश्चैव स दाता सर्वसम्पदाम् ॥ <br>
कल्पवृक्षसमः शश्वद्भवेत्कृष्णप्रसादतः ॥ ७४ ॥ <br>
इत्येवं कथितं स्तोत्रं वत्स त्वं गच्छ पुष्करम् ॥ <br>
तत्र कृत्वा मन्त्रसिद्धिं पश्चात्प्राप्स्यसि वाञ्छितम् ॥ ७५ ॥ <br>
त्रिस्सप्तकृत्वो निर्भूपां कुरु पृथ्वीं यथासुखम् ॥ <br>
ममाशिषा मुनिश्रेष्ठ श्रीकृष्णस्य प्रसादतः ॥ ७६ ॥ <br>
इति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे स्तवप्रदानं नाम द्वात्रिंशत्तमोऽध्यायः ॥३२॥ <br>
<br>
