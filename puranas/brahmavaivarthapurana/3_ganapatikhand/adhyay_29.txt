नारायण उवाच ।। <br>
ब्रह्मणो वचनं श्रुत्वा प्रणम्य च जगद्गुरुम्।। <br>
स्फीतस्तस्माद्वरं प्राप्य शिवलोकं जगाम सः ।। १ ।। <br>
लक्षयोजनमूर्ध्वं च ब्रह्मलोकाद्विलक्षणम् ।। <br>
अनिर्वाच्यसुशोभाढ्यं वाय्वाधारं मनोहरम् ।। २ ।। <br>
वैकुण्ठं दक्षिणे यस्य गौरीलोकश्च वामतः ।। <br>
यदधो धुवलोकश्च सर्वलोकात्परः स्मृतः ।। ३ ।। <br>
तेषामूर्ध्वं च गोलोकः पञ्चाशत्कोटियोजनः ।। <br>
अत ऊर्ध्वं न लोकश्च सर्वोपरि च स स्मृतः ।। ४ ।। <br>
मनोयायी स योगीन्द्रः शिवलोकं ददर्श ह ।। <br>
उपमानोपमेयाभ्यां रहितं महदद्भुतम् ।।५।।<br>
योगीन्द्राणां वरेण्यैश्च सिद्धविद्याविशारदैः।। <br>
कोटिकल्पतपःपूतैः पुण्यवद्भिर्निषेवितम्।।६।।<br>
वेष्टितं कल्पवृक्षाणां समूहैर्वाञ्छितप्रदैः ।। <br>
समूहैः कामधेनूनामसंख्यानां विराजितम् ।। ७ ।। <br>
पारिजाततरूणां च वनराजिविराजितम् ।। <br>
पुष्पोद्यानायुतैर्युक्तं सदा चातिसुशोभितम् ।। ८ ।। <br>
मणीन्द्रसाररचितैः शोभितैर्मणिवेदिभिः ।। <br>
राजमार्गशतैर्दिव्यैः सर्वतः परिभूषितम् ।।९।। <br>
मणीन्द्रासारनिर्माणशतकोटिगृहैर्युतम् ।। <br>
नानाचित्रविचित्राढ्यैर्मणीन्द्रकलशोज्ज्वलैः ।। १० ।। <br>
तन्मध्यदेशे रम्ये च ददर्श शङ्करालयम् ।। <br>
मणीन्द्रसाररचितप्राकारं सुमनोहरम् ।। ११ ।। <br>
अत्यूर्ध्वमम्बरस्पर्शि क्षीरनीरनिभं परम् ।। <br>
षोडशद्वारसंयुक्तं शोभितं शतमन्दिरैः ।। १२ ।। <br>
अमूल्यरत्नरचितै रत्नसोपानभूषितैः ।। <br>
रत्नस्तम्भकपाटैश्च हीरकेण परिष्कृतैः ।। १३ ।। <br>
माणिक्यजालमालाभिः सद्रत्नकलशोज्ज्वलैः ।। <br>
नानाविचित्रचित्रेण चित्रितैः सुमनोहरैः ।। १४ ।। <br>
आलयस्य पुरस्तत्र सिंहद्वारं ददर्श सः ।। <br>
रत्नेन्द्रसारखचितकपाटैश्च विराजितैः ।। १५ ।। <br>
शोभितं वेदिकाभिश्च बाह्याभ्यन्तरतः सदा ।। <br>
रचिताभिः पद्मरागैर्महामरकतैर्गृहम् ।। १६ ।। <br>
नानाप्रकारचित्रेण चित्रितं सुमनोहरम् ।। <br>
करालरूपावद्राक्षीद् द्वारपालौ भयंकरौ ।। ।। १७ ।। <br>
महाकरालदन्तास्यौ विरक्तौ रक्तलोचनौ ।। <br>
दग्धशैलप्रतीकाशौ महाबलपराक्रमौ ।। १८ ।। <br>
विभूतिभूषितांगौ च व्याघ्रचर्माम्बरौ वरौ ।। <br>
पिङ्गलाक्षौ विशालाक्षौ जटिलौ च त्रिलोचनौ ।।१९।। <br>
त्रिशूलपट्टिशधरौ ज्वलन्तौ ब्रह्मतेजसा ।। <br>
तौ दृष्ट्वा मनसा भीतस्त्रस्तः किञ्चिदुवाच ह ।। २० ।। <br>
विनयेन विनीतश्च दुर्विनीतौ महाबलौ ।। <br>
आत्मनः सर्ववृत्तान्तं कथयामास तत्पुरः ।। ।। २१ ।। <br>
विप्रस्य वचनं श्रुत्वा कृपायुक्तौ बभूवतुः ।। <br>
गृहीत्वाऽऽज्ञां चरद्वारा शंकरस्य महात्मनः ।। २२ ।। <br>
प्रवेष्टुमाज्ञां ददतुरीश्वरानुचरौ वरौ ।। <br>
भृगुस्तदाज्ञामादाय प्रविवेश हरिं स्मरन् ।। २३ ।। <br>
प्रत्येकं षोडश द्वारो ददर्श सुमनोहराः ।। <br>
द्वारपालैर्नियुक्ताश्च नानाचित्रविचित्रिताः ।। २४ ।। <br>
दृष्ट्वा ता महदाश्चर्य्यादपश्यच्छूलिनः सभाम् ।। <br>
नानासिद्धगणाकीर्णां महर्षिगणसेविताम् ।। २५ ।। <br>
पारिजातसुगन्धाढ्यवायुना सुरभीकृताम् ।। <br>
ददर्श तत्र देवेशं शङ्करं चन्द्रशेखरम् ।। २६ ।। <br>
त्रिशूलपट्टिशधरं व्याघ्रचर्माम्बरं परम्।। <br>
विभूतिभूषितांगं तं नागयज्ञोपवीतिनम् ।। <br>
रत्नसिंहासनस्थं च रत्नभूषणभूषितम् ।।२७।। <br>
महाशिवं शिवकरं शिवबीजं शिवाश्रयम्।।<br>
आत्मारामं पूर्णकामं सूर्य्यकोटिसमप्रभम् ।। २८ ।। <br>
ईषद्धास्यं प्रसन्नास्यं भक्तानुग्रहकातरम् ।। <br>
शश्वज्ज्योतिस्स्वरूपं च लोकानुग्रहविग्रहम्।।२९।।<br>
धृतवन्तं जटाजालं दक्षकन्यासमन्वितम् ।। <br>
तपसां फलदातारं दातारं सर्वसम्पदाम् ।।३०।। <br>
शुद्धस्फटिकसंकाशं पञ्च वक्त्रं त्रिलोचनम् ।। <br>
गुह्यं ब्रह्म प्रवोचन्तं शिष्येभ्यस्तत्त्वमुद्रया ।। ३१ ।। <br>
स्तूयमानं च योगीन्द्रैः सिद्धेन्द्रैः परिसेवितम् ।। <br>
पार्षदप्रवरैश्शश्वत्सेवितं श्वेतचामरैः।।३२।।<br>
ध्यायमानं परं ब्रह्म परिपूर्णतमं परम्।।<br>
स्वेच्छामयं गुणातीतं जरामृत्युहरं परम्।।३३।।<br>
ज्योतीरूपं च सर्वाद्यं श्रीकृष्णं प्रकृतेः परम् ।। <br>
ध्यायन्तं परमानन्दं पुलकाञ्चितविग्रहम् ।। <br>
सुस्वरं साश्रुनेत्रं तमुद्गायन्तं गुणार्णवम् ।। ३४ ।। <br>
भूतेन्द्रैर्वै रुद्रगणैः क्षेत्रपालैश्च वेष्टितम् ।। <br>
मूर्ध्ना ननाम परशुरामो दृष्ट्वा तमादरात् ।। ३५ ।। <br>
तद्वामे कार्त्तिकेयं च दक्षिणे च गणेश्वरम् ।। <br>
नन्दीश्वरं महाकालं वीरभद्रं च तत्पुरः ।। <br>
अंके ददर्श कान्तां तां गौरीं शैलेन्द्रकन्यकाम् ।। ३६ ।। <br>
ननाम सर्वान्मूर्ध्ना च भक्त्या च परया मुदा ।। <br>
दृष्ट्वा हरं परं तोषात्स्तोतुं समुपचक्रमे ।।३७।। <br>
सगद्गदपदं दीनस्साश्रुनेत्रोऽतिकातरः ।। <br>
कृताञ्जलिपुटः शान्तः शोकार्तः शोकनाशनम् ।। ३८ ।। <br>
परशुराम उवाच ।। <br>
ईश त्वां स्तोतुमिच्छामि सर्वथा स्तोतुमक्षमः ।। <br>
अक्षराक्षयबीजं च किं वा स्तौमि निरीहकम् ।।३९।। <br>
न योजनां कर्त्तुमीशो देवेशं स्तौमि मूढधीः ।। <br>
वेदा न शक्ता यं स्तोतुं कस्त्वां स्तोतुमिहेश्वरः ।। ।।४०।। <br>
वाग्बुद्धिमनसां दूरं सारात्सारं परात्परम् ।। <br>
ज्ञानमात्रेण साध्यं च सिद्धं सिद्धैर्निषेवितम्।। ४१।। <br>
यमाकाशमिवाद्यन्तमध्यहीनं तथाऽव्ययम् ।। <br>
विश्वतन्त्रमतन्त्रं च स्वतन्त्रं तन्त्रबीजकम् ।। ४२ ।। <br>
ध्यानासाध्यं दुराराध्यमतिसाध्यं कृपानिधिम् ।। <br>
त्राहि मां करुणासिन्धो दीनबन्धोऽतिदीनकम् ।। ४३ ।। <br>
अद्य मे सफलं जन्म जीवितं च सुजीवितम् ।। <br>
स्वप्नेऽप्यदृष्टं भक्तैश्चाधुना पश्यामि चक्षुषा ।। ४४ ।। <br>
शक्रादयः सुरगणाः कलया यस्य सम्भवाः ।। <br>
चराचराः कलांशेन तं नमामि महेश्वरम् ।। ४५ ।। <br>
स्त्रीरूपं क्लीबरूपं च पौरुषं च बिभर्ति यः ।। <br>
सर्वाधारं सर्वरूपं तं नमामि महेश्वरम् ।। ४६ ।। <br>
यं भास्करस्वरूपं च शशिरूपं हुताशनम् ।। <br>
जलरूपं वायुरूपं तं नमामि महेश्वरम् ।। ४७ ।। <br>
अनन्तविश्वसृष्टीनां संहर्तारं भयंकरम् ।। <br>
क्षणेन लीलामात्रेण तं नमामि महेश्वरम् ।।४८।। <br>
यः कालः कालकालश्च कलिर्बीजं च कालजः।।<br>
अजः प्रजश्च यः सर्वस्तं नमामि महेश्वरम्।।४९।।<br>
इत्येवमुक्त्वा स भृगुः पपात चरणाम्बुजे ।। <br>
आशिषं च ददौ तस्मै सुप्रसन्नो बभूव सः ।। ५० ।। <br>
जामदग्न्यकृतं स्तोत्रं यः पठेद्भक्तिसंयुतः ।। <br>
सर्वपापविनिर्मुक्तः शिवलोकं स गच्छति ।। ५१ ।। <br>
इति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे परशुरामस्य कैलासगमननामैकोनत्रिंशोऽध्यायः ।। २९ ।। <br>
<br>
