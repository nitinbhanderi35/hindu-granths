नारायण उवाच ॥ <br>
हरिं स्मरन्मुनिश्रेष्ठो वाक्यं श्रुत्वा च भूभृतः ॥ <br>
हितं सत्यं नीतिसारं प्रवक्तुसुपचक्रमे ॥ १ ॥ <br>
मुनिरुवाच ॥ <br>
गृहं गच्छ महाभाग रक्ष धर्मं सनातनम् ॥ <br>
सर्वसम्पत्स्थिरा शश्वत्स्थिते धर्मे सुनिश्चितम्॥२॥<br>
त्वां च दृष्ट्वा निराहारं समानीय गृहं नृप॥<br>
तव पूजामकरवं यथाशक्ति विधानतः॥। <br>
साम्प्रतं मूर्छितं दृष्ट्वा पादरेणुं शुभाशिषम् ॥ <br>
अददां चेतयाञ्चक्रे वक्तुमेवोचितं न च ॥ ४ ॥ <br>
नृपस्तद्वचनं श्रुत्वा प्रणम्य मुनिपुंगवम् ॥ <br>
रथमन्यं त्वारुरोह युद्धं देहीत्युवाच ह ॥५॥ <br>
मुनिः कृत्वा च सन्नाहं तं योद्धुमुपचक्रमे ॥ <br>
राजा तं युयुधे तत्र कोपेनाहतचेतनः ॥ ६ ॥ <br>
कपिलादत्तशस्त्रेण न्यस्तशस्त्रं चकार तम् ॥ <br>
कपिलादत्तया शक्त्या पुनर्मूर्च्छामवाप च ॥ ७ ॥ <br>
पुनश्च चेतनां प्राप्य राजा राजीवलोचनः ॥ <br>
मुनिना युयुधे तत्र कोपेन पुनरेव च ॥ ८ ॥ <br>
आग्नेयं योजयामास समरे नृपपुंगवः ॥ <br>
मुनिर्निर्वापयामास वारुणेन च लीलया ॥ ९ ॥ <br>
नृपेन्द्रो वारुणास्त्रं च चिक्षेप समरे मुनौ ॥ <br>
वायव्यास्त्रेण स मुनिः शमयामास लीलया ॥ १० ॥ <br>
वायव्यास्त्रं नृपश्रेष्ठश्चिक्षेप समरे तदा ॥ <br>
गान्धर्वेण मुनिश्रेष्ठः शमयामास तत्क्षणम् ॥ ११ ॥ <br>
नागास्त्रं च नृपश्रेष्ठश्चिक्षेप रणमूर्द्धनि ॥ <br>
गारुडेन मुनिश्रेष्ठो निजघान क्षणान्मुदा ॥ १२ ॥ <br>
माहेश्वरं महास्त्रं च शतसूर्य्यसमप्रभम् ॥ <br>
चिक्षेप नृपतिश्रेष्ठो द्योतयन्तं दिशो दश ॥१३॥ <br>
वैष्णवास्त्रेण दिव्येन त्रिलोकव्यापकेन च ॥ <br>
मुनिर्निर्वापयामास बहुयत्नेन नारद ॥१४॥ <br>
मुनिर्नारायणास्त्रं च चिक्षिपे मन्त्रपूर्वकम् ॥ <br>
शस्त्रं दृष्ट्वा महाराजो ननाम शरणं ययौ ॥ १५ ॥ <br>
ऊर्ध्वं च भ्रमणं कृत्वा क्षणं दीप्त्वा दिशो दश ॥ <br>
प्रलयाग्निसमं तत्र स्वयमन्तरधीयत ॥१६॥ <br>
जृम्भणास्त्रं च स मुनिश्चिक्षेप रणमूर्द्धनि ॥ <br>
निद्रां प्रापत्तेन राजा सुष्वाप च मृतो यथा॥१७॥ <br>
दृष्ट्वा नृपं निद्रितं तं चार्द्धचन्द्रेण तत्क्षणम् ॥ <br>
चिच्छेद सारथिं यानं धनुर्बाणं मुनिस्तदा ॥ १८॥ <br>
मुकुटं च क्षुरप्रेण च्छत्रं सन्नाहमेव च ॥ <br>
अस्त्रं तृणं वाजिगणं विविधे न च भूभृतः ॥ १९ ॥ <br>
मुनिस्तत्सचिवान्सर्वान्नागास्त्रेणैव लीलया ॥ <br>
निबध्य स्थापयामास प्रहस्य समरस्थले ॥२०॥ <br>
मुनिस्तं बोधयामास सुमन्त्रेणैव लीलया ॥ <br>
निबद्धसर्वामात्यानां दर्शयामास भूमिपम् ॥ २१ ॥ <br>
दर्शयित्वा नृपं तांश्च मोचयामास तत्क्षणम्॥ <br>
नृपेन्द्रमाशिषं कृत्वा गृहं गच्छेत्युवाच ह ॥२२॥<br>
राजा कोपात्समुत्थाय शूलमुद्यम्य यत्नतः ॥ <br>
चिक्षेप तं मुनिश्रेष्ठं मुनिः शक्त्या जघान तम् ॥२३॥ <br>
एतस्मिन्नन्तरे ब्रह्मा समागत्य रणस्थलम् ॥ <br>
स प्रीतिं जनयामास सुनीत्या च परस्परम् ॥२४॥ <br>
मुनिर्ननाम ब्रह्माणं सन्तुष्टश्च रणस्थले ॥ <br>
राजा नत्वा विधिं चर्षिं स्वपुरं प्रययौ तदा ॥२५॥ <br>
मुनिर्ययौ स्वाश्रमं च स्व लोकं कमलोद्भवः ॥ <br>
इत्येवं कथितं किंचिदपरं कथयामि ते ॥२६॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायण संवादे जमदग्निकार्तवीर्ययुद्धोपशमवर्णनं नाम षड्विंशोऽध्यायः ॥ २६ ॥ <br>
<br>
