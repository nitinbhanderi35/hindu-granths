नारायण उवाच ।। <br>
हरेराज्ञां समादाय हरः संहृष्टमानसः ।। <br>
उवाच पार्वतीं प्रीत्या हरिसंलापमङ्गलम् ।। १ ।। <br>
शिवाज्ञां च समादाय शिवा संहृष्टमानसा ।। <br>
वाद्यं च वादयामास मंगलं मगलव्रते ।। २ ।। <br>
सुस्नाता सुदती शुद्धा बिभ्रती धौतवाससी ।। <br>
संस्थाप्य रत्नकलशं शुक्लधान्योपरि स्थिरम् ।। ३ ।। <br>
आम्रपल्लवसंयुक्तं फलाक्षतसुशोभितम् ।। <br>
चन्दनागुरुकस्तूरीकुंकुमेन विराजितम् ।। ४ ।। <br>
रत्नासनस्था रत्नाढ्या रत्नोद्भवसुता सती ।। <br>
रत्नसिंहासनस्थांश्च संपूज्य मुनिपुंगवान् ।। ५ ।। <br>
रत्नसिंहासनस्थं च संपूज्य सुपुरोहितम् ।। <br>
चन्दनागुरुकस्तूरीरत्नभूषणभूषितम् ।। ६ ।। <br>
संस्थाप्य पुरतो भक्त्या दिक्पालान्रत्नभूषितान् ।। <br>
देवान्नरांश्च नागांश्च समर्च्य विधिबोधितम् ।। ७ ।। <br>
समर्च्य परया भक्त्या ब्रह्मविष्णुमहेश्वरान् ।। <br>
चन्दनागुरुकस्तूरीकुंकुमेन विराजितान् ।। ८ ।। <br>
वह्निशुद्धैस्सुवस्त्रैश्च सद्रत्नैर्भूषणैस्तथा ।। <br>
पूजाद्रव्यैश्च विविधैः पूजितान्पुण्यके मुने ।। <br>
समारेभे व्रतं देवी स्वस्तिवाचनपूर्वकम् ।। ९ ।। <br>
आवाह्याभीष्टदेवं तं श्रीकृष्णं मंगले घटे ।। <br>
भक्त्या ददौ क्रमेणैव चोपचारांस्तु षोडश ।। १० ।। <br>
यानि व्रते विधेयानि देयानि विविधानि च ।। <br>
प्रददौ तानि सर्वाणि प्रत्येकं फलदानि च ।। ११ ।। <br>
व्रतोक्तमुपहारं च दुर्लभं भुवनत्रये ।। <br>
तच्च सर्वं ददौ भक्त्या सुव्रते सुव्रता सती ।। १२ ।। <br>
दत्त्वा द्रव्याणि सर्वाणि वेदमन्त्रेण सा सती ।। <br>
होमं च कारयामास त्रिलक्षं तिलसर्पिषा ।। <br>
ब्राह्मणान्भोजयामास पूजयित्वाऽतिथींस्तथा ।। १३ ।। <br>
भोजयामास सा देवी सुव्रते सुव्रता सती ।। <br>
प्रत्यहं सविधानं च चक्रे सा पूर्णवत्सरम् ।। १४ ।। <br>
समाप्तिदिवसे विप्रस्तमुवाच पुरोहितः ।। <br>
सुव्रते सुव्रते मह्यं देहि त्वं पतिदक्षिणाम् ।। १५ ।। <br>
इति तद्वचनं श्रुत्वा विलप्य सुरसंसदि ।। <br>
मूर्च्छां प्राप महामाया मायामोहितचेतसा ।।१६।। <br>
तां च ते मूर्च्छितां दृष्ट्वा प्रहस्य मुनिपुंगवाः ।। <br>
शङ्करं प्रेषयामास ब्रह्मा विष्णुश्च नारद ।। १७ ।। <br>
संप्रार्थितः सभासद्भिः शिवां बोधयितुं तदा ।। <br>
शिवः समुद्यमं चक्रे प्रवक्तुं वदतां वरः ।।१८।। <br>
श्रीमहादेव उवाच ।। <br>
उत्तिष्ठ भद्रे भद्रं ते भविष्यति न संशयः ।। <br>
साम्प्रतं चेतनं कृत्वा मदीयं वचनं शृणु ।। १९ ।। <br>
शिवः शिवां तामित्युक्त्वा शुष्ककण्ठौष्ठतालुकाम् ।। <br>
वक्षसि स्थापयामास कारयामास चेतनाम् ।। २० ।। <br>
हितं सत्यं मितं सर्वं परिणामसुखावहम् ।। <br>
यशस्करं च फलदं प्रवक्तुमुपचक्रमे ।। ।। २१ ।। <br>
शृणु देवि प्रवक्ष्यामि यद्वेदेन निरूपितम् ।। <br>
सर्वसम्मतमिष्टं च धर्मार्थं धर्म्मसंसदि ।। २२ ।। <br>
सर्वेषां कर्म्मणां देवि सारभूता च दक्षिणा ।। <br>
यशोदा फलदा नित्यं धर्मिष्ठे धर्मकर्मणि ।। २३ ।। <br>
दैवं वा पैतृकं वाऽपि नित्यं नैमित्तिकं प्रिये ।। <br>
यत्कर्म्म दक्षिणाहीनं तत्सर्वं निष्फलं भवेत् ।। <br>
दाता च कर्म्मणा तेन कालसूत्रं व्रजेद्ध्रुवम् ।। २४ ।। <br>
अथान्ते दैन्यमाप्नोति शत्रुणा परिपीडितः ।। <br>
दक्षिणा विप्रमुद्दिश्य तत्कालं तु न दीयते ।। २९ ।। <br>
तन्मुहूर्ते व्यतीते तु दक्षिणा द्विगुणा भवेत् ।। <br>
चतुर्गुणा दिनातीते पक्षे शतगुणा भवेत् ।। २६ ।। <br>
मासे पञ्चशतघ्ना स्यात्षण्मासे तच्चतुर्गुणा ।। <br>
संवत्सरे व्यतीते तु कर्म्म तन्निष्फलं भवेत् ।। २७ ।।<br>
दाता च नरकं याति यावद्वर्षसहस्रकम् ।। <br>
पुत्रपौत्रधनैश्वर्य्यं क्षयमाप्नोति पातकात् ।। <br>
धर्मो नष्टो भवेत्तस्य धर्म्महीने च कर्म्मणि ।। २८ ।। <br>
श्रीविष्णुरुवाच ।। <br>
रक्ष स्वधर्मं धर्मिष्ठे धर्मज्ञे धर्मकर्मणि ।। <br>
सर्वेषां  च भवेद्रक्षा स्वधर्मपरिपालने ।। २९ ।। <br>
ब्रह्मोवाच ।। <br>
यश्च केन निमित्तेन न धर्मं परिरक्षति ।। <br>
धर्मे नष्टे च धर्मज्ञे तस्य कर्ता विनश्यति ।। ३० ।। <br>
धर्म उवाच ।। <br>
मां रक्ष यत्नतः साध्वि प्रदाय पतिदक्षिणाम् ।। <br>
मयि स्थिते महासाध्वि सर्वं भद्रं भविष्यति ।। ३१ ।। <br>
देवा ऊचुः ।। <br>
धर्मं रक्ष महासाध्वि कुरु पूर्णं व्रतं सति ।। <br>
वयं तव व्रते पूर्णे कुर्मस्त्वां पूर्णमानसाम् ।।३२।। <br>
मुनय ऊचुः ।। <br>
कृत्वा साध्वि पूर्णहोमं देहि विप्राय दक्षिणाम् ।। <br>
स्थितेष्वस्मासु धर्मज्ञे किमभद्रं भविष्यति ।।३३।। <br>
सनत्कुमार उवाच ।। <br>
शिवे शिवं देहि मह्यं न चेद्व्रतफलं त्यज ।। <br>
सुचिरं संचितस्यापि स्वात्मनस्तपसः फलम् ।। ३४ ।। <br>
कर्मण्यदक्षिणे साध्वि यागस्याहं तु तत्फलम् ।। <br>
प्राप्स्यामि यजमानस्य संपूर्णं कर्मणः फलम् ।। ३५ ।। <br>
पार्वत्युवाच ।। <br>
किं कर्म्मणा मे देवेशाः किं मे दक्षिणया मुने ।। <br>
किं पुत्रेण च धर्मेण यत्र भर्त्ता च दक्षिणा ।। ३६ ।। <br>
वृक्षार्चने फलं किं वै यदि भूमिर्न चार्च्यते ।। <br>
गते च कारणे कार्य्यं कुतः सस्यं कुतः फलम् ।। ३७ ।। <br>
प्राणास्त्यक्ताः स्वेच्छया चेद्देहैस्स्यात्किं प्रयोजनम् ।। <br>
दृष्टिशक्तिविहीनेन चक्षुषा किं प्रयोजनम् ।।३८।। <br>
शतपुत्रसमः स्वामी साध्वीनां च सुरेश्वराः ।। <br>
यदि भर्त्ता व्रते देयः किं व्रतेन सुतेन वा ।। ३९ ।। <br>
भर्तुर्वंशश्च तनयः केवलं भर्तृमूलकः ।। <br>
यत्र मूलं भवेद्भ्रष्टं तद्वाणिज्यं च निष्फलम् ।। ४० ।। <br>
श्रीविष्णुरुवाच ।। <br>
पुत्रादपि परः स्वामी धर्मश्च स्वामिनः परः ।। <br>
नष्टे धर्मे च धर्मिष्ठे स्वामिना किं सुतेन वा ।। ४१ ।। <br>
ब्रह्मोवाच ।। <br>
स्वामिनश्च परो धर्मो धर्मात्सत्यं च सुव्रते।।<br>
सत्यं संकल्पितं कर्म न तु भ्रष्टं कुरु व्रतम्।।४२।। <br>
पार्वत्युवाच।।<br>
निरूपितश्च वेदेषु स्वशब्दो धनवाचकः।।<br>
तद्यस्यास्तीति स स्वामी वेदज्ञ शृणु मद्वचः।।४३।।<br>
तस्य दाता सदा स्वामी न च स्वस्वामितां लभेत्।।<br>
अहोऽव्यवस्था भवतां वेदज्ञानामबोधतः ।।४४।। <br>
धर्म्म उवाच ।। <br>
पत्नी विनाऽन्यं स्वं साध्वि स्वामिनं दातुमक्षमा ।। <br>
दम्पती ध्रुवमेकाङ्गौ द्वयोर्दाने द्वकौ समौ ।। ४५ ।। <br>
पार्वत्युवाच ।। <br>
पिता ददाति जामात्रे स च गृह्णाति तत्सुताम् ।। <br>
न श्रुतं विपरीतं च श्रुतौ श्रुतिपरायणाः ।। ४६ ।। <br>
देवा ऊचुः ।। <br>
बुद्धिस्वरूपा त्वं दुर्गे बुद्धिमन्तो वयं त्वया ।। <br>
वेदज्ञे वेदवादेषु के वा त्वां जेतुमीश्वराः ।।४७।। <br>
निरूपिता पुण्यके तु व्रते स्वामी च दक्षिणा ।। <br>
श्रुतौ श्रुतो यः स धर्मो विपरीतो ह्यधर्मकः ।।४८।। <br>
पार्वत्युवाच ।। <br>
केवलं वेदमाश्रित्य कः करोति विनिर्णयम् ।। <br>
बलवाँल्लौकिको वेदाल्लोकाचारं च कस्त्यजेत् ।। ४९ ।। <br>
वेदे प्रकृतिपुंसोश्च गरीयान्पुरुषो ध्रुवम् ।। <br>
निबोधत सुराः प्राज्ञा बालाहं कथयामि किम् ।। ५० ।। <br>
बृहस्पतिरुवाच ।। <br>
न पुमांसं विना सृष्टिर्न साध्वि प्रकृतिं विना ।। <br>
श्रीकृष्णश्च द्वयोः स्रष्टा समौ प्रकृतिपूरुषौ ।। ५१ ।। <br>
पार्वत्युवाच ।। <br>
सर्वस्रष्टा च यः कृष्णः सोंऽशेन सगुणः पुमान् ।। <br>
पुमान्गरीयान्प्रकृतेस्तथैव न ततश्च सा ।। ५२ ।। <br>
एतस्मिन्नन्तरे देवा मुनयस्तत्र संसदि ।। <br>
रत्नेन्द्रसाररचितमाकाशे ददृशू रथम् ।। ५३ ।। <br>
पार्षदैस्संपरिवृतं युतं श्यामैश्चतुर्भुजैः ।। <br>
वनमालापरिवृतै रत्नभूषणभूषितैः ।। <br>
अवरुह्य मुदा यानादाजगाम सभातलम् ।। ५४ ।। <br>
तुष्टुवुस्तं सुरेन्द्रास्ते देवं वैकुण्ठवासिनम् ।। <br>
शंखचक्रगदापद्मधरमीशं चतुर्भुजम् ।। ९५ ।। <br>
लक्ष्मीसरस्वतीकान्तं शान्तं तं सुमनोहरम् ।। <br>
सुखदृश्यमभक्तानामदृश्यं कोटिजन्मभिः ।। ५६ ।। <br>
कोटिकन्दर्पलावण्यं कोटिचन्द्रसमप्रभम् ।। <br>
अमूल्यरत्नरचितचारुभूषणभूषितम् ।। ।। ५७ ।। <br>
सेव्यं ब्रह्मादिदेवैश्च सेवकैः सततं स्तुतम् ।। <br>
तद्भासा संपरिच्छन्नैर्वेष्टितं च सुरर्षिभिः ।। ९८ ।। <br>
वासयामास तं ते च रत्नसिंहासने वरे ।। <br>
तं प्रणेमुश्च शिरसा ब्रह्मशक्तिशिवादयः ।। ९९ ।। <br>
सम्पुटाञ्जलयः सर्वे पुलकाङ्गाश्रुलोचनाः ।। ६० ।। <br>
सस्मितस्तांश्च पप्रच्छ सर्वं मधुरया गिरा ।। <br>
प्रबोधितः सुबोधज्ञः प्रवक्तुमुपचक्रमे ।। ६१ ।। <br>
श्रीनारायण उवाच ।। <br>
सह बुद्ध्या बुद्धिमन्तो न वक्तुमुचितं सुराः।।<br>
सर्वे शक्त्या यया विश्वे शक्तिमन्तो हि जीविनः।।६२।।<br>
ब्रह्मादितृणपर्य्यन्तं सर्वं प्राकृतिकं जगत्।। <br>
सत्यं सत्यं विना मां च मया शक्तिः प्रकाशिता ।। ६३ ।। <br>
आविर्भूता च सा मत्तः सृष्टौ देवी मदिच्छया ।। <br>
तिरोहिता च सा शेषे सृष्टिसंहरणे मयि ।। ६४ ।। <br>
प्रकृतिः सृष्टिकर्त्री च सर्वेषां जननी परा ।। <br>
मम तुल्या च मन्माया तेन नारायणी स्मृता ।। ।। ६५ ।। <br>
सुचिरं तपसा तप्तं शंभुना ध्यायता च माम् ।। <br>
तेन तस्मै मया दत्ता तपसां फलरूपिणी ।। ६६ ।। <br>
व्रतं च लोकशिक्षार्थमस्या न स्वार्थमेव च ।। <br>
स्वयं व्रतानां तपसां फलदात्री जगत्त्रये ।। ६७ ।। <br>
मायया मोहिताः सर्वे किमस्या वास्तवं व्रतम् ।। <br>
साध्यमस्य व्रतफलं कल्पे कल्पे पुनः पुनः ।। ६८ ।। <br>
सुरेश्वरा मदंशाश्च ब्रह्मशक्तिमहेश्वराः ।। <br>
कलाः कलांशरूपाश्च जीविनश्च सुरादयः ।। ६९ ।। <br>
मृदा विना घटं कर्त्तुं कुलालश्च यथाऽक्षमः ।। <br>
विना स्वर्णं स्वर्णकारः कुण्डलं कर्त्तुमक्षमः ।। ७० ।। <br>
विना शक्त्या तथाऽहं च स्वसृष्टिं कर्तुमक्षमः ।। <br>
शक्तिप्रधाना सृष्टिश्च सर्वदर्शनसम्मता ।। ७१ ।। <br>
अहमात्मा हि निर्लिप्तोऽदृश्यः साक्षी च देहिनाम् ।। <br>
देहाः प्राकृतिकाः सर्वे नश्वराः पाञ्चभौतिकाः ।। ७२ ।। <br>
अहं नित्यः शरीरी च भानुविग्रहविग्रहः ।। <br>
सर्वाधारा सा प्रकृतिः सर्वात्माऽहं जगत्सु च ।।७३।। <br>
अहमात्मा मनो ब्रह्मा ज्ञानरूपो महेश्वरः ।। <br>
पञ्च प्राणाः स्वयं विष्णुर्बुद्धिः प्रकृतिरीश्वरी ।। ।। ७४ ।। <br>
मेधा निद्रादयश्चैताः सर्वाश्च प्रकृतेः कलाः ।। <br>
सा च शैलेन्द्रकन्यैषा त्विति वेदे निरूपितम् ।। ७९ ।। <br>
अहं गोलोकनाथश्च वैकुण्ठेशः सनातनः ।। <br>
गोपीगोपैः परिवृतस्तत्रैव द्विभुजः स्वयम् ।। <br>
चतुर्भुजोऽत्र देवेशो लक्ष्मीशः पार्षदैर्वृतः ।। ७६ ।। <br>
ऊर्ध्व परश्च वैकुण्ठात्पञ्चाशत्कोटियोजने ।। <br>
ममाश्रयश्च गोलोके यत्राहं गोपिकापतिः ।। ७७ ।। <br>
व्रताराध्यस्स द्विभुजः स च तत्फलदायकः।।<br>
यद्रूपं चिन्तयेद्यो हि तच्च तत्फलदायकः।।७८।।<br>
व्रतं पूर्णं कुरु शिवे शिवं दत्त्वा च दक्षिणाम्।।<br>
पुनः समुचितं मूल्यं दत्त्वा नाथं ग्रहीष्यसि।।७९।।<br>
विष्णुदेहा यथा गावो विष्णुदेहस्तथा शिवः ।। <br>
द्विजाय दत्त्वा गोमूल्यं गृहाण स्वामिनं शुभे।।८०।। <br>
यज्ञपत्नीं यथा दातुं क्षमः स्वामी सदैव तु ।। <br>
तथा सा स्वामिनं दातुमीश्वरीति श्रुतेर्मतम्।।८१।। <br>
इत्युक्त्वा स सभामध्ये तत्रैवान्तरधीयत ।। <br>
हृष्टास्ते सा च संहृष्टा दक्षिणां दातुमुद्यता ।। ८२ ।। <br>
कृत्वा शिवा पूर्णहोमं सा शिवं दक्षिणां ददौ ।। <br>
स्वस्तीत्युक्त्वा च जग्राह कुमारो देवसंसदि ।।८३।। <br>
उवाच दुर्गा संत्रस्ता शुष्ककण्ठौष्ठतालुका ।। <br>
कृत्वाञ्जलिपुटा विप्रं हृदयेन विदूयता ।।८४।। <br>
पार्वत्युवाच ।। <br>
गोमूल्यं मत्पतिसममिति वेदे निरूपितम्।।<br>
गवां लक्षं प्रयच्छामि देहि मत्स्वामिनं द्विज।।८५।।<br>
तदा दास्यामि विप्रेभ्यो दानानि विविधानि च।। <br>
आत्महीनो हि देहश्च कर्म्म किं कर्तुमीश्वरः।।८६।।<br>
सनत्कुमार उवाच ।। <br>
गवां लक्षेण मे देवि वल्गुना किं प्रयोजनम् ।।<br>
दत्तस्यामूल्य रत्नस्य गवां प्रत्यर्पणेन च।।८७।।<br>
स्वस्य स्वस्य स्वयं दाता लोकः सर्वो जगत्त्रये।।<br>
कर्त्तुरेवेप्सितं कर्म भवेत्किं वा परेच्छया ।। ८८ ।। <br>
दिगम्बरं पुरः कृत्वा भ्रमिष्यामि जगत्त्रयम्।।<br>
बालकानां बालिकानां समूहस्मितकारणम्।।८९।।<br>
इत्युक्त्वा ब्रह्मणः पुत्रो गृहीत्वा शङ्करं मुने।।<br>
सन्निधौ वासयामास तेजस्वी देवसंसदि।।९०।।<br>
दृष्ट्वा शिवं गृह्यमाणं कुमारेण च पार्वती।।<br>
समुद्यता तनुं त्यक्तुं शुष्ककण्ठौष्ठतालुका।। ।। ९१ ।। <br>
विचिन्त्य मनसा साध्वीत्येवमेव दुरत्ययम् ।। <br>
न दृष्टोऽभीष्टदेवश्च न च प्राप्तं फलं व्रते ।। ९२ ।। <br>
एतस्मिन्नन्तरे देवाः पार्वतीसहितास्तदा ।। <br>
सद्यो ददृशुराकाशे तेजसां निकरं परम् ।। ९३ ।। <br>
कोटिसूर्य्यप्रभोर्ध्वं च प्रज्वलन्तं दिशो दश ।। <br>
कैलासशैलपुरतः सर्वदेवादिभिर्युतम् ।। ९४ ।। <br>
सर्वाश्रयं गणाच्छन्नं विस्तीर्णं मण्डलाकृतिम् ।। <br>
तच्च दृष्ट्वा भगवतस्तुष्टुवुस्ते क्रमेण च ।। ।। ९५ ।। <br>
विष्णुरुवाच ।। <br>
ब्रह्माण्डानि च सर्वाणि यल्लोमविवरेषु च ।। <br>
सोऽयं ते षोडशांशश्च के वयं यो महाविराट् ।। ९६ ।। <br>
ब्रह्मोवाच ।। <br>
वेदोपयुक्तं दृश्यं यत्प्रत्यक्षं द्रष्टुमीश्वर ।। <br>
स्तोतुं तद्वर्णितुमहं शक्तः किं स्तौमि तत्परः ।।९७।। <br>
श्रीमहादेव उवाच ।। <br>
ज्ञानाधिष्ठातृदेवोऽहं स्तौमि ज्ञानपरं च किम् ।। <br>
सर्वानिर्वचनीयं तं त्वां च स्वेच्छामयं विभुम् ।। ९८ ।। <br>
धर्म उवाच ।। <br>
अदृश्यमवतारेषु यद्दृश्यं सर्वजन्तुभिः ।। <br>
किं स्तौमि तेजोरूपं तद्भक्तानुग्रहविग्रहम् ।। ९९ ।। <br>
देवा उचुः ।। <br>
के वयं त्वत्कलांशाश्च किं वा त्वां स्तोतुमीश्वराः ।। <br>
स्तोतुं न शक्ता वेदा यं न च शक्ता सरस्वती ।। १०० ।। <br>
मुनय उचुः ।। <br>
वेदान्पठित्वा विद्वांसो वयं किं वेदकारणम् ।। <br>
स्तोतुमीशा न वाणी च त्वां वाङ्मनसयोः परम् ।। १०१ ।। <br>
सरस्वत्युवाच ।। <br>
वागधिष्ठातृदेवीं मां वदन्ते वेदवादिनः ।। <br>
किञ्चिन्न शक्ता त्वां स्तोतुमहो वाङ्मनसोः परम् ।। १०२ ।। <br>
सावित्र्युवाच ।। <br>
वेदप्रसूरहं नाथ सृष्ट्वा त्वत्कलया पुरा ।। <br>
किं स्तौमि स्त्रीस्वभावेन सर्वकारणकारणम्।।१०३।।<br>
लक्ष्मीरुवाच ।। <br>
त्वदंशविष्णुकान्ताहं जगत्पोषणकारिणी।। <br>
किं स्तौमि त्वत्कलासृष्टा जगतां बीजकारणम् ।। १०४ ।। <br>
हिमालय उवाच ।। <br>
हसन्ति सन्तो मां नाथ कर्मणा स्थावरं परम्।। <br>
स्तोतुं समुद्यतं क्षुद्रः किं स्तौमि स्तोतुमक्षमः ।। १०५ ।। <br>
क्रमेण सर्वे तं स्तुत्वा देवा विररमुर्मुने ।। <br>
देव्यश्च मुनयः सर्वे पार्वती स्तोतुमुद्यता ।। १०६ ।। <br>
धौतवस्त्रा जटाभारं बिभ्रती सुव्रता व्रते ।। <br>
प्रेरिता परमात्मानं व्रताराध्यं शिवेन च ।।१०७।। <br>
ज्वलदग्निशिखारूपा तेजोमूर्तिमती सती ।। <br>
तपसां फलदा माता जगतां सर्वकर्मणाम् ।। १०८ ।। <br>
पार्वत्युवाच ।। <br>
कृष्ण जानासि मां भद्रं नाहं त्वां ज्ञातुमीश्वरी ।। <br>
के वा जानन्ति वेदज्ञा वेदा वा वेदकारकाः ।।१०९।। <br>
त्वदंशास्त्वां न जानन्ति कथं ज्ञास्यन्ति ते कलाः।। <br>
त्वं चापि तत्त्वं जानासि किमन्ये ज्ञातुमीश्वराः ।। ११० ।। <br>
सूक्ष्मात्सूक्ष्मतमोऽव्यक्तः स्थूलात्स्थूलतमो महान् ।। <br>
विश्वस्त्वं विश्वरूपश्च विश्वबीजं सनातनः ।। १११ ।। <br>
कार्य्यं त्वं कारणं त्वं च कारणानां च कारणम् ।। <br>
तेजस्स्वरूपो भगवान्निराकारो निराश्रयः ।। ११२ ।। <br>
निर्लिप्तो निर्गुणः साक्षी स्वात्मारामः परात्परः ।। <br>
प्रकृतीशो विराड्बीजं विराड्रूपस्त्वमेव च ।। <br>
सगुणस्त्वं प्राकृतिकः कलया सृष्टिहेतवे ।। ११३ ।। <br>
प्रकृतिस्त्वं पुमांस्त्वं च वेदाऽन्यो न क्वचिद्भवेत् ।। <br>
जीवस्त्वं साक्षिणो भोगी स्वात्मनः प्रतिबिम्बकम् ।। ११४ ।। <br>
कर्म त्वं कर्मबीजं त्वं कर्मणां फलदायकः ।। <br>
ध्यायन्ति योगिनस्तेजस्त्वदीयमशरीरि यत् ।। <br>
केचिच्चतुर्भुजं शान्तं लक्ष्मीकान्तं मनोहरम् ।। ११५ ।। <br>
वैष्णवाश्चैव साकारं कमनीयं मनोहरम् ।। <br>
शङ्खचक्रगदापद्मधरं पीताम्बरं परम् ।।११६।। <br>
द्विभुजं कमनीयं च किशोरं श्यामसुन्दरम् ।। <br>
शान्तं गोपाङ्गनाकान्तं रत्नभूषणभूषितम् ।। ११७ ।। <br>
एवं तेजस्विनं भक्ताः सेवन्ते सन्ततं मुदा ।। <br>
ध्यायन्ति योगिनो यत्तत्कुतस्तेजस्विनं विना ।। १३. ।। <br>
तत्तेजो बिभ्रतां देव देवानां तेजसा पुरा ।। <br>
आविर्भूता सुराणां च वधाय ब्रह्मणा स्तुता ।। ११९ ।। <br>
नित्या तेजस्त्वरूपाऽहं धृत्वा वै विग्रहं विभो ।। <br>
स्त्रीरूपं कमनीयं च विधाय समुपस्थिता ।। १२० ।। <br>
मायया तव मायाऽहं मोहयित्वाऽसुरान्पुरा ।। <br>
निहत्य सर्वाञ्छैलेन्द्रमगमं तं हिमालयम् ।। १२१ ।। <br>
ततोऽहं संस्तुता देवैस्तारकाक्षेण पीडितैः ।। <br>
अभवं दक्षजायायां शिवस्त्री भवजन्मनि ।।१२२।। <br>
त्यक्त्वा देहं दक्षयज्ञे शिवाऽहं शिवनिन्दया ।। <br>
अभवं शैलजायायां शैलाधीशस्य कर्मणा ।। १२३ ।। <br>
अनेकतपसा प्राप्तः शिवश्चात्रापि जन्मनि ।। <br>
पाणिं जग्राह मे योगी प्रार्थितो ब्रह्मणा विभुः ।। १२४ ।। <br>
शृङ्गारजं च तत्तेजो नालभं देवमायया ।। <br>
स्तौमि त्वामेव तेनेश पुत्रदुःखेन दुःखिता ।। १२५ ।। <br>
व्रते भवद्विधं पुत्रं लब्धुमिच्छामि साम्प्रतम् ।। <br>
देवेन विहिता वेदे सांगे स्वस्वामिदक्षिणा ।। १२६ ।। <br>
श्रुत्वा सर्वं कृपासिन्धो कृपां मे कर्तुमर्हसि ।। <br>
इत्युक्त्वा पार्वती तत्र विरराम च नारद ।। १२७ ।। <br>
भारते पार्वतीस्तोत्रं यः शृणोति सुसंयतः ।। <br>
सत्पुत्रं लभते नूनं विष्णुतुल्यपराक्रमम् ।। १२८ ।। <br>
संवत्सरं हविष्याशी हरिमभ्यर्च्य भक्तितः ।। <br>
सुपुण्यकव्रतफलं लभते नात्र संशयः ।। १२९ ।। <br>
विष्णुस्तोत्रमिदं ब्रह्मन्सर्वसम्पत्तिवद्धर्नम् ।। <br>
सुखदं मोक्षदं सारं स्वामिसौभाग्यवर्द्धनम् ।।१३०।। <br>
सर्वसौन्दर्य्यबीजं च यशोराशिविवर्द्धनम् ।। <br>
हरिभक्तिप्रदं तत्त्वज्ञानबुद्धिसुखप्रदम् ।। १३१ ।। <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे पुण्यकव्रते पतिदाने पार्वतीकृतं श्रीकृष्णस्तोत्रकथनं नाम सप्तमोऽध्यायः ।। ७ ।। <br>
<br>
