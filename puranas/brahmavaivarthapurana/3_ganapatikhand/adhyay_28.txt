रेणुकोवाच ।। <br>
ब्रह्मन्ननुगमिष्यामि प्राणनाथस्य साम्प्रतम् । <br>
ऋतोश्चतुर्थदिवसे मृतोऽयं चाद्य मानदः ।। १ ।। <br>
कर्त्तव्या का व्यवस्थाऽत्र वद वेदविदां वर।।<br>
त्वमागतो मे सहसा पुण्येन कतिजन्मनाम् ।।२।। <br>
भृगुरुवाच ।। अहो पुण्यवतो भर्तुरनुगच्छ महासति ।। <br>
चतुर्थदिवसं शुद्धं स्वामिनः सर्वकर्मसु ।। ३ ।। <br>
शुद्धा भर्त्तुश्चतुर्थेऽह्नि न शुद्धा दैवपित्र्ययोः ।। <br>
दैवे कर्मणि पित्र्ये च पञ्चमेऽह्नि विशुद्ध्यति ।। ४ ।। <br>
व्यालग्राही यथा व्यालं बिलादुद्धरते बलात् ।। <br>
तद्वत्स्वामिनमादाय साध्वी स्वर्गं प्रयाति च ।।५।। <br>
मोदते स्वामिना तत्र यावदिन्द्राश्चतुर्दश ।। <br>
अत ऊर्ध्वं कर्मभोगं भुङ्क्ष्व साध्वि शुभाशुभम् ।। ६ ।। <br>
स पुत्रो भक्तिदाता यः सा च स्त्री याऽनुगच्छति ।। <br>
स बन्धुर्दानदाता यः स शिष्यो गुरुमर्चयेत् ।। ७ ।। <br>
सोऽभीष्टदेवो यो रक्षेत्स राजा पालयेत्प्रजाः ।। <br>
स च स्वामी प्रियां धर्मे मतिं दातुमिहेश्वरः ।। ८ ।। <br>
स गुरुर्धर्मदाता यो हरिभक्तिप्रदायकः ।। <br>
एते प्रशंस्या वेदेषु पुराणेषु च निश्चितम् ।। ९ ।। <br>
रेणुकोवाच ।। <br>
गन्तुं स्वस्वामिना सार्द्धं का शक्ता भारते मुने ।। <br>
का वाऽप्यशक्ता नारीषु तन्मे ब्रूहि तपोधन ।। १० ।। <br>
भृगुरुवाच ।। <br>
बालापत्याश्च गर्भिण्यो ह्यदृष्टऋतवस्तथा ।। <br>
रजस्वला च कुलटा गलितव्याधिसंयुता ।। ११ ।। <br>
पतिसेवाविहीना या ह्यभक्ता कटुभाषिणी ।। <br>
एता गच्छन्ति चेद्दैवान्न कान्तं प्राप्नुवन्ति ताः ।। १२ ।। <br>
संस्कृताग्निं पुरो दत्त्वा चितासु शयितं पतिम् ।। <br>
कान्तास्तमनुगच्छन्ति कान्ताश्चेत्प्राप्नुवन्ति ताः ।। १३ ।। <br>
अनुगच्छन्ति याः कान्तं तमेव प्राप्नुवन्ति ताः ।। <br>
सार्द्धं कृत्वा पुण्यभोगं दिवि जन्मनि जन्मनि ।। १४ ।। <br>
इयं ते कथिता साध्वि व्यवस्था गृहिणां ध्रुवम् ।। <br>
तीर्थे ज्ञानमृतानां च वैष्णवानां गतिं शृणु।। ।। १५ ।। <br>
या साध्वी वैष्णवं कान्तं यत्र यत्रानुगच्छति ।। <br>
प्रयाति स्वामिना सार्द्धं वैकुण्ठे हरिसन्निधिम् ।। १६ ।। <br>
विशेषो नास्ति भक्तानां तीर्थे वाऽन्यत्र नारद ।। <br>
मरणेन फलं तुल्यं मुक्तानां कृष्णभाविनाम् ।। १७ ।। <br>
तयोः पातो नास्ति तस्मान्महति प्रलयं सति ।। <br>
नारायणं तं भजेत पुमान्स्त्री कमलालयाम् ।। १८ ।। <br>
तीर्थे ज्ञानमृतश्चापि वैकुण्ठं याति निश्चितम् ।। <br>
सभार्यो मोदते तत्र यावद्वै ब्रह्मणां शतम् ।। १९ ।। <br>
इत्युक्त्वा रेणुकां तत्र जामदग्न्यमुवाच ह ।। <br>
वेदोक्तं वचनं सर्वं स भृगुः समयोचितम् ।। २० ।। <br>
एहि वत्स महाभाग त्यज शोकममङ्गलम् ।। <br>
उत्तानं कुरु तातं च दक्षिणाशिरसं भृगो ।। २१ ।। <br>
वस्त्रयज्ञोपवीतं च नूतनं परिधापय ।। <br>
अनश्रुनयनो भूत्वा सन्तिष्ठन्दक्षिणामुखः ।। २२ ।। <br>
अरणीसंभवाग्निं च गृहाण प्रीतिपूर्वकम् ।। <br>
पृथिव्यां यानि तीर्थानि सर्वेषां स्मरणं कुरु ।। २३ ।। <br>
गयादीनि च तीर्थानि ये च पुण्याः शिलोच्चयाः ।। <br>
कुरुक्षेत्रं च गङ्गां च यमुनां च सरिद्वराम् ।।२४।। <br>
कौशिकीं चन्द्रभागां च सर्वपापप्रणाशिनीम् ।। <br>
गण्डकीमथ काशीं च पनसां सरयूं तथा ।। २५ ।। <br>
पुष्पभद्रां च भद्रां च नर्मदां च सरस्वतीम् ।। <br>
गोदावरीं च कावेरीं स्वर्णरेखां च पुष्करम् ।। २६ ।। <br>
रैवतं च वराहं च श्रीशैलं गन्धमादनम् ।। <br>
हिमालयं च कैलासं सुमेरुं रत्नपर्वतम् ।। २७ ।। <br>
वाराणसीं प्रयागं च पुण्यं वृन्दावनं वनम् ।। <br>
हरिद्वारं च बदरीं स्मारंस्मारे पुनः पुनः ।। २८ ।। <br>
चन्दनागरुकस्तूरीसुगन्धिकुसुमं तथा ।। <br>
प्रदाय वाससाऽऽच्छाद्य स्थापयैनं चितोपरि ।। २९ ।। <br>
कर्णाक्षिनासिकास्ये त्वं शलाकां च हिरण्मयीम् ।। <br>
कृत्वा निर्मन्थनं तात विप्रेभ्यो देहि सादरम् ।।३०।। <br>
सतिलं ताम्रपात्रं च धेनुं च रजतं तथा ।। <br>
सदक्षिणं सुवर्णं च दत्त्वाऽग्निं देह्यकातरः ।। ३१ ।। <br>
ॐ कृत्वा दुष्कृतं कर्म्म जानता वाऽप्यजानता ।। <br>
मृत्युकालवशं प्राप्य नरं पञ्चत्वमागतम् ।। ३२ ।। <br>
धर्माधर्मसमायुक्तं लोभमोहसमावृतम् ।। <br>
दह सर्वाणि गात्राणि दिव्याँल्लोकान्स गच्छतु ।। ।। ३३ ।। <br>
इमं मन्त्रं पठित्वा तु तातं कृत्वा प्रदक्षिणम् ।। <br>
मन्त्रेणानेन देह्यग्निं जनकाय हरिं स्मरन् ।। ३४ ।। <br>
ॐ अस्मत्कुले त्वं जातोऽसि त्वदीयो जायतां पुनः ।। <br>
असौ स्वर्गाय लोकाय स्वाहेति वद साम्प्रतम् ।।३५।। <br>
अग्निं देहि शिरःस्थाने हे भृगो भ्रातृभिः सह ।। <br>
तच्चकार भृगुः सर्वं सगोत्रैराज्ञया भृगोः ।। ३६ ।। <br>
अथ पुत्रं रेणुका सा कृत्वा तत्र स्ववक्षसि ।। <br>
उवाच किंचिद्वचनं परिणामसुखावहम् ।। ३७ ।। <br>
अविरोधो भवाब्धौ च सर्वमङ्गलमङ्गलम् ।। <br>
विरोधो नाशबीजं च सर्वोपद्रवकारणम् ।। ३८ ।। <br>
अकर्तव्यो विरोधो वै दारुणैः क्षत्रियैः सह ।। <br>
प्रतिज्ञा चैव कर्त्तव्या मदीये वचने श्रुते ।।३९ ।।<br>
आलोच्य ब्रह्मणा सार्द्धं भृगुणा दिव्यमन्त्रिणा ।। <br>
यथोचितं च कर्तव्यं सद्भिरालोचनं शुभम् ।।४०।। <br>
इत्युक्त्वा तं परित्यज्य कान्तं कृत्वा स्ववक्षसि।। <br>
सा सुष्वाप चितायां च पश्यन्ती तं हरिस्मृतिः ।।४१।। <br>
वह्निं ददौ चितायां च स रामो भ्रातृभिः सह ।। <br>
भ्रातृभिः पितृशिष्यैश्च सार्द्धं स विललाप च ।। ४२ ।।<br>
राम रामेति रामेति वाक्यमुच्चार्य्य सा सती ।। <br>
पुरस्ताज्जामदग्न्यस्य भस्मीभूता बभूव सा।।४३।। <br>
भर्तुर्नाम समाकर्ण्य तत्राजग्मुर्हरेश्चराः।। <br>
रथस्थाः श्यामवर्णाश्च सर्वे चारुचतुर्भुजाः ।। ४४ ।। <br>
शङ्खचक्रगदापद्मधारिणो वनमालिनः ।। <br>
किरीटिनः कुण्डलिनः पीतकौशेयवाससः ।।४५।।<br>
रथे कृत्वा रेणुकां तां गत्वा ते ब्रह्मणः पदम् ।। <br>
जमदग्निं समादाय प्रजग्मुर्हरिसन्निधिम् ।।४६।। <br>
तौ दम्पती च वैकुण्ठे तस्थतुर्हरिसन्निधौ ।। <br>
कृत्वा दास्यं हरेः शश्वत्सर्वमङ्गलमङ्गलम् ।। ४७ ।। <br>
अथ रामो ब्राह्मणैश्च भृगुणा सह नारद ।। <br>
पित्रोः शेषक्रियां कृत्वा ब्राह्मणेभ्यो धनं ददौ ।। ४८ ।। <br>
गोभूहिरण्यवासांसि दिव्यशय्यां मनोरमाम् ।। <br>
सुवर्णाधारसहितां जलमन्नं च चन्दनम् ।। ४९ ।। <br>
रत्नदीपं रौप्यशैलं सुवर्णासनमुत्तमम् ।। <br>
सुवर्णाधारसहितं ताम्बूलं च सुवासितम् ।।५०।। <br>
छत्रं च पादुके चैव फलं माल्यं मनोहरम् ।। <br>
फलं मूलादिकं चैव मिष्टान्नं च मनोहरम् ।। <br>
ब्राह्मणेभ्यो धनं दत्त्वा ब्रह्मलोकं जगाम सः ।। ५१ ।। <br>
ददर्श ब्रह्मलोकं स शातकुम्भविनिर्मितम् ।। <br>
स्वर्णप्राकारसंयुक्तं स्वर्णस्तम्भैर्विभूषितम् ।। ५२ ।। <br>
ददर्श तत्र ब्रह्माणं ज्वलन्तं ब्रह्मतेजसा।। <br>
रत्नसिंहासनस्थं च रत्नभूषणभूषितम् ।। ५३ ।। <br>
सिद्धैस्तपश्चान्द्रायणैर्ऋषीन्द्रैः परिवेष्टितम् ।। <br>
विद्याधरीणां नृत्यं च पश्यन्तं सस्मितं मुदा ।।५४।। <br>
संगीतमुपशृण्वन्तं गीयमानं च गायकैः ।। <br>
चन्दनागरुकस्तूरीकुंकुमेन विराजितम् ।।५५।। <br>
तपसां फलदातारं दातारं सर्वसम्पदाम् ।। <br>
धातारं सर्वजगतां कर्तारं चेश्वरं परम् ।। ५६ ।। <br>
परिपूर्णतमं ब्रह्म जपन्तं कृष्णमीश्वरम् ।। <br>
गुह्ययोगं प्रवोचन्तं पृच्छन्तं शिष्यमण्डलम् ।। ५७ ।। <br>
दृष्ट्वा तमव्ययं भक्त्या प्रणनाम भृगुः पुरः ।। <br>
उच्चैश्च रोदनं कृत्वा स्ववृत्तान्तमुवाच ह।। ।। ५८ ।। <br>
भृगुरुवाच ।। ब्रह्मंस्त्वद्वंशजातोऽहं जमदग्निसुतो विधे ।। <br>
पितामहस्त्वमस्माकं सर्वज्ञं कथयामि किम् ।। ५९ ।। <br>
मृगयामागतं भूपं पिता मे चोपवासिनम् ।। <br>
पारणां कारयामास कपिलादत्तवस्तुना ।। ६० ।। <br>
स राजा कपिलालोभात्कार्तवीर्य्यार्जुनः स्वयम् ।। <br>
घातयामास मत्तातमित्युक्त्वोच्चै रुरोद सः ।।६१।। <br>
निरुध्य बाष्पं स पुनरुवाच करुणानिधिः ।। <br>
माता मेऽनुगता साध्वी मां विहाय जगद्गुरो ।। ६२ ।। <br>
अधुनाऽहमनाथश्च त्वं मे माता पिता गुरुः ।। <br>
कर्ता पालयिता दाता पाहि मां शरणागतम् ।।६३।। <br>
आगतोऽहं तव सभां प्रमातुर्मातुराज्ञया ।। <br>
उपायेन जगन्नाथ मद्वैरिहननं कुरु ।।६४।। <br>
स राजा स च धर्मिष्ठः स दयालुर्यशस्करः ।। <br>
स पूज्यः स स्थिरश्रीश्च यो दीनं परिपालयेत् ।। ६५ ।। <br>
धनिदीनौ समं दृष्ट्वा यः प्रजां न च पालयेत् ।। <br>
तद्देहाद्याति रुष्टा श्रीः स भवेद्भ्रष्टराज्यकः ।। ६६ ।। <br>
श्रुत्वा विप्रबटोर्वाक्यं करुणासागरो विधिः ।। <br>
दत्त्वा शुभाशिषं तस्मै वासयामास वक्षसि ।। ६७ ।। <br>
श्रुत्वा भृगोः प्रतिज्ञां च विस्मितश्चतुराननः ।। <br>
अतीव दुष्करां घोरां बहुजीवविघातिनीम् ।। ६८ ।। <br>
कर्मणा तद्भवेत्सर्वमिति कृत्वा तु मानसे ।। <br>
उवाच जामदग्न्यं तं परिणामसुखावहम् ।।६९।। <br>
ब्रह्मोवाच ।। <br>
प्रतिज्ञा दुष्करा वत्स वहुजीवविघातिनी।।<br>
सृष्टिरेषा भगवतः सम्भवेदीश्वरेच्छया ।। ७० ।। <br>
सृष्टिः सृष्टा मया पुत्र क्लेशेनैवेश्वराज्ञया ।। <br>
सृष्टिलुप्तौ प्रतिज्ञा ते दारुणाऽकरुणा परा ।। ७१ ।। <br>
त्रिस्सप्तकृत्वो निर्भूपां कर्तुमिच्छसि मेदिनीम् ।। <br>
एकक्षत्त्रियदोषेण तज्जातिं हन्तुमिच्छसि ।। ७२ ।। <br>
ब्रह्मक्षत्त्रियविट्छूद्रैर्नित्या सृष्टिश्चतुर्विधैः ।। <br>
आविर्भूता तिरोभूता हरेरेव पुनः पुनः ।। ७३ ।। <br>
अन्यथा त्वत्प्रतिज्ञा च भविता प्राक्तनेन ते ।। <br>
बह्वायासेन ते कार्य्यसिद्धिर्भवितुमर्हति ।। ७४ ।। <br>
शिवलोकं गच्छ वत्स शङ्करं शरणं व्रज ।। <br>
पृथिव्यां बहवो भूपाः सन्ति शङ्करकिङ्कराः ।। ।। ७५ ।। <br>
विनाऽज्ञया महेशस्य को वा तान्हन्तुमीश्वरः ।। <br>
बिभ्रतः कवचं दिव्यं शक्तेर्वै शङ्करस्य च ।। ७६ ।। <br>
उपायं कुरु यत्नेन जयबीजं शुभावहम् ।। <br>
उपायतः समारब्धाः सर्वे सिद्ध्यन्त्युपक्रमाः ।। ७७ ।। <br>
श्रीकृष्णमन्त्रकवचग्रहणं कुरु शङ्करात् ।। <br>
दुर्लभं वैष्णवं तेजः शैवं शाक्तं विजेष्यति ।। ७८ ।। <br>
गुरुस्ते जगतां नाथः शिवो जन्मनि जन्मनि ।। <br>
मन्त्रो मत्तो न युक्तस्ते यो युक्तः स भवेद्विधिः ।। ७९ ।। <br>
कर्मणा लभ्यते मन्त्रः कर्मणा लभ्यते गुरुः ।। <br>
स्वयमेवोपतिष्ठन्ते ये येषां तेषु ते धुवम् ।। ८० ।। <br>
त्रैलोक्य विजयं नाम गृहीत्वा कवचं वरम् ।। <br>
त्रिस्सप्तकृत्वो निर्भूपां करिष्यसि महीं भृगो ।। ८१ ।। <br>
दिव्यं पाशुपतं तुभ्यं दाता दास्यति शंकरः ।। <br>
तेन दत्तेन मन्त्रेण क्षत्रसंघं विजेष्यसि ।। ८२ ।। <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे भृगोर्ब्रह्मलोकगमने ब्रह्मोक्तोपायवर्णनं नामाष्टाविंशोऽध्यायः ।। २८ ।। <br>
<br>
