पार्वत्युवाच ॥ <br>
सर्वे जानन्ति जगति दुर्गां शङ्करकिंकरीम् ॥ <br>
अपेक्षा रहिता दासी तस्या वै जीवनं वृथा ॥ १ ॥ <br>
ईश्वरस्य समाः सर्वास्तृणपर्वतजातयः ॥ <br>
दासीपुत्रस्य शिष्यस्य दोषः कस्येति च प्रभो ॥ २ ॥ <br>
विचारं कर्तुमुचितं त्वं च धर्मविदां वरः ॥ <br>
वीरभद्रः कार्त्तिकेयः पार्षदाः सन्ति साक्षिणः ॥३॥ <br>
साक्ष्ये मिथ्यां को वदेद्वा द्वावेषां भ्रातरौ समौ ॥ <br>
साक्ष्ये समे शत्रुमित्रे सतां धर्मनिरूपणे ॥ ४ ॥ <br>
साक्षी सभायां यत्साक्ष्यं जानन्नप्यन्यथा वदेत् ॥ <br>
कामतः क्रोधतो वाऽपि लोभेन च भयेन च ॥ ५ ॥ <br>
स याति कुम्भीपाकं च निपात्य शतपूरुषम् ॥ <br>
तैश्च सार्द्धं वसेत्तत्र यावच्चन्द्रदिवाकरम् ॥ ६ ॥ <br>
अहं विबोधितुं शक्ता यन्निर्णेत्री द्वयोरपि ॥ <br>
तथाऽपि तव साक्षात्तु ममाज्ञा निन्दिता श्रुतौ ॥ ७ ॥ <br>
किंकराणां प्रभा तत्र नृपे वसति संसदि ॥ <br>
उदिते भास्करे पृथ्व्यां खद्योतो हि यथा प्रभो ॥ ८ ॥ <br>
सुचिरं तपसा प्राप्तं त्वदीयं चरणाम्बुजम् ॥ <br>
परित्यागभयेनैव सन्ततं भीतया मया ॥ ९ ॥ <br>
यत्किंचित्कोपशोकाभ्यामुक्तं मोहेन तत्परम्॥ <br>
तत्क्षमस्व जगन्नाथ पुत्रस्नेहाच्च दारुणात् ॥ 3.44.१० ॥ <br>
त्वया यदि परित्यक्ता तदा पुत्रेण तेन किम् ॥ <br>
साध्व्याः सद्वंशजायाश्च शतपुत्राधिकः पतिः ॥ ११ ॥ <br>
असद्वंशप्रसूता या दुश्शीला ज्ञानवर्जिता ॥ <br>
स्वामिनं मन्यते नासौ पित्रोर्दोषेण कुत्सिता ॥ १२ ॥ <br>
कुत्सितं पतितं मूढं दरिद्रं रोगिणं जडम् ॥ <br>
कुलजा विष्णुतुल्यं च कान्तं पश्यति सन्ततम् ॥ १३ ॥ <br>
हुताशनो वा सूर्य्यो वा सर्वतेजस्विनां वरः ॥ <br>
पतिव्रतातेजसश्च कलां नार्हन्ति षोडशीम्॥१४॥ <br>
महादानानि पुण्यानि व्रतान्यनशनानि च ॥ <br>
तपांसि पतिसेवायाः कलां नार्हन्ति षोडशीम्॥१५॥ <br>
पुत्रोवाऽपि पिता वाऽपि बान्धवोऽथ सहोदरः ॥<br>
योषितां कुलजातानां न कश्चित्स्वामिनः समः ॥ १६ ॥ <br>
इत्युक्त्वा स्वामिनं दुर्गा ददर्श पुरतो भृगुम् ॥ <br>
शम्भोः पदाब्जं सेवन्तं निर्भयं तमुवाच ह॥१७॥ <br>
पार्वत्युवाच ॥ <br>
अहो राम महाभाग ब्रह्मवंश्योऽसि पण्डितः ॥ <br>
पुत्रोऽसि जमदग्नेश्च शिष्यो वै योगिनां गुरोः ॥१८॥ <br>
माता ते रेणुका साध्वी पद्मांशा सत्कुलोद्भवा ॥ <br>
मातामहो वैष्णवश्च मातुलश्च ततोऽधिकः ॥ । ॥ १९ ॥ <br>
त्वं च रेणुकभूपस्य मनुवंशोद्भवस्य च ॥ <br>
दौहित्रो मातुलः साधुः शूरो विष्णुपदाश्रयः ॥ 3.44.२० ॥ <br>
कस्य दोषेण दुर्द्धर्षस्त्वं न जानेऽप्यशुद्धधीः ॥ <br>
येषां दोषैर्जनो दुष्टस्तमृते शुद्धमानसः ॥ २१ ॥ <br>
अमोघं प्राप्य पर्शुं च गुरुं च करुणानिधिम् ॥ <br>
परीक्षां क्षत्त्रिये कृत्वा बभूवास्य सुते पुनः ॥ २२ ॥ <br>
गुरवे दक्षिणादानमुचितं च श्रुतौ श्रुतम् ॥ <br>
भग्नो दन्तस्तत्सुतस्य च्छिन्धि मस्तकमप्यहो ॥२३॥ <br>
गणेश्वरं रणे जित्वा स्थितश्चेदावयोः पुरः ॥ <br>
स त्वं लब्ध्वाऽऽशिषो लोके पूजितोऽभूर्जगत्त्रये॥२४॥ <br>
पर्शुनाऽमोघवीर्य्येण शङ्करस्य वरेण च ॥ <br>
हन्तुं शक्तः सृगालश्च सिंहं शार्दूलमाखुभुक्॥२५॥<br>
त्वद्विधं लक्षकोटिं च हन्तुं शक्तो गणेश्वरः ॥ <br>
जितेन्द्रियाणां प्रवरो नहि हन्ति च मक्षिकाम् ॥ २६ ॥ <br>
तेजसा कृष्णतुल्योऽयं कृष्णांशश्च गणेश्वरः ॥ <br>
देशश्चान्ये कृष्णकलाः पूजाऽस्य पुरतस्ततः ॥ २७ ॥ <br>
व्रतप्रभावतः प्राप्तः शङ्करस्य वरेण च ॥ <br>
शोकेनातिकठोरेण नहि सम्पद्विनाऽऽपदम् ॥ २८ ॥ <br>
इत्युक्त्वा पार्वती रोषात्तं रामं हन्तुमुद्यता ॥ <br>
रामः सस्मार तं कृष्णं प्रणम्य मनसा गुरुम् ॥२९॥ <br>
एतस्मिन्नन्तरे दुर्गा ददर्श पुरतो द्विजम् ॥ <br>
अतीव वामनं बालं सूर्य्यकोटिसमप्रभम्॥ 3.44.३० ॥ <br>
शुक्लदन्तं शुक्लवासं शुक्लयज्ञोपवीतिनम् ॥ <br>
दण्डिनं छत्रिणं चैव सुप्रभं तिलकोज्ज्वलम्॥ ॥ ३१ ॥ <br>
दधतं तुलसीमालां सस्मितं सुमनोहरम् ॥ <br>
रत्नकेयूरवलयं रत्नमालाविभूषितम् ॥ ३२ ॥ <br>
रत्ननूपुरपादं च सद्रत्नमुकुटोज्ज्वलम् ॥ <br>
रत्नकुण्डलयुग्माढ्यगण्डस्थलविराजितम् ॥ ३३ ॥ <br>
स्थिरमुद्रां दर्शयन्तं भक्तवामकरेण च ॥ <br>
दक्षिणेऽभयमुद्रां च भक्तेशं भक्तवत्सलम् ॥ ३४ ॥ <br>
बालिकाबालकगणैर्नागरैः सस्मितैर्युतम् ॥ <br>
कैलासवासिभिः सर्वैरावृद्धैरीक्षितं मुदा ॥ ३९ ॥ <br>
तं दृष्ट्वा सम्भ्रमाच्छम्भुः सभृत्यः सहपुत्रकः ॥ <br>
मूर्ध्ना भक्त्या प्राणमच्च दुर्गायै दण्डवद्भुवि ॥ ३६ ॥ <br>
आशिषं प्रददौ बालः सर्वेभ्यो वाञ्छितप्रदाम् ॥ <br>
तं दृष्ट्वा बालकाः सर्वे महाश्चर्य्यं ययुर्भिया ॥ ३७ ॥ <br>
दत्त्वा तस्मै शिवो भक्त्या तूपचारांस्तु षोडश ॥ <br>
पूजां चकार श्रुत्युक्तां परिपूर्णतमस्य च ॥ ३८ ॥ <br>
तुष्टाव काण्वशाखोक्तस्तोत्रेण नतकन्धरः ॥ <br>
पुलकाङ्कितसर्वांगो भगवन्तं सनातनम् ॥ ॥ ३९ ॥ <br>
रत्नसिंहासनस्थं च प्रावोचच्छङ्करः स्वयम् ॥ <br>
अतीव तेजसाऽत्यन्तं प्रच्छन्नाकृतिमेव च ॥ 3.44.४० ॥ <br>
शंकर उवाच ॥ <br>
आत्मारामेषु कुशलप्रश्नोऽतीव विडम्बनम् ॥ <br>
ते शश्वत्कुशलाधाराः कुशलाः कुशलप्रदाः ॥ ४१ ॥ <br>
अयने सफलं जन्म जीवितं च सुजीवितम् ॥ <br>
प्राप्तस्त्वमतिथिब्रह्मन्कृष्णसेवाफलोदयात् ॥ ४२ ॥ <br>
परिपूर्णतमः कृष्णो लोकनिस्तारहेतवे ॥ <br>
पुण्यक्षेत्रे हि कलया भारते च कृपानिधिः ॥ ४३ ॥ <br>
अतिथिः पूजितो येन पूजिताः सर्वदेवताः ॥ <br>
अतिथिर्यस्य सन्तुष्टस्तस्य तुष्टो हरिः स्वयम् ॥४४॥ <br>
स्नानेन सर्वतीर्थेषु सर्वदानेन यत्फलम् ॥ <br>
सर्वव्रतोपवासेन सर्वयज्ञेषु दीक्षया ॥ ४५' ॥ <br>
सर्वैस्तपोभिर्विविधैर्नित्यैर्नैमित्तिकादिभिः ॥<br>
तदेवातिथिसेवायाः कलां नार्हन्ति षोडशीम् ॥ ४६ ॥ <br>
अतिथिर्यस्य भग्नाशो याति रुष्टश्च मन्दिरात् ॥ <br>
कोटिजन्मार्जितं पुण्यं तस्य नश्यति निश्चितम् ॥ ४७ ॥ <br>
स्त्रीगोघ्नश्च कृतघ्नश्च ब्रह्मघ्नो गुरुतल्पगः ॥ <br>
पितृमातृगुरूणां च निन्दको नरघातकः ॥ ४८ ॥ <br>
सन्ध्याहीनः स्वघाती च सत्यघ्नो हरिनिन्दकः ॥ <br>
ब्रह्मस्वस्थाप्यहारी च मिथ्यासाक्ष्यप्रदायकः ॥ ४९ ॥ <br>
मित्रद्रोही कृतघ्नश्च वृषवाहश्च सूपकृत् ॥ <br>
शवदाही ग्रामयाजी ब्राह्मणो वृषलीपतिः ॥ 3.44.५० ॥ <br>
शूद्रश्राद्धान्नभोजी च शूद्रश्राद्धेषु भोजकः ॥ <br>
कन्याविक्रयकारी च श्रीहरेर्नामविक्रयी ॥ ५१ ॥ <br>
लाक्षामांसतिलानां च लवणस्य तिलस्य च ॥ <br>
विक्रेता ब्राह्मणश्चैव तुरगाणां गवां तथा ॥ ५२ ॥ <br>
एकादशीकृष्णसेवाहीनो विप्रश्च भारते॥<br>
एते महापातकिनस्त्रिषु लोकेषु निन्दिताः॥५३॥<br>
कालसूत्रे च नरके पतन्ति ब्रह्मणां शतम् ॥ <br>
एतेभ्योऽप्यधिकः सोऽपि यश्चातिथिपराङ्मुखः ॥ ५४ ॥ <br>
नारायण उवाच ॥ <br>
शङ्करस्य वचः श्रुत्वा सन्तुष्टः श्रीहरिः स्वयम् ॥ <br>
मेघगम्भीरया वाचा तमुवाच जगत्पतिः ॥ ९५ ॥ <br>
विष्णुरुवाच ॥ श्वेतद्वीपादागतोऽहं ज्ञात्वा कोलाहलं च वः ॥ <br>
अस्य रामस्य रक्षार्थं कृष्णभक्तस्य साम्प्रतम् ॥ ५६ ॥ <br>
नैतेषां कृष्णभक्तानामशुभं विद्यते क्वचित् ॥ <br>
रक्षामि तांश्चक्रहस्तो गुरुमन्यं विना शिव ॥ ५७ ॥ <br>
नाहं पाता गुरौ रुष्टे बलवद्गुरुहेलनम् ॥ <br>
तत्परः पातकी नास्ति सेवाहीनो गुरोश्च यः ॥ ५८ ॥ <br>
मान्यः पूज्यश्च सर्वेभ्यः सर्वेषां जनको भवेत् ॥ <br>
अहो यस्य प्रसादेन सर्वान्पश्यति मानवः ॥ ५९ ॥ <br>
जनको जन्मदानाच्च पालनाच्च पिता नृणाम् ॥ <br>
ततो विस्तारकरणात्कलया स प्रजापतिः ॥ 3.44.६० ॥ <br>
पितुः शतगुणं माता पोषणाद्गर्भधारणात् ॥ <br>
वन्द्या पूज्या च मान्या च प्रसूस्स्याद्वै वसुन्धरा ॥ ६१ ॥ <br>
मातुः शतगुणं वन्द्यः पूज्यो मान्योऽन्नदायकः ॥ <br>
यद्विना नश्वरो देहो विष्णुश्च कलयाऽन्नदः ॥ ६२ ॥ <br>
अन्नदातुः शतगुणोऽभीष्टदेवः परः स्मृतः ॥ <br>
गुरुस्तस्माच्छतगुणो विद्यामन्त्रप्रदायकः ॥ ६३ ॥ <br>
अज्ञानतिमिराच्छन्नं ज्ञानदीपेन चक्षुषा ॥ <br>
यः सर्वार्थं दर्शयति तत्परो नैव बान्धवः ॥६४॥ <br>
गुरुदत्तेन मन्त्रेण तपसेष्टसुखं लभेत्॥<br>
सर्वज्ञत्वं सर्वसिद्धिं तत्परो नैव बान्धवः॥६५॥<br>
सर्वं जयति सर्वत्र विद्यया गुरुदत्तया ॥ <br>
तस्मात्पूज्यो हि जगति को वा बन्धुस्ततोऽधिकः ॥ ६६ ॥ <br>
विद्यान्धो वा धनान्धो वा यो मूढो न भजेद्गुरुम् ॥ <br>
ब्रह्महत्यादिभिः पापैः स लिप्तो नात्र संशयः ॥ ६७ ॥ <br>
दरिद्रं पतितं क्षुद्रं नरबुद्ध्याऽऽचरेद्गुरुम् ॥ <br>
तीर्थस्नातोऽपि न शुचिर्नाधिकारी च कर्मसु ॥ ६८ ॥ <br>
पितरं मातरं भार्य्यां गुरुपत्नीं गुरुं परम् ॥ <br>
यो न पुष्णाति कापट्यात्स महापातकी शिव ॥ ६९ ॥ <br>
गुरुर्ब्रह्मा गुरुर्विष्णुर्गुरुर्देवो महेश्वरः ॥ <br>
गुरुरेव परं ब्रह्म गुरुर्भास्कररूपकः ॥ 3.44.७० ॥ <br>
गुरुश्चन्द्रस्तथेन्द्रश्च वायुश्च वरुणोऽनलः ॥ <br>
सर्वरूपो हि भगवान्परमात्मा स्वयं गुरुः ॥ ७१ ॥ <br>
नास्ति वेदात्परं शास्त्रं नहि कृष्णात्परः सुरः ॥ <br>
नास्ति गङ्गासमं तीर्थं न पुष्पं तुलसीदलात् ॥ ७२ ॥ <br>
नास्ति क्षमावती भूमेः पुत्रान्नास्त्यपरः प्रियः ॥ <br>
न च दैवात्परा शक्तिर्नैकादश्याः परं व्रतम् ॥ ७३ ॥ <br>
शालग्रामात्परो यन्त्रो न क्षेत्रं भारतात्परम् ॥ <br>
परं पुण्यस्थलानां च पुण्यं वृन्दावनं यथा ॥ ७४ ॥ <br>
मोक्षदानां यथा काशी वैष्णवानां यथा शिवः ॥ <br>
न पार्वत्याः परा साध्वी न गणेशात्परो वशी ॥७५॥ <br>
न च विद्यासमो बन्धुर्नास्ति कश्चिद्गुरोः परः ॥ <br>
विद्यादातुः पुत्रदारौ तत्समौ नात्र संशयः ॥ ७६ ॥ <br>
गुरुस्त्रियां च पुत्रे चाप्यभवद्रामहेलनम् ॥ <br>
परं सम्मार्जनं कर्तुमागतोऽहं तवालयम् ॥ ७७ ॥ <br>
नारायण उवाच ॥ <br>
इत्येवमुक्त्वा शम्भुं च दुर्गां सम्बोध्य नारद ॥ <br>
उवाच भगवांस्तत्र सत्यसारं परं वचः ॥ ७८ ॥ <br>
श्रीविष्णुरुवाच ॥<br>
शृणु देवि प्रवक्ष्यामि मदीयं वचनं शुभम् ॥ <br>
नीतियुक्तं वेदसारं परिणामसुखावहम् ॥ ७९ ॥ <br>
यथा ते गजवक्त्रश्च कार्त्तिकेयश्च पार्वति ॥ ।<br>
तथा परशुरामश्च भार्गवो नात्र संशयः ॥ 3.44.८० ॥ <br>
नास्त्येषु स्नेहभेदश्च तव वा शंकरस्य च ॥ <br>
विचार्य्य सर्वं सर्वज्ञे कुरु मातर्यथोचितम् ॥ ८१ ॥ <br>
पुत्रेण सार्द्धं पुत्रस्य विवादो दैवदोषतः ॥ <br>
दैवं हन्तुं को हि शक्तो दैवं च बलवत्तरम् ॥ ८२ ॥ <br>
पुत्राभिधानं वेदेषु पश्य वत्से वरानने ॥ <br>
एकदन्त इति ख्यातं सर्वदेवनमस्कृतम् ॥ ८३ ॥ <br>
पुत्रनामाष्टकं स्तोत्रं सामवेदोक्तमीश्वरि ॥ <br>
शृणुष्वावहितं मातः सर्वविघ्नहरं परम् ॥ ८४ ॥ <br>
विष्णुरुवाच ॥ <br>
गणेशमेकदन्तं च हेरम्बं विघ्ननायकम् ॥ <br>
लम्बोदरं शूर्पकर्णं गजवक्त्रं गुहाग्रजम् ॥ ८५ ॥ <br>
अष्टाख्यार्थं च पुत्रस्य शृणु मातर्हरप्रिये ॥ <br>
स्तोत्राणां सारभूतं च सर्वविघ्नहरं परम् ॥ ८६ ॥ <br>
ज्ञानार्थवाचको गश्च णश्च निर्वाणवाचकः ॥ <br>
तयोरीशं परं ब्रह्म गणेशं प्रणमाम्यहम् ॥ ८७ ॥ <br>
एकशब्दः प्रधानार्थो दन्तश्च बलवाचकः ॥ <br>
बलं प्रधानं सर्वस्मादेकदन्तं नमाम्यहम् ॥ ८८ ॥ <br>
दीनार्थवाचको हेश्च रम्बः पालकवाचकः ॥ <br>
पालकं दीनलोकानां हेरम्बं प्रणमाम्यहम् ॥ ८९ ॥ <br>
विपत्तिवाचको विघ्नो नायकः खण्डनार्थकः ॥ <br>
विपत्खण्डनकारं तं प्रणमे विघ्ननायकम् ॥ ॥ 3.44.९० ॥ <br>
विष्णुदत्तैश्च नैवेद्यैर्यस्य लम्बं पुरोदरम् ॥ <br>
पित्रा दत्तैश्च विविधैर्वन्दे लम्बोदरं च तम् ॥ ९१ ॥ <br>
शूर्पाकारौ च यत्कर्णौ विघ्नवारणकारकौ ॥ <br>
सम्पद्दौ ज्ञानरूपौ च शूर्पकर्णं नमाम्यहम् ॥९२॥ <br>
विष्णुप्रसादं मुनिना दत्तं यन्मूर्ध्नि पुष्पकम् ॥<br>
तद्गजेन्द्रमुखं कान्तं गजवक्त्रं नमाम्यहम् ॥९३ ॥ <br>
गुहस्याग्रे च जातोऽयमाविर्भूतो हरालये ॥ <br>
वन्दे गुहाग्रजं देवं सर्वदेवाग्रपूजितम्॥ ॥ ९४ ॥ <br>
एतन्नामाष्टकं दुर्गे नानाशक्तियुतं परम् ॥ <br>
एतन्नामाष्टकं स्तोत्रं नानार्थसहितं शुभम् ॥ ९५ ॥ <br>
त्रिसन्ध्यं यः पठेन्नित्यं स सुखी सर्वतो जयी ॥ <br>
ततो विघ्नाः पलायन्ते वैनतेयाद्यथोरगाः ॥ ९६ ॥ <br>
गणेश्वरप्रसादेन महाज्ञानी भवेद्ध्रुवम् ॥ <br>
पुत्रार्थी लभते पुत्रं भार्य्यार्थी कुशलां स्त्रियम् ॥९७॥ <br>
महाजडः कवीन्द्रश्च विद्यावांश्च भवेद्ध्रुवम् ॥ <br>
पुत्रस्त्वं पश्य वेदे च तथा कोपं च नो कुरु॥ ॥ ९८ ॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे गणेशस्तोत्रकथनं नाम चतुश्चत्वारिंशत्तमोऽध्यायः ॥ ४४ ॥<br>
<br>
