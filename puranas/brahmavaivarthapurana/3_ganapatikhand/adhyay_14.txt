नारायण उवाच ।। <br>
देवास्तस्यां सभायां च सर्वे संहृष्टमानसाः ।। <br>
गन्धर्वा मुनयः शैलाः पश्यन्तः सुमहोत्सवम्।। ।। १ ।। <br>
एतस्मिन्नन्तरे दुर्गा स्मेराननसरोरुहा ।। <br>
उवाच विष्णुं प्रणता देवेशं तत्र संसदि ।।२।। <br>
पार्वत्युवाच ।। <br>
त्वं पाता सर्वजगतां नाथ नाहं जगद्बहिः ।। <br>
कथं मत्स्वामिनो वीर्य्यममोघं रक्षितं प्रभो ।। ३ ।। <br>
रतिभङ्गे कृते देवैर्ब्रह्मणा प्रेरितैस्त्वया ।। <br>
भूमौ निपतितं वीर्यं केन देवेन वै हृतम् ।। ४ ।। <br>
सर्वे देवास्त्वत्पुरतस्तदन्विष्यन्तु सादरम् ।। <br>
अराजकं कथमिदं तिष्ठति त्वयि राजनि ।। ५ ।। <br>
पार्वतीवचनं श्रुत्वा प्रहस्य जगदीश्वरः ।। <br>
उवाच देववर्गे च मुनिवर्गे च तिष्ठति ।। ६ ।। <br>
श्रीविष्णुरुवाच ।। <br>
देवाः शृणुत मद्वाक्यं पार्वतीवचनं श्रुतम् ।। <br>
शिवस्यामोघवीर्य्यं यत्तत्पुरा केन निर्हृतम् ।। ७ ।। <br>
सभामानयत क्षिप्रं न चेद्दण्डमिहार्हथ ।। <br>
स को राजा न शास्ता यः प्रजाबाध्यश्च पाक्षिकः ।। ८ ।। <br>
विष्णोस्तद्वचनं श्रुत्वा समालोच्य परस्परम् ।। <br>
ऊचुः सर्वे शिवावाक्यैस्त्रासिताः पुरतो हरेः ।। ९ ।। <br>
ब्रह्मोवाच ।। <br>
तद्वीर्यं निर्हृतं येन पुण्यभूमौ च भारते ।। <br>
स वञ्चितो भवत्वत्र पुण्याहे पुण्यकर्मणि ।। १० ।। <br>
श्रीमहादेव उवाच ।। <br>
मद्वीर्य्यं निर्हृतं येन पुण्यभूमौ च भारते ।। <br>
स वञ्चितो भवत्वत्र सेवने पूजने तव ।। ११ ।। <br>
यम उवाच ।। <br>
स वञ्चितो भवत्वत्र शरणागतरक्षणे ।। <br>
एकादशीव्रते चैव तद्वीर्य्यं येन निर्हृतम् ।।१२।। <br>
इन्द्र उवाच ।। <br>
तद्वीर्यं निर्हृतं येन पापिनां पापमोचने ।। <br>
भवत्वत्र यशो लुप्तं तत्पुण्यं कर्म सन्ततम् ।। १३ ।। <br>
वरुण उवाच ।। <br>
भवत्वत्र कलौ जन्म वर्षे स्याद्भारते हरे ।। <br>
शूद्रयाजकपत्न्याश्च गर्भे तद्येन निर्हृतम् ।। १४ ।। <br>
कुबेर उवाच ।। <br>
न्यासहारी स भवतु विश्वासघ्नश्च मित्रहा ।। <br>
सत्यघ्नश्च कृतघ्नश्च तद्वीर्यं येन निर्हृतम्।।१५।।<br>
ईशान उवाच ।। <br>
परद्रव्यापहारी च स भवत्वत्र भारते ।। <br>
नरघाती गुरुद्रोही तद्वीर्यं येन निर्हृतम्।।१६।।<br>
रुद्रा ऊचुः।। <br>
ते मिथ्यावादिनः सन्तु भारते पारदारिकाः ।। <br>
गुरुनिन्दारताः शश्वत्तद्वीर्य्यं यैश्च निर्हृतम् ।। १७ ।। <br>
कामदेव उवाच ।। <br>
कृत्वा प्रतिज्ञां यो मूढो न सम्पालयते भ्रमात् ।। <br>
भाजनं तस्य पापस्य स भवेद्येन तद्धृतम् ।। १८ ।। <br>
स्वर्वैद्यावूचतुः ।। <br>
मातुः पितुर्गुरोश्चैव स्त्रीपुत्राणां च पोषणे ।। <br>
भवेतां वञ्चितौ तौ च याभ्यां वीर्य्यं च तद्धृतम् ।। १९ ।। <br>
सर्वे देवा ऊचुः ।। <br>
मिथ्यासाक्ष्यप्रदातारो भवन्त्वत्र च भारते ।। <br>
अपुत्रिणो दरिद्राश्च यैश्च वीर्य्यं हि तद्धृतम् ।। २० ।। <br>
देवपत्न्य ऊचुः ।। <br>
ता निन्दंतु स्वभर्त्तारो गच्छन्तु परपूरुषम् ।। <br>
सन्तु बुद्धिविहीनाश्च याभिर्वीर्य्यं हि तद्धृतम् ।। २१ ।। <br>
देवानां वचनं श्रुत्वा देवीनां च हरिस्स्वयम् ।। <br>
कर्मणां साक्षिणं धर्मं सूर्य्यं चन्द्रं हुताशनम् ।। २२ ।। <br>
पवनं पृथिवीं तोयं सन्ध्ये रात्रिं दिवं मुने ।। <br>
उवाच जगतां कर्त्ता पाता शास्ता जगत्त्रये ।। २३ ।। <br>
श्रीविष्णुरुवाच ।। <br>
देवैर्न निर्हृतं वीर्य्यं तदेतत्केन निर्हृतम् ।। <br>
तदमोघं भगवतो महेशस्य जगद्गुरोः ।। २४ ।। <br>
यूयं च साक्षिणो विश्वे सततं सर्वकर्मणाम् ।। <br>
युष्माभिर्निर्हृत किं वा किम्भूतं वक्तुमर्हथ ।। २५ ।। <br>
ईश्वरस्य वचः श्रुत्वा सभायां कम्पिताश्च ते ।। <br>
परस्परं समालोच्य क्रमेणोचुः पुरो हरेः ।। २६ ।। <br>
श्रीधर्म उवाच ।। <br>
रतेरुत्तिष्ठतो वीर्य्यं पपात वसुधातले ।। <br>
मया ज्ञातममोघं तच्छङ्करस्य प्रकोपतः ।। २७ ।। <br>
क्षितिरुवाच ।। <br>
वीर्य्यं वोढुमशक्ताऽहं तद्वह्नौ न्यक्षिपं पुरा ।। <br>
अतीव दुर्वहं ब्रह्मन्नबलां क्षन्तुमर्हसि ।। २८ ।। <br>
अग्निरुवाच ।। <br>
वीर्य्यं वोढुमशक्ताऽहं न्यक्षिपं शरकानने ।। <br>
दुर्बलस्य जगन्नाथ किं यशः किं च पौरुषम् ।। २९ ।। <br>
वायुरुवाच ।। शरेषु पतितं वीर्य्यं सद्यो बालो बभूव ह ।। <br>
अतीव सुन्दरो विष्णो स्वर्णरेखानदीतटे ।। ३० ।। <br>
श्रीसूर्य्य  उवाच ।। <br>
रुदन्तं बालकं दृष्ट्वाऽगममस्ताचलं प्रति ।। <br>
प्रेरितः कालचक्रेण निशि संस्थातुमक्षमः ।। ३१ ।। <br>
चन्द्र उवाच ।। रुदन्तं बालकं प्राप्य गृहीत्वा कृत्तिकागणः ।। <br>
जगाम स्वालयं विष्णो गच्छन्बदरिकाश्रमात् ।। ।। ३२ ।। <br>
जलमुवाच ।। <br>
अमुं रुदन्तमानीय स्तनं दत्त्वा स्तनार्थिने ।। <br>
वर्द्धयामासुरीशस्य तं ताः सूर्य्याधिकप्रभम् ।। ३३ ।। <br>
सन्ध्ये ऊचतुः ।। अधुना कृत्तिकानां च षण्णां तत्पोष्यपुत्रकः ।। <br>
तन्नाम चक्रुस्ताः प्रेम्णा कार्त्तिकेय इति स्वयम् ।। ३४ ।। <br>
रात्रिरुवाच ।। <br>
न चक्रुर्बालकं ताश्च लोचनानामगोचरम् ।। <br>
प्राणेभ्योऽपि प्रेमपात्रं यः पोष्टा तस्य पुत्रकः ।। ३५ ।। <br>
दिनमुवाच ।। <br>
यानि यानि च वस्तूनि त्रैलोक्ये दुर्लभानि च ।। <br>
प्रशंसितानि स्वादूनि भोजयामासुरेव तम् ।। ३६ ।। <br>
तेषां तद्वचनं श्रुत्वा सन्तुष्टो   मधुसूदनः ।। <br>
ते सर्वे हरिमित्यूचुः सभायां हृष्टमानसाः ।। ३७ ।। <br>
पुत्रस्य वार्त्तां सम्प्राप्य पार्वती हृष्टमानसा ।। <br>
कोटिरत्नानि विप्रेभ्यो ददौ बहुधनानि च ।। <br>
ददौ सर्वाणि विप्रेभ्यो वासांसि विविधानि च।।३८।।<br>
लक्ष्मीः सरस्वती मेना सावित्री सर्वयोषितः ।। <br>
विष्णुश्च सर्वदेवाश्च ब्राह्मणेभ्यो ददुर्धनम् ।। ३९ ।। <br>
इति श्रीब्रह्मवैवर्त्ते महापुराणे तृतीये गणेशखण्डे नारदनारायणसंवादे कार्त्तिकेयजन्मकथनं नाम चतुर्दशोऽध्यायः ।। १४ ।। <br>
<br>
