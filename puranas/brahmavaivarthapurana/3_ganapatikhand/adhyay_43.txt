नारायण उवाच ।। <br>
गणेशवचनं श्रुत्वा स तदा रागतः सुधीः ।। <br>
पर्शुहस्तस्स वै रामो निर्भयो गन्तुमुद्यतः ।। १ ।। <br>
गणेश्वरस्तदा दृष्ट्वा शीघ्रमुत्थाय यत्नतः ।। <br>
वारयामास स प्रीत्या चकार विनयं पुनः ।। २ ।। <br>
रामस्तं प्रेरयामास हुं कृत्वा तु पुनः पुनः ।। <br>
बभूव च ततस्तत्र वाग्युद्धं हस्तकर्षणैः ।। ३ ।। <br>
पर्शुनिक्षेपणं कर्तुं मनश्चक्रे भृगुस्तदा ।। <br>
हाहा कृत्वा कार्तिकेयो बोधयामास संसदि ।। ४ ।। <br>
अव्यर्थमस्त्रं हे भ्रातर्गुरुपुत्रे कथं क्षिपेः ।। <br>
गुरुवद्गुरुपुत्रं च मा भवान्हन्तुमर्हति ।। ९ ।। <br>
पर्शुं क्षिपन्तं कुपितं रक्तपद्मदलेक्षणम् ।। <br>
गणेशो रोधयामास निवर्त्तस्वेत्युवाच तम् ।। ६ ।। <br>
पुनर्गणेशं रामश्च प्रेरयामास कोपतः ।। <br>
पपात पुरतो वेगान्मानहीनो गजाननः ।। ७ ।। <br>
गजाननः समुत्थाय धर्मं कृत्वा तु सक्षिणम् ।। <br>
पुनस्तं बोधयामास जितक्रोधः शिवात्मजः ।। ८ ।। <br>
निवर्तस्व निवर्त्तस्वेत्युच्चार्य्य च पुनः पुनः ।। <br>
प्रवेशने ते का शक्तिरीश्वराज्ञां विना प्रभो ।। ९ ।। <br>
मम भ्राता त्वमतिथिर्विद्यासम्बन्धतो ध्रुवम् ।। <br>
ईश्वरप्रियशिष्यश्च सोढं वै तेन हेतुना ।। 3.43.१० ।। <br>
न ह्यहं कार्त्तवीर्य्यश्च भूपास्ते क्षुद्रजन्तवः ।। <br>
अतो विप्र न जानासि मां च विश्वेश्वरात्मजम् ।। ११ ।। <br>
क्षणं तिष्ठ निवर्त्तस्व समरे ब्राह्मणातिथे ।। <br>
क्षणान्तरे त्वया सार्द्धं यास्यामीश्वरसन्निधिम् ।। १२ ।। <br>
नारायण उवाच ।। <br>
हेरम्बवचनं श्रुत्वा प्रजहास पुनः पुनः।। <br>
पर्शुं क्षेप्तुं मनश्चक्रे प्रणम्य हरिशङ्करौ ।।१३।। <br>
पर्शुं क्षिपन्तं कोपेन तं च रामं गजाननः ।। <br>
दृष्ट्वा मुमूर्षुं देवेशो धर्मं कृत्वा तु साक्षिणम् ।। १४ ।। <br>
योगेन वर्द्धयामास शुण्डां तां कोटियोजनाम् ।। <br>
योगीन्द्रस्तत्र सन्तिष्ठन्भ्रामयित्वा पुनः पुनः ।। १५ ।। <br>
शतधा वेष्टयित्वा तु भ्रामयित्वा तु तत्र वै ।। <br>
ऊर्द्ध्वमुत्तोल्य वेगेन क्षुद्राहिं गरुडो यथा ।। १६ ।। <br>
सप्तद्वीपांश्च शैलांश्च मेरुं चाखिलसागरान् ।।<br>
क्षणेन दर्शयामास रामं योगपराहतम् ।। १७ ।। <br>
हस्तपादाद्यनाथं तं जडं सर्वांगकम्पितम् ।। <br>
पुनस्तं भ्रामयामास दर्पितं दर्पनाशनः ।। १८ ।। <br>
भूर्लोकं च भुवर्लोकं स्वर्लोकं च सुरेश्वरः ।। <br>
जनोलोकं तपोलोकं ध्रुवलोकं च तत्परम् ।। १९ ।। <br>
गौरीलोकं शम्भुलोकं दर्शयामास नारद ।। <br>
दर्शयित्वा तु विध्यण्डं स पपौ सप्त सागरान् ।। 3.43.२० ।। <br>
पुनरुद्गिरणं चक्रे सनक्रमकरोदकम् ।। <br>
तत्र तं पातयामास गम्भीरे सागरोदके ।। २१ ।। <br>
मुमूर्षुं तं सन्तरन्तं पुनर्जग्राह लीलया ।। <br>
पुनस्तत्र भ्रामयित्वा ब्रह्माण्डादूर्द्ध्वमप्यमुम् ।। २२ ।। <br>
वैकुण्ठं दर्शयामास सलक्ष्मीकं चतुर्भुजम् ।। <br>
क्षणं तत्र भ्रामयित्वा योगीन्द्रो योगमायया ।। २३ ।। <br>
पुनः करं च योगेन वर्द्धयामास लीलया ।। <br>
गोलोकं दर्शयामास विरजां च नदीश्वरीम् ।। २४ ।। <br>
वृन्दावनं शृङ्गशतं शैलेन्द्रं रासमण्डलम् ।। <br>
गोपीगोपादिभिः सार्द्धं श्रीकृष्णं श्यामसुन्दरम् ।। २५ ।। <br>
द्विभुजं मुरलीहस्तं सस्मितं सुमनोहरम् ।। <br>
रत्नसिंहासनस्थं च रत्नभूषणभूषितम् ।। २६ ।। <br>
तेजसा कोटिसूर्य्याभं राधावक्षःस्थलस्थितम् ।। <br>
एवं कृष्णं दर्शयित्वा प्रणमय्य पुनः पुनः ।। २७ ।। <br>
क्षणेन लम्बमानं च भ्रामयित्वा पुनः पुनः ।। <br>
दृष्ट्वा कृष्णं चेष्टदेवं सर्वपापप्रणाशनम् ।। <br>
भ्रूणहत्यादिकं पापं भृगोर्दूरं चकार ह ।। २८ ।। <br>
न भवेद्यातना नष्टा विना भोगेन पापजा ।। <br>
स्वल्पां च बुभुजे रामो गताऽन्या कृष्णदर्शनात् ।। २९ ।। <br>
क्षणेन चेतनां प्राप्य भुवि वेगात्पपात ह ।।<br>
बभूव दूरीभूतं च गणेशस्तम्भनं भृगोः ।। 3.43.३० ।।<br>
सस्मार कवचं स्तोत्रं गुरुदत्तं सुदुर्लभम् ।। <br>
अभीष्टदेवं श्रीकृष्णं गुरुं शम्भुं जगद्गुरुम् ।। ३१ ।। <br>
चिक्षेप पर्शुमव्यर्थं शिवतुल्यं च तेजसा ।। <br>
ग्रीष्ममध्याह्नमार्तण्डप्रभाशतगुणं मुने ।। ३२ ।। <br>
पितुरव्यर्थमस्त्रं च दृष्ट्वा गणपतिः स्वयम् ।। <br>
जग्राह वामदन्तेन नास्त्रं व्यर्थं चकार ह ।। ३३ ।। <br>
निपात्य पर्शुर्वेगेन च्छित्त्वा दन्तं समूलकम् ।। <br>
जगाम रामहस्तं च महादेवबलेन च ।। ३४ ।। <br>
हाहेति शब्दमाकाशे देवाश्चक्रुर्महाभिया ।। <br>
वीरभद्रः कार्त्तिकेयः क्षेत्रपालाश्च पार्षदाः ।। ।। ३५ ।। <br>
पपात भूमौ दन्तश्च सरक्तः शब्दयंस्तदा ।। <br>
पपात गैरिकायुक्तो यथा स्फटिकपर्वतः ।।३६।। <br>
शब्देन महता विप्र चकम्पे पृथिवी भिया ।। <br>
कैलासस्था जनाः सर्वे मूर्च्छामापुः क्षणं भिया ।। ३७ ।। <br>
निद्रा बभञ्ज तत्काले निद्रेशस्य जगत्प्रभोः ।। <br>
आजगाम बहिः शम्भुः पार्वत्या सह सम्भ्रमात् ।।३८।। <br>
पुरो ददर्श हेरम्बं लोहितास्यं क्षतेन तम् ।। <br>
भग्नदन्तं जितक्रोधं सस्मितं लज्जितं मुने ।। ३९ ।। <br>
पप्रच्छ पार्वती शीघ्रं स्कन्दं किमिति पुत्रक ।। <br>
स च तां कथयामास वार्तां पौर्वापरीं भिया ।। 3.43.४० ।। <br>
चुकोप दुर्गा कृपया रुरोद च मुहुर्मुहुः ।। <br>
उवाच शम्भोः पुरतः पुत्रं कृत्वा स्ववक्षसि ।। ४१ ।। <br>
सम्बोध्य शम्भुं शोकेन भिया विनयपूर्वकम् ।। <br>
उवाच प्रणता साध्वी प्रणतार्तिहरं पतिम् ।। ४२ ।। <br>
इति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे गणेशदन्तभङ्गकारणवर्णनं नाम त्रिचत्वारिंशत्तमोऽध्यायः ।। ४३ ।। <br>
<br>
