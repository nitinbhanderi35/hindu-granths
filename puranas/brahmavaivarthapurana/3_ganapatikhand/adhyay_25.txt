नारायण उवाच ॥ <br>
हरिं स्मरन्कार्तवीर्य्यो हृदयेन विदूयता ॥ <br>
दूतं प्रस्थापयामास कुपितो मुनिसन्निधिम् ॥ १ ॥ <br>
युद्धं देहि मुनिश्रेष्ठ किं वा धेनुं च वाञ्छिताम् ॥ <br>
मह्यं भृत्यायातिथये सुविचार्य्य यथोचितम् ॥२॥ <br>
दूतस्य वचनं श्रुत्वा जहास मुनिपुंगवः ॥ <br>
हितं सत्यं नीतिसारं सर्वं दूतमुवाच ह ॥ ३ ॥ <br>
मुनिरुवाच ॥ दृष्टो नृपो निराहारः समानीतो मया गृहम् ॥ <br>
विविधं च यथाशक्त्या भोजितश्च यथोचितम् ॥४ ॥  <br>
कपिलां याचते राजा मम प्राणाधिकां प्रियाम्॥ <br>
तां दातुमक्षमो दूत युद्धं दास्यामि निश्चितम् ॥ ५ ॥ <br>
मुनेस्तद्वचनं श्रुत्वा दूतः सर्वमुवाच ह ॥ <br>
नृपेन्द्रं च सभामध्ये सन्नाहैस्संयुतं भिया ॥६॥ <br>
मुनिश्च कपिलामाह साम्प्रतं किङ्करोम्यहम् ॥ <br>
कर्णधारं विना नौका तथा सैन्यं विना मया॥७॥<br>
कपिला च ददौ तस्मै शस्त्राणि विविधानि च॥<br>
युद्धशास्त्रोपदेशं च सन्धानं चौपयोगिकम्॥८॥<br>
जयं भवतु ते विप्र युद्धे जेष्यसि निश्चितम् ॥ <br>
तव मृत्युर्न भविता सत्यमस्त्रं विना मुने ॥९ ॥ <br>
नृपेण सार्द्धं ते युद्धमयुक्तं ब्राह्मणस्य च ॥ <br>
दत्तात्रेयस्य शिष्येण व्यर्थं वै शक्तिधारिणा ॥ <br>
इत्युक्त्वा कपिला ब्रह्मन्विरराम मनस्विनी ॥ १० ॥ <br>
मुनिर्मनस्वी सैन्यं च सज्जीकृत्य ततो मुने ॥ <br>
गृहीत्वा सर्वसैन्यं च स जगाम रणाजिरम्॥११॥<br>
राजा जगाम युद्धाय ननाम मुनिपुंगवम् ॥ <br>
उभयोः सैन्ययोर्युद्धं बभूव बहुदुष्करम् ॥ १२ ॥ <br>
राजसैन्यं जितं सर्वं कपिलासेनया बलात् ॥ <br>
विचित्रं च रथं राज्ञो बभञ्जे लीलया रणे ॥ १३ ॥ <br>
धनुश्चिच्छेद सज्यं तत्सा सेना कापिली मुदा॥ <br>
नृपेन्द्रः कापिलेयानि जेतुं सैन्यानि चाक्षमः ॥ १४ ॥ <br>
सैन्यानि तं शस्त्रवृष्ट्या न्यस्तशस्त्रं चकार ह ॥ <br>
शरवृष्ट्या शस्त्रवृष्ट्या राजा मूर्च्छामवाप ह ॥ १९ ॥ <br>
किञ्चिच्छिष्टं बलं राज्ञः किंचिदेव पलायितम् ॥ <br>
मुनीन्द्रो मूर्च्छितं दृष्ट्वा नृपेन्द्रमतिथिं मुने ॥ १६ ॥ <br>
कृपानिधिश्च कृपया तत्सैन्यं सञ्जहार च ॥ <br>
गत्वा सैन्यं विलीनं च कपिलायां च कृत्रिमम् ॥ १७ ॥ <br>
नृपाय मुनिना शीघ्रं दत्ताश्चरणरेणवः ॥ <br>
आशीर्वादं प्रदत्तं च जयोऽस्त्विति कृपालुना ॥ <br>
कमण्डलुजलं प्रोक्ष्य जीवयामास तं नृपम् ॥ १८ ॥ <br>
स राजा चेतनां प्राप्य समुत्थाय रणाजिरात् ॥ <br>
मूर्ध्ना ननाम भक्त्या च मुनिश्रेष्ठं  कृताञ्जलिः ॥ १९ ॥ <br>
मुनिः शुभाशिषं दत्त्वा राजानं त्वालिलिङ्ग सः ॥ <br>
पुनस्तं स्नापयित्वा च भोजयामास यत्नतः ॥ २० ॥ <br>
नवनीतं हि हृदयं ब्राह्मणानां तु सन्ततम् ॥ <br>
अन्येषां क्षुरधाराभमसाध्यं दारुणं सदा ॥ <br>
उवाच तं मुनिश्रेष्ठो गृहं गच्छ धराधिप॥ ॥ २१ ॥ <br>
राजोवाच ॥ <br>
रणं देहि महाबाहो धेनुं किं वा मयेप्सिताम् ॥ २२ ॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे जमदग्निकार्तवीर्यार्जुनयुद्धवर्णनं नाम पञ्चविंशोऽध्यायः ॥ २५ ॥ <br>
<br>
