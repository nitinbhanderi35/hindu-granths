नारायण उवाच ॥ <br>
सुचन्द्रे पतिते ब्रह्मन्राजेन्द्राणां शिरोमणौ ॥ <br>
अगमत्पुष्कराक्षस्तु सेनात्र्यक्षौहिणीयुतः ॥ १ ॥ <br>
सूर्य्यवंशोद्भवो राजा सुचन्द्रतनयो महान् ॥ <br>
महालक्ष्मीसेवकश्च लक्ष्मीवान्सूर्य्यसन्निभः ॥ २ ॥ <br>
महालक्ष्म्याश्च कवचं गले यस्य मनोहरम् ॥ <br>
परमैश्वर्य्यसंयुक्तस्त्रैलोक्यविजयी ततः ॥३॥ <br>
तं दृष्ट्वा भ्रातरः सर्वे रैणुकेयस्य धीमतः ॥ <br>
आययुः समरं कर्त्तुं नानाशस्त्रास्त्रपाणयः ॥।४॥ <br>
राजेन्द्रः शरजालेन च्छेदयामास तांस्तथा ॥ <br>
चिच्छिदुः शरजालं च ते वीराश्चैव लीलया ॥ ५ ॥ <br>
चिच्छिदुः स्यन्दनं राज्ञस्ते वीराः पञ्चबाणतः ॥ <br>
सारथिं पञ्चबाणेन रथाश्वं दशबाणतः ॥ ६ ॥ <br>
तद्धनुः सप्तबाणेन तूर्णं वै पञ्चबाणतः ॥ <br>
चिच्छिदुस्तद्भ्रातृवर्गान्विप्राः शङ्करशूलतः ॥७॥ <br>
ते च त्र्यक्षौहिणीं सेनान्निजघ्नुश्चापि लीलया ॥ <br>
हन्तुं नृपेन्द्रं ते वीराः शिवशूलं निचिक्षिपुः ॥ <br>
गले बभूव तच्छूलं राज्ञः पुष्करमालिका ॥ ८ ॥ <br>
शक्तिं च परिघं चैव भुशुण्डीं मुद्गरं तथा ॥ <br>
गदां च चिक्षिपुर्विप्राः कोपेन ज्वलदग्नयः ॥ ९ ॥ <br>
तानि शस्त्राणि चूर्णानि क्ष्माभृतो देहयोगतः ॥ <br>
विस्मिता भ्रातरः सर्वे भृगोरेव महामुने ॥3.38.१०॥ <br>
रथं धनुश्च शस्त्राणि चास्त्राणि विविधानि च ॥ <br>
सेनां प्रस्थापयामास कार्त्तवीर्य्यार्जुनः स्वयम्॥११॥<br>
राजा स्यन्दनमारुह्य पुष्कराक्षो महाबलः ॥ <br>
चकार शरजालं च महाघोरतरं मुने ॥ १२ ॥ <br>
चिच्छिदुः शरजालं ते वीराः शस्त्रास्त्रपाणयः ॥ <br>
राजा प्रस्वापनेनैव निद्रितांस्तांश्चकार ह ॥ १३ ॥ <br>
भ्रातॄंश्च निद्रितान्दृष्ट्वा जामदग्न्यो महाबलः ॥ <br>
क्षतविक्षतसर्वांगान्बोधयामास तत्त्वतः ॥१४॥ <br>
बोधयित्वा तान्निवार्य्य जगाम रणमूर्द्धनि ॥ <br>
चिक्षेप पर्शुं कोपेन शीघ्रं राजजिघांसया॥१५॥<br>
छित्त्वा राज्ञः किरीटं च पर्शुर्भूमौ पपात ह॥<br>
जग्राह परशुं शीघ्रं जामदग्न्यो महाबलः॥१६॥<br>
तदा शङ्करशूलं च चिक्षिपे मन्त्रपूर्वकम् ॥ <br>
नृपस्य कुण्डलं छित्त्वा जगाम शिवसन्निधिम्॥१७॥<br>
राजा निहन्तुं तं रामं शरजालं चकार ह ॥ <br>
चिच्छेद शरजालं च रेणुकेयश्च लीलया ॥१८॥ <br>
क्रमेण राजा नानास्त्रं चिक्षिपे मन्त्रपूर्वकम्॥<br>
तच्चिच्छेद क्रमेणैव भृगुः शस्त्रभृतां वरः॥१९॥<br>
भृगुश्चिक्षेप नानास्त्रं महासन्धानपूर्वकम् ॥ <br>
तच्चिच्छेद महाराजः सन्धानेनैव लीलया ॥ 3.38.२० ॥ <br>
रामश्चिक्षेप सन्धाय ब्रह्मास्त्रं मन्त्रपूर्वकम् ॥ <br>
राजा निर्वापणं चक्रे सन्धानेनैव लीलया ॥२१॥ <br>
सर्वाण्यस्त्राणि शस्त्राणि रामः पाशुपतं विना ॥ <br>
चिक्षेप कोपविभ्रांतो भूपश्चिच्छेद तानि च ॥ २२ ॥ <br>
रामः स्तुत्वा शिवं नत्वाऽऽददे पाशुपतं मुने ॥ <br>
नारायणश्च भगवानवोचद् विप्ररूपधृक् ॥ २३ ॥ <br>
ब्राह्मण उवाच ॥ <br>
किं करोषि भृगो वत्स त्वमेवं ज्ञानिनां वरः ॥ <br>
नरं हन्तुं पाशुपतं कोपात्किं क्षिपसि भ्रमात् ॥ २४ ॥ <br>
विश्वं पाशुपतेनैव भवेद्भस्म च सत्वरम् ॥ <br>
सर्वघ्नं स्याच्छस्त्रमिदं विना श्रीकृष्णमीश्वरम् ॥ २५ ॥ <br>
अहो पाशुपतं जेतुं नालमेव सुदर्शनम् ॥ <br>
हरेः सुदर्शनं चैव सर्वास्त्रपरिमर्दकम् ॥२६॥ <br>
खट्वांगिनः पाशुपातं हरेरेव सुदर्शनम् ॥ <br>
एते प्रधाने सर्वेषामस्त्राणां च जगत्त्रये ॥ २७ ॥ <br>
त्यज पाशुपतं ब्रह्मन्मदीयं वचनं शृणु ॥ <br>
यथा जेष्यसि राजानं पुष्कराक्षं महाबलम् ॥ २८ ॥ <br>
कार्त्तवीर्य्यमजेतारं यथा जेष्यसि साम्प्रतम् ॥ <br>
श्रूयतां सावधानेन तत्सर्वं कथयामि ते ॥ २९ ॥ <br>
महालक्ष्म्याश्च कवचं त्रिषु लोकेषु दुर्लभम् ॥ <br>
भक्त्या च पुष्कराक्षेण धृतं कण्ठे विधानतः ॥ 3.38.३० ॥ <br>
परं दुर्गतिनाशिन्याः कवचं परमाद्भुतम् ॥ <br>
धृतं च दक्षिणे बाहौ पुष्कराक्षसुतेन च ॥ ३१ ॥ <br>
कवचस्य प्रभावेण विश्वं जेतुं क्षमौ च तौ ॥ <br>
को जेता च त्रिभुवने देहे च कवचे स्थिते ॥ ३२ ॥ <br>
अहं यास्यामि भिक्षार्थं सन्निधाने तयोर्मुने ॥ <br>
करिष्यामि च तद्भिक्षां प्रतिज्ञा सफलाऽस्तु ते ॥ ३३ ॥ <br>
ब्राह्मणस्य वचः श्रुत्वा रामः संत्रस्तमानसः ॥ <br>
उवाच ब्राह्मणं वृद्धं हृदयेन विदूयता ॥ ३४ ॥ <br>
परशुराम उवाच ॥ <br>
न जानामि महाप्राज्ञ कस्त्वं ब्राह्मणरूपधृक् ॥ <br>
शीघ्रं च ब्रूहि मां मूढं तदा गच्छ नृपान्तिकम् ॥ ३५ ॥ <br>
जामदग्न्यवचः श्रुत्वा प्रहस्य ब्राह्मणः स्वयम् ॥ <br>
उक्त्वा चाहं विष्णुरिति ययौ भिक्षितुमीश्वरः ॥ ३६ ॥ <br>
गत्वा तयोः सन्निधानं ययाचे कवचे च तौ ॥ <br>
ददतुस्तौ च कवचे विष्णवे विष्णुमायया ॥ <br>
गृहीत्वा कवचे विष्णुर्वैकुण्ठं निर्जगाम सः ॥ ३७ ॥ <br>
नारद उवाच ॥ <br>
महालक्ष्म्याश्च कवचं केन दत्तं महामुने ॥ <br>
पुष्कराक्षाय भूपाय श्रोतुं कौतूहलं मम ॥ ३८ ॥ <br>
कवचं चापि दुर्गायाः पुष्कराक्षसुताय च ॥ <br>
दुर्ल्लभं केन वा दत्तं तद्भवान्वक्तुमर्हसि ॥ ३९ ॥ <br>
कवचं चापि किम्भूतं तयोर्वा तस्य किं फलम् ॥ <br>
मन्त्रौ तु किंप्रकारौ च तन्मे ब्रूहि जगद्गुरो॥ ॥। 3.38.४० ॥ <br>
नारायण उवाच ॥ <br>
दत्तं सनत्कुमारेण पुष्कराक्षाय धीमते ॥ <br>
महालक्ष्म्याश्च कवचं मन्त्रश्चापि दशाक्षरः ॥ ४१ ॥ <br>
स्तवनं चापि गोप्यं वै प्रोक्तं तच्चरितं च यत् ॥ <br>
ध्यानं च सामवेदोक्तं पूजां चैव मनोहराम् ॥ ४२ ॥ <br>
दुर्गायाश्चापि कवचं दत्तं दुर्वाससा पुरा॥  <br>
स्तवनं चापि गोप्यं च मन्त्रश्चापि दशाक्षरः॥४३॥ <br>
पश्चाच्छ्रोष्यसि तत्सर्वं देव्याश्च परमाद्भुतम्॥ <br>
महायुद्धसमारम्भे दत्तं प्रार्थनया च यत् ॥४४॥ <br>
महालक्ष्म्याश्च मन्त्रं च शृणु तं कथयामि ते ॥ <br>
ॐ श्रीं कमलवासिन्यै स्वाहेति परमाद्भुतम् ॥ ४५॥ <br>
ध्यानं च सामवेदोक्तं शृणु पूजाविधिं मुने ॥ <br>
दत्तं तस्मै कुमारेण पुष्कराक्षाय धीमते ॥ ४६ ॥ <br>
सहस्रदलपद्मस्थां पद्मनाभप्रियां सतीम् ॥ <br>
पद्मालयां पद्मवक्त्रां पद्मपत्राभलोचनाम् ॥ ४७॥ <br>
पद्मपुष्पप्रियां पद्मपुष्पतल्पाधिशायिनीम् ॥ <br>
पद्मिनीपद्महस्तां च पद्ममालाविभूषिताम् ॥ ४८ ॥ <br>
पद्मभूषणभूषाढ्यां पद्मशोभाविवर्द्धनीम् ॥ <br>
पद्माटवीं प्रपश्यन्तीं सस्मितां तां भजे मुदा ॥ ४९ ॥ <br>
चन्दनाष्टदले पद्मे पद्मपुष्पेण पूजयेत् ॥ <br>
गणं सम्पूज्य दत्त्वा चैवोपचारांश्च षोडश ॥ 3.38.५० ॥ <br>
ततः स्तुत्वा च प्रणमेत्साधको भक्तिपूर्वकम् ॥ <br>
कवचं श्रूयतां ब्रह्मन्सर्वसारं वदामि ते ॥ ५१ ॥ <br>
शृणु विप्रेन्द्र पद्मायाः कवचं परमं शुभम् ॥ <br>
पद्मनाभेन यद्दत्तं ब्रह्मणे नाभिपद्मके ॥ ५२ ॥ <br>
सम्प्राप्य कवचं ब्रह्मा तत्पद्मे ससृजे जगत् ॥ <br>
पद्मालयाप्रसादेन सलक्ष्मीको बभूव सः ॥ ५३ ॥ <br>
पद्मालयावरं प्राप्य पाद्मश्च जगतां प्रभुः ॥ <br>
पाद्येन पद्मकल्पे च कवचं परमाद्भुतम् ॥५४॥ <br>
दत्तं सनत्कुमाराय प्रियपुत्राय धीमते ॥ <br>
कुमारेण च यद्दत्तं पुष्कराय च नारद ॥ ५५ ॥ <br>
यद्धृत्वा पाठनाद् ब्रह्मा सवसिद्धेश्वरो महान् ॥ <br>
परमैश्वर्य्यसंयुक्तः सर्वसम्पत्समन्वितः ॥ ५६ ॥ <br>
यद्दत्वा च धनाध्यक्षः कुबेरश्च धनाधिपः ॥ <br>
स्वायम्भुवो मनुः श्रीमान्पठनाद्धारणाद्यतः ॥ ५७ ॥ <br>
प्रियव्रतोत्तानपादौ लक्ष्मीवन्तौ यतो मुने ॥ <br>
पृथुः पृथ्वीपतिः सद्यो ह्यभवद्वारणाद्यतः ॥ ५८ ॥ <br>
कवचस्य प्रसादेन स्वयं दक्षः प्रजापतिः ॥ <br>
धर्म्मश्च कर्म्मणां साक्षी पाता यस्य प्रसादतः ॥ ५९ ॥ <br>
यद्धृत्वा दक्षिणे बाहौ विष्णुः क्षीरोदशायितः ॥ <br>
भक्त्या विधत्ते कण्ठे च शेषो नारायणांशकः ॥ 3.38.६० ॥ <br>
यद्धृत्वा वामनं लेभे कश्यपश्च प्रजापतिः ॥ <br>
सर्वदेवाधिपः श्रीमान्महेन्द्रो धारणाद्यतः ॥ ६१ ॥ <br>
राजा मरुत्तो भगवानभवद्धारणाद्यतः ॥ <br>
त्रैलोक्याधिपतिः श्रीमान्नहुषो यस्य धारणात् ॥ ६२ ॥ <br>
विश्वं विजिग्ये खट्वाङ्गः पठनाद्धारणाद्यतः ॥ <br>
मुचुकुन्दो यतः श्रीमान्मान्धातृतनयो महान्॥ ६३ ॥ <br>
सर्वसम्पत्पदस्यास्य कवचस्य प्रजापतिः ॥ <br>
ऋषिश्छन्दश्च बृहती देवी पद्मालया स्वयम् ॥ ६४ ॥ <br>
धर्मार्थकाममोक्षेषु विनियोगः प्रकीर्तितः ॥ <br>
पुण्यबीजं च महतां कवचं परमाद्भुतम् ॥६५॥ <br>
ॐ ह्रीं कमलवासिन्यै स्वाहा मे पातु मस्तकम्॥<br>
श्रीं मे पातु कपालं च लोचने श्रीं श्रियै नमः।६६॥। <br>
ॐ श्रीं श्रियै स्वाहेति च कर्णयुग्मं सदाऽवतु॥ <br>
ॐ श्रीं क्लीं महालक्ष्म्यै स्वाहा मे पातु नासिकाम।६७॥ <br>
ॐ श्रीं पद्मालयायै च स्वाहा दन्तान्सदाऽवतु ॥ <br>
ॐ श्रीं कृष्णप्रियायै च दन्तरन्ध्रं सदाऽवतु॥६८॥ <br>
ॐ श्रीं  नारायणेशायै मम कण्ठं सदाऽवतु॥ <br>
ॐ श्रीं केशवकान्तायै मम स्कन्धं सदाऽवतु॥ ॥६९॥ <br>
ॐ श्रीं पद्मनिवासिन्यै स्वाहा नाभिं सदाऽवतु॥ <br>
ॐ ह्रीं श्रीं संसारमात्रे मम वक्षः सदाऽवतु॥3.38.७०॥<br>
ओं श्रीं मों कृष्णकान्तायै स्वाहा पृष्ठं सदाऽवतु ॥ <br>
ओं ह्रीं श्रीं श्रियै स्वाहा च मम हस्तौ सदाऽवतु ॥ ७१ ॥ <br>
ॐ श्रीनिवासकान्तायै मम पदौ सदाऽवतु ॥ <br>
ॐ ह्रीं श्रीं क्लीं श्रियै स्वाहा सर्वाङ्गं मे सदाऽवतु ॥ ७२ ॥ <br>
प्राच्यां पातु महालक्ष्मीराग्नेय्यां कमलालया ॥ <br>
पद्मा मां दक्षिणे पातु नैर्ऋत्यां श्रीर्हरिप्रिया ॥ ७३ ॥ <br>
पद्मालया पश्चिमे मां वायव्यां पातु सा स्वयम् ॥ <br>
उत्तरे कमला पातु चैशान्यां सिन्धुकन्यका ॥ ७४ ॥ <br>
नारायणी च पातूर्ध्वमधो विष्णुप्रियाऽवतु ॥ <br>
सन्ततं सर्वतः पातु विष्णुप्राणाधिका मम ॥ ॥ ७९ ॥ <br>
इति ते कथितं वत्स सर्वमन्त्रौघविग्रहम् ॥ <br>
सर्वैश्वर्य्यप्रदं नाम कवचं परमाद्भुतम् ॥ ७६ ॥ <br>
सुवर्णपर्वतं दत्त्वा मेरुतुल्यं द्विजातये ॥ <br>
यत्फलं लभते धर्मी कवचेन ततोऽधिकम् ॥ ७७ ॥ <br>
गुरुमभ्यर्च्य  विधिवत्कवचं धारयेत्तु यः ॥ <br>
कण्ठे वा दक्षिणे बाहौ स श्रीमान्प्रतिजन्मनि ॥ ७८ ॥ <br>
अस्ति लक्ष्मीर्गृहे तस्य निश्चला शतपूरुषम् ॥ <br>
देवेन्द्रैश्चासुरेन्द्रैश्च सोऽवध्यो निश्चितं भवेत् ॥ ७९ ॥ <br>
स सर्वपुण्यवान्धीमान्सर्वयज्ञेषु दीक्षितः ॥ <br>
स स्नातः सर्वतीर्थेषु यस्येदं कवचं गले ॥ 3.38.८० ॥ <br>
यस्मै कस्मै न दातव्यं लोभमोहभयैरपि ॥ <br>
गुरुभक्ताय शिष्याय शरण्याय प्रकाशयेत् ॥ ८१ ॥ <br>
इदं कवचमज्ञात्वा जपेल्लक्ष्मीं जगत्प्रभुम् ॥ <br>
कोटिसंख्यं प्रजप्तोऽपि न मन्त्रः सिद्धिदायकः ॥ ८२ ॥ <br>
इति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे श्रीलक्ष्मीकवचवर्णनं नामाष्टात्रिंशत्तमोऽध्यायः ॥ ३८ ॥ <br>
<br>
