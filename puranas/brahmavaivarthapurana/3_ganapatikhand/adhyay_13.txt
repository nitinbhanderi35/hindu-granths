नारायण उवाच ।। <br>
अथ विष्णुः शुभे काले देवैश्च मुनिभिः सह ।।<br>
पूजयामास तं बालमुपहारैरनुत्तमैः ।। १ ।। <br>
सर्वाग्रे तव पूजा च मया दत्ता सुरोत्तम ।। <br>
सर्वपूज्यश्च योगीन्द्रो भव वत्सेत्युवाच तम् ।। २ ।। <br>
वनमालां ददौ तस्मै ब्रह्मज्ञानं च मुक्तिदम् ।। <br>
सर्वसिद्धिं प्रदायैव चकारात्मसमं हरिः ।। ३ ।। <br>
ददौ द्रव्याणि चारूणि चोपचारांश्च षोडश ।। <br>
नामभिः स्तवनं चक्रे मुनिभिश्च समं सुरैः ।। ४ ।। <br>
विघ्नेशश्च गणेशश्च हेरम्बश्च गजाननः ।। <br>
लम्बोदरश्चैकदन्तः शूर्पकर्णो विनायकः ।। ५ ।। <br>
एतान्यष्टौ च नामानि सर्वसिद्धिप्रदानि च ।। <br>
आशिषं दापयामास चानयामास तान्मुनीन् ।। ६ ।। <br>
सिद्धासनं ददौ धर्मस्तस्मै ब्रह्मा कमण्डलुम् ।। <br>
शङ्करो योगपट्टं च तत्त्वज्ञानं सुदुर्लभम् ।। ७ ।। <br>
रत्नसिंहासनं शक्रः सूर्य्यश्च मणिकुण्डले ।। <br>
माणिक्यमालां चन्द्रश्च कुबेरश्च किरीटकम् ।। ८ ।। <br>
वह्निशुद्धं च वसनं ददौ तस्मै हुताशनः ।। <br>
रत्नच्छत्रं च वरुणो वायू रत्नांगुलीयकम् ।। ९ ।। <br>
क्षीरोदोद्भवसद्रत्नरचितं वलयं वरम् ।। <br>
मञ्जीरं चापि केयूरं ददौ पद्मालया मुने ।। १० ।। <br>
कण्ठभूषां च सावित्री भारती हारमुज्ज्वलम् ।। <br>
क्रमेण सर्वदेवाश्च देव्यश्च यौतकं ददुः ।। ११ ।। <br>
मुनयः पर्वताश्चैव रत्नानि विविधानि च ।। <br>
वसुन्धरा ददौ तस्मै वाहनाय च मूषकम्।।१२।। <br>
क्रमेण देवा देव्यश्च मुनयः पर्वतादयः।। <br>
गन्धर्वाः किन्नरा यक्षा मनवो मानवास्तथा ।।१३।।<br>
नानाविधानि द्रव्याणि स्वादूनि मधुराणि च ।। <br>
पूजां चक्रुश्च ते सर्वे क्रमाद्वै भक्तिपूर्वकम् ।। १४ ।। <br>
पार्वती जगतां माता स्मेराननसरोरुहा ।। <br>
रत्नसिंहासने पुत्रं वासयामास नारद ।। १९ ।। <br>
सर्वतीर्थोदकै रत्नकलशावर्जितैः स्तुतैः ।। <br>
स्नापयामास वेदोक्तमन्त्रेण मुनिभिस्तदा ।। <br>
अग्निशुद्धे च वसने ददौ तस्मै सती मुदा ।। १६ ।। <br>
गोदावर्युदकैः पाद्यमर्घ्यं गंगोदकेन च ।। <br>
दूर्वाभिरक्षतापुष्पैश्चन्दनेन समन्वितम् ।। १७ ।। <br>
पुष्करोदकमानीय पुनराचमनीयकम् ।। <br>
मधुपर्कं रत्नपात्रैरासवं शर्करान्वितम् ।। १८ ।। <br>
स्नानीयं विष्णुतैलं च स्वर्वैद्याभ्यां विनिर्मितम् ।। <br>
अमूल्यरत्नरचितं चारुभूषाकदम्बकम् ।। १९ ।। <br>
पारिजातप्रसूनानामन्येषां शतकानि च ।। <br>
मालतीचम्पकादीनां पुष्पाणि विविधानि च ।। <br>
पूजार्हाणि च पत्राणि तुलसीसहितानि च ।। २० ।। <br>
चन्दनागुरुकस्तूरी कुंकुमानि च सादरम् ।। <br>
रत्नप्रदीपनिकरं धूपं च परितो ददौ ।। २१ ।। <br>
नैवेद्यं तत्प्रियं चैव तिललड्डुकपर्वतान् ।। <br>
यवगोधूमचूर्णानां लड्डुकानां च पर्वतान् ।। २२ ।। <br>
पक्वान्नानां पर्वताश्च सुस्वादुसुमनोहरान् ।। <br>
पर्वतान्स्वस्तिकानां च सुस्वादुशर्करान्वितान् ।। २३ ।। <br>
गुडाक्तानां च लाजानां पृथुकानां च पर्वतान् ।। <br>
शाल्यन्नानां पिष्टकानां पर्वतान्व्यञ्जनैः सह ।। <br>
पयोभृत्कलशानां च लक्षाणि प्रददौ मुदा ।। २४ ।। <br>
लक्षाणि दधिपूर्णानां कलशानां च पूजने ।। <br>
मधुभृत्कलशानां च त्रिलक्षाणि च सुन्दरी ।। २५ ।। <br>
सर्पिस्सुवर्णकुम्भानां पंचलक्षाणि सादरम् ।। <br>
दाडिमानां श्रीफलानामसंख्यानि फलानि च ।। २६ ।। <br>
खर्जूराणां कपित्थानां जम्बूनां विविधानि च ।।। <br>
आम्राणां पनसानां च कदलीनां च नारद ।। <br>
फलानि नारिकेलानामसंख्यानि ददौ मुदा ।। २७।। <br>
अन्यानि परिपक्वानि कालदेशोद्भवानि च ।। <br>
ददौ तानि महाभाग स्वादूनि मधुराणि च ।। २८ ।। <br>
स्वच्छं सुनिर्मलं चैव कर्पूरादिसुवासितम् ।। <br>
गङ्गाजलं च पानार्थं पुनराचमनीयकम् ।। २९ ।। <br>
ताम्बूलं च वरं रम्यं कर्पूरादिसुवासितम् ।। <br>
सुवर्णपात्रशतकं भक्ष्यपूर्णं च नारद ।। ३० ।। <br>
शैलराजप्रिया मात्याः पुपूजुः शैलजात्मजम् ।।३१।। <br>
ॐ श्रीं ह्रीं क्लीं गणेश्वराय ब्रह्मरूपाय चारवे ।। <br>
सर्वसिद्धिप्रदेशाय विश्वेशाय नमो नमः ।।३२।। <br>
इत्यनेनैव मन्त्रेण दत्त्वा द्रव्याणि भक्तितः।।<br>
सर्वे प्रमुदितास्तत्र ब्रह्मविष्णुशिवादयः।।३३।।<br>
द्वात्रिंशदक्षरो मालामन्त्रोऽयं सर्वकामद।।<br>
धर्मार्थकाममोक्षाणां फलदः सर्वसिद्धिदः ।।३४।। <br>
पञ्चलक्षजपेनैव मन्त्रसिद्धिस्तु मन्त्रिणः।। <br>
मन्त्रसिद्धिर्भवेद्यस्य स च विष्णुश्च भारते।।३५।। <br>
विघ्नानि च पलायन्ते तन्नामस्मरणेन च ।। <br>
महावाग्ग्मी महासिद्धिः सर्वसिद्धिसमन्वितः ।। ३६ ।। <br>
वाक्पतिर्गुरुतां याति तस्य साक्षात्सुनिश्चितम् ।। <br>
महाकवीन्द्रो गुणवान्विदुषां च गुरोर्गुरुः ।। ३७ ।। <br>
संपूज्यानेन मन्त्रेण देवा आनन्दसंप्लुताः ।। <br>
नानाविधानि वाद्यानि वादयामासुरुत्सवे ।।३८।। <br>
ब्राह्मणान्भोजयामासुः कारयामासुरुत्सवम् ।। <br>
ददुर्दानानि तेभ्यश्च बन्दिभ्यश्च विशेषतः ।।३९।। <br>
नारायण उवाच ।। <br>
अथ विष्णुः सभामध्ये तं सम्पूज्य गणेश्वरम् ।। <br>
तुष्टाव परया भक्त्या सर्वविघ्नविनाशकम् ।। ४० ।। <br>
ईश त्वां स्तोतुमिच्छामि ब्रह्मज्योतिः सनातनम् ।। <br>
नैव वर्णयितुं शक्तोऽस्त्यनुरूपमनीहकम् ।। ४१ ।। <br>
प्रवरं सर्वदेवानां सिद्धानां योगिनां गुरुम् ।। <br>
सर्वस्वरूपं सर्वेशं ज्ञानराशिस्वरूपिणम् ।। ४२ ।। <br>
अव्यक्तमक्षरं नित्यं सत्यमात्मस्वरूपिणम् ।। <br>
वायुतुल्यं च निर्लिप्तं चाक्षतं सर्वसाक्षिणम् ।। ४३ ।। <br>
संसारार्णवपारे च मायापोते सुदुर्लभे ।। <br>
कर्णधारस्वरूपं च भक्तानुग्रहकारकम् ।। ४४ ।। <br>
वरं वरेण्यं वरदं वरदानामपीश्वरम् ।। <br>
सिद्धं सिद्धिस्वरूपं च सिद्धिदं सिद्धिसाधनम ।। ४९ ।। <br>
ध्यानातिरिक्तं ध्येयं च ध्यानासाध्यं च धार्मिकम् ।। <br>
धर्मस्वरूपं धर्मज्ञं धर्माधर्मफलप्रदम् ।।४६।। <br>
बीजं संसारवृक्षाणामंकुरं च तदाश्रयम् ।। <br>
स्त्रीपुंनपुंसकानां च रूपमेतदतीन्द्रियम् ।। ४७ ।। <br>
सर्वाद्यमग्रपूज्यं च सर्वपूज्यं गुणार्णवम् ।। <br>
स्वेच्छया सगुणं ब्रह्म निर्गुणं स्वेच्छया पुनः ।।४८।। <br>
स्वयं प्रकृतिरूपं च प्राकृतं प्रकृतेः परम् ।। <br>
त्वां स्तोतुमक्षमोऽनन्तः सहस्रवदनैरपि ।। ४९ ।। <br>
न क्षमः पञ्चवक्त्रश्च न क्षमश्चतुराननः ।। <br>
सरस्वती न शक्ता च न शक्तोऽहं तव स्तुतौ ।। <br>
न शक्ताश्च चतुर्वेदाः के वा ते वेदवादिनः ।।५०।। <br>
इत्येवं स्तवनं कृत्वा मुनीशसुरसंसदि ।। <br>
सुरेशश्च सुरैः सार्द्धं विरराम रमापतिः ।।५१।। <br>
इदं विष्णुकृतं स्तोत्रं गणेशस्य च यः पठेत् ।। <br>
सायं प्रातश्च मध्याह्ने भक्तियुक्तः समाहितः ।। ५२ ।। <br>
तद्विघ्ननाशं कुरुते विघ्नेशः सततं मुने ।। <br>
वर्द्धते सर्वकल्याणं कल्याणजनकः सदा ।। ५३ ।। <br>
यात्राकाले पठित्वा यो याति तद्भक्तिपूर्वकम् ।। <br>
तस्य सर्वाभीष्टसिद्धिर्भवत्येव न संशयः ।। ५४ ।। <br>
तेन दृष्टं च दुस्स्वप्नं सुस्वप्नमुपजायते ।। <br>
कदाऽपि न भवेत्तस्य ग्रहपीडा च दारुणा ।। ५५ ।। <br>
भवेद्विनाशः शत्रूणां बन्धूनां चापि वर्द्धनम् ।। <br>
शश्वद्विघ्नविनाशश्च शश्वत्सम्यग्विवर्द्धनम् ।। ५६ ।। <br>
स्थिरा भवेद्गृहे लक्ष्मीः पुत्रपौत्रविवर्द्धनम् ।। <br>
सर्वैश्वर्य्यमिह प्राप्य ह्यन्ते विष्णुपदं लभेत् ।। ५७ ।। <br>
फलं चापि च तीर्थानां यज्ञानां यद्भवेद्ध्रुवम् ।। <br>
महतां सर्वदानानां तद्गणेशप्रसादत ।।५८।। <br>
नारद उवाच ।। <br>
श्रुतं स्तोत्रं गणेशस्य पूजनं च मनोहरम् ।। <br>
कवचं श्रोतुमिच्छामि साम्प्रतं भवतारणम् ।।५९।। <br>
नारायण उवाच ।। <br>
पूजायां सुनिवृत्तायां सभामध्ये शनैश्चरः ।। <br>
उवाच विष्णुं सर्वेषां तारकं जगतां गुरुम् ।। ६० ।। <br>
शनैश्चर उवाच ।। <br>
सर्वदुःखविनाशाय पापप्रशमनाय च ।। <br>
कवचं विघ्ननिघ्नस्य वद वेदविदांवर ।। ६१ ।। <br>
बभूव नो विवादश्च शक्त्या वै मायया सह ।। <br>
तद्विघ्नप्रशमार्थं च कवचं धारयाम्यहम् ।। ६२ ।। <br>
श्रीविष्णुरुवाच ।। <br>
विनायकस्य कवचं त्रिषु लोकेषु दुर्लभम् ।। <br>
सुगोप्यं च पुराणेषु दुर्लभं चागमेषु च ।। ६३ ।। <br>
उक्तं कौथुमशाखायां सामवेदे मनोहरम् ।। <br>
कवचं विघ्ननाथस्य सर्वविघ्नहरं परम् ।। ६४ ।। <br>
राज्यं देयं शिरो देयं प्राणा देयाश्च सूर्य्यज ।। <br>
एवम्भूतं च कवचं न देयं प्राणसङ्कटे ।। ६५ ।। <br>
आविर्भावस्तिरोभावः स्वेच्छया यस्य मायया ।। <br>
नित्योऽयमेकदन्तश्च कवचं चास्य वत्सक ।।६६।। <br>
पूजाऽस्य नित्या स्तोत्रं च कल्पे कल्पेऽस्ति सन्ततम्।।<br>
अस्य वै जन्मनः पूर्वं मुनयश्च सिषेविरे।।६७।।<br>
यथा मदवतारेषु जन्मविग्रहधारणम् ।। <br>
तथा गणेश्वरस्यापि जन्म शैलसुतोदरे ।। ६८ ।। <br>
यद्धृत्वा मुनयः सर्वे जीवन्मुक्ताश्च भारते ।। <br>
निश्शङ्काश्च सुराः सर्वे शत्रुपक्षविमर्दकाः ।। ६९ ।। <br>
कवचं बिभ्रतां मृत्युर्न भिया याति सन्निधिम् ।। <br>
नायुर्व्ययो नाशुभं च ब्रह्माण्डे न पराजयः ।। ७० ।। <br>
दश लक्षजपेनैव सिद्धं तु कवचं भवेत् ।। <br>
यो भवेत्सिद्धकवचो मृत्युं जेतुं स च क्षमः ।। ७१ ।। <br>
सुसिद्धकवचो वाग्मी चिरंजीवी महीतले ।। <br>
सर्वत्र विजयी पूज्यो भवेद्ग्रहणमात्रतः ।। ७२ ।। <br>
मालामन्त्रमिमं पुण्यं कवचं मङ्गलं शुभम् ।। <br>
बिभ्रतां सर्वपापानि प्रणश्यन्ति सुनिश्चितम् ।। ७३ ।। <br>
भूतप्रेतपिशाचाश्च कूष्माण्डा ब्रह्मराक्षसाः ।। <br>
डाकिनीयोगिनीयक्षवेताला भैरवादयः ।। ७४ ।। <br>
बालग्रहा ग्रहाश्चैव क्षेत्रपालादयस्तथा ।। <br>
वर्मणः शब्दमात्रेण पलायन्ते च भीरवः ।।७५।। <br>
आधयो व्याधयश्चैव शोकाश्चैव भयावहाः ।।<br>
न यान्ति सन्निधिं तेषां गरुडस्य यथोरगाः ।। ७६ ।। <br>
ऋजवे गुरुभक्ताय स्वशिष्याय प्रकाशयेत् ।। <br>
खलाय परशिष्याय दत्त्वा मृत्युमवाप्नुयात् ।। ७७ ।। <br>
संसारमोहकस्यास्य कवचस्य प्रजापतिः ।। <br>
ऋषिश्छन्दश्च बृहती देवो लम्बोदरः स्वयम्।। <br>
धर्मार्थकाममोक्षेषु विनियोगः प्रकीर्त्तितः ।। ७८ ।। <br>
सर्वेषां कवचानां च सारभूतमिदं मुने ।। <br>
ॐ गं हुं श्रीगणेशाय स्वाहा मे पातु मस्तकम् ।। <br>
द्वात्रिंशदक्षरो मन्त्रो ललाटं मे सदाऽवतु ।। ७९ ।। <br>
ॐ ह्रीं क्लीं श्रीं गमिति वै सततं पातु लोचनम् ।। <br>
तालुके पातु विघ्नेशः सततं धरणीतले ।। ८० ।। <br>
ॐ ह्रीं श्रीं क्लीमिति परं सन्ततं पातु नासिकाम् ।। <br>
ॐ गौं गं शूर्पकर्णाय स्वाहा पात्वधरं मम ।। <br>
दन्तांश्च तालुकां जिह्वां पातु मे षोडशाक्षरः ।। ८१ ।। <br>
ॐ लं श्रीं लम्बोदरायेति स्वाहा गण्डं सदा ऽवतु ।। <br>
ॐ क्लीं ह्रीं विघ्ननाशाय स्वाहा कर्णं सदाऽवतु ।। ८२ ।। <br>
ॐ श्रीं गं गजाननायेति स्वाहा स्कन्धं सदाऽवतु।। <br>
ॐ ह्रीं विनायकायेति स्वाहा पृष्ठं सदाऽवतु ।। ८३ ।। <br>
ॐ क्लीं ह्रीमिति कङ्कालं पातु वक्षःस्थलं परम् ।। <br>
करौ पादौ सदा पातु सर्वांगं  विघ्ननाशकृत् ।। ८४ ।। <br>
प्राच्यां लम्बोदरः पातु चाग्नेय्यां विघ्ननायकः ।। <br>
दक्षिणे पातु विश्वेशो नैर्ऋत्यां तु गजाननः ।। ८५ ।। <br>
पश्चिमे पार्वतीपुत्रो वायव्यां शंकरात्मजः ।। <br>
कृष्णस्यांशश्चोत्तरे च परिपूर्णतमस्य च ।। ८६ ।। <br>
ऐशान्यामेकदन्तश्च हेरम्बः पातु चोर्ध्वतः ।। <br>
अधो गणाधिपः पातु सर्वपूज्यश्च सर्वतः ।। <br>
स्वप्ने जागरणे चैव पातु मां योगिनां गुरुः ।। ८७ ।। <br>
इति ते कथितं वत्स सर्वमन्त्रौघविग्रहम् ।। <br>
संसारमोहनं नाम कवचं परमाद्भुतम् ।।८८।। <br>
श्रीकृष्णेन पुरा दत्तं गोलोके रासमण्डले ।। <br>
वृन्दावने विनीताय मह्यं दिनकरात्मज ।। ८९ ।। <br>
मया दत्तं च तुभ्यं च यस्मै कस्मै न दास्यसि ।। <br>
परं वरं सर्वपूज्यं सर्वसंकटतारणम् ।। ९० ।। <br>
गुरुमभ्यर्च्य विधिवत्कवचं धारयेत्तु यः ।। <br>
कण्ठे वा दक्षिणे बाहौ सोऽपि विष्णुर्न संशयः ।। ९१ ।। <br>
अश्वमेधसहस्राणि वाजपेयशतानि च ।। <br>
ग्रहेन्द्र कवचस्यास्य कलां नार्हन्ति षोडशीम् ।। ९२ ।। <br>
इदं कवचमज्ञात्वा यो भजेच्छंकरात्मजम् ।। <br>
शतलक्षप्रजप्तोऽपि न मन्त्रः सिद्धिदायकः ।। ९३ ।। <br>
इति संसारमोहनं नाम कवचम् ।। <br>
दत्त्वेदं सूर्य्यपुत्राय विरराम सुरेश्वरः ।। <br>
परमानन्दसंयुक्ता देवास्तस्थुः समीपतः ।। ९४ ।। <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे गणेशपूजास्तवकवचकथनं नाम त्रयोदशोऽध्यायः ।।१३।। <br>
<br>
