नारायण उवाच ॥ <br>
मनोरमा प्राणनाथं क्षणं कृत्वा स्ववक्षसि ॥ <br>
भविष्यं मनसा चक्रे यद्यत्स्वामिमुखाच्छुतम् ॥ १ ॥ <br>
पुत्रांश्च पुरतः हृत्वा बान्धवांश्च स्वकिंकरान् ॥ <br>
सस्मार सा हरिपदं मेने सत्यं भवेन्मुने॥२॥ <br>
योगेन भित्त्वा षट्चक्रं वायुं संस्थाप्य मूर्द्धनि ॥ <br>
ब्रह्मरन्ध्रस्थकमले सहस्रदलसंयुते ॥ ३ ॥ <br>
स्वान्तमाकृष्य विषयाज्जलबुद्बुदसन्निभात् ॥ <br>
संस्थाप्य बद्ध्वा ज्ञानेन लोलं ब्रह्मणि निष्कले ॥ ४ ॥ <br>
द्विविधं कर्म संन्यस्य निर्मूलमपुनर्भवम् ॥ <br>
तत्र प्राणांश्च तत्याज न च प्राणाधिकं प्रियम् ॥ ५ ॥ <br>
स राजा तां मृतां दृष्ट्वा विललाप रुरोद च ॥ <br>
सन्नाहं संपरित्यज्य कृत्वा वक्षस्युवाच ताम् ॥६॥ <br>
राजोवाच ॥ <br>
मनोरमे समुत्तिष्ठ न यास्यामि रणाजिरम् ॥ <br>
सचेतना मां पश्येति विलपन्तं मुहुमुर्हुः ॥ ७ ॥ <br>
मनोरमे समुत्तिष्ठ मया सार्द्धं गृहं व्रज ॥ <br>
न करिष्यामि समरं भृगुणा सह भामिनि ॥ ८ ॥ <br>
मनोरमे समुत्तिष्ठ श्रीशैलं व्रज सुन्दरि ॥ <br>
तत्र क्रीडां करिष्यामि त्वया सार्द्धं यथा पुरा ॥ ९ ॥ <br>
मनोरमे समुत्तिष्ठ व्रज गोदावरीं प्रिये ॥ <br>
जलक्रीडां करिष्यामि त्वया सार्धं यथा पुरा ॥ 3.35.१० ॥ <br>
मनोरमे समुत्तिष्ठ नन्दनं व्रज सुन्दरि ॥ <br>
पुष्पभद्रानदीतीरे विहरिष्यामि निर्जने ॥ ११ ॥ <br>
मनोरमे समुत्तिष्ठ मलयं व्रज सुन्दरि ॥ <br>
त्वया सार्द्धं रमिष्येऽहं तत्र चन्दनकानने ॥ १२ ॥ <br>
शीतेन गन्धयुक्तेन वायुना सुरभीकृते ॥ <br>
भ्रमरध्वनिसंयुक्ते पुंस्कोकिल रुतश्रिते ॥ १३ ॥ <br>
चन्दनागुरुकस्तूरीकुंकुमालेपनं कुरु ॥ <br>
चन्दनोक्षितसर्वाङ्गं पश्य मां सस्मिते सति ॥ १४ ॥ <br>
सुधातुल्यं सुमधुरं वचनं रचय प्रिये ॥ <br>
कुटिलभ्रूविकारं च कथं न कुरुषेऽधुना ॥ १५ ॥ <br>
नृपस्य रोदनं श्रुत्वा वाग्बभूवाशरीरिणी ॥ <br>
स्थिरीभव महाराज कुरुषे रोदनं कथम् ॥ १६ ॥ <br>
त्वं महाज्ञानिनां श्रेष्ठो दत्तात्रेयप्रसादतः ॥ <br>
जलबुद्बुदवत्सर्वं संसारं पश्य शोभनम् ॥ १७ ॥ <br>
कमलांशा च सा साध्वी जगाम कमलालयम् ॥ <br>
त्वमेव गच्छ वैकुण्ठं रणं कृत्वा रणाजिरे ॥ १८ ॥ <br>
इत्येव वचनं श्रुत्वा जहौ शोकं नराधिपः ॥ <br>
ततश्चन्दनकाष्ठेन चितां दिव्यां चकार ह ॥ १९ ॥ <br>
संस्काराग्निं कारयित्वा पुत्रद्वारा ददाह ताम् ॥ <br>
नानाविधानि रत्नानि ब्राह्मणेभ्यो ददौ मुदा ॥ 3.35.२० ॥ <br>
नानाविधानि दानानि वस्त्राणि विविधानि च ॥ <br>
मनोरमायाः पुण्येन ब्राह्मणेभ्यो ददौ मुदा ॥२१॥ <br>
भुज्यतां भुज्यतां शश्वद्दीयतां दीयतामिति ॥ <br>
शब्दो बभूव सर्वत्र कार्त्तवीर्य्याश्रमे मुने ॥२२॥ <br>
कोषेषु स्वाधिकारेषु स्थितं यद्यद्धनं तदा ॥ <br>
मनोरमायाः पुण्येन ब्राह्मणेभ्यो ददौ मुदा ॥ २३ ॥ <br>
राजा जगाम समरं हृदयेन विदूयता ॥ <br>
सार्धं सैन्यसमूहैश्च वाद्यभाण्डैरसंख्यकैः ॥२४॥ <br>
ददर्श मङ्गलं राजा पुरो वर्त्मनि वर्त्मनि ॥ <br>
ययौ तथापि समरं नाजगाम गृहं पुनः॥२५॥ <br>
मुक्तकेशीं छिन्ननासां रुदतीं च दिगम्बराम् ॥ <br>
कृष्णवस्त्रपरीधानामपरां विधवामपि ॥ २६ ॥ <br>
मुखदुष्टां योनिदुष्टां व्याधियुक्तां च कुट्टिनीम् ॥ <br>
पतिपुत्रविहीनां च डाकिनीं पुंश्चली तथा ॥ २७ ॥ <br>
कुम्भकारं तैलकारं व्याधं सर्पोपजीविनम् ॥ <br>
कुचैलमतिरूक्षांगं नग्नं काषायवासिनम् ॥ २८ ॥ <br>
वसाविक्रयिणं चैव कन्याविक्रयिणं तथा ॥ <br>
चितादग्धं शवं भस्म निर्वाणाङ्गारमेव च॥२९॥<br>
सर्पक्षतं नरं सर्पं गोधां च शशकं विषम्॥<br>
श्राद्धपाकं च पिण्डं च मोटकं च तिलांस्तथा ॥3.35.३०॥<br>
देवलं वृषवाहं च शूद्रश्राद्धान्नभोजिनम् ॥<br>
शूद्रान्नपाचकं शूद्रयाजकं ग्रामयाजकम्ा।३१॥<br>
कुशपुत्तलिकां चैव शवदाहनकारिणम् ॥ <br>
शून्यकुम्भं भग्नकुम्भं तैलं लवणमस्थि च॥३२॥ <br>
कार्पासं कच्छपं चूर्णं कुक्कुरं शब्दकारिणम् ॥ <br>
दक्षिणे च सृगालं च कुर्वन्तं भैरवं रवम् ॥३३॥ <br>
कपर्दकं च क्षौरं च च्छिन्नकेशं नखं मलम् ॥ <br>
कलहं च विलापं च तथा तत्कारिणं जनम् ॥ ३४ ॥ <br>
अमङ्गलं रुदन्तं च रुदन्तं शोककारिणम् ॥ ३५ ॥ <br>
मिथ्यासाक्ष्य प्रदातारं चौरं च नरघातिनम्॥<br>
पुंश्चलीपतिपुत्रौ च पुंश्चल्योदनभोजिनम् ॥ ३६ ॥ <br>
देवतागुरुविप्राणां वस्तुवित्तापहारिणम् ॥<br>
दत्तापहारिणं दस्युं हिंसकं सूचकं खलम् ॥ ३७ ॥ <br>
पितृमातृविरक्तं च द्विजाश्वत्थविघातिनम् ॥ <br>
सत्यघ्नं च कृतघ्नं च स्थाप्यस्याप्यपहारिणम् ॥ ३८ ॥ <br>
विप्रमित्रद्रोहमेवं क्षतं विश्वासघातकम् ॥ <br>
गुरुदेवद्विजानां च निन्दकं स्वांगघातकम् ॥ ३९ ॥ <br>
जीवानां घातकं चैव स्वांगहीनं च निर्दयम्॥<br>
व्रतोपवासहीनं च दीक्षाहीनं नपुंसकम् ॥3.35.४०॥<br>
गलितव्याधिगात्रं च काणं बधिरमेव च ॥ <br>
पुल्कसं छिन्नलिङ्गं च सुरामत्तं सुरां तथा ॥४१॥ <br>
क्षिप्तं वमन्तं रुधिरं महिषं गर्दभं तथा ॥ <br>
मूत्रं पुरीषं श्लेष्माणं रूक्षिणं नृकपालकम् ॥४२॥ <br>
चण्डवातं रक्तवृष्टिं वाद्यं वै वृक्षपातनम् ॥ <br>
वृकं च सूकरं गृध्रं श्येनं कङ्कं च भल्लुकम्॥४३॥<br>
पाशं च शुष्ककाष्ठं च वायसं गन्धकं तथा॥४४॥ <br>
प्रतिग्राहिब्राह्मणं च तन्त्रमन्त्रोपजीविनम्॥ <br>
वैद्यं च रक्तपुष्पं चाप्यौषधं तुषमेव च॥४५॥<br>
कुवार्त्तां मृतवार्तां च विप्रशापं च दारुणम्॥ <br>
दुर्गन्धिवातं दुश्शब्दं राजाऽपश्यत्स वर्त्मनि ॥ ४६ ॥ <br>
मनश्च कुत्सितं प्राणाः क्षुभिताश्च निरन्तरम्॥<br>
वामांगस्पन्दनं देहजाड्यं राज्ञो बभूव ह ॥ ४७ ॥ <br>
तथाऽपि राजा निश्शङ्को ददर्श समराङ्गणम् ॥ <br>
सर्वसैन्यसमायुक्तः प्रविवेश रणाजिरम् ॥ ४८ ॥ <br>
अवरुह्य रथात्तूर्णं दृष्ट्वा च पुरतो भृगुम् ॥ <br>
ननाम दण्डवद्भूमौ राजेन्द्रैः सह भक्तितः ॥ ४९ ॥ <br>
आशिषं युयुजे रामः स्वर्गं याहीति वाञ्छितम् ॥ <br>
तेषां सह्यं तद्बभूवुर्दुलंघ्या ब्राह्मणाशिषः ॥ 3.35.५० ॥ <br>
भृगुं प्रणम्य राजेन्द्रो राजेन्द्रैः सह तत्क्षणात् ॥ <br>
आरुरोह रथं तूर्णं नानायुधसमन्वितम् ॥ ५१ ॥ <br>
नानाप्रकारवाद्यं च दुन्दुभिं मुरजादिकम् ॥ <br>
वादयामास सहसा ब्राह्मणेभ्यो ददौ धनम् ॥ ५२ ॥ <br>
उवाच रामो राजेन्द्रं राजेन्द्राणां च संसदि ॥ <br>
हितं सत्यं नीतिसारं वाक्यं वेदविदां वरः ॥ ९३ ॥ <br>
परशुराम उवाच ॥ <br>
शृणु राजेन्द्र धर्मिष्ठ चन्द्रवंशसमुद्भव ॥ <br>
विष्णोरंशस्य शिष्यस्त्वं दत्तात्रेयस्य धीमतः ॥ ५४ ॥ <br>
स्वयं विद्वांश्च वेदांश्च श्रुत्वा वेदविदो मुखात् ॥ <br>
कथं दुर्बुद्धिरधुना सज्जनानां विहिंसना ॥ ५५ ॥ <br>
त्वं पूर्वमहनो लोभान्निरीहं ब्राह्मणं कथम् ॥ <br>
ब्राह्मणी शोकसन्तप्ता भर्त्रा सार्द्धं गता सती ॥ ५६ ॥ <br>
किं भविष्यति ते भूप परत्रैवानयोर्वधात् ॥ <br>
सर्वं मिथ्यैव संसारं पद्मपत्रे यथा जलम् ॥ ५७ ॥ <br>
सत्कीर्त्तिश्चाथ दुष्कीर्तिः कथामात्रावशेषिता ॥ <br>
विडम्बना वा किमतो दुष्कीर्त्तेश्च सतामहो ॥ ५८ ॥ <br>
क्व गता कपिला त्वं क्व क्व विवादो मुनिः कुतः ॥ <br>
यत्कृतं विदुषा राज्ञा न कृतं हालिकेन तत् ॥ ५९ ॥ <br>
त्वामुपोषितमीशं हि दृष्ट्वा तातो हि धार्मिकः ॥ <br>
पारणां कारयामास दत्तं तस्य फलं त्वया ॥ 3.35.६० ॥ <br>
अधीतं विधिवद्दत्तं ब्राह्मणेभ्यो दिने दिने ॥ <br>
जगते यशसा पूर्णमयशो वार्द्धके कथम् ॥ ॥ ६१ ॥ <br>
दाता वरिष्ठो धर्म्मिष्ठो यशस्वी पुण्यवान्सुधीः ॥ <br>
कार्त्तवीर्यार्जुनसमो न भूतो न भविष्यति ॥ ६२ ॥ <br>
पुरातना वदन्तीति बन्दिनो धरणीतले ॥ <br>
यो विख्यातः पुराणेषु तस्य दुष्कीर्त्तिरीदृशी ॥ ६३ ॥ <br>
दुर्वाक्यं दुःसहं राजंस्तीक्ष्णास्त्रादपि जीविनाम् ॥ <br>
संकटेऽपि सतां वक्त्राद्द्विरुक्तिर्न विनिर्गता ॥ ६४ ॥ <br>
न ददामि द्विरुक्तिं ते प्रकृतं कथयाम्यहम् ॥ <br>
उत्तरं देहि राजेन्द्र मह्यं राजेन्द्रसंसदि ॥ ६५ ॥ <br>
सूर्य्यचन्द्रमनूनां च वंशजाः सन्ति संसदि ॥ <br>
सत्यं वद सभायां च शृण्वन्तु पितरः सुराः ॥ ६६ ॥ <br>
शृण्वन्तु सर्वे राजेन्द्राः सदसद्वक्तुमीश्वराः ॥ <br>
पश्यन्तो हि समं सन्तः पाक्षिकं न वदन्ति च ॥ ६७ ॥ <br>
इत्युक्त्वा रैणुकेयश्च विरराम रणस्थले ॥ <br>
राजा बृहस्पतिसमः प्रवक्तुमुपचक्रमे ॥ ६८ ॥ <br>
कार्त्तवीर्य्यार्जुन उवाच ॥ <br>
शृणु राम हरेरंशो हरिभक्तो जितेन्द्रियः ॥ <br>
श्रुतो धर्मो मुखाद्येषां त्वं च तेषां गुरोर्गुरुः ॥ ६९ ॥ <br>
कर्म्मणा वाऽप्यसद्बुध्या करोति ब्रह्मभावनाम् ॥ <br>
स्वधर्मनिरतः शुद्धस्तस्माद्ब्राह्मण उच्चते ॥ 3.35.७० ॥ <br>
अन्तर्बहिश्च मननात्कुरुत कर्म्म नित्यशः ॥ <br>
मौनी शश्वद्वदेत्काले यो वै स मुनिरुच्यते ॥ ७१ ॥ <br>
स्वर्णे लोष्टे गृहेऽरण्ये पंके सुस्निग्धचन्दने ॥<br>
समताभावना यस्य स योगी परिकीर्त्तितः ॥७२॥ <br>
सर्वजीवेषु यो विष्णुं भावयेत्समता धिया ॥ <br>
हरौ करोति भक्तिं च हरिभक्तः स च स्मृतः ॥७३॥ <br>
तपोधनं ब्राह्मणानां तपः कल्पतरुर्यथा ॥ <br>
तपस्या कामधेनुश्च सन्ततं तपसि स्पृहा ॥७४॥ <br>
ऐश्वर्य्ये क्षत्रियाणां च वाणिज्ये च तथा विशाम्॥<br>
क्षत्रियाणां च तपसि स्पृहाऽतीवाऽप्रशंसिता॥७५॥<br>
ब्राह्मणानां विवादे च स्पृहाऽतीव विनिन्दिता॥७६॥<br>
रागी राजसिकं कार्य्यं कुरुते कर्म्म रागतः ॥ <br>
रागान्धो यो राजसिकस्तेन राजा प्रकीर्तितः ॥७७॥<br>
रागतः कामधेनुश्च मया वै याचिता मुने ॥ <br>
को दोष एक मे जातः क्षत्रियस्यानुरागिणः॥७८॥<br>
कुतः कस्य मुनेरस्ति कामधेनुस्त्वया विना॥<br>
स्पृहा रणे वा भोगे वा युष्माकं च व्यतिक्रमः॥७९॥<br>
त्रिंशदक्षौहिणीं सेनां राजेन्द्राणां त्रिकोटिकाम्॥<br>
निहत्यायान्तमेकं मां न हन्तुं सहनं मुने ॥3.35.८०॥ <br>
आत्मानं हन्तुमायान्तमपि वेदांगपारगम् ॥ <br>
न दोषो हनने तस्य न तेन ब्रह्महाऽभवम् ॥ ८१ ॥ <br>
प्रायश्चित्तं हिंसकानां न वेदेषु निरूपितम् ॥ <br>
वधः समुचितस्तेषामित्याह कमलोद्भवः ॥ ८२ ॥ <br>
पित्रा ते निहता भूपा महाबलपराक्रमाः ॥ <br>
इदानीं राजपुत्राश्च शिशवोऽत्र समागताः ॥८३॥ <br>
त्रिःसप्तकृत्वो निर्भूपां कृत्स्नां कर्तुं महीमिति ॥ <br>
त्वया कृता प्रतिज्ञा या तस्यास्त्वं पालनं कुरु ॥ ८४ ॥ <br>
क्षत्रियाणां रणो धर्मो रणे मृत्युर्न गर्हितः ॥ <br>
रणे स्वाहा ब्राह्मणानां लोके वेदे विडम्बना ॥ ८५ ॥<br>
तपोधनानां विप्राणां वाग्बलानां युगे युगे ॥ <br>
शान्तिः स्वस्त्ययनं कर्म विप्रधर्मो न संगरः ॥ ८६ ॥ <br>
क्षत्रियाणां बलं युद्धं व्यापारश्च बलं विशाम् ॥ <br>
भिक्षा बलं भिक्षुकाणां शूद्राणां विप्रसेवनम् ॥ ८७ ॥ <br>
हरौ भक्तिर्हरेर्दास्यं वैष्णवानां बलं हरिः ॥ <br>
हिंसा बलं खलानां च तपस्या च तपस्विनाम् ॥ ८८ ॥ <br>
बलं वेषश्च वेश्यानां योषितां यौवनं बलम् ॥ <br>
बलं प्रतापो भूपानां बालानां रोदनं बलम् ॥ ८९ ॥ <br>
सतां सत्यं बलं मिथ्या बलमेवासतां सदा ॥ <br>
अनुगानामनुगमः स्वल्पस्वानां च सञ्चयः ॥ 3.35.९० ॥ <br>
विद्या बलं पण्डितानां धैर्य्यं साहसिनां बलम् ॥९१ ॥ <br>
धनं बलं च धनिनां शुचीनां च विशेषतः ॥ <br>
बलं विवेकः शान्तानां गुणिनां बलमेकता ॥ ९२ ॥ <br>
गुणो बलं च गुणिनां चौराणां चौर्य्यमेव च ॥ <br>
प्रियवाक्यं च कापट्यमधर्म्मः पुंश्चलीबलम् ॥ ९३ ॥ <br>
हिंसा च हिंस्रजन्तूनां सतीनां पतिसेवनम् ॥ <br>
वरशापौ सुराणां च शिष्याणां गुरुसेवनम् ॥ ९४ ॥ <br>
बलं धर्मो गृहस्थानां भृत्यानां राजसेवनम् ॥ <br>
बलं स्तवः स्तावकानां ब्रह्म च ब्रह्मचारिणाम् ॥ ९५ ॥ <br>
यतीनां च सदाचारो न्यासः संन्यासिनां बलम् ॥ <br>
पापं बलं पातकिनामशक्तानां हरिर्बलम् ॥ ९६ ॥ <br>
पुण्यं बलं पुण्यवतां प्रजानां नृपतिर्बलम् ॥ <br>
फलं बलं च वृक्षाणां जलजानां जलं बलम् ॥ ९७ ॥ <br>
जलं बलं च सस्यानां मत्स्यानां च जलं बलम् ॥ <br>
शान्तिर्बलं च भूपानां विप्राणां च विशेषतः ॥ ९८ ॥ <br>
विप्रः शान्तो रणोद्योगी नैव दृष्टो न च श्रुतः ॥ <br>
स्थिते नारायणे देवे बभूवान्यविपर्य्ययः ॥ ९९ ॥ <br>
इत्येवमुक्त्वा राजेन्द्रो विरराम रणाजिरे ॥ <br>
तस्य तद्वचनं श्रुत्वा सद्यस्तूष्णीं बभूव ह ॥ 3.35.१०० ॥ <br>
रामस्य भ्रातरः सर्वे तीक्ष्णशस्त्रासिपाणयः ॥ <br>
आरेभिरे रणं कर्त्तुं महावीरास्तदाज्ञया ॥ १०१ ॥ <br>
रणोन्मुखांश्च तान्दृष्ट्वा मत्स्यराजो महाबलः ॥ <br>
समारेभे रणं कर्तुं मङ्गलो मङ्गलालयः ॥ १०२ ॥ <br>
शरजालेन राजेन्द्रो वारयामास तानपि ॥ <br>
चिच्छिदुः शरजालं च जमदग्निसुतास्तदा ॥ १०३ ॥ <br>
राजा चिक्षेप दिव्यास्त्रं शतसूर्य्यप्रभं मुने ॥ <br>
माहेश्वरेण मुनयश्चिच्छिदुश्चैव लीलया॥१०४॥<br>
दिव्यास्त्रेणैव मुनयश्चिच्छिदुः सशरं धनुः॥<br>
रथं च सारथिं चैव राज्ञः सन्नाहमेव च॥१०५<br>
न्यस्तशस्त्रं नृपं दृष्ट्वा मुनयो हर्षविह्वलाः ॥ <br>
दधार शूलिनः शूलं मत्स्यराजजिघांसया ॥ १०६ ॥ <br>
शूलनिक्षेपसमये वाग्बभूवाशरीरिणी ॥ <br>
शूलं त्यजत विप्रेन्द्राः शिवस्याव्यर्थमेव च ॥ १०७ ॥ <br>
शिवस्य कवचं दिव्यं दत्तं दुर्वाससा पुरा ॥ <br>
मत्स्यराजगलेऽस्त्येतत्सर्वावयवरक्षकम् ॥ १०८ ॥ <br>
प्राणानां च प्रदातारं कवचं याचतं नृपम् ॥ <br>
तदा निक्षिप्तशूलं च जघान नृपतिश्चिरम् ॥ १०९ ॥ <br>
तच्छूलं तं नृपं प्राप्य शतखण्डं गतं मुने ॥ <br>
श्रुत्वैवाकाशवाणीं च शृङ्गी संन्यासवेषकृत् ॥ 3.35.११० ॥ <br>
ययाचे कवचं भूपं जमदग्निसुतो महान् ॥ <br>
राजा ददौ च कवचं ब्रह्माण्डविजयं परम् ॥ १११ ॥ <br>
गृहीत्वा कवचं तच्च शूलेनैव जघान ह ॥ <br>
पपात मत्स्यराजश्च शतचन्द्रसमाननः ॥ <br>
महाबलिष्ठो गुणवांश्चन्द्रवंशसमुद्भवः ॥ ११२ ॥ <br>
नारद उवाच ॥ <br>
शिवस्य कवचं ब्रूहि मत्स्यराजेन यद्धृतम् ॥ <br>
नारायण महाभाग श्रोतुं कौतूहलं मम ॥ ११३ ॥ <br>
नारायण उवाच ॥ <br>
कवचं शृणु विप्रेन्द्र शङ्करस्य महात्मनः ॥ <br>
ब्रह्माण्डविजयं नाम सर्वावयवरक्षणम् ॥ ११४ ॥ <br>
पुरा दुर्वाससा दत्तं मत्स्यराजाय धीमते ॥ <br>
दत्त्वा षडक्षरं मन्त्रं सर्वपापप्रणाशनम् ॥ ११५ ॥ <br>
स्थिते च कवचे देहे नास्ति मृत्युश्च जीविनाम् ॥ <br>
अस्त्रे शस्त्रे जले वह्नौ सिद्धिश्चेन्नास्ति संशयः ॥ ११६ ॥ <br>
यद्धृत्वा पठनाद्बाणः शिवत्वं प्राप लीलया ॥ <br>
बभूव शिवतुल्यश्च यद्धृत्वा नन्दिकेश्वरः ॥ ११७ ॥ <br>
वीरश्रेष्ठो वीरभद्रः साम्बोऽभूद्धारणाद्यतः॥ <br>
त्रैलोक्यविजयी राजा हिरण्यकशिपुः स्वयम् ॥ ॥ ११८ ॥ <br>
हिरण्याक्षश्च विजयी चाभवद्धारणाद्धि सः ॥ <br>
यद्धृत्वा पठनात्सिद्धो दुर्वासा विश्वपूजितः ॥ ११९ ॥ <br>
जैगीषव्यो महायोगी पठनाद्धारणाद्यतः ॥ <br>
यद्धृत्वा वामदेवश्च देवलः पवनः स्वयम् ॥ <br>
अगस्त्यश्च पुलस्त्यश्चाप्यभवद्विश्वपूजितः ॥ 3.35.१२० ॥ <br>
ॐ नमः शिवायेति च मस्तकं मे सदाऽवतु ॥ <br>
ॐ नमः शिवायेति च स्वाहा भालं सदाऽवतु ॥ १२१ ॥ <br>
ॐ ह्रीं श्रीं क्लीं शिवायेति स्वाहा नेत्रे सदाऽवतु ॥ <br>
ॐ ह्रीं श्रीं हूँ शिवायेति नमो मे पातु नासिकाम् ॥ १२२ ॥ <br>
ॐ नमः शिवाय शान्ताय स्वाहा कण्ठं सदाऽवतु ॥ <br>
ॐ ह्रीं श्रीं हूँ संहारकर्त्रे स्वाहा कर्णौ सदाऽवतु ॥ १२३ ॥ <br>
ॐ ह्रीं श्रीं पञ्चवक्त्राय स्वाहा दन्तं सदाऽवतु ॥ <br>
ॐ ह्रीं महेशाय स्वाहा चाधरं पातु मे सदा ॥ १२४ ॥ <br>
ॐ ह्रीं श्रीं क्लीं त्रिनेत्राय स्वाहा केशान्सदाऽवतु ॥ <br>
ॐ ह्रीं ऐं महादेवाय स्वाहा वक्षः सदाऽवतु ॥ १२५ ॥ <br>
ॐ ह्रीं श्रीं क्लीं मैं रुद्राय स्वाहा नाभिं सदाऽवतु ॥ <br>
ॐ ह्रीं मैं श्रीमीश्वराय स्वाहा पृष्ठं सदाऽवतु ॥ ॥ १२६ ॥ <br>
ॐ ह्रीं क्लीं मृत्युञ्जयाय स्वाहा भ्रुवौ बाहू सदाऽवतु ॥ <br>
ॐ ह्रीं श्रीं ह्रीमीशानाय स्वाहा पार्श्वं सदाऽवतु ॥१२७ ॥ <br>
ॐ ह्रीमीश्वराय स्वाहा चोदरं पातु मे सदा ॥ <br>
ॐ श्रीं ह्रीं मृत्युञ्जयाय स्वाहा बाहू सदाऽवतु ॥ १२८ ॥ <br>
ॐ ह्रीं श्रीं क्लीमीश्वराय स्वाहा पातु करौ मम ॥ <br>
ॐ महेश्वराय रुद्राय नितम्बं पातु मे सदा ॥ १२९ ॥ <br>
ॐ ह्रीं श्रीं भूतनाथाय स्वाहा पादौ सदाऽवतु ॥ <br>
ॐ सर्वेश्वराय सर्वाय स्वाहा पादौ सदाऽवतु ॥ 3.35.१३० ॥ <br>
प्राच्यां मां पातु भूतेश आग्नेय्यां पातु शङ्करः ॥ <br>
दक्षिणे पातु मां रुद्रो नैर्ऋत्यां स्थाणुरेव च ॥ १३१ ॥ <br>
पश्चिमे खण्डपरशुर्वायव्यां चन्द्रशेखरः ॥ <br>
उत्तरे गिरिशः पातु चैशान्यामीश्वरः स्वयम् ॥ १३२ ॥ <br>
ऊर्ध्वे मृडः सदा पातु चाधो मृत्युञ्जयः स्वयम् ॥ <br>
जले स्थले चान्तरिक्षे स्वप्ने जागरणे सदा ॥ १३३ ॥ <br>
पिनाकी पातु मां प्रीत्या भक्तं सवै भक्तवत्सलः ॥ <br>
इति ते कथितं वत्स कवचं परमाद्भुतम् ॥ १३४ ॥ <br>
दशलक्षजपेनैव सिद्धिर्भवति निश्चितम् ॥ <br>
यदि स्यात्सिद्धकवचो रुद्रतुल्यो भवेद्ध्रुवम् ॥ १३५ ॥ <br>
तव स्नेहान्मयाऽऽख्यातं प्रवक्तव्यं न कस्यचित् ॥ <br>
कवचं कण्वशाखोक्तमतिगोप्यं सुदुर्लभम् ॥ १३६ ॥ <br>
अश्वमेधसहस्राणि राजसूयशतानि च ॥ <br>
सर्वाणि कवचस्यास्य कलां नार्हन्ति षोडशीम् ॥ १३७ ॥ <br>
कवचस्य प्रसादेन जीवन्मुक्तो भवेन्नरः ॥ <br>
सर्वज्ञः सर्वसिद्धीशो मनोयायी भवेद्ध्रुवम् ॥ १३८ ॥ <br>
इदं कवचमज्ञात्वा भजेद्यः शङ्करं प्रभुम् ॥ <br>
शतलक्षं प्रजप्तोऽपि न मन्त्रः सिद्धिदायकः ॥ १३९ ॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे शङ्करकवचप्रकथनं नाम पञ्चत्रिंशोऽध्यायः ॥३५॥ <br>
<br>
