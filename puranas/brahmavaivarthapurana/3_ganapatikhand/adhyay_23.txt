नारायण उवाच ॥ <br>
इन्द्रश्च गुरुणा सार्द्धं सुरैस्संहृष्टमानसः ॥ <br>
जगाम शीघ्रं पद्मायै तीरं क्षीरपयोनिधेः ॥ <br>
कवचं च गले बद्ध्वा सद्रत्नगुटिकान्वितम् ॥ <br>
मनसा स्तवनं दिव्यं स्मारं स्मरं पुनःपुनः।१॥<br>
ते सर्वे भक्तियुक्ताश्च तुष्टुवुः कमलालयाम् ॥ <br>
साश्रुनेत्राश्च दीनाश्च भक्तिनम्रात्मकन्धराः ॥ २॥ <br>
सा तेषां स्तवनं श्रुत्वा सद्यः साक्षाद्बभूव ह ॥ <br>
सहस्रदलपद्मस्था शतचन्द्रसमप्रभा ॥ ३ ॥ <br>
जगद्व्याप्तं सुप्रभया जगन्मात्रं यया मुने ॥ <br>
तानुवाच जगद्धात्री हितं सारं यथोचितम् ॥ ४ ॥ <br>
श्री महालक्ष्मीरुवाच॥<br>
वत्सा नेच्छामि वो गेहान्गन्तुं नैवं क्षमाऽधुना ॥ <br>
भ्रष्टान्दृष्ट्वा ब्रह्मशापाद्बिभेमि ब्रह्मशापतः ॥५॥ <br>
प्राणा मे ब्राह्मणाः सर्वे शश्वत्पुत्राधिकं प्रियाः ॥ <br>
विप्रदत्तं च यत्किञ्चिदुपजीव्यं सदैव च ॥ ६ ॥ <br>
विप्रा ब्रुवन्तु मां तुष्टा यास्यामि भवदाज्ञया ॥ <br>
न मे पूजां ध्रुवं कर्तुं क्षमास्ते च तपस्विनः ॥७ ।<br>
गुरुभिर्ब्राह्मणैर्देवैर्भिक्षुभिर्वैष्णवैस्तथा ॥ <br>
यद्यभाग्यं भवेद्दैवात्ते शप्ताः सन्ति तैस्सदा ॥ ८॥ <br>
नारायणश्च भगवान्बिभेति ब्रह्मशापतः ॥ <br>
सर्वबीजं च भगवान्सर्वेशश्च सनातनः ॥ ९ ॥ <br>
एतस्मिन्नन्तरे ब्रह्मन्ब्राह्मणा हृष्टमानसाः॥ <br>
आजग्मुः सस्मिताः सर्वे ज्वलन्तो ब्रह्मतेजसा॥१०॥<br>
अंगिराश्च प्रचेताश्च क्रतुश्च भृगुरेव च ॥ <br>
पुलहश्च पुलस्त्यश्च मरीचिश्चात्रिरेव च ॥ ११॥ <br>
सनकश्च सनन्दश्च तृतीयश्च सनातनः ॥ <br>
सनत्कुमारो भगवान्साक्षान्नारायणात्मकः ॥ १२ ॥ <br>
कपिलश्चासुरिश्चैव वोढुः पञ्चशिखस्तथा ॥ <br>
दुर्वासाः कश्यपोऽगस्त्यो गौतमः कण्व एव च॥ १३ ॥ <br>
और्वः कात्यायनश्चैव कणादः पाणिनिस्तथा ॥<br>
मार्कण्डेयो लोमशश्च वसिष्ठो भगवान्स्वयम् ॥ १४ ॥ <br>
ब्राह्मणा विविधैर्द्रव्यैः पूजयामासुरीश्वरीम् ॥ <br>
देवाश्चारण्यनैवेद्यैरुपहारेण भक्तितः ॥ १५ ॥ <br>
स्तुत्वा मुनीन्द्रास्तां भक्त्या चक्रुराराधनं मुदा ॥ <br>
आगच्छ देवभवनं मर्त्यं च जगदम्बिके ॥ १६ ॥ <br>
तेषां तद्वचनं श्रुत्वा तानुवाच जगत्प्रसूः ॥ <br>
परितुष्टा गामुकी च निर्भया ब्राह्मणाज्ञया ॥ १७ ॥ <br>
श्रीमहालक्ष्मीरुवाच ॥ <br>
गृहान्यास्यामि देवानां युष्माकं चाज्ञया द्विजाः ॥ <br>
येषां गेहं न गच्छामि शृणुध्वं भारतेषु च ॥ १८ ॥ <br>
स्थिरा पुण्यवतां गेहे सुनीतिपथवेदिनाम्॥ <br>
गृहस्थानां नृपाणां वा पुत्रवत्पालयामि तान् ॥ १९ ॥ <br>
यं यं रुष्टो गुरुर्देवो माता तातश्च बान्धवाः ॥ <br>
अतिथिः पितृलोकश्च यामि तस्य न मन्दिरम् ॥ २० ॥ <br>
मिथ्यावादी च यः शश्वदनध्यायी च यः सदा ॥ <br>
सत्त्वहीनश्च दुश्शीलो न गेहं तस्य याम्यहम्॥२१॥ <br>
सत्यहीनः स्थाप्यहारी मिथ्यासाक्ष्यप्रदायकः ॥ <br>
विश्वासघ्नः कृतघ्नो यो यामि तस्य न मन्दिरम् ॥२२॥ <br>
चिन्ताग्रस्तो भयग्रस्तः शत्रुग्रस्तोऽतिपातकी ॥ <br>
ऋणग्रस्तोऽतिकृपणो न गेहं यामि पापिनाम् ॥२३॥ <br>
दीक्षाहीनश्च शोकार्त्तो मन्दधीः स्त्रीजितः सदा ॥ <br>
न याम्यपि कदा गेहं पुंश्चल्याः पतिपुत्रयोः ॥ २४ ॥ <br>
यो दुर्वाक्कलहाविष्टः कलिः शश्वद्यदालये ॥ <br>
स्त्री प्रधाना गृहे यस्य यामि तस्य न मन्दिरम् ॥ २५ ॥ <br>
यत्र नास्ति हरेः पूजा तदीयगुणकीर्त्तनम् ॥ <br>
नोत्सुकस्तत्प्रशंसायां यामि तस्य न मन्दिरम् ॥ २६ ॥ <br>
कन्यान्नवेदविक्रेता नरघाती च हिंसकः ॥ <br>
नरकागारसदृशं यामि तस्य न मन्दिरम् ॥ २७ ॥ <br>
मातरं पितरं भार्यां गुरुपत्नीं गुरुं सुतम् ॥ <br>
अनाथां भगिनीं कन्यामनन्याश्रयबान्धवान् ॥ २८ ॥ <br>
कार्पण्याद्यो न पुष्णाति सञ्चयं कुरुते सदा ॥ <br>
तद्गेहान्नरकागारान्यामि तान्न मुनीश्वराः ॥ २९ ॥ <br>
दशनं वसनं यस्य समलं रूक्षमस्तकम् ॥ <br>
विकृतौ ग्रासहासौ च यामि तस्य न मन्दिरम्॥३०। <br>
मूत्रं पुरीषमुत्सृज्य यस्तत्पश्यति मन्दधीः ॥ <br>
यः शेते स्निग्धपादेन यामि तस्य न मन्दिरम् ॥ ३१ ॥ <br>
अधौतपादशायी यो नग्नः शेतेऽतिनिद्रितः ॥ <br>
सन्ध्याशायी दिवाशायी यामि तस्य न मन्दिरम् ॥ ३२ ॥ <br>
मूर्ध्नि तैलं पुरो दत्त्वा योऽन्यदङ्गमुपस्पृशेत् ॥ <br>
ददाति पश्चाद्गात्रे वा यामि तस्य न मन्दिरम् ॥ ३३ ॥ <br>
दत्त्वा तैलं मूर्ध्नि गात्रे विण्मूत्रं यः समुत्सृजेत् ॥ <br>
प्रणमेदाहरेत्पुष्पं यामि तस्य न मन्दिरम् ॥ ३४ ॥ <br>
तृणं छिनत्ति नखरैर्नखरैर्विलिखेन्महीम् ॥ <br>
गात्रे पादे मलं यस्य यामि तस्य न मन्दिरम् ॥ ३५ ॥ <br>
स्वदत्तां परदत्तां वा ब्रह्मवृत्तिं सुरस्य च ॥ <br>
यो हरेज्ज्ञानशीलश्च यामि तस्य न मन्दिरम् ॥ ३६ ॥ <br>
यत्कर्म दक्षिणाहीनं कुरुते मूढधीः शठः ॥ <br>
स पापी पुण्यहीनश्च यामि तस्य न मन्दिरम् ॥ ३७ ॥ <br>
मन्त्रविद्योपजीवी च ग्रामयाजी चिकित्सकः ॥ <br>
सूपकृद्देवलश्चैव यामि तस्य न मन्दिरम् ॥ ३८ ॥ <br>
विवाहं धर्मकार्यं वा यो निहन्ति च कोपतः ॥ <br>
दिवामैथुनकारी यो यामि तस्य न मन्दिरम् ॥३९॥ <br>
इत्युक्त्वा सा महालक्ष्मीरन्तर्द्धानं जगाम ह ॥ <br>
ददौ दृष्टिं च देवानां गृहे मर्त्ये च नारद ॥४०॥ <br>
तां प्रणम्य सुराः सर्वे मुनयश्च मुदाऽन्विताः ॥ <br>
प्रजग्मुः स्वालयं शीघ्रं शत्रुत्यक्तं सुहृद्युतम् ॥४१॥ <br>
नेदुर्दुन्दुभयः स्वर्गे बभूवुः पुष्पवृष्टयः॥ <br>
प्रापुर्देवाः स्वराज्यं च निश्चलां कमलां मुने ॥ ४२ ॥ <br>
इत्येवं कथितं वत्स लक्ष्मीचरितमुत्तमम् ॥ <br>
सुखदं मोक्षदं सारं किं पुनः श्रोतुमिच्छसि ॥ ४३ ॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे गणपतेर्गजास्यत्वकारण लक्ष्मीब्राह्मणविरोधादि लक्ष्मीचरित्रकथनं नाम त्रयोविंशोऽध्यायः ॥ २३ ॥  <br>
<br>
