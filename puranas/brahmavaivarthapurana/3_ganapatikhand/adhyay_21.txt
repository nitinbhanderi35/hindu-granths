नारद उवाच ।। <br>
ते देवा ब्रह्मशापेन निःश्रीका केन वा प्रभो ।। <br>
बभूवुस्तद्रहस्यं च गोपनीयं सुदुर्लभम् ।। १ ।। <br>
कथं वा प्रापुरेते तां कमलां जगतां प्रसूम् ।। <br>
किं चकार महेन्द्रश्च तद्भवान्वक्तुमर्हति ।। २ ।। <br>
नारायण उवाच ।। <br>
गजेन्द्रेण पराभूतो रम्भया च सुमन्दधीः ।। <br>
भ्रष्टश्रीर्दैन्ययुक्तश्च स जगामामरावतीम् ।। ।। ३ ।। <br>
तां ददर्श निरानन्दो निरानन्दां पुरीं मुने ।। <br>
दैन्यग्रस्तां बन्धुहीनां वैरिवर्गैः समाकुलाम् ।। ४ ।। <br>
इति श्रुत्वा दूतमुखाज्जगाम गुरुमन्दिरम् ।। <br>
तेन देवगणैः सार्द्धं जगाम ब्रह्मणः सभाम् ।। ५ ।। <br>
गत्वा ननाम तं शक्रः सुरैः सार्द्धं तथा गुरुः ।। <br>
तुष्टाव वेदवाक्यैश्च स्तोत्रेणापि च संयतः ।। ६ ।। <br>
प्रवृत्तिं कथयामास वाक्पतिस्तं प्रजापतिम् ।। <br>
श्रुत्वा ब्रह्मा नम्रवक्त्रः प्रवक्तुमुपचक्रमे ।। ७ ।। <br>
ब्रह्मोवाच ।। मत्प्रपौत्रोऽसि देवेन्द्र शश्वद्राजञ्छ्रिया ज्वलन् ।। <br>
लक्ष्मीसमशचीभर्त्ता परस्त्रीलोलुपः सदा ।। ८ ।। <br>
गौतमस्याभिशापेन भगांगः सुरसंसदि ।। <br>
पुनर्लज्जाविहीनस्त्वं परस्त्रीरतिलोलुपः ।। ९ ।। <br>
यः परस्त्रीषु निरतस्तस्य श्री वा कुतो यशः ।। <br>
स च निन्द्यः पापयुक्तः शश्वत्सर्वसभासु च ।। १० ।। <br>
नैवेद्यं श्रीहरेरेव दत्तं दुर्वाससा च ते ।। <br>
गजमूर्ध्नि त्वया न्यस्तं रम्भयाऽऽहृतचेतसा ।। ११ ।। <br>
क्व सा रम्भा सर्वभोग्या क्वाधुना त्वं श्रिया हतः ।। <br>
सर्वसौख्यप्रदात्री त्वां गता त्यक्त्वा क्षणेन सा ।। १२ ।। <br>
वेश्या सश्रीकमिच्छन्ती निःश्रीकं न च चञ्चला ।। <br>
नवं नवं प्रार्थयन्ती परिनिन्द्य पुरातनम् ।। १३ ।। <br>
यद्गतं तद्गतं वत्स निष्पन्नं न निवर्त्तते ।। <br>
भज नारायणं भक्त्या पद्मायाः प्राप्तिहेतवे ।।१४।। <br>
इत्युक्त्वा तं जगत्स्रष्टुः स्तोत्रं च कवचं ददौ ।। <br>
नारायणस्य मन्त्रं च नारायणपरायणः ।।१५।। <br>
स तैः सार्द्धं च गुरुणा ह्यजपन्मन्त्रमीप्सितम् ।। <br>
गृहीत्वा कवचं तेन पर्यष्टौत्पुष्करे हरिम् ।।१६।। <br>
वर्षमेकं निराहारो भारते पुण्यदे शुभे ।। <br>
सिषेवे कमलाकान्तं कमलाप्राप्तिहेतवे ।। १७ ।। <br>
आगत्य तं हरिस्तस्मै वाञ्छितं च वरं ददौ ।। <br>
लक्ष्मीस्तोत्रं च कवचं मन्त्रमैश्वर्य्यवर्द्धनम् ।। १८ ।। <br>
दत्त्वा जगाम वैकुण्ठमिन्द्रः क्षीरोदमेव च ।। <br>
गृहीत्वा कवचं स्तुत्वा प्राप पद्मालयां मुने ।। १९ ।। <br>
सुरेश्वरोऽरिं जित्वा वै ह्यलभच्चामरावतीम् ।। <br>
प्रत्येकं च सुराः सर्वे स्वालयं प्रापुरीप्सितम् ।। २० ।। <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे शक्रलक्ष्मीप्राप्तिर्नामैकविंशतितमोऽध्यायः ।। २१ ।। <br>
<br>
