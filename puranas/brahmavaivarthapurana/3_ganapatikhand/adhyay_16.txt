नारायण उवाच ॥ <br>
इत्येवमुक्त्वा तं शीघ्रं बोधयित्वा च कृत्तिकाः ॥ <br>
उवाच किंचिद्युक्तं च वचनं शङ्करात्मजः ॥ १ ॥ <br>
कार्तिकेय उवाच ॥ <br>
यास्यामि शंकरस्थानं द्रक्ष्यामि सुरसञ्चयम् ॥ <br>
मातरं बन्धुवर्गांश्चाप्याज्ञां मे दत्त मातरः ॥ २ ॥ <br>
दैवाधीनं जगत्सर्वं जन्म कर्म शुभावहम् ॥ <br>
संयोगश्च वियोगश्च न च दैवात्परं बलम् ॥ ३ ॥ <br>
कृष्णायत्तं च तद्दैवं स च दैवात्परस्ततः ॥ <br>
भजन्ति सततं सन्तः परमात्मानमीश्वरम् ॥ ४ ॥ <br>
दैवं वर्द्धयितुं शक्तः क्षयं कर्त्तुं स्वलीलया ॥ <br>
न दैवबद्धस्तद्भक्तश्चाविनाशीति निर्णयः ॥५॥ <br>
तस्माद्भजत गोविन्दं मोहं त्यजत दुःखदम्॥<br>
सुखदं मोक्षदं सारं जन्ममृत्युभयापहम् ॥ ६ ॥ <br>
परमानन्दजननं मोहजालनिकृन्तनम् ॥ <br>
शश्वद्भजन्ति यत्सर्वे ब्रह्मविष्णुशिवादयः ॥ ७ ॥ <br>
कोऽहं भवाब्धौ युष्माकं का वा यूयं ममात्मिकाः ॥ <br>
तत्कर्मस्रोतसां सर्वं पुञ्जीभूतं च फेनवत् ॥ ८ ॥ <br>
संश्लेषं वा वियोगं वा सर्वमीश्वरचिन्तया ॥ <br>
ब्रह्माण्डमीश्वराधीनं न स्वतन्त्रं विदुर्बुधाः ॥ ९ ॥ <br>
जलबुद्बुदवत्सर्वमनित्यं च जगत्त्रयम् ॥ <br>
मायामनित्ये कुर्वन्ति मायया मूढचेतसः ॥ १० ॥<br>
सन्तस्तत्र न लिप्यन्ते वायुवत्कृष्णचेतसः ॥ <br>
तस्मान्मोहं परित्यज्य चाज्ञप्तिं दत्त मातरः ॥ ११ ॥ <br>
इत्येवमुक्त्वा ता नत्वा सार्द्धं शङ्करपार्षदैः ॥ <br>
यात्रां चकार भगवान्मनसा श्रीहरिं स्मरन् ॥ १२ ॥ <br>
एतस्मिन्नन्तरे तत्र ददर्श रथमुत्तमम् ॥ <br>
विश्वकर्मकृतं रम्यं हीरकेण विराजितम् ॥ १३ ॥ <br>
सद्रत्नसाररचितं माणिक्येन विराजितम् ॥ <br>
पारिजातप्रसूनानां मालाजालैश्च शोभितम् ॥ १४ ॥ <br>
मणीन्द्रदर्पणः श्वेतचामरैरतिदीपितम् ॥ <br>
क्रीडार्हमन्दिरै रम्यैश्चित्रितैश्चित्रितं वरम् ॥ १५ ॥ <br>
शतचक्रं सुविस्तीर्णं मनोयायि मनोहरम् ॥ <br>
प्रस्थापितं च पार्वत्या वेष्टितं पार्षदैर्वरैः ॥ १६ ॥ <br>
समारुहन्तं यानं ता हृदयेन विदूयता ॥ <br>
सहसा चेतनां प्राप्य मुक्तकेश्यः शुचाऽऽतुराः ॥ १७ ॥ <br>
दृष्ट्वा च स्वपुरः स्कन्दं स्तंभिताश्चातिशोकतः ॥ <br>
उन्मत्ता इव तत्रैव वक्तुमारेभिरे भिया ॥ १८ ॥ <br>
कृत्तिका ऊचुः ॥ <br>
किं कुर्मः क्व च यास्यामो वयं वत्स त्वदाश्रयाः ॥ <br>
विहायास्मान्क्व यासि त्वं नायं धर्म्मस्तवाधुना ॥ १९ ॥ <br>
स्नेहेन वर्द्धितोऽस्माभिः पुत्रोऽस्माकं स्वधर्मतः ॥ <br>
नायं धर्मो मातृवर्गाननुरक्तः सुतस्त्यजेत् ॥ २० ॥ <br>
इत्युक्त्वा कृत्तिकाः सर्वाः कृत्वा वक्षसि तं सुतम् ॥ <br>
पुनर्मूर्च्छामवापुस्ताः सुतविच्छेददारुणम् ॥ २१ ॥ <br>
कुमारो बोधयित्वा ता अध्यात्मवचनेन वै ॥ <br>
ताभिश्च पार्षदैः सार्द्धमारुरोह रथं मुने ॥ २२ ॥ <br>
पूर्णकुम्भं द्विजं वेश्यां शुक्लधान्यानि दर्पणम्॥ <br>
दध्याज्यं मधु लाजांश्च पुष्पं दूर्वाक्षतान्सितान् ॥ २३ ॥ <br>
वृषं गजेन्द्रं तुरगं ज्वलदग्निं सुवर्णकम् ॥ <br>
पूर्णं च परिपक्वानि फलानि विविधानि च ॥ २४ ॥ <br>
पतिपुत्रवतीं नारीं प्रदीपं मणिमुत्तमम् ॥ <br>
मुक्तां प्रसूनमालां च सद्योमांसं च चन्दनम् ॥ २५ ॥ <br>
ददर्शैतानि वस्तूनि मङ्गलानि पुरो मुने ॥ <br>
शृगालं नकुलं कुम्भं शवं वामे शुभावहम् ॥ २६ ॥ <br>
राजहंसं मयूरं च खञ्जनं च शुकं पिकम् ॥ <br>
पारावतं शङ्खचिल्लं चक्रवाकं च मङ्गलम् ॥ २७ ॥ <br>
कृष्णसारं च सुरभिं चमरीं श्वेतचामरम्॥ <br>
धेनुं च वत्ससंयुक्तां पताकां दक्षिणे शुभाम्॥ ॥ २८ ॥ <br>
नानाप्रकारवाद्यं चाप्यश्रौषीन्मंगलध्वनिम् ॥ <br>
मनोहरं च संगीतं घण्टाशंखध्वनिं तथा ॥ २९ ॥ <br>
दृष्ट्वा श्रुत्वा मङ्गलं स ह्यगमत्तातमन्दिरम् ॥ <br>
क्षणेनानन्दयुक्तश्च मनोयायिरथेन च ॥ ३० ॥ <br>
कुमारः प्राप्य कैलासं न्यग्रोधाक्षयमूलके ॥ <br>
क्षणं तस्थौ कृत्तिकाभिः पार्षदप्रवरैः सह ॥ ३१ ॥ <br>
पार्वती मंगलं कृत्वा राजमार्गं मनोहरम् ॥ <br>
पद्मरागैरिन्द्रनीलैः संस्कृतं परितः पुरम् ॥ ३२ ॥ <br>
रम्भास्तम्भसमूहैश्च पट्टसूत्रांशुकैस्तथा ॥ <br>
श्रीखण्डपल्लवैर्युक्तं पूर्णकुम्भैः सुशोभितम् ॥ ३३ ॥ <br>
पूर्णकुम्भजलैर्व्याप्तं सिक्तं चन्दनवारिभिः ॥ <br>
असंख्यरत्नदीपैश्च मणिराजैर्विराजितम् ॥ ३४ ॥ <br>
नटनर्त्तकवेश्यानामुत्सवैः संकुलं सदा ॥ <br>
बन्दिभिर्विप्रवर्गैश्च दूर्वापुष्पकरैर्युतम्॥३५॥<br>
पतिपुत्रवतीभिश्च साध्वीभिश्च समन्वितम्॥<br>
लक्ष्मीं सरस्वतीं दुर्गां सावित्रीं तुलसीं रतिम्॥३६॥<br>
अरुन्धतीमहल्यां च दितिं तारां मनोरमाम् ॥<br>
अदितिं शतरूपां च शचीं सन्ध्यां च रोहिणीम् ॥ ३७ ॥ <br>
अनसूयां तथा स्वाहां संज्ञां वरुणकामिनीम्॥<br>
आकूतिं च प्रसूतिं च देवहूतिं च मेनकाम् ॥ ३८ ॥ <br>
तामेकपाटलामेकपर्णां मैनाककामिनीम् ॥ <br>
वसुन्धरां च मनसां पुरस्कृत्य समाययौ॥ ॥ ३९ ॥ <br>
रम्भा तिलोत्तमा मेना घृताची मोहिनी शुभा ॥ <br>
उर्वशी रत्नमाला च सुशीला ललिता कला ॥ ४० ॥ <br>
कदम्बमाला सुरसा वनमाला च सुन्दरी ॥ <br>
एताश्चान्याश्च बहवो विप्रेन्द्राप्सरसां गणाः ॥ ४१ ॥ <br>
संगीतनर्त्तनपराः सस्मिता वेषसंयुताः ॥ <br>
करतालकराः सर्वा जग्मुरानन्दपूर्वकम् ॥ ४२ ॥ <br>
देवाश्च मुनयः शैला गन्धर्वाः किन्नरास्तथा ॥ <br>
सर्वे ययुः प्रमुदिताः कुमारस्यानुमज्जने ॥ ४३ ॥ <br>
नानाप्रकारवाद्यैश्च रुद्रैर्वा पार्षदैः सह ॥ <br>
भैरवैः क्षेत्रपालैश्च ययौ सार्द्धं महेश्वरः ॥ ४४ ॥ <br>
अथ शक्तिधरो हृष्टो दृष्ट्वा ऽऽरात्पार्वतीं तदा ॥ <br>
अवरुह्य रथात्तूर्णं शिरसा प्रणनाम ह॥४५॥ <br>
तं पद्माप्रमुखं देवीगणं च मुनिकामिनीम् ॥ <br>
शिवं च परया भक्त्या सर्वान्संभाष्य यत्नतः ॥ ४६ ॥ <br>
कार्त्तिकेयं शिवा दृष्ट्वा क्रोडे कृत्वा चुचुम्ब च ॥ <br>
शङ्करश्च सुराः शैला देव्यो वै शैलयोषितः ॥४७॥ <br>
पार्वतीप्रमुखा देव्यस्तथा देवश्च शङ्करः ॥ <br>
शैलाश्च मुनयः सर्वे ददुस्तस्मै शुभाशिषः ॥ ४८ ॥ <br>
कुमारः स गणैः सार्द्धमागत्य च शिवालयम् ॥ <br>
ददर्श तं सभामध्ये विष्णुं क्षीरोदशायिनम्॥४९॥<br>
रत्नसिंहासनस्थं च रत्नभूषणभूषितम् ॥ <br>
धर्मब्रह्मेन्द्रचन्द्रार्कवह्निवाय्वादिभिर्युतम् ॥ ५० ॥ <br>
ईषद्धास्यं प्रसन्नास्यं भक्तानुग्रहकारकम् ॥ <br>
स्तुतं मुनीन्द्रैर्देवेन्द्रैः सेवितं श्वेतचामरैः ॥५१॥ <br>
तं दृष्ट्वा जगतां नाथं भक्तिनम्रात्मकन्धरः ॥ <br>
पुलकान्वितसर्वांगः शिरसा प्रणनाम ह ॥ ५२ ॥ <br>
विधिं धर्मं च देवांश्च मुनीन्द्रांश्च मुदाऽन्वितान् ॥ <br>
प्रणनाम पृथक्तत्र प्राप तेभ्यश्शुभाशिषः ॥ ५३ ॥ <br>
पृथक्संभाष्य सर्वांश्चाप्युवास कनकासने ॥ <br>
ददौ धनानि विप्रेभ्यः पार्वत्या सह शङ्करः ॥ ५४ ॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे कार्त्तिकेयागमनं नाम षोडशोऽध्यायः ॥ १६ ॥ <br>
<br>
