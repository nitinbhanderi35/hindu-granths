नारायण उवाच ॥ <br>
हरिस्तमाशिषं कृत्वा रत्नसिंहासने वरे ॥ <br>
देवैश्च मुनिभिः सार्द्धमवसत्तत्र संसदि ॥ १ ॥ <br>
दक्षिणे शंकरस्तस्य वामे ब्रह्मा प्रजापतिः ॥ <br>
पुरतो जगतां साक्षी धर्मो धर्मवतां वरः ॥ २ ॥ <br>
तथा धर्मसमीपे च सूर्य्यः शक्रः कलानिधिः ॥ <br>
देवाश्च मुनयो ब्रह्मन्नूषुः शैलाः सुखासने ॥ ३ ॥ <br>
ननर्त्त नर्त्तकश्रेणी जगुर्गन्धर्व किन्नराः ॥ <br>
श्रुतिसारं श्रुतिसुखं तुष्टुवुः श्रुतयो हरिम् ॥ ४ ॥ <br>
एतस्मिन्नन्तरे तत्र द्रष्टुं शङ्करनन्दनम् ॥ <br>
आजगाम महायोगी सूर्यपुत्रः शनैश्चरः ॥ ५ ॥ <br>
अत्यन्तनम्रवदन ईषन्मुद्रितलोचनः ॥ <br>
अन्तर्बहिः स्मरन्कृष्णं कृष्णैकगतमानसः ॥ ६ ॥ <br>
तपःफलाशी तेजस्वी ज्वलदग्निशिखोपमः ॥ <br>
अतीव सुन्दरः श्यामः पीताम्बरधरो वरः ॥ ७ ॥ <br>
प्रणम्य विष्णुं ब्रह्माणं शिवं धर्मं रविं सुरान् ॥ <br>
मुनीन्द्रान्बालकं द्रष्टुं जगाम तदनुज्ञया ॥८॥ <br>
प्रधानद्वारमासाद्य शिवतुल्यपराक्रमम् ॥ <br>
द्वाःस्थं वै शूलहस्तं च विशालाक्षमुवाच ह ॥ ९ ॥<br>
शनैश्चर उवाच ॥ <br>
शिवाज्ञया शिशुं द्रष्टुं यामि शंकरकिंकर ॥ <br>
विष्णुप्रमुखदेवानां मुनीनामनुरोधतः ॥ १० ॥ <br>
आज्ञां देहि च मां गन्तुं पार्वतीसन्निधिं बुध ॥ <br>
पुनर्यामि शिशुं दृष्ट्वा विषयासक्तमानसः ॥ ११ ॥ <br>
विशालाक्ष उवाच ॥ आज्ञावहो न देवानां नाहं शंकरकिंकरः ॥ <br>
मार्गं दातुं न शक्तोऽहं विना मन्मातुराज्ञया ॥ १२ ॥ <br>
इत्युक्त्वाऽभ्यन्तरभ्येत्य प्रेरितः स शिवाज्ञया ॥ <br>
ददौ मार्गं ग्रहेशाय विशालाक्षो मुदा ततः ॥ १३ ॥ <br>
शनिरभ्यन्तरं गत्वा चानमन्नम्रकन्धरः ॥ <br>
रत्नसिंहासनस्थां च पार्वतीं सस्मितां मुदा ॥ १४ ॥ <br>
सखीभिः पञ्चभिः शश्वत्सेवितां श्वेतचामरैः ॥ <br>
सखीदत्तं च ताम्बूलमुपभुज्य सुवासितम् ॥१५॥ <br>
वह्निशुद्धांशुकाधानां रत्नभूषणभूषिताम् ॥ <br>
पश्यन्तीं नर्त्तकीनृत्यं पुत्रं धृत्वा च वक्षसि ॥ १६ ॥ <br>
नतं सूर्य्यसुतं दृष्ट्वा दुर्गा संभाष्य सत्वरम् ॥ <br>
शुभाशिषं ददौ तस्मै पृष्ट्वा तन्मंगलं शुभम् ॥ ३७ ॥ <br>
पार्वत्युवाच ॥ <br>
कथमानम्रवक्त्रस्त्वं श्रोतुमिच्छामि साम्प्रतम् ॥ <br>
किं न पश्यसि मां साधो बालकं वा ग्रहेश्वर ॥ १८ ॥ <br>
शनिरुवाच॥ <br>
सर्वे स्वकर्मणा साध्वि भुञ्जते तपसः फलम्॥ <br>
शुभाशुभं च यत्कर्म कोटिकल्पैर्न लुप्यते ॥ १९ ॥ <br>
कर्मणा जायते जन्तुर्ब्रह्मेन्द्रार्य्यममन्दिरे ॥ <br>
कर्मणा नरगेहेषु पश्वादिषु च कर्मणा ॥ २० ॥ <br>
कर्मणा नरकं याति वैकुण्ठं याति कर्मणा ॥ <br>
स्वकर्मणा च राजेन्द्रो भृत्यश्चापि स्वकर्मणा ॥ २१ ॥ <br>
कर्मणा सुन्दरः शश्वद्व्याधियुक्तः स्वकर्मणा ॥ <br>
कर्मणा विषयी मातर्न्निर्लिप्तश्च स्वकर्मणा ॥ २२ ॥ <br>
कर्मणा धनवाँल्लोको दैन्ययुक्तः स्वकर्मणा ॥ <br>
कर्मणा सत्कुटुम्बी च कर्मणा बन्धुकण्टकः ॥ २३ ॥ <br>
सुभार्यश्च सुपुत्रश्च सुखी शश्वत्स्वकर्मणा ॥ <br>
अपुत्रकश्च कुस्त्रीको निस्त्रीकश्च स्वकर्मणा ॥ २४ ॥ <br>
इतिहासं चातिगोप्यं शृणु शङ्करवल्लभे ॥ <br>
अकथ्यं जननीपार्श्वे लज्जाजनककारणम् ॥ २५ ॥ <br>
आबाल्यात्कृष्णभक्तोऽहं कृष्णध्यानैकमानसः ॥ <br>
तपस्यासु रतश्शश्वद्विषयेऽपि रतः सदा ॥ २६ ॥ <br>
पिता ददौ विवाहे तु कन्यां चित्ररथस्य च ॥ <br>
अतितेजस्विनी शश्वत्तपस्यासु रता सती ॥ २७ ॥ <br>
एकदा सा त्वृतुस्नाता सुवेषं स्वं विधाय च ॥ <br>
रत्नालङ्कारसंयुक्ता मुनिमानसमोहिनी ॥ २८ ॥ <br>
हरेः पादं ध्यायमानं पश्यन्ती मदमोहिता ॥ <br>
मत्समीपं समागत्य सस्मिता लोललोचना ॥२९॥ <br>
शशाप मामपश्यन्तमृतुनाशाच्च कोपतः ॥ <br>
बाह्यज्ञानविहीनं च ध्यानसंलग्नमानसम् ॥ ३० ॥ <br>
न दृष्टाऽहं त्वया येन न कृतं ह्यृतुरक्षणम्<br>
त्वया दृष्टं च यद्वस्तु मूढ सर्वं विनश्यति ॥ ३१ ॥ <br>
अहं च विरतो ध्यानात्तोषयंस्तां तदा सतीम् ॥ <br>
शापं मोक्तुं न शक्ता सा पश्चात्तापमवाप ह ॥ ३२ ॥ <br>
तेन मातर्न पश्यामि किञ्चिद्वस्तु स्वचक्षुषा ॥ <br>
ततः प्रकृतिनम्रास्यः प्राणिहिंसाभयादहम् ॥ ३३ ॥ <br>
शनैश्चरवचः श्रुत्वा चाहसत्पार्वती मुने ॥ <br>
उच्चैः प्रजहसुः सर्वा नर्त्तकीकिन्नरीगणाः ॥ ३४ ॥ <br>
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे शनिपार्वतीसंवादे शनेरधोदृष्टौ कारणकथनं नामैकादशोऽध्यायः ॥ ११ ॥ <br>
<br>
