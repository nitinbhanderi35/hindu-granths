नारद उवाच ।। <br>
श्रुतं सर्वं जगन्नाथ त्वत्प्रसादाज्जगद्गुरो ।। <br>
भवान्ब्रह्मस्वरूपं च वद ब्रह्मनिरूपणम् ।। १ ।। <br>
प्रभो किं ब्रह्म साकारं किं निराकारमीश्वर ।। <br>
किं तद्विशेषणं किं वाऽप्यविशेषणमेव च ।।२।। <br>
किं वा दृश्यमदृश्यं वा लिप्तं देहिषु किं न वा ।। <br>
किं वा तल्लक्षणं शास्त्रे वेदे वा किं निरूपितम् ।। ३ ।। <br>
ब्रह्मातिरिक्ता प्रकृतिः किं वा ब्रह्मस्वरूपिणी ।। <br>
प्रकृतेर्लक्षणं किं वा सारभूतं श्रुतौ श्रुतम्।।४।।<br>
प्राधान्यं तस्य सृष्टौ च द्वयोर्मध्ये वरं परम् ।। <br>
विचार्य्य मनसा सर्वं सर्वज्ञ वद मां ध्रुवम् ।।५।। <br>
नारदस्य वचः श्रुत्वा पञ्चवक्त्रः प्रहस्य च ।। <br>
भगवान्कर्तुमारेभे परब्रह्मनिरूपणम् ।। ६ ।। <br>
महादेव उवाच ।। <br>
यद्यत्पृष्टं त्वया वत्स निगूढं ज्ञानमुत्तमम् ।। <br>
सुदुर्लभं च वेदेषु पुराणेषु च नारद ।। ७ ।। <br>
अहं ब्रह्मा च विष्णुश्च शेषो धर्मो महान्विराट्।। <br>
सर्वं निरूपितं ब्रह्मन्नस्माभिः श्रुतिभिर्मुने ।। ८ ।। <br>
यद्विशेषणयुक्तं च दृश्यं प्रत्यक्षमेव च ।। <br>
तन्निरूपितमस्माभिर्वेदे वेदविदांवर।।९।। <br>
वैकुण्ठे च पुरा पृष्टे धर्मेण ब्रह्मणा तदा ।। <br>
यदुवाच हरिः किञ्चिन्निबोध कथयामि ते ।।1.28.१०।। <br>
सारभूतं च तत्त्वानामज्ञानान्धकलोचनम्।।<br>
द्वैधभ्रमतमोध्वंस सुप्रकृष्टप्रदीपकम्।।११।।<br>
परमात्मस्वरूपं च परं ब्रह्म सनातनम्।।<br>
सर्वदेहस्थितं साक्षिस्वरूपं देहिकर्मणाम्।।१२।। <br>
प्राणाः पञ्च स्वयं विष्णुर्मनो ब्रह्मा प्रजापतिः ।। <br>
सर्वज्ञानस्वरूपोऽहं शक्तिः प्रकृतिरीश्वरी ।। १३ ।। <br>
आत्माधीना वयं सर्वे स्थिते तस्मिन्वयं स्थिताः ।। <br>
गते गताश्च परमे नरदेवमिवानुगाः ।। १४ ।। <br>
जीवस्तत्प्रतिबिम्बं च सर्वभोगी हि कर्मणाम् ।। <br>
यथाऽर्कचन्द्रयो र्बिम्बं जलपूर्णघटेषु च ।। १५ ।। <br>
बिम्बं घटेषु भग्नेषु प्रलीनं चन्द्रसूर्य्ययोः ।। <br>
तथा लयप्रसंगे स जीवो ब्रह्मणि लीयते ।। १६ ।। <br>
एकमेव परं ब्रह्म शेषे वत्स भवक्षये ।। <br>
वयं प्रलीनास्तत्रैव जगदेतच्चराचरम् ।। १७ ।। <br>
तच्च ज्योतिःस्वरूपं च मण्डलाकारमेव च ।।। <br>
ग्रीष्ममध्याह्नमार्त्तण्डकोटिकोटिसमप्रभम्।।१८।।<br>
आकाशमिव विस्तीर्णं सर्वव्यापकमव्ययम्।।<br>
सुखदृश्यं यथा चन्द्रबिम्बं योगिभिरेव च ।। १९ ।। <br>
वदन्ति योगिनस्तत्र परं ब्रह्म सनातनम् ।। <br>
दिवानिशं च ध्यायन्ते सत्यं तत्सर्वमङ्गलम् ।। 1.28.२० ।। <br>
निरीहं च निराकारं परमात्मानमीश्वरम् ।। <br>
स्वेच्छामयं स्वतन्त्रं च सर्वकारणकारणम् ।। २१ ।। <br>
परमानन्दरूपं च परमानन्दकारणम् ।। <br>
परं प्रधानं पुरुषं निर्गुणं प्रकृतेः परम् ।। <br>
तत्रैव लीना प्रकृतिः सर्वबीजस्वरूपिणी ।। २२ ।। <br>
यथाऽग्नौ दाहिका शक्तिः प्रभा सूर्य्ये यथा मुने।। <br>
यथा दुग्धे च धावल्यं जले शैत्यं यथैव च ।। २३ ।। <br>
यथा शब्दश्च गगने यथा गन्धः क्षितौ सदा ।। <br>
तथा हि निर्गुणं ब्रह्म निर्गुणा प्रकृतिस्तथा ।। २४ ।। <br>
सृष्ट्युन्मुखेन तद् ब्रह्म चांशेन पुरुषः स्मृतः ।। <br>
स एव सगुणो वत्स प्राकृतो विषयी स्मृतः ।। २५ ।। <br>
त्रिगुणा सा हि तत्रैव परा च्छायामयी स्मृता।।२६।।<br>
यथा मृदा कुलालश्च घटं कर्तुं क्षमः सदा।।<br>
तथा प्रकृत्या तद्ब्रह्म सृष्टिं स्रष्टुं क्षमो मुने।।२७।।<br>
स्वर्णेन कुण्डलं कर्त्तुं स्वर्णकारः क्षमो यथा ।। <br>
तथा ब्रह्म तया सार्द्ध सृष्टिं कर्तुमिहेश्वरः ।। २८ ।। <br>
कुलालसृष्टा न च मृन्नित्या चैव सनातनी ।। <br>
न स्वर्णकारसृष्टं तत्स्वर्णं वा नित्यमेव च ।। २९ ।। <br>
नित्यं तत्परमं ब्रह्म नित्या च प्रकृतिः स्मृता ।। <br>
द्वयोः समं च प्राधान्यमिति केचिद्वदन्ति हि ।। 1.28.३० ।। <br>
मृदं स्वर्णं समाहर्तुं कुलालस्वर्णकारकौ ।। <br>
न समर्थौ च मृत्स्वर्णं तयोराहरणे क्षमम् ।। ३१ ।। <br>
तस्मात्तत्प्रकृतेर्ब्रह्म परमेव च नारद ।। <br>
इति केचिद्वदन्त्येवं द्वयोर्वै नित्यता ध्रुवम् ।। ३२ ।। <br>
केचिद्वदन्ति तद्ब्रह्म स्वयं च प्रकृतिः पुमान् ।। <br>
ब्रह्मातिरिक्ता प्रकृतिर्वदन्तीति च केचन ।। ३३ ।। <br>
तद्ब्रह्म परमं धाम सर्वकारणकारणम् ।। <br>
तद्ब्रह्मलक्षणं ब्रह्मन्निदं किंचिच्छ्रुतौ श्रुतम् ।। ३४ ।। <br>
ब्रह्म चात्मा च सर्वेषां निर्लिप्तं साक्षिरूपि च ।। <br>
सर्वव्यापि च सर्वादि लक्षणं च श्रुतौ श्रुतम्।।३५।। <br>
तद्ब्रह्मशक्तिः प्रकृतिः सर्वबीजस्वरूपिणी ।। <br>
यतस्तच्छक्तिमद्ब्रह्म चेदं प्रकृतिलक्षणम् ।। ३६ ।। <br>
तेजोरूपं च तद्ब्रह्म ध्यायन्ते योगिनः सदा ।। <br>
वैष्णवास्तन्न मन्यन्ते मद्भक्ताः सूक्ष्मबुद्धयः ।। ३७ ।। <br>
तत्तेजः कस्य नाश्चर्य्यं ध्यायन्ते पुरुषं विना ।। <br>
कारणेन विना कार्य कुतो वा प्रभवेद्भुवि ।। ३८ ।। <br>
ध्यायन्ते वैष्णवास्तस्मात्तत्र रूपं मनोहरम् ।। <br>
स्वेच्छामयस्य पुंसश्च साकारस्यात्मनः सदा ।। ३९ ।। <br>
तत्तेजोमण्डलाकारे सूर्य्यकोटिसमप्रभे ।। <br>
नित्यं स्थलं च प्रच्छन्नं गोलोकाभिधमेव च ।।1.28.४०।। <br>
लक्षकोट्या योजनानां चतुरस्रं मनोहरम् ।। <br>
रत्नेन्द्रसारनिर्माणैर्गोपीभिश्चावृतं सदा ।।४१।। <br>
सुदृश्यं वर्तुलाकारं यथा चन्द्रस्य मण्डलम् ।। <br>
नानारत्नैश्च खचितं निराधारं तदिच्छया ।। ४२ ।। <br>
ऊर्ध्वं च नित्यवैकुण्ठात्पञ्चाशत्कोटियोजनम् ।। <br>
गोगोपगोपीसंयुक्तं कल्पवृक्षसमन्वितम् ।। ४३ ।। <br>
कामधेनुभिराकीर्णं रासमण्डलमण्डितम् ।। <br>
वृन्दावनवनाच्छत्रं विरजावेष्टितं मुने ।। ४४ ।। <br>
शतशृङ्गं शातकुम्भैः सुदीप्तं श्रीमदीप्सितम् ।। ।<br>
लक्षकोट्या परिमितैराश्रमैः सुमनोहरैः ।। ४५ ।। <br>
शतमन्दिरसंयुक्तमाश्रमं सुमनोहरम् ।। <br>
प्राकारपरिखायुक्तं पारिजातवनान्वितम्।। ।। ४६ ।। <br>
कौस्तुभेन्द्रेण मणिना राजितं परमोज्ज्वलम् ।। <br>
हीरसारसुसंक्लृप्तसोपानैश्चातिसुन्दरैः ।। ४७ ।। <br>
मणीन्द्रसाररचितैः कपाटैर्दर्पणान्वितैः ।। <br>
नानाचित्रविचित्राढ्यैराश्रमं च सुसंस्कृतम् ।। ४८ ।। <br>
षोडशद्वारसंयुक्तं सुदीप्तं रत्नदीपकैः ।। <br>
रत्नसिंहासने रम्ये महार्घमणिनिर्मिते ।। ४९ ।। <br>
नानाचित्रविचित्राढ्ये वसन्तं वरमीश्वरम् ।। <br>
नवीननीरदश्यामं किशोरवयसं शिशुम् ।। 1.28.५० ।। <br>
शरन्मध्याह्नमार्त्तण्डप्रभामोचकलोचनम् ।। <br>
शरत्पार्वणपूर्णेन्दुशुभदीप्तिमदाननम् ।। ५१ ।। <br>
कोटिकन्दर्पलावण्यलीलानिन्दितमन्मथम् ।। <br>
कोटिचन्द्रप्रभाजुष्टं पुष्टं श्रीयुक्तविग्रहम् ।।५२।। <br>
सस्मितं मुरलीहस्तं सुप्रशस्तं सुमङ्गलम् ।। <br>
परमोत्तमपीतांशुकयुगेन समुज्ज्वलम् ।। ५३ ।। <br>
चन्दनोक्षितसर्वांगं कौस्तुभेन विराजितम् ।। <br>
आजानु मालतीमालावनमालाविभूषितम् ।। ५४ ।। <br>
त्रिभङ्गभङ्ग्या संयुक्तं मणिमाणिक्यभूषितम् ।। <br>
मयूरपुच्छचूडं च सद्रत्नमुकुटोज्ज्वलम् ।।५५।। <br>
रत्नकेयूरवलयरत्नमञ्जीररञ्जितम् ।। <br>
रत्नकुण्डलयुग्मेन गण्डस्थलसुशोभितम् ।। ५६ ।। <br>
मुक्तापङ्क्तिसदृक्षाभदशनं सुमनोहरम् ।। <br>
पक्वबिम्बाधरोष्ठं च नासिकोन्नतिशोभनम् ।। ।। ५७ ।। <br>
वीक्षितं गोपिकाभिश्च वेष्टिताभिस्समन्ततः ।। <br>
स्थिरयौवनयुक्ताभिः सस्मिताभिश्च सादरम् ।। ५८ ।। <br>
भूषिताभिश्च सद्रत्ननिर्मितैर्भूषणैः परम् ।। <br>
सुरेन्द्रैश्च मुनीन्द्रैश्च मुनिभिर्मानवेन्द्रकैः ।। ५९ ।। <br>
ब्रह्मविष्णुशिवानन्तधर्माद्यैर्वन्दितं मुदा ।। <br>
भक्तप्रियं भक्तनाथं भक्तानुग्रहकारकम् ।। 1.28.६० ।। <br>
रासेश्वरं सुरसिकं राधावक्षस्थलस्थितम् ।। <br>
एवंरूपमरूपं तं मुने ध्यायन्ति वैष्णवाः ।। ।। ६१ ।। <br>
सततं ध्येयमस्माकं परमात्मानमीश्वरम् ।। <br>
अक्षरं परमं ब्रह्म भगवन्तं सनातनम् ।। ६२ ।। <br>
स्वेच्छामयं निर्गुणं च निरीहं प्रकृतेः परम् ।। <br>
सर्वाधारं सर्वबीजं सर्वज्ञं सर्वमेव च ।। ६३ ।। <br>
सर्वेश्वरं सर्वपूज्यं सर्वसिद्धिकरं प्रदम् ।। <br>
स एव भगवानादिर्गोलोके द्विभुजः स्वयम् ।। ६४ ।। <br>
गोपवेषश्च गोपालैः पार्षदैः परिवेष्टितः ।। <br>
परिपूर्णतमः श्रीमान् श्रीकृष्णो राधिकेश्वरः ।। ६९ ।। <br>
सर्वान्तरात्मा सर्वत्र प्रत्यक्षः सर्वगः स्मृतः ।। <br>
कृषिश्च सर्ववचनो नकारश्चात्मवाचकः ।। <br>
सर्वात्मा च परं ब्रह्म तेन कृष्णः प्रकीर्तितः ।। ६६ ।। <br>
कृषिश्च सर्ववचनो नकारश्चादिवाचकः ।। <br>
सर्वादिपुरुषो व्यापी तेन कृष्णः प्रकीर्तितः ।। ६७ ।। <br>
स एवांशेन भगवान्वैकुण्ठे च चतुर्भुजः ।। <br>
चतुर्भुजैः पार्षदैस्तैरावृतः कमलापतिः ।। ६८ ।। <br>
स एव कलया विष्णुः पाता च जगतां प्रभुः ।। <br>
श्वेतद्वीपे सिन्धुकन्यापतिरेव चतुर्भुजः ।। ६९ ।। <br>
एतत्ते कथितं सर्वं परब्रह्मस्वरूपकम् ।। <br>
अस्माकं चिन्तनीयं च सेव्यं वन्दितमीप्सितम् ।। 1.28.७० ।। <br>
इत्युक्त्वा शङ्करस्तत्र विरराम च शौनक ।। <br>
गन्धर्वराजस्तोत्रेण तुष्टुवे तं च नारदः ।।७१ ।। <br>
मुनिस्तोत्रेण सन्तुष्टो भगवानादिरच्युतः ।। <br>
ज्ञानं मृत्युञ्जयस्तस्मै प्रददौ वरमीप्सितम् ।। ७२ ।। <br>
मुनीन्द्रस्तं संप्रणम्य प्रहृष्टवदनेक्षणः ।। <br>
तदाज्ञया पुण्यरूपं ययौ नारायणाश्रमम् ।। ७३ ।। <br>
इति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे ब्रह्मस्वरूपवैकुण्ठादिवर्णनं नारदप्रस्थानं नामाष्टाविंशतितमोऽध्यायः ।। २८ ।। <br>
<br>
