ब्राह्मण उवाच ।। <br>
दृष्टः कालो यमो मृत्युकन्या व्याधिगणा अहो ।। <br>
कस्तेऽधुना च सन्देहस्तं पृच्छ कन्यके शुभे ।। १ ।। <br>
ब्राह्मणस्य वचः श्रुत्वा हृष्टा मालावती सती ।। <br>
यन्मनोनि हितं प्रश्नं चकार जगदीश्वरम् ।। २ ।। <br>
मालावत्युवाच ।। <br>
त्वया यत्कथितो व्याधिः प्राणिनां प्राणहारकः ।। <br>
तत्कारणं च विविधं सर्वं वेदे निरूपितम् ।। ३ ।। <br>
यतो न सञ्चरेद्व्याधिर्दुर्निवारोऽशुभावहः ।। <br>
तदुपायं च साकल्यं भवान्वक्तुमिहार्हति ।। ४ ।। <br>
यद्यत्पृष्मपृष्टं वा ज्ञातमज्ञातमेव वा ।। <br>
सर्वं कथय तद्भद्रं त्वं गुरुर्दीनवत्सलः ।। ५ ।। <br>
मालावतीवचः श्रुत्वा विप्ररूपी जनार्दनः ।। <br>
संहितां वक्तुमारेभे सहितार्थां च वैद्यकीम्।।६।। <br>
ब्राह्मण उवाच ।। <br>
वन्दे तं सर्वतत्त्वज्ञं सर्वकारणकारणम् ।। <br>
वेदवेदांगबीजस्य बीजं श्रीकृष्णमीश्वरम् ।।७।। <br>
स ईशश्चतुरो वेदान्ससृजे मङ्गलालयान् ।। <br>
सर्वमङ्गलमङ्गल्य बीजरूपः सनातनः ।।६।। <br>
ऋग्यजुःसामाथर्वाख्यान्दृष्ट्वा वेदान्प्रजापतिः ।। <br>
विचिन्त्य तेषामर्थं चैवायुर्वेदं चकार सः ।। ९ ।। <br>
कृत्वा तु पञ्चमं वेदं भास्कराय ददौ विभुः ।।<br>
स्वतन्त्रसंहितां तस्माद्भास्करश्च चकार सः ।। 1.16.१० ।।<br>
भास्करश्च स्वशिष्येभ्य आयुर्वेदं स्वसंहिताम् ।। <br>
प्रददौ पाठयामास ते चक्रुः संहितास्ततः ।। ।। ११ ।। <br>
तेषां नामानि विदुषां तन्त्राणि तत्कृतानि च ।। <br>
व्याधिप्रणाशबीजानि साध्वि मत्तो निशामय ।। १२ ।। <br>
धन्वन्तरिर्दिवो दासः काशीराजोऽश्विनीसुतौ ।। <br>
नकुलः सहदेवोऽर्किश्च्यवनो जनको बुधः ।। १३ ।। <br>
जाबालो जाजलिः पैलः करथोऽगस्त्य एव च ।। <br>
एते वेदाङ्गवेदज्ञाः षोडश व्याधिनाशकाः ।। १४ ।। <br>
चिकित्सातत्त्वविज्ञानं नाम तन्त्रं मनोहरम् ।। <br>
धन्वन्तरिश्च भग वांश्चकार प्रथमं सति ।। १५ ।। <br>
चिकित्सादर्पणं नाम दिवोदासश्चकार सः ।। <br>
चिकित्साकौमुदीं दिव्यां काशीगजश्चकार सः ।। १६ ।। <br>
चिकित्सासारतन्त्रं च श्रमघ्नं चाश्विनीसुतौ ।। <br>
तन्त्रं वैद्यकसर्वस्वं नकुलश्च चकार सः ।। १७ ।। <br>
चकार सहदेवश्च व्याधिसिन्धुविमर्दनम् ।। <br>
ज्ञानार्णवं महातन्त्रं यमराजश्चकार ह ।। १८ ।। <br>
च्यवनो जीवदानं च चकार भगवानृषिः ।।<br>
चकार जनको योगी वैद्यसन्देहभञ्जनम् ।। १९।। <br>
सर्वसारं चन्द्रसुतो जाबालस्तन्त्रसारकम् ।। <br>
वेदाङ्गसारं तन्त्रं च चकार जाजलिर्मुनिः ।। 1.16.२० ।। <br>
पैलो निदानं करथस्तन्त्रं सर्वधरं परम् ।। <br>
द्वैधनिर्णयतन्त्रं च चकार कुम्भसम्भवः ।। २१ ।। <br>
चिकित्साशास्त्रबीजानि त न्त्राण्येतानि षोडश ।।। <br>
व्याधिप्रणाशबीजानि बलाधानकरीषि ।।२२।। <br>
मथित्वा ज्ञानमन्त्रेणैवायुर्वेदपयोनिधिम्।। <br>
ततस्तस्मादुदाजह्रुर्नवनीतानि कोविदाः ।। २३ ।। <br>
एतानि क्रमशो दृष्ट्वा दिव्यां भास्करसंहिताम् ।। <br>
आयुर्वेदं सर्वबीजं सर्वं जानासि सुन्दरि ।। २४ ।। <br>
व्याधेस्तत्त्वपरिज्ञानं वेदनायाश्च निग्रहः ।। <br>
एतद्वैद्यस्य वैद्यत्वं न वैद्यः प्रभुरायुषः ।। २५ ।। <br>
आयुर्वेदस्य विज्ञाता चिकित्सासु यथार्थवित् ।। <br>
धर्मिष्ठश्च दयालुश्च तेन वैद्यः प्रकीर्तितः ।।२६।। <br>
जनकः सर्वरोगाणां दुर्वारो दारुणो ज्वरः ।। <br>
शिवभक्तश्च योगी च निष्ठुरो विकृताकृतिः ।। २७ ।। <br>
भीमस्त्रिपादस्त्रिशिराः षड्भुजो नवलोचनः ।। <br>
भस्मप्रहरणो रौद्रः कालान्तकयमोपमः ।।२८।। <br>
मन्दाग्निस्तस्य जनको मन्दाग्नेर्जनकास्त्रयः ।। <br>
पित्तश्लेष्मसमीराश्च प्राणिनां दुःखदायकाः ।। २९ ।। <br>
वायुजः पित्तजश्चैव श्लेष्मजश्च तथैव च ।। <br>
ज्वरभेदाश्च त्रिविधाश्चतुर्थश्च त्रिदोषजः ।। 1.16.३० ।। <br>
पाण्डुश्च कामलः कुष्ठः शोथः प्लीहा च शूलकः ।। <br>
ज्वरातिसारग्रहणीकासव्रणहलीमकाः ।। ३१ ।। <br>
मूत्रकृच्छ्रश्च गुल्मश्च रक्तदोषविकारजः ।। <br>
विषमेहश्च कब्जश्च गोदश्च गलगण्डकः ।। ३२ ।। <br>
भ्रमरी सन्निपातश्च विषूची दारुणी सति ।। <br>
एषां भेदप्रभेदेन चतुःषष्टी रुजः स्मृताः ।। ३३ ।। <br>
मृत्युकन्यासुताश्चैते जरा तस्याश्च कन्यका ।। <br>
जरा च भ्रातृभिः सार्द्धं शश्वद् भ्रमति भूतलम् ।।३४।। <br>
एते चोपायवेत्तारं न गच्छन्ति च संयतम्।।<br>
पलायन्ते च तं दृष्ट्वा वैनतेयमिवोरगाः ।। ३५ ।। <br>
चक्षुर्जलं च व्यायामः पादाधस्तैलमर्दनम् ।। <br>
कर्णयोर्मूर्ध्नि तैलं च जराव्याधिविनाशनम् ।। ३६ ।। <br>
वसन्ते भ्रमणं वह्निसेवां स्वल्पां करोति यः ।। <br>
बालां च सेवते काले जरा तं नोपगच्छति।।३७।।<br>
खातशीतोदकस्नायी सेवते चन्दनद्रवम् <br>
नोपयाति जरा तं च निदाघेऽनिलसेवकम्।।३८।।<br>
प्रावृष्युष्णोदकस्नायी घनतोयं न सेवते ।। <br>
समये च समाहारी जरा तं नोपगच्छति ।। ३९ ।। <br>
शरद्रौद्रं न गृह्णाति भ्रमणं तत्र वर्जयेत् ।। <br>
खातस्नायी समाहारी जरा तं नोपगच्छति ।। 1.16.४० ।। <br>
खातस्नायी च हेमन्ते काले वह्निं च सेवते ।। <br>
भुङ्क्ते नवान्नमुष्णं च जरा तं नोपगच्छति ।। ४१ ।। <br>
शिशिरेंऽशुकवह्निं च नवोष्णान्नं च सेवते ।। <br>
यश्च वोष्णोदकस्नायी जरा तं नोपगच्छति।।४२।।<br>
सद्योमांसं नवान्नं च बालास्त्रीक्षीरभोजनम्।।<br>
घृतं च सेवते यो हि जरा तं नोपगच्छति।।४३।। <br>
भुङ्क्ते सदन्नं क्षुत्काले तृष्णायां पीयते जलम् ।। <br>
नित्यं भुङ्क्ते च ताम्बूलं जरा तं नोपगच्छति ।। ४४ ।। <br>
दधि हैयङ्गवीनं च नवनीतं तथा गुडम् ।। <br>
नित्यं भुङ्क्ते संयमी यो जरा तं नोपगच्छति ।।४५।। <br>
शुष्कमांसं स्त्रियं वृद्धां बालार्कं तरुणं दधि ।। <br>
संसेवन्ते जरा याति प्रहृष्टा भ्रातृभिः सह ।। ४६ ।। <br>
रात्रौ ये दधि सेवन्ते पुंश्चलीश्च रजस्वलाः ।। <br>
तानुपैति जरा हृष्टा भ्रातृभिः सह सुन्दरि ।। ४७ ।। <br>
रजस्वला च कुलटा चावीरा जारदूतिका ।। <br>
शूद्रयाजकपत्नी या ऋतुहीना च या सति ।। ४८ ।। <br>
यो हि तासामन्नभोजी ब्रह्महत्यां लभेत्तु सः ।। <br>
तेन पापेन सार्द्धं सा जरा तमुपगच्छति ।। ४९ ।। <br>
पापानां व्याधिभिः सार्द्धं मित्रता सन्ततं ध्रुवम् ।। <br>
पापं व्याधिजराबीजं विघ्नबीजं च निश्चितम् ।। 1.16.५० ।। <br>
पापेन जायते व्याधिः पापेन जायते जरा ।। <br>
पापेन जायते दैन्यं दुःखं शोको भयङ्करः ।। ५१ ।। <br>
तस्मात्पापं महावैरं दोषबीजममङ्गलम् ।। <br>
भारते सततं सन्तो नाचरन्ति भयातुराः ।।५२।। <br>
स्वधर्माचारयुक्तं च दीक्षितं हरिसेवकम् ।। <br>
गुरुदेवातिथीनां च भक्तं सक्तं तपःसु च ।।५३।। <br>
व्रतोपवासयुक्तं च सदा तीर्थनिषेवकम् ।। <br>
रोगा द्रवन्ति तं दृष्ट्वा वैनतेयमिवोरगाः।।५४।।<br>
एताञ्जरा न सेवेत व्याधिसंघश्च दुर्जयः ।। <br>
सर्वं बोध्यमसमये काले सर्वं ग्रसिष्यति ।। ५५ ।। <br>
ज्वरस्य सर्वरोगाणां जनकः कथितः सति ।। <br>
पित्तश्लेष्मसमीराश्च ज्वरस्य जनकास्त्रयः ।। ५६ ।। <br>
एते यथा सं चरन्ति स्वयं यान्ति च देहिषु ।। <br>
तमेव विविधोपायं साध्वि मत्तो निशामय ।। ५७ ।। <br>
क्षुधि जाज्वल्यमानायामाहाराभाव एव च ।। <br>
प्राणिनां जायते पित्तं चक्रे च मणिपूरके ।। ५८ ।। <br>
तालबिल्वफलं भुक्त्वा जलपानं च तत्क्षणम् ।। <br>
तदेव तु भवेत्पित्तं सद्यः प्राणहरं परम् ।। ५९ ।। <br>
तप्तोदकं च शिरसि भाद्रे तिक्तं विशेषतः ।। <br>
दैवग्रस्तश्च यो भुङ्क्ते पित्तं तस्य प्रजायते ।। 1.16.६० ।। <br>
सशर्करं च धान्याकं पिष्टं शीतोदकान्वितम् ।। <br>
चणकं सर्वगव्यं च दधितक्रविवर्जितम् ।। ६१ ।। <br>
बिल्वतालफलं पक्वं सर्वमैक्षवमेव च ।। <br>
आर्द्रकं मुद्गयूषं च तिलपिष्टं सशर्करम् ।। ६२ ।। <br>
पित्तक्षयकरं सद्यो बलपुष्टिप्रदं परम् ।। <br>
पित्तनाशं च तद्बीजमुक्तमन्यन्निबोध मे ।। ६३ ।। <br>
भोजनानन्तरं स्नानं जलपानं विना तृषा ।। <br>
तिलतैलं स्निग्धतैलं स्निग्धमामलकीद्रवम् ।।६४।। <br>
पर्य्युषितान्नं च तक्रं च पक्वं रम्भाफलं दधि ।। <br>
मेघाम्बु शर्करातोयं सुस्निग्धजलसेवनम् ।।६५।। <br>
नारिकेलोदकं रूक्षस्नानं पर्युषिते जले ।। <br>
तरुगुंजापक्वफलं सुपक्वं कर्क्कटीफलम् ।।६६।। <br>
खातस्नानं च वर्षासु मूलकं श्लेष्मकारकम् ।। <br>
ब्रह्मरन्ध्रे च तज्जन्म महद्वीर्य्य विनाशनम्।।६७।।<br>
वह्निस्वेदं भ्रष्टभङ्गं पक्वतैलविशेषकम् ।। <br>
भ्रमणं शुष्कभक्षं च शुष्कपक्वहरीतकी ।।६८।। <br>
पिण्डारकमपक्वं च रम्भा फलमपक्वकम् ।। <br>
वेसवारः सिन्धुवार अनाहारमपानकम् ।। ६९ ।। <br>
सघृतं रोचनाचूर्णं सघृतं शुष्कशर्करम् ।। <br>
मरीचं पिप्पलं शुष्कमार्द्रकं जीवकं मधु ।। 1.16.७०. ।। <br>
द्रव्याण्येतानि गान्धर्वि सद्यः श्लेष्महराणि च ।। <br>
बलपुष्टिकराण्येव वायुबीजं निशामय ।। ७१ ।। <br>
भोजनानन्तरं सद्यो गमनं धावनं तथा ।। <br>
छेदनं वह्नितापश्च शश्वद्भ्रमणमैथुनम् ।। ७२ ।। <br>
वृद्धस्त्रीगमनं चैव मनःसन्ताप एव च ।। <br>
अतिरूक्षमनाहारं युद्धं कलहमेव च ।। ७३ ।। <br>
कटु वाक्यं भयं शोकः केवलं वायुकारणम् ।। <br>
आज्ञाख्यचक्रे तजन्म निशामय तदौषधम् ।। ७४ ।। <br>
पक्वं रम्भाफलं चैव सबीजं शर्करोदकम् ।। <br>
नारिकेलोदकं चैव सद्यस्तक्रं सुपिष्टकम् ।।७५।। <br>
माहिषं दधि मिष्टं च केवलं वा सशर्करम् ।। <br>
सद्यः पर्य्युषितान्नं च सौवीरं शीतलोदकम् ।। ७६ ।। <br>
पक्वतैलविशेषं च तिलतैलं च केवलम् ।। <br>
लांगलीतालखर्जूरमुष्णमामलकीद्रवम् ।। ७७ ।। <br>
शीतलोष्णोदकस्नानं सुस्निग्धचन्दनद्रवम् ।। <br>
स्निग्धपद्मपत्रतल्पं सुस्निग्धव्यजनानि च ।। ७८ ।। <br>
एतत्ते कथितं वत्से सद्योवायुप्रणाशनम् ।। <br>
वायवस्त्रिविधाः पुंसां क्लेशसन्तापकामजाः ।। ७९ ।। <br>
व्याधिसंघश्च कथितस्तन्त्राणि विविधानि च ।। <br>
तानि व्याधिप्रणाशाय कृतानि सद्भिरेव च ।। 1.16.८० ।। <br>
तन्त्राण्येतानि सर्वाणि व्याधिक्षयकराणि च ।। <br>
रसायनादयो येषु चोपायाश्च सुदुर्लभाः ।। ८१ ।। <br>
न शक्तः कथितुं साध्वि यथार्थं वत्सरेण च ।। <br>
तेषां च सर्वतन्त्राणां कृतानां च विचक्षणैः।।८२।। <br>
केन रोगेण त्वत्कान्तो मृतः कथय शोभने ।। <br>
तदुपायं करिष्यामि येन जीवेदयं सति ।। ८३ ।। <br>
सौतिरुवाच ।। <br>
ब्राह्मणस्य वचः  श्रुत्वा कन्या चित्ररथस्य च ।। <br>
कथां कथितुमारेभे सा गान्धर्वी प्रहर्षिता ।। ८४ ।। <br>
मालावत्युवाच ।। <br>
योगेन प्राणांस्तत्याज ब्रह्मणः शापहेतुना ।। <br>
सभायां लज्जितः कान्तो मम विप्र निशामय ।। ८५ ।। <br>
सर्वं श्रुतमपूर्वं च शुभाख्यानं मनोहरम् ।। <br>
भवेद्भवे कुतः केषां महल्लभ्यं विपद्विना ।। ८६ ।। <br>
अधुना मत्प्राणकान्तं देहि देहि विचक्षण ।। <br>
नत्वा वः स्वामिना सार्द्धं यास्यामि स्वगृहं प्रति ।। ८७ ।। <br>
मालावतीवचः श्रुत्वा विप्ररूपी जनार्दनः ।। <br>
सभां जगाम देवानां शीघ्रं विप्रस्तदन्तिकात् ।। ८८ ।। <br>
इति श्रीब्रह्मवैवर्ते महापु० सौतिशौ० ब्रह्मखण्डे मालावतीविष्णुसंवादे चिकित्साप्रणयने षोडशोऽध्यायः ।। १६ ।। <br>
<br>
