सौतिरुवाच ।। <br>
तदा ब्रह्मा तपः कृत्वा सिद्धिं प्राप्य यथेप्सिताम् ।। <br>
ससृजे पृथिवीमादौ मधुकैटभमेदसा ।। १ ।। <br>
ससृजे पर्वतानष्टौ प्रधानान्सुमनोहरान् ।। <br>
क्षुद्रानसंख्यान्किं ब्रूमः प्रधानाख्यां निशामय ।। २ ।। <br>
सुमेरुं चैव कैलासं मलयं च हिमालयम्।। <br>
उदयं च तथाऽस्तं च सुवेलं गन्धमादनम् ।। ३ ।। <br>
समुद्रान्ससृजे सप्त नदान्कतिविधा नदीः ।। <br>
वृक्षांश्च ग्रामनगरं समुद्राख्या निशामय ।। ४ ।। <br>
लवणेक्षुसुरासर्पिर्दधिदुग्धजलार्णवान् ।।<br>
लक्षयोजनमानेन द्विगुणांश्च परात्परान् ।। ५ ।। <br>
सप्तद्वीपांश्च तद्भूमिमण्डले कमलाकृते ।। <br>
उपद्वीपांस्तथा सप्तसीमाशैलांश्च सप्त च ।। ६ ।। <br>
निबोध विप्र द्वीपाख्यां पुरा या विधिना कृता ।। <br>
जम्बूशाककुशप्लक्षक्रौञ्चन्यग्रोधपौष्करान् ।। ७ ।। <br>
मेरोरष्टसु शृङ्गेषु ससृजेऽष्टौ पुरी प्रभुः ।। <br>
अष्टानां लोकपालानां विहाराय मनोहराः ।। ८ ।। <br>
मूलेऽनन्तस्य नगरीं निर्माय जगतां पतिः ।। <br>
ऊर्ध्वे स्वर्गांश्च सप्तैव तेषामाख्या निशामय।।९।।<br>
भूर्लोकं च भुवर्लोकं स्वर्लोकं सुमनोहरम् ।। <br>
जनोलोकं तपोलोकं सत्यलोकं च शौनक।।1.7.१०।। <br>
शृङ्गमूर्ध्नि ब्रह्मलोकं जरादिपरिवर्जितम् ।। <br>
तदूर्ध्वे ध्रुवलोकं च सर्वतः सुमनोहरम् ।।११।। <br>
तदधः सप्त पातालान्निर्ममे जगदीश्वरः ।। <br>
स्वर्गातिरिक्तभोगाढ्यानधोधः क्रमतो मुने ।। १२ ।। <br>
अतलं वितलं चैव सुतलं च तलातलम् ।। <br>
महातलं च पातालं रसातलमधस्ततः ।। १३ ।। <br>
सप्तद्वीपैः सप्तनाकैः सप्तपातालसंज्ञकैः ।। <br>
एभिर्लोकैश्च ब्रह्माण्डं ब्रह्माधिकृतमेव च ।। १४ ।। <br>
एवञ्चासंख्यब्रह्माण्डं सर्वं कृत्रिममेव च ।। <br>
महाविष्णोश्च लोम्नां च विवरेषु च शौनक ।। १९ ।। <br>
प्रतिविश्वेषु दिक्पाला ब्रह्मविष्णुमहेश्वराः ।। <br>
सुरा नरादयः सर्वे सन्ति कृष्णस्य मायया ।। १६ ।। <br>
ब्राह्माण्डगणनां कर्तुं न क्षमो जगतां पतिः ।। <br>
न शङ्करो न धर्मश्च न च विष्णुश्च के सुराः।।१७।। <br>
संख्यातुमीश्वरः शक्तो न संख्यातुं तथापि सः ।। <br>
विश्वाकाशदिशां चैव सर्वतो यद्यपि क्षमः ।। १८ ।। <br>
कृत्रिमाणि च विश्वानि विश्वस्थानि च यानि च ।। <br>
अनित्यानि च विप्रेन्द्र स्वप्नवन्नश्वराणि च ।। १९ ।। <br>
वैकुण्ठः शिवलोकश्च गोलोकश्च तयोः परः ।।<br>
नित्यो विश्वबहिर्भूतश्चात्माकाशदिशो यथा ।। 1.7.२० ।। <br>
इति श्रीब्रह्मवैवर्ते महापुराणे सौतिशौनकसंवादे ब्रह्मखण्डे सृष्टिनिरूपणं नाम सप्तमोऽध्यायः ।। ७ ।।<br>
<br>
