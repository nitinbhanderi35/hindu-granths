सौतिरुवाच ॥ <br>
दृष्ट्वा शून्यमयं विश्वं गोलोकं च भयङ्करम्॥<br>
निर्जन्तु निर्जलं घोरं निर्वातं तमसा वृतम् ॥ १ ॥ <br>
वृक्षशैलसमुद्रादिविहीनं विकृताकृतम् ॥ <br>
निर्मुक्तिकं च निर्धातु निःसस्यं निस्तृणं द्विज॥२॥<br>
आलोच्य मनसा सर्वमेक एवासहायवान् ॥ <br>
स्वेच्छया स्रष्टुमारेभे सृष्टिं स्वेच्छामयः प्रभुः ॥ ३ ॥ <br>
आविर्बभूवुः सर्गादौ पुंसो दक्षिणपार्श्वतः ॥ <br>
भवकारणरूपाश्च मूर्तिमन्तस्त्रयो गुणाः ॥ ४ ॥ <br>
ततो महानहङ्कारः पञ्चतन्मात्र एव च ॥ <br>
रूपरसगन्धस्पर्शशब्दाश्चैवेतिसंज्ञकाः ॥ ५ ॥ <br>
आविर्बभूव पश्चात्स्वयं नारायणः प्रभुः ॥ <br>
श्यामो युवा पीतवासा वनमाली चतुर्भुजः ॥ ६ ॥ <br>
शंखचक्रगदापद्मधरः स्मेरमुखाम्बुजः ॥<br>
रत्नभूषणभूषाढ्यः शार्ङ्गी कौस्तुभभूषणः ॥ ७ ॥ <br>
श्रीवत्सवक्षाः श्रीवासः श्रीविधिः श्रीविभावनः ॥ <br>
शारदेन्दुप्रभामृष्टसुखेन्दुसुमनो हरः ॥ ८ ॥ <br>
कामदेवप्रभामृष्टरूपलावण्यसुन्दरः ॥ <br>
श्रीकृष्णपुरतः स्थित्वा तुष्टाव तं पुटाञ्जलिः ॥ ९ ॥ <br>
नारायण उवाच ॥ <br>
वरं वरेण्यं वरदं वरार्हं वरकारणम् ॥ <br>
कारणं कारणानां च कर्म तत्कर्मकारणम् ॥ 1.3.१० ॥ <br>
तपस्तत्फलदं शश्वत्तपस्वीशं च तापसम् ॥ <br>
वन्दे नवघनश्यामं स्वात्मारामं मनोहरम् ॥११॥ <br>
निष्कामं कामरूपं च कामघ्नं कामकारणम्॥<br>
सर्वं सर्वेश्वरं सर्वं बीजरूपमनुत्तमम् ॥ ॥ १२ ॥ <br>
वेदरूपं वेदभवं वेदोक्तफलदं फलम् ॥ <br>
वेदज्ञं तद्विधानं च सर्ववेदविदांवरम् ॥ १३ ॥ <br>
इत्युक्त्वा भक्तियुक्तश्च स उवास तदाज्ञया ॥ <br>
रत्नसिंहासने रम्ये पुरतः परमात्मनः ॥ १४ ॥ <br>
नारायणकृतं स्तोत्रं यः पठेत्सुसमाहितः ॥ <br>
त्रिसंध्यं यः पठेन्नित्यं पापं तस्य न विद्यते ॥ १५ ॥ <br>
पुत्रार्थी लभते पुत्रं भार्य्यार्थी लभते प्रियाम् ॥ <br>
भ्रष्टराज्यो लभेद्राज्यं धनं भ्रष्टधनो लभेत् ॥१६॥ <br>
कारागारे विपद्ग्रस्तः स्तोत्रेणानेन मुच्यते ॥ <br>
रोगात्प्रमुच्यते रोगी ध्रुवं श्रुत्वा च संयतः ॥ १७ ॥ <br>
सौतिरुवाच ॥ <br>
आविर्बभूव तत्पश्चादात्मनो वामपार्श्वतः ॥ <br>
शुद्धस्फटिकसङ्काशः पञ्चवक्त्रो दिगम्बरः ॥ १८ ॥ <br>
तप्तकाञ्चनवर्णाभ जटाभारधरो वरः ॥ <br>
ईषद्धास्यप्रसन्नास्यस्त्रिनेत्रश्चन्द्रशेखरः ॥ १९ ॥ <br>
त्रिशूलपट्टिशधरो जपमालाकरः परः ॥<br>
सर्वसिद्धेश्वरः सिद्धो योगीन्द्राणां गुरोर्गुरुः ॥ 1.3.२० ॥ <br>
मृत्योर्मृत्युरीश्वरश्च मृत्युर्मृत्युञ्जयः शिवः ॥ <br>
ज्ञानानन्दो महाज्ञानी महाज्ञानप्रदः परः ॥२१॥ <br>
पूर्णचन्द्रप्रभामृष्टमुखदृश्यो मनोहरः ॥ <br>
वैष्णवानां च प्रवरः प्रज्वलन्ब्रह्मतेजसा॥२२॥<br>
श्रीकृष्पुरतः स्थित्वा तुष्टाव तं पुटाञ्जलिः॥<br>
पुलकाङ्कितसर्वाङ्गः साश्रुनेत्रोऽतिगद्गदः॥२३॥<br>
महादेव उवाच ॥ <br>
जयस्वरूपं जयदं जयेशं जयकारणम् ॥ <br>
प्रवरं जयदानां च वन्दे तमपराजितम् ॥ २४ ॥ <br>
विश्वं विश्वेश्वरेशं च विश्वेशं विश्वकारणम् ॥ <br>
विश्वाधारं च विश्वस्तं विश्वकारणकारणम् ॥ २५ ॥ <br>
विश्वरक्षाकारणं च विश्वघ्नं विश्वजं परम् ॥ <br>
फलबीजं फलाधारं फलं च तत्फलप्रदम् ॥ २६ ॥ <br>
तेजःस्वरूपं तेजोदं सर्वतेजस्विनां वरम् ॥ <br>
इत्येवमुक्त्वा तं नत्वा रत्नसिंहासने वरे ॥ <br>
नारायणं च संभाष्य स उवास तदाज्ञया ॥ २७ ॥ <br>
इति शम्भुकृतं स्तोत्रं यो जनः संयतः पठेत् ॥ <br>
सर्वसिद्धिर्भवेत्तस्य विजयं च पदे पदे ॥ २८ ॥ <br>
सन्ततं वर्द्धते मित्रं धनमैश्वर्य्यमेव च ॥ <br>
शत्रुसैन्यं क्षयं याति दुःखानि दुरितानि च ॥ २९ ॥ <br>
इति ब्रह्मवैवर्ते शम्भुकृतं श्रीकृष्णस्तोत्रम् ॥ <br>
सौतिरुवाच ॥ <br>
आविर्वभूव तत्पश्चात्कृष्णस्य नाभिपङ्कजात् ॥ <br>
महातपस्वी वृद्धश्च कमण्डलुकरो वरः ॥ 1.3.३० ॥ <br>
शुक्लवासाः शुक्लदन्तः शुक्लकेशश्चतुर्मुखः ॥ <br>
योगीशः शिल्पिनामीशः सर्वेषां जनको गुरुः ॥ ३१ ॥ <br>
तपसां फलदाता च प्रदाता सर्वसम्पदाम् ॥ <br>
स्रष्टा विधाता कर्त्ता च हर्त्ता च सर्वकर्मणाम् ॥३२ ॥ <br>
धाता चतुर्णां वेदानां ज्ञाता वेदप्रसूपतिः ॥ <br>
शान्तः सरस्वतीकान्तः सुशीलश्च कृपानिधिः॥३३ <br>
श्रीकृष्णपुरतः स्थित्वा तुष्टाव तं पुटाञ्जलिः ॥ <br>
पुलकांकितसर्वांगो भक्तिनम्रात्मकन्धरः ॥ ३४ ॥ <br>
॥ ब्रह्मोवाच ॥ ॥ <br>
कृष्णं वन्दे गुणातीतं गोविन्दमेकमक्षरम् ॥ <br>
अव्यक्तमव्ययं व्यक्तं गोपवेषविधायिनम् ॥ ३५ ॥ <br>
किशोरवयसं शान्तं गोपीकान्तं मनोहरम् ॥ <br>
नवीननीरदश्यामं कोटिकन्दर्पसुन्दरम्॥३६॥ <br>
वृन्दावनवनाभ्यर्णे रासमण्डलसंस्थितम् ॥ <br>
रासेश्वरं रासवासं रासोल्लाससमुत्सुकम्॥३७॥<br>
इत्येवमुक्त्वा तं नत्वा रत्नसिंहासने वरम् ॥ <br>
नारायणेशौ संभाष्य स उवास तदाज्ञया ॥ ३८ ॥ <br>
इति ब्रह्मकृतं स्तोत्रं प्रातरुत्थाय यः पठेत्॥ <br>
पापानि तस्य नश्यन्ति दुःस्वप्नः सुस्वप्नो भवेत् ॥ ३९ ॥ <br>
भक्तिर्भवति गोविन्दे श्रीपुत्रपौत्रवर्द्धिनी ॥ <br>
अकीर्तिः क्षयमाप्नोति सत्कीर्त्तिर्वर्द्धते चिरम् ॥ 1.3.४० ॥ <br>
इति ब्रह्मवैवर्त्ते ब्रह्मकृतं श्रीकृष्णस्तोत्रम् ॥ <br>
सौतिरुवाच ॥ <br>
आविर्बभूव तत्पश्चाद्वक्षसः परमात्मनः ॥  <br>
सस्मितः पुरुषः कश्चिच्छुक्लवर्णो जटाधरः ॥ ४१ ॥ <br>
सर्वसाक्षी च सर्वज्ञः सर्वेषां सर्वकर्मणाम् ॥ <br>
समः सर्वत्र सदयो हिंसाकोपविवर्जितः ॥ ४२ ॥ <br>
धर्मज्ञानयुतो धर्मो धर्मिष्ठो धर्मदो भवेत् ॥ <br>
स एव धर्मिणां धर्मः परमात्मा फलोद्भवः ॥ ४३ ॥ <br>
श्रीकृष्णपुरतः स्थित्वा प्रणम्य दण्डवद्भुवि ॥<br>
तुष्टाव परमात्मानं सर्वेशं सर्वकामदम् ॥ ४४ ॥ <br>
श्रीधर्म उवाच ॥ ॥ <br>
कृष्णं विष्णुं वासुदेवं परमात्मानमीश्वरम् ॥ <br>
गोविन्दं परमानन्दमेकमक्षरमच्युतम् ॥ ४५ ॥ <br>
गोपेश्वरं च गोपीशं गोपं गोरक्षकं विभुम् ॥ <br>
गवामीशं च गोष्ठस्थं गोवत्सपुच्छधारिणम् ॥४६॥ <br>
गोगोपगोपीमध्यस्थं प्रधानं पुरुषोत्तमम् ॥४७॥ <br>
इत्युच्चार्य्य समुत्तिष्ठन्रत्नसिंहासने वरे ॥ <br>
ब्रह्मविष्णुमहेशांस्तान्सम्भाष्य स उवास ह॥४८॥<br>
चतुर्विशतिनामानि धर्मवक्त्रोद्गतानि च॥ <br>
यः पठेत्प्रातरुत्थाय स सुखी सर्वतो जयी ॥४९॥<br>
मृत्युकाले हरेर्नाम तस्य साध्यं लभेद् धुवम् ॥ <br>
स यात्यन्ते हरेः स्थानं हरिदास्यं भवेद्ध्रुवम् ॥1.3.५०॥ <br>
नित्यं धर्मस्तं घटते नाधर्मे तद्रतिर्भवेत् ॥ <br>
चतुर्वर्ग फलं तस्य शश्वत्करगतं भवेत्॥५१॥<br>
तं दृष्ट्वा सर्वपापानि पलायन्ते भयेन च॥ <br>
भयानि चैव दुःखानि वैनतेयमिवोरगाः॥५२॥ <br>
इति ब्रह्मवैवर्त्ते धर्मकृतं श्रीकृष्णस्तोत्रम् ॥ <br>
सौतिरुवाच ॥ <br>
आविर्बभूव कन्यैका धर्मस्य वामपार्श्वतः ॥ <br>
मूर्त्तिर्मूर्तिमती साक्षाद्द्वितीया कमलालया ॥५३ ॥ <br>
आविर्बभूव तत्पश्चान्मुखतः परमात्मनः ॥ <br>
एका देवी शुक्लवर्णा वीणापुस्तकधारिणी ॥५४॥ <br>
कोटिपूर्णेन्दुशोभा ढ्या शरत्पङ्कजलोचना ॥ <br>
वह्निशुद्धांशुकाधाना रत्नभूषणभूषिता ॥ ५५ ॥ <br>
सस्मिता सुदती श्यामा सुन्दरीणां च सुन्दरी ॥ <br>
श्रेष्ठा श्रुतीनां शास्त्राणां विदुषां जननी परा ॥ ५६ ॥ <br>
वागधिष्ठातृदेवी सा कवीनामिष्टदेवता ॥ <br>
शुद्धसत्त्वस्वरूपा च शान्तरूपा सरस्वती ॥ ५७ ॥ <br>
गोविन्दपुरतः स्थित्वा जगौ प्रथमतः सुखम् ॥ <br>
तन्नामगुणकीर्तिं च वीणया सा ननर्त्त च ॥ ५८ ॥ <br>
कृतानि यानि कर्माणि कल्पेकल्पे युगेयुगे ॥ <br>
तानि सर्वाणि हरिणा तुष्टाव संपुटांजलिः ॥५९॥<br>
सरस्वत्युवाच ॥ <br>
रासमण्डलमध्यस्थं रासोल्लाससमुत्सुकम् ॥ <br>
रत्नसिंहासनस्थं च रत्नभूषणभूषितम् ॥ 1.3.६० ॥ <br>
रासेश्वरं रासकरं वरं रासेश्वरीश्वरम् ॥ <br>
रासाधिष्ठातृदैवं च वन्दे रासविनोदिनम् ॥६१॥  <br>
रासायासपरिश्रान्तं रासरासविहारिणम् ॥ <br>
रासोत्सुकानां गोपीनां कान्तं शान्तं मनोहरम्॥६२॥ <br>
प्रणम्य च तमित्युक्त्वा प्रहृष्टवदना सती ॥ <br>
उवास सा सकामा च रत्नसिंहासने वरे ॥ ६३ ॥ <br>
इति वाणीकृतं स्तोत्रं प्रातरुत्थाय यः पठेत ॥ <br>
बुद्धिमान्धनवान्सोऽपि विद्यावान्पुत्रवान्सदा ॥६४॥ <br>
इति ब्रह्मवैवर्ते सरस्वतीकृतं श्रीकृष्णस्तोत्रम् ॥ <br>
सौतिरुवाच॥<br>
आविर्बभूव मनसः कृष्णस्य परमात्मनः ॥ <br>
एका देवी गौरवर्णा रत्नालंकारभूषिता ॥ ६५ ॥ <br>
पीतवस्त्रपरीधाना सस्मिता नवयौवना ॥ <br>
सर्वैश्वर्य्याधिदेवी सा सर्वसम्पत्फलप्रदा ॥ <br>
स्वर्गे च स्वर्गलक्ष्मीश्च राजलक्ष्मीश्च राजसु ॥ ६६ ॥ <br>
सा हरेः पुरतः स्थित्वा परमात्मानमीश्वरम् ॥ <br>
तुष्टाव प्रणता साध्वी भक्तिनम्रात्मकन्धरा ॥ ६७ ॥ <br>
महालक्ष्मीरुवाच ॥ <br>
सत्यस्वरूपं सत्येशं सत्यबीजं सनातनम् ॥ <br>
सत्याधारं च सत्यज्ञं सत्यमूलं नमाम्यहम् ॥ ६८ ॥ <br>
इत्युक्त्वा श्रीहरिं नत्वा सा चोवास सुखासने ॥ <br>
तप्तकांचनवर्णाभा भासयन्ती दिशस्त्विषा ॥ ६९ ॥ <br>
आविर्बभूव तत्पश्चाद् बुद्धेश्च परमात्मनः ॥ <br>
सर्वाधिष्ठातृदेवी सा मूलप्रकृतिरीश्वरी ॥ 1.3.७० ॥ <br>
तप्तकाञ्चनवर्णाभा सूर्य्यकोटिसमप्रभा ॥ <br>
ईषद्धास्यप्रसन्नास्या शरत्पङ्कजलोचना ॥ ७१ ॥ <br>
रक्तवस्त्रपरीधाना रत्नाभरणभूषिता ॥ <br>
निद्रातृष्णा क्षुत्पिपासा दया श्रद्धा क्षमादिकाः ॥ ७२ ॥ <br>
तासां च सर्वशक्तीनामीशाधिष्ठातृदेवता ॥ <br>
भयङ्करी शतभुजा दुर्गा दुर्गार्तिनाशिनी ॥ ७३ ॥ <br>
आत्मनः शक्तिरूपा सा जगतां जननी परा ॥ <br>
त्रिशूलशक्तिशार्ङ्गं च धनुःखड्गशराणि च ॥ ७४ ॥ <br>
शंख चक्रगदापद्ममक्षमालां कमण्डलुम् ॥ <br>
वज्रमङ्कुशपाशं च भुशुण्डीदण्डतोमरम् ॥७५॥ <br>
नारायणास्त्रं ब्रह्मास्त्रं रौद्रं पाशुपतं तथा ॥ <br>
पार्ज्जन्यं वारुणं वाह्नं गान्धर्वं बिभ्रती सती ॥ <br>
कृष्णस्य पुरतः स्थित्वा तुष्टाव तं मुदाऽन्विता ॥ ७६ ॥ <br>
प्रकृतिरुवाच॥ <br>
अहं प्रकृतिरीशाना सर्वेशा सर्वरूपिणी ॥ <br>
सर्वशक्तिस्वरूपा च मया च शक्तिमज्जगत् ॥ ७७ ॥ <br>
त्वया सृष्टा न स्वतन्त्रा त्वमेव जगतां पतिः ॥ <br>
गतिश्च पाता स्रष्टा च संहर्त्ता च पुनर्विधिः ॥ ७८ ॥ <br>
स्रष्टुं स्रष्टा च संहर्तुं संहर्ता वेधसा विधिः ॥ <br>
परमानन्दरूपं त्वां वन्दे चानन्दपूर्वकम् ॥ <br>
चक्षुर्निमेषकाले च ब्रह्मणः पतनं भवेत् ॥ ७९ ॥ <br>
तस्य प्रभावमतुलं वर्णितुं कः क्षमो विभो ॥ <br>
भ्रूभङ्गलीलामात्रेण विष्णुकोटिं सृजेत्तु यः ॥ 1.3.८० ॥ <br>
चराचरांश्च विश्वेषु देवान्ब्रह्मपुरोगमान् ॥ <br>
मद्विधाः कति वा देवीः स्रष्टुं शक्तश्च लीलया ॥ ८१ ॥<br>
परिपूर्णतमं स्वीड्यं वन्दे चानन्दपूर्वकम् ॥ <br>
महान्विराड् यत्कलांशो विश्वसंख्याश्रयो विभो ॥ <br>
वन्दे चानन्दपूर्वं तं परमात्मानमीश्वरम् ॥ ८२ ॥ <br>
यं च स्तोतुमशक्ताश्च ब्रह्मविष्णुशिवादयः ॥ <br>
वेदा अहं च वाणी च वन्दे तं प्रकृतेः परम् ॥ ८३ ॥ <br>
वेदाश्च विदुषां श्रेष्ठाः स्तोतुं शक्ताश्च न क्षमाः ॥ <br>
निर्लक्ष्यं कः क्षमः स्तोतुं तं निरीहं नमाम्यहम् ॥ ८४ ॥ <br>
इत्येवमुक्त्वा सा दुर्गा रत्नसिंहासने वरे ॥ <br>
उवास नत्वा श्रीकृष्णं तुष्टुवुस्तां सुरेश्वराः ॥८५॥ <br>
इति दुर्गाकृतं स्तोत्रं कृष्णस्य परमात्मनः ॥ <br>
यः पठेदर्च्चनाकाले स जयी सर्वतः सुखी॥ ८६ ॥ <br>
दुर्गा तस्य गृहं त्यक्त्वा नैव याति कदाचन ॥ <br>
भवाब्धौ यशसा भाति यात्यन्ते श्रीहरेः पुरम् ॥ ६७ ॥ <br>
इति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे सृष्टिनिरूपणे दुर्गास्तोत्रं नाम तृतीयोऽध्यायः ॥ ३ ॥ <br>
<br>
