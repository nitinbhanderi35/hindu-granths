सौतिरुवाच ॥ <br>
बभूव काले बालश्च क्रमेण पञ्चहायनः ॥ <br>
जातिस्मरो ज्ञानयुक्तः पूर्वमन्त्रस्मृतः सदा ॥१ ॥ <br>
गीयते सततं कृष्णयशोनामगुणादिकम् ॥ <br>
क्षणं रोदिति नृत्येन पुलकाञ्चितविग्रहः ॥ २ ॥ <br>
कृष्णसम्बन्धिनीं गाथां शृणोति यत्र तत्र वै ॥ <br>
तत्सम्बन्धि पुराणं च तत्र तिष्ठति बालकः ॥ ३ ॥ <br>
धूलिधूसरसर्वाङ्गो धूलिनैवेद्यमीप्सितम् ॥ <br>
धूलिषु प्रतिमां कृत्वा धूलिना पूजयेद्धरिम् ॥ ४ ॥ <br>
पुत्रमाह्वयते माता प्रातराशाय चेन्मुने ॥ <br>
हरिं संपूजयामीति मातरं संवदेत्पुनः। ५ ॥ <br>
शौनक उवाच ॥ <br>
किं नाम बालकस्यास्य जन्मन्यत्र बभूव ह ॥ <br>
व्युत्पत्त्या संज्ञया वाऽपि तद्भवान्वक्तुमर्हति ॥ ६ ॥ <br>
सौतिरुवाच ॥ <br>
अनावृष्ट्यवशेषे च काले बालो बभूव ह ॥ <br>
नारं ददौ जन्मकाले तेनायं नारदाभिधः ॥७॥ <br>
ददाति नारं ज्ञानं च बालकेभ्यश्च बालकः ॥ <br>
जातिस्मरो महाज्ञानी तेनायं नारदाभिधः ॥ ८ ॥ <br>
वीर्येण नारदस्यैव बभूव बालको मुने ॥ <br>
मुनीन्द्रस्य वरेणैव तेनायं नारदाभिधः ॥ ९ ॥ <br>
शौनक उवाच ॥ <br>
शिशुनाम च विज्ञातं व्युत्पत्त्या च यथोचितम् ॥ <br>
मुनीन्द्रस्य कथं नाम नारदश्चेति मंगलम् ॥ 1.21.१० ॥ <br>
सौतिरुवाच ॥ <br>
अपुत्रकाय विप्राय धर्मपुत्रो नरो मुनिः ॥ <br>
ददौ पुत्र कश्यपाय तेनायं नारदाभिधः ॥ ११ ॥ <br>
शौनक उवाच ॥ <br>
अधुना नामव्युत्पत्तिः श्रुता सौते शिशोरपि ॥ <br>
शूद्रयोनौ ब्रह्मपुत्रः कथं स नारदाभिधः ॥ १२ ॥ <br>
सौतिरुवाच ॥ <br>
कल्पान्तरे ब्रह्मकण्ठाद्बभूवुर्बहवो नराः ॥ <br>
नरान्ददौ तत्कण्ठं च तेन तन्नारदं स्मृतम् ॥१३॥ <br>
ततो बभूव बालश्च नारदात्कण्ठदेशतः ॥ <br>
अतो ब्रह्मा नाम चक्रे नारदश्चेति मङ्गलम् ॥ १४ ॥ <br>
साम्प्रतं शिशुवृत्तान्तं सावधानं निशामय ॥ <br>
उपालम्भरहस्येन विशिष्टं किं प्रयोजनम् ॥ १५ ॥ <br>
ववृधे गोपिकाबालो विप्रगेहे दिनेदिने ॥ <br>
सपुत्रां पालितां चक्रे ब्राह्मणः स्वसुतां यथा ॥१६ ॥ <br>
एतस्मिन्नन्तरे विप्रा आययुर्विप्रमन्दिरम् ॥ <br>
शिशवः पञ्चवर्षीया महातेजस्विनो यथा ॥ १७ ॥ <br>
प्रच्छन्नं हृतवन्तश्च ग्रीष्ममध्याह्नभास्करम् ॥ <br>
मधुपर्कादिकं दत्त्वा तान्ननाम गृही द्विज ॥ १८ ॥ <br>
फलमूलादिकं काले चत्वारो मुनिपुङ्गवाः ॥ <br>
विप्रदत्तं बुभुजिरे तच्छेशं बुभुजे शिशुः ॥ १९ ॥ <br>
चतुर्थको मुनिस्तस्मै कृष्णमन्त्रं ददौ मुदा ॥ <br>
तेषां बभूव दासः स द्विजस्य मातुराज्ञया ॥1.21.२०॥ <br>
एकदा शिशुमाता च गच्छन्ती निशि वर्त्मनि ॥ <br>
ममार सर्पदष्टा च तत्क्षणं स्मरती हरिम् ॥ २१ ॥ <br>
सद्यो जगाम वैकुण्ठं विष्णुयानेन सा सती ॥ <br>
विष्णुपार्षदसंयुक्ता सद्रत्ननिर्मितेन च ॥ २२ ॥ <br>
प्रातर्बालो द्विजैः सार्धं प्रययौ विप्रमन्दिरात् ॥ <br>
तत्त्वज्ञानं ददुस्तस्मै ब्राह्मणाश्च कृपालवः ॥ २३ ॥ <br>
ब्रह्मपुत्राः शिशुं त्यक्त्वा स्वस्थानं प्रययुः किल ॥ <br>
महाज्ञानी शिशुस्तस्थौ गङ्गातीरे मनोहरे ॥२४ ॥ <br>
तत्र स्नात्वा विप्रदत्तं विष्णुमन्त्रं जजाप सः ॥ <br>
क्षुत्पिपासारोगशोकहरं वेदेषु दुर्लभम् ॥ २५ ॥ <br>
महारण्ये च घोरे च अश्वत्थमूलसन्निधौ ॥ <br>
कृत्वा योगासनं तस्थौ सुचिरं तत्र बालकः ॥ २६ ॥ <br>
शौनक उवाच ॥ <br>
कं मन्त्रं बालकः प्राप कुमारेण च धीमता ॥ <br>
दत्तं परं श्रींहरेश्च तद्भवान्वक्तु मर्हति ॥ २७ ॥ <br>
सौतिरुवाच ॥ <br>
कृष्णेन दत्तो गोलोके कृपया ब्रह्मणे पुरा ॥ <br>
द्वाविंशत्यक्षरो मन्त्रो वेदेषु च सुदुर्लभः ॥ २८ ॥ <br>
तं च ब्रह्मा ददौ भक्त्या कुमाराय च धीमते ॥ <br>
कुमारेण स दत्तश्च मन्त्रश्च शिशवे द्विज ॥ २९ ॥ <br>
ॐ श्रीं नमो भगवते रास मण्डलेश्वराय ॥ <br>
श्रीकृष्णाय स्वाहेति च मन्त्रोऽयं कल्पपादपः ॥ 1.21.३० ॥ <br>
महापुरुषस्तोत्रं च पूर्वोक्तं कवचं च यत् ॥ <br>
अस्यौपयौगिकं ध्यानं सामवेदोक्तमेव च ॥ ३१ ॥ <br>
तेजोमण्डलरूपे च सूर्य्यकोटिसमप्रभे ॥ <br>
योगिभिर्वाञ्छितं ध्याने योगैः सिद्धगणैः सुरैः ॥ ३२ ॥ <br>
ध्यायन्ते वैष्णवा रूपं तदभ्यन्तरसन्निधौ ॥ <br>
अतीव कमनीयानिर्वचनीयं मनोहरम् ॥ ३३ ॥<br>
नवीनजलदश्यामं शरत्पङ्कजलोचनम् ॥ <br>
शरत्पार्वणचन्द्रास्यं पक्वबिम्बाधिकाधरम् ॥ ३४ ॥ <br>
मुक्तापङ्क्तिविनिन्दैकदन्तपंक्तिमनोहरम् ॥ <br>
सस्मितं मुरलीन्यस्तहस्तावलम्बनेन च ॥ ३९ ॥ <br>
कोटिकन्दर्पलावण्यं लीलाधाम मनोहरम् ॥ <br>
चन्द्रलक्षप्रभाजुष्टं पुष्टश्रीयुक्तविग्रहम् ॥ ३६ ॥ <br>
त्रिभङ्गसङ्गि वा युक्तं द्विभुजं पीतवाससम् ॥ <br>
रत्नकेयूरवलयरत्ननूपुरभूषि तम् ॥ ३७ ॥ <br>
रत्नकुण्डलयुग्मेन गण्डस्थलविराजितम् ॥ <br>
मयूरपुच्छचूडं च रत्नमालाविभूषितम् ॥ ३८ ॥ <br>
शोभितं जानुपर्य्यन्तं मालतीवनमालया ॥ <br>
चन्दनोक्षितसर्वाङ्गं भक्तानुग्रहकारकम् ॥३९ ॥ <br>
मणिना कौस्तुभेन्द्रेण वक्षस्थलसमुज्ज्वलम् ॥ <br>
वीक्षितं गोपिकाभिश्च शश्वद्व्रीडितलोचनैः ॥1.21.४०॥<br>
स्थिरयौवनयुक्ताभिर्वेष्टिताभिश्च सन्ततम् ॥ <br>
भूषणैर्भूषिताभिश्च राधावक्षःस्थलस्थितम् ॥ ॥ ४१ ॥ <br>
ब्रह्मविष्णुशिवाद्यैश्च पूजितं वन्दितं स्तुतम् ॥ <br>
किशोरं राधिकाकान्तं शान्तरूपं परात्परम् ॥ ४२ ॥ <br>
निर्लिप्तं साक्षिरूपं  च निर्गुणं प्रकृतेः परम् ॥ <br>
ध्यायेत्सर्वेश्वरं तं च परमात्मानमीश्वरम् ॥ ४३ ॥ <br>
इदं ते कथितं ध्यानं स्तोत्रं च कवचं मुने ॥ <br>
मन्त्रोपयौगिकं सत्यं मन्त्रश्च कल्पपादपः॥४४॥<br>
साम्प्रतं बालकस्तस्थौ ध्यानस्थस्तत्र शौनक ॥<br>
दिव्यं वर्षसहस्रं च निराहारः कृशोदरः॥ ॥४५॥<br>
शक्तिमान्परिपुष्टश्च सिद्धमन्त्रप्रभावत॥<br>
ददर्श बालको ध्याने दिव्यं लोकं च बालकम्॥४६॥ <br>
रत्नसिंहासनस्थं च रत्नभूषणभूषितम् ॥ <br>
किशोरवयसं श्यामं गोपवेषं च सस्मितम् ॥ ४७ ॥ <br>
गोपैर्गोपाङ्गनाभिश्च वेष्टितं पीतवाससम् ॥ <br>
द्विभुजं मुरलीहस्तं चन्दनेन विचर्चितम्॥४८॥ <br>
ब्रह्मविष्णुशिवाद्यैश्च स्तूयमानं परात्परम् ॥ <br>
दृष्ट्वा च सुचिरं शान्तं शान्तश्च गोपिकासुतः॥४९॥<br>
विरराम च शोकार्तो यदा तद्द्रष्टुमक्षमः ॥ <br>
रुरोदाश्वत्थमूले च न दृष्ट्वा बालकं शिशुः ॥ 1.21.५० ॥ <br>
बभूवाकाशवाणीति रुदन्तं बालकं प्रति ॥ <br>
सत्यं प्रबोधयुक्तं च हितमेव मिताक्षरम् ॥ ५१ ॥ <br>
सकृद्यद्दर्शितं रूपं तदेव नाधुना पुनः ॥ <br>
अपि पक्वकषायाणां दुर्दर्शं च कुयोगिनाम् ॥ ५२ ॥ <br>
एतस्मिन्विग्रहेऽतीते संप्राप्ते दिव्यविग्रहे ॥ <br>
पुनर्द्रक्ष्यसि गोविन्दं जन्ममृत्युहरं हरिम् ॥ ५३ ॥ <br>
इति श्रुत्वा बालकश्च विरराम मुदाऽन्वितः ॥ <br>
काले तत्याज तीर्थे च तनुं कृष्णं हृदि स्मरन् ॥ ५४ ॥ <br>
नेदुर्दुन्दुभयः स्वर्गे पुष्पवृष्टिर्बभूव ह ॥<br>
बभूव शापमुक्तश्च नारदश्च महामुनिः॥५५॥<br>
तनुं त्वक्वा स जीवश्च विलीनो ब्रह्मविग्रहे ॥ <br>
बभूव प्राक्तनान्नित्यः कालभेदे तिरोहितः ॥॥ ५५ ॥ <br>
आविर्भावस्तिरोभावः स्वेच्छया नित्यदेहिनाम् ॥ <br>
जन्ममृत्युजराव्याधिर्भक्तानां नास्ति शौनक ॥ ५७ ॥ <br>
इति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे नारदशापविमोचनं नामैकविंशोऽध्यायः ॥ २१ ॥ <br>
<br>
