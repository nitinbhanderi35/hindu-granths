सौतिरुवाच ।। <br>
पुत्रोत्सवे च रत्नानि धनानि विविधानि च ।। <br>
गन्धर्वराजः प्रददौ ब्राह्मणेभ्यो मुदाऽन्वितः ।। १ ।। <br>
उपबर्हणस्तु कालेन हरेर्मन्त्रं सुदुर्लभम् ।। <br>
वसिष्ठेन तु सम्प्राप्य स चक्रे दुष्करं तपः ।। २ ।। <br>
एकदा गण्डकीतीरे तं च सम्प्राप्तयौवनम् ।। <br>
गन्धर्वपत्न्यो ददृशुर्मूर्च्छामापुश्च तत्क्षणम् ।। ३ ।। <br>
ताश्च तीव्रं तपः कृत्वा प्राणान्संत्यज्य योगतः ।। <br>
पञ्चाशत्ता बभूवुश्च कन्याश्चित्ररथस्य च ।। ४ ।। <br>
उपबर्हणगन्धर्वं ताश्च तं वव्रिरे पतिम् ।। <br>
मुदा माला ददुस्तस्मै कामुक्यः पितुराज्ञया ।। ५ ।।<br>
गृहीत्वा ताश्च गन्धर्वो युवा सुस्थिरयौवनः।।<br>
दिव्यं त्रिलक्षवर्षं च रेमे रहसि कामुकः ।।६।।<br>
ततोऽपि सुचिरं राज्यं कृत्वा ताभिः सहानिशम् ।। <br>
जगाम ब्रह्मणः स्थानं हरिगाथां जगौ मुने ।।७।। <br>
दृष्ट्वा स रम्भारम्भोरुनर्तने कठिनं स्तनम् ।। <br>
बभूव स्खलनं तस्य गन्धर्वस्य महात्मनः ।।८।। <br>
द्रुतं तत्याज सङ्गीतं मूर्च्छां प्राप सभातले ।। <br>
उच्चैः प्रजहसुर्देवा ब्रह्मा कोपाच्छशाप तम् ।। ९ ।। <br>
व्रज त्वं शूद्रयोनिं च गान्धर्वीं तनुमुत्सृज ।। <br>
काले वैष्णवसंसर्गान्मत्पुत्रस्त्वं भविष्यसि ।। ।। 1.13.१० ।। <br>
विना विपत्तेर्महिमा पुंसां नैव भवेत्सुत ।। <br>
सुखं दुःखं च सर्वेषां क्रमेण प्रभवेदिति ।। ११ ।। <br>
इत्येवमुक्त्वा स विधिरगच्छत्पुष्कराद् गृहम् ।। <br>
उपबर्हणगन्धर्वस्स जहौ तां तनुं तदा ।। १२ ।। <br>
मूलाधारं स्वाधिष्ठानं मणिपूरमनाहतम् ।। <br>
विशुद्धमाज्ञाख्यं चेति भित्त्वा षट्चक्रमेव च ।। १३ ।। <br>
इडां सुषुम्नां मेधां च पिङ्गलां प्राणहारिणीम् ।। <br>
सर्वज्ञानप्रदां चैव मनस्संयमिनीं तथा ।। १४ ।। <br>
विशुद्धां च निरुद्धां च वायुसंचारिणीं तथा ।। <br>
तेजश्शुष्ककरीं चैव बलपुष्टिकरीं तथा ।। १५ ।। <br>
बुद्धिसंचारिणीं चैव ज्ञानजृम्भनकारिणीम् ।। <br>
सर्वप्राणहरां चैव पुनर्जीवनकारिणीम् ।। १६ ।। <br>
एताः षोडशधा नाडीर्भित्त्वा वै  हंसमेव च ।। <br>
मनसा सहितं ब्रह्मरन्ध्रमानीय योगतः ।। १७ ।। <br>
स्थित्वा मुहूर्तमात्मानमात्मन्येव युयोज ह ।। <br>
जातिस्मरश्च योगीन्द्रः संप्राप ब्रह्म शौनक ।। १८ ।। <br>
वीणां त्रितन्त्रीं दुष्प्राप्यां वामस्कन्धे निधाय च ।। <br>
शुद्धस्फटिकमालां च विधृत्वा दक्षिणे करे ।। १९ ।। <br>
संजल्पन्परमं ब्रह्म वेदसारं परात्परम् ।। <br>
परं निस्तारबीजं च कृष्ण इत्यक्षरद्वयम् ।। 1.13.२० ।। <br>
प्राच्यां कृत्वा शिरःस्थानं पश्चिमे चरणद्वयम् ।। <br>
निधाय दर्भशयने शयानः पुरुषो यथा ।। २१ ।। <br>
गन्धर्वराजस्तं दृष्ट्वा भार्य्यया सह तत्क्षणम् ।। <br>
योगेन ब्रह्म सम्प्राप श्रीकृष्णं मनसा स्मरन् ।। २२ ।। <br>
पत्न्यश्च बान्धवाः सर्वे विलप्य रुरुदुर्भुशम् ।। <br>
जग्मुः क्रमेण शोकार्त्ता मोहिता विष्णुमायया।।२३।। <br>
पञ्चाशद्योषितां मध्ये प्रधाना महिषी च या ।। <br>
साध्वी मालावती नाम्ना परमा प्रेयसी वरा ।। ।। २४ ।। <br>
उच्चै रुरोद सा तीव्रं कान्तं कृत्वा च वक्षसि ।। <br>
इत्युवाच च शोकार्त्ता कान्तं संबोध्य चैव हि ।। २५ ।। <br>
मालावत्युवाच ।। हे नाथ रमण श्रेष्ठ विदग्ध रसिकेश्वर ।। <br>
दर्शनं देहि मां बन्धो निमग्नां शोकसागरे ।। २६ ।। <br>
विस्रम्भके सुवसने रम्ये चन्दनकानने ।। <br>
पुष्पभद्रानदीतीरे पुष्पोद्याने मनोहरे ।। २७ ।। <br>
चन्दनाचलसान्निध्ये चारुचन्दनकानने ।। <br>
पुष्पचन्दनतल्पे च चन्दनानिलवासिते।।२८।।<br>
गन्धमादनशैलैकदेशे रम्ये नदीतटे ।। <br>
पुंस्कोकिलनिनादे च मालतीजालशालिनि।।२९।। <br>
श्रीशैले श्रीवने दिव्ये श्रीनिवासनिषेविते ।। <br>
श्रीयुक्ते श्रीपदाम्भोजे पूतेऽच्युतकृते शुभे ।।1.13.३०।। <br>
पुरा या या कृता क्रीडा वसन्ते रहसि त्वया ।। <br>
मया च दुर्हृदा सार्द्धं तया वै दूयते मनः ।। ३१ ।। <br>
सुधातुल्येन वचसा सिक्ताऽहं च पुरा त्वया ।। <br>
दूयते सततं तेन परमात्माऽतिदारुणम् ।। ३२ ।। <br>
साधुना सह संसर्गो वैकुण्ठादपि दुर्लभः ।। <br>
अहो ततोऽतिविच्छेदो मरणादपि दुष्करः ।। ३३ ।। <br>
तस्मात्तेषां च विच्छेदः साधुशोककरः परः ।। <br>
ततोऽपि बन्धुविच्छेदः शोकः परमदारुणः ।। ३४ ।। <br>
ततोऽपत्यवियोगो हि मरणादतिरिच्यते ।। <br>
सर्वस्मात्पतिभेदो हि तत्परं नास्ति सङ्कटम् ।। ३५ ।। <br>
शयने भोजने स्नाने स्वप्ने जागरणेऽपि च ।। <br>
स्वामिविच्छेददुःखं च नूतनं च दिने दिने ।। ३६ ।। <br>
सर्वशोकं विस्मरेत्स्त्री स्वामिसंयोगमात्रतः ।। <br>
बन्धुमन्यं न पश्यामि यं दृष्ट्वा विस्मरेत्पतिम् ।। ३७ ।।<br>
नातो विशिष्टं पश्यामि बान्धवं स्वामिना विना ।। <br>
साध्वीनां कुलजातानामित्याह कमलोद्भवः ।। ३८ ।। <br>
हे दिगीशाश्च दिक्पाला हे धर्म त्वं प्रजापते ।। <br>
गिरीश कमलाकान्त पतिदानं च देहि मे ।। ३९ ।। <br>
इत्युक्त्वा विरहार्त्ता सा कन्या चित्ररथस्य च ।। <br>
मूर्च्छां संप्राप तत्रैव दुर्गमे गहने वने ।। 1.13.४० ।। <br>
विचेतना तत्र तस्थौ कान्तं कृत्वा स्ववक्षसि ।। <br>
परिपूर्णं दिवानक्तं सर्वदेवैश्च रक्षिता ।। ४१ ।। <br>
प्रभाते चेतनां प्राप्य विललाप भृशं मुहुः ।। <br>
इत्युवाच पुनस्तत्र हरिं संबोध्य सा सती ।। ४२।। <br>
मालावत्युवाच।।<br>
हे कृष्ण जगतां नाथ नाथ नाहं जगद्बहिः ।। <br>
त्वमेव जगतां पाता मां न पासि कथं प्रभो ।। ४३ ।। <br>
अयं भर्त्ताऽस्य भार्य्याऽहं ममेति तव मायया।।<br>
त्वमेव सम्भवो भर्त्ता सर्वेषां सर्वकारणः।। ४४ ।। <br>
गन्धर्वः कर्मणा कान्तः कान्ताऽहं चास्य कर्मणा ।। <br>
क्व गतः कर्मभोगान्ते कुत्र संस्थाप्य मां  प्रियाम् ।।४५।। <br>
को वा कस्य पतिः पुत्रः का वा कस्य प्रिया प्रभो ।। <br>
संयुनक्ति विधाता च विनयुक्ति च कर्मणा। ।।४६।।<br>
संयोगे परमानन्दो वियोगे प्राणसङ्कटम्।।<br>
शश्वज्जगति मूर्खस्य नात्मारामस्य निश्चितम्।।४७।।<br>
नश्वरो विषयः सत्यं भुवि भोगश्च बान्धवः।।<br>
स्वयं त्यक्तः सुखायैव दुःखाय त्याजितः परैः।।४८।।<br>
तस्मात्सन्तः स्वयं त्यक्त्वा परमैश्वर्यमीप्सितम्।।<br>
ध्यायन्ते सततं कृष्ण पादपद्मं निरापदम् ।। ४९ ।। <br>
सर्वत्र ज्ञानिनः सन्तः का स्त्री ज्ञानवती भुवि ।। <br>
ततो मह्यं विमूढायै दातुमर्हति वाञ्छितम् ।। 1.13.५० ।। <br>
न मे वाञ्छाऽमरत्वे च शक्रत्वे मोक्षवर्त्मनि ।। <br>
इमं कान्तं वरं देहि चतुर्वर्गकरं परम् ।। ५१ ।। <br>
यावती कामिनीजातिर्जगत्यां जगदीश्वर ।। <br>
कस्यैचिन्न हि दत्तश्च तेन धात्रेदृशः पतिः ।। ५२ ।। <br>
तस्मै दत्ता गुणाः सर्वे रूपाणि विविधानि च ।। <br>
सुशीलानि च सर्वाणि चामरत्वं विना हरे ।। ५३ ।। <br>
रूपेण च गुणेनैव तेजसा विक्रमेण च ।। <br>
ज्ञानेन शान्त्या सन्तुष्ट्या हरितुल्यः प्रभुर्मम ।। ।। ५४ ।। <br>
हरिभक्तो हरिसमो गाम्भीर्ये सागरो यथा ।। <br>
दीप्तिमान्सूर्य्यतुल्यश्च शुद्धो वह्निसमस्तथा ।। ५५ ।। <br>
चन्द्रतुल्यः सुदृश्यश्च कन्दर्पसमसुन्दरः ।। <br>
बुद्ध्या बृहस्पतिसमः काव्ये कविसमस्तथा ।। ५६ ।। <br>
वाणी च सर्वशास्त्रज्ञा प्रतिभायां भृगोरिव ।। <br>
कुबेरतुल्यो धनवान्महान्दाता मनोरिव ।। ५७ ।। <br>
धर्मे धर्मसमो धर्मी सत्ये सत्यव्रताधिकः ।। <br>
कुमारतुल्यस्तपसा स्वाचारे ब्रह्मणा समः ।। ५८ ।। <br>
ऐश्वर्य्ये शक्रतुल्यश्च सहिष्णुः पृथिवीसमः ।। <br>
एवम्भूतो मृतः कान्तः प्राणा यान्ति न मे कथम् ।। ५९ ।। <br>
अरे सुरा यज्ञभाजो घृतं भोक्तुं क्षमा भुवि ।। <br>
क्षणेनायज्ञभाजश्च करिष्यामि स्वलीलया ।। 1.13.६० ।। <br>
नारायण जगत्कान्त नाहमेव जगद्बहिः ।। <br>
शीघ्रं जीवय मत्कान्तमन्यथा त्वां शपाम्यहम् ।। ६१ ।। <br>
प्रजापते पुत्रशापात्त्वमपूज्यो महीतले ।। <br>
तवैवानधिकारित्वं करिष्याम्यधुना भवे ।। ६२ ।। <br>
हे शम्भो ज्ञानलोपं ते करिष्यामि शपेन च ।। <br>
धर्मलोपं च धर्मस्य करिष्याम्येव लीलया ।। ६३।। <br>
यमाधिकारं दूरे च करिष्यामि न संशयः ।। <br>
सत्यं कालं शपिष्यामि मृत्युकन्यां सुनिष्ठुराम् ।। ६४ ।। <br>
शपामि सर्वानत्रैव जरां व्याधिं विनाऽधुना ।। <br>
व्याधिना जरया मृत्युर्न ह्यभूच्च पतेर्मम ।। ६९ ।। <br>
इत्युक्त्वा कौशिकीतीरे चागच्छच्छप्तुमेव तान् ।। <br>
मालावती महासाध्वी शवं कृत्वा स्ववक्षसि ।। ६६ ।। <br>
तां शप्तुमुद्यतां दृष्ट्वा ब्रह्मा देवपुरोगमः ।। <br>
जगाम शरणं विष्णुं तीरं क्षीरपयोनिधेः ।। ६७ ।। <br>
तत्र स्नात्वा च तुष्टाव परमात्मानमीश्वरम् ।। <br>
विष्णुं ब्रह्मा जगत्कान्तमित्युवाच ह भीतवत् ।। ६८ ।। <br>
ब्रह्मोवाच ।। <br>
उपबर्हणपत्नी सा कन्या चित्ररथस्य च ।। <br>
कान्तहेतोश्च मा देवाञ्छपेत्त्वं रक्ष माधव ।। ६९ ।। <br>
स्मरन्ति साधवः सन्तो जपन्ति मुनयो मुदा ।। <br>
स्वप्ने जागरणे चैव सर्वकार्य्येषु माधवम् ।। 1.13.७० ।। <br>
शरणागतदीनार्त्तपरित्राणपरायण ।। <br>
रक्ष रक्ष हृषीकेश व्रजामः शरणं वयम् ।। ७१ ।। <br>
पूजा मे पुत्रशापेन विहता साम्प्रतं प्रभो ।। <br>
अधिकारहतं मां च कुरुते मालती सती ।। ७२ ।। <br>
सर्वाधिकारो ब्रह्माण्डे त्वया दत्तः पुरा प्रभो ।। <br>
सम्पदेतादृशी नाथ यास्यत्येवाधुना मम ।। ७३ ।। <br>
महादेव उवाच ।। <br>
त्वया दत्तं महाज्ञानं गुप्तं सर्वेषु दुर्लभम् ।। <br>
शतमन्वन्तरतपःफलेन पुष्करे पुरा ।। ७४ ।। <br>
ऐश्वर्यं वा धनं वाऽपि विद्या वा विक्रमोऽथवा ।। <br>
ज्ञानस्य परमार्थस्य कलां नार्हंति षोडशीम् ।। ७५ ।। <br>
सर्वाज्ञातं सर्वगुप्तमत्यन्तं दुर्लभं परम् ।। <br>
मम तत्त्वज्ञानरत्नं शापान्निर्याति योषितः ।। ७६ ।। <br>
अहो पतिव्रतातेजः सर्वेषां तेजसां परम् ।। <br>
तेजोऽनलेन दग्धं मां रक्ष रक्ष हरे हरे ।। ७७ ।। <br>
धर्म उवाच ।। <br>
सर्वरत्नात्परं रत्नं धर्म एव सनातनः ।। <br>
यास्यत्येवंविधो धर्मस्त्वया दत्तः पुरा प्रभो ।। ७८ ।। <br>
सप्तमन्वन्तरतपःफलेन परमेश्वर ।। <br>
प्राप्तो धर्मो ऽधुना याति शापेन योषितः प्रभौ ।। ७९ ।। <br>
देवा ऊचुः ।। <br>
यज्ञभाजो घृतभुजो वयमेव त्वया कृताः ।। <br>
योषिच्छापेन तत्सर्वमधुना याति माधव ।। 1.13.८० ।। <br>
इत्युक्त्वा संयताः सर्वे तस्थुस्तत्र भयार्दिताः ।। <br>
एतस्मिन्नन्तरेऽकस्माद्वाग्बभूवाशरीरिणी ।। ८१ ।। <br>
यूयं गच्छत तन्मूलं विप्ररूपी जनार्दनः ।। <br>
पश्चाद्यास्यति शान्त्यर्थमिति वो रक्षणाय च ।। ८२ ।। <br>
श्रुत्वा तद्वचनं देवाः प्रहृष्टमनसोन्मुखाः ।। <br>
जग्मुर्मालावतीस्थानं कौशिकीतीरमीश्वराः ।। ८३ ।। <br>
तामेव ददृशुर्देवा देवीं मालावतीं सतीम् ।। <br>
रत्नसारेन्द्रभूषाभिरुज्ज्वलां कमलाकलाम् ।। ८४ ।। <br>
वह्निशुद्धांशुकाधानां सिन्दूरबिन्दुभूषिताम् ।। <br>
शरच्चन्द्रप्रभां शान्तां द्योतयन्तीं दिशस्त्विषा ।। ८९ ।। <br>
पतिसेवामहाधर्मचिरसञ्चिततेजसा ।। <br>
प्रज्वलन्तीं सुप्रदीप्तशिखां वह्नेरिवोत्तमाम् ।। ८६ ।। <br>
योगासनं कुर्वती च शववक्षःस्थलस्थिताम् ।। <br>
सुरम्यां स्वामिनो वीणां बिभ्रतीं दक्षिणे करे ।। ८७ ।। <br>
तर्जन्यङ्गुष्ठकोटिभ्यां शुद्धस्फटिकमालिकाम् ।। <br>
भक्त्या स्नेहेन कान्तस्य बिभ्रतीं योगमुद्रया ।। ८८ ।। <br>
चारुचम्पकवर्णाभां बिम्बोष्ठीं रत्नमालिनीम् ।। <br>
यथा षोडशवर्षीयां शश्वत्सुस्थिरयौवनाम् ।। ।।८९।। <br>
बृहन्नितम्बभारार्त्तां पीनश्रोणिपयोधराम् ।। <br>
पश्यन्तीं शवमीशस्य शुभदृष्ट्या पुनः पुनः ।।1.13.९०।।<br>
एवम्भूतां च तां दृष्ट्वा देवास्ते विस्मयं ययुः ।। <br>
स्थगितां च क्षणं तत्र धार्मिका धर्मभीरवः ।। ९१ ।। <br>
इति श्रीब्रह्मवैवर्त्ते महापुराणे सौतिशौनकसंवादे ब्रह्मखण्डे मालावतीविलापो नाम त्रयोदशोऽध्यायः ।। १३ ।। <br>
<br>
