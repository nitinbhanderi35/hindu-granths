सौतिरुवाच ।। <br>
दृष्ट्वा द्विजं देवसंघः प्रत्युत्थानं चकार च ।। <br>
परस्परं च सम्भाषा बभूव तत्र संसदि ।। १ ।। <br>
मा तं बुबुधिरे देवाः श्रीहरिं विप्ररूपिणम् ।। <br>
पौर्वापर्य्यं विस्मृताश्च मोहिता विष्णुमायया ।। २ ।। <br>
सुरान्सम्बोध्य विप्रश्च वाचा मधुरया द्विज ।। <br>
उवाच सत्यं परमं प्राणिनां यच्छुभावहम् ।। ३ ।। <br>
ब्राह्मण उवाच ।। <br>
उपबर्हणभार्य्येयं कन्या चित्ररथस्य च ।। <br>
ययाचे जीवदानं च स्वामिनः शोककर्षिता ।। ४ ।। <br>
अधुना किमनुष्ठानमस्य कार्यस्य निश्चितम् ।। <br>
तन्मां ब्रूत सुराः सर्वे नित्यं यत्समयोचितम् ।। ५ ।। <br>
शप्तुकामा सुरान्सर्वान्साध्वी तेजस्विनी वरा ।। <br>
अहं क्षेमाय युष्माकमागतो बोधिता सती ।। ६ ।। <br>
स्तुतिः कृता च युष्माभिः श्वेतद्वीपे हरेरपि।।<br>
युष्माकमीशो विष्णुश्च कथमेवात्र नागतः ।। ७ ।। <br>
बभूवाकाशवाणीति पश्चाद्यास्यति केशव ।। <br>
विपरीतं कथं भूतं वाणीवाक्यमचञ्चलम्।। ।। ८ ।। <br>
ब्राह्मणस्य वचः श्रुत्वा स्वयं ब्रह्मा जगद्गुरुः ।। <br>
उवाच वचनं सत्यं हितं परममङ्गलम् ।।९।। <br>
ब्रह्मोवाच ।। <br>
मत्पुत्रो नारदः शप्तो गन्धर्वश्चोपबर्हणः ।। <br>
योगेन प्राणांस्तत्याज पुनः शापान्ममैव हि ।। 1.17.१० ।। <br>
कालं लक्षयुगं व्याप्य स्थितिरस्य महीतले ।। <br>
शूद्रयोनिं ततः प्राप्य भविता मत्सुतः पुनः ।। ११ ।। <br>
अस्य कालावशेषस्य किञ्चिदस्ति द्विजोत्तम ।। <br>
तत्तु वर्षसहस्रं चैवायुरस्यास्ति साम्प्रतम् ।। १२ ।। <br>
दास्यामि जीवदानं च स्वयं विष्णोः प्रसादतः ।। <br>
यथैनं न स्पृशेच्छापस्तत्करिष्यामि निश्चितम् ।। १३ ।। <br>
नागतो हरिरत्रेति त्वया यत्कथितं द्विज ।। <br>
हरिः सर्वत्र सर्वात्मा विग्रहः कुत आत्मनः ।। १४ ।। <br>
स्वेच्छामयः परं ब्रह्म भक्तानुग्रहविग्रहः ।। <br>
सर्वं पश्यति सर्वज्ञः सर्वत्रास्ति सनातनः ।। १५ ।। <br>
विषिश्च व्याप्तिवचनो नुश्च सर्वत्रवाचकः ।। <br>
सर्वव्यापी च सर्वात्मा तेन विष्णुः प्रकीर्त्तितः ।। १६ ।। <br>
अपवित्रः पवित्रो वा सर्वावस्थां गतोऽपि वा ।। <br>
यः स्मरेत्पुण्डरीकाक्षं स बाह्याभ्यन्तरः शुचिः ।।१७।। <br>
कर्मारम्भे च मध्ये वा शेषे विष्णुं च यः स्मरेत् ।। <br>
परिपूर्णं तस्य कर्म वैदिकं च भवेद्द्विज ।। १८ ।। <br>
अहं स्रष्टा च जगतां विधाता संहरो हरः ।। <br>
धर्मश्च कर्मणां साक्षी यस्याज्ञापरिपालकः ।। १९ ।। <br>
कालः संहरते लोकान्यमः शास्ता च पापिनाम् ।। <br>
उपैति मृत्युः सर्वांश्च भिया यस्याज्ञया सदा ।। 1.17.२० ।। <br>
सर्वेशा या च सर्वाद्या प्रकृतिः सर्वसूः पुरा ।। <br>
सा भीता यस्य पुरतो यस्याज्ञापरिपालिका ।। २१ ।। <br>
महेश्वर उवाच ।। <br>
पुत्राणां ब्रह्मणस्तेषां कस्य वंशोद्भवो भवान् ।। <br>
वेदानधीत्य भवता ज्ञातः कः सार एव च ।। २२ ।। <br>
शिष्यः कस्य मुनीन्द्रस्य कस्त्वं नाम्ना च भो द्विज ।। <br>
बिभर्त्त्यर्कातिरिक्तं च शिशुरूपोऽसि साम्प्रतम् ।। २३ ।। <br>
विडम्बयसि देवांश्च विष्णुमस्माकमीश्वरम् ।। <br>
हृदिस्थं च न जानासि परमात्मानमीश्वरम् ।। २४ ।। <br>
यस्मिन्गते पतेद्देहो देहिनां परमात्मनि ।। <br>
प्रयान्ति सर्वे तत्पश्चान्नरदेवानुगा इव ।। २५ ।। <br>
जीवस्तत्प्रतिबिम्बश्च मनो ज्ञानं च चेतना ।। <br>
प्राणाश्चेन्द्रियवर्गाश्च बुद्धिर्मेधा धृतिः स्मृतिः ।।२६।। <br>
निद्रा दया च तन्द्रा च क्षुत्तृष्णा पुष्टिरेव च ।। <br>
श्रद्धा संतुष्टिरिच्छा च क्षमा लज्जादिकाः स्मृताः ।। २७ ।। <br>
प्रयाति यत्पुरः शक्तिरीश्वरे गमनोन्मुखे ।। <br>
एते सर्वे च शक्तिश्च यस्याज्ञा परिपालकाः ।।२८।। <br>
ईश्वरे च स्थिते देही क्षमश्च सर्वकर्मसु ।। <br>
गतेऽस्पृश्यः शवस्त्याज्यः कस्तं देही न मन्यते ।। २९ ।। <br>
स्वयं ब्रह्मा च जगतां विधाता सर्वकारकः ।। <br>
पादारविन्दमनिशं ध्यायते द्रष्टुमक्षमः ।। 1.17.३० ।। <br>
युगलक्षं तपस्तप्तं श्रीकृष्णस्य च वेधसा ।। <br>
तदा बभूव ज्ञानी च जगत्स्रष्टुं क्षमस्तदा ।। ३१ ।। <br>
असंख्यकालं सुचिरं तपस्तप्तं हरेर्मया ।। <br>
तृप्तिं जगाम न मनस्तृप्यते केन मङ्गले ।।३२।। <br>
अधुना पञ्चवक्त्रेण यन्नामगुणकीर्तनम् ।। <br>
गायन्भ्रमामि सर्वत्र निस्पृहः सर्वकर्मसु ।। ३३ ।। <br>
मत्तो याति च मृत्युश्च यन्नामगुणकीर्त्तनात् ।। <br>
शश्वजपन्तं तन्नाम दृष्ट्वा मृत्युः पलायते ।। ३४ ।। <br>
सर्वब्रह्माण्डसंहर्त्ताऽप्यहं मृत्युंजयाभिधः ।। <br>
सुचिरं तपसा यस्य गुणनामानुकीर्त्तनात् ।। ३५ ।।<br>
काले तत्र विलीनोऽहमाविर्भूतस्ततः पुनः ।। <br>
न कालो मम संहर्त्ता न मृत्युर्यत्प्रसादतः ।।३६।। <br>
गोलोके यः स वैकुण्ठे श्वेतद्वीपे स एव च ।। <br>
अंशांशिनोर्न भेदश्च ब्रह्मन्वह्निस्फुलिङ्गवत् ।। ३७ ।। <br>
मन्वन्तरं तु दिव्यानां युगानामेकसप्ततिः ।। <br>
अष्टाविंशतिमे शक्रे गते च ब्रह्मणो दिनम् ।। ३८ ।। <br>
एतत्संख्याविशिष्टस्य शतवर्षायुषो विधेः ।। <br>
पाते लोचनपातश्च यद्विष्णोः परमात्मनः ।। ३९ ।। <br>
अहं कलानामृषभः कृष्णस्य परमात्मनः ।। <br>
परं महिम्नः को गच्छेन्न जानामि च किञ्चन ।। 1.17.४० ।। <br>
इत्युक्त्वा शङ्करस्तत्र विरराम च शौनक ।। <br>
धर्मश्च वक्तुमारेभे यः साक्षी सर्वकर्मणाम् ।। ४१ ।। <br>
धर्म उवाच ।। <br>
यत्पाणिपादौ सर्वत्र चक्षुश्च सर्वदर्शनम् ।। <br>
सर्वान्तरात्मा प्रत्यक्षोऽप्रत्यक्षश्च दुरात्मनः ।। ४२ ।। <br>
अधुनाऽपि सभां विष्णुर्नायात इति यद्वचः ।। <br>
त्वयोक्तं तत्कया बुद्ध्या मुनीनां च मतिभ्रमः ।। ४३ ।। <br>
महन्निन्दा भवेद्यत्र नैव साधु शृणोति ताम् ।। <br>
निन्दकः श्रोतृभिः सार्द्धं कुम्भीपाकं व्रजेद्युगम् ।। ४४ ।। <br>
श्रुत्वा दैवान्महन्निन्दां श्रीविष्णोः स्मरणाद् बुधः ।। <br>
मुच्यते सर्वपापेभ्यः पुण्यं प्राप्नोति दुर्लभम् ।।४५।। <br>
कामतोऽकामतो वाऽपि विष्णुनिन्दां करोति यः ।। <br>
शृणोति यो हसति वा सभामध्ये नराधमः ।। ४६ ।। <br>
कुम्भीपाके पचति स यावद्धि ब्रह्मणो वयः ।। <br>
स्थलं भवेदपूतं च सुरापात्रं यथा द्विज ।। ४७ ।। <br>
प्राणी च नरकं याति श्रुतं तत्रैव चेद्ध्रुवम् ।। <br>
विष्णुनिन्दा च त्रिविधा ब्रह्मणा कथिता पुरा।। ४८।। <br>
अप्रत्यक्षं च कुरुते किं वा तं च न मन्यते।।। <br>
देवान्यसाम्यं कुरुते ज्ञानहीनो नराधमः।।४९।।<br>
तस्यात्र निष्कृतिर्नास्ति यावद्वै ब्रह्मणः शतम् ।। <br>
गुरोर्निन्दां यः करोति पितुर्निन्दां नराधमः ।। <br>
स याति कालसूत्रं च यावच्चन्द्रदिवाकरौ ।। 1.17.५० ।। <br>
विष्णुर्गुरुश्च सर्वेषां जनको ज्ञानदायकः ।। <br>
पोष्टा पाता भयत्राता वरदाता जगत्त्रये ।। ५१ ।। <br>
एषां च वचनं श्रुत्वा त्रयाणां विप्रपुङ्गव ।। <br>
प्रहस्योवाच तान्देवान्वाचा मधुरया पुनः ।। ५२ ।। <br>
ब्राह्मण उवाच ।। <br>
का कृता विष्णुनिन्दाऽहो हे देवा धर्मशालिनः ।। <br>
नागतो हरिरत्रेति व्यर्थाऽऽकाशसरस्वती ।।५३।। <br>
इति प्रोक्तं मया भद्रं ब्रूत धर्मार्थमीश्वराः ।। <br>
सभायां पाक्षिकाः सन्तो घ्नन्ति स्म शतपूरुषम् ।।५४।। <br>
यूयं च भावुका ब्रूत विष्णुः सर्वत्र सन्ततम् ।। <br>
इति चेत्तत्कथं याताः श्वेतद्वीपं वराय च ।।५५।। <br>
अंशांशिनोर्न भेदश्चेदात्मनश्चेति निश्चितम्।।<br>
कलां हित्वा निषेवन्ते सन्तः पूर्णतमं कथम् ।।५६।। <br>
कोटिजन्मदुराराध्यमसाध्यमसतामपि ।। <br>
आशा बलवती पुंसां कृष्णं सेवितुमिच्छति ।।५७।। <br>
किं क्षुद्राः किं महान्तश्च वाञ्छन्ति परमं पदम् ।। <br>
लब्धुमिच्छति चन्द्रं च बाहुभ्यां वामनो यथा।।५८।। <br>
यो विष्णुर्विषयी विश्वे श्वेतद्वीपनिवासकृत्।।<br>
यूयं ब्रह्मेशधर्माश्च दिक्पालाश्च दिगीश्वराः।।५९।।<br>
ब्रह्मविष्णुशिवाद्याश्च सुरलोकाश्चराचराः ।। <br>
एवं कतिविधाः सन्ति प्रतिविश्वेषु सन्ततम् ।। 1.17.६० ।। <br>
विश्वानां च सुराणां च कः संख्यां कर्तुमीश्वरः ।। <br>
सर्वेषामीश्वरः कृष्णो भक्तानुग्रहविग्रहः ।। ६१ ।। <br>
ऊर्ध्वं च सर्वब्रह्माण्डाद्वैकुण्ठं सत्यमीप्सितम् ।। <br>
तस्मादूर्ध्वं च गोलोकः पञ्चाशत्कोटियोजनम् ।। ६२ ।। <br>
चतुर्भुजश्च वैकुण्ठे लक्ष्मीकान्तः सनातनः ।। <br>
सुनन्दनन्दकुमुदपार्षदादिभिरावृतः ।। ६३ ।। <br>
गोलोके द्विभुजः कृष्णो राधाकान्तः सनातनः ।। <br>
गोपाङ्गनादिभिर्युक्तो द्विभुजैर्वोपपार्षदैः ।। ६४ ।। <br>
परिपूर्णतमं ब्रह्म स चात्मा सर्वदेहिनाम् ।। <br>
स्वेच्छामयश्च विहरेद्रासे वृन्दावने सदा ।। ६९ ।। <br>
तज्ज्योतिर्मण्डलाकारं सूर्य्यकोटिसमप्रभम् ।। <br>
ध्यायन्ते योगिनः सन्तः सन्ततं च निरामयम् ।। ६६ ।। <br>
नवीननीरदश्यामं द्विभुजं पीतवाससम् ।। <br>
कोटिकन्दर्पलावण्यलीलाधाम मनोहरम् ।। ६७ ।। <br>
किशोरनयनं शश्वच्छान्तं सस्मितमी श्वरम् ।। <br>
ध्यायन्ते वैष्णवाः सन्तः सेवन्ते सत्यविग्रहम्।। ६८ ।।<br>
यूयं च वैष्णवा ब्रूत कस्य वंशोद्भवो भवान्।। <br>
शिष्यः कस्य मुनीन्द्रस्येत्येवं मां च पुनः पुनः ।। ६९ ।। <br>
यस्य वंशोद्भवोऽहं च यस्य शिष्यश्च बालकः ।। <br>
तस्येदं वचनं ज्ञानं देवसंघा निबोधत ।। ।। 1.17.७० ।। <br>
शीघ्रं जीवय गन्धर्वं देवेश्वर सुरेश्वर ।। <br>
व्यक्ते विचारे मूर्खः को वाग्युद्धे किं प्रयोजनम् ।। ७१ ।। <br>
इत्युक्त्वा बालकस्तत्र विप्ररूपी जनार्दनः ।। <br>
विरराम सभामध्ये प्रजहास च शौनक ।। ७२ ।। <br>
इति श्रीब्रह्मवैवर्ते महापुराणे ब्रह्मखण्डे विष्णुसुरसंघसंवादे विष्णुप्रशंसाप्रणयने सप्तदशोऽध्यायः ।। १७ ।। <br>
<br>
