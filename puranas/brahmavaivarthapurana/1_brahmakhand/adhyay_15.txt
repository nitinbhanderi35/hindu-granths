ब्राह्मण उवाच ।। <br>
केन रोगेण हि मृतोऽधुना साध्वि तव प्रियः ।। <br>
सर्वरोगचिकित्सां च जानामि च चिकित्सकः ।। १ ।। <br>
मृततुल्यं मृतं रोगात्सप्ताहाभ्यन्तरे सति ।। <br>
महाज्ञानेन तं जीवं जीवयाम्यवलीलया ।।२।। <br>
राजमृत्युं यमं कालं व्याधिमानीय त्वत्पुरः।। <br>
निबध्य दातुं शक्तोऽहं व्याधो बद्ध्वा पशुं यथा।।३।। <br>
यतो न सञ्चरेद्व्याधिर्देहेषु देहधारिणाम् ।। <br>
व्याधीनां कारणं यद्यत्सर्वं जानामि सुन्दरि ।। ४ ।। <br>
यतो न सञ्चरेद्व्याधिबीजं दुष्टममङ्गलम् ।। <br>
तदुपायं विजानामि शास्त्रतत्त्वानुसारतः।।५ ।। <br>
यो वा योगेन खेदेन देहत्यागं करोति च ।। <br>
तस्य तं जीवनोपायं जानामि योगधर्मतः ।। ६ ।। <br>
ब्राह्मणस्य वचः श्रुत्वा स्फीता मालावती सती ।। <br>
सस्मिता स्निग्धचित्ता सा तमुवाच प्रहर्षिता ।। ७ ।। <br>
मालावत्युवाच ।। <br>
अहो श्रुतं किमाश्चर्य्यं वचनं वालवक्त्रतः ।। <br>
वयसाऽतिशिशुर्दृष्टो ज्ञानं योगविदां परम् ।। ८ ।। <br>
त्वया कृता प्रतिज्ञा च कान्तं जीवयितुं मम ।। <br>
विपरीतं न सद्वाक्यं तत्क्षणं जीवितः पतिः ।। ९ ।। <br>
जीवयिष्यति मत्कान्तं पश्चाद्वेदविदां वरः ।। <br>
यद्यत्पृच्छामि सन्देहात्तद्भवान्वक्तुमर्हति ।। 1.15.१० ।। <br>
सभायां जीविते कान्ते तस्य तीव्रस्य सन्निधौ ।। <br>
त्वां हि प्रष्टुं न शक्ताऽहं विद्यमाने मदीश्वरे ।। ११ ।। <br>
एते ब्रह्मादयो देवा विद्यमानाश्च संसदि ।। <br>
त्वं च वेदविदां श्रेष्ठो न च कश्चिन्मदीश्वरः ।। १२ ।। <br>
नारीं रक्षति भर्त्तां चेन्न कोऽपि खण्डितुं क्षमः ।। <br>
शास्तिं करोति यदि स न कोऽपि रक्षिता भुवि ।। १३ ।। <br>
एवं देवेषु नो शक्तिः शक्रे वा ब्रह्मरुद्रयोः ।। <br>
स्त्री पुम्भावश्च बोद्धव्यः स्वामी कर्त्ता च योषिताम् ।। १४ ।। <br>
स्वामी कर्त्ता च हर्त्ता च शास्ता पोष्टा च रक्षिता ।। <br>
अभीष्टदेवः पूज्यश्च न गुरुः स्वामिनः परः ।। १५ ।। <br>
कन्या सत्कुलजाता या सा कान्तवशवर्तिनी ।। <br>
या स्वतन्त्रा च सा दुष्टा स्वभावात्कुटिला ध्रुवम् ।। १६ ।। <br>
दुष्टा परपुमांसं च सेवते या नराधमा ।। <br>
सा निन्दति पतिं शश्वदसद्वंशप्रसूतिका ।। १७ ।। <br>
उपबर्हणभार्य्याऽहं कन्या चित्ररथस्य च ।। <br>
वधूर्गन्धर्वराजस्य कान्तभक्ता सदा द्विज ।।१८।। <br>
सर्वं कालयितुं शक्तस्त्वं च वेदविदां वर ।। <br>
कालं यमं मृत्युकन्यां मदभ्याशं समानय ।। १९ ।। <br>
मालावतीवचः श्रुत्वा विप्रो वेदविदां वरः ।। <br>
सभामध्ये समाहूय तान्प्रत्यक्षं चकार ह ।। 1.15.२० ।। <br>
ददर्श मृत्युकन्यां च प्रथमं मालती सती ।। <br>
कृष्णवर्णां घोररूपां रक्ताम्बरधरां वराम् ।। २१ ।। <br>
सस्मितां षड्भुजां शान्तां दयायुक्तां महासतीम् ।। <br>
कालस्य स्वामिनो वामे चतुष्षष्टिसुतान्विताम् ।। २२ ।। <br>
कालं नारायणांशं च ददर्श पुरतः सती ।। <br>
महोग्ररूपं विकटं ग्रीष्मसूर्य्यसमप्रभम् ।। २३ ।। <br>
षड्वक्त्रं षोडशभुजं चतुर्विंशतिलोचनम् ।। <br>
षट्पादं कृष्णवर्णं च रक्ताम्बरधरं परम् ।। २४ ।। <br>
देवस्य देवं विकृतं सर्वसंहाररूपिणम् ।। <br>
कालाधिदेवं सर्वेशं भगवन्तं सनातनम् ।। २५ ।। <br>
ईषद्धास्यप्रसन्नास्यमक्षमालाकरं वरम् ।। <br>
जपन्तं परमं ब्रह्म कृष्णमात्मानमीश्वरम्।। २६ ।। <br>
सती ददर्श पुरतो व्याधिसंघान्सुदुर्जयान् ।। <br>
वयसाऽतिमहावृद्धान्स्तनन्धान्मातृसन्निधौ ।। २७ ।। <br>
स्थूलपादं कृष्णवर्णं धर्मिष्ठं रविनन्दनम् ।। <br>
जपन्तं परमं ब्रह्म भगवन्तं सनातनम् ।। २८ ।। <br>
धर्माधर्मविचारज्ञं परं धर्मस्वरूपिणम् ।। <br>
पापिनामपि शास्तारं ददर्श पुरतो यमम् ।।२९।। <br>
तांश्च दृष्ट्वा च निःशङ्का पप्रच्छ प्रथमं यमम् ।।<br>
मालावती महासाध्वी प्रहष्टवदनेक्षणा ।।1.15.३०।। <br>
मालावत्युवाच ।। <br>
हे धर्मराज धर्मिष्ठ धर्मशास्त्रविशारद।।<br>
कालव्यतिक्रमे कान्तं कथं हरसि मे विभो।। ।।३१।। <br>
यम उवाच ।। <br>
अप्राप्तकालो म्रियते न कश्चिज्जगतीतले ।। <br>
ईश्वराज्ञां विना साध्वि नामृतं चालयाम्यहम् ।। ३२।। <br>
अहं कालो मृत्युकन्या व्याधयश्च सुदुर्जयाः ।। <br>
निषेकेण प्राप्तकालं कालयन्तीश्वराज्ञया ।। ३३ ।। <br>
मृत्युकन्या विचारज्ञा यं प्राप्नोति निषेकतः ।। <br>
तमहं कालयाम्येव पृच्छतां केन हेतुना ।। ३४ ।। <br>
मालावत्युवाच ।। <br>
त्वमपि स्त्री मृत्युकन्या जानासि स्वामिवेदनम् ।। <br>
कथं हरसि मत्कान्तं जीवितायां मयि प्रिये ।। ३५ ।। <br>
मृत्युकन्योवाच ।। <br>
पुरा विश्वसृजा सृष्टाऽप्यहमेवात्र कर्मणि ।। <br>
न च क्षमा परित्यक्तुं बहुना तपसा सति ।। ३६ ।। <br>
सती सतीनां मध्ये च काचित्तेजस्विनी वरा ।। <br>
मामेव भस्मसात्कर्तुं क्षमा यदि भवेद्भवे ।। ३७ ।। <br>
सर्वापच्छान्तिरेवेह तदा भवति सुन्दरि ।। <br>
पुत्राणां स्वामिनः पश्चाद्भविता यद्भविष्यति ।। ३८ ।। <br>
कालेन प्रेरिताऽहं च मत्पुत्रा व्याधयश्च वै ।। <br>
न मत्सुतानां दोषश्च न च मे शृणु निश्चितम्।।३९।।<br>
पृच्छ कालं महात्मानं धर्मज्ञं धर्मसंसदि ।। <br>
तदा यदुचितं भद्रे तत्करिष्यसि निश्चितम् ।। 1.15.४० ।। <br>
मालावत्युवाच ।। <br>
हे काल कर्मणां साक्षिन्कर्मरूप सनातन ।। <br>
नारायणांशो भगवन्नमस्तुभ्यंपराय च ।। ४१ ।। <br>
कथं हरसि मत्कान्तं जीवितायां मयि प्रभो ।। <br>
जानासि सर्वदुःखं च सर्वज्ञस्त्वं कृपानिधे ।। ४२ ।। <br>
कालपुरुष उवाच ।। <br>
को वाऽहं को यमः का च मृत्युकन्या च व्याधयः ।। <br>
वयं भ्रमामः सततमीशाज्ञापरिपालकाः ।। ४३ ।। <br>
यस्य सृष्टा च प्रकृतिर्ब्रह्मविष्णुशिवादयः ।। <br>
सुरा मुनीन्द्रा मनवो मानवाः सर्वजन्तवः ।। ४४ ।। <br>
ध्यायन्ते तत्पदाम्भोजं योगिनश्च विचक्षणाः।। <br>
जपन्ति शश्वन्नामानि पुण्यानि परमात्मनः ।। ४५ ।। <br>
यद्भयाद्वाति वातोऽयं सूर्य्यस्तपति यद्भयात् ।। <br>
स्रष्टा ब्रह्माऽऽज्ञया यस्य पाता विष्णुर्यदाज्ञया ।। ४६ ।। <br>
संहर्त्ता शङ्करः सर्वजगतां यस्य शासनात् ।। <br>
धर्मश्च कर्मणां साक्षी यस्याज्ञापरिपालकः ।। ४७ ।। <br>
राशि चक्रं ग्रहाः सर्वे भ्रमन्ति यस्य शासनात् ।। <br>
दिगीशाश्चैव दिक्पाला यस्याज्ञापरिपालकाः ।। ४८ ।। <br>
यस्याज्ञया च तरवः पुष्पाणि च फलानि च ।। <br>
बिभ्रत्येव ददत्येव काले मालावतीसति ।।४९।। <br>
यस्याज्ञया जलाधारा सर्वाधारा वसुन्धरा ।। <br>
क्षमावती पृथिवी कम्पिता न भयेन च ।। 1.15.५० ।। <br>
सहसा मोहिता माया मायया यस्य सन्ततम् ।। <br>
सर्वप्रसूर्या प्रकृतिः सा भीता यद्भयादहो ।। ५१ ।। <br>
यस्यान्तं न विदुर्वेदा वस्तूनां भावगा अपि ।। <br>
पुराणानि च सर्वाणि यस्यैव स्तुतिपाठकाः ।। ५२ ।। <br>
यस्य नाम विधिर्विष्णुः सेवते सुमहान्विराट् ।। <br>
षोडशांशो भगवतः स एव तेजसो विभोः ।। ५३ ।। <br>
सर्वेश्वरः कालकालो मृत्योर्मृत्युः परात्परः ।। <br>
सर्वविघ्नविनाशाय तं कृष्णं परिचिन्तय ।। ५४ ।। <br>
सर्वाभीष्टं च भर्त्तारं प्रदास्यति कृपानिधिः ।। <br>
इमे यत्प्रेरिताः सर्वे स दाता सर्व सम्पदाम् ।। ५५ ।। <br>
इत्युक्त्वा कालपुरुषो विरराम च शौनक ।। <br>
कथां कथितुमारेभे पुनरेव तु ब्राह्मणः ।। ५६ ।। <br>
इति श्रीब्रह्मवैवर्ते महापुराणे ब्रह्मखण्डे मालावतीकालपुरुषसंवादे पञ्चदशोऽध्यायः ।। १५ ।। <br>
<br>
