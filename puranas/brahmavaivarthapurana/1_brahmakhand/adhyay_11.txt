शौनक उवाच ॥ <br>
द्विजः स भार्य्यां संत्यज्य किञ्चकार विशेषतः ॥ <br>
अश्विनोर्वा महाभाग किं नाम कस्य वंशजौ ॥ १ ॥ <br>
सोतिरुवाच ॥ <br>
द्विजश्च सुतपा नाम भारद्वाजो महामुनिः ॥ <br>
तपश्चकार कृष्णस्य लक्षवर्षं हिमालिये ॥ २ ॥ <br>
महातपस्वी तेजस्वी प्रज्वलन्ब्रह्मतेजसा ॥ <br>
ज्योतिर्ददर्श कृष्णस्य गगने सहसा क्षणम् ॥ ३ ॥ <br>
वरं स वव्रे निर्लिप्तमात्मानं प्रकृतेः परम् ॥ <br>
न च मोक्षं ययाचे तं दास्यं भक्तिं च निश्चलाम् ॥ ४ ॥ <br>
बभूवाकाशवाणीति कुरु दारपरिग्रहम् ॥ <br>
पश्चाद्दास्यं प्रदास्यामि भक्तिं भोगक्षये द्विज ॥५॥ <br>
पितॄणां मानसीं कन्यां ददौ तस्मै विधिः स्वयम् ॥ <br>
तस्यां कल्याणमित्रश्च बभूव मुनिपुङ्गव ॥ ६ ॥ <br>
यस्य स्मरणमात्रेण न भवेत्कुलिशाद्भयम् ॥ <br>
न द्रष्टव्यं बन्धुमात्रं नूनं तत्स्मरणाल्लभेत् ॥ ७ ॥ <br>
कल्याणमित्रजननीं परित्यज्य महामुनिः ॥ <br>
शशाप सूर्य्यपुत्रं च यज्ञभाग्वर्ज्जितो भव ॥ ८ ॥ <br>
स सोदरश्च वा पूज्यो भवेति च सुराधम ॥ <br>
व्याधिग्रस्तो जडाङ्गश्च भूयात्तेऽकीर्तिमानिति॥९॥  <br>
इत्युक्त्वा सुतपा गेहं प्रतस्थे सूनुना सह ॥ <br>
अश्विभ्यां सहितः सूर्य्यः प्रययौ च तदन्तिकम् ॥ 1.11.१० ॥ <br>
पुत्राभ्यां व्याधियुक्ताभ्यां सूर्य्यस्त्रिजगतां पतिः ॥ <br>
मुनीन्द्रं वै सुतपसं स तुष्टाव च शौनक ॥ ११ ॥ <br>
सूर्य्य उवाच॥ <br>
क्षमस्व भगवन्विप्र विष्णुरूप युगे युगे ॥ <br>
मम पुत्रापराधं च भारद्वाज मुनीश्वर ॥ १२ ॥ <br>
ब्रह्मविष्णुमहेशाद्याः सुराः सर्वे च सन्ततम् ॥ <br>
भुञ्जते विप्रदत्तं तु फलपुष्पजलादिकम् ॥ १३ ॥ <br>
ब्राह्मणावाहिता देवाः शश्वद्विश्वेषु पूजिताः ॥ <br>
न च विप्रात्परो देवो विप्ररूपी स्वयं हरिः ॥ १४ ॥ <br>
ब्राह्मणे परितुष्टे च तुष्टो नारायणः स्वयम् ॥ <br>
नारायणे च सन्तुष्टे सन्तुष्टाः सर्वदेवताः ॥ १५ ॥ <br>
नास्ति गङ्गासमं तीर्थं न च कृष्णात्परः सुरः ॥ <br>
न शङ्कराद्वैष्णवश्च न सहिष्णुर्धरा परा ॥ १६ ॥ <br>
न च सत्यात्परो धर्मो न साध्वी पार्वतीपरा ॥ <br>
न दैवाद्बलवान्कश्चिन्न च पुत्रात्परः प्रियः ॥ १७ ॥ <br>
न च व्याधिसमः शत्रुर्न च पूज्यो गुरोः परः ॥ <br>
नास्ति मातृसमो बन्धुर्न च मित्रं पितुः परम् ॥ १८ ॥ <br>
एकादशीव्रतान्नान्यत्तपो नानशनात्परम् ॥ <br>
परं सर्वधनं रत्नं विद्या रत्नं परं ततः ॥ १९ ॥ <br>
सर्वाश्रमैः परो विप्रो नास्ति विप्रसमो गुरुः ॥ <br>
वेदवेदाङ्गतत्त्वज्ञ इत्याह कमलोद्भवः ॥ 1.11.२० ॥ <br>
सूर्य्यस्य वचनं श्रुत्वा भारद्वाजो ननाम तम् ॥ <br>
नीरुजौ चापि तत्पुत्रौ चकार तपसः फलात् ॥ २१ ॥ <br>
पश्चाच्च तव पुत्रौ च यज्ञभाजौ भविष्यतः ॥ <br>
इत्युक्त्वा तं च सुतपाः प्रणम्याहस्करं मुनिः ॥ २२ ॥ <br>
जगाम गङ्गां संत्रस्तो हरिसेवनतत्परः॥ <br>
पुत्राभ्यां सहितः सूर्य्यो जगाम निज मन्दिरम् ॥ २३ ॥ <br>
बभूवतुस्तौ पूज्यौ च यज्ञभाजौ द्विजाशिषा ॥ <br>
एतत्सूर्यकृतं विप्रस्तोत्रं यो मानवः पठेत् ॥ <br>
विप्रपादप्रसादेन सर्वत्र विजयी भवेत् ॥ २४ ॥ <br>
ब्राह्मणेभ्यो नम इति प्रातरुत्थाय यः पठेत् ॥ <br>
स स्नातः सर्वतीर्थेषु सर्वयज्ञेषु दीक्षितः ॥ २५ ॥ <br>
पृथिव्यां यानि तीर्थानि तानि तीर्थानि सागरे ॥ <br>
सागरे यानि तीर्थानि विप्रपादेषु तानि च ॥ २६ ॥ <br>
विप्रपादोदकं पीत्वा यावत्तिष्ठति मेदिनी ॥ <br>
तावत्पुष्करपात्रेषु पिबंति पितरो जलम् ॥ २७ ॥ <br>
विप्रपादोदकं पुण्यं भक्तियुक्तश्च यः पिबेत् ॥ <br>
स स्नातः सर्वतीर्थेषु सर्वयज्ञेषु दीक्षितः ॥२८॥ <br>
महारोगी यदि पिबेद्विप्रपादोदकं द्विज ॥ <br>
मुच्यते सर्वरोगाच्च मासमेकं तु भक्तितः ॥२९ ॥ <br>
अविद्यो वा सविद्यो वा संध्यापूतो हि यो द्विजः ॥ <br>
स एव विष्णुसदृशो न हरौ विमुखो यदि ॥ 1.11.३० ॥ <br>
घ्नन्तं विप्रं शपन्तं वा न हन्यान्न च तं शपेत् ॥ <br>
गोभ्यः शतगुणं पूज्यो हरिभक्तश्च स स्मृतः॥३१॥<br>
पादोदकं च नैवेद्यं भुङ्क्ते विप्रस्य यो द्विज॥<br>
नित्यं नैवेद्यभोजी यो राजसूयफलं लभेत् ॥ ३२ ॥ <br>
एकादश्यां न भुङ्क्ते यो नित्यं कृष्णं समर्चयेत्॥<br>
तस्य पादोदकं प्राप्य स्थलं तीर्थं भवेद् ध्रुवम्॥ ३३ ॥ <br>
यो भुङ्क्ते भोजनोच्छिष्टं नित्यं नैवेद्यभोजनम् ॥ <br>
कृष्णदेवस्य पूतोऽसौ जीवन्मुक्तो महीतले ॥ ३४ ॥ <br>
अन्नं विष्ठा पयो मूत्रं यद्विष्णोरनिवेदितम् ॥ <br>
द्विजानां कुलजातानामित्याह कमलोद्भवः॥३५॥<br>
ब्रह्मा च ब्रह्मपुत्राश्च सर्वे विष्णुपरायणाः॥ <br>
ब्राह्मणस्तत्कुले जातो विमुखश्च हरौ कथम् ॥३६॥ <br>
पित्रोर्मातामहादीनां संसर्गस्य गुरोश्च वा॥ <br>
दोषेण विमुखाः कृष्णे विप्रा जीवन्मृताश्च ते ॥ ३७ ॥ <br>
स किंगुरुः स किंतातः स किंपुत्रः स किंसखा ॥ <br>
स किंराजा स किंबन्धुर्न   दद्याद्यो हरौ मतिम् ॥ ३८ ॥ <br>
अवैष्णवाद्द्विजाद्विप्र चण्डालो वैष्णवो वरः ॥ <br>
सगणः श्वपचो मुक्तो ब्राह्मणो नरकं व्रजेत् ॥ ३९ ॥ <br>
सन्ध्याहीनोऽशुचिर्नित्यं कृष्णे वा विमुखो द्विजः ॥ <br>
स एव ब्राह्मणाभासो विषहीनो यथोरगः ॥ 1.11.४० ॥ <br>
गुरुवक्त्राद्विष्णुमंत्रो यस्य कर्णे प्रविश्यति ॥ <br>
तं वैष्णवं महापूतं जीवन्मुक्तं वदेद्विधिः ॥ ॥ ४१ ॥ <br>
पुंसां मातामहादीनां शतैः सार्द्धं हरेः पदम् ॥ <br>
प्रयाति वैष्णवः पुंसामात्मनः कुलकोटिभिः ॥४२॥ <br>
ब्रह्मक्षत्त्रियविट्शूद्राश्चतस्रो जातयो यथा ॥ <br>
स्वतन्त्रा जातिरेका च विश्वस्मिन्वैष्णवाभिधा ॥ ४३ ॥ <br>
ध्यायन्ति वैष्णवाः शश्वद्गोविन्दपदपङ्कजम् ॥ <br>
ध्यायते तांश्च गोविन्दः शश्वत्तेषां च सन्निधौ ॥४४॥ <br>
सुदर्शनं संनियोज्य भक्तानां रक्षणाय च ॥ <br>
तथापि न हि निश्चिन्तोऽवतिष्ठेद्भक्तसन्निधौ ॥ ४५ ॥ <br>
इति श्रीब्रह्मवैवर्त्ते महापुराणे सौतिशौनकसंवादे ब्रह्मखण्डे विष्णुवैष्णवब्राह्मणप्रशंसा नामैकादशोऽध्यायः ॥ ॥ ११ ॥ <br>
<br>
