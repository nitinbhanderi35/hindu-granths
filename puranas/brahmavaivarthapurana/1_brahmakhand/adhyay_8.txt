सौतिरुवाच ।। <br>
ब्रह्मा विश्वं विनिर्माय सावित्र्यां वरयोषिति ।। <br>
चकार वीर्य्याधानं च कामुक्यां कामुको यथा ।। १ ।। <br>
सा दिव्यं शतवर्षं च धृत्वा गर्भं सुदुस्सहम् ।। <br>
सुप्रसूता च सुषुवे चतुर्वेदान्मनोहरान् ।। २ ।। <br>
विविधाञ्शास्त्रसंघांश्च तर्कव्याकरणादिकान् ।। <br>
षट्त्रिंशत्संख्यका दिव्या रागिणीः सुमनोहराः ।। ३ ।। <br>
षड्रागान्सुन्दरांश्चैव नानाताल समन्वितान् ।। <br>
सत्यत्रेताद्वापरांश्च कलिं च कलहप्रियम् ।। ४ ।। <br>
वर्षमासमृतुं चैव तिथिं दण्डक्षणादिकम् ।। <br>
दिनं रात्रिं च वारांश्च सन्ध्यामुषसमेव च ।। ५ ।। <br>
पुष्टिं च देवसेनां च मेधां च विजयां जयाम् ।। <br>
षट्कृत्तिकाश्च योगांश्च करणं च तपो धनः ।। ६ ।। <br>
देवसेनां महाषष्ठीं कार्त्तिकेयप्रियां सतीम् ।। <br>
मातृकासु प्रधाना सा बालानामिष्टदेवता ।। ७ ।। <br>
ब्राह्मं पाद्मं च वाराहं कल्पत्रयमिदं स्मृतम् ।। <br>
नित्यं नैमित्तिकं चैव द्विपरार्द्धं च प्राकृतम् ।। ८ ।। <br>
चतुर्विधं च प्रलयं कालं वै मृत्युकन्यकाम् ।। <br>
सर्वान्व्याधिगणांश्चैव सा प्रसूय स्तनं ददौ ।। ९ ।। <br>
अथ धातुः पृष्ठदेशादधर्मः समजायत।।<br>
अलक्ष्मीस्तद्वामपार्श्वाद्बभूवात्यन्तकामिनी ।।1.8.१०।। <br>
नाभिदेशाद्विश्वकर्मा जातो वै शिल्पिनां गुरुः ।। <br>
महान्तौ वसवोऽष्टौ च महाबलपराक्रमाः ।। ११ ।। <br>
अथ धातुश्च मनस आविर्भूताः कुमारकाः ।। <br>
चत्वारः पञ्चवर्षीया ज्वलन्तो ब्रह्मतेजसा ।। १२ ।। <br>
सनकश्च सनन्दश्च तृतीयश्च सनातनः ।। <br>
सनत्कुमारो भगवांश्चतुर्थो ज्ञानिनां वरः ।।१३।। <br>
आविर्बभूव मुखतः कुमारः कनकप्रभः ।। <br>
दिव्यरूपधरः श्रीमान्सस्त्रीकः सुन्दरो युवा ।। १४ ।। <br>
क्षत्त्रियाणां बीजरूपो नाम्ना स्वायम्भुवो मनुः ।। <br>
या स्त्री सा शतरूपा च रूपाढ्या कमला कला ।।१५।। <br>
सस्त्रीकश्च मनुस्तस्थौ धात्राज्ञा परिपालकः ।। <br>
स्वयं विधाता पुत्रांश्च तानुवाच प्रहर्षितान् ।। १६ ।। <br>
सृष्टिं कर्त्तुं महाभागो महाभागवतान्द्विज ।। <br>
जग्मुस्ते च नहीत्युक्त्वा तप्तुं  कृष्णपरायणाः ।। १७ ।। <br>
चुकोप हेतुना तेन विधाता जगतां पतिः ।। <br>
कोपासक्तस्य च विधेर्ज्वलतो ब्रह्मतेजसा ।। १८ ।।<br>
आविर्भूता   ललाटाच्च रुद्रा एकादश प्रभो ।। <br>
कालाग्निरुद्रः संहर्ता तेषामेकः प्रकीर्तितः ।। १९ ।। <br>
सर्वेषामेव विश्वानां स तामस इति स्मृतः ।।<br>
राजसश्च स्वयं ब्रह्मा शिवो विष्णुश्च सात्त्विकौ ।। 1.8.२० ।। <br>
गोलोकनाथः कृष्णश्च निर्गुणः प्रकृतेः परः ।। <br>
परमज्ञानिनो मूर्खा वदन्तं तामसं शिवम् ।। २१ ।। <br>
शुद्धसत्त्वस्वरूपं च निर्मलं वैष्णवाग्रणीम् ।। <br>
शृणु नामानि रुद्राणां वेदोक्तानि च यानि च ।। २२ ।। <br>
महान्महात्मा मतिमान्भीषणश्च भयंकरः ।। <br>
ऋतुध्वजश्चोर्ध्वकेशः पिङ्गलाक्षो रुचिः शुचिः ।। २३ ।। <br>
पुलस्त्यो दक्षकर्णाच्च पुलहो वामकर्णतः ।। <br>
दक्षनेत्रात्तथाऽत्रिश्च वामनेत्रात्क्रतुः स्वयम् ।। २४ ।। <br>
अरणिर्नासिकारन्ध्रादङ्गिराश्च मुखाद्रुचिः ।। <br>
भृगुश्च वामपार्श्वाच्च दक्षो दक्षिणपार्श्वतः ।। २५ ।। <br>
छायायाः कर्दमो जातो नाभेः पञ्चशिखस्तथा ।। <br>
वक्षसश्चैव वोढुश्च कण्ठदेशाच्च नारदः ।। २६ ।। <br>
मरीचिः स्कन्धदेशाच्चैवापान्तरतमा गलात् ।। <br>
वसिष्ठो रसनादेशात्प्रचेता अधरोष्ठतः ।। २७ ।। <br>
हंसश्च वामकुक्षेश्च दक्षकुक्षेर्यतिः स्वयम् ।। <br>
सृष्टिं विधातुं स विधिश्चकाराज्ञां सुतान्प्रति ।। <br>
पितुर्वाक्यं समाकर्ण्य तमुवाच स नारदः ।। २८ ।। <br>
नारद उवाच ।। <br>
पूर्वमानय मज्ज्येष्ठान्सनकादीन्पितामह ।। <br>
कारयित्वा दारयुक्तानस्मान्वद जगत्पते ।। २९ ।। <br>
पित्रा ते तपसे युक्ताः संसाराय वयं कथम् ।। <br>
अहो हन्त प्रभोर्बुद्धिर्विपरीताय कल्पते ।। 1.8.३० ।। <br>
कस्मै पुत्राय पीयूषात्परं दत्तं तपोऽधुना ।। <br>
कस्मै ददासि विषयं विषमं च विषाधिकम् ।। ३१ ।। <br>
अतीव निम्ने घोरे च भवाब्धौ यः पतेत्पितः ।। <br>
निष्कृतिस्तस्य नास्तीति कोटिकल्पे गतेऽपि च ।। ३२ ।। <br>
निस्तारबीजं सर्वेषां बीजं च पुरुषोतमम् ।। <br>
सर्वदं भक्तिदं दास्यप्रदं सत्यं कृपामयम् ।। ३३ ।। <br>
भक्तैकशरणं भक्तवत्सलं स्वच्छमेव च ।। <br>
भक्तप्रियं भक्तनाथं भक्तानुग्रहकारकम् ।। ३४ ।। <br>
भक्ताराध्यं भक्तसाध्यं विहाय परमेश्वरम् ।। <br>
मनो दधाति को मूढो विषये नाशकारणे ।। ३५ ।। <br>
विहाय कृष्णसेवां च पीयूषादधिकां प्रियाम् ।। <br>
को मूढो विषमश्नाति विषमं विषयाभिधम् ।। ३६ ।। <br>
स्वप्नवन्नश्वरं तुच्छमसत्यं मृत्युकारणम् ।। <br>
यथा दीपशिखाग्रं च कीटानां सुमनोहरम् ।।३७।। <br>
यथा बडिशमांसं च मत्स्यापातसुखप्रदम्।। <br>
तथा विषयिणां तात विषयं मृत्युकारणम्।।३८।।<br>
इत्युक्त्वा नारदस्तत्र विरराम विधेः पुरः ।। <br>
तस्थौ तातं नमस्कृत्य ज्वलदग्निशिखोपमः ।।३९।। <br>
ब्रह्मा कोपपरीतश्च शशाप तनयं द्विज ।। <br>
उवाच कम्पिताङ्गश्च रक्तास्यः स्फुरिताधरः ।। 1.8.४० ।। <br>
ब्रह्मोवाच ।। <br>
भविता ज्ञानलोपस्ते मच्छापेन च नारद ।। <br>
क्रीडामृगश्च त्वं साध्यो योषिल्लुब्द्धधश्च लम्पटः।।४१।।<br>
स्थिरयौवनयुक्तानां रूपाढ्यानां मनोहरः ।। <br>
पञ्चाशत्कामिनीनां च भर्ता च प्राणवल्लभः।।४२।।<br>
शृङ्गारशास्त्रवेत्ता च महाशृङ्गारलोलुपः।। <br>
नानाप्रकारशृङ्गारनिपुणानां गुरोर्गुरुः ।।४३।। <br>
गन्धर्वाणां च सुवरः सुस्वरश्च सुगायनः ।। <br>
वीणावादनसन्दर्भनिष्णातः स्थिरयौवनः ।। ४४ ।। <br>
प्राज्ञो मधुरवाक् शान्तः सुशीलः सुन्दरः सुधीः ।। <br>
भविष्यसि न सन्देहो नामतश्चोपबर्हणः ।। ४५ ।। <br>
ताभिर्दिव्यं लक्षयुगं विहृत्य निर्जने वने ।। <br>
पुनर्मदीयशापेन दासी पुत्रश्च तत्परः ।। ४६ ।। <br>
वत्स वैष्णवसंसर्गाद्वैष्णवोच्छिष्टभोजनात् ।। <br>
पुनः कृष्णप्रसादेन भविष्यसि ममात्मजः ।। ४७ ।। <br>
ज्ञानं दास्यामि ते दिव्यं पुनरेव पुरातनम् ।। <br>
अधुना भव नष्टस्त्वं मत्सुतो निपत धुवम्।।४८।। <br>
ब्रह्मेत्युक्त्वा सुतं विप्र विरराम जगत्पतिः ।। <br>
रुरोद नारदस्तातमवोचत्संपुटाञ्जलिः ।। ४९ ।। <br>
नारद उवाच ।। <br>
क्रोधं संहर संहर्तस्तात तात जगद्गुरो ।। <br>
स्रष्टुस्तपस्वीशस्याहो क्रोधोऽयं मय्यनाकरः ।। 1.8.५० ।। <br>
शपेत्परित्यजेद्विद्वान्पुत्रमुत्पथगामिनम् ।। <br>
तपस्विनं सुतं शप्तुं कथमर्हसि पंडित ।। ५१ ।। <br>
जनिर्भवतु मे ब्रह्मन्यासु यासु च योनिषु ।। <br>
न जहातु हरेर्भक्तिर्मा वेदं देहि मे वरम् ।।५२।। <br>
पुत्रश्चेज्जगतां धातुर्नास्ति भक्तिर्हरेः पदे।। <br>
सूकरादतिरिक्तश्च सोऽधमो भारते भुवि ।। ५३ ।। <br>
जातिस्मरो हरेर्भक्तियुक्तः सूकरयोनिषु ।। <br>
जनिर्लभेत्स प्रवरो गोलोकं याति कर्मणा ।। ५४ ।। <br>
गोविन्दचरणाम्भोजभक्तिमाध्वीकमीप्सितम् ।। <br>
पिबतां वैष्णवादीनां स्पर्शपूता वसुन्धरा ।। ५५ ।। <br>
तीर्थानि स्पर्शमिच्छन्ति वैष्णवानां पितामह ।। <br>
पापानां पापितत्त्वानां क्षालनायात्मनामपि ।।५६।।<br>
मन्त्रोपदेशमात्रेण नरा मुक्ताश्च भारते ।। <br>
परैश्च कोटिपुरुषैः पूर्वैः सार्धं हरेरहो ।। ५७ ।। <br>
कोटिजन्मार्जितात्पापान्मन्त्रग्रहणमात्रतः ।। <br>
मुक्ताः शुध्यन्ति यत्पूर्वं कर्म निर्मूलयन्ति च ।।५८।। <br>
पुत्रान्दारांश्च शिष्यांश्च सेवकान्बान्धवांस्तथा ।। <br>
यो दर्शयति सन्मार्गं सद्गतिस्तं लभेद्ध्रुवम् ।।५९।। <br>
यो दर्शयत्यसन्मार्गं शिष्यैर्विश्वासितो गुरुः ।। <br>
कुम्भीपाके स्थितिस्तस्य यावच्चन्द्रदिवाकरौ ।। 1.8.६० ।। <br>
स किंगुरुः स किंतातः स किंस्वामी स किंसुतः।। <br>
यः श्रीकृष्णपदाम्भोजे भक्तिं दातुमनीश्वरः ।। ६१ ।। <br>
शप्तो निरपराधेन त्वयाऽहं चतुरानन ।। <br>
मया शप्तुं त्वमुचितो घ्नन्तं घ्नन्त्यपि पण्डिताः ।। ६२ ।। <br>
कवचस्तोत्रपूजाभिः सहितस्ते मनुर्मनोः ।। <br>
लुप्तो भवतु मच्छापात्प्रतिविश्वेषु निश्चितम् ।। ६३ ।। <br>
अपूज्यो भव विश्वेषु यावत्कल्पत्रयं पितः ।। <br>
गतेषु त्रिषु कल्पेषु पूज्यपूज्यो भविष्यसि।।६४।।<br>
अधुना यज्ञभागस्ते व्रतादिष्वपि सुव्रत ।। <br>
पूजनं चास्तु मामैकं वन्द्यो भव सुरादिभिः ।। ६५ ।। <br>
इत्युक्त्वा नारदस्तत्र विरराम पितुः पुरः ।। <br>
तस्थौ सभायां स विधिर्हृदयेन विदूयता ।। ६६ ।। <br>
उपबर्हेण गन्धर्वो नारदस्तेन हेतुना ।। <br>
दासीपुत्रश्च शापेन पितुरेव च शौनक ।। ६७ ।। <br>
ततः पुनर्नारदश्च स बभूव महानृषिः ।। <br>
ज्ञानं प्राप्य पितुः पश्चात्कथयिष्यामि चाधुना ।। ६८ ।। <br>
इति श्रीब्रह्मवैवर्ते महापुराणे सौतिशौनकसंवादे ब्रह्मखण्डे ब्रह्मनारदशापोपलम्भनं नामाष्टमोऽध्यायः ।। ८ ।। <br>
<br>
