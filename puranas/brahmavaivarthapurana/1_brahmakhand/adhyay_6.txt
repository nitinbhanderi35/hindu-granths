सौतिरुवाच ।। <br>
अथ कृष्णो महालक्ष्मीं सादरं च सरस्वतीम् ।। <br>
नारायणाय प्रददौ रत्नेन्द्रं मालया सह ।। १ ।। <br>
सावित्रीं ब्रह्मणे प्रादान्मूर्तिं धर्माय सादरम्।। <br>
रतिं कामाय रूपाढ्यां कुबेराय मनोरमाम् ।। २ ।। <br>
अन्याश्च या या अन्यभ्यो याश्च येभ्यः समुद्भवाः ।। <br>
तस्मै तस्मै ददौ कृष्णस्तां तां रूपवतीं सतीम् ।। ।। ३ ।। <br>
ततः शंकरमाहूय सर्वेशो योगिनां गुरुम् ।। <br>
उवाच प्रियमित्येवं गृह्णीयाः सिंहवाहिनीम् ।। ४ ।। <br>
श्रीकृष्णस्य वचः श्रुत्वा प्रहसन्नीललोहितः ।। <br>
उवाच भीतः प्रणतः प्राणेशं प्रभुमच्युतम् ।। ५ ।। <br>
श्रीमहेश्वर उवाच ।। <br>
अधुनाहं न गृह्णामि प्रकृतिं प्राकृतो यथा ।। <br>
त्वद्भक्त्यैकव्यवहितां दास्यमार्गविरोधिनीम् ।। ६ ।। <br>
तत्त्वज्ञानसमाच्छन्नां योगद्वारकपाटिकाम् ।। <br>
मुक्तीच्छाध्वंसरूपां च सकामां कामवर्द्धिनीम् ।। ७ ।। <br>
तपस्याच्छन्नरूपां च महामोहकरण्डिकाम् ।। <br>
भवकारागृहे घोरे दृढां निगडरूपिणीम् ।। ।। ८ ।। <br>
शश्वद्विबुद्धिजननीं सद्बुद्धिच्छेदकारिणीम् ।। <br>
शश्वद्विभोगसारां च विषयेच्छाविवर्द्धिनीम् ।। ९।।<br>
नेच्छामि गृहिणीं नाथ वरं देहि मदीप्सितम् ।। <br>
यस्य यद्वाञ्छितं तस्मै तद्ददाति सदीश्वरः ।। 1.6.१० ।। <br>
त्वद्भक्तिविषये दास्ये लालसा वर्द्धतेऽनिशम् ।। <br>
तृप्तिर्न जायते नाम जपने पादसेवने ।।११।। <br>
त्वन्नामपञ्चवक्त्रेण गुणं सन्मङ्गलालयम् ।। <br>
स्वप्ने जागरणे शश्वद्गायन्गायन् भ्रमाम्यहम्।।१२।। <br>
आकल्पकोटिकोटिं च तद्रूपध्यानतत्परम् ।। <br>
भोगेच्छाविषयेनैव योगे तपसि मन्मनः ।। १३ ।। <br>
त्वत्सेवने पूजने च वन्दने नाम कीर्तने ।। <br>
सदोल्लसितमेषां च विरतौ विरतिं लभेत् ।। १४ ।। <br>
स्मरणं कीर्त्तनं नाम गुणयोः श्रवणं जपः ।। <br>
त्वच्चारुरूपध्यानं त्वत्पादसेवाभिवन्दनम् ।। १५ ।। <br>
समर्पणं चात्मनश्च नित्यं नैवेद्यभोजनम् ।। <br>
वरं वरेश देहीदं नवधा भक्तिलक्षणम् ।। १६ ।। <br>
सार्ष्टिसालोक्यसारूप्यसामीप्यं साम्यलीनताम् ।। <br>
वदन्ति षड्विधां मुक्तिं मुक्तामुक्तिविदो विभो ।। १७ ।। <br>
अणिमालघिमाप्राप्तिः प्राकाम्यं महिमा तथा ।। <br>
ईशित्वं च वशित्वं च सर्वकामावसायिता ।। १८ ।। <br>
सर्वज्ञ दूरश्रवणं परकायप्रवेशनम् ।। <br>
वाक्सिद्धिः कल्पवृक्षत्वं स्रष्टुं संहर्तुमीशता ।। १९ ।। <br>
अमरत्वं च सर्वाग्र्यं सिद्धयोऽष्टादश स्मृताः ।। <br>
योगास्तपांसि सर्वाणि दानानि च व्रतानि च ।। ।। 1.6.२० ।। <br>
यशःकीर्तिर्वचः सत्यं धर्माण्यनशनानि च ।। <br>
भ्रमणं सर्वतीर्थेषु स्नानमन्यसुरार्चनम् ।। २१ ।। <br>
सुरार्चा दर्शनं सप्तद्वीपसप्तप्रदक्षिणम् ।। <br>
स्नानं सर्वसमुद्रेषु सर्वस्वर्गप्रदर्शनम् ।। २२ ।। <br>
ब्रह्मत्वं चैव रुद्रत्वं विष्णुत्वं च परं पदम् ।। <br>
अतोऽनिर्वचनीयानि वाञ्छनीयानि सन्ति वा ।। २३ ।। <br>
सर्वाण्येतानि सर्वेश कथितानि च यानि च ।। <br>
तव भक्तिकलांशस्य कलां नार्हन्ति षोडशीम् ।। २४ ।। <br>
शर्वस्य वचनं श्रुत्वा कृष्णस्तं योगिनां गुरुम् ।। <br>
प्रहस्योवाच वचनं सत्यं सर्वसुखप्रदम् ।। २५ ।। <br>
।। श्रीभगवानुवाच ।। <br>
मत्सेवां कुरु सर्वेश शर्वसर्वविदांवर ।। <br>
कल्पकोटिशतं यावत्पूर्णं शश्वदहर्निशम् ।। २६ ।। <br>
वरस्तपस्विनां त्वं च सिद्धानां योगिनां तथा ।। <br>
ज्ञानिनां वैष्णवानां च सुराणां च सुरेश्वर ।।२७।। <br>
अमरत्वं लभ भव भव मृत्युंजयो महान् ।। <br>
सर्वसिद्धिं च वेदांश्च सर्वज्ञत्वं च मद्वरात् ।।२८।। <br>
असंख्यब्रह्मणां पातं लीलया वत्स पश्यसि ।। <br>
अद्यप्रभृति ज्ञानेन तेजसा वयसा शिव ।। २९ ।। <br>
परा क्रमेण यशसा महसा मत्समो भव।।<br>
प्राणानामपधिकस्त्वञ्च न भक्तस्त्वत्परो मम ।।1.6.३०।। <br>
त्वत्परो नास्ति मे प्रेयांस्त्वं मदीयात्मनः परः।।<br>
ये त्वां निन्दन्ति पापिष्ठा ज्ञानहीना विचेतनाः ।। ३१ ।। <br>
पच्यन्ते कालसूत्रेण यावच्चन्द्रदिवाकरौ ।। <br>
कल्पकोटिशतान्ते च ग्रहीष्यसि शिवां शिव ।। ३२ ।। <br>
ममाव्यर्थं च वचनं पालनं कर्तुमर्हसि ।। <br>
त्वन्मुखान्निर्गतं वाक्यं न करोम्यधुनेति च ।। ३३ ।। <br>
मद्वाक्यं च स्ववाक्यं च पालनं तत्करिष्यसि ।। <br>
गृहीत्वा प्रकृतिं शम्भो दिव्यं वर्षसहस्रकम् ।। ३४ ।। <br>
सुखं महच्च शृङ्गारं करिष्यसि न संशयः ।। <br>
न केवलं तपस्वी त्वमीश्वरो मत्समो महान् ।। ३५ ।। <br>
काले गृही तपस्वी च योगी स्वेच्छामयो हि यः ।। <br>
दुःखं च दारसंयोगे यत्त्वया कथितं शिव ।। ३६ ।। <br>
कुस्त्री ददाति दुःखं च स्वामिने न पतिव्रता ।। <br>
कुले महति या जाता कुलजा कुलपालिका ।। ३७ ।। <br>
करोति पालनं स्नेहात्सत्पुत्रस्य समं पतिम् ।।<br>
पतिर्बन्धुः पतिर्भर्त्ता दैवतं कुलयोषिताम् ।। ३८ ।। <br>
पतितोऽपतितो वापि कृपणश्चेश्वरोऽथवा ।। <br>
असत्कुलप्रसूतायाः पित्रोर्दुश्शीलमिश्रिताः ।। ३९ ।। <br>
ध्रुवं ताः परभोग्याश्च पतिं निन्दन्ति सन्ततम्।। <br>
आवयोरतिरिक्तं च या पश्यति पतिं सती ।। 1.6.४० ।। <br>
गोलोके स्वामिना सार्द्धं कोटिकल्पं प्रमोदते ।। <br>
भविता सा शिवा शैवी प्रकृतिवैष्णवी शिव ।। ४१ ।। <br>
मदाज्ञया च तां साध्वीं ग्रहीष्यसि भवाय च ।। <br>
प्रकृत्या योनिसंयुक्तं त्वल्लिङ्गं तीर्थमृत्कृतम् ।।४२।। <br>
तीर्थे सहस्रं संपूज्य भक्त्या पञ्चोपचारतः ।। <br>
सदक्षिणं संयतो यः पवित्रश्च जितेन्द्रियः ।। ४३ ।। <br>
कोटिकल्पं च गोलोके मोदते च मया सह ।। <br>
लक्षं तीर्थे पूजयेद्यो विधिवत्साधुदक्षिणम् ।। ४४ ।। <br>
न च्युतिस्तस्य गोलोकात्स भवेदावयोः समः ।। <br>
मृद्भस्मगोशकृत्पिण्डैस्तीर्थे वालुकयाऽपि वा ।। ४५ ।। <br>
कृत्वा लिङ्गं सकृत्पूज्य वसेत्कल्पायुतं दिवि ।। <br>
प्रजावान्भूमिमान्विद्वान्पुत्रवान्धनवांस्तथा ४६ ।। <br>
ज्ञानवान्मुक्तिमान्साधुः शिवलिङ्गार्चनाद्भवेत् ।। <br>
शिवलिङ्गार्चनं स्थानं मत्तीर्थं तीर्थमेव तत् ।। <br>
भवेत्तत्र मृतः पापी शिवलोकं स गच्छति ।। ४७ ।। <br>
महादेव महादेव महादेवेतिवादिनः ।। <br>
पश्चाद्यामि महात्रस्तो नामश्रवणलोभतः ।। ४८ ।। <br>
शिवेति शब्दमुच्चार्य्य प्राणांस्त्यजति यो नरः ।। <br>
कोटिजन्मार्जितात्पापान्मुक्तो मुक्तिं प्रयाति सः ।। ४९ ।। <br>
शिवकल्याणवचनं कल्याणं मुक्तिवाचकम् ।। <br>
यतस्तत्प्रभवेत्तेन स शिवः परिकीर्तितः ।। 1.6.५० ।। <br>
विच्छेदे धनबन्धूनां निमग्नः शोकसागरे ।। <br>
शिवेति शब्दमुच्चार्य्य लभेत्सर्वशिवं नरः ।। ५१ ।। <br>
पापघ्ने वर्तते शिश्च वश्च मुक्तिप्रदे तथा ।। <br>
पापघ्नो मोक्षदो नॄणां शिवस्तेन प्रकीर्तितः ।। ५२ ।। <br>
शिवेति च शिवं नाम यस्य वाचि प्रवर्त्तते ।। <br>
कोटिजन्मार्जितं पापं तस्य नश्यति निश्चितम् ।। ५३ ।। <br>
इत्युक्त्वा शूलिने कृष्णो दत्त्वा कल्पतरुं मनुम् ।। <br>
तत्त्वज्ञानं मृत्युजयमवोचत्सिंहवाहिनीम् ।। ५४ ।। <br>
श्रीभगवानुवाच ।।<br>
अधुना तिष्ठ वत्से त्वं गोलोके मम सन्निधौ ।। <br>
काले भजिष्यसि शिवं शिवदं च शिवायनम् ।। ५५ ।। <br>
तेजःसु सर्वदेवानामाविर्भूय वरानने ।। <br>
संहृत्य दैत्यान्सर्वांश्च भविता सर्वपूजिता ।। ५६ ।। <br>
ततः कल्पविशेषे च सत्यं सत्ययुगे सति ।। <br>
भविता दक्षकन्या त्वं सुशीला शम्भुगेहिनी ।। ५७ ।। <br>
ततः शरीरं संत्यज्य यज्ञे भर्तुश्च निन्दया ।। <br>
मेनायां शैलभार्य्यायां भविता पार्वतीति च ।। ५८ ।। <br>
दिव्यं वर्षसहस्रं च विहरिष्यसि शम्भुना ।। <br>
पूर्णं ततः सर्वकालममेदं त्वं लभिष्यसि ।। ५९ ।। <br>
काले सर्वेषु विश्वेषु महापूजासु पूजिते।। <br>
भविता प्रतिवर्षे च शारदी या सुरेश्वरि ।। ।। 1.6.६० ।। <br>
ग्रामेषु नगरेष्वेव पूजिता ग्रामदेवता ।। <br>
भवती भवितेत्येवं नामभेदेन चारुणा ।। ६१ ।। <br>
मदाज्ञया शिवकृतैस्तन्त्रैर्नानाविधैरपि ।। <br>
पूजाविधिं विधास्यामि कवचं स्तोत्रसंयुतम् ।। ६२ ।। <br>
भविष्यन्ति महान्तश्च तवैव परिचारकाः ।। <br>
धर्मार्थकाममोक्षाणां सिद्धाश्च फलभागिनः ।। ६३ ।। <br>
ये त्वां मातर्भजिष्यन्ति पुण्यक्षेत्रे च भारते ।। <br>
तेषां यशश्च कीर्तिश्च धर्मैश्वर्य्यं च वर्द्धते ।। ६४ ।। <br>
इत्युक्त्वा प्रकृतिं तस्यै मन्त्रमेकादशाक्षरम् ।। <br>
दत्त्वा सकामबीजं च मन्त्रराजमनुत्तमम् ।। ६५ ।। <br>
चकार विधिना ध्यानं भक्तं भक्तानुकम्पया ।। <br>
श्रीमायाकामबीजाढ्यं ददौ मन्त्रं दशाक्षरम् ।। ६६ ।। <br>
सृष्ट्यौपयौगिकीं शक्तिं सर्वसिद्धिं च कामदाम् ।। <br>
तद्विशिष्टोत्कृष्टतत्त्वं ज्ञानं तस्यै ददौ विभुः ।। ६७ ।। <br>
त्रयोदशाक्षरं मन्त्रं दत्त्वा तस्मै जगत्पतिः ।। <br>
कवचं स्तोत्रसहितं शङ्कराय तथा द्विज ।। ६८ ।। <br>
दत्त्वा धर्माय तं मन्त्रं सिद्धिज्ञानं तदेव च ।। <br>
कामाय वह्नये चैव कुबेराय च वायवे ।। ६९ ।। <br>
एवं कुबेरादिभ्यस्तु दत्त्वा मन्त्रादिकं परम्।। <br>
विधिं प्रोवाच सृष्ट्यर्थं विधातुर्विधिरेव सः ।। 1.6.७० ।। <br>
श्रीभगवानुवाच ।। <br>
मदीयं च तपः कृत्वा दिव्यं वर्षसहस्रकम् ।। <br>
सृष्टिं कुरु महाभाग विधे नानाविधां पराम् ।। ७१ ।। <br>
इत्युक्त्वा ब्रह्मणे कृष्णो ददौ मालां मनोरमाम् ।। <br>
जगाम सार्द्धं गोपीभिर्गोपैर्वृन्दावनं वनम् ।। ७२ ।। <br>
इति श्रीब्रह्मवैवर्त्ते महापुराणे सौतिशौनकसंवादे ब्रह्मखण्डे सृष्टिनिरूपणं नाम षष्ठोऽध्यायः ।। ६ ।। <br>
<br>
