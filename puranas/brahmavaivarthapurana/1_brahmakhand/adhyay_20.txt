सौतिरुवाच ॥ <br>
मुदा मालावतीसार्द्धं गन्धर्वश्चोपबर्हणः ॥ <br>
रेमे कालावशेषं च ताभिश्च निर्जने वने ॥ १ ॥ <br>
गन्धर्वराजो मुमुदे पुत्रदारादिभिः सह ॥ <br>
नानाविधं क्रतुवरं महत्पुण्यं चकार ह ॥ २ ॥ <br>
राजत्वं बुभुजे राजा कुबेरभवनोपमे ॥ <br>
रेमे सुशीलया सार्द्धं स्थिरयौवनयुक्तया ॥ ३ ॥ <br>
गन्धर्वराजः काले च गङ्गातीरे मनोहरे ॥ <br>
पत्न्या सार्द्धमसूंस्त्यक्त्वा वैकुण्ठं च ययौ मुदा ॥ ४ ॥ <br>
शैवः शिवप्रसादेन पुत्रस्य विष्णुसेवया ॥ <br>
बभूव दासो वैकुण्ठे विष्णोः श्यामचतुर्भुजः ॥ ९ ॥ <br>
कृत्वा पित्रोश्च सत्कारं गन्धर्वश्चोपबर्हणः ॥ <br>
ब्राह्मणेभ्यो ददौ विप्र धनानि विविधानि च ॥ ६ ॥ <br>
काले स्वयं ब्रह्मशापात्प्राणांस्त्यक्त्वा विचक्षणः ॥ <br>
स जज्ञे वृषलीगर्भे ब्रह्मबीजेन शौनक ॥ ७ ॥ <br>
मालावती वह्निकुण्डे पुष्करे भारते भुवि ॥ <br>
कृत्वा तु वाञ्छितं कामं प्राणांस्तत्याज सा सती ॥ ८ ॥ <br>
सृंजयस्य तु पत्न्यां च मनुवंशोद्भवस्य च ॥ <br>
जज्ञे नृपस्य साध्वी सा पुण्या जातिस्मरा वरा ॥ ९ ॥ <br>
उपबर्हणगन्धर्वः पतिर्मे भवितेति च ॥ <br>
इतिकामा कामुकी सा सुन्दरी सुन्दरीवरा ॥ 1.20.१० ॥ <br>
शौनक उवाच ॥ <br>
ब्रह्मवीर्य्याच्छूद्रपत्न्यां गन्धर्वश्चोपबर्हणः ॥ <br>
जातः केन प्रकारेण तद्भवान्वक्तुमर्हति ॥ ११ ॥ <br>
सौतिरुवाच ॥ <br>
कान्यकुब्जे च देशे च द्रुमिलो नाम राजकः ॥ <br>
कलावती तस्य पत्नी वन्ध्या चापि पतिव्रता ॥ १२ ॥ <br>
स्वामिदोषेण सा वन्ध्या काले च भर्तुराज्ञया ॥ <br>
उपतस्थे वने घोरे नारदं काश्यपं मुनिम् ॥ १३ ॥ <br>
ध्यायमानं च श्रीकृष्णं ज्वलन्तं ब्रह्मतेजसा ॥ <br>
तस्थौ सुवेषं कृत्वा सा ध्यानान्तं च मुनेः पुरः ॥ १४ ॥ <br>
ग्रीष्ममध्याह्नमार्तण्डप्रभातुल्येन तेजसा ॥ <br>
तपन्तं दूरतोऽप्येवं समीपं गन्तुमक्षमा ॥ १५ ॥ <br>
ध्यानान्ते च मुनिश्रेष्ठः परः कृष्णपरायणः ॥ <br>
ददर्श पुरतो दूरे सुन्दरीं स्थिरयौवनाम् ॥ १६ ॥ <br>
चारुचम्पकवर्णाभां शरत्पङ्कजलोचनाम् ॥ <br>
शरत्पार्वणचंद्रास्यां रत्नभूषणभूषिताम् ॥ १७ ॥ <br>
बृहन्नितम्बभारार्त्तां पीनश्रोणिपयोधराम् ॥ <br>
शोभितां पीतवस्त्रेण सस्मितां रक्तलोचनाम् ॥ १८ ॥ <br>
मोहितां मुनिरूपेण कामबाणप्रपीडिताम् ॥ <br>
दर्शयन्तीं स्तनश्रोणिं मैथुनासक्तचेतसा ॥ ॥ १९ ॥ <br>
सिन्दूरबिन्दुभूषाढ्यां सुचारुकज्जलोज्ज्वलाम् ॥ <br>
पदालक्तकशोभाढ्यां रूपेणैव यथोर्वशीम् ॥ 1.20.२० ॥ <br>
मुनिः पप्रच्छ दृष्ट्वा तां का त्वं कामिनि निर्जने ॥ <br>
कस्य पत्नी कथं वाऽत्र सत्यं ब्रूहि च पुंश्चलि ॥२१॥ <br>
मुनेश्च वचनं श्रुत्वा कम्पिता च कलावती ॥ <br>
उवाच विनयेनैव कृत्वा च श्रीहरिं हृदि ॥ २२ ॥ <br>
कलावत्युवाच ॥ <br>
गोपिकाऽहं द्विजश्रेष्ठ द्रुमिलस्य च कामिनी ॥ <br>
पुत्रार्थिनी चागताऽहं त्वन्मूलं भर्तुराज्ञया ॥ २३ ॥ <br>
वीर्य्याधानं कुरु मयि स्त्री नोपेक्ष्या ह्युपस्थिता ॥ <br>
तेजीयसां न दोषाय वह्नेः सर्वभुजो यथा ॥ २४ ॥ <br>
वृषलीवचनं श्रुत्वा चुकोप मुनिसत्तमः ॥ <br>
उवाच नीत्यं सत्यं च कोपप्रस्फुरिताधरः ॥ २५ ॥ <br>
काश्यप उवाच ॥ <br>
यः स्वलक्ष्मीं च भोगार्हां पराय दातुमिच्छति ॥ <br>
तं सा त्यजति मूढं च वेदवाद इति ध्रुवम् ॥ २६ ॥ <br>
न त्वं द्रुमिलभोगार्हा पुनरेव भविष्यसि ॥ <br>
विरक्तेन स्वयं त्यक्ता न गृह्णाति च त्वां पुनः ॥ २७ ॥ <br>
यः शूद्रपत्नीं गृह्णाति ब्राह्मणो ज्ञानदुर्बलः॥<br>
स चण्डालो भवेत्सत्यं न कर्मार्हो द्विजातिषु ॥ २८ ॥ <br>
पितृश्राद्धे च यज्ञे च शिलास्पर्शे सुरार्चने ॥ <br>
अधिकारश्च तस्यैवमित्याह कमलोद्भवः ॥ ॥ २९ ॥ <br>
कुम्भीपाकं स्वयं याति पातयित्वा च पूरुषान् ॥ <br>
मातामहान्स्वात्मनश्च दश पूर्वान्दशापरान् ॥ 1.20.३० ॥ <br>
तत्तर्पणं मूत्रमेव पिण्डं सद्यः पुरीषकम् ॥ <br>
शालग्रामस्य तत्स्पर्शे चोपवासस्त्रिरात्रकम् ॥ ३१ ॥ <br>
तदिष्टदेवो गृह्णाति न नैवेद्यं न तज्जलम् ॥ <br>
संन्यासिनां ब्राह्मणानां तदन्नं च पुरीषवत् ॥ ३२ ॥ <br>
कुम्भीपाके पच्यते स शक्रान्तं यावदेव हि ॥ <br>
एकविंशतिपुरुषैः सार्द्धं सत्यं च पुंश्चलि ॥ ३३ ॥ <br>
पत्रोच्छिष्टं च यो भुङ्क्ते शूद्राणां ब्राह्मणाधमः ॥ <br>
तत्तुल्योऽधरभोजी चैवेत्याङ्गिरेसभाषितम् ॥ ३४ ॥ <br>
शूद्रो वा यदि गृह्णाति ब्राह्मणीं ज्ञानदुर्बलः ॥ <br>
स पच्यते कालसूत्रे यावदिन्द्राश्चतुर्दश ॥ ३५ ॥ <br>
अष्टादशेन्द्रावच्छिन्नं कालं च कालसूत्रके॥ <br>
ब्राह्मणी पच्यते तत्र भक्षिता क्रिमिभिर्ध्रुवम् ॥ ३६ ॥ <br>
ततश्चण्डालयोनौ च लब्ध्वा जन्म च ब्राह्मणी ॥ <br>
शूद्रश्च कुष्ठी भवति ज्ञातिभिः परिवर्जितः ॥ ३७ ॥ <br>
इत्युक्त्वा च मुनिश्रेष्ठो विरराम च शौनक ॥ <br>
वृषली तत्पुरस्तस्थौ शुष्ककण्ठौष्ठतालुका ॥ ३८ ॥<br>
एतस्मिन्नन्तरे तेन पथा याति च मेनका ॥ <br>
तस्या ऊरुं स्तनं दृष्ट्वा मुनेर्वीर्य्यं पपात ह ॥ ३९ ॥ <br>
ऋतुस्नाता च वृषली पीत्वा तत्र क्षणं मुदा ॥ <br>
मुनिं प्रणम्य प्रहृष्टा प्रययौ भर्तुरन्तिकम् ॥ 1.20.४० ॥ <br>
गत्वा प्रणम्य द्रुमिलं कान्ता कान्तं मनोहरम् ॥ <br>
सर्वं निवेदयामास वृत्तांत्तं गर्भहेतुकम् ॥४१॥ <br>
कलावतीवचः श्रुत्वा प्रहृष्टवदनेक्षणः ॥ <br>
उवाच कान्तां मधुरं परिणामसुखावहम् ॥ ४२ ॥ <br>
द्रुमिल उवाच ॥ <br>
विप्रस्य वीर्यं त्वद्गर्भे वैष्णवस्य महात्मनः ॥ <br>
वैष्णवो भविता बालस्त्वं च भाग्यवती सती ॥४३॥ <br>
यद्गर्भे वैष्णवो जातो यस्य वीर्येण वा सति ॥ <br>
तयोर्याति च वैकुण्ठं पुरुषाणां शतं शतम् ॥४४॥ <br>
तौ च विष्णुविमानेन सद्रत्ननिर्मितेन च ॥ <br>
यातौ वैकुण्ठनगरं जन्ममृत्युजराहरम् ॥ ४५ ॥ <br>
कस्यचिद्ब्राह्मणस्यैव गेहं गच्छ शुभानने ॥ <br>
पश्चान्ममान्तिकं भद्रे यास्यसीति हरेः पुरम् ॥ ४६ ॥ <br>
इत्युक्त्वा गोपराजश्च स्नात्वा कृत्वा तु तर्पणम् ॥ <br>
संपूज्याभीष्टदेवं च ब्राह्मणेभ्यो धनं ददौ ॥ ४७ ॥ <br>
अश्वानां च चतुर्लक्षं गजानां लक्षमेव च ॥ <br>
शतं मत्तगजेन्द्राणां ब्राह्मणेभ्यो ददौ मुदा ॥ ४८ ॥ <br>
उच्चैःश्रवः पञ्चलक्षं रथानां च सहस्रकम् ॥<br>
शकटानां त्रिलक्षं च ब्राह्मणेभ्यो ददौ मुदा ॥ ४९ ॥ <br>
गवां द्वादशलक्षं च महिषाणां त्रिलक्षकम् ॥ <br>
त्रिलक्षं राजहंसानां ब्राह्मणेभ्यो ददौ मुदा ॥ 1.20.५० ॥ <br>
पारावतानां लक्षं च शुकानां च शतं मुने ॥ <br>
लक्षं च दासदासीनां ब्राह्मणेभ्यो ददौ मुदा ॥ ५१ ॥ <br>
ग्रामाणां च सहस्रं च नगराणां शतं शतम् ॥ <br>
धान्यतण्डुलशैलं च ब्राह्मणेभ्यो ददौ मुदा॥५२॥ <br>
शतकोटिं सुवर्णानां रत्नानां च सहस्रकम्॥ <br>
मुद्राणां कोटिकलशं ब्राह्मणेभ्यो ददौ मुदा ॥ ५३ ॥ <br>
ददौ तैजसपात्राणां भूषणानामसंख्यकम् ॥ <br>
तां स्त्रियं रत्नभूषाढ्यां ब्राह्मणेभ्यो ददौ मुदा ॥५४॥ <br>
राज्यं दत्त्वा महाराजोऽप्यन्तर्बाह्ये हरिं स्मरन् ॥ <br>
जगाम बदरीं गोपो मनोगामी मुदाऽन्वितः।५५॥ <br>
तत्र मासं तपः कृत्वा गङ्गातीरे मनोहरे ॥ <br>
प्राणांस्तत्याज योगेन सद्यो दृष्टो महर्षिभिः ॥५६॥ <br>
स च विष्णुविमानेन रत्नेन्द्रनिर्मितेन च॥ <br>
संयुक्तो विष्णुदूतैश्च वैकुण्ठं च जगाम ह॥५७॥ <br>
तत्र प्राप हरेर्दास्यं हरिदासो बभूव सः ॥ <br>
वृत्तान्तं च कलावत्या श्रूयतामिति शौनक ॥ ५८ ॥ <br>
गते कलावती नाथे उच्चैश्च प्ररुरोद ह ॥ <br>
वह्नौ प्राणांस्त्यक्तुकामा ब्राह्मणेनैव रक्षिता ॥ ५९ ॥ <br>
ब्राह्मणो मातरित्युक्त्वा तां गृहीत्वा मुदाऽन्वितः ॥ <br>
जगाम रत्नपूर्णं च स्वगेहं च क्षणेन च ॥ 1.20.६० ॥ <br>
सा विप्रगेहे साध्वी च सुषाव तनयं वरम् ॥ <br>
तप्तकाञ्चनवर्णाभं ज्वलन्तं ब्रह्मतेजसा ॥ ६१ ॥ <br>
तत्रस्था योषितः सर्वा ददृशुर्बालकं शुभम् ॥ <br>
ग्रीष्ममध्याह्नमार्तण्डजितं तं ब्रह्मतेजसा ॥ ६२ ॥ <br>
कामदेवाधिकं रूपे चन्द्राधिकशुभाननम् ॥ <br>
शरत्पार्वणचन्द्रास्यं शरत्पङ्कजलोचनम् ॥ ६३ ॥ <br>
हस्तपादादिवलितं सुकपोलं मनोहरम् ॥ <br>
पद्मचक्राङ्कितं पादपद्मं वाऽतुलमुज्ज्वलम् ॥ ६४ ॥ <br>
करयुग्मं वाऽतुलं च रुदन्तं च स्तनार्थिनम् ॥ <br>
योषितो बालकं दृष्ट्वा प्रययुः स्वाश्रमं मुदा ॥ ६५ ॥ <br>
पुत्रदारयुतो विप्रः प्रहृष्टश्च ननर्त ह ॥ <br>
स बालो ववृधे तत्र शुक्लपक्षे यथा शशी ॥ ६५ ॥ <br>
पुपोष ब्राह्मणस्तां च सपुत्रां च यथा सुताम् ॥ ६७ ॥ <br>
इति श्रीब्रह्मवैवर्ते महापुराणे ब्रह्मखण्डे सौतिशौनकसंवादे उपबर्हणजन्मकथनं नाम विंशोऽध्यायः ॥ २० ॥ <br>
<br>
