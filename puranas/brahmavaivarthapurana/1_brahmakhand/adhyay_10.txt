सौतिरुवाच ॥ <br>
भृगोः पुत्रश्च च्यवनः शुक्रश्च ज्ञानिनां वर ॥ <br>
क्रतोरपि क्रिया भार्य्या वालखिल्यानसूयत ॥ १ ॥ <br>
त्रयः पुत्राश्चाङ्गिरसो बभूवुर्मुनिसत्तमाः ॥ <br>
बृहस्पतिरुतथ्यश्च शम्बरश्चापि शौनक ॥ २ ॥ <br>
वसिष्ठस्य सुतः शक्तिः शक्तेः पुत्रः पराशरः ॥ <br>
पराशरसुतः श्रीमान्कृष्णद्वैपायनो हरिः ॥ ३ ॥ <br>
व्यासपुत्रः शिवांशश्च शुकश्च ज्ञानिनां वरः ॥ <br>
विश्वश्रवाः पुलस्त्यस्य यस्य पुत्रो धनेश्वरः ॥ ४ ॥ <br>
शौनक उवाच ॥ <br>
अहो पुराण वदुषामत्यन्तं दुर्गमं वचः ॥ <br>
न बुद्धं वचनं किंचिद्धनेशोत्पत्तिपूर्वकम् ॥ ५ ॥ <br>
अधुना कथितं जन्म धनेशस्येश्वरादिदम् ॥ <br>
पुनर्भिंन्नक्रमं जन्म ब्रवीषि कथमेव माम् ॥ ६ ॥ <br>
सौतिरुवाच ॥ <br>
बभूवुरेते दिक्पालाः पुरा च परमेश्वरात् ॥ <br>
पुनश्च ब्रह्मशापेन स च विश्वश्रवस्सुतः ॥ ७ ॥ <br>
गुरवे दक्षिणां दातुमुतथ्यश्च धनेश्वरम् ॥ <br>
ययाचे कोटिसौवर्णं यत्नतश्च प्रचेतसे ॥ ८ ॥ <br>
धनेशो विरसो भूत्वा तस्मै तद्दातुमुद्यतः ॥ <br>
चकार भस्मसाद्विप्र पुनर्जन्म ललाभ सः ॥ ९ ॥ <br>
तेन विश्रवसः पुत्रः कुबेरश्च धनाधिपः ॥ <br>
रावणः कुम्भकर्णश्च धार्मिकश्च विभीषणः ॥ 1.10.१० ॥ <br>
पुलहस्य सुतो वात्स्यः शाण्डिल्यश्च रुचेः सुतः ॥ <br>
सावर्णिर्गौतमाज्जज्ञे मुनिप्रवर एव सः ॥ ११ ॥ <br>
काश्यपः कश्यपाज्जातो भरद्वाजो बृहस्पतेः ॥ <br>
( स्वयं वात्स्यश्च पुलहात्सावर्णिर्गौतमात्तथा ॥ १२ ॥ <br>
शाण्डिल्यश्च रुचेः पुत्रो मुनिस्तेजस्विनां वरः ॥) <br>
बभूवुः पञ्चगोत्राश्च एतेषां प्रवरा भवे ॥ १३ ॥ <br>
बभूवुर्ब्रह्मणो वक्त्रादन्या ब्राह्मणजातयः॥ <br>
ताः स्थिता देशभेदेषु गोत्रशून्याश्च शौनक ॥ १४ ॥ <br>
चन्द्रादित्यमनूनां च प्रवराः क्षत्रियाः स्मृताः ॥ <br>
ब्रह्मणो बाहुदेशाच्चैवान्याः क्षत्रियजातयः ॥ १५ ॥ <br>
ऊरुदेशाच्च वैश्याश्च पादतः शूद्रजातयः ॥ <br>
तासां सङ्करजातेन बभूवुर्वर्णसङ्कराः ॥ १६ ॥<br>
गोपनापितभिल्लाश्च तथा मोदककूबरौ ॥ <br>
ताम्बूलिस्वर्णकारौ च वणिग्जातय एव च ॥ १७ ॥ <br>
इत्येवमाद्या विप्रेन्द्र सच्छूद्राः परिकीर्त्तिताः ॥ <br>
शूद्राविशोस्तु करणोऽम्बष्ठो वैश्यद्विजन्मनोः ॥ १८ ॥ <br>
विश्वकर्मा च शूद्रायां वीर्य्याधानं चकार सः ॥ <br>
ततो बभूवुः पुत्राश्च नवैते शिल्पकारिणः ॥ १९ ॥ <br>
मालाकारः शङ्खकारः कर्मकारः कुविन्दकः ॥ <br>
कुम्भकारः कांस्यकारः षडेते शिल्पिनां वराः ॥ 1.10.२० ॥ <br>
सूत्रकारश्चित्रकारः स्वर्णकारस्तथैव च ॥ <br>
पतितास्ते ब्रह्मशापादयाज्या वर्णसङ्कराः ॥ ॥२१॥ <br>
शौनक उवाच ॥ <br>
कथं देवो विश्वकर्मा वीर्य्याधानं चकार सः ॥ <br>
शूद्रायामधमायां च कथं ते पतितास्त्रयः ॥ २२ ॥ <br>
कथं तेषु ब्रह्मशापो ह्यभवत्केन हेतुना ॥ <br>
हे पुराणविदां श्रेष्ठ तन्नः शंसितुमर्हसि ॥ २३ ॥ <br>
सौतिरुवाच ॥ <br>
घृताची कामतः कामं वेषं चक्रे मनोहरम् ॥ <br>
तामपश्यद्विश्वकर्मा गच्छन्तीं पुष्करे पथि ॥ २४ ॥ <br>
आगच्छत्तद्विलोकाच्च प्रसादोत्फुल्लमानमः ॥ <br>
तां ययाचे स शृङ्गारं कामेन हृतचेतनः ॥ २५ ॥ <br>
रत्नालङ्कारभूषाढ्यां सर्वावयवकोमलाम् ॥ <br>
यथा षोडशवर्षीयां शश्वत्सुस्थिरयौवनाम् ॥२६॥ <br>
बृहन्नितम्ब भारार्तां मुनिमानसमोहिनीम् ॥ <br>
अतिवेगकटाक्षेण लोलां कामातिपीडिताम् ॥२७॥ <br>
तच्छ्रोणीं कठिनां दृष्ट्वा वायुनाऽपहृतांशुकाम् ॥ <br>
अतीवोच्चैः स्तनयुगं कठिनं वर्तुलं परम् ॥ २८ ॥ <br>
सुस्मितं चारु वक्त्रं च शरच्चन्द्रविनिन्दकम् ॥ <br>
पक्वबिम्बफलारक्तस्वोष्ठाधरमनोहरम् ॥ २९ ॥ <br>
सिन्दूरबिन्दुसंयुक्तं कस्तूरीबिन्दुसंयुतम् ॥ <br>
कपोलमुज्ज्वलं शश्वन्महार्हमणिकुण्डलम् ॥ 1.10.३० ॥ <br>
तामुवाच प्रियां शान्तां कामशास्त्रविशारदः ॥ <br>
कामाग्निवर्द्धनोद्योगि वचनं श्रुतिसुन्दरम् ॥ ३१ ॥ <br>
विश्वकर्मोवाच ॥ <br>
अयि क्व यासि ललिते मम प्राणाधिके प्रिये ॥ <br>
मम प्राणांश्चापहत्य तिष्ठ कान्ते क्षणं शुभे ॥ ३२ ॥ <br>
तवैवान्वेषणं कृत्वा भ्रमामि जगतीतलम् ॥ <br>
स्वप्राणांस्त्यक्तुमिष्टोऽहं त्वां न दृष्ट्वा हुताशने ॥३३॥ <br>
त्वं कामलोकं यासीति श्रुत्वा रम्भामुखोदितम् ॥ <br>
आगच्छमहमेवाद्य चास्मिन्वर्त्मन्यवस्थितः ॥ ३४ ॥ <br>
अहो सरस्वतीतीरे पुष्पोद्याने मनोहरे ॥ <br>
सुगन्धिमन्दशीतेन वायुना सुरभीकृते ॥ ३५ ॥ <br>
यभ कान्ते मया सार्द्धं यूना कान्तेन शोभने॥<br>
विदग्धाया विदग्धेन सङ्गमो गुणवान्भवेत् ॥३६॥<br>
स्थिरयौवनसंयुक्ता त्वमेव चिरजीविनी॥ <br>
कामुकी कोमलाङ्गी च सुन्दरीषु च सुन्दरी॥३७॥<br>
मृत्युंजयवरेणैव मृत्युकन्या जिता मया ॥ <br>
कुबेरभवनं गत्वा धनं लब्धं कुबेरतः॥३८॥<br>
रत्नमाला च वरुणाद्वायोः स्त्रीरत्नभूषणम् ॥<br>
वह्निशुद्धं वस्त्रयुगं वह्नेः प्राप्तं महौजसः॥३९॥<br>
कामशास्त्रं कामदेवाद्योषिद्रञ्जनकारम्॥<br>
शृङ्गारशिल्पं यत्किञ्चिल्लब्धं चन्द्राच्च दुर्लभम् ॥ 1.10.४० ॥ <br>
रत्नमालां वस्त्रयुग्मं सर्वाण्याभरणानि च ॥<br>
तुभ्यं दातुं हृदि कृतं प्राप्तं तत्क्षणमेव च ॥ ४१ ॥ <br>
गृहे तानि च संस्थाप्य चागतोऽन्वेषणे भवे ॥ <br>
विरामे सुखसम्भोगे तुभ्यं दास्यामि साम्प्रतम् ॥ ४२ ॥ <br>
कामुकस्य वचः श्रुत्वा घृताची सस्मिता मुने ॥ <br>
ददौ प्रत्युत्तरं शीघ्रं नीतियुक्तं मनोहरम् ॥ ४३ ॥ <br>
घृताच्युवाच ॥ <br>
त्वया यदुक्तं भद्रं तत्स्वीकरोम्यधुना परम् ॥ ।<br>
किन्तु सामयिकं वाक्यं ब्रवीष्यामि स्मरातुर ॥ ४४ ॥ <br>
कामदेवालयं यामि कृतवेषा च तत्कृते ॥<br>
यद्दिने यत्कृते यामो वयं तेषां च योषितः ॥४५॥ <br>
अद्याहं कामपत्नी च गुरुपत्नी तवाधुना ॥ <br>
त्वयोक्तमधुनेदं च पठितं कामदेवतः ॥ ४६ ॥<br>
विद्यादाता मन्त्रदाता गुरुर्लक्षगुणैः पितुः ॥ <br>
मातुः सहस्रगुणवान्नास्त्यन्यस्तत्समो गुरुः ॥४७॥ <br>
गुरोः शतगुणैः पूज्या गुरुपत्नी श्रुतौ श्रुता॥<br>
पितुः शतगुणं पूज्या यथा माता विचक्षण ॥४८॥ <br>
मात्रा समागमे सूनोर्यावान्दोषः श्रुतौ श्रुतः ॥ <br>
ततो लक्षगुणो दोषो गुरुपत्नीसमागमे ॥ ४९ ॥ <br>
मातरित्येव शब्देन यां च सम्भाषते नरः ॥ <br>
स मातृतुल्या सत्येन धर्मः साक्षी सतामपि ॥ 1.10.५० ॥ <br>
तया हि संगतो यस्स्यात्कालसूत्रं प्रयाति सः ॥ <br>
तत्र घोरे वसत्येव यावच्चन्द्रदिवाकरौ ॥ ५१ ॥ <br>
मात्रा सह समायोगे ततो दोषश्चतुर्गुणः ॥ <br>
सार्द्धं च गुरुपत्न्या च तल्लक्षगुण एव च॥५२॥<br>
कुम्भीपाके पतत्येव यावद्वै ब्रह्मणो वयः ॥<br>
प्रायश्चित्तं पापिनश्च तस्य नैव श्रुतौ श्रुतम् ॥५३॥ <br>
चक्राकारं कुलालस्य तीक्ष्णधारं च खङ्गवत् ॥ <br>
वसामूत्रपुरीषैश्च परिपूर्णं सुदुस्तरम् ॥ ५४ ॥ <br>
शूलवत्कृमिसंयुक्तं तप्तमग्निसमं द्रवत् ॥ <br>
पापिनां तद्विहारं च कुम्भीपाकप्रकीर्तितम् ॥ ५५ ॥ <br>
यावान्दोषो हि पुंसां च गुरुपत्नीसमागमे ॥ <br>
तावांश्च गुरुपत्न्यां वै तत्र चेत्कामुकी यदि ॥ ५६ ॥ <br>
अद्य यास्यामि कामस्य मन्दिरं तस्य कामिनी ॥ <br>
वेषं कृत्वा गमिष्यामि त्वत्कृतेऽहं दिनान्तरे ॥५७॥ <br>
घृताचीवचनं श्रुत्वा विश्वकर्मा रुरोष ताम् ॥ <br>
शशाप शूद्रयोनिं च व्रजेति जगतीतले ॥५८॥ <br>
घृताची तद्वचः श्रुत्वा तं शशाप सुदारुणम् ॥ <br>
लभ जन्म भवे त्वं च स्वर्गभ्रष्टो भवेति च ॥ ५९ ॥ <br>
घृताची कारुमुक्त्वा च साऽगच्छत्काममन्दिरम् ॥ <br>
कामेन सुरतं कृत्वा कथयामास तां कथाम् ॥1.10.६० ॥ <br>
सा भारते च कामोक्त्या गोपस्य मदनस्य च ॥ <br>
पत्न्यां प्रयागे नगरे लेभे जन्म च शौनक ॥ ६१ ॥ <br>
जातिस्मरा तत्प्रसूता बभूव च तपस्विनी ॥ <br>
वरं न वव्रे धर्मिष्ठा तपस्यायां मनो दधौ ॥ ६२ ॥ <br>
तपश्चकार तपसा तप्तकाञ्चनसन्निभा ॥ <br>
दिव्यं च शतवर्षं सा गङ्गातीरे मनोरमे ॥ ६३ ॥ <br>
वीर्येण सुरकारोश्च नव पुत्रान्प्रसूय सा ॥ <br>
पुनः स्वलोकं गत्वा च सा घृताची बभूव ह ॥ ६४ ॥ <br>
शौनक उवाच ॥ <br>
कथं वीर्य्यं सा दधार सुरकारोस्तपस्विनी ॥ <br>
पुत्रान्नव प्रसूता च कुत्र वा कति वासरान्॥ ६५ । <br>
सौतिरुवाच ॥ <br>
विश्वकर्मा तु तच्छापं समाकर्ण्य रुषाऽन्वितः ॥ <br>
जगाम ब्रह्मणः स्थानं शोकेन हृतचेतनः ॥ ६६ ॥ <br>
नत्वा स्तुत्वा च ब्रह्माणं कथयामास तां कथाम् ॥ <br>
ललाभ जन्म ब्राह्मण्यां पृथिव्यामाज्ञया विधेः ॥ ६७ ॥ <br>
स एव ब्राह्मणो भूत्वा भुवि कारुर्बभूव ह ॥ <br>
नृपाणां च गृहस्थानां नानाशिल्पं चकार ह ॥६८॥ <br>
शिल्पं च कारयामास सर्वेभ्यः सर्वतः सदा ।<br>
विचित्रं विविधं शिल्पमाश्चर्य्यं सुमनोहरम् ॥ ६९ ॥ <br>
एकदा तु प्रयागे च शिल्पं कृत्वा नृपस्य च ॥ <br>
स्नातुं जगाम गङ्गां स चापश्यत्तत्र कामिनीम्।1.10.७०॥ <br>
घृताचीं नवरूपां च युवतिं तां तपस्विनीम् ॥ <br>
जातिस्मरां तां बुबुधे स च जातिस्मरो द्विज ॥ ७१ ॥ <br>
दृष्ट्वा सकामः सहसा बभूव हृतचेतनः ॥ <br>
उवाच मधुरं शान्तः शान्तां तां च तपस्विनीम्॥७२॥<br>
ब्राह्मण उवाच ॥ <br>
अहोऽधुना त्वमत्रैव घृताचि सुमनोहरे ॥ <br>
मा मां स्मरसि रम्भोरु विश्वकर्माऽहमेव च॥७३॥ <br>
शापमोक्षं करिष्यामि भज मां तव सुन्दरि॥<br>
त्वत्कृतेऽतिदहत्येव मनो मे स च मन्मथः॥ ॥ ७४ ॥ <br>
द्विजस्य वचनं श्रुत्वा घृताची नवरूपिणी॥<br>
उवाच मधुरं शान्ता नीतियुक्तं परं वचः ॥७५॥ <br>
गोपिकोवाच॥ <br>
तद्दिने कामकान्ताऽहमधुना च तपस्विनी ॥ <br>
कथं त्वया संगता स्यां गंगातीरे च भारते ॥ ७६ ॥ <br>
विश्वकर्मन्निदं पुण्यं कर्मक्षेत्रं च भारतम् ॥ <br>
अत्र यत्क्रियते कर्म भोगोऽन्यत्र शुभाशुभम् ॥ ७७ ॥ <br>
धर्मी मोक्षकृते जन्म प्रलभ्य तपसः फलात् ॥ <br>
निबद्धः कुरुते कर्म मोहितो विष्णुमायया ॥ ७८ ॥ <br>
माया नारायणीशाना परितुष्टा च यं भवेत् ॥ <br>
तस्मै ददाति श्रीकृष्णो भक्तिं तन्मन्त्रमीप्सितम् ॥ ७९ ॥<br>
यो मूढो विषयासक्तो लब्धजन्मा च भारते ॥ <br>
विहाय कृष्णं सर्वेशं स मुग्धो विष्णुमायया ॥ 1.10.८० ॥ <br>
सर्वं स्मरामि देवाहमहो जातिस्मरा पुरा ॥ <br>
घृताची सुरवेश्याऽहमधुना गोपकन्यका ॥ ८१ ॥ <br>
तपः करोमि मोक्षार्थं गङ्गातीरे सुपुण्यदे ॥ <br>
नात्र स्थलं च क्रीडायाः स्थिरस्त्वं भव कामुक ॥ ८२ ॥ <br>
अन्यत्र यत्कृतं पापं गंगायां तद्विनश्यति ॥ <br>
गंगातीरे कृतं पापं सद्यो लक्षगुणं भवेत् ॥ ८३ ॥ <br>
तत्तु नारायणक्षेत्रे तपसा च विनश्यति ॥ <br>
यद्येव कामतः कृत्वा निवृत्तश्च भवेत्पुनः ॥ ८४ ॥ <br>
घृताचीवचनं श्रुत्वा विश्वकर्माऽनिलाकृतिः ॥ <br>
जगाम तां गृहीत्वा च मलयं चन्दनालयम् ॥ ८५ ॥ <br>
रम्यायां मलयद्रोण्यां पुष्पतल्पे मनोरमे ॥ ।<br>
पुष्पचन्दनवातेन संततं सुरभीकृते॥८६॥ <br>
चकार सुखसम्भोगं तया स विजने वने ॥ <br>
पूर्णं द्वादशवर्षं च बुबुधे न दिवानिशम्॥८७॥ <br>
बभूव गर्भः कामिन्याः परिपूर्णः सुदुर्वहः॥<br>
सा सुषाव च तत्रैव पुत्रान्नव मनोहरान्॥८८॥<br>
कृतशिक्षितशिल्पांश्व ज्ञानयुक्तांश्च शौनक॥ <br>
पूर्णप्राक्तनतो युग्यान्बलयुक्तान्विचक्षणान् ॥ ८९ ॥ <br>
मालाकारान्कर्मकाराञ्छङ्खकारान्कुविन्दकान् ॥ <br>
कुम्भकारान्सूत्रकारान्स्वर्णचित्रकरांस्तथा ॥ 1.10.९० ॥ <br>
तौ च तेभ्यो वरं दत्त्वा तान्संस्थाप्य महीतले ॥ <br>
मानवीं तनुमुत्सृज्य जग्मतुर्निजमन्दिरम् ॥ ९१ ॥ <br>
स्वर्णकारः स्वर्णचौर्याद्ब्राह्मणानां द्विजोत्तम ॥ <br>
बभूव पतितः सद्यो ब्रह्मशापेन कर्मणा ॥ ९२ ॥ <br>
सूत्रकारो द्विजानां तु शापेन पतितो भुवि ॥ <br>
शीघ्रं च यज्ञकाष्ठानि न ददौ तेन हेतुना॥९३॥<br>
व्यतिक्रमेण चित्राणां सद्यश्चित्रकरस्तथा ॥ <br>
पतितो ब्रह्मशापेन ब्राह्मणानां च कोपतः॥९४।<br>
कश्चिद्वणिग्विशेषश्च संसर्गात्स्वर्णकारिणः ॥ <br>
स्वर्णचौर्य्यादिदोषेण पतितो ब्रह्मशापतः ॥९५॥ <br>
कुलटायां च शूद्रायां चित्रकारस्य वीर्य्यतः ॥ <br>
बभूवाट्टालिकाकारः पतितो जारदोषतः ॥ ९६ ॥ <br>
अट्टालिकाकारबीजात्कुम्भकारस्य योषिति ॥ <br>
बभूव कोटकः सद्यः पतितो गृहकारकः ॥ ९७ ॥ <br>
कुम्भकारस्य बीजेन सद्यः कोटकयोषिति ॥ <br>
बभूव तैलकारश्च कुटिलः पतितो भुवि॥ ॥ ९८ ॥ <br>
सद्यः क्षत्रियबीजेन राजपुत्रस्य योषिति ॥ <br>
बभूव तीवरश्चैव पतितो जारदोषतः ॥ ९९ ॥ <br>
तीवरस्य तु बीजेन तैलकारस्य योषिति॥ <br>
बभूव पतितो दस्युर्लेटश्च परिकीर्तितः ॥ 1.10.१०० ॥ <br>
लेटस्तीवरकन्यायां जनयामास षट् सुतान् ॥ <br>
माल्लं मन्त्रं मातरं च भण्डं कोलं कलन्दरम् ॥ १०१ ॥ <br>
ब्राह्मण्यां शूद्रवीर्य्येण पतितो जारदोषतः ॥ <br>
सद्यो बभूव चण्डालः सर्वस्मादधमोऽशुचिः ॥ ॥ १०२ ॥ <br>
तीवरेण च चण्डाल्यां चर्मकारो बभूव ह ॥ <br>
चर्मकार्य्यां च चण्डालान्मांसच्छेदो बभूव ह ॥ १०३ ॥ <br>
मांसच्छेद्यां तीवरेण कोञ्चश्च परिकीर्तितः ॥ <br>
कोञ्चस्त्रियां तु कैवर्त्तात्कर्त्तारः परिकीर्तितः ॥ १०४ ॥ <br>
सद्यश्चण्डालकन्यायां लेटवीर्य्येण शौनक ॥ <br>
बभूवतुस्तौ द्वौ पुत्रौ दुष्टौ हड्डिडमौ तथा ॥१०५॥ <br>
क्रमेण हड्डिकन्यायां सद्यश्चण्डालवीर्य्यतः ॥ <br>
बभूवुः पञ्च पुत्राश्च दुष्टा वनचराश्च ते ॥ १०६ ॥ <br>
लेटात्तीवरकन्यायां गङ्गातीरे च शौनक ॥ <br>
बभूव सद्यो यो बालो गङ्गापुत्रः प्रकीर्तितः ॥ १०७ ॥ <br>
गङ्गापुत्रस्य कन्यायां वीर्य्याद्वै वेषधारिणः ॥ <br>
बभूव वेषधारी च पुत्रो युङ्गी प्रकीर्तितः ॥ १०८ ॥ <br>
वैश्यात्तीवरकन्यायां सद्यः शुण्डी बभूव ह ॥ <br>
शुण्डीयोषिति वैश्यानु पौण्ड्रकश्च बभूव ह ॥ १०९ ॥ <br>
क्षत्रात्करणकन्यायां राजपुत्रो बभूव ह ॥ <br>
राजपुत्र्यां तु करणादागरीति प्रकीर्तितः ॥ 1.10.११० ॥ <br>
क्षत्रवीर्य्येण वैश्यायां कैवर्त्तः परिकीर्तितः ॥ <br>
कलौ तीवरसंसर्गाद्धीवरः पतितो भुवि ॥ १११ ॥ <br>
तीवर्यां धीवरात्पुत्रो बभूव रजकः स्मृतः ॥ <br>
रजक्यां तीवराच्चैव कोयालीति बभूव ह ॥ ११२ ॥ <br>
नापिताद्गोपकन्यायां सर्वस्वी तस्य योषिति ॥ <br>
क्षत्राद्बभूव व्याधश्च बलवान्मृगहिंसकः ॥ ११३ ॥ <br>
तीवराच्छुण्डिकन्यायां बभूवुः सप्त पुत्रकाः ॥ <br>
ते कलौ हड्डिसंसर्गाद्बभूवुर्दस्यवः सदा ॥ ११४ ॥ <br>
ब्राह्मण्यामृषिवीर्य्येण ऋतोः प्रथमवासरे ॥ <br>
कुत्सितश्चोदरे जातः कूदरस्तेन कीर्तितः ॥ ११५ ॥ <br>
तदशौचं विप्रतुल्यं पतितश्चर्तुदोषतः ॥ <br>
सद्यः कोटकसंसर्गादधमो जगतीतले ॥ ११६ ॥ <br>
क्षत्रवीर्य्येण वैश्यायामृतोः प्रथमवासरे ॥ <br>
जातः पुत्रो महादस्युर्बलवांश्च धनुर्द्धरः ॥ ११७ ॥ <br>
चकार वागतीतं च क्षत्रियेणापि वारितः ॥ <br>
तेन जात्याः स पुत्रश्च वागतीतः प्रकीर्तितः ॥ ११८ ॥ <br>
क्षत्त्रवीर्य्येण शूद्रायामृतुदोषेण पापतः ॥ <br>
बलवन्तो दुरन्ताश्च बभूवुर्म्लेच्छजातयः ॥ ११९ ॥ <br>
अविद्धकर्णाः क्रूराश्च निर्भया रणदुर्जयाः ॥ <br>
शौचाचारविहीनाश्च दुर्द्धर्षा धर्मवर्जिताः ॥ 1.10.१२० ॥ <br>
म्लेच्छात्कुविन्दकन्यायां जोला जातिर्बभूव ह॥ । <br>
जोलात्कुविन्दकन्यायां शराङ्कः परिकीर्तितः ॥ १२१ ॥ <br>
वर्णसङ्करदोषेण बह्व्यश्चाश्रुतजातय ॥ <br>
तासां नामानि संख्याश्च को वा वक्तुं क्षमो द्विज ॥ १२२ ॥ <br>
वैद्योऽश्विनीकुमारेण जातो विप्रस्य योषिति ॥ <br>
वैद्यवीर्य्येण शूद्रायां बभूवुर्बहवो जनाः ॥ १२३ ॥ <br>
ते च ग्राम्यगुणज्ञाश्च मन्त्रौषधिपरायणाः ॥ <br>
तेभ्यश्च जाताः शूद्रायां ये व्यालग्राहिणो भुवि ॥ १२४ ॥ <br>
शौनक उवाच ॥ <br>
कथं ब्राह्मणपत्न्यां तु सूर्य्यपुत्रोऽश्विनीसुतः ॥ <br>
अहो केनाविवेकेन वीर्य्याधानं चकार ह ॥ १२९ ॥ <br>
सौतिरुवाच ॥ <br>
गच्छन्तीं तीर्थयात्रायां ब्राह्मणीं रविनन्दनः ॥ <br>
ददर्श कामुकः शान्तः पुष्पोद्याने च निर्जने ॥ १२६ ॥ <br>
तया निवारितो यत्नाद्बलेन बलवान्सुरः ॥ <br>
अतीव सुन्दरीं दृष्ट्वा वीर्य्याधानं चकार सः ॥ १२७ ॥ <br>
द्रुतं तत्याज गर्भं सा पुष्पोद्याने मनोहरे ॥ <br>
सद्यो बभूव पुत्रश्च तप्तकाञ्चनस न्निभः ॥ १२८ ॥ <br>
सपुत्रा स्वामिनो गेहं जगाम व्रीडिता सदा ॥ <br>
स्वामिनं कथयामास यन्मार्गे दैवसङ्कटम् ॥ १२९ ॥ <br>
विप्रो रोषेण तत्याज तं च पुत्रं स्वकामिनीम् ॥ <br>
सरिद्बभूव योगेन सा च गोदावरी स्मृता ॥ 1.10.१३० ॥ <br>
पुत्रं चिकित्साशास्त्रं च पाठयामास यत्नतः ॥ <br>
नानाशिल्पं च मंत्रं च स्वयं स रविनन्दनः ॥ १३१ ॥ <br>
विप्रश्च वेतनाज्योतिर्गणनाच्च निरन्तरम् ॥ <br>
वेदधर्मपरित्यक्तो बभूव गणको भुवि ॥ १३२ ॥ <br>
लोभी विप्रश्च शूद्राणामग्रे दानं गृहीतवान् ॥ <br>
ग्रहणे मृतदानानामग्रादानो बभूव सः ॥ १३३ ॥ <br>
कश्चित्पुमान्ब्रह्मयज्ञे यज्ञकुण्डात्समुत्थितः ॥ <br>
स सूतो धर्मवक्ता च मत्पूर्वपुरुषः स्मृतः ॥ १३४ ॥ <br>
पुराणं पाठयामास तं च ब्रह्मा कृपानिधिः ॥ <br>
पुराणवक्ता सूतश्च यज्ञकुण्डसमुद्भवः ॥ १३९ ॥ <br>
वैश्यायां सूतवीर्य्येण पुमानेको बभूव ह ॥ <br>
स भट्टो वावदूकश्च सर्वेषां स्तुतिपाठकः ॥ १३६ ॥ <br>
एवं ते कथितः किंचित्पृथिव्यां जातिनिर्णय ॥ <br>
वर्णसङ्करदोषेण बह्व्योऽन्याः सन्ति जातयः॥ १ ३७॥ <br>
सबन्धो येषु येषां यः सर्वजातिषु सर्वतः ॥ <br>
तत्त्वं ब्रवीमि वेदोक्तं ब्रह्मणा कथितं पुरा ॥ १३८ ॥ <br>
पिता तातस्तु जनको जन्मदाता प्रकीर्तितः ॥ <br>
अम्बा माता च जननी जनयित्री प्रसूरपि ॥ १३९ ॥ <br>
पितामहः पितृपिता तत्पिता प्रपितापहः ॥ <br>
अत ऊर्ध्वं ज्ञातयश्च सगोत्राः परिकीर्तितः ॥ 1.10.१४० ॥ <br>
मातामहः पिता मातुः प्रमातामह एव च ॥ <br>
मातामहस्य जनकस्तत्पिता वृद्धपूर्वकः ॥ १४१ ॥ <br>
पितामही पितुर्माता तच्छ्वश्रूः प्रपितामही ॥ <br>
तच्छ्वश्रूश्च परिज्ञेया सा वृद्धप्रपितामही ॥ १४२ ॥ <br>
मातामही मातृमाता मातृतुल्या च पूजिता ॥ <br>
प्रमातामहीति ज्ञेया प्रमातामहकामिनी ॥ १४३ ॥ <br>
वृद्धमातामही ज्ञेया पत्पितुः कामिनी तथा ॥ <br>
पितृभ्राता पितृ व्यश्च मातृभ्राता च मातुलः ॥ १४४ ॥ <br>
पितृष्वसा पितुर्मातृष्वसा मातुस्स्वसा स्मृता ॥ <br>
सूनुश्च तनयः पुत्रो दायादश्चात्मजस्तथा॥ ॥ १४५ ॥<br>
धनभाग्वीर्य्यजश्चैव पुंसि जन्ये च वर्त्तते ॥ <br>
जन्यायां दुहिता कन्या चात्मजा परिकीर्तिता ॥ १४६ ॥ <br>
पुत्रपत्नी वधू ज्ञेया जामाता दुहितुः पतिः ॥ <br>
पतिः प्रियश्च भर्ता च स्वामीकान्ते च वर्तते ॥ १४७ ॥ <br>
देवरः स्वामिनो भ्राता ननांदा स्वामिनः स्वसा ॥ <br>
श्वशुरः स्वामिनस्तातः श्वश्रूश्च स्वामिनः प्रसूः ॥ १४८ ॥ <br>
भार्य्या जाया प्रिया कान्ता स्त्री व पत्नी प्रकीर्तिता ॥ <br>
पत्नीभ्राता श्यालकश्च स्वसा पत्न्याश्च श्यालिका ॥ १४९ ॥ <br>
पत्नीमाता तथा श्वश्रूस्तत्पिता श्वशुरः स्मृतः ॥ <br>
सगर्भः सोदरो भ्राता सगर्भा भगिनी स्मृता ॥ 1.10.१५० ॥ <br>
भगिनीजो भागिनेयो भ्रातृजो भ्रातृपुत्रकः ॥ <br>
आवुत्तो भगिनीकान्तो भगिनीपतिरेव च ॥ १९१ ॥ <br>
श्यालीपतिस्तु भ्राता च श्वशुरैकत्वहेतुना ॥ <br>
श्वशुरस्तु पिता ज्ञेयो जन्मदातुः समो मुने ॥१९२॥ <br>
अन्नदाता भयत्राता पत्नीतातस्तथैव च ॥ <br>
विद्यादाता जन्मदाता पंचैते पितरो नृणाम् ॥ १५३॥ <br>
अन्नदातुश्च या पत्नी भगिनी गुरुकामिनी <br>
माता च तत्सपत्नी च कन्या पुत्रप्रिया तथा ॥१५४॥<br>
मातुर्माता पितुर्माता श्वश्रूपित्रोः स्वसा तथा॥<br>
पितृव्यस्त्री मातुलानी मातरश्च चर्तुदश॥१५५॥<br>
पौत्रस्तु पुत्रपुत्रे च प्रपौत्रस्तत्सुतेऽपि च ॥ <br>
तत्पुत्राद्याश्च ये वंश्याः कुलजाश्च प्रकीर्तिताः॥१५६॥<br>
कन्यापुत्रश्च दौहित्रस्तत्पुत्राद्याश्च बांधवाः॥<br>
भागिनेयसुताद्याश्च पुरुषा बांधवाः स्मृताः॥१५७॥<br>
भ्रातृपुत्रस्य पुत्राद्यास्ते पुनर्ज्ञातयः स्मृताः ॥ <br>
गुरुपुत्रस्तथा भ्राता पोष्यः परमबान्धवः॥१५८॥<br>
गुरुकन्या च भगिनी पोष्या मातृसमा मुने॥<br>
पुत्रस्य च गुरुर्भ्राता पोष्यः सुस्निग्धबान्धवः ॥१५९॥<br>
पुत्रस्य श्वशुरो भ्राता बन्धुर्वैवाहिकः स्मृतः॥<br>
कन्यायाः श्वशुरे चैव तत्सम्बन्धः प्रकीर्तितः॥1.10.१६०॥<br>
गुरुश्च कन्यकायाश्च भ्राता सुस्निग्धबान्धवः ॥ <br>
गुरुश्वशुरभ्रातॄणां गुरुतुल्यः प्रकीर्तितः ॥ १६१॥ <br>
बन्धुता येन सार्द्ध च तन्मित्रं परिकीर्तितम् ॥ <br>
मित्रं सुखप्रदं ज्ञेयं दुःखदो रिपुरुच्यते ॥ १६२ ॥ <br>
बान्धवो दुःखदो दैवान्निस्सम्बन्धोऽसुखप्रदः ॥ <br>
सम्बन्धास्त्रिविधाः पुंसां विप्रेन्द्र जगतीतले ॥ १६३ ॥ <br>
विद्याजो योनिजश्चैव प्रीतिजश्च प्रकीर्तितः ॥ <br>
मित्रं तु प्रीतिजं ज्ञेयं स सम्बधः सुदुर्लभः ॥ १६४ ॥ <br>
मित्रमाता मित्रभार्य्या मातृतुल्या न संशयः॥ <br>
मित्रभ्राता मित्रपिता भ्रातृतातसमौ नृणाम् ॥१६५॥<br>
चतुर्थं नामसम्बन्धमित्याह कमलोद्भवः॥<br>
जारश्चोपपर्तिर्बन्धुर्दुष्टा सम्भोगकर्त्तरि ॥ १६६ ॥ <br>
उपपत्न्यां नवज्ञा च प्रेयसी चित्तहारिणी ॥ <br>
स्वामितुल्यश्च जारश्च नवज्ञा गृहिणी समा ॥ १६७ ॥ <br>
सम्बन्धो देशभेदे च सर्वदेशे विगर्हितः ॥ <br>
अवैदिको निन्दितस्तु विश्वामित्रेण निर्मितः ॥ १६८ ॥ <br>
दुस्त्यजश्च महद्भिस्तु देशभेदे विधीयते ॥ <br>
अकीर्तिजनकः पुंसां योषितां च विशेषतः ॥ १६९ ॥ <br>
तेजीयसां न दोषाय विद्यमाने युगे युगे ॥ 1.10.१७० ॥ <br>
इति श्रीब्रह्मवैवर्त्ते महापुराणे सौतिशौनकसंवादे ब्रह्मखण्डे जातिसम्बन्धनिर्णयो नाम दशमोऽध्यायः ॥ १० ॥ <br>
<br>
