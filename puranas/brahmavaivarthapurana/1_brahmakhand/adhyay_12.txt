शौनक उवाच ।। <br>
ऋषिवंशप्रसङ्गेन बभूवुर्विविधाः कथाः ।। <br>
उपालम्भेन प्रस्तावात्कौतुकेन श्रुता मया ।।१।। <br>
प्रजा वा ससृजुः के वा ऊर्ध्वरेताश्च कश्चन ।। <br>
पित्रा सह विरोधेन नारदः किं चकार सः ।। २ ।। <br>
पितुः शापेन पुत्रस्य किं बभूव विरोधतः ।।  <br>
पितुर्वा पुत्रशापेन सौते तत्कथ्यतां शुभम् ।। ३ ।। <br>
सौतिरुवाच ।। <br>
हंसो यतिश्चारणिश्च वोढुः पञ्चशिखस्तथा ।। <br>
अपान्तरतमाश्चैव सनकाद्याश्च शौनक ।। ४ ।। <br>
एतैर्विनाऽन्ये बहवो ब्रह्मपुत्राश्च सन्ततम् ।। <br>
सांसारिकाः प्रजावन्तो गुर्वाज्ञापरिपालकाः ।। ५ ।। <br>
अपूज्यः पुत्रशापेन स्वयं ब्रह्मा प्रजापतिः ।। <br>
तेनैव ब्रह्मणो मन्त्रं नोपासन्ते विपश्चितः ।। ६ ।। <br>
नारदो गुरुशापेन गन्धर्वश्च बभूव सः।। <br>
कथयामि सुविस्तीर्णं तद्वृत्तान्तं निशामय ।। ७ ।। <br>
गन्धर्वराजः सर्वेषां गन्धर्वाणां वरो महान् ।। <br>
परमैश्वर्य्यसंयुक्तः पुत्रहीनो हि कर्मणा ।। ८ ।। <br>
गुर्वाज्ञया पुष्करे स परमेण समाधिना ।। <br>
तपश्चकार शम्भोश्च कृपणो दीनमानसः ।। ९ ।। <br>
शिवस्य कवचं स्तोत्रं मन्त्रं च द्वादशाक्षरम् ।। <br>
ददौ गन्धर्वराजाय वसिष्ठश्च कृपानिधिः ।। 1.12.१० ।। <br>
जजाप परमं मन्त्रं दिव्यं वर्षशतं मुने ।। <br>
पुष्करे स निराहारः पुत्रदुःखेन तापितः ।। ११ ।। <br>
विरामे शतवर्षस्य ददर्श पुरतः शिवम् ।। <br>
भासयंतं दश दिशो ज्वलन्तं ब्रह्मतेजसा ।। १२ ।। <br>
महत्तेजस्स्वरूपं च भगवन्तं सनातनम् ।। <br>
ईषद्धासं प्रसन्नास्यं भक्तानुग्रहकारकम् ।। १३ ।। <br>
तपोरूपं तपोबीजं तपस्याफलदं फलम् ।।<br>
शरणागतभक्ताय दातारं सर्वसम्पदाम् ।। १४ ।। <br>
त्रिशूलपट्टिशधरं वृषभस्थं दिगम्बरम् ।। <br>
शुद्ध स्फटिकसंकाशं त्रिनेत्रं चन्द्रशेखरम् ।। १५ ।। <br>
तप्तस्वर्णप्रभाजुष्टजटाजालधरं वरम् ।। <br>
नीलकण्डं च सर्वज्ञं नागयज्ञोपवीतकम् ।। १६ ।। <br>
संहर्तारं च सर्वेषां कालं मृत्युंजयं परम् ।। <br>
ग्रीष्ममध्याह्नमार्त्तण्डकोटिसंकाशमीश्वरम् ।। १७ ।। <br>
तत्त्वज्ञानप्रदं शांतं मुक्तिदं हरिभक्तिदम् ।। <br>
दृष्ट्वा ननाम सहसा गन्धर्वो दण्डवद्भुवि ।। १८ ।। <br>
वसिष्ठदत्तस्तोत्रेण तुष्टाव परमेश्वरम् ।। <br>
वरं वृणुष्वेति शिवस्तमुवाच कृपानिधिः ।। <br>
स ययाचे हरे भक्तिं पुत्रं परमवैष्णवम् ।। १९ ।। <br>
गन्धर्वस्य वचः श्रुत्वा चाह सीच्चन्द्रशेखरः ।। <br>
उवाच दीनं दीनेशो दीनबन्धुः सनातनम् ।। 1.12.२० ।।<br>
श्रीमहादेव उवाच ।। <br>
कृतार्थस्त्वं वरादेकादन्यच्चर्वितचर्वणम्   ।। <br>
गन्धर्वराज वृणुषे को वा तृप्तोऽतिमङ्गले ।। २१ ।। <br>
यस्य भक्तिर्हरौ वत्स सुदृढा सर्वमङ्गला ।। <br>
स समर्थः सर्वविश्वं पातुं कर्त्तुं च लीलया ।। २२ ।। <br>
आत्मनः कुलकोटिं च शतं मातामहस्य च ।। <br>
पुरुषाणां समुद्धृत्य गोलोकं याति निश्चितम् ।।२३।। <br>
त्रिविधानि च पापानि कोटिजन्मार्जितानि च ।। <br>
निहत्य पुण्यभोगं च हरिदास्यं लभेद् ध्रुवम्।।२४।।<br>
तावत्पत्नी सुतस्तावत्तावदैश्वर्य्यमीप्सितम्।। <br>
सुखं दुःखं नृणां तावद्यावत्कृष्णे न मानसम्।। २९ ।। <br>
कृष्णे मनसि संजाते भक्तिखड्गो दुरत्ययः ।। <br>
नराणां कर्मवृक्षाणां मूलच्छेदं करोत्यहो ।। २६ ।। <br>
भवेद्येषां सुकृतिनां पुत्राः परमवैष्णवाः ।। <br>
कुलकोटिं च तेषां ते उद्धरन्त्येव लीलया ।। २७ ।। <br>
चरितार्थः पुमानेकाद्वरमिच्छुर्वरादहो।। <br>
किं वरेण द्वितीयेन पुंसां तृप्तिर्न मङ्गले ।। २८ ।। <br>
धनं संचितमस्माकं वैष्णवानां सुदुर्लभम् ।। <br>
श्रीकृष्णे भक्तिदास्यं च न वयं दातुमुत्सुकाः ।।२९।।<br>
वरयान्यं वरं वत्स यत्ते मनसि वांछितम्।।<br>
इन्द्रत्वममरत्वं वा ब्रह्मत्वं लभ दुर्लभम्।।1.12.३०।। <br>
सर्वसिद्धिं महायोगं ज्ञानं मृत्युजयादिकम् ।। <br>
सुखेन सर्वं दास्यामि हरिदास्यं त्यज ध्रुवम् ।। ३१ ।। <br>
शङ्करस्य वचः श्रुत्वा शुष्ककण्ठोष्ठतालुकः ।। <br>
उवाच दीनो दीनेशं दातारं सर्वसम्पदाम् ।। ३२ ।। <br>
गन्धर्व उवाच ।। <br>
यत्पक्ष्मचालनेनैव ब्रह्मणः पतनं भवेत् ।। <br>
तद्ब्रह्मत्वं स्वप्नतुल्यं कृष्णभक्तो न चेच्छति ।। ३३ ।। <br>
इन्द्रत्वममरत्वं वा सिद्धियोगादिकं शिव ।। <br>
ज्ञानं मृत्युजयाद्यं वा न हि भक्तस्य वाञ्छितम् ।। ३४ ।। <br>
सालोक्यसार्ष्टिसामीप्यसायुज्यं श्रीहरेरपि ।। <br>
तत्र निर्वाणमोक्षं च न हि वाञ्छन्ति वैष्णवाः ।। ३९ ।। <br>
शश्वत्तत्र दृढा भक्तिर्हरिदास्यं सुदुर्लभम् ।।<br>
स्वप्ने जागरणे भक्ता वाञ्छन्त्येवं वरं वरम् ।। ३६ ।। <br>
तद्दास्यं वैष्णवसुतं देहि कल्पतरो वरम् ।। <br>
त्वां प्राप्य लभते तुष्टं वरं सर्ववरोऽवरः ।। ३७।। <br>
न दास्यसीदं चेच्छम्भो वरं दुष्कृतिनं च माम् ।। <br>
कृत्वा हि स्वशिरश्छेदं प्रदास्यामि हुताशने ।। ३८ ।। <br>
गन्धर्ववचनं श्रुत्वा तमुवाच कृपानिधिः ।। <br>
भक्तं दीनं च भक्तेशो भक्तानुग्रहकारकः ।।३९।। <br>
श्रीशंकर उवाच ।। <br>
हरिभक्तिं हरेर्दास्यं पुत्रं परमवैष्णवम्।।<br>
चिरायुषं च गुणिनं शश्वत्सुस्थिरयौवनम् ।। 1.12.४० ।। <br>
ज्ञानिनं सुन्दरवरं गुरुभक्तं जितेन्द्रियम् ।। <br>
गन्धर्वराजप्रवरं वरेमं लभ मा शुचः ।। ४१ ।। <br>
इत्युक्त्वा शंकरस्तस्माज्जगाम स्वालयं मुने ।। <br>
गन्धर्वराजः सन्तुष्ट आजगाम स्वमन्दिरम् ।। ४२ ।। <br>
प्रफुल्लमानसाः सर्वे मानवाः सिद्धकर्मणः ।। <br>
नारदस्तस्य भार्य्यायां लेभे जन्म च भारते ।। ४३ ।। <br>
सुषाव पुत्रं सा वृद्धा पर्वते गन्धमादने ।। <br>
गुरुर्वसिष्ठो भगवान्नाम चक्रे यथोचितम् ।। ४४ ।। <br>
बालकस्य च तस्यैव मङ्गलं मङ्गले दिने ।। <br>
उप शब्दोऽधिकार्थश्च पूज्ये च बर्हणः पुमान् ।। <br>
पूज्यानामधिको बालस्तेनोपबर्हणाभिधः ।। ४५।। <br>
इति श्रीब्रह्मवैवर्त्ते महापुराणे सौति शौनकसंवादे ब्रह्मखण्डे नारदजन्मकथनं नाम द्वादशोऽध्यायः ।। १२ ।। <br>
<br>
