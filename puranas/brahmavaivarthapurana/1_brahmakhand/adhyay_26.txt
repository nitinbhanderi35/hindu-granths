सौतिरुवाच ।। <br>
हरिस्तोत्रं च कवचं मन्त्रं पूजाविधिं परम् ।। <br>
हरं ययाचे देवर्षिर्ध्यानं च ज्ञानमेव च ।। १ ।। <br>
स्तोत्रं च कवचं मन्त्रं ध्यानं पूजाविधिं तथा ।। <br>
तत्प्राक्तनीयज्ञानं च ददौ तस्मै महेश्वरः ।। २ ।। <br>
सर्वं प्राप्य मुनिश्रेष्ठः परिपूर्णमनोरथः ।। <br>
उवाच प्रणतो भक्त्या गुरुं प्रणतवत्सलम् ।। ३ ।। <br>
नारद उवाच ।। <br>
आह्निकं ब्राह्मणानां च वद वेदविदां वर ।। <br>
स्वधर्मपालनं नित्यं यतो भवति नित्यशः ।। ४ ।। <br>
श्रीमहेश्वर उवाच ।। <br>
ब्राह्मे मुहूर्ते चोत्थाय बह्मरन्धस्थपङ्कजे ।। <br>
सूक्ष्मे सहस्रपत्रे स्वे निर्मले ग्लानिवर्जिते ।। ५ ।। <br>
रात्रिवासं परित्यज्य गुरुं तत्रैव चिन्तयेत् ।। <br>
व्याख्यामुद्राकरं प्रीतं सस्मितं शिष्यवत्सलम् ।। ६ ।। <br>
प्रसन्नवदनं शान्तं परितुष्टं निरन्तरम् ।। <br>
साक्षाद्ब्रह्मस्वरूपं च परमं चिन्तयेत्सदा ।। ७ ।। <br>
ध्यात्वैवं गुरुमाराध्य हृत्पद्मे निर्मले सिते ।। <br>
सहस्रपत्रे विस्तीर्णे देवमिष्टं विचिन्तयेत् ।। ८ ।। <br>
यस्य देवस्य यद्ध्यानं यद्रूपं तद्विचिन्तयेत् ।। <br>
गृहीत्वा तदनुज्ञां च कर्त्तव्यं समयोचितम् ।। ९ ।। <br>
आदौ ध्यात्वा गुरुं नत्वा संपूज्य विधिपूर्वकम् ।। <br>
पश्चात्तदाज्ञामादाय ध्यायेदिष्टं प्रपूजयेत् ।।1.26.१०।। <br>
गुरुप्रदर्शितो देवो मन्त्रपूजाविधिर्जपः ।। <br>
न देवेन गुरुर्दृष्टस्तस्माद्देवाद्गुरुः परः ।। ।। ११ ।। <br>
गुरुर्ब्रह्मा गुरुर्विष्णुर्गुरुर्देवो महेश्वरः ।। <br>
गुरुः प्रकृतिरीशाद्या गुरुश्चन्द्रोऽनलो रविः ।। १२ ।। <br>
गुरुर्वायुश्च वरुणो गुरुर्माता पिता सुहृत् ।। <br>
गुरुरेव परं ब्रह्म नास्ति पूज्यो गुरोः परः ।। १३ ।। <br>
अभीष्टदेवे रुष्टे च समर्थो रक्षणे गुरुः ।। <br>
न समर्था गुरौ रुष्टे रक्षणे सर्वदेवताः ।। १४ ।। <br>
यस्य तुष्टो गुरुः शश्वज्जयस्तस्य पदे पदे ।। <br>
यस्य रुष्टो गुरुस्तस्य सर्वनाशश्च सर्वदा ।। १५ ।। <br>
न संपूज्य गुरुं देवं यो मूढः पूजयेद् भ्रमात्।।<br>
ब्रह्महत्याशतं पापी लभते नात्र संशयः ।।१६।। <br>
सामवेदे च भगवानित्युवाच हरिः स्वयम्।। <br>
तस्मादभीष्टदेवाच्च गुरुः पूज्यतमः परः ।। १७ ।। <br>
गुरुमिष्टं स्वयं ध्यात्वा स्तुत्वा वै साधको मुने ।। <br>
निर्मलं स्थलमासाद्य विण्मूत्रं ह्युत्सृजेन्मुदा ।। १८ ।। <br>
जलं जलसमीपं च सरन्धं प्राणिसन्निधिम् ।। <br>
देवालयसमीपं च वृक्षमूलं च वर्त्म च ।। १९ ।। <br>
हलोत्कर्षस्थलं चैव सस्यक्षेत्रं च गोष्ठकम् ।। <br>
नदीकन्दरगर्भं च पुष्पोद्यानं च पंकिलम् ।। 1.26.२० ।। <br>
ग्रामाद्यभ्यन्तरं चैव नृणां गृहसमीपकम्।। <br>
शङ्कुं सेतुं शरवणं श्मशानं वह्निसन्निधिम् ।। २१ ।। <br>
क्रीडास्थलं महारण्यं मंचकाधःस्थलं तथा ।। <br>
वृक्षच्छायायुतं स्थानमन्तःप्राण्यवपर्णकम् ।।२२।। <br>
दूर्वास्थानं कुशस्थानं वल्मीकस्थानमेव च ।। <br>
वृक्षारोपणभूभिं च कार्यार्थं च परिष्कृतम् ।। २३ ।। <br>
एतत्सर्वं परित्यज्य सूर्य्यतापविवर्जितम् ।। <br>
कृत्वा गर्त्तं पुरीषं च मूत्रं च परिवर्जयेत् ।। २४ ।। <br>
पुरीषमूत्रोत्सर्गं च दिवा कुर्यादुदङ्मुखः ।। <br>
पश्चिमाभिमुखो रात्रौ सन्ध्यायां दक्षिणामुखः ।। २५ ।। <br>
मौनी भूत्वा च निश्वासं यथा गन्धो न सञ्चरेत् ।। <br>
त्यक्त्वा मृदा समाच्छाद्य शौचं कुर्य्याद्विचक्षणः ।।२६।। <br>
कृत्वा तु लोष्टशौचं च जलशौचं ततः परम् ।। <br>
मृद्युक्तं तज्जलं चैव तत्प्रमाणं निशामय ।। ।। २७ ।। <br>
एकां लिङ्गे मृदं दद्याद्वामहस्ते चतुष्टयम् ।। <br>
उभयोर्हस्तयोर्द्वे तु मूत्रशौचं प्रकीर्तितम् ।। २८ ।। <br>
मूत्रशौचं द्विगुणितं मैधुनानन्तरं यदि ।। <br>
मैथुनानन्तरं यद्वा मूत्रशौचं चतुर्गुणम् ।। २९ ।। <br>
एका लिङ्गे गुदे तिस्रस्तथा वामकरे दश ।। <br>
उभयोः सप्त दातव्याः पादः षष्ठेन शुध्यति ।। 1.26.३० ।। <br>
पुरीषशौचं विप्राणां गृहिणामिदमेव च ।। <br>
विधवानां द्विगुणितं शौचमेव प्रकीर्त्तितम् ।। ३१ ।। <br>
यतीनां वैष्णवानां च ब्रह्मर्षेर्ब्रह्मचारिणाम् ।। <br>
चतुर्गुणं च गृहिणां तेषां शौचं प्रकीर्त्तितम् ।। ३२ ।। <br>
नो यावदुपनीयेत द्विजः शूद्रस्तथाऽङ्गना ।। <br>
गन्धलेपक्षयकरं तेषां शौचं प्रकीर्त्तितम् ।। ३३ ।। <br>
शौचं क्षत्रविशोश्चैव द्विजानां गृहिणां समम् ।।<br>
द्विगुणं वैष्णवादीनां मुनीनां परिकीर्तितम् ।। ३४ ।। <br>
न्यूनाधिकं न कर्तव्यं शौचं शुद्धिमभीप्सता ।। <br>
प्रायश्चित्तं प्रयुज्येत विहितातिक्रमे कृते ।। ३५ ।। <br>
शौचं तन्नियमं मत्तः सावधानं निशामय ।। <br>
मृच्छौचे च शुचिर्विप्रोऽप्यशुचिश्च व्यतिक्रमे ।। ३६ ।। <br>
वल्मीकमूषिकोत्खातां मृदमन्तर्जलां तथा ।। <br>
शौचावशिष्टां गेहाच्च न दद्यात्क्लेशसम्भवाम् ।। ३७ ।। <br>
अन्तःप्राण्यवपर्णां च हलोत्खातां विशेषतः ।।<br>
कुशमूलोत्थितां चैव दूर्वामूलोत्थितां तथा ।। ३८ ।। <br>
अश्वत्थमूलान्नीतां च तथैव शयनोत्थिताम् ।। <br>
चतुष्पथाच्च गोष्ठानां गोष्पदानां तथैव च।।३९।।<br>
शस्यस्थलानां क्षेत्राणामुद्यानानां मृदं त्यजेत् ।। <br>
स्नातो वाऽप्यथवाऽस्नातो विप्रः शौचेन शुध्यति ।। 1.26.४० ।। <br>
शौचहीनोऽशुचिर्नित्यमनर्हः सर्वकर्मसु ।। <br>
कृत्वा शौचमिदं विप्रो सुखं प्रक्षालयेत्सुधीः ।। ४१ ।। <br>
आदौ षोडशगण्डूषैर्मुखशुद्धिं विधाय च ।। <br>
दन्तकाष्ठेन दन्तं च तत्पश्चात्परिमार्जयेत् ।।४२।। <br>
पुनः षोडशगण्डूषैर्मुखशुद्धिं समाचरेत् ।। <br>
दन्तमार्जनकाष्ठानां नियमं शृणु नारद ।।४३।। <br>
निरूपितं सामवेदे हरिणा चाह्निकक्रमे ।। <br>
अपामार्गं सिन्धुवारमाम्रं च करवीरकम्।।४४।। <br>
खदिरं च शिरीषं च जातिपुन्नागशालकम् ।। <br>
अशोकमर्जुनं चैव क्षीरिवृक्षं कदम्बकम् ।।४५।। <br>
जम्बूकं बकुलं तोक्मं पलाशं च प्रशस्तकम् ।। <br>
बदरीं पारिभद्रं च मन्दारं शाल्मलिं तथा।।४६ ।।<br>
वृक्षं कण्टकयुक्तं च लतादि परिवर्जयेत् ।। <br>
पिप्पलं च प्रियालं च तिन्ति डीकं च तालकम् ।।४७।। <br>
खर्जूरं नारिकेलं च तालं च परिवर्जयेत् ।। <br>
दन्तशौचविहीनश्च सर्वशौचविहीनकः ।।४८।। <br>
शौचहीनोऽशुचि र्नित्यमनर्हः सर्वकर्मसु ।। <br>
कृत्वा शौचं शुचिर्विप्रो धृत्वा धौते च वाससी ।। ४९ ।। <br>
प्रक्षाल्य पादावाचम्य प्रातःसन्ध्यां समाचरेत्।। <br>
एवं त्रिसंध्यं संध्यां च कुरुते कुलजो द्विजः ।। 1.26.५० ।। <br>
स स्नातः सर्वतीर्थेषु त्रिसन्ध्यं यः समाचरेत् ।। <br>
सन्ध्यात्रितयहीनस्स्यादनर्हः सर्वकर्मसु ।। ५१ ।। <br>
यदह्ना कुरुते कर्म न तस्य फलभाग्भवेत् ।। <br>
नोपतिष्ठति यः पूर्वां नोपास्ते यस्तु पश्चिमाम् ।। ५२ ।। <br>
स शूद्रवद्बहिष्कार्य्यः सर्वस्माद्द्विजकर्मणः ।। <br>
पूर्वां सन्ध्यां परित्यज्य मध्यमां पश्चिमां तथा ।।९३।।<br>
ब्रह्महत्यामात्महत्यां प्रत्यहं लभते द्विजः ।। <br>
एकदशीविहीनो यः सन्ध्याहीनश्च यो द्विजः ।। ५४ ।। <br>
कल्पं व्रजेत्कालसूत्रं यथा हि वृषलीपतिः ।। <br>
प्रातःसन्ध्यां विधायैवं गुरुमिष्टं सुरं रविम् ।।५५ ।। <br>
ब्रह्माणमीशं विष्णुं च मायां पद्मां सरस्वतीम् ।। <br>
प्रणम्य गुरुमाज्यं च दर्पणं मधु काञ्चनम्।।५६।। <br>
स्पृष्ट्वा स्नानादिकं काले कुर्यात्साधकसत्तमः ।। <br>
पुष्करिण्यां तु वाप्यां तु यदा स्नानं समाचरेत् ।। ५७ ।। <br>
समुद्धृत्य पञ्चपिण्डानादौ धर्मी विचक्षणः ।। <br>
नद्यां नदे कन्दरे वा तीर्थे वा स्नानमाचरेत् ।। ५८ ।। <br>
कुर्य्यात्स्नात्वा तु सङ्कल्पं ततः स्नानं पुनर्मुने ।। <br>
श्रीकृष्णप्रीतिकामश्च वैष्णवानां महात्मनाम् ।। ५९ ।। <br>
सङ्कल्पो गृहिणां चैव कृतपातकनाशकः ।। <br>
विप्रः कृत्वा तु सङ्कल्पं मृदं गात्रे प्रलेपयेत् ।। 1.26.६० ।। <br>
वेदोक्तमन्त्रेणानेन देहशुद्धिकृते नरः ।। <br>
अश्वक्रान्ते रथक्रांते विष्णुक्रान्ते वसुन्धरे ।। ६१ ।। <br>
मृत्तिके हर मे पापं यन्मया दुष्कृतं कृतम् ।। <br>
उद्धृतासि वराहेण कृष्णेन शतबाहुना ।। ६२ ।। <br>
आरुह्य मम गात्राणि सर्वं पापं प्रमोचय ।। <br>
पुण्यं देहि महाभागे स्नानानुज्ञां कुरुष्व माम् ।। ६३ ।। <br>
इत्युक्त्वा च जले नाभिप्रमाणे मन्त्रपूर्वकम् ।। <br>
चतुर्हस्तप्रमाणां च कृत्वा मण्डलिका शुभाम् ।। ६४ ।। <br>
तीर्थान्यावाहयेत्तत्र हस्तं दत्त्वा तपोधन ।। <br>
यानि यानि च तीर्थानि सर्वाणि कथयामि ते ।। ६५ ।। <br>
गङ्गे च यमुने चैव गोदावरि सरस्वति ।। <br>
नर्मदे सिन्धु कावेरि जलेऽस्मिन्सन्निधिं कुरु ।। ६६ ।। <br>
नलिनी नन्दिनी सीता मालिनी च महापगा।। <br>
विष्णुपादाब्जसम्भूता गङ्गा त्रिपथगामिनी ।। ६७ ।। <br>
पद्मावती भोगवती स्वर्णरेखा च कौशिकी ।। <br>
दक्षा पृथ्वी च सुभगा विश्वकाया शिवामृता ।। ६८ ।। <br>
विद्याधरी सुप्रसन्ना तथा लोकप्रसाधिनी ।। <br>
क्षेमा च वैष्णवी शान्ता शान्तिदा गोमती सती ।। ६९ ।। <br>
सावित्री तुलसी दुर्गा महालक्ष्मीः सरस्वती ।। <br>
कृष्णप्राणाधिका राधा लोपामुद्रा दितीरतिः ।।1.26.७०।। <br>
अहल्या चादितिः संज्ञा स्वधा स्वाहाऽप्यरुन्धती ।। <br>
शतरूपा देवहूतिरित्याद्याः संस्मरेत्सुधीः ।। ७१ ।। <br>
स्नात्वा स्नात्वा महापूतः कुर्य्यात्तु तिलक बुधः ।। <br>
बाह्वोर्मूले ललाटे च कण्ठदेशे च वक्षसि ।। ७२ ।। <br>
स्नानं दानं तपो होमो देवतापितृकर्म च ।। <br>
तत्सर्वं निष्फलं याति लला टे तिलकं विना।। ७३ ।।<br>
ब्राह्मणस्तिलकं कृत्वा कुर्य्यात्सन्ध्यां च तर्पणम् ।। <br>
नमस्कृत्य सुरान्भक्त्या गृहं गच्छेन्मुदाऽन्वितः ।।७४।। <br>
प्रक्षाल्य पादौ यत्नेन धृत्वा धौते च वाससी ।। <br>
मन्दिरं प्रविशेत्प्राज्ञ इत्याह हरिरेव च ।। ७५ ।। <br>
विना पादक्षालनं यः स्नात्वा विशति मन्दिरम् ।।<br>
तस्य स्नानादिकं नष्टं जपहोमादिपञ्चकम् ।। ७६ ।। <br>
परिधाय स्निग्धवस्त्रं गृहं च प्रविशेद्गृही ।। <br>
रुष्टा लक्ष्मीर्गृहा द्याति शापं दत्त्वा सुदारुणम्।। ७७ ।। <br>
जङ्घोर्ध्वतश्च यो विप्रः पादौ प्रक्षालयेद्यदा ।। <br>
तावद्भवति चाण्डालो यावद्गङ्गां न पश्यति ।। ७८ ।। <br>
उपविश्यासने ब्रह्मञ्छुचिराचम्य साधकः ।। <br>
पूजां कुर्य्यात्तु वेदोक्ता भक्तियुक्तो हि संयतः ।। ७९ ।। <br>
शालग्रामे मणौ मन्त्रे प्रतिमायां जले स्थले ।। <br>
गोपृष्ठे वा गुरौ विप्रे प्रशस्तमर्चनं हरेः ।। 1.26.८० ।। <br>
सर्वेषु शस्ता पूजा च शालग्रामे च नारद ।। <br>
सुराणामेव सर्वेषां यत्राधिष्ठानमेव च ।।८१ ।। <br>
स स्नातः सर्वतीर्थेषु सर्वयज्ञेषु दीक्षितः ।। <br>
शालग्रामोदकेनैव योऽभिषेकं समाचरेत् ।। ८२ ।। <br>
शालग्रामजलं भक्त्या नित्यमश्नाति यो नरः ।। <br>
जीवन्मुक्तः स च भवेद्यात्यन्ते कृष्णमन्दिरम् ।। ८३ ।। <br>
शालग्रामशिलाचक्रं यत्र तिष्ठति नारद ।। <br>
सचक्रो भगवांस्तत्र सर्वतीर्थानि निश्चितम् ।। ८४ ।। <br>
तत्र यो हि मृतो देही ज्ञानाज्ञानेन दैवतः ।। <br>
रत्ननिर्मितयानेन स याति श्रीहरेः पदम् ।। ८५ ।। <br>
शालग्रामं विनाऽन्यत्र कः साधुः पूजयेद्धरिम् ।। <br>
कृत्वा तत्र हरेः पूजां परिपूर्णं फलं लभेत्।। ।। ८६ ।। <br>
पूजाधारश्च कथितः श्रूयतां पूजनक्रमः ।। <br>
हरेः पूजां बहुमतां कथयामि यथागमम् ।। ८७ ।। <br>
कश्चिद्ददाति हरये चोपचारांश्च षोडश ।। <br>
सुन्दराणि पवित्राणि नित्यं भक्त्या च वैष्णवः ।। ८८ ।। <br>
कश्चिद्द्वादश वस्तूनि पञ्च वस्तूनि कश्चन ।। <br>
येषामेव यथा शक्तिर्भक्तिर्मूलं च पूजने ।।८९।। <br>
आसनं वसनं पाद्यमर्घ्यमाचमनीयकम् ।। <br>
पुष्पं चन्दनधूपं च दीपं नैवेद्यमुत्तमम् ।। 1.26.९० ।। <br>
गन्धं माल्यं च शय्यां च ललितां सुविलक्षणाम् ।। <br>
जलमन्नं च ताम्बूलं साधारं देयमेव च ।। ९१ ।। <br>
गन्धान्नतल्पताम्बूलं विना द्रव्याणि द्वादश ।। <br>
पाद्यार्घ्यजलनैवेद्यपुष्पाण्येतानि पंच च ।। ९२ ।। <br>
सर्वाण्येतानि मूलेन दद्यात्साधकसत्तमः ।। <br>
गुरूपदिष्टं मूलं च प्रशस्तं सर्वकर्मसु ।। ९३ ।। <br>
आदौ कृत्वा भूतशुद्धिं प्राणायामं ततः परम् ।। <br>
अङ्गप्रत्यङ्गयोर्न्यासं मन्त्रन्यासं ततः परम् ।।९४।। <br>
वर्णन्यासं विनिर्वर्त्य चार्घ्यपात्रं विनिर्दिशेत् ।। <br>
त्रिकोणमण्डलं कृत्वा तत्र कूर्मं प्रपूजयेत् ।। ९५।। <br>
जलेनापूर्य्य शङ्खं च तत्र संस्थापयेद्द्विजः ।। <br>
जलं संपूज्य विधिवत्तीर्थान्यावाहयेत्तत्तः ।। ९६ ।। <br>
पूजोपकरणं तेन जलेन क्षालयेत्पुनः ।। <br>
ततो गृहीत्वा पुष्पं च कृत्वा योगासनं शुचिः ।। ९७ ।। <br>
ध्यानेन गुरुदत्तेन ध्यायेत्कृष्णमनन्यधीः ।।<br>
ध्यात्वा पाद्यादिकं सर्वं दद्यान्मूलेन साधकः ।। ९८ ।। <br>
अङ्ग प्रत्यङ्गदेवं च तन्त्रोक्तं पूजयेद्धरिम् ।। <br>
मूलं जप्त्वा यथाशक्ति देवमन्त्रं विसर्जयेत् ।। ९९ ।। <br>
दत्त्वोपहारं विविधं स्तुत्वा च कवचं पठेत् ।। <br>
ततः कृत्वा परीहारं मूर्ध्ना च प्रणमेद्भुवि ।।1.26.१००।। <br>
कृत्वा वै देवपूजां च यज्ञं कुर्य्याद्विचक्षणः ।। <br>
श्रौतस्मार्त्ताग्नियुक्तं च बलिं दद्यात्ततो मुने ।। १०१ ।। <br>
नित्यश्राद्धं यथाशक्ति दानं वित्तानुरूपकम् ।। <br>
कृत्वा कृती स विहरेत्क्रम एष श्रुतौ श्रुतः ।। १ ०२।। <br>
इति ते कथितं सर्वं वेदोक्तं सूत्रमुत्तमम् ।। <br>
आह्निकस्य च विप्राणां किं भूयः श्रोतुमिच्छसि।।१०३।।<br>
इति श्रीब्रह्मवैवर्त्ते महापुराणे ब्रह्मखण्डे शिवनारदसंवादे आह्निकनिरूपणं नाम षड्विंशतितमोऽध्यायः ।। २६ ।। <br>
<br>
