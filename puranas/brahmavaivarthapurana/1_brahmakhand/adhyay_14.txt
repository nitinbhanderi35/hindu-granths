सौतिरुवाच ॥ <br>
तत्र स्थित्वा क्षणं देवा ब्रह्मेशानपुरोगमाः ॥ <br>
ययुर्मालावतीमूलं परं मङ्गलदायकाः ॥ १ ॥ <br>
मालावती सुरान्दृष्ट्वा प्रणनाम प्रतिव्रता ॥ <br>
रुरोद कान्तं संस्थाप्य देवानां सन्निधौ मुने ॥ २ ॥ <br>
एतस्मिन्नन्तरे तत्र कश्चिद्ब्राह्मणबालकः ॥ <br>
आजगाम सुराणां च सभामतिमनोहरः ॥ ३ ॥ <br>
दण्डी छत्री शुक्लवासा बिभ्रत्तिलकमुज्ज्वलम् ॥ <br>
दीर्घपुस्तकहस्तश्च सुप्रशान्तश्च सुस्मितः ॥ ४ ॥ <br>
चन्दनोक्षितसर्वाङ्गः प्रज्वलन्ब्रह्मतेजसा ॥ <br>
सुरान्संभाष्य तत्रैव विस्मितान्विष्णुमायया ॥५॥ <br>
तत्रोवास सभामध्ये तारामध्ये यथा शशी ॥ <br>
उवाच देवान्सर्वांश्च मालतीं च विचक्षणः ॥६॥ <br>
ब्राह्मण उवाच॥ <br>
कथमत्र सुराः सर्वे ब्रह्मेशानपुरोगमाः ॥ <br>
स्वयं विधाता जगतां स्रष्टा वै केन कर्मणा॥७॥<br>
सर्वब्रह्माण्डसंहर्त्ता शम्भुरत्र स्वयं विभुः॥<br>
अहो त्रिजगतां साक्षी धर्मो वै सर्वकर्मणाम्॥८॥<br>
कथं रविः कथं चन्द्रः कथमत्र हुताशनः ॥<br>
कथं कालो मृत्युकन्या कथं वाऽत्र यमादयः॥ ॥९॥ <br>
हे मालावति ते क्रोडे कोऽतिशुष्कश्शवोऽनघे ॥ <br>
जीवितायाः कथं मूले योषितश्च पुमाञ्छवः ॥1.14.१ ० ॥ <br>
इत्युक्त्वा तांश्च तां विप्रो विरराम सभातले ॥ <br>
मालावती तं प्रणम्य समुवाच विचक्षणम् ॥ ११ ॥ <br>
मालावत्युवाच ॥ आनन्दपूर्वकं वन्दे विप्ररूपं जनार्दनम् ॥ <br>
तुष्टा देवा हरिस्तुष्टो यस्य पुष्पजलेन च ॥१२॥ <br>
अवधानं कुरु विभो शोकार्ताया निवेदने ॥ <br>
समा कृपा सतां शश्वद्योग्या योग्ये कृपावताम् ॥ १३ ॥ <br>
उपबर्हणभार्य्याऽहं कन्या चित्ररथस्य च ॥ <br>
सर्वे मालावतीं कृत्वा वदन्ते विप्रपुङ्गव ॥ १४ ॥ <br>
दिव्यं लक्षयुगं रम्ये स्थाने स्थाने मनोहरे ॥ <br>
कृता स्वच्छन्दतः क्रीडा चानेन स्वामिना सह ॥ १५ ॥ <br>
प्रिये स्नेहो हि साध्वीनां यावान्विप्रेन्द्र योषिताम् ॥ <br>
सर्व शास्त्रानुसारेण जानासि त्वं विचक्षण॥ १६ ॥ <br>
अकस्माद्ब्रह्मणः शापात्प्राणांस्तत्याज मत्पतिः॥ <br>
देवानुद्दिश्य विलपे यथा जीवति मत्पतिः ॥ १७ ॥ <br>
स्वकार्य्यसाधने सर्वे व्यग्राश्च जगतीतले ॥ <br>
भावाभावं न जानन्ति केवलं स्वार्थतत्पराः ॥ ॥ १८ ॥ <br>
सुखं दुःखं भयं शोकं सन्तापः कर्मणां नृणाम् ॥ <br>
ऐश्वर्य्यं परमानन्दो जन्म मृत्युश्च मोक्षणम् ॥ १९ ॥ <br>
देवाश्च सर्वज नका दातारः कर्मणां फलम्॥<br>
कर्त्तारः कर्मवृक्षाणां मूलच्छेदं च लीलया॥1.14.२०॥<br>
न हि देवात्परो बन्धुर्न हि देवात्परो बली॥ <br>
दयावान्न हि देवाच्च न च दाता ततः परः ॥ २१ ॥ <br>
सर्वान्देवानहं याचे पतिदानं ममेप्सितम् ॥ <br>
धर्मार्थकाममोक्षाणां फलदांश्च सुरद्रुमान् ॥ २२ ॥ <br>
यदि दास्यन्ति देवा मे कान्तदानं यथेप्सितम् ॥ <br>
भद्रं तदाऽन्यथा तेभ्यो दास्यामि स्त्रीवधं ध्रुवम् ॥ २३ ॥ <br>
शपिष्यामि च सर्वांश्च दारुणं दुर्निवारकम् ॥ <br>
दुर्निवार्य्यः सतीशापस्तपसा केन वार्य्यते ॥ २४ ॥ <br>
इत्युक्त्वा मालती साध्वी शोकार्ता सुरसंसदि ॥ <br>
विरराम द्विजश्रेष्ठस्तामुवाच च शौनक ॥ २५ ॥ <br>
ब्राह्मण उवाच ॥ <br>
कर्मणां फलदातारो देवाः सत्यं च मालति ॥ <br>
न सद्यः सुचिरेणैव धान्यं कृषकवन्नृणाम् ॥ २५ ॥ <br>
गृही च कृषकद्वारा क्षत्रे धान्यं वपेत्सति ॥ <br>
तदङ्कुरो भवेत्काले काले वृक्षः फलत्यपि ॥ ॥ २७ ॥ <br>
काले सुपक्वं भवति काले प्राप्नोति तद्गृही ॥ <br>
एवं सर्वं समुन्नेयं चिरेण कर्मणः फलम् ॥ २८ ॥ <br>
अष्ठी वपति संसारे गृहस्थो विष्णुमायया ॥ <br>
काले तदङ्कुरो वृक्षः काले प्राप्नोति तत्फलम् ॥ २९ ॥ <br>
पुण्यवान्पुण्यभूमौ च करोति सुचिरं तपः ॥ <br>
तेषां च फलदातारो देवाः सत्यं न संशयः ॥ 1.14.३० ॥ <br>
ब्राह्मणानां मुखे क्षेत्रे श्रेष्ठेऽनूषर एव च ॥ <br>
यो यज्जुहोति भक्त्या च स तत्प्राप्नोति निश्चितम् ॥३१॥ <br>
न बलं न च सौन्दर्यं नैश्वर्यं न धनं सुतः ॥ <br>
नैव स्त्री न च सत्कान्तः किं भवेत्तपसा विना ॥३२॥ <br>
सेवते प्रकृतिं यो हि भक्त्या जन्मनि जन्मनि॥<br>
स लभेत्सुन्दरीं कान्तां विनीतां च गुणान्विताम् ॥ ३३ ॥ <br>
श्रियं च निश्चलां पुत्रं पौत्रं भूमिं धनं प्रजाम् ॥ <br>
प्रकृतेश्च वरेणैव लभेद्भक्तोऽवलीलया ॥ ३४ ॥ <br>
शिवं शिवस्वरूपं च शिवदं शिवकारणम् ॥ <br>
ज्ञानानन्दं महात्मानं परं मृत्युंजयं परम् ॥३५॥ <br>
तमीशं सेवते यो हि भक्त्या जन्मनि जन्मनि ॥ <br>
पुमान्प्राप्नोति सत्कान्तां कामिनी चापि सत्पतिम् ॥ ॥ ३६ ॥ <br>
विद्यां ज्ञानं सुकवितां पुत्रं पौत्रं परां श्रियम् ॥ <br>
बलं धनं विक्रमं च लभेद्धरवरेण सः ॥ ३७ ॥ <br>
ब्रह्माणं भजते यो हि लभेत्सोऽपि प्रजां श्रियम् ॥ <br>
विद्यामैश्वर्य्यमानन्दं वरेण ब्रह्मणो नरः ॥ ३८ ॥ <br>
यो नरो भजते भक्त्या दीननाथं दिनेश्वरम् ॥ <br>
विद्यामारोग्यमानन्दं धनं पुत्रं लभेद् धुवम् ॥३९॥ <br>
गणेश्वरं यो भजते देवदेवं सनातनम् ॥ <br>
सर्वाग्रपूज्यं सर्वेशं भक्त्या जन्मनि जन्मनि ॥ ॥ 1.14.४० ॥ <br>
विघ्ननाशो भवेत्तस्य स्वप्ने जागरणेऽनिशम् ॥ <br>
परमानन्दमैश्वर्य्यं पुत्रं पौत्रं धनं प्रजाः ॥ ४१ ॥ <br>
ज्ञानं विद्यां सुकवितां लभते तद्वरेण च ॥ <br>
भजते यो हि विष्णुं च लक्ष्मीकान्तं सुरेश्वरम् ॥४२॥ <br>
वरार्थी चेल्लभेत्सर्वं निर्वाणमन्यथा ध्रुवम् ॥ <br>
शान्तं निषेव्य पातारं सत्यं सत्यं लभेन्नरः ॥ ४३ ॥ <br>
सर्वं तपः सर्वधर्मं यशः कीर्तिमनुत्तमाम् ॥ <br>
विष्णुं निषेव्य सर्वेशं यो मूढो लभते वरम् ॥ ४४ ॥ <br>
विडम्बितो विधात्राऽसौ मोहितो विष्णुमायया ॥ <br>
माया नारायणीशाना सर्वप्रकृतिरीश्वरी ॥ ४५ ॥ <br>
सा कृपां कुरुते यं च विष्णुमन्त्रं ददाति तम् ॥ <br>
धर्मं यो भजते धर्मी सर्वधर्मं लभेद् ध्रुवम् ॥४६॥ <br>
इह लोके सुखं भुक्त्वा याति विष्णोः परं पदम् ॥<br>
यो यं देवं भजेद्भक्त्या स चादौ लभते च तम् ॥ ४७ ॥ <br>
काले पश्चात्तेन सार्द्धं परं विष्णोः पदं लभेत् ॥ <br>
श्रीकृष्णं भजते यो हि निर्गुणं प्रकृतेः परम् ॥ ४८ ॥ <br>
ब्रह्मविष्णुशिवादीनां सेव्यं बीजं परात्परम् ॥ <br>
अक्षरं परमं ब्रह्म भगवन्तं सनातनम् ॥ ४९ ॥ <br>
साकारं च निराकारं ज्योतिः स्वेच्छामयं विभुम् ॥ <br>
सर्वाधारं च सर्वेशं परमानन्दमीश्वरम् ॥ 1.14.५० ॥ <br>
निर्लिप्तसाक्षिरूपं च भक्तानुग्रहविग्रहम् ॥ <br>
जीवन्मुक्तः स सत्यं हि न वरं लभते सुधीः॥५१॥<br>
स सर्वं मन्यते तुच्छं सालोक्यादिचतुष्टयम् ॥ <br>
ब्रह्मत्वममरत्वं वा मोक्षं यत्तुच्छवत्सति ॥५२॥ <br>
ऐश्वर्यं लोष्टतुल्यं च नश्वरं चैव मन्यते ॥ <br>
इन्द्रत्वं च मनुत्वं च चिरजीवित्वमेव वा ॥ ९३ ॥ <br>
जल बुद्बुदवद् बुद्ध्या चातितुच्छं न गण्यते ॥ <br>
स्वप्ने जागरणे वाऽपि शश्वत्सेवां च वाच्छति ॥५४॥ <br>
दास्यं विना न याचेत श्रीकृष्णस्य पदं परम् ॥ <br>
तत्पादाब्जे दृढां भक्तिं लब्ध्वा पूर्णो निरन्तरम् ॥ ५९ ॥ <br>
परिपूर्णतमं ब्रह्म निषेव्यं सुस्थिरः सदा ॥ <br>
आत्मनः कुलकोटिं च शतं मातामहस्य च ॥५६॥ <br>
श्वशुरस्य शतं पूर्वमुद्धृत्य चावलीलया ॥ <br>
दासं दासीं प्रसूं भार्यां पुत्रादपि परं शतम्॥ ॥ ५७ ॥ <br>
उद्धरेत्कृष्णभक्तश्च गोलोकं याति निश्चितम् ॥ <br>
तावद्गर्भे वसेत्कामी तावती यमयातना ॥ ९८ ॥ <br>
तावद्गृही च भोगार्थी यावत्कृष्णं न सेवते ॥ <br>
गुरुवक्त्राद्विष्णुमन्त्रो यस्य कर्णे प्रविश्यति ॥ ५९ ॥ <br>
यमस्तल्लिखनं दूरं करोति तत्क्षणं भिया ॥ <br>
मधुपर्कादिकं ब्रह्मा पुरैव तन्नियोजयेत् ॥1.14.६०॥ <br>
अहो विलङ्घ्य मल्लोकं मार्गेणानेन यास्यति॥<br>
तस्य वै निष्कृतिर्नास्ति कल्पकोटिशतैरपि॥६१॥ <br>
दुरितानि च भीतानि कोटिजन्मकृतानि च ॥ <br>
तं विहाय पलायन्ते वैनतेयं यथोरगाः ॥ ६२ ॥ <br>
पुरातनं कृतं कर्म यद्यत्तस्य शुभाशुभम् ॥ <br>
छिनत्ति कृष्णश्चक्रेण तीक्ष्णधारेण सन्ततम् ॥ ६३ ॥ <br>
तं विहाय जरा मृत्युर्याति चक्रभिया सति ॥ <br>
अन्यथा शतखण्डं तां कुरुते च सुदर्शनः॥६४॥<br>
निःशङ्को याति गोलोकं विहाय मानवीं तनुम् ॥ <br>
गत्वा दिव्यां तनुं धृत्वा श्रीकृष्णं सेवते सदा॥६५॥ <br>
यावत्कृष्णो हि गोलोके तावद्भक्तो वसेत्सदा ॥ <br>
निमेषं मन्यते दासो नश्वरं ब्रह्मणो वयः ॥ ६६ ॥ <br>
इति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे विष्णुमालावतीसंवादो नाम चतुर्दशोऽध्यायः ॥ १४ ॥ <br>
<br>
