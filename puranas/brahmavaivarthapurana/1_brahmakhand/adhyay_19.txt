सौतिरुवाच ॥ <br>
मालावती धनं दत्त्वा ब्राह्मणेभ्यः प्रहर्षिता ॥ <br>
चकार विविधं वेशं स्वात्मनः स्वामिनः कृते ॥१॥ <br>
भर्तुश्चकार शुश्रूषां पूजां च समयोचिताम्॥<br>
तेन सार्द्धं सुरसिका रेमे सा सुचिरं मुदा॥२॥<br>
महापुरुषस्तोत्रं च पूजां च कवचं मनुम्॥ <br>
विस्मृतं बोधयामास स्वयं रहसि सुव्रता ॥ ३ ॥ <br>
पुरा दत्तं वसिष्ठेन स्तोत्रपूजादिकं हरेः ॥ <br>
गन्धर्वाय च मालत्यै मन्त्रमेकं च पुष्करे ॥४॥ <br>
विस्मृतं स्तोत्रकवचं वसिष्ठश्च कृपानिधिः ॥ <br>
गन्धर्वराजं रहसि बोधयामास शूलिनः ॥ ५ ॥ <br>
एवं चकार राज्यं च कुबेरभवनोपमे ॥ <br>
आश्रमे परमानन्दो गन्धर्वो बान्धवैः सह ॥ ६ ॥ <br>
यथातथा गताभिश्च स्त्रीभिरन्याभिरेव च ॥ <br>
आगत्य ताभिः स्वस्वामी संप्राप्तः परया मुदा ॥ ७ ॥ <br>
शौनक उवाच ॥ <br>
किं स्तोत्रं कवचं विष्णोर्मन्त्रपूजाविधिः पुरा ॥ <br>
दत्तो विशिष्टस्ताभ्यां च तं भवान्वक्तुमर्हति ॥ ८ ॥ <br>
द्वादशाक्षरमन्त्रं च शूलिनः कवचादिकम् ॥ <br>
दत्तं गन्धर्वराजाय वसिष्ठेन च किं पुरा ॥ ९ ॥ <br>
तदपि ब्रूहि हे सौते श्रोतुं कौतूहलं मम ॥ <br>
शङ्करस्तोत्रकवचं मन्त्रं दुर्गतिनाशनम्॥1.19.१०॥<br>
सौतिरुवाच ॥ <br>
तुष्टाव येन स्तोत्रेण मालती परमेश्वरम् ॥ <br>
तदेव स्तोत्रं दत्तं च मन्त्रं च कवचं शृणु ॥ ११॥ <br>
ॐ नमो भगवते रासमण्डलेशाय स्वाहा ॥ <br>
इमं मन्त्रं कल्पतरुं प्रददौ षोडशाक्षरम् ॥ १२ ॥ <br>
पुरा दत्तं कुमाराय ब्रह्मणा पुष्करे हरेः ॥ <br>
पुरा दत्तं च कृष्णेन गोलोके शङ्कराय च ॥१३॥ <br>
ध्यानं च विष्णोर्वेदोक्तं शाश्वतं सर्वदुर्लभम् ॥ <br>
मूलेन सर्वं देयं च नैवेद्यादिकमुत्तमम् ॥ १४ ॥ <br>
अतीव गुप्तकवचं पितुर्वक्त्रान्मया श्रुतम् ॥ <br>
पित्रे दत्तं पुरा विप्र गङ्गायां शूलिना ध्रुवम्॥ ॥ १५ ॥ <br>
शूलिने ब्रह्मणे दत्तं गोलोके रासमण्डले ॥ <br>
धर्माय गोपीकान्तेन कृपया परमाद्भुतम् ॥ १६ ॥ <br>
ब्रह्मोवाच ॥ <br>
राधाकान्त महाभाग कवचं यत्प्रकाशितम् ॥ <br>
ब्रह्माण्डपावनं नाम कृपया कथय प्रभो ॥ १७ ॥ <br>
मां महेशं च धर्मं च भक्तं च भक्तवत्सल ॥ <br>
त्वत्प्रसादेन पुत्रेभ्यो दास्यामि भक्तिसंयुतः ॥ १८ ॥ <br>
श्रीकृष्ण उवाच ॥ <br>
शृणु वक्ष्यामि ब्रह्मेश धर्मेदं कवचं परम् ॥ <br>
अहं दास्यामि युष्मभ्यं गोपनीयं सुदुर्लमम् ॥ १९ ॥ <br>
यस्मै कस्मै न दातव्यं प्राणतुल्यं ममैव हि ॥ <br>
यत्तेजो मम देहेऽस्ति तत्तेजः कवचेऽपि च ॥ 1.19.२० ॥ <br>
कुरु सृष्टिमिमं धृत्वा धाता त्रिजगतां भव ॥ <br>
संहर्त्ता भव हे शम्भो मम तुल्यो भवे भव ॥ ॥ २१ ॥ <br>
हे धर्म त्वमिमं धृत्वा भव साक्षी च कर्मणाम् ॥ <br>
तपसां फलदातारो यूयं भवत मद्वरात् ॥ २२ ॥ <br>
ब्रह्माण्डपावनस्यास्य कवचस्य हरिः स्वयम् ॥ <br>
ऋषिश्छन्दश्च गायत्री देवोऽहं जगदीश्वरः ॥ २३ ॥ <br>
धर्मार्थकाममोक्षेषु विनियोगः प्रकीर्तितः ॥ <br>
त्रिलक्षवार पठनात्सिद्धिदं कवचं विधे ॥ २४ ॥ <br>
यो भवेत्सिद्धकवचो मम तुल्यो भवेच्च सः ॥ <br>
तेजसा सिद्धियोगेन ज्ञानेन विक्रमेण च ॥ ॥ २५ ॥ <br>
प्रणवो मे शिरः पातु नमो रामेश्वराय च ॥ <br>
भालं पायान्नेत्रयुग्मं नमो राधेश्वराय च ॥ २५ ॥ <br>
कृष्णः पायाच्छ्रोत्रयुग्मं हे हरे प्राणमेव च ॥ <br>
जिह्विकां वह्निजाया तु कृष्णायेति च सर्वतः ॥ २७ ॥ <br>
श्रीकृष्णाय स्वाहेति च कण्ठं पातु षडक्षरः ॥ <br>
ह्रीं कृष्णाय नमो वक्त्रं क्लींपूर्वश्च भुजद्वयम् ॥ २८ ॥ <br>
नमो गोपाङ्गनेशाय स्कन्धावष्टाक्षरोऽवतु ॥ <br>
दन्तपङ्क्तिमोष्ठयुग्मं नमो गोपीश्वराय च ॥ २९ ॥ <br>
ॐ नमो भगवते रासमण्डलेशाय स्वाहा ॥ <br>
स्वयं वक्षःस्थलं पातु मन्त्रोऽयं षोडशाक्षरः ॥ 1.19.३० ॥ <br>
ऐं कृष्णाय स्वाहेति च कर्णयुग्मं सदाऽवतु ॥ <br>
ॐ विष्णवे स्वाहेति च कपोलं सवर्तोऽवतु ॥ ३१ ॥ <br>
ॐ हरये नम इति पृष्ठं पादं सदा ऽवतु ॥ <br>
ॐ गोवर्द्धनधारिणे स्वाहा सर्वशरीरकम् ॥ ३२ ॥ <br>
प्राच्यां मां पातु श्रीकृष्ण आग्नेय्यां पातु माधवः ॥ <br>
दक्षिणे पातु गोपीशो नैर्ऋत्यां नन्दनन्दनः ॥ ३३ ॥ <br>
वारुण्यां पातु गोविन्दो वायव्यां राधिकेश्वरः ॥ <br>
उत्तरे पातु रासेश ऐशान्यामच्युतः स्वयम् ॥ ३४ ॥ <br>
सततं सर्वतः पातु परो नारायणः स्वयम्॥<br>
इति ते कथितं ब्रह्मन्कवचं परमाद्भुतम् ॥३५॥ <br>
मम जीवनतुल्यं च युष्मभ्यं दत्तमेव च ॥ <br>
अश्वमेधसहस्राणि वाजपेयशतानि च ॥ <br>
कलां नार्हन्ति तान्येव कवचस्यैव धारणात् ॥ ३६ ॥ <br>
गुरुमभ्यर्च्य विधिवद्वस्त्रालङ्कारचन्दनैः ॥ <br>
स्नात्वा तं च नमस्कृत्य कवचं धारयेत्सुधीः ॥ ३७ ॥<br>
कवचस्य प्रसादेन जीवन्मुक्तो भवेन्नरः ॥ <br>
यदि स्यात्सिद्धकवचो विष्णुरेव भवेद्द्विज ॥ ३८ ॥ <br>
सौतिरुवाच ॥ <br>
शिवस्य कवचं स्तोत्रं श्रूयतामिति शौनक ॥ <br>
वशिष्ठेन च यद्दत्तं गन्धर्वाय च यो मनुः ॥। ३९ ॥ <br>
ॐ नमो भगवते शिवाय स्वाहेति च मनुः ॥ <br>
दत्तो वशिष्ठेन पुरा पुष्करे कृपया विभो ॥ 1.19.४० ॥ <br>
अयं मन्त्रो रावणाय प्रदत्तो ब्रह्मणा पुरा ॥ <br>
स्वयं शम्भुश्च बाणाय तथा दुर्वाससे पुरा ॥४१॥ <br>
मूलेन सर्वं देयं च नैवेद्यादिकमुत्तमम् ॥ <br>
ध्यायेन्नित्यादिकं ध्यानं वेदोक्तं सर्वसम्मतम्॥४२॥<br>
ॐ नमो महादेवाय ॥ <br>
बाणासुर उवाच ॥ <br>
महेश्वर महाभाग कवचं यत्प्रकाशितम् ॥ <br>
संसार पावनं नाम कृपया कथय प्रभो ॥ ४३ ॥ <br>
महेश्वर उवाच ॥ <br>
शृणु वक्ष्यामि हे वत्स कवचं परमाद्भुतम् ॥ <br>
अहं तुम्यं प्रदास्यामि गोपनीयं सुदुर्लभम् ॥ ४४ ॥ <br>
पुरा दुर्वाससे दत्तं त्रैलोक्यविजयाय च ॥ ४५ ॥ <br>
ममैवेदं च कवचं भक्त्या यो धारयेत्सुधीः ॥ <br>
जेतुं शक्नोति त्रैलोक्यं भगवन्नवलीलया॥४६॥<br>
संसारपावनस्यास्य कवचस्य प्रजापतिः॥<br>
ऋषिश्छन्दश्च गायत्री देवोऽहं च महेश्वरः॥<br>
धर्मार्थकाममोक्षेषु विनियोगः प्रकीर्तितः ॥ ४७ ॥ <br>
पंचलक्षजपेनैव सिद्धिदं कवचं भवेत् ॥ <br>
यो भवेत्सिद्धकवचो मम तुल्यो भवेद्भुवि ॥ <br>
तेजसा सिद्धि योगेन तपसा विक्रमेण च ॥४८ ॥<br>
शम्भुर्मे मस्तकं पातु मुखं पातु महेश्वरः ॥ <br>
दन्तपक्तिं नीलकण्ठोऽप्यधरोष्ठं हरः स्वयम् ॥ ४९॥ <br>
कण्ठं पातु चन्द्रचूडः स्कन्धौ वृषभवाहनः ॥ <br>
वक्षःस्थलं नीलकण्ठः पातु पृष्ठं दिगम्बरः ॥ 1.19.५० ॥ <br>
सर्वाङ्गं पातु विश्वेशः सर्वदिक्षु च सर्वदा ॥ <br>
स्वप्ने जागरणे चैव स्थाणुर्मे पातु सन्ततम् ॥ ५१ ॥ <br>
इति ते कथितं बाण कवचं परमाद्भुतम् ॥ <br>
यस्मै कस्मै न दातव्यं गोपनीयं प्रयत्नतः ॥ ५२ ॥ <br>
यत्फलं सर्वतीर्थानां स्नानेन लभते नरः ॥ <br>
तत्फलं लभते नूनं कवचस्यैव धारणात् ॥ ५३ ॥ <br>
इदं कवचमज्ञात्वा भजेन्मां यः सुमन्दधीः ॥ <br>
शतलक्षप्रजप्तोऽपि न मन्त्रः सिद्धिदायकः ॥ ५४ ॥ <br>
सौतिरुवाच ॥ <br>
इदं च कवचं प्रोक्तं स्तोत्रं च शृणु शौनक ॥ <br>
मन्त्रराजः कल्पतरुर्वसिष्ठो दत्तवान्पुरा ॥ ५५ ॥ <br>
ॐ नमः शिवाय ॥ <br>
बाणासुर उवाच ॥ <br>
वन्दे सुराणां सारं च सुरेशं नीललोहितम् ॥ <br>
योगीश्वरं योगबीजं योगिनां च गुरोर्गुरुम् ॥ ५६ ॥ <br>
ज्ञानानन्दं ज्ञानरूपं ज्ञानबीजं सनातनम् ॥<br>
तपसां फलदातारं दातारं सर्वसम्पदाम् ॥५७॥ <br>
तपोरूपं तपोबीजं तपोधनधनं वरम् ॥ <br>
वरं वरेण्यं वरदमीड्यं सिद्धगणैर्वरैः॥५८॥ <br>
कारणं भुक्तिमुक्तीनां नरकार्णवतारणम् ॥ <br>
आशुतोषं प्रसन्नास्यं करुणामयसागरम् ॥५९॥ <br>
हिमचन्दनकुन्देन्दुकुमुदाम्भोजसन्निभम्॥ <br>
ब्रह्मज्योतिःस्वरूपं च भक्तानुग्रहविग्रहम् ॥ 1.19.६० ॥ <br>
विषयाणां विभेदेन बिभ्रतं बहुरूपकम् ॥<br>
जलरूपमग्निरूपमाकाशरूपमीश्वरम्॥ ॥ ६१ ॥ <br>
वायुरूपं चन्द्ररूपं सूर्य्यरूपं महत्प्रभुम् ॥ <br>
आत्मनः स्वपदं दातुं समर्थमवलीलया ॥६२ ॥ <br>
भक्तजीवनमीशं च भक्तानुग्रहकातरम् ॥ <br>
वेदा न शक्ता यं स्तोतुं किमहं स्तौमि तं प्रभुम् ॥६३॥ <br>
अपरिच्छिन्नमीशानमहो वाङ्मनसोः परम् ॥ <br>
व्याघ्रचर्माम्बरधरं वृषभस्थं दिगम्बरम् ॥ <br>
त्रिशूलपट्टिशधरं सस्मितं चन्द्रशेखरम् ॥ ६४ ॥ <br>
इत्युक्त्वा स्तवराजेन नित्यं बाणः सुसंयतः ॥ <br>
प्राणमच्छङ्करं भक्त्या दुर्वासाश्च मुनीश्वरः ॥ ६५ ॥ <br>
इदं दत्तं वसिष्ठेन गन्धर्वाय पुरा मुने ॥ <br>
कथितं च महास्तोत्रं शूलिनः परमाद्भुतम् ॥ ६६ ॥ <br>
इदं स्तोत्रं महापुण्यं पठेद्भक्त्या च यो नरः ॥ <br>
स्नानस्य सर्वतीर्थानां फलमाप्नोति निश्चितम् ॥ ६७ ॥ <br>
अपुत्रो लभते पुत्रं वर्षमेकं शृणोति यः ॥ <br>
संयतश्च हविष्याशी प्रणम्य शङ्करं गुरुम् ॥ ६८ ॥ <br>
गलत्कुष्ठी महाशूली वर्षमेकं शृणोति यः ॥ <br>
अवश्यं मुच्यते रोगाद्व्यासवाक्यमिति श्रुतम् ॥ ६९ ॥ <br>
कारागारेऽपि बद्धो यो नैव प्राप्नोति निर्वृतिम् ॥ <br>
स्तोत्रं श्रुत्वा मासमेकं मुच्यते बन्धनाद् ध्रुवम् ॥ 1.19.७० ॥ <br>
भ्रष्टराज्यो लभेद्राज्यं भक्त्या मासं शृणोति यः ॥ <br>
मासं श्रुत्वा संयतश्च लभेद्भ्रष्टधनो धनम् ॥ ७१ ॥ <br>
यक्ष्मग्रस्तो वर्षमेकमास्तिको यः शृणोति चेत् ॥ <br>
निश्चितं मुच्यते रोगाच्छङ्करस्य प्रसादतः ॥ ७२ ॥ <br>
यः शृणोति सदा भक्त्या स्तवराजमिमं द्विज ॥ <br>
तस्यासाध्यं त्रिभुवने नास्ति किंचिच्च शौनक ॥ ७३ ॥ <br>
कदाचिद्बन्धुविच्छेदो न भवेत्तस्य भारते ॥ <br>
अचलं परमैश्वर्य्यं लभते नात्र संशयः ॥ ७४ ॥ <br>
सुसंयतोऽतिभक्त्या च मासमेकं शृणोति यः ॥ <br>
अभार्य्यो लभते भार्य्यां सुविनीतां सतीवराम् ॥७५॥ <br>
महामूर्खश्च दुर्मेधा मासमेकं शृणोति यः ॥ <br>
बुद्धिं विद्यां च लभते गुरूपदेशमात्रतः॥७६॥<br>
कर्मदुःखी दरिद्रश्च मासं भक्त्या शृणोति यः॥<br>
ध्रुवं वित्तं भवेत्तस्य शङ्करस्य प्रसादतः॥७७॥<br>
इह लोके सुखं भुक्त्वा कृत्वा कीर्तिं सुदुर्लभाम् ॥ <br>
नानाप्रकारधर्मं च यात्यन्ते शङ्करालयम् ॥ ७८ ॥ <br>
पार्षदप्रवरो भूत्वा सेवते तत्र शङ्करम् ॥ <br>
यः शृणोति त्रिसन्ध्यं च नित्यं स्तोत्रमनुत्तमम् ॥ ७९ ॥ <br>
इति श्रीब्रह्मवैवर्त्ते महापुराणे ब्रह्मखण्डे सौतिशौनक संवादे विष्णुशङ्करस्तोत्रकथनं नामैकोनविंशोऽध्यायः ॥ १९ ॥ <br>
<br>
