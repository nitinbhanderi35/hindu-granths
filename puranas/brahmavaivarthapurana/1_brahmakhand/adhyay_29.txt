सौतिरुवाच ॥ <br>
ददर्शाश्रममाश्चर्य्यं देवर्षिर्नारदस्तथा ॥ <br>
ऋषिर्नारायणस्यैव बदरीवनसंयुतम् ॥ १ ॥ <br>
नानावृक्षफलाकीर्णं पुंस्कोकिलरुतश्रुतम् ॥ <br>
शरभेन्द्रैः केसरीन्द्रैर्व्याघ्रौघैः परिवेष्टितम् ॥ २ ॥ <br>
ऋषीन्द्रस्य प्रभावेण हिंसाभयविवर्जितम् ॥ <br>
महारण्यमगम्यं च स्वर्गादपि मनोहरम् ॥ ३ ॥ <br>
सिद्धेन्द्राणां मुनीन्द्राणामाश्रमाणां त्रिकोटिभिः ॥ <br>
आवृतं चन्दनारण्यैः पारिजातवनान्वितम् ॥ ४ ॥ <br>
ददर्श तमृषीन्द्रं च सभामध्ये मनोहरम् ॥ <br>
रत्नसिंहासनस्थं च वसन्तं योगिनां गुरुम् ॥ ५ ॥ <br>
जपन्तं परमं ब्रह्म कृष्णमात्मानमीश्वरम् ॥ <br>
प्रणनाम च तं दृष्ट्वा ब्रह्मपुत्रश्च शौनक ॥ ६ ॥ <br>
उत्थाय सहसाऽऽलिङ्ग्य युयुजे परमाशिषम् ॥ <br>
पप्रच्छ कुशलं स्नेहाच्चकारातिथिपूजनम् ॥७॥ <br>
रत्नसिंहासने रम्ये वासयामास नारदम् ॥ <br>
निवसन्नासने रम्ये वर्त्मश्रमविवर्जितः ॥ ८ ॥ <br>
उवाच तमृषिश्रेष्ठं भगवन्तं सनातनम् ॥ <br>
अधीत्य वेदान्सर्वांश्च पितुः स्थाने सुदुर्गमान् ॥९॥ <br>
ज्ञानं सम्प्राप्य योगीन्द्रान्मन्त्रं वै शङ्कराद्विभो ॥ <br>
मनो मे न हि तृप्नोति दुर्निवारं च चंचलम् ॥1.29.१ ०॥ <br>
दृष्टं मया त्वत्पदाब्जं मनसा प्रेरितेन च ॥ <br>
किंचिज्ज्ञानविशेषं च लब्धुमिच्छामि साम्प्रतम् ॥ ११ ॥ <br>
यत्र कृष्णगुणाख्यानं जन्ममृत्युजरापहम् ॥ १२ ॥ <br>
ब्रह्मविष्णुशिवाद्याश्च सुरेन्द्रश्च सुरा विभो ॥ <br>
कं चिन्तयन्ति मुनयो मनवश्च विचक्षणाः॥१३॥<br>
कस्मात्सृष्टिश्च भवति कुत्र वा संप्रलीयते॥ <br>
को वा सर्वेश्वरो विष्णुः सर्वकारणकारकः॥१४॥ <br>
तस्येश्वरस्य किं रूपं कर्म वा किं जगत्पते ॥ <br>
विचार्य्य मनसा सर्वं तद्भवान्वक्तुमर्हति॥१५॥<br>
नारदस्य वचः श्रुत्वा प्रहस्य भगवानृषिः॥<br>
कथां कथितुमारेभे पुण्यां भुवनपावनीम् ॥ १६ ॥ <br>
इति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे नारायणं प्रति नारदप्रश्नो नामैकोनत्रिंशत्तमो<br>
ऽध्यायः ॥ २९ ॥ <br>
<br>
