सौतिरुवाच ।।<br>
देवाः सार्द्धं ब्राह्मणेन मोहिता विष्णुमायया ।। <br>
प्रययुर्मालतीमूलं ब्रह्मेशानपुरोगमाः ।। १ ।। <br>
ब्रह्मा कमण्डलुजलं ददौ गात्रे शवस्य च ।। <br>
संचारं मनसस्तस्य चकार सुन्दरं वपुः ।। २ ।। <br>
ज्ञानदानं ददौ तस्मै ज्ञानानन्दः शिवः स्वयम् ।। <br>
धर्मज्ञानं स्वयं धर्मो जीवदानं च ब्राह्मणः ।। ३ ।। <br>
वह्निदर्शनमात्रेण बभूव जठरानलः ।। <br>
कामदर्शनमात्रेण सर्वकामः सुनिश्चितम् ।। ४ ।। <br>
तस्य वायोरधिष्ठानाज्जगत्प्राणस्वरूपिणः ।। <br>
निश्वासस्य च सञ्चारः प्राणानां च बभूव ह।। ।। ५ ।। <br>
सर्व्वाधिष्ठानमात्रेण दृष्टिशक्तिर्बभूव ह ।। <br>
वाक्यं वाणीदर्शनेन शोभा श्रीदर्शनेन च ।। ६ ।। <br>
शवस्तथाऽपि नोत्तस्थौ यथा शेते जडस्तथा ।। <br>
विशिष्टबोधनं प्राप चाधिष्ठानं विनाऽऽत्मनः ।। ७ ।। <br>
ब्रह्मणो वचनात्साध्वी तुष्टाव परमेश्वरम् ।। <br>
स्नात्वा शीघ्रं सरित्तोये धृत्वा धौते च वाससी ।। ८ ।। <br>
मालावत्युवाच ।। <br>
वन्दे तं परमात्मानं सर्वकारणकारणम् ।। <br>
विना येन शवाः सर्वे प्राणिनो जगतीतले ।। ९ ।। <br>
निर्लिप्तं साक्षिरूपं च सर्वेषां सर्वकर्मसु ।। <br>
विद्यमानं न दृष्टं च सर्वैः सर्वत्र सर्वदा ।। 1.18.१० ।। <br>
येन सृष्टा च प्रकृतिः सर्वाधारो परात्परा ।। <br>
ब्रह्मविष्णुशिवादीनां प्रसूर्या त्रिगुणात्मिका ।। ११ ।। <br>
जगत्स्रष्टा स्वयं ब्रह्मा नियतो यस्य सेवया ।। <br>
पाता विष्णुश्च जगतां संहर्त्ता शङ्करः स्वयम् ।। १२ ।। <br>
ध्यायन्ते यं सुराः सर्वे मुनयो मनवस्तथा ।। <br>
सिद्धाश्च योगिनः सन्तः सन्ततं प्रकृतेः परम्।।१३।। <br>
साकारं च निराकारं परं स्वेच्छामयं विभुम् ।। <br>
वरं वरेण्यं वरदं वरार्हं वरकारणम् ।।१४ ।। <br>
तपःफलं तपोबीजं तपसां च फलप्रदम् ।। <br>
स्वयंतपःस्वरूपं च सर्वरूपं च सर्वतः ।। १५ ।। <br>
सर्वाधारं सर्वबीजं कर्म तत्कर्मणां फलम् ।। <br>
तेषां च फलदातारं तद्बीजं क्षयकारणम् ।। १६ ।। <br>
स्वयंतेजःस्वरूपं च भक्तानुग्रहविग्रहम् ।। <br>
सेवाध्यानं न घटते भक्तानां विग्रहं विना ।। १७ ।। <br>
तत्तेजो मण्डलाकारं सूर्यकोटिसमप्रभम् ।। <br>
अतीव कमनीयं च रूपं तत्र मनोहरम् ।। १८ ।। <br>
नवीननीरदश्यामं शरत्पङ्कजलोचनम् ।। <br>
शरत्पार्वणचन्द्रास्यमीषद्धास्यसमन्वितम् ।। १९ ।। <br>
कोटिकन्दर्पलावण्यं लीलाधाम मनोहरम् ।। <br>
चन्दनोक्षितसर्वाङ्गं रत्नभूषणभूषितम् ।। ।। 1.18.२० ।। <br>
द्विभुजं मुरलीहस्तं पीतकौशेयवाससम् ।। <br>
किशोरवयसं शान्तं राधाकान्तमनन्तकम् ।। २१ ।। <br>
गोपाङ्गनापरिवृतं कुत्रचिन्निर्जने वने ।। <br>
कुत्रचिद्रासमध्यस्थं राधया परिषेवितम् ।। २२ ।। <br>
कुत्रचिद्गोपवेषं च वेष्टितं गोपबालकैः ।। <br>
शतशृङ्गाचलोत्कृष्टे रम्ये वृन्दावने वने ।। २३ ।। <br>
निकरं कामधेनूनां रक्षन्तं शिशुरूपिणम् ।। <br>
गोलोके विरजातीरे पारिजातवने वने ।। २४ ।। <br>
वेणुं क्वणन्तं मधुरं गोपीसम्मोहकारणम् ।। <br>
निरामये च वैकुंठे कुत्रचिच्च चतुर्भुजम् ।। २५ ।। <br>
लक्ष्मीकान्तं पार्षदैश्च सेवितं च चतुर्भुजैः ।। <br>
कुत्रचित्स्वांशरूपेण जगतां पालनाय च।।२६।।<br>
श्वेतद्वीपे विष्णुरूपं पद्मया परिषेवितम् ।। <br>
कुत्रचित्स्वांशकलया ब्रह्माण्डब्रह्मरूपिणम्।।२७।। <br>
शिवस्वरूपं शिवदं स्वांशेन शिवरूपिणम् ।। <br>
स्वात्मनः षोडशांशेन सर्वाधारं परात्परम्।।२८।।<br>
स्वयं महद्विराड्रूपं विश्वौघं यस्य लोमसु ।। <br>
लीलया स्वांशकलया जगतां पालनाय च।।२९।।<br>
नानावतारं बिभ्रन्तं बीजं तेषां सनातनम्।। <br>
वसन्तं कुत्रचित्सन्तं योगिनां हृदये सताम् ।।1.18.३०।। <br>
प्राणरूपं प्राणिनां च परमात्मानमीश्वरम्।। <br>
तं च स्तोतुमशक्ताऽहमबला निर्गुणं विभुम्।।३१।।<br>
निर्लक्ष्यं च निरीहं च सारं वाङ्मनसोः परम् ।। <br>
यं स्तोतुमक्षमोऽनन्तः सहस्रवदनेन च ।।३२।। <br>
पञ्चवक्त्रश्चतुर्वक्त्रो गजवक्त्रः षडाननः ।। <br>
यं स्तोतुं न क्षमा माया मोहिता यस्य मायया।।३३।।<br>
यं स्तोतुं न क्षमा श्रीश्च जडीभूता सरस्वती ।।<br>
वेदा न शक्ता यं स्तोतुं को वा विद्वांश्च वेदवित्।।३४।।।। <br>
किं स्तौमि तमनीहं च शोकार्त्ता स्त्री परात्परम् ।। <br>
इत्युक्त्वा सा च गान्धर्वी विरराम रुरोद च ।। ३९ ।। <br>
कृपानिधिं प्रणनाम भयार्ता च पुनः पुनः ।। <br>
कृष्णश्च शक्तिभिः सार्द्धमधिष्ठानं चकार ह ।। ३५ ।। <br>
भर्तुरस्यान्तरे तस्याः परमात्मा निराकृतिः ।।। <br>
उत्थाय शीघ्रं वीणां च धृत्वा स्नात्वा च वाससी ।। ३७ ।। <br>
प्रणनाम देवसंघं ब्राह्मणं पुरतः स्थितम् ।। <br>
नेदुर्दुन्दुभयो देवाः पुष्पवृष्टिं च चक्रिरे ।। ३८ ।। <br>
दृष्ट्वा चोपरि दम्पत्योः प्रददुः परमाशिषम् ।। <br>
गन्धर्वो देवपुरतो ननर्त्त च जगौ क्षणम् ।। ३९ ।। <br>
जीवितं पुरतः प्राप देवानां च वरेण च ।। <br>
जगाम पत्न्या सार्द्धं च पित्रा मात्रा च हर्षितः ।। 1.18.४० ।। <br>
उपबर्हणगन्धर्वो गन्धर्वनगरं पुनः ।। <br>
मालावती रत्नकोटिं धनानि विविधानि च ।। ४१ ।। <br>
प्रददौ ब्राह्मणेभ्यश्च भोजयामास तान्सती ।। <br>
वेदांश्च पाठयामास कारयामास मङ्गलम् ।। ४२ ।। <br>
महोत्सवं च विविधं हरेर्नामैकमङ्गलम् ।। <br>
जग्मुर्देवाश्च स्वस्थानं विप्ररूपी हरिः स्वयम् ।। ४३ ।। <br>
एतत्ते कथितं सर्वं स्तवराजं च शौनक ।। <br>
इदं स्तोत्रं पुण्यरूपं पूजाकाले तु यः पठेत् ।। ४४ ।। <br>
हरिभक्तिं हरेर्दास्यं लभते वैष्णवोजनः।। <br>
वरार्थी यः पठेद्भक्त्या चास्तिकः परमास्थया।। ४५ ।। <br>
धर्मार्थकाममोक्षाणां निश्चितं लभते फलम् ।। <br>
विद्यार्थी लभते विद्यां धनार्थी लभते धनम् ।। ४६ ।। <br>
भार्य्यार्थी लभते भार्य्यां पुत्रार्थी लभते सुतम् ।। <br>
धर्मार्थी लभते धर्मं यशोऽर्थी लभते यशः ।। ४७ ।। <br>
भ्रष्टराज्यो लभेद्राज्यं प्रजाभ्रष्टः प्रजां लभेत् ।। <br>
रोगार्त्तो मुच्यते रोगाद्बद्धो मुच्येत बन्धनात् ।। ४८ ।। <br>
भयान्मुच्येत भीतस्तु धनं नष्टधनो लभेत् ।। <br>
दस्युग्रस्तो महारण्ये हिंस्रजन्तुसमन्वितः ।। <br>
दावाग्निदग्धो मुच्येत निमग्नश्च जलार्णवे ।। ४९ ।। <br>
इति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे गन्धर्वजीवदाने महापुरुषस्तोत्रप्रणयनं नामाष्टादशोऽध्यायः ।। १८ ।। <br>
<br>
