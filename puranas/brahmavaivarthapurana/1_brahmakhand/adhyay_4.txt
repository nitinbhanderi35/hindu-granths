सौतिरुवाच ।। <br>
आविर्बभूव तत्पश्चात्कृष्णस्य रसनाग्रतः ।। <br>
शुद्धस्फटिकसंकाशा देवी चैका मनोहरा ।। १ ।। <br>
शुक्लवस्त्रपरीधाना सर्वालङ्कारभूषिता ।। <br>
बिभ्रती जपमालां च सा सावित्री प्रकीर्तिता ।। २ ।। <br>
सा तुष्टाव पुरः स्थित्वा परं ब्रह्म सनातनम्।। <br>
पुटांजलिपरा साध्वी भक्तिनम्रात्मकन्धरा ।। ३ ।। <br>
सावित्र्युवाच ।। <br>
नमामि सर्वबीजं त्वां ब्रह्मज्योतिः सनातनम् ।। <br>
परात्परतरं श्यामं निर्विकारं निरञ्जनम् ।। ४ <br>
इत्युक्त्वा   सस्मिता देवी रत्नसिंहासने वरे ।। <br>
उवास श्रीहरिं नत्वा पुनरेव श्रुतिप्रसूः ।। ५ ।। <br>
आविर्बभूव तत्पश्चात्कृष्णस्य परमात्मनः ।। <br>
मानसाच्च पुमानेकस्तप्तकांचनसन्निभः ।। ६ ।। <br>
मनो मथ्नाति सर्वेषां पञ्चबाणेन कामिनाम् ।। <br>
तन्नाम मन्मथं तेन प्रवदन्ति मनीषिणः ।। ७ ।। <br>
तस्य पुंसो वामपार्श्वात्कामस्य कामिनी वरा ।। <br>
बभूवातीव ललिता सर्वेषां मोहकारिणी ।। ८ ।। <br>
रतिर्बभूव सर्वेषां तां दृष्ट्वा सस्मितां सतीम् ।। <br>
रतीति तेन तन्नाम प्रवदंति मनीषिणः ।। ९ ।। <br>
हरिं स्तुत्वा तया सार्द्धं स उवास हरेः पुरः ।। <br>
रत्नसिंहासने चास्य पञ्चबाणो धनुर्द्धरः ।।1.4.१०।। <br>
मारणं स्तम्भनं चैव जृम्भणं शोषणं तथा ।। <br>
उन्मादनं पञ्चबाणन्पञ्चबाणो बिभर्ति सः ।। ।। ११ ।। <br>
बाणांश्चिक्षेप सर्वांश्च कामो बाणपरीक्षया ।। <br>
सद्यः सर्वे सकामाश्च बभूवुरीश्वरेच्छया ।। १२ ।। <br>
रतिं दृष्ट्वा ब्रह्मणश्च रेतः पातो वभूव ह ।। <br>
तत्र तस्थौ महायोगी वस्त्रेणाच्छाद्य लज्जया ।। १३ ।। <br>
वस्त्रं दग्ध्वा समुत्तस्थौ ज्वलदग्निः सुरेश्वरः ।। <br>
कोटितालप्रमाणश्च सशिखश्च समुज्ज्वलन् ।। १४ ।। <br>
कृष्णस्तद्वर्द्धनं दृष्ट्वा ससर्जापः स्वलीलया ।। <br>
निःश्वासवायुना सार्द्धं मुखबिन्दुं समुद्गिरन् ।। १५ ।। <br>
विश्वौघं प्लावयामास मुखबिंदुजलं द्विज ।। <br>
तत्र किञ्चिज्जलकणं वह्निं शान्तं चकार ह ।। १६ ।। <br>
ततःप्रभृति तेनाग्निस्तोयान्निर्वाणतां व्रजेत् ।। <br>
आविर्भूतः पुमानेकस्ततस्तदधिदेवता ।। १७ ।। <br>
उत्तस्थौ तज्जलादेकः पुमान्स वरुणः स्मृतः ।। <br>
जलाधिष्ठातृदेवोऽसौ सर्वेषां यादसाम्पतिः ।। १८ ।। <br>
आविर्बभूव कन्यैका तद्वह्नेर्वामपार्श्वतः ।। <br>
सा स्वाहा वह्निपत्नी तां प्रवदन्ति मनीषिणः ।। १९ ।। <br>
जलेशस्य वामपार्श्वात्कन्या चैका बभूव सा ।। <br>
वरुणानीति विख्याता वरुणस्य प्रिया सती ।। 1.4.२० ।। <br>
बभूव पवनः श्रीमान्विभोर्निश्वासवायुतः।। <br>
स च प्राणाश्च सर्वेषां निःश्वासस्तत्फलोद्भवः।।२१।।<br>
तस्य वायोर्वामपार्श्वात्कन्या चैका बभूव ह।। <br>
वायोः पत्नी सा च देवी वायवी परिकीर्तिता ।।२२।। <br>
कृष्णस्य कामबाणेन रेतःपातो बभूव ह ।। <br>
जले तद्रेचनं चक्रे लज्जया सुर संसदि ।। २३ ।। <br>
सहस्रवत्सरान्ते तड्डिम्भरूपं बभूव ह ।। <br>
ततो महान्विराड् जज्ञे विश्वौघाधार एव सः ।। २४ ।। <br>
यस्यैक लोमविवरे विश्वैकस्य व्यवस्थितिः ।। <br>
स्थूलात्स्थूलतरः सोऽपि महान्नान्यस्ततः परः ।। २५ ।। <br>
स एव षोडशांशोऽपि कृष्णस्य परमात्मनः ।। <br>
महाविष्णुः स विज्ञेयः सर्वाधारः सनातनः ।। २६ ।। <br>
महार्णवे शयानः स पद्मपत्रं यथा जले ।। <br>
बभूवतुस्तौ द्वौ दैत्यौ तस्य कर्णमलोद्भवौ ।। २७ ।। <br>
तौ जलाच्च समुत्थाय ब्रह्माणं हन्तुमुद्यतौ ।। <br>
नारायणश्च भगवाञ्जघने तौ जघान ह ।। २८ ।। <br>
बभूव मेदिनी कृत्स्ना कार्त्स्न्येन मेदसा तया ।। <br>
तत्रैव सन्ति विश्वानि सा च देवी वसुन्धरा ।। २९ ।। ।। <br>
इति श्रीब्रह्मवैवर्ते महापुराणे ब्रह्मखण्डे सौतिशौनकसंवादे सृष्टिनिरूपणे चतुर्थोऽध्यायः ।। ४ ।। ।। <br>
<br>
