नारद उवाच ।। <br>
भक्ष्यं किं वाऽप्यभक्ष्यं च द्विजानां गृहिणां प्रभो ।। <br>
यतीनां वैष्णवानां च विधवाब्रह्मचारिणाम् ।। १ ।। <br>
किं कर्त्तव्यमकर्त्तव्यमभोग्यं भोग्यमेव वा ।। <br>
सर्वं कथय सर्वज्ञ सर्वेशः सर्वकारणम् ।। २ ।। <br>
महेश्वर उवाच ।। <br>
कश्चित्तपस्वी विप्रश्च निराहारी चिरं मुनिः ।। <br>
कश्चित्समीरणाहारी फलाहारी च कश्चन ।।। ३ ।। <br>
अन्नाहारी यथा काले गृही च गृहिणीयुतः ।। <br>
येषामिच्छा च या ब्रह्मन्रुचीनां विविधा गतिः ।। ४ ।। <br>
हविष्यान्नं ब्राह्मणानां प्रशस्तं गृहिणां सदा ।। <br>
नारायणोच्छिष्टमिष्टमभक्ष्यमनिवेदितम् ।। ५ ।। <br>
अन्नं विष्ठा जलं मूत्रं यद्विष्णोरनिवेदितम्।। <br>
विण्मूत्रं सर्वथा प्रोक्तमन्नं च हरिवासरे ।।६।। <br>
ब्राह्मणः कामतोऽन्नं च यो भुङ्क्ते हरिवासरे।।<br>
त्रैलोक्यजनितं पापं सोऽपि भुङ्क्ते न संशयः।।७।। <br>
न भोक्तव्यं न भोक्तव्यं न भोक्तव्यं च नारद ।। <br>
गृहिभिर्ब्राह्मणैरन्नं संप्राप्ते हरिवासरे ।।८।। <br>
गृही शैवश्च शाक्तश्च ब्राह्मणो ज्ञानदुर्बलः ।। <br>
प्रयाति कालसूत्रं च भुक्त्वा च हरिवासरे ।। ९ ।। <br>
कृमिभिः शालिमानैश्च भक्षितस्तत्र तिष्ठति ।। <br>
विण्मूत्रभोजनं कृत्वा यावदिन्द्राश्चतुर्दश ।। 1.27.१० ।। <br>
जन्माष्टमीदिने रामनवमीदिवसे हरेः।। <br>
शिवरात्रौ च यो भुङ्क्ते सोऽपि द्विगुणपातकी ।। ११ ।। <br>
उपवासासमर्थश्च फलं मूलं जलं पिबेत् ।। <br>
नष्टे शरीरे स भवेदन्यथा चात्मघातकः ।।१२।। <br>
सकृद्भुङ्क्ते हविष्यान्नं विष्णोर्नैवेद्यमेव च।।<br>
न भवेत्प्रत्यवायी स चोपवासफलं लभेत् ।। १३ ।। <br>
एकादश्यामनाहारं गृही विप्रश्च भारते ।। <br>
स च तिष्ठति वैकुण्ठे यावद्वै ब्रह्मणो वयः ।। १४ ।। <br>
गृहिणां शैवशाक्तानामिदमुक्तं च नारद ।। <br>
विशेषतो वैष्णवानां यतीनां ब्रह्मचारिणाम् ।। १५ ।। <br>
नित्यं नैवेद्यभोजो यः श्रीविष्णोस्स हि वैष्णवः ।। <br>
नित्यं शतोपवासानां जीवन्मुक्तफलं भवेत् ।। १६ ।। <br>
वाञ्छन्ति तस्य संस्पर्शं तीर्थान्यखिलदेवताः ।। <br>
आलापं दर्शनं चैव सर्वपापप्रणाशनम् ।। १७ ।। <br>
द्विः स्विन्नमन्नं पृथुकं शुद्धं देशविशेषके ।। <br>
नात्यन्तशस्तं विप्राणां भक्षणे न निवेदने।। १८ ।। <br>
अभक्ष्यं वै यतीनां च विधवाब्रह्मचारिणाम् ।। <br>
ताम्बूलं च यथा ब्रह्मंस्तथैतद्वस्तु न ध्रुवम् ।। १९ ।। <br>
ताम्बूलं विधवास्त्रीणां यतीनां ब्रह्मचारिणाम् ।। <br>
तपस्विनां च विप्रेन्द्र गोमांससदृशं ध्रुवम् ।। 1.27.२० ।। <br>
सर्वेषां ब्राह्मणानां यदभक्ष्यं शृणु नारद ।। <br>
यदुक्तं सामवेदे च हरिणा चाह्निकक्रमे ।। २१ ।। <br>
ताम्रपात्रे पयःपानमुच्छिष्टे घृतभोजनम् ।। <br>
दुग्धं लवणसार्द्धं च सद्यो गोमांसभक्षणम् ।। २२ ।। <br>
नारिकेलोदकं कांस्ये ताम्रपात्रे स्थितं लघु ।। <br>
ऐक्षवं ताम्रपात्रस्थं सुरातुल्यं न संशयः ।। २३ ।। <br>
उत्थाय वामहस्तेन यस्तोयं पिबति द्विजः ।। <br>
सुरापी च स विज्ञेयः सर्वधर्मबहिष्कृतः ।। २४ ।। <br>
अनिवेद्यं हरेरन्नं भुक्तशेषं च नित्यशः ।। <br>
पीतशेषजलं चैव गोमांससदृशं मुने ।। २५ ।। <br>
वानिङ्गणफलं चैव गोमांसं कार्त्तिके स्मृतम् ।। <br>
माघे च मूलकं चैव कलम्बी शयने तथा ।। २६ ।। <br>
श्वेतवर्णं च तालं च मसूरं मत्स्यमेव च ।। <br>
सर्वेषां ब्राह्मणानां च त्याज्यं सर्वत्र देशके ।। २७ ।। <br>
मत्स्यांश्च कामतो भुक्त्वा सोपवासस्त्र्यहं वसेत् ।। <br>
प्रायश्चित्तं ततः कृत्वा शुद्धिमाप्नोति वाडवः ।। २८ ।। <br>
प्रतिपत्सु च कूष्माण्डमभक्ष्यं ह्यर्थनाशनम् ।। <br>
द्वितीयायां च बृहतीभोजनेन स्मरेद्धरिम् ।। २९ ।। <br>
अभक्ष्यं च पटोलं च शत्रुवृद्धिकरं परम् ।। <br>
तृतीयायां चतुर्थ्यां च मूलकं धननाशनम् ।। 1.27.३० ।। <br>
कलङ्ककारणं चैव पंचम्यां बिल्वभक्षणम् ।। <br>
तिर्य्यग्योनिं प्रापयेत्तु षष्ठ्यां वै निम्बभक्षणम् ।। ३१ ।। <br>
रोगवृद्धिकरं चैव नराणां तालभक्षणम्।। <br>
सप्तम्यां च तथा तालं शरीरस्य च नाशकम् ।। ३२ ।। <br>
नारिकेलफलं भक्ष्यमष्टम्यां बुद्धिनाशनम् ।। <br>
तुम्बी नवम्यां गोमांसं दशम्यां च कलम्बिका ।। ३३ ।। <br>
एकादश्यां तथा शिम्बी द्वादश्यां पूतिका तथा ।। <br>
त्रयोदश्यां च वार्त्ताकी न भक्ष्या पुत्रनाशनम् ।।३४।। <br>
चतुर्दश्यां माषभक्ष्यं महापापकरं परम् ।। <br>
पञ्चदश्यां तथा मांसमभक्ष्यं गृहिणां मुने ।।३५।। <br>
गृहिणां प्रोक्षितं मांसं भक्ष्यमन्यदिनेषु च ।। <br>
प्रातः स्नाने तथा श्राद्धे पार्वणे व्रतवासरे ।। ३६ ।। <br>
प्रशस्तं सार्षपं तैलं पक्वतैलं च नारद ।। <br>
कुहूपूर्णेन्दुसंक्रांतिचतुर्दश्यष्टमीषु च ।।३७।। <br>
रवौ श्राद्धे व्रताहे च दुष्टं स्त्रीतिलतैलकम् ।। <br>
मांसं च रक्तशाकं च कांस्यपात्रे च भोजनम् ।। ३८ ।। <br>
निषिद्धं शयनं चैव कूर्ममांसं च मन्त्रितम् ।। <br>
निषिद्धं सर्ववर्णानां दिवा स्वस्त्रीनिषेवणम् ।। ३९ ।। <br>
रात्रौ च दधि भक्ष्यं च शयनं सन्ध्ययोर्दिने ।। <br>
रजस्वलास्त्रीगमनमेतन्नरककारणम् ।। 1.27.४० ।। <br>
उदक्यवीरयोरन्नं पुंश्चल्यन्नमभक्षकम् ।। <br>
शूद्रान्नं याजकान्नं च शूद्रश्राद्धान्नमेव च ।।४१।। <br>
अभक्ष्यान्नं च विप्रर्षे यदन्नं वृषलीपतेः ।। <br>
ब्रह्मन्वार्धुषिकान्नं च गणकान्नमभक्षकम् ।। ४२ ।। <br>
अग्रदानिद्विजान्नं च चिकित्साकारकस्य च ।। <br>
हस्तचित्राहरौ तैलमग्राह्यं चाप्यभक्षकम् ।। ४३ ।। <br>
मूले मृगे भाद्रपदे मांसं गोमांसतुल्यकम् ।। <br>
अमायां कृत्तिकायां च द्विजैः क्षौरं विवर्जितम् ।। ४४ ।। <br>
कृत्वा तु मैथुनं क्षौरं यो देवांस्तर्पयेत्पितॄन् ।। <br>
रुधिरं तद्भवेत्तोयं दाता च नरकं व्रजेत् ।। ४५ ।। <br>
यत्कर्त्तव्यमकर्त्तव्यं यद्भोज्यं यदभोज्यकम् ।। <br>
सर्वं तुभ्यं निगदितं किं भूयः श्रोतुमिच्छसि ।। ४६ ।। <br>
इति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे नारदं प्रति शिवोपदेशे भक्ष्याभक्ष्यादिविवरणं नाम सप्तविंशतितमोऽध्यायः ।।२७।। <br>
<br>
