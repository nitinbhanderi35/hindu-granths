सौतिरुवाच ।। <br>
स्रष्टा सृष्टिविधानेन नियोज्य सर्वबालकान् ।। <br>
नारदं प्रेरयामास सृष्टिं कर्त्तुं च शौनक ।। १ ।। <br>
हितं सत्यं वेदसारं परिणामसुखावहम् ।। <br>
उवाच नारदं ब्रह्मा वेदवेदाङ्गपारगम् ।। २ ।। <br>
ब्रह्मोवाच ।। <br>
एहि वत्स कुलश्रेष्ठ नारद प्राणवल्लभ ।। <br>
ज्ञानदीपशिखाज्ञानतिमिरक्षयकारक ।। ३ ।।<br>
पूर्वेषामपि वन्द्यानां जनकः परमो गुरुः ।। <br>
विद्यादाता मन्त्रदाता द्वौ समौ च पितुः परौ ।। ४ ।। <br>
तवाहं जनकः पुत्र विद्यादाता च पालकः ।।<br>
ममाज्ञया च मत्प्रीत्या कुरु दारपरिग्रहम् ।। ५ ।। <br>
स च शिष्यः सोऽपि पुत्रो यश्चाज्ञां पालयेद्गुरोः ।। <br>
न क्षेमं तस्य मूढस्य यो गुरोरवचस्करः ।। ६ ।। <br>
स पण्डितः स च ज्ञानी स क्षेमी स च पुण्यवान् ।। <br>
गुरोवर्चस्करो यो हि क्षेमं तस्य पदे पदे ।। ।। ७ ।। <br>
सर्वेषामाश्रमाणां च प्रधानः पुण्यवान्गृही।। <br>
स्त्रीपुत्रपौत्रयुक्तं च मन्दिरं तपसः फलम् ।। ८ ।।<br>
पितरः पूर्वकाले च तिथिकाले च देवताः ।। <br>
सर्वे गृहस्थमायान्ति निपानमिव धेनवः ।। ९ ।। <br>
नित्यं नैमित्तिकं काम्यं कुर्वन्ति गृहिणः सदा ।। <br>
इह एतत्सुखं पुण्यं स्वर्गभोगः परत्र च ।। 1.23.१० ।। <br>
जीवन्मुक्तो गृहस्थश्च स्वधर्मपरिपालकः ।। <br>
यशस्वी पुण्यवांश्चैव कीर्तिमान्धनवान्सुखी।। ११ ।। <br>
यशस्वी कीर्तिमान्यो हि मृतो जीवति सन्ततम् ।। <br>
यशःकीर्तिविहीनो हि जीवन्नपि मृतो हि सः ।।१२।।<br>
ब्रह्मणो वचनं श्रुत्वा नारदो मुनिसत्तमः ।। <br>
उवाच विनयं भीतः शुष्कण्ठौष्ठतालुकः।।१३।।<br>
नारद उवाच।।<br>
एकदा वाग्विरोधेन चोभयोस्तातपुत्रयोः ।।<br>
हानिर्बभूव दैवेन महती वाऽयशस्करी ।। १४ ।। <br>
मया प्राप्तं च त्वच्छापाद्गान्धर्वं शौद्रमेव च ।। <br>
जन्म कर्म च मच्छापात्त्वमपूज्यो भवे भव ।। १५ ।। <br>
बभूव शापो मुक्तो मे काले ते भविता विधे ।। <br>
दोषाय कल्पते शश्वद्विरोधो न गुणाय च ।। १६ ।। <br>
स पिता स गुरुर्बन्धुः स पुत्रः समधीश्वरः ।। <br>
यः श्रीकृष्णपादपद्मे दृढां भक्तिं च कारयेत् ।।१७।। <br>
असद्वर्त्मनि चाज्ञानाद्गच्छन्ति यदि बालकाः ।। <br>
निवर्त्तयति तानेव स पिता करुणानिधिः ।। १८ ।। <br>
कारयित्वा कृष्णपादे भक्तित्यागं च यः पिता ।। <br>
अन्यस्मिन्विषये पुत्रं स किं हन्तुं प्रवर्त्तयेत् ।। १९ ।। <br>
दारग्रहो हि दुःखाय केवलं न सुखाय च ।। <br>
तपःस्वर्गभक्तिमुक्तिकर्मणां व्यवधायकः ।। 1.23.२० ।। <br>
योषितस्त्रिविधा ब्रह्मन्गृहिणां मूढचेतसाम् ।। <br>
साध्वी भोग्या च कुलटास्ताः सर्वाः स्वार्थतत्पराः।।२१।।<br>
परलोकभिया साध्वी तथेह यशसाऽऽत्मनः ।। <br>
कामस्नेहाच्च कुरुते भर्तुः सेवां च सन्ततम् ।। २२ ।। <br>
भोग्या भोगार्थिनी शश्वत्कामस्नेहेन केवलम् ।। <br>
कुरुते कान्तसेवा च न च भोगादृते क्षणम् ।। २३ ।। <br>
वस्त्रालंकारसम्भोगसुस्निग्धाहारमुत्तमम् ।। <br>
यावत्प्राप्नोति सा भोग्या तावच्च वशगा प्रिया ।। २४ ।। <br>
कुलाङ्गारसमा नारी कुलटा कुलनाशिनी ।। <br>
कपटात्कुरुते सेवां स्वामिनो न च भक्तितः ।। २५ ।। <br>
सदा पुंयोगमाशंसुर्मनसा मदनातुरा।। <br>
आहारादधिकं जारं प्रार्थयन्ती नवं नवम् ।। २६ ।। <br>
जारार्थे स्वपतिं तात हन्तुमिच्छति पुंश्चली ।। <br>
तस्यां यो विश्वसेन्मूढो जीवनं तस्य निष्फलम् ।। २७ ।। <br>
कथिता योषितः सर्वा उत्तमाधममध्यमाः ।। <br>
स्वात्मारामा विजानन्ति मनस्तासां न पण्डिताः ।। २८ ।। <br>
हृदयं क्षुरधाराभं शरत्पद्मोत्सवं मुखम् ।। <br>
सुधासमं सुमधुरं वचनं स्वार्थसिद्धये ।। २९ ।। <br>
प्रकोपे विषतुल्यं च विश्वासे सर्वनाशनम् ।। <br>
दुर्ज्ञेयं तदभिप्रायं निगूढं कर्म केवलम् ।। 1.23.३० ।। <br>
सदा तासामविनयः प्रबलं साहसं परम् ।। <br>
दोषोत्कर्षश्छलोत्कर्षः शश्वन्माया दुरत्यया ।। ३१ ।। <br>
पुंसश्चाष्टगुणः कामः शश्वत्कामो जगद्गुरो ।। <br>
आहारो द्विगुणो नित्यं नैष्ठुर्य्यं च चतुर्गुणम् ।।३२।। <br>
कोपः पुंसः षड्गुणश्च व्यवसायश्च निश्चितम्।।<br>
यत्रेमे दोषनिवहाः काऽऽस्था तत्र पितामह।।३३।।<br>
का क्रीडा किं सुखं पुंसो विण्मूत्रमलवेश्मनि।। <br>
तेजः प्रनष्टं सम्भोगे दिवालापे यशःक्षयः ।। ३४ ।। <br>
धनक्षयोऽतिप्रीतौ चात्यासक्तौ च वपुःक्षयः।।<br>
साहित्ये पौरुषं नष्टं कलहे माननाशनम् ।। <br>
सर्वनाशश्च विश्वासे ब्रह्मन्नारीषु किं सुखम् ।। ३५ ।। <br>
यावद्धनी च तेजस्वी सश्रीको योग्यतापरः ।। <br>
पुमान्नारीं वशीकर्तुं समर्थस्तावदेव हि ।। ३६ ।। <br>
रोगिणं निर्द्धनं वृद्धं योषिद्वै प्रेक्षतेऽप्रियम् ।। <br>
लोकाचारभयात्तस्मै ददात्याहारमल्पकम् ।। ३७ ।। <br>
इत्येवं कथितं सर्वं ब्रह्मन्नात्मागमो यथा ।। <br>
सर्वं जानासि सर्वज्ञ स्वात्मारामेश्वरो भवान् ।। ३८ ।। <br>
अनुग्रहं कुरु विभो विदायं देहि साम्प्रतम् ।। <br>
कृष्णभक्तिं प्रार्थयामि त्वयि कल्पतरोः परे ।। ३९ ।। <br>
इत्युक्त्वा नारदस्तत्र धृत्वा तातपदाम्बुजम् ।।<br>
आज्ञां ययाचे पितरं गन्तु तपसि मङ्गले ।। 1.23.४० ।। <br>
कृताञ्जलिपुटो भूत्वा भक्तिनम्रात्मकन्धरः।। <br>
कृत्वा प्रदक्षिणं नत्वा ब्रह्माणं गन्तुमुद्यतः ।। ४१ ।। <br>
गच्छन्तं तनयं दृष्ट्वा विधाता जगतां मुने ।। <br>
रुरोदोच्चैर्मुक्तकण्ठं महासांसारिको यथा ।। ४२ ।। <br>
करे धृत्वा समालिङ्ग्य चुचुम्ब च पुनः पुनः ।। <br>
चिरं वक्षसि कृत्वा च वासयामास जानुनि ।। ४३ ।। <br>
स्वात्मारामेश्वरो ब्रह्मा योगीन्द्राणां गुरोर्गुरुः ।। <br>
भेद सोढुं न शक्तोऽभूद्विच्छेदो दुःसहो नृणाम् ।। ४४ ।। <br>
कातरः पुत्रभेदेन मोहितो विष्चुमायया।।<br>
शोकार्त्तो वक्तुमारेभे सुतं सम्बोध्य शौनक ।। ४५ ।। <br>
इति श्रीब्रह्मवैवर्त्ते महापुराणे ब्रह्मखण्डे ब्रह्मनारदसंवादे त्रयोविंशतितमोऽध्यायः ।। २३ ।। <br>
<br>
