।। शौनक उवाच ।। ।। <br>
गोगोपगोप्यो गोलोके किं नित्याः किंनु कल्पिताः ।। <br>
मम संदेहभेदार्थं तन्मे व्याख्यातुमर्हसि ।। १ ।। <br>
।। सौतिरुवाच ।। ।। <br>
सर्वादिसृष्टौ ताः क्लृप्ताः प्रलये प्रलये स्थिताः ।। <br>
सर्वादिसृष्टिकथनं यन्मया कथितं द्विज ।। २ ।। <br>
सर्वादिसृष्टौ क्लृप्तौ च नारायणमहेश्वरौ ।। <br>
प्रलये प्रलये व्यक्तौ स्थितौ तौ प्रकृतिश्च सा।।३।।<br>
सर्वादौ ब्रह्मकल्पस्य चरितं कथितं द्विज ।। <br>
वाराहपाद्मकल्पौ द्वौ कथयिष्यामि श्रोष्यसि ।। ४ ।। <br>
ब्राह्मवाराहपाद्माश्च कल्पाश्च त्रिविधा मुने ।। <br>
यथायुगानि चत्वारि क्रमेण कथितानि च ।। ५ ।। <br>
सत्यं त्रेता द्वापरं च कलिश्चेति चतुर्युगम् ।। <br>
त्रिशतैश्च षष्ट्यधिकैर्युगैर्दिव्यं युगं स्मृतम् ।। ६ ।। <br>
मन्वन्तरं तु दिव्यानां युगानामेकसप्ततिः ।। <br>
चतुर्दशेषु मनुषु गतेषु ब्रह्मणो दिनम् ।। ७ ।। <br>
त्रिशतैश्च षष्ट्यधिकैर्दिनैर्वर्षं च ब्रह्मणः ।। <br>
अष्टोत्तरं वर्षशतं विधेरायुर्निरूपितम् ।। ८ ।। <br>
एतन्निमेषकालस्तु कृष्णस्य परमात्मनः ।। <br>
ब्रह्मणश्चायुषा कल्पः कालविद्भिर्निरूपितः ।। ९ ।। <br>
क्षुद्रकल्पा बहुतरास्ते संवर्तादयः स्मृताः ।। <br>
सप्तकल्पांतजीवी स मार्कण्डेयश्च तन्मतः ।।1.5.१०।। <br>
ब्रह्मणश्च दिनेनैव स कल्पः परिकीर्तितः ।।<br>
विधेश्च सप्तदिवसे मुनेरायुर्निरूपितम् ।। ११ ।। <br>
ब्राह्मवाराहपाद्माश्च त्रयः कल्पा निरूपिताः ।। <br>
कल्पत्रये यथा सृष्टिः कथयामि निशामय ।। १२ ।। <br>
ब्राह्मे च मेदिनीं सृष्ट्वा स्रष्टा सृष्टिं चकार सः ।। <br>
मधुकैटभयोश्चैव मेदसा चाज्ञया प्रभोः ।।१३।। <br>
वाराहे तां समुद्धृत्य लुप्तां मग्नां रसातलात् ।। <br>
विष्णोर्वराहरूपस्य द्वारा चातिप्रयत्नतः ।। १४ ।। <br>
पाद्मे विष्णोर्नाभिपद्मे स्रष्टा सृष्टिं विनिर्ममे ।।<br>
त्रिलोकीं ब्रह्मलोकान्तां नित्यलोकत्रयं विना ।। १५ ।। <br>
एतत्तु कालसंख्यानमुक्तं सृष्टिनिरूपणे ।। <br>
किंचिन्निरूपणं सृष्टे किं भूयः श्रोतुमिच्छसि ।। १६ ।। <br>
।। शौनक उवाच ।। ।। <br>
अतः परं किं चकार भगवान्सात्वतांपतिः ।। <br>
एतान्सृष्ट्वा किं चकार तन्मे व्याख्यातुमर्हसि ।। १७ ।। <br>
।। सौतिरुवाच ।। ।। <br>
अतः परं तु गोलोके गोलोकेशो महान्प्रभुः ।। <br>
एतान्सृष्ट्वा जगामासौ सुरम्यं रासमण्डलम् ।। <br>
एतैः समेतैर्भगवानतीव कमनीयकम् ।। १८ ।।<br>
रम्याणां कल्पवृक्षाणां मध्येऽतीव मनोहरम् ।। <br>
सुविस्तीर्णं च सुसमं सुस्निग्धं मण्डलीकृतम् ।। १९ ।। <br>
चन्दनागुरुकस्तूरीकुङ्कुमैश्च सुसंस्कृतम् ।। <br>
दधिलाजसक्तुधान्यदूर्वापर्णपरिप्लुतम् ।। 1.5.२० ।।<br>
पट्टसूत्रग्रन्थियुक्तं नवचन्दनपल्लवैः ।। <br>
संयुक्तरम्भास्तम्भानां समूहैः परिवेष्टितम् ।। २१ ।। <br>
सद्रत्नसारनिर्माणमण्डपानां त्रिकोटिभिः ।। <br>
रत्नप्रदीपज्वलितैः पुष्पधूपादिवासितैः।।२२।। <br>
शृंगारार्हभोगवस्तुसमूहपरिवेष्टितम्।। <br>
अतीव ललिताकल्पतल्पयुक्तैः सुशोभितम् ।। २३ ।। <br>
तत्र गत्वा च तैः सार्धं समुवास जगत्पतिः ।। <br>
दृष्ट्वा रासं विस्मितास्ते बभूवुर्मुनिसत्तम ।। २४ ।। <br>
आविर्बभूव कन्यैका कृष्णस्य वामपार्श्वतः ।। <br>
धावित्वा पुष्पमानीय ददावर्घ्यं प्रभोः पदे ।। २५ ।। <br>
रासे संभूय गोलोके सा दधाव हरेः पुरः ।।<br>
तेन राधा समाख्याता पुराविद्भिर्द्विजोत्तम ।। २६ ।। <br>
प्राणाधिष्ठातृदेवी सा कृष्णस्य परमात्मनः ।। <br>
आविर्बभूव प्राणेभ्यः प्राणेभ्योऽपि गरीयसी ।। २७ ।। <br>
देवी षोडशवर्षीया नवयौवनसंयुता ।। <br>
वह्निशुद्धांशुकाधाना सस्मिता सुमनोहरा ।। २८ ।। <br>
सुकोमलांगी ललिता सुन्दरीषु च सुन्दरी ।। <br>
बृहन्नितम्बभारार्त्ता पीनश्रोणिपयोधरा ।। २९ ।। <br>
बन्धुजीवजिता रक्तसुन्दरोष्ठा धरावरा ।।<br>
मुक्तापङ्क्तिजिता चारुदन्तपंक्तिर्मनोहरा ।। 1.5.३० ।। <br>
शरत्पार्वणकोटीन्दुशोभामृष्टशुभानना ।।<br>
चारुसीमन्तिनीचारुशरत्पङ्कजलोचना।। ३१ ।। <br>
खगेन्द्रचञ्चुविजितचारुनासा मनोहरा ।। <br>
स्वर्णगण्डूकविजिते गण्डयुग्मे च बिभ्रती ।। ३२ ।। <br>
दधती चारुकर्णे च रत्नाभरणभूषिते ।। <br>
चन्दनागुरुकस्तूरीयुक्तकुंकुमबिन्दुभिः ।। ३३ ।। <br>
सिन्दूरबिन्दुसंयुक्तसुकपोला मनोहरा ।। <br>
सुसंस्कृतं केशपाशं मालतीमाल्यभूषितम् ।। ३४ ।। <br>
सुगन्धकबरीभारं सुन्दरं दधती सती ।। <br>
स्थलपद्मप्रभामुष्टं पादयुग्मं च बिभ्रती ।। ३५ ।। <br>
गमनं कुर्वती सा च हंसखञ्जनगञ्जनम् ।। <br>
सद्रत्नसारनिर्माणां वनमाली मनोहराम्।।३६।।<br>
हारं हीरकनिर्माणं रत्नकेयूरकङ्कणम् ।। <br>
सद्रत्नसारनिर्माणं पाशकं सुमनोहरम् ।। ३७ ।। <br>
अमूल्यरत्ननिर्माणं क्वणन्मञ्जीररञ्जितम् ।। <br>
नानाप्रकारचित्राढ्यं सुन्दरं परिबिभ्रती ।। ३८ ।।<br>
सा च सम्भाष्य गोविन्दं रत्नसिंहासने वरे ।। <br>
उवास सस्मिता भर्तुः पश्यन्ती मुखपङ्कजम् ।। ३९ ।। <br>
तस्याश्च लोमकूपेभ्यः सद्यो<br>
गोपाङ्गनागणः ।। आविर्बभूव रूपेण वेशेनैव च तत्समः ।। 1.5.४० ।। <br>
लक्षकोटीपरिमितः शश्वत्सुस्थिरयौवनः ।। <br>
संख्याविद्भिश्च संख्यातो गोलोके गोपिकागणः ।। ४१ ।। <br>
कृष्णस्य लोमकूपेभ्यः सद्यो गोपगणो मुने ।। <br>
आविर्बभूव रूपेण वेषेणैव च तत्समः ।।<br>
।। ४२ ।। त्रिंशत्कोटिपरिमितः कमनीयो मनोहरः ।। <br>
संख्याविद्भिश्च संख्यातो बल्लवानां गणः श्रुतौ ।। ४३ ।। <br>
कृष्णस्य लोमकूपेभ्यः सद्यश्चाविर्बभूव ह ।। <br>
नानावर्णो गोगणश्च शश्वत्सुस्थिरयौवनः ।। ४४ ।। <br>
बलीवर्दाः सुरभ्यश्च वत्सा नानाविधाः शुभाः ।। <br>
अतीव ललिताः श्यामा बह्व्यो वै कामधेनवः ।। ४५ ।। <br>
तेषामेकं बलीवर्दं कोटिसिंहसमं बले ।। <br>
शिवाय प्रददौ कृष्णो वाहनाय मनोहरम् ।। ४६ ।। <br>
कृष्णांघ्रिनखरन्धेभ्यो हंसपङ्क्तिर्मनोहरा ।। <br>
आविर्बभूव सहसा स्त्रीपुंवत्ससमन्विता ।।।<br>
।। ४७ ।। तेषामेकं राजहंसं महाबलपराक्रमम् ।। <br>
वाहनाय ददौ कृष्णो ब्रह्मणे च तपस्विने ।। ४८ ।। <br>
वामकर्णस्य विवरात्कृष्णस्य परमात्मनः ।। <br>
गणः श्वेततुरङ्गाणामाविर्भूतो मनोहरः ।। ४९ ।। <br>
तेषामेकं च श्वेताश्वं धर्मार्थं वाहनाय च ।। <br>
ददौ गोपाङ्गनेशश्च संप्रीत्या सुरसंसदि ।। 1.5.५० ।। <br>
दक्षकर्णस्य विवरात्पुंसश्च सुरसंसदि ।। <br>
आविर्भूता सिंहपङ्क्तिर्महाबलपराक्रमा ।। ५१ ।। <br>
तेषामेकं ददौ कृष्णः प्रकृत्यै परमादरम् ।। <br>
अमूल्यरत्नमाल्यं च वरं यदभिवाञ्छितम् ।। ५२ ।। <br>
कृष्णो योगेन योगीन्द्रश्चकार रथपञ्चकम् ।। <br>
शुद्धरत्नेन्द्रनिर्माणं मनोयायि मनोहरम्।। ५३ ।। <br>
लक्षयोजनमूर्ध्वे च प्रस्थे च शतयोजनम् ।। <br>
लक्षचक्रं वायुरहं लक्षक्रीडागृहान्वितम् ।। ५४ ।। <br>
शृङ्गारार्हं भोगवस्तुतल्पासंख्यसमन्वितम् ।। <br>
रत्नप्रदीपलक्षाणां वाजिभिश्च विराजितम् ।। ५५ ।।<br>
नानाचित्रविचित्राढथं सद्रत्नकलशोज्ज्वलम् ।। <br>
रत्नदर्पणभूषाढ्यं शोभितं श्वेतचामरैः ।। ५६ ।। <br>
वह्निशुद्धांशुकैश्चित्रैर्मुक्ताजालैर्विभूषितम् ।। <br>
मणीन्द्रमुक्तामाणिक्यहीरहारविराजितम् ।। ५७ ।। <br>
आरक्तवर्णरत्नेन्द्रसारनिर्माणकृत्रिमैः ।। <br>
पङ्कजानामसंख्यैश्च सुन्दरैश्च सुशोभितम् ।। ५८ ।। <br>
ददौ नारायणायैकं तेषां मध्ये द्विजोत्तमः ।। <br>
एकं दत्त्वा राधिकायै ररक्षाशेषमात्मने ।।।। ५९ ।। <br>
आविर्बभूव कृष्णस्य गुह्यदेशात्ततः परम् ।। <br>
पिङ्गलश्च पुमानेकः पिङ्गलैश्च गणैः सह ।। 1.5.६० ।। <br>
आविर्भूता यतो गुह्यात्तेन ते गुह्यकाः स्मृताः ।। <br>
यः पुमान् स कुबेरश्च धनेशो गुह्यकेश्वरः ।। ६१ ।। <br>
बभूव कन्यका चैका कुबेरे वामपार्श्वतः ।।<br>
कुबेरपत्नी सा देवी सुन्दरीणां मनोरमा ।। ६२ ।। <br>
भूतप्रेतपिशाचाश्च कूष्माण्डब्रह्मराक्षसाः ।। <br>
वेताला विकृतास्तस्याविर्भूता गुह्यदेशतः ।। ६३।। <br>
शङ्खचक्रगदापद्मधारिणो वनमालिनः ।।<br>
पीतवस्त्रपरीधानाः सर्वे श्यामचतुर्भुजाः ।। ६४ ।। <br>
किरीटिनः कुण्डलिनो रत्नभूषणभूषिताः ।। <br>
आविर्भूताः पार्षदाश्च कृष्णस्य मुखतो मुने ।। ६५ ।। <br>
चतुर्भुजान्पार्षदांश्च ददौ नारायणाय च ।। <br>
गुह्यकान्गुह्यकेशाय भूतादीञ्छङ्कराय च ।।६६।। <br>
द्विभुजाः श्यामवर्णाश्च जपमालाकरा वराः ।। <br>
ध्यायन्तश्चरणाम्भोजं कृष्णस्य सततं मुदा ।।६७।।<br>
दास्यो नियुक्ता दसाश्चैवार्घ्यमादाय यत्नतः ।। <br>
आविर्भूता वैष्णवाश्च सर्वे कृष्णपरायणाः ।। ६८ ।। <br>
पुलकाङ्कितसर्वाङ्गाः साश्रुनेत्राः सगद्गदा ।। <br>
आविर्भूताः पादपद्मात्पादपद्मैकमानसाः।।६९।। <br>
आविर्बभूवुः कृष्णस्य दक्षनेत्राद्भयङ्कराः।।<br>
त्रिशूलपट्टिशधरास्त्रिनेत्राश्चन्द्रशेखराः ।। 1.5.७० ।। <br>
दिगम्बरा महाकाया ज्वलदग्निशिखोपमाः ।। <br>
ते भैरवा महाभागाः शिवतुल्याश्च तेजसा ।। ७१ ।। <br>
रुरुसंहारकालाख्या असितक्रोधभीषणाः ।। <br>
महाभैरवखट्वाङ्गावित्यष्टौ भैरवाः स्मृताः ।। ७२ ।। <br>
आविर्बभूव कृष्णस्य वामनेत्राद्भयङ्करः।।<br>
त्रिशूलपट्टिशव्याघ्रचर्माम्बरगदाधरः ।। ७३ ।। <br>
दिगम्बरो महाकायस्त्रिणेत्रश्चन्द्रशेखरः ।। <br>
स ईशानो महाभागो दिक्पालानामधीश्वरः ।। ७४ ।। <br>
डाकिन्यश्चैव योगिन्यः क्षेत्रपालाः सहस्रशः ।। <br>
आविर्बभूवुः कृष्णस्य नासिकाविवरोदरात् ।। ७५ ।।<br>
सुरास्त्रिकोटिसंख्याता दिव्यमूर्तिधरावराः ।। <br>
आविर्बर्भूवुः सहसा पुंसो वै पृष्ठदेशतः ।। ७६ ।। <br>
