श्रीगणेशाय नमः ॥ <br>
॥ अथ ब्रह्मवैवर्ते ब्रह्मखण्डम् ॥ <br>
गणेशब्रह्मशसुरेशशेषाः सुराश्च सर्वे मनवो मुनीन्द्राः ॥ <br>
सरस्वतीश्रीगिरिजादिकाश्च यं नमन्ति देव्यः प्रणमामि तं विभुम॥१॥<br>
स्थूलास्तनूर्विदधतं त्रिगुणं विराजं विश्वानि लोमविवरेषु महान्तमाद्यम्॥<br>
सृष्ट्युन्मुखः स्वकलयाऽपि ससर्ज सूक्ष्मं नित्यं समेत्य हृदि यस्तमजं भजामि॥२॥<br>
ध्यायन्ते ध्याननिष्ठाः सुरनरमनवो योगिनो योगरूढाः सन्तः स्वप्नेऽपि सन्तं कतिकतिजनिभिर्यं न पश्यन्ति तप्त्वा ॥<br>
ध्याये स्वेच्छामयं तं त्रिगुणपरमहो निर्विकारं निरीहं भक्त्या ध्यानैकहेतोर्निरुपमरुचिरश्यामरूपं दधानम् ॥ ३ ॥ <br>
वन्दे कृष्णं गुणातीतं परं ब्रह्माच्युतं यतः ॥ <br>
आविर्बभूवुः प्रकृतिब्रह्मविष्णुशिवादयः ॥४॥ <br>
ॐ नमो भगवते वासु देवाय ॥ <br>
नारायणं नमस्कृत्य नरं चैव नरोत्तमम् ॥ <br>
देवीं सरस्वतीं व्यासं ततो जयमुदीरयेत् ॥ १ ॥ <br>
अमृतपरमपूर्वं भारतीकामधेनुं श्रुतिगणकृतवत्सो व्यासदेवो दुदोह ॥ <br>
अतिरुचिरपुराणं ब्रह्मवैवर्त्तमेतत्पिबत पिबत मुग्धा दुग्धमक्षय्यमिष्टम्॥२॥<br>
भारते नैमिषारण्ये ऋषयः शौनकादयः ॥ <br>
नित्यां नैमित्तिकीं कृत्वा क्रियामूषुः कुशासने ॥ १ ॥ <br>
एतस्मिन्नन्तरे सौतिमागच्छन्तं यदृच्छया ॥ <br>
प्रणतं सुविनीतं तं विलोक्य ददुरासनम् ॥ २॥ <br>
तं सम्पूज्यातिथिं भक्त्या शौनको मुनिपुङ्गवः॥<br>
पप्रच्छ कुशलं शांतं शान्तः पौराणिकं मुदा ॥ ३ ॥ <br>
वर्त्मायासविनिर्मुक्तं वसन्तं सुस्थिरासने ॥ <br>
सस्मितं सर्वतत्त्वज्ञं पुराणानां पुराणवित् ॥ ४ ॥ <br>
परं कृष्णकथोपेतं पुराणं श्रुति संमतम्॥ <br>
मङ्गलं मङ्गलार्हं च मङ्गल्यं मङ्गलालयम् ॥ ५ ॥ <br>
सर्वमङ्गलबीजं च सर्वदा मङ्गलप्रदम् ॥ <br>
सर्वामङ्गलनिघ्नं च सर्वसंपत्करं परम् ॥ ६ ॥ <br>
हरिभक्तिप्रदं शश्वत्सुखदं मोक्षदं भवात् ॥ <br>
तत्त्वज्ञानप्रदं दारपुत्रपौत्रविवर्द्धनम् ॥ ७ ॥ <br>
पप्रच्छ सुविनीतं च सुप्रीतो मुनिसंसदि ॥ <br>
यथाऽऽकाशे तारकाणां द्विजराजो विराजते ॥ ८ ॥ <br>
॥ शौनक उवाच ॥ ॥ <br>
प्रस्थानं भवतः कुत्र कुत आयासि ते शिवम् ॥ <br>
किमस्माकं पुण्यदिनमद्य त्वद्दर्शनेन च ॥ ९ ॥ <br>
वयमेव कलौ भीता विशिष्टज्ञानवर्जिताः ॥ <br>
मुमुक्षवो भवे मग्नास्तद्धेतुस्त्वमिहागतः ॥ 1.1.१० ॥ <br>
भवान्साधुर्महाभागः पुराणेषु पुराणवित् ॥ <br>
सर्वेषु च पुराणेषु निष्णातोऽतिकृपानिधिः ॥ ११ ॥ <br>
श्रीकृष्णे निश्चला भक्तिर्यतो भवति शाश्वती ॥ <br>
तत्कथ्यतां महाभाग पुराणं ज्ञानवर्द्धनम् ॥ १२ ॥ <br>
गरीयसी या साक्षाच्च कर्ममूलनिकृन्तनी ॥ <br>
संसारसन्निबद्धानां निगडच्छेदकर्तरी ॥ १३ ॥ <br>
भवदावाग्निदग्धानां पीयूष वृष्टिवर्षिणी ॥ <br>
सुखदाऽऽनन्ददा सौते शश्वच्चेतसि जीविनाम् ॥ १४ ॥ <br>
यत्रादौ सर्वबीजं च परं ब्रह्मनिरूपणम् ॥ <br>
तस्य सृष्ट्युन्मुखस्यापि सृष्टेरुत्कीर्त्तनं परम् १५ ॥ <br>
साकारं वा निराकारं परमात्मस्वरूपकम् ॥ <br>
किमाकारञ्च तद्ब्रह्म तद्ध्यानं किञ्च भावनम् ॥ १६ ॥ <br>
ध्यायन्ते वैष्णवाः किंवा शान्ताश्च योगिनस्तथा ॥ <br>
मतं प्रधानं केषां वा गूढं वेदे निरूपितम् ॥ १७ ॥ <br>
प्रकृतेश्च य आकारो यत्र वत्सनिरूपितः ॥ <br>
गुणानां लक्षणं यत्र महदादेश्च निश्चयः ॥ १८ ॥ <br>
गोलोकवर्णनं यत्र यत्र वैकुण्ठवर्णनम् ॥ <br>
वर्णनं शिवलोकस्य यत्रान्यत् स्वर्गवर्णनम् ॥ १९ ॥ <br>
अंशानां च कलानां च यत्र सौते निरूपणम् ॥ <br>
के प्राकृताः का प्रकृतिः क आत्मा प्रकृतेः परः ॥ 1.1.२० ॥ <br>
निगूढं जन्म येषां वा देवानां देवयोषिताम् ॥ <br>
समुत्पत्तिः समुद्राणां शैलानां सरितामपि ॥ २१ ॥ <br>
के वांऽशाः प्रकृतेश्चापि कलाः का वा कलाकलाः ॥ <br>
तासाञ्च चरितं ध्यानं पूजास्तोत्रादिकं शुभम् ॥ २२ ॥ <br>
दुर्गा सरस्वती लक्ष्मी सावित्रीणाञ्च वर्णनम् ॥ <br>
यत्रैव राधिकाख्यानमत्यपूर्वं सुधोपमम् ॥ २३ ॥ <br>
जीवकर्मविपाकश्च नरकाणाञ्च वर्णनम् ॥ <br>
कर्मणां खण्डनं यत्र यत्र तेभ्यो विमोक्षणम् ॥ २४ ॥ <br>
येषाञ्च जीविनां यद्यत्स्थानं यत्र शुभाशुभम्॥ <br>
जीविनां कर्मणो यस्माद्यासु यासु च योनिषु॥ २५ ॥ <br>
जीविनां कर्मणो यस्माद्योयो रोगो भवेदिह ॥ <br>
मोक्षणं कर्मणो यस्मात्तेषाञ्च तन्निरूपय ॥ २५ ॥ <br>
मनसा तुलसी काली गङ्गा पृध्वी वसुन्धरा ॥ <br>
आसां यत्र शुभाख्यानमन्यासामपि यत्र वै ॥ २७ ॥ <br>
शालिग्रामशिलानाञ्च दानानाञ्च निरूपणम् ॥ <br>
अपूर्वं यत्र वा सौते धर्माधर्मनिरूपणम् ॥ २८ ॥ <br>
गणेश्वरस्य चरितं यत्र तज्जन्म कर्म च ॥ <br>
कवचस्तोत्रमन्त्राणां गूढानां यत्र वर्णनम् ॥ २९ ॥ <br>
यदपूर्वमुपाख्यानमश्रुतं परमाद्भुतम् ॥ <br>
कृत्वा मनसि तत्सर्वं साम्प्रतं वक्तुमर्हसि ॥ 1.1.३० ॥ <br>
यत्र जन्म भ्रमो विश्वे पुण्यक्षेत्रे च भारते ॥ <br>
परिपूर्णतमस्यापि कृष्णस्य परमात्मनः ॥ ३१ ॥ <br>
जन्म कस्य गृहे लब्धं पुण्ये पुण्यवतो मुने ॥ <br>
सुतं प्रसूता का धन्या मान्या पुण्यवती सती ॥ ३२ ॥ <br>
आविर्भूय च तद्गेहात्क्वागतः केन हेतुना ॥ <br>
गत्वा किं कृतवांस्तत्र कथं वा पुनरागतः ॥ ३३ ॥ <br>
भारावतरणं केन प्रार्थितो गोश्चकार सः ॥ <br>
विधाय किंवा सेतुं च गोलोकं गतवान्पुनः ॥ ३४ ॥ <br>
इतीदमन्यदाख्यानं पुराणं श्रुतिदुर्लभम् ॥ <br>
दुर्विज्ञेयं मुनीनां च मनोनिर्मलकारणम् ॥ ३५ ॥ <br>
स्वज्ञानाद्यन्मया पृष्टमपृष्टं वा शुभाशुभम् ॥ <br>
सद्यो वैराग्यजननं तन्मे व्याख्यातुमर्हसि ॥ ३६ ॥ <br>
शिष्यपृष्टमपृष्टं वा व्याख्यानं कुरुते च यः ॥ <br>
स सद्गुरुः सतां श्रेष्ठो योग्यायोग्ये च यः समः ॥ ३७ ॥ <br>
सौतिरुवाच ॥ <br>
सर्वं कुशलमस्माकं त्वत्पादपद्मदर्शनात् ॥ <br>
सिद्धक्षेत्रादागतोऽहं यामि नारायणाश्रमम् ॥ ३८ ॥ <br>
दृष्ट्वा विप्रसमूहं च नमस्कर्तुमिहागतः ॥ <br>
द्रष्टुं च नैमिषारण्यं पुण्यदं चापि भारते ॥ ३९ ॥ <br>
देवं विप्रं गुरुं दृष्ट्वा न नमेद्यस्तु संभ्रमात् ॥ <br>
स कालसूत्रं व्रजति यावच्चन्द्रदिवाकरौ ॥ 1.1.४० ॥ <br>
हरिर्ब्राह्मणरूपेक्षण शश्वद् भ्रमति भूतले ॥ <br>
सुकृती प्रणमेत्पुण्याद्ब्राह्मणं हरिरूपिणम् ॥ ४१ ॥ <br>
भगवन्यत्त्वया पृष्टं ज्ञातं सर्वमभीप्सितम् ॥ <br>
सारभूतं पुराणेषु ब्रह्मवैवर्त्तमुत्तमम् ॥ ॥ ४२ ॥ <br>
पुराणोपपुराणानां वेदानां भ्रमभञ्जनम् ॥ <br>
हरिभक्तिप्रदं सर्वतत्त्वज्ञानविवर्द्धनम् ॥ ४३ ॥ <br>
कामिनां कामदं चेदं मुमुक्षूणां च मोक्षदम् ॥ <br>
भक्तिप्रदं वैष्णवानां कल्पवृक्षस्वरूपकम् ॥ ४४ ॥ <br>
ब्रह्मखण्डं सर्वबीजं परब्रह्मनिरूपणम् ॥ <br>
ध्यायन्ते योगिनः सन्तो वैष्णवा यत्परात्परम् ॥४५॥ <br>
वैष्णवा योगिनः सन्तो न च भिन्नाश्च शौनक ॥ <br>
स्वाज्ञानपरिपाकेन भवन्ति जीविनः क्रमात् ॥ ॥४६॥ <br>
सन्तो भवन्ति सत्सङ्गाद्योगिसंगेन योगिनः ॥ <br>
वैष्णवा भक्तसंगेन क्रमात्सद्योगिनः पराः ॥४७॥ <br>
यत्रोद्भवश्च देवानां देवीनां सर्वजीविनाम् ॥ <br>
ततः प्रकृतिखण्डे च देवीनां चरितं शुभम् ॥ ४८ ॥ <br>
जीवकर्मविपाकश्च शालिग्रामनिरूपणम् ॥ <br>
तासां च कवच स्तोत्रमन्त्रपूजानिरूपणम् ॥ ४९ ॥ <br>
प्रकृतेर्लक्षणं तत्र कलांशानां निरूपणम् ॥ <br>
कीर्त्तेरुत्कीर्तनं तासां प्रभावश्च निरूपितः ॥ 1.1.५० ॥ <br>
सुकृतीनां दुष्कृतीनां यद्यत्स्थानं शुभाशुभम् ॥ <br>
वर्णनं नरकाणां च रोगाणां मोक्षणं ततः ॥ ५१ ॥ <br>
ततो गणेशखण्डे च तज्जन्म परिकीर्तितम् ॥ <br>
अतीवापूर्वचरितं श्रुतिवेदसुदुर्लभम् ॥ ५२ ॥ <br>
गणेशभृगुसंवादे सर्वतत्त्वनिरूपणम् ॥ <br>
निगूढकवचस्तोत्रमन्त्रतन्त्र निरूपणम् ॥ ५३ ॥ <br>
श्रीकृष्णजन्मखण्डं च कीर्तितं च ततः परम् ॥ <br>
भारते पुण्यक्षेत्रे च श्रीकृष्णजन्म कर्म च ॥ ५४ ॥ <br>
भुवो भारावतरणं क्रीडाकौतुकमङ्गलम् ॥ <br>
सतां सेतुविधानं च जन्मखण्डे निरूपितम् ॥ ५५ ॥ <br>
इदं ते कथितं विप्र पुराणप्रवरं परम् ॥ <br>
चतुःखण्डैः परिमितं सर्वधर्मनिरूपणम् ॥ ५६ ॥ <br>
सर्वेषामीप्सितं श्रीदं सर्वाशापूर्णकारणम् ॥ <br>
ब्रह्मवैवर्तकं नाम सर्वाभीष्टफलप्रदम् ॥ ५७ ॥ <br>
सारभूतं पुराणेषु केवलं वेदसंमितम् ॥ <br>
विवृतं ब्रह्मकार्त्स्न्यं च कृष्णेन यत्र शौनक ॥ ५८ ॥ <br>
ब्रह्मवैवर्तकं तेन प्रवदन्ति पुराविदः ॥ <br>
इदं पुराणसूत्रं च पुरा दत्तं च ब्रह्मणे ॥ ५९ ॥ <br>
निरामये च गोलोके कृष्णेन परमात्मना ॥ <br>
महातीर्थे पुष्करे च दत्तं धर्माय ब्रह्मणा ॥1.1.६०॥ <br>
धर्मेण दत्तं पुत्राय प्रीत्या नारायणाय च ॥६१॥ <br>
नारदो व्यासदेवाय प्रददौ जाह्नवीतटे ॥ <br>
व्यासः पुराणसूत्रं तत्संव्यस्य विपुलं महत् ॥ ६२ ॥ <br>
मह्यं ददौ सिद्धक्षेत्रे पुण्यदेशे मनोहरम् ॥ <br>
मयेदं कथितं ब्रह्मंस्तत्समग्रं निशामय ॥ ६३ ॥ <br>
अष्टादशसहस्रं तु व्यासेनेदं पुराणकम् ॥ <br>
पुराणकार्त्स्न्यश्रवणे यत्फलं लभते नरः ॥ <br>
तत्फलं लभते नूनमध्यायश्रवणेन च ॥ ६४ ॥ <br>
इति श्रीब्रह्मवैवर्ते महापुराणे सौतिशौनकसंवादे ब्रह्मखण्डेऽनुक्रमणिका नाम प्रथमोऽध्यायः ॥ १ ॥ <br>
