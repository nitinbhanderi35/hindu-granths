राधिकोवाच<br>
ज्ञानात्मकश्च परमो ब्रह्मेशशेषपूजितः ।<br>
ज्ञानं च न ददौ तुभ्यं मन्मुलं प्रेषिता सति ॥ १ ॥<br>
तेनैव च्छद्मना तुभ्यं भावार्थं बोधयामि किम् ।<br>
वेदाः सन्तश्च भावार्थं नैव जानन्ति तस्य च ॥ २ ॥<br>
स्त्रीजातिरबला मूढा वक्तुतोऽज्ञानतत्परा ।<br>
ततस्तद्विरहेणैव संततं हतचेतना ॥ ३॥<br>
किं वाऽहं कथयिष्यामि ज्ञानं पञ्चविधेषु च ।<br>
भक्त्यात्मकं सर्वपरं निबोध कथयामि ते ॥ ४ ॥<br>
श्रीकृष्णस्य वरेणापि न साधो निर्भयो भव ।<br>
गोलोके चापि पतनं संभवेच्च कुयोगिनः ॥ ५ ॥<br>
तस्मात्सर्वं परित्यज्य भजस्व परमेश्वरम् ।<br>
पुत्रबुद्धिं परित्यज्य ब्रह्मरूपं निशामय ॥ ६ ॥<br>
यशोदे भवती सर्वे परित्यज्य च नश्वरम् ।<br>
गत्वा वृन्दावनं रम्यं पुण्यक्षेत्रं च भारतम् ॥ ७ ॥<br>
कृत्वा त्रिकालस्नानं च निर्मले यमुनाजले ।<br>
कृत्वाऽष्टदलपद्मं च स्निग्धेन चन्दनेन च ॥ ८ ॥<br>
ध्यानेन गर्गदत्तेन शुद्धेन मनसा सति ।<br>
संपूज्य परमानन्दं सानन्दं व्रज तत्पदम् ॥ ९ ॥<br>
कृत्वा निकृन्तनं कर्म पिदृभिः शतकैः सह ।<br>
वैष्णवेन सहाऽऽलापं कुरुष्व सततं सति ॥ १० ॥<br>
वरं हुतवहज्वालां भक्तो वाञ्छति पञ्जरम् ।<br>
वरं च कण्टके वासं वरं च विष्भक्षणम् ॥ ११ ॥<br>
हरिभक्तिविहीनानां न सङ्गं नाशकारणम् ।<br>
स्वयं नष्टो भक्तिहीनो बृद्धिणेदं करोति च ॥ १२ ॥<br>
अङ्कुरो भक्तिवृक्षस्य भक्तसङ्गेन वर्धते ।<br>
परं हरिकथालापपीयूषासेचनेन च ॥ १३ ॥<br>
अभक्तालापदीपाग्निज्वालायाः कलयापि च ।<br>
अङ्कुरः शुष्कतां याति पुनः सेकेन वर्धते ॥ १४ ॥<br>
तस्मादभक्तसङ्गं च सावधानः परित्यज ।<br>
यथा दृष्ट्वा कालसर्पं नरो भीत्वा पलायते ॥ १५ ॥<br>
यशोदे च प्रयत्नेन स्वात्मनः पुत्रमीश्वरम् ।<br>
राम नारायणनन्त मुकुन्द मधुसूदन ॥ १६ ॥<br>
कृष्ण केशव कंसारे हरे वैकुण्ठ वामन ।<br>
इत्येकादश नामानि पठेद्वा पाठयेदिति ॥ १७ ॥<br>
जन्मकोटिसहस्राणां पातकादेव मुच्यते ।<br>
राशब्दो विश्ववचनो मश्चापीश्वरवाचकः ॥ १८ ॥<br>
विश्वानामीश्वरो यो हि तेन रामः प्रकीर्तितः ।<br>
रमते रमया सार्वं तेन रामं विदुर्बुधा ॥ १९ ॥<br>
रमाया रमणस्थानं रामं रामविदो विदुः ।<br>
राश्चेति लक्ष्मीवचनो मश्चापीश्वरवाचकः ॥ २० ॥<br>
लक्ष्मीपतिं गतिं रामं प्रवदन्ति मनीषिणः ।<br>
नाम्नां सहस्रं दिव्यानां स्मरणे यत्फलं लभेत् ॥ २१ ॥<br>
तत्फलं लभते नूनं रामोच्चारणमात्रतः ।<br>
सारूप्यमुक्तिवचनो सारेति च विदुर्बुधाः ॥ २२ ॥<br>
यो देवोऽप्ययनं तस्य स च नारायणः स्मृतः ।<br>
नाराश्च कृतपापाश्चाप्ययनं गमनं स्मृतम् ॥ २३ ॥<br>
यतो हि गमनं तेषां सोऽयं नारायणः स्मृतः ।<br>
सकृन्नारायणेत्युक्त्वा पुमान्कल्मशतत्रयम् ॥ २४ ॥<br>
गङ्गादिसर्वतीर्थेषु स्नातो भवति निश्चितम् ।<br>
नारं च मोक्षणं पुण्यमयनं ज्ञानमीप्सितम् ॥ २५ ॥<br>
तयोर्ज्ञानं भवेद्यस्मात्सोऽयं नारायणः प्रभुः ।<br>
नास्त्यन्तो यस्य वेदेषु पुराणेषु चतुर्षु च ॥ २६ ॥<br>
शास्त्रेष्वन्येषु योगेषु तेनानन्तं विदुर्बुधाः ।<br>
मुकुमध्ययमानं च निर्वाणं मोक्षवाचकम् ॥ २७ ॥*<br>
तद्ददाति च यो देवो मुकुंदस्तेन कीर्तितः ।<br>
मुकुं भक्तिरसप्रेमवचनं वेदसंमतम् ॥ २८ ॥**<br>
यस्तं ददाति भक्तेभ्यो मुकंदस्तेन कीर्तितः ।<br>
सूदनं मधुदैत्यस्य यस्मात्स मधुसूदनः ॥ २९ ॥<br>
इति सन्तो वदन्तीशं वेदे भिन्नार्थमीप्सितम् ।<br>
मधु क्लीबं च माध्वीके कृतकर्मशुभाशुभे ॥ ३० ॥<br>
भक्तानां कर्मणां चैव सूदनं मधुसूदनः ।<br>
परिणामाशुभं कर्मं भ्रान्तानां मधुरं मधु ॥ ३१ ॥<br>
करोति सूदनं यो हि स एव मधुसूदनः ।<br>
कृषिरुत्कृष्टवचनो णश्च सद्भक्तिवाचकः ॥ ३२ ॥<br>
अश्चापि दातृवचनः कृष्णं तेन विदुर्बुधाः ।<br>
कृषिश्च परमानन्दे णश्च तद्दास्यकर्मणि ॥ ३३ ॥<br>
तयोर्दाता च यो देवस्तेन कृष्णः प्रकीर्तितः ।<br>
कोटिजन्मार्जिते पापे कृषिःक्लेशे च वर्तते ॥ ३४ ॥<br>
भक्तानां णश्च निर्वाणे तेन कृष्णः प्रकीर्तितः ।<br>
नाम्नां सहस्रं दिव्यानां त्रिरावृत्त्या चयत्फलम् ॥ ३५ ॥<br>
एकावृत्त्या तु कृष्णस्य तत्फलं लभते नरः ।<br>
कृष्णनाम्नः परं नाम न भूतं न भविष्यति ॥ ३६ ॥<br>
सर्वेभ्यश्च परं नाम कृष्णेति वैदिका विदुः ।<br>
कृष्ण कृष्णोति हे गोपि यस्तं स्मरति नित्यशः ॥ ३७ ॥<br>
जलं भित्त्वा यथा पद्मं नरकादुद्धरेच्च सः ।<br>
कृष्णेति मङ्गलं नाम यस्य वाचि प्रवर्तते ॥ ३८ ॥<br>
भस्मीभवन्ति सद्यस्तु महापातककोटयः ।<br>
अश्वमेधसहस्रेभ्यः फलं कृष्णजपस्य च ॥ ३९ ॥<br>
वरं तेभ्यः पुनर्जन्म नातो भक्तपुनर्भवः ।<br>
सर्वेषामपि यज्ञानां लक्षाणि च व्रतानि च ॥ ४० ॥<br>
तीर्थस्नानानि सर्वाणि तपांस्यनशनानि च ।<br>
वेदपाठसहस्राणि प्रादक्षिण्यं भुवः शतम् ॥ ४१ ॥<br>
कृष्णनामजपस्यास्य कलां नार्हन्ति षोडशीम् ।<br>
तेषां लोभा द्भवेत्स्वर्गफलं च सुचिरं नृणाम् ॥ ४२ ॥<br>
स्वर्कादवश्यं पुंसश्च जपकर्तुर्हरेः पदम् ।<br>
के जले सर्वदेहेऽपि शयनं यस्य चाऽऽत्मनः ॥ ४३ ॥<br>
वदन्ति वैदिकाः सर्वे तं देवं केशवं परम् ।<br>
कंसश्च पातके विघ्ने रोगे शोके च दानवे ॥ ४४ ॥<br>
तेषामरिर्निहन्ता च स कंसारिः प्रकीर्तितः ।<br>
रुद्ररूपेण संहर्ता विश्वानामपि नित्यशः ॥ ४५ ॥<br>
भक्तानां पातकानां च हरिस्तेन प्रकीर्तितः ।<br>
मा च ब्रह्मस्वरूपा या मूलप्रकृतिरीश्वरी ॥ ४६ ॥<br>
नारायणीति विख्याता विष्णुमाया सनातनी ।<br>
महालक्ष्मीस्वरूपा च वेदमाता सरस्वती<br>
राधा वसुंधरा गङ्गा तासां स्वामी च माधवः ॥ ४७ ॥<br>
ब्रह्मेशशेषादिभवैश्च वन्द्यं ध्यानैर्न किंचित्सनकादिभिश्च ।<br>
वेदैः पुराणैर्न निरूपितं च भजस्व भक्त्या नवनीतचोरम् ॥ ४८ ॥<br>
क्व चापि दुग्धं क्व दघि घृतं वा नवोद्धृतं वा क्व च तक्रमीप्सितम् ।<br>
तेषां क्व चोरोभवतिं क्व चापि क्व बन्धनं ते भवमूलमध्ये ॥  ४९ ॥<br>
न योगिभिः सिद्धगणैर्मुनीन्द्रैर्न भक्तसंघैर्भवपद्मशेषैः ।<br>
योगैर्न बद्धो न हि रक्षितुं क्षमैः कथं स वद्धस्तव मूलमध्यतः ॥ ५० ॥<br>
प्रम्णानु भक्त्या स्तवनेन पूजया भजस्व पुत्रं तरसा च भारते ।<br>
हृत्पद्ममध्ये स्थितमीश्वरं परं ध्यानेन यत्नेन च संततं सति ॥ ५१ ॥<br>
वरं वृणुष्व भद्रं ते यत्ते मनसि वाञ्छितम् ।<br>
सर्वं दास्यामि जगति देवानामपि दुर्लभम् ॥ ५२ ॥<br>
यशोदोवाच<br>
हरौ च निश्चला भक्तिस्तद्दास्यं वाञ्छितं मम ।<br>
तव नाम्नश्च व्युत्पत्तिः का वा तद्वक्तुमर्हसि ॥ ५३ ॥<br>
राधिकोवाच<br>
भवेद्भक्तिर्निश्चला ते हरेर्दास्यं च दुर्लभम् ।<br>
लभस्व मद्वरेणापि कथयामि सुनिर्णयम् ॥ ५४ ॥<br>
पुरा नन्देन दृष्टाऽहं भाण्डीरे वटमूलके ।<br>
मया च कथितो नन्दो निषिद्धश्च प्रजेश्वरः ॥ ५५ ॥<br>
अहमेव स्वयं राधा छाया रायणकामिनी ।<br>
रायणः श्रीहरेरंशः पार्षदप्रवरो महान् ॥ ५६ ॥<br>
राशब्दश्च महाविष्णुर्विश्वानि यस्य लोमसु ।<br>
विश्वप्राणिषु विश्वेषु धा धात्री मातृवाचकः ॥ ५७ ॥<br>
धात्री माताऽहमेतेषां मूलप्रकृतिरीश्वरी ।<br>
तेन राधा समाख्याता हरिणा च पुरा बुधैः ॥ ५८ ॥<br>
अहं सुदामशापेन वृषभानसुताऽधुना ।<br>
शतवर्षं च विच्छेदो हरिणा सह सांप्रतम् ॥ ५९ ॥<br>
वृषभानश्च कृष्णस्य पार्षदप्रवरो महान् ।<br>
पितॄणां मानसी कन्या मम माता कलावती ॥ ६० ॥<br>
अयोनिसंभवाऽहं च मम माता च भारते ।<br>
पुनः सार्थं च युष्माभिर्यास्यामि श्रीहरेः पदम् ॥ ६१ ॥<br>
इति ते कथितं सर्वं व्रजं व्रज व्रजेश्वरि ।<br>
व्रजेश्वरेण सहिता स्वामिना ज्ञानिना सति ॥ ६२ ॥<br>
ममाधुना च भवती ध्यानस्य व्यवधानिका ।<br>
ध्यानभङ्गे महादोषो नराणामपि सुन्दरि ॥ ६३ ॥<br>
इति श्रीब्रह्मo महाo श्रीकृष्णजन्मखo उत्तo नारादनाo राधायशोदासंo एकादशाधिकशततमोऽध्यायः ॥ १११ ॥<br>
