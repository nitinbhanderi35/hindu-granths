ॐ तत्सद्ब्रह्मणे नमः।<br>
श्रीमद्द्वैपायनमुनीप्रणीतं-<br>
ब्रह्मवैवर्तपुराणम्।<br>
अथ श्रीकृष्णजन्मखण्डस्योत्तरार्धः।<br>
अथ पञ्चपञ्चाशत्तमोऽध्यायः।<br>
नारायण उवाच<br>
स एव भगवान्कृष्णः सर्वात्मा पुरुषः परः ।<br>
दुराराध्योऽतिसाध्यश्च सर्वाराध्यः सुखप्रदः ।। १ ।।<br><br>
निजभक्तातिसाघ्यश्चाभक्तस्यासाध्य एव च ।<br>
शश्वद्दृश्यः स्वभक्तस्याभक्तस्यादृश्य एव च ।। २ ।।<br><br>
दुर्ज्ञेयं तस्य चरितं कार्यं हृदयमेव च ।<br>
बद्धास्तन्मायया सर्वे मोहिताश्च दुरन्तया ।। ३ ।।<br><br>
यद्भयाद्वाति वातोऽयं कूर्मं धत्ते निराश्रयः ।<br>
कूर्मोऽनन्तं विधत्ते च यद्भयेन निरन्तरम् ।। ४ ।।<br><br>
बिभर्ति शेषो विश्वं च यद्भयेन च नारद ।<br>
सहस्रशीर्षा पुरुषः शिरमश्चैकदेशतः ।। ५ ।।<br><br>
सप्तसागरसंयुक्ता सप्तद्वीपा वसुंधरा ।<br>
शैलकाननसंयुक्ता पातालाः सप्त एव च ।। ६ ।।<br><br>
सप्तस्वर्गाश्च विविधा ब्रह्मलोकसमन्विताः ।<br>
एवं विश्वं त्रिभुवनं कृत्रिमं परिकीर्तितम् ।। ७ ।।<br><br>
यद्भयेन विधात्राच प्रतिसृष्टौ च निर्मितम् ।<br>
एवं विश्वान्यसंरव्यानि लोमकूपैर्महान्विराट् ।। ८ ।।<br><br>
यद्भयेन विधत्ते च यदन्नो ध्यायते हि यम् ।<br>
विष्णुः पाति च संसारं यद्भयेन कृपानिधिः ।। ९ ।।<br><br>
कालाग्निरुद्रो यद्भीतः कालः संहरते प्रजाः ।<br>
मृत्युंजयो महादेवो यद्भयाद्ध्यायते च यम् ।। १० ।।<br><br>
षड्गुणैरनुरागैश्च विरागी विरतः सदा ।<br>
यद्भयेन दहत्यग्निः सूर्यस्तपति यद्भयात् ।। ११ ।।<br><br>
यद्भयाद्वर्षतीन्द्रश्च मृत्युश्चरति जन्तुषु ।<br>
यद्भयेन यमः शास्ता पापिनीं धर्म एव च ।। १२ ।।<br><br>
धत्ते च धरणी लोकान्यद्भयेन चराचरान् ।<br>
सूयते प्रकृतिः सृष्टौ यद्भयान्महदादिकम् ।। १३ ।।<br><br>
दुर्ज्ञेयं तदभिप्रायं को वा जानाति पुत्रक ।<br>
यत्प्रभावं न जानन्ति ब्रह्मविष्णुमहेश्वराः ।। १४ ।।<br><br>
कथं जानामि तच्चेष्टामहं वत्स सुमन्दधीः ।<br>
कथं जगाम मथुरां त्यक्त्वा वृन्दावनं वनम् ।। १५ ।।<br><br>
कथं तत्याज गोपीश्च राधां प्राणाधिकां प्रियाम् ।<br>
यशोदां बान्धवादींश्च नन्दं व नन्दनन्दनः ।। १६ ।।<br><br>
दर्पहा दर्पदः सोऽपि सर्वेषां सर्वदः सदा ।<br>
बभञ्ज राधादर्पं च सुदाम्नः शापकारणात् ।। १७ ।।<br><br>
अन्येषां भावनाहेतोर्ब्रह्मप्राप्तिस्तथा भवेत् ।<br>
एवं किंचिद्वितर्कं च कुरुते कमलोद्भवः ।। १८।।<br>
चकार दर्पभङ्गं च महाविष्णुः पुरा विभुः ।<br>
ब्रह्मणश्चतथा विष्णोः शषेस्य च शिवस्य च ।। १९ ।।<br><br>
धर्मस्य च यमस्यापि साम्बस्य चन्द्रसूर्ययोः ।<br>
गरुडस्य च वह्नेश्च गुरोर्दुर्वाससस्तथा ।। २० ।।<br><br>
दौवारिकस्य भक्तस्य जयस्य विजयस्य च।<br>
सुराणमसुराणां च भवतः कामशक्रयोः ।। २१ ।।<br><br>
लक्ष्मणस्यार्जुनस्यापि बाणस्य च भृगोस्तथा ।<br>
सुमेरोश्च समुद्राणां वायोश्च वरुणस्य च ।। २२ ।।<br><br>
सरस्वत्याश्च दुर्गायाः पद्मायाश्च भुवस्तथा ।<br>
सावित्र्याश्चैव गङ्गाया मनसायास्तथैव च ।। २३ ।।<br><br>
प्राणाधिष्ठातृदेव्यश्च प्रियायाः प्राणतोऽपि च ।<br>
प्राणाधिकाया राधाया अन्येषामपि का कथा ।। २४ ।।<br><br>
ह्रत्वा दर्पं च सर्वेषां प्रसादं च चकार सः ।<br>
कर्ता हर्ता पालयिता स्रष्टा स्रष्टुश्च सर्वतः ।। २५ ।।<br><br>
यं स्तोतुमीशो नालं च पञ्चवक्त्रैस्तु शंकरः ।<br>
स्तोतुं नालं चतुर्वक्त्रो विधाता जगतामपि ।। २६ ।।<br><br>
स्तोतुं नालमनन्तश्च सहस्रवदनैरहो ।<br>
स्वयं विष्णुर्विश्वव्यापी नालं स्तोतुं जनार्दनः ।। २७ ।।<br><br>
महाविराण्न शक्तोऽपि यं स्तोतुं परमेश्वरम् ।<br>
कम्पिता यस्य पुरतः प्रकृतिः परमात्मनः ।। २८ ।।<br><br>
सरस्वती जडीभूता यं स्तोतुं परमेश्वरम् ।<br>
महिमानं न जानन्ति वेदा यस्य च नारद ।। २९ ।।<br><br>
इत्येवं कथितो ब्रह्मन्प्रभावः परमात्मनः ।<br>
निर्गुणस्य च कृष्णस्य किं भुयः श्रोतुमिच्छसि ।। ३० ।।<br><br>
इति श्रीब्रह्मo महाo श्रीकृष्णजन्मखo उत्तरार्धे नारदनाo श्रीकृष्णप्रभाव-<br>
वर्णनं नाम पञ्चपञ्चशात्तमोऽध्यायः ।। ५५ ।।<br>
