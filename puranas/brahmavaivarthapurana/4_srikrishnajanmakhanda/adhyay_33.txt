श्रीकृष्ण उवाच ॥ <br>
कृत्वा ब्रह्मा हरेः स्तोत्रं तस्थौ तस्याः समीपतः ॥ <br>
मनोमत्तगजेन्द्रं च कामासक्तं निवारयन् ॥ १ ॥ <br>
दिव्यज्ञानांकुशे नैव मया दत्तेन राधिके ॥ <br>
उवाच मोहिनी तं च परिहासपरं वचः ॥ २ ॥ <br>
मोहिन्युवाच ॥ इङ्गितेनैव नारीणां सद्यो मत्तं भवेन्मनः ॥ <br>
करोत्याकृष्य संभोगं यः स एवोत्तमो विभो ॥ ३ ॥ <br>
ज्ञात्वा स्फुटमभिप्रायं नार्या संप्रेषितो हि यः ॥ <br>
पश्चात्करोति शृङ्गारं पुरुषः स च मध्यमः ॥ ४ ॥ <br>
पुनःपुनः प्रेषितश्च स्त्रिया कामार्तया च यः ॥ <br>
तया न लिप्तो रहसि स क्लीबो न पुमानहो ॥५॥ <br>
गृही तपस्वी कामी वा त्यजेत्स्त्रियमुपस्थिताम् ॥ <br>
व्रजेत्परत्र नरकमपूज्यश्च भवेदिह ॥६॥ <br>
नष्टश्रीर्भ्रष्टरूपश्च भ्रष्टबुद्धिर्भवेद् ध्रुवम्॥ <br>
स सद्यः क्लीबतां याति ब्रह्मञ्छापेन योषितः॥७॥<br>
उत्तिष्ठ जगतीनाथ पारं कुरु स्मरार्णवे ॥ <br>
निमग्नां दुस्तरे घोरे कर्णधार भयानके ॥८॥ <br>
अतीव निर्जनस्थाने सर्वजन्तुविवर्जिते ॥ <br>
सुगन्धिवायुना रम्ये पुंस्कोकिलरुतश्रुते ॥ ९ ॥ <br>
सततं त्वन्मनस्कां मां दासीं जन्मनि जन्मनि ॥ <br>
क्रीणीहि रतिपण्येनामूल्यरत्नेन सत्वरम् ॥4.33.१० ॥ <br>
इत्युक्त्वा मोहिनी सद्यो जगत्स्रष्टुश्च ब्रह्मणः ॥ <br>
विचकर्ष वरं वस्त्रं सस्मिता कामविह्वला ॥ ११ ॥ <br>
विज्ञाय समयं धाता तामुवाच भयातुरः ॥ <br>
पीयूषतुल्यं वचनं वरं विनयपूर्वकम् ॥ १२ ॥ <br>
ब्रह्मोवाच ॥ <br>
शृणु मोहिनि मद्वाक्यं सत्यसारं हितं स्फुटम् ॥ <br>
न कुरु त्वं च त्रैलोक्ये स्त्रीजातीनामपत्रपाम् ॥ १३ ॥ <br>
त्यज मामम्बिके पुत्रं वृद्धं निष्काममेव च ॥ <br>
त्वत्कर्मयोग्यरसिकं युवानं पश्य सुस्मिते ॥ १४ ॥ <br>
निषेकाल्लभते पत्नी गुरुं भर्तुः शुभाशुभम् ॥ <br>
मन्त्रशिल्पमपत्यं च सर्वमेतन्न यत्नतः ॥ १५ ॥ <br>
त्वया सह मम रते निबन्धो नास्ति सुव्रते ॥ <br>
क्षुद्रं महद्वा यत्कर्म सर्वदैवनिबन्धकम् ॥१६॥ <br>
इत्युक्तवन्तं ब्रह्माणं स्मरन्तं मत्पदाम्बुजम्॥<br>
विचकर्ष पुनर्वेश्या कामेन हतचेतना ॥१७॥ <br>
एतस्मिन्नन्तरे शीघ्रं स्थानं तत्सुमनोहरम्॥ <br>
आजग्मुर्मुनयः सर्वे ज्वलन्तो ब्रह्मतेजसा ॥१८॥ <br>
अत्रिः पुलस्त्यः पुलहो वसिष्ठः क्रतुरंगिराः॥<br>
भृगुर्मरीचिः कपिलो वोढुः पञ्चशिखो रुचिः ॥ १९ ॥ <br>
आसुरिश्च प्रचेताश्च स्वयं शुक्रो बृहस्पतिः ॥ <br>
उतथ्यः करकः कण्वः कश्यपो गौतमस्तथा ॥ 4.33.२० ॥ <br>
सनकश्च सनन्दश्च कर्दमश्च सनातनः ॥ <br>
सनत्कुमारो भगवान्योगिनां परमो गुरुः ॥ २१ ॥ <br>
शातातपः पिप्पलश्च शंकुः शुक्रः पराशरः ॥ <br>
मार्कण्डेयो लोमशश्च मृकण्डुश्च्यवनस्तथा ॥ २२ ॥ <br>
दुर्वासाश्च जरत्कारुरास्तीकश्च विभाण्डकः ॥ <br>
ऋष्यशृङ्गो भरद्वाजो वामदेवश्च कौशिकः ॥ २३ ॥ <br>
दृष्ट्वैतांश्च तपोनिष्ठानागतांश्च मुनीश्वरान् ॥ <br>
तत्याज मोहिनी शीघ्रं व्रीडया कमलोद्भवम् ॥ २४ ॥ <br>
तत्रोवास जगद्धाता तद्धामपार्श्वतश्च सा ॥ <br>
प्रणेमुर्मुनयस्तं च भक्तिनम्रात्मकन्धराः ॥ २५ ॥ <br>
आशिषं युयुजे ब्रह्मा वासयामास तान्विभुः ॥ <br>
तेषु मध्ये प्रजज्वाल यथा तारासु चन्द्रमाः ॥ २६ ॥ <br>
पप्रच्छुर्मुनयो देवं कथमेषा तवान्तिके॥ <br>
स्वर्वेश्यानां च प्रवरा मोहिनीत्येवमेव च ॥ २७ ॥ <br>
श्रुत्वा मुनीनां वचनमुवाच तान्प्रजापतिः ॥ <br>
स्त्रीजातीनां च वचनं लज्जाच्छादनमेव च ॥ २८ ॥ <br>
॥ ब्रह्मोवाच ॥ <br>
अपूर्वं नृत्यगीतं च चिरं कृत्वा शुभावहा ॥ <br>
उवासेयं परिश्रान्ता यथा कन्या पितुः पुरः ॥ <br>
इत्युक्त्वा जगतां धाता जहास मुनि संसदि ॥ २९ ॥ <br>
जहसुर्मुनयः सर्वे सर्वज्ञास्तत्र राधिके ॥ <br>
सर्वं रहस्यं विज्ञाय जगत्स्रष्टुश्च मानसम् ॥ 4.33.३० ॥ <br>
सद्यश्चुकोप कुलटा हास्यव्याजेन संसदि ॥ <br>
सर्वाङ्गकम्पमाना सा कुलटा कुटिलानना ॥ ३१ ॥ <br>
रक्तपङ्कजनेत्रा च कोपप्रस्फुरिताधरा ॥ <br>
उत्थाय च सभामध्ये तेषां च पुरतः स्थिता ॥ <br>
संबोध्योवाच ब्रह्माणं मृत्युकन्या यथा रुषा ॥ ३२ ॥ <br>
मोहिन्युवाच ॥ <br>
अये ब्रह्मञ्जगन्नाथ वेदकर्ता त्वमेव च ॥ ३३ ॥ <br>
किं वा वेदप्रणिहितं कर्म किं तद्विपर्ययम् ॥ <br>
विचारं मनसा स्वेन कुरु वेदविदां गुरो ॥ ३४ ॥ <br>
स्वकन्यायां यत्स्पृहा स कथं हससि नर्तकीम् ॥ <br>
निर्मिताऽहमीश्वरेण स्वर्वेश्या सर्वगामिनी ॥ ३५॥ <br>
सतां कर्म विरुद्धं यत्तदत्यन्तविडम्बनम् ॥ <br>
दासीतुल्यां विनीतां च दैवेन शरणागताम् ॥ ३६ ॥ <br>
यतो हससि गर्वेण ततोऽपूज्यो भवाचिरम् ॥ <br>
अचिराद्दर्पभङ्गं ते करिष्यति हरिः स्वयम् ॥ ३७ ॥ <br>
निबोध वचनं ब्रह्मन्वेश्यायाश्च तु सांप्रतम् ॥ <br>
तवैव वचनं स्तोत्रं गृह्णाति यो नरः सदा ॥ ३८ ॥ <br>
भविता तस्य विघ्नश्च स यास्यत्युपहास्यताम् ॥ <br>
भविता वार्षिकी पूजा देवतानां युगेयुगे ॥ ३९ ॥ <br>
तव माघ्यां च संक्रान्त्यां न भविष्यति सा पुनः ॥ <br>
कल्पान्तरेऽत्र कल्पे वा देहे देहांतरेऽत्र वा ॥ 4.33.४० ॥ <br>
पुनः पूजा न भविता या गता सा गतैव च ॥ <br>
इत्युक्त्वा मोहिनी शीघ्रं जगाम मदनालयम् ॥ ४१ ॥ <br>
तेन सार्द्धं रतिं कृत्वा बभूव विज्वरा पुनः ॥ <br>
पश्चात्सा चेतनां प्राप्य विललाप भृशं पुनः ॥ ४२ ॥ <br>
अयं कथं मया शप्तो जगद्विधिरतिप्रियः ॥ <br>
स्वर्वेश्यायां गतायां च मुनयो दुःखिता भृशम् ॥ ४३ ॥ <br>
स्वयं विधाता जगतां चकम्पे नतकन्धरः ॥ <br>
उपायं मुनयस्तस्मै ददुः कल्याणकारिणः ॥ ४४ ॥ <br>
शरणं व्रज वैकुण्ठमित्युक्त्वा ते गृहान्ययुः ॥ <br>
ब्रह्मा जगाम शरणं मम मूर्त्यन्तरं परम् ॥ ४५ ॥ <br>
शान्तं तं कमलाकान्तं श्यामं नारायणाभिधम्॥ <br>
गत्वा विषष्णवदनः प्रणम्य च चतुर्भुजम् ॥ ४६ ॥ <br>
तत्रोवास जगत्कर्ता नातिदूरे समीपतः ॥ <br>
रहस्यं कथयामास शुष्ककण्ठोष्ठतालुकः ॥ ४७ ॥ <br>
दीनबन्धुं दयासिन्धुं विपत्तारणकारणम् ॥ <br>
श्रुत्वा रहस्यं तत्सर्वं प्रहस्योवाच तं विभुः ॥<br>
सत्यं सारं हितं वाक्यं जगतां च सुखावहम् ॥ ४८ ॥ <br>
श्रीनारायण उवाच ॥ <br>
स्वयं त्वं वेदविदसि विदुषां च गुरोर्गुरुः ॥ ४९ ॥ <br>
त्वया कृतं च यत्कर्म इह केन न तत्कृतम् ॥ <br>
स्त्रीजातिः प्रकृतेरंशा जगतां बीजरूपिणी ॥ 4.33.५० ॥ <br>
स्त्रीणां विडम्बनेनैव प्रकृतेश्च विडम्बनम् ॥ <br>
न तद्भारतवर्षं च पुण्यक्षेत्रमनुत्तमम् ॥ ५१ ॥<br>
क्रीडाक्षेत्रे ब्रह्मलोके कस्तवेन्द्रियनिग्रहः ॥ <br>
यदि तद्भारते दैवात्कामिनी समुपस्थिता ॥ ५२ ॥ <br>
स्वयं रहसि कामार्ता न सा त्याज्या जितेन्द्रियैः ॥ <br>
त्यक्त्वा परत्र नरकं व्रजेदतिविडम्बितः ॥ ५३ ॥ <br>
भवेदेव हि दुःखार्ता शापं दद्याच्च तं ध्रुवम् ॥ <br>
विहाय स्वकलत्रं च यो गृह्णाति परस्त्रियम् ॥ ५४ ॥ <br>
लोभात्कामसुखाद्वाऽपि सोऽधमो नात्र संशयः ॥ <br>
पातयित्वा स च पतेद्दश पूर्वान्दशापरान् ॥ ५५ ॥ <br>
त्यक्त्वा स्वस्वामिनं या च परं गच्छति कामतः ॥ <br>
न पुमान्न च वेश्या च कुलस्त्री तत्र दुष्यति ॥ ॥ ५६ ॥ <br>
उपायेन च या साध्यं करोति परपूरुषम् ॥ <br>
तिष्ठत्येवान्धकूपे सा यावच्चन्द्रदिवाकरौ ॥ ५७ ॥ <br>
स्वर्वेश्या च दिवं याति सततं कुलधर्मतः ॥ <br>
ध्रुवं भवेत्सोऽपराधी तस्या अप्यवमानतः ॥ ५८ ॥ <br>
तमुपायं करिष्यामि शप्तो यत्र विशुद्ध्यति ॥ <br>
क्षणं तिष्ठ जगन्नाथ पापिनश्च भवार्णवे ॥ ५९ ॥ <br>
एतस्मिन्नंतरे कश्चिदाजगाम हरेः पुरः ॥ <br>
द्वारपालः शीघ्रगामीत्युवाच नतकन्धरः ॥ 4.33.६० ॥ <br>
द्वारपाल उवाच ॥ <br>
अन्यब्रह्माण्डाधिपतिर्ब्रह्मा दशमुखः स्वयम् ॥ <br>
द्वारे तिष्ठन्महाभक्तस्त्वां द्रष्टुं स्वयमागतः॥ ६१ ॥ <br>
द्वारपालवचः श्रुत्वा स चैवानुमतिं ददौ ॥ <br>
द्वारपालाज्ञया ब्रह्मा तुष्टावागत्य भक्तितः ॥ ६२॥ <br>
स्तोत्रैरतिविचित्रैश्च चतुर्वक्त्राऽश्रुतैरहो ॥ <br>
स्तुत्वोवासाज्ञया विष्णोः कृत्वा पश्चाच्चतुर्मुखम् ॥ ६३ ॥ <br>
नारायणो द्वारपालानित्युवाच चतुर्भुजान् ॥ <br>
आगन्तुकं जनमपि प्रवेशयत सादरम् ॥ ६४ ॥ <br>
एतस्मिन्नन्तरे तत्र वृन्दावनविनोदिनि ॥ <br>
आजगामातिप्रणतो ब्रह्मा शतमुखः स्वयम् ॥ ॥ ६५ ॥ <br>
दिव्यैः स्तोत्रैश्च तुष्टाव निगूढमतिसुन्दरैः ॥ <br>
स्तुत्वोवास वरैः स्तोत्रैः सर्वेषामश्रुतैरहो ॥ ६६ ॥ <br>
तदनन्तरयोरग्रे भक्तस्य शतमुखः स्वयम् ॥ <br>
जगद्विधौ सभायां च तत्र तिष्ठति तत्क्षणे ॥ ६७ ॥ <br>
आजगामान्यब्रह्माण्डाधिपो ब्रह्मा हरेः पुरः ॥ <br>
सहस्रवदनः श्रीमान्भक्त्या नम्रात्मकन्धरः ॥ ६८ ॥ <br>
स्तुत्वोवास वरैः स्तोत्रैः सर्वेषामश्रुतैरहो ॥ <br>
तं च पप्रच्छ सर्वेषां ब्रह्माण्डानां च ब्रह्मणाम् ॥ ॥ ६९ ॥ <br>
वार्ता विषयिणां चैव सुराणां च क्रमेण च॥ <br>
चतुर्मुखस्य तान्दृष्ट्वा दर्पभङ्गो बभूव ह ॥ 4.33.७० ॥ <br>
आत्मानं विष्णुसदृशं मन्यमानस्य दर्पतः ॥ <br>
अन्यान्न दर्शयामास ब्रह्माण्डस्थान्विधीन्हरिः ॥ ७१ ॥ <br>
दृष्ट्वा च कृपया तत्र मृततुल्यं चतुर्मुखम्॥ <br>
यावन्ति गात्रलोमानि सन्ति नारायणस्य मे॥७२॥ <br>
तत्प्रमाणाश्च ब्रह्माण्डा ब्रह्माणः सन्ति सन्ततम्॥<br>
नारायणं प्रणम्याशु जग्मुस्ते स्वालयं प्रति॥७३॥ <br>
स मेने विधिरात्मानमत्यल्पविषयाधिपम् ॥ <br>
पप्रच्छ प्रणतं विष्णुर्लज्जानम्रचतुर्मुखम् ॥ ७४ ॥ <br>
वद तत्किमिदं दृष्टं स्वप्नवद्भवताऽधुना ॥ <br>
नारायणवचः श्रुत्वा विधिरित्युक्तवांस्तदा ॥७५॥ <br>
भूतं भव्यं भविष्यं च तव मायासमुद्भवम् ॥ <br>
इत्येवमुक्त्वा स विधिस्तस्थौ संसदि लज्जया ॥ <br>
सर्वान्तर्यामी भगवांस्तस्योपायं विनिर्ममे ॥ ७६ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे मोहिनीशापब्रह्मदर्पभंगो नाम त्रयस्त्रिंशोऽध्यायः ॥ ३३ ॥ <br>
<br>
