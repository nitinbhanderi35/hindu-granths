॥ श्रीकृष्ण उवाच ॥ <br>
सूर्यः प्रणम्य ब्रह्माणं मुदायुक्तस्तदाज्ञया ॥ <br>
चकार विनयं प्रीत्या तेजस्वी त्रिगुणात्मकः ॥ १ ॥ <br>
अथ वह्नेरुपाख्यानं सावधानं निशामय ॥ <br>
गोपनीयं पुराणेषु कर्णपीयूषमुत्तमम् ॥२॥ <br>
त्रैलोक्यं भस्मसात्कर्तुमेकदाऽग्निः समुद्यतः॥  <br>
शततालप्रमाणान्तां  शिखां कृत्वा भयानकीम्॥३॥<br>
क्षुभितः कुपितश्चैव भृगोः शापस्य कारणात् ॥ <br>
स्वं च तेजस्विनं मत्वा तुच्छं मत्वाऽन्यमात्मनः ॥४॥<br>
एतस्मिन्नन्तरे विष्णुराजगामावलीलया॥ <br>
वह्नेस्तां दाहिकीं शक्तिं तां जहार पुरः स्थितः ॥ ५ ॥ <br>
मायया शिशुरूपी च तमुवाच जनार्दनः ॥ <br>
सस्मितो विनयं कृत्वा भक्तिनम्रात्मकन्धरः ॥ ६ ॥ <br>
शिशुरुवाच ॥ <br>
कथं रुष्टोऽसि भगवन्भवान्मां   कारणं वद ॥ <br>
त्रैलोक्यं भस्मसात्कर्तुमुद्यतोऽसि निरर्थकम् ॥७॥ <br>
त्वमेव भृगुणा शप्तो भृगोश्च दमनं कुरु ॥ <br>
एकापराधात्त्रैलोक्यं भस्मीकर्तुं न चार्हसि ॥ ८ ॥ <br>
विश्वं च ब्रह्मणा सृष्टं तस्य पाता स्वयं हरिः ॥ <br>
संहर्ता भगवान्रुद्र एवमेव क्रमो भवेत् ॥ ९ ॥ <br>
तत्कथं भस्मसात्कर्तुमीश्वरे शंकरे स्थिते ॥ <br>
रक्षितारं हरिं जित्वा संहारं कुरु सत्वरम् ॥ 4.49.१० ॥ <br>
इत्युक्त्वा ब्राह्मणबटुः शरपत्रं पुरः स्थितम् ॥ <br>
अतिशुष्कं करे धृत्वा दग्धं कर्तुं ददौ मुदा ॥११॥ <br>
दृष्ट्वा शुष्केन्धनो वह्निर्लेलिहानो भयानकः ॥ <br>
स वव्रे शिखया विप्रं मेघेन शशिनं यथा ॥ १२ ॥ <br>
न च दग्धं शुष्कपत्रं लोमैकं च शिशोस्तथा ॥ <br>
दृष्ट्वा व्रीडायुतो वह्निर्निस्तब्धो हि शिशोः पुरः ॥१३॥ <br>
कृत्वा वह्नेर्दर्पभङ्गमन्तर्धानं चकार सः ॥ <br>
वह्निः स्वमूर्तिं संहृत्य स्वस्थानं भीतवद्ययौ ॥ १४ ॥ <br>
उक्तो वह्नेर्दर्पभङ्गः परं वै श्रोतुमिच्छसि ॥ <br>
नित्यनूतनमाख्यानं देवानां दर्पमोचनम् ॥ १५ ॥ <br>
श्रीराधिकोवाच ॥ <br>
शेषाणां दर्पभंगं च क्रमेण कथय प्रभो ॥ <br>
कथापीयूषधारांते श्रुत्वा तृप्येत को भुवि ॥ १६ ॥ <br>
श्रीनारायण उवाच ॥ <br>
राधिकावचनं श्रुत्वा सस्मितो भगवान्प्रभुः ॥ <br>
कथां कथितुमारेभे श्रुत्वा रम्यां पुरातनीम् ॥ १७ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे  नारायणनारदसंवादे अग्निदर्पमोचनं नामैकोनपञ्चाशत्तमोऽध्यायः ॥ ४९ ॥ ॥ <br>
<br>
