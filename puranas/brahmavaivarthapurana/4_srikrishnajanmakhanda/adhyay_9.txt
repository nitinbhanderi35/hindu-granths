नारद उवाच ॥ <br>
संस्थाप्य गोकुले कृष्णं यशोदामंदिरं वसुः ॥ <br>
जगाम स्वगृहं नन्दः किं चकार महां प्रभुः ॥ १ ॥ <br>
किञ्चकार हरिस्तत्र कतिवर्षस्थितिः प्रभोः ॥ <br>
बालक्रीडनकं तस्य वर्णय क्रमशो मुने ॥ २ ॥ <br>
पुरा कृता या प्रतिज्ञा गोलोके राधया सह ॥ <br>
तत्कृतं केन विधिना प्रतिज्ञापालनं हरेः ॥ ३ ॥ <br>
कीदृग्वृन्दावनं नाम मण्डलं किंविधं वद ॥ <br>
रासक्रीडां जलक्रीडां संव्यस्य वर्णय प्रभो ॥ ४ ॥ <br>
नन्दस्तपः किञ्चकार यशोदा चाथ रोहिणी ॥ <br>
हरेः पूर्वं च हलिनः कुत्र जन्म बभूव ह ॥ ॥ ५ ॥ <br>
पीयूषखंडमाख्यानमपूर्वं श्रीहरेः स्मृतम् ॥ <br>
विशेषतः कविमुखान्नव्यं नूनं पदे पदे ॥ ६ ॥ <br>
स्वरासमण्डलक्रीडां वर्णय स्वयमेव च ॥ <br>
परोक्षवर्णनात्काव्यं प्रशस्तं नव्यवर्णनम् ॥७॥ <br>
श्रीकृष्णांशो भवान्साक्षाद्योगींद्राणां गुरोर्गुरुः ॥ <br>
यो यस्यांशः स च जनस्तस्यैव सुखतः सुखी ॥ ८ ॥ <br>
त्वयैव वर्णितौ पादौ विलीनौ तु युवां हरेः ॥ <br>
साक्षाद्गोलोकनाथांशस्त्वमेव तत्समो महान् ॥ ९ ॥ <br>
॥ नारायण उवाच ॥ ॥ <br>
ब्रह्मेशशेषविघ्नेशाः कूर्मो धर्मोऽहमेव च ॥ <br>
नरश्च कार्त्तिकेयश्च श्रीकृष्णांशा वयं नव ॥4.9.१०॥ <br>
अहो गोलोकनाथस्य महिमा केन वर्ण्यते ॥ <br>
यं स्वयं नो विजानीमो न वेदाः किं विपश्चितः ॥ ११ ॥ <br>
सूकरो वामनः कल्किर्बौद्धः कपिलमीनकौ ॥ <br>
एते चांशाः कलाश्चान्ये संत्येव कतिधा मुने ॥ १२ ॥ <br>
कूर्मो नृसिंहो रामश्च श्वेतद्वीपविराड्विभुः ॥ <br>
परिपूर्णतमः कृष्णो वैकुण्ठे गोकुले स्वयम् ॥ ॥ १३ ॥ <br>
वैकुण्ठे कमलाकांतो रूपभेदाच्चतुर्भुजः ॥ <br>
गोलोके गोकुले राधाकांतोऽयं द्विभुजः स्वयम् ॥ १४ ॥ <br>
अस्यैव तेजो नित्यं च चित्ते कुर्वंति योगिनः ॥ <br>
भक्ताः पादाम्बुजं तेजः कुतस्तेजस्विनं विना ॥ १५ ॥ <br>
शृणु विप्र वर्णयामि यशोदानन्दयोस्तपः ॥ <br>
रोहिण्याश्च यतो हेतोर्ददृशुस्ते हरेर्मुखम् ॥ १६ ॥ <br>
वसूनां प्रवरो नन्दो नाम्ना द्रोणस्तपोधनः ॥ <br>
तस्य पत्नी धरा साध्वी यशोदा सा तपस्विनी ॥१७॥ <br>
रोहिणी सर्पमाता च कद्रूश्च सर्पकारिणी ॥ <br>
एतेषां जन्मचरितं निबोध कथयामि ते॥ १८ ॥ <br>
एकदा च धरा द्रोणौ पर्वते गन्धमादने ॥<br>
पुण्यदे भारते वर्षे गौतमाश्रमसन्निधौ ॥ १९ ॥ <br>
चक्रतुश्च तपस्तत्र वर्षाणामयुतं मुने ॥ <br>
श्रीकृष्णदर्शनार्थं च निर्जने सुप्रभातटे ॥ 4.9.२० ॥ <br>
न ददर्श हरिं द्रोणो धरा चैव तपस्विनी ॥ <br>
कृत्वाग्निकुंडं वैराग्यात्प्रवेष्टुं समुपस्थितौ॥२१॥ <br>
तौ मर्तुकामौ दृष्ट्वा च वाग्बभूवाशरीरिणी ॥ <br>
द्रक्ष्यथः श्रीहरिं पृथ्व्यां गोकुले पुत्ररूपिणम् ॥ २२ ॥ <br>
जन्मांतरे वसुश्रेष्ठ दुर्दर्शं योगिनां विभुम्॥ <br>
ध्यानासाध्यं च विदुषां ब्रह्मादीनां च वंदितम् ॥ २३ ॥ <br>
श्रुत्वैवं तद्धराद्रोणौ जग्मतुः स्वालयं सुखात् ॥ <br>
लब्ध्वा तु भारते जन्म  दृष्टं ताभ्यां हरेर्मुखम् ॥ २४ ॥ <br>
यशोदानंदयोरेवं कथितं चरितं तव ॥ <br>
सुगोप्यं त्रिदशानां च रोहिणीचरितं शृणु ॥ २५ ॥ <br>
एकदा देवमाता च पुष्पोत्सवदिने सती ॥ <br>
विज्ञापनं चरद्वारा चकार कश्यपं मुने ॥ २६ ॥ <br>
सुस्नाता सुंदरी देवी रत्नालंकार भूषिता ॥ <br>
चकार वेषं विविधं ददर्श दर्पणे मुखम् ॥ २७ ॥ <br>
कस्तूरीबिंदुना सार्द्धं सिंदूरबिंदुसंयुतम् ॥ <br>
रत्नकुंडलशोभाढ्यं पत्राभरणभूषितम् ॥ २८ ॥ <br>
गजमौक्तिकसंयुक्तं नासाग्रं सुमनोहरम् ॥ <br>
शरत्पार्वणचंद्रास्यं शरत्पंकजलोचनम् ॥ २९ ॥ <br>
वक्रभ्रूभंगिना युक्तं विचित्रकज्जलोज्ज्वलम् ॥ <br>
पक्वदाडिमबीजाभदंतपंक्तिविराजितम् ॥ 4.9.३० ॥ <br>
पक्वबिंबाधरौष्ठं च सस्मितं सुंदरं सदा ॥ <br>
अतीव कमनीयं च मुनींद्रचित्तमोहनम् ॥ ३१ ॥ <br>
एवंभूतं मुखं दृष्ट्वा सुंदरी स्वगृहे स्थिता ॥ <br>
पश्यंती पतिमार्गं च कामबाणप्रपीडिता ॥ ३२ ॥ <br>
शुश्राव वार्तामदितिः कश्यपं कद्रुसंयुतम् ॥ <br>
रत्नसारसमारंभे तस्या वक्षस्थले स्थितम् ॥ ३३ ॥ <br>
श्रुत्वा चुकोप साध्वी सा हताशा रतिकातरा ॥ <br>
न शशाप पतिं प्रेम्णा शशाप सर्पमातरम् ॥ ३४ ॥ <br>
न देवालययोग्या सा धर्मिष्ठा धर्मनाशिनी ॥ <br>
दूरं गच्छतु स्वर्लोकादात्मयोनिं च मानवीम् ॥ ३५ ॥ <br>
श्रुत्वैवं सा चरद्वारा शशाप देवमातरम् ॥ <br>
सा चैवं मानवीं योनिं यातु मर्त्ये जरायुताम् ॥ ३६ ॥ <br>
कश्यपो बोधयामास कद्रुं च सर्पमातरम् ॥ <br>
काले यास्यसि मर्त्यं च मया सह शुचिस्मिते ॥ ३७ ॥ <br>
त्यज भीतिं लभ सुखं द्रक्ष्यसि श्रीहरेर्मुखम्॥ <br>
एवमुक्त्वा कश्यपश्च जगाम चादितेर्गृहम् ॥३८॥ <br>
वांछां पूर्णां च तस्याश्च चकार भगवान्विभुः ॥ <br>
ऋतौ तत्र महेंद्रश्च बभूव च सुरर्षभः ॥३९॥<br>
अदितिर्देवकी चैव सर्पमाता च रोहिणी ॥ <br>
कश्यपो वसुदेवश्च श्रीकृष्णजनको महान् ॥ 4.9.४० ॥ <br>
रहस्यं गोपनीयं च सर्वं निगदितं मुने ॥ <br>
अधुना बलदेवस्य जन्माख्यानं मुने शृणु ॥ ४१ ॥ <br>
अनंतस्याप्रमेयस्य सहस्रशिरसः प्रभोः ॥ <br>
रोहिणी वसुदेवस्य भार्यारत्नं च प्रेयसी ॥ ४२ ॥ <br>
जगाम गोकुलं साध्वी वसुदेवाज्ञया मुने ॥ <br>
संकर्षणस्य रक्षार्थं कंसभीता पलायिता ॥ ४३ ॥ <br>
देवक्याः सप्तमं गर्भं माया कृष्णाज्ञया तदा ॥ <br>
रोहिण्या जठरे तत्र स्थापयामास गोकुले ॥ ४४ ॥ <br>
संस्थाप्य च तदा गर्भं कैलासं सा जगाम ह ॥ <br>
दिनांतरे कतिपये रोहिणी नंदमंदिरे ॥ ४५ ॥ <br>
सुषाव पुत्रं कृष्णांशं तप्तरौप्याभमीश्वरम् ॥ <br>
ईषद्धास्यं प्रसन्नास्यं ज्वलंतं ब्रह्मतेजसा ॥ ४६ ॥ <br>
तस्यैव जन्ममात्रेण देवा मुमुदिरे तदा ॥ <br>
स्वर्गे दुंदुभयो नेदुरानका मुरजादयः ॥ ४७ ॥ <br>
जयशब्दं शंखशब्दं चक्रुर्देवा मुदान्विताः ॥ <br>
नंदो हृष्टो ब्राह्मणेभ्यो धनं बहुविधं ददौ ॥ ४८ ॥ <br>
चिच्छेद नाडीं धात्री च स्नापयामास बालकम् ॥ <br>
जयशब्दं जगुर्गोप्यः सर्वाभ रणभूषिताः ॥ ४९ ॥ <br>
परपुत्रोत्सवं नंदश्चकार परमादरात् ॥ <br>
तदा यशोदा गोपीभ्यो ब्राह्मणेभ्यो ददौ मुदा ॥ 4.9.५० ॥ <br>
धनानि नानावस्तूनि तैलं सिंदूरमेव च ॥ <br>
इत्येवं कथितं वत्स यशोदानंदयोस्तपः ॥ ५१ ॥ <br>
जन्माख्यानं च हलिनो रोहिणीचरितं तथा ॥ <br>
अधुना ते वांछनीयं नंदपुत्रोत्सवं शृणु ॥ ५२ ॥ <br>
सुखदं मोक्षदं सारं जन्ममृत्युजरापहम् ॥ <br>
मंगलं कृष्णचरितं वैष्णवानां च जीवनम् ॥ ५३ ॥ <br>
सर्वाशुभविनाशं च भक्तिदास्यप्रदं हरेः ॥ <br>
श्रीकृष्णं वसुदेवश्च संस्थाप्य नंदमंदिरे ॥ ५४ ॥ <br>
गृहीत्वा बालिकां हृष्टो जगाम निजमंदिरम् ॥ <br>
कथितं चरितं तस्याः श्रुतं संमुखतो मुने ॥ ५५ ॥ <br>
अधुना गोकुले कृष्णचरितं शृणु मंगलम् ॥ <br>
वसुदेवे गृहं याते यशोदा नंद एव च ॥ ५६ ॥ <br>
मंगले सूतिकागारे जयागारे जयान्विते ॥ <br>
ददर्श पुत्रं भूमिस्थं नवीननीरदप्रभम् ॥५७॥ <br>
अतीव सुंदरं नग्नं पश्यंतं गृहशेखरम् ॥ <br>
शरत्पार्वणचंद्रास्यं नीलेंदीवरलोचनम् ॥ ५८ ॥ <br>
रुदंतं च हसंतं च् वेणुसंसक्तविग्रहम् ॥ <br>
हस्तद्वयं सुविन्यस्तं प्रेमवंतं पदांबुजम् ॥ ५९ ॥ <br>
दृष्ट्वा नंदः स्त्रिया सार्द्धं हरिं हृष्टो बभूव ह ॥ <br>
धात्री तं स्नापयामास शीततोयेन बालकम् ॥ 4.9.६० ॥ <br>
चिच्छेद नाडीं बालस्य हर्षाद्गोप्यो जयं ददुः ॥ <br>
आजग्मुर्गोपिकाः सर्वा बृहच्छ्रोण्यश्चलत्कुचाः ॥ ६१ ॥ <br>
बालिकाश्च वयस्यश्च विप्रपत्न्याश्च सूतिकाम् ॥ <br>
आशिषं युयुजुः सर्वा ददृशुर्बालकं मुदा ॥ ६२ ॥ <br>
क्रोडे चक्रुः प्रशंसंत्य ऊषुस्तत्र च काश्चन ॥ <br>
नंदः सचैलः स्नातश्च धृत्वा धौते च वाससी ॥ ६३ ॥ <br>
पारंपर्यविधिं तत्र चकार हृष्टमानसः ॥ <br>
ब्राह्मणान्भोजयामास कारयामास मंगलम् ॥ ६४ ॥ <br>
वाद्यानि वादयामास बंदिभ्यश्च ददौ धनम् ॥ <br>
ततो नंदश्च सानंदं ब्राह्मणेभ्यो ददौ धनम् ॥ ६५ ॥ <br>
सद्रत्नानि प्रवालानि हीरकाणि च सादरम् ॥ <br>
तिलानां पर्वतान्सप्त सुवर्णशतकं  मुने ॥ ६६ ॥ <br>
रौप्यं धान्याचलं वस्त्रं गोसहस्रं मनोहरम् ॥ <br>
दधि दुग्धं शर्करां च नवनीतं घृतं मधु ॥ ६७ ॥ <br>
मिष्टान्नं सल्लड्डुकौघं स्वादूनि मोदकानि च ॥ <br>
भूमिं च सर्वसस्याढ्यां वायुवेगांस्तुरंगमान् ॥ ६८ ॥ <br>
तांबूलानि च तैलानि दत्त्वा हृष्टो बभूव ह ॥ <br>
रक्षितुं सूतिकागारं योजयामास ब्राह्मणान् ॥ ६९ ॥ <br>
तत्र मंत्रज्ञमनुजान्स्थविरान्गोपिकागणान् ॥ <br>
वेदांश्च पाठयामास हरेर्नामैकमंगलम् ॥ 4.9.७० ॥ <br>
भक्त्या च ब्राह्मणद्वारा पूजयामास देवताः ॥ <br>
गोपालिकाश्च वृद्धाश्च रत्नालंकारभूषिताः ॥ ७१ ॥ <br>
सस्मिता शीघ्रगामिन्य आजग्मुर्नंदमंदिरम् ॥ <br>
नानाविधाश्च गणका ज्योतिःशास्त्रविशारदाः॥ ७२ ॥ <br>
वाक्सिद्धाः पुस्तककरा आजग्मुर्नंदमंदिरम् ॥ <br>
सस्मिता विप्रपत्न्यश्च वयस्याः स्थविरा वराः ॥ ७३ ॥ <br>
बालिका बालकयुता आजग्मुर्नंदमंदिरम् ॥ <br>
तेभ्योऽपि प्रददौ रत्नं धनानि विविधानि च॥ ७४ ॥ <br>
वरवस्त्राणि रौप्याणि गोसहस्राणि सादरम् ॥ <br>
नंदस्तेभ्यो नमस्कृत्य चकार विनयं मुदा ॥ ७५ ॥ <br>
आशिषं युयुजुः सर्वे ददृशुर्बालकं परम् ॥ <br>
एवं संभृतसंभारो बभूव व्रजपुंगवः ॥७६॥ <br>
गणकैः कारयामास यद्भविष्यं शुभाशुभम् ॥ <br>
एवं ववर्ध बालश्च शुक्लपक्षे यथा शशी ॥ ७७ ॥ <br>
नंदालये हली चैव भुक्त मातुः पयोधरम् ॥ <br>
तदा च रोहिणी हृष्टा तत्र पुत्रोत्सवे मुदा ॥७८॥ <br>
तैलसिंदूरतांबूलं धनं ताभ्यो ददौ मुने ॥ <br>
दत्त्वाशिषश्च शिरसि ताश्च ते स्वालयं ययुः ॥ ७९ ॥ <br>
यशोदारोहिणीनंदास्तस्थुर्गेहे मुदान्विताः ॥ 4.9.८० ॥ <br>
इति श्रीब्रह्मवैवर्ते महापुराणे श्रीकृ ष्णजन्मखंडे नारायणनारदसंवादे नंदपुत्रोत्सवो नाम नवमोऽध्यायः ॥ ९ ॥ <br>
<br>
