नारायण उवाच ॥ <br>
निगूढं शृणु वृत्तान्तं मुनेर्दुर्वाससो मुने ॥ <br>
अहोऽस्य दारसंयोगः कथं तदूर्ध्वरेतसः ॥ १ ॥ <br>
दृष्ट्वा तयोश्च शृङ्गारं मुनिः कामी बभूव ह ॥ <br>
जितेन्द्रियोऽसत्संसर्गाद्दोषः सांसर्गिको भवेत् ॥ २ ॥ <br>
सहसा तस्य हृदये बभूव सुरते स्पृहा ॥ <br>
तपस्तप्त्वा तत्र दध्यौ कामिनीं मदनातुरः ॥ ३ ॥ <br>
एतस्मिन्नन्तरे तेन पथा याति मुनीश्वरः ॥ <br>
प्रार्थयन्त्या पतिं सन्तमौर्वश्च सुतया सह ॥ ४ ॥ <br>
ऊरूद्भवो ब्रह्मणश्च पुरा कल्पे तपस्यतः ॥ <br>
ऊर्ध्वरेताश्च योगीन्द्र ओर्वस्तेन इति स्मृतः ॥ ५ ॥ <br>
तस्य जानूद्भवा कन्या कन्दली नाम विश्रुता ॥ <br>
दुर्वाससं प्रार्थयन्ती नान्यं मनसि रोचते ॥ ६ ॥ <br>
ससुतो हि मुनिश्रेष्ठो मुनेर्दुर्वाससः पुरः ॥ <br>
तस्थौ महाप्रसन्नश्च ज्वलदग्निशिखोपमः ॥ ॥ ७ ॥ <br>
मुनीन्द्रोऽपि मुनीन्द्रं तं पुरो दृष्ट्वा ससंभ्रमः ॥ <br>
प्रजवेन समुत्तस्थौ ननाम च मुदाऽन्वितः ॥८॥ <br>
और्वो दुर्वाससं तत्र समाश्लिष्य मुदाऽन्वितः ॥ <br>
उवाच मुनये सर्वं कन्यकाया मनोरथम् ॥ ९ ॥ <br>
और्व उवाच ॥ <br>
विख्याता कन्दली नाम मम कन्या मनोहरा ॥ <br>
प्रौढा त्वामेव ध्यायन्ती श्रुत्वा वाचिकवक्त्रतः ॥ 4.24.१० ॥ <br>
अयोनिसम्भवा कन्या त्रैलोक्यं मोहितुं क्षमा ॥<br>
सर्वरूपगुणाधारा दोषेणैकेन संयुता ॥ ११ ॥ <br>
अतीव कलहाविष्टा कोपेन कटुभाषिणी ॥ <br>
नानागुणयुतं द्रव्यं न त्यजेदेकदोषतः ॥ १२ ॥ <br>
और्वस्य वचनं श्रुत्वा हर्षशोकान्वितो मुनिः ॥ <br>
ददर्श कन्यां पुरतो गुणरूपसमन्विताम् ॥ १३ ॥ <br>
शरत्पार्वणचन्द्रास्यां शरत्पङ्कजलोचनाम् ॥ <br>
ईषद्धास्यप्रसन्नास्यां पीनश्रोणिपयोधराम् ॥ १४ ॥ <br>
नवयौवनसंयुक्तां पश्यन्तीं वक्रचक्षुषा ॥ <br>
रत्नालंकारशोभाढ्यां वह्निशुद्धांशुकान्विताम् ॥ १५ ॥ <br>
मुनिर्मुमोह तां दृष्ट्वा कामबाणप्रपीडितः ॥ <br>
उवाच तं मुनिश्रेष्ठं हृदयेन विदूयता ॥ १६ ॥ <br>
दुर्वासा उवाच ॥ <br>
नारीरूपं त्रिभुवने मुक्तिमार्गनिरोधकम् ॥ <br>
व्यवधानं तपस्यायाः सततं मोहकारणम् ॥ १७ ॥ <br>
कारागारे च संसारे दुर्वहं निगडं परम् ॥<br>
अच्छेद्यं ज्ञानखड्गैश्च महद्भिः शंकरादिभिः ॥ १८ ॥ <br>
सङ्गिच्छायातिरिक्तं च कर्मभोगात्परात्परम् ॥ <br>
इन्द्रियादिन्द्रियाधाराद्विद्यायाश्च मतेरपि ॥ १९॥ <br>
आदेहं सङ्गिनी छाया भोगान्तं भोग एव च ॥ <br>
देहेन्द्रियाणि जीवान्तं विद्या चैवावशीलिनम् ॥ 4.24.२० ॥ <br>
मतिश्चैवावशीलान्ता सुखी जन्मनिजन्मनि ॥ <br>
यावज्जीवी च सुस्त्रीको न तावज्जन्मखण्डनम् ॥२१ ॥ <br>
यावच्च जीविनो जन्म तावद्भोगः सुखावहः ॥ <br>
परं मुनीन्द्र सर्वस्माद्धरिपादाब्जसेवनम्॥ २२ ॥ <br>
ध्यायतः कृष्णपादाब्जं मम विघ्नो बभूव ह ॥<br>
न जाने कर्मदोषेण केन वा पूर्वजन्मनः ॥ २३ ॥ <br>
पुंश्चल्या सह शृङ्गारं दृष्ट्वा दैत्यस्य मन्मनः ॥ <br>
बभूव कामसंयुक्तं दत्तं धात्रा च तत्फलम् ॥२४॥ <br>
किं त्वहं तव कन्यायाः कटूक्तिशतकं मुने ॥ <br>
ध्रुवं क्षमां करिष्यामि दास्यामि च ततः फलम् ॥२५॥ <br>
सर्वतोऽपि परा निन्दा स्त्रीकटूक्तिसहिष्णुता ॥ <br>
अतीव निन्दितः सत्सु स्त्रीजितो भुवनत्रये ॥ २५ ॥ <br>
तवाज्ञां मस्तके कृत्वा ग्रहीष्यामि सुतां तव ॥ <br>
उपेतां कामिनीं त्यक्त्वा कालसूत्रं व्रजेन्नरः ॥२७॥ <br>
रहस्युपस्थितां कामात्पुंश्चलीं चेज्जितेन्द्रियः ॥ <br>
परित्यजेद्धर्मभयादधर्मान्नरकं व्रजेत् ॥ २८ ॥ <br>
इत्येवमुक्त्वा दुर्वासा विरराम मुनेः पुरः ॥ <br>
मुनिर्वेदोक्तविधिना ददौ तस्मै सुतां मुने ॥ २९ ॥ <br>
स्वस्तीत्युवाच दुर्वासा मुनिश्च यौतुकं ददौ ॥ <br>
कन्यासमर्पणं कृत्वा मोहाच्चैव रुरोद ह ॥ 4.24.३० ॥ <br>
मूर्च्छामवाप स मुनिः स्वकन्याविरहातुरः ॥ <br>
अपत्यभेदशोकौघः स्वात्मारामं न मुञ्चति ॥ ३१ ॥ <br>
क्षणेन चेतनां प्राप्य बोधयामास कन्यकाम् ॥ <br>
मूर्च्छितां तातविच्छेदाद्रुदन्तीं शोकसंयुताम् ॥ ३२ ॥ <br>
और्व उवाच ॥ <br>
शृणु वत्से प्रवक्ष्यामि नीतिसारं सुदुर्लभम् ॥ <br>
हितं सत्यं च वेदोक्तं परिणामसुखावहम् ॥३३॥ <br>
स्वकान्तश्च परो बन्धुरिह लोके परत्र च ॥ <br>
न हि कान्तात्परः प्रेयान् कुलस्त्रीणां परो गुरुः ॥३४॥ <br>
देवपूजा व्रतं दानं तपश्चानशनं जपः ॥ <br>
स्नानं च सर्वतीर्थेषु दीक्षा सर्वमखेषु च ॥३५॥ <br>
प्रादक्षिण्यं पृथिव्याश्च ब्राह्मणातिथिसेवनम् ॥ <br>
सर्वाणि पतिसेवायाः कलां नार्हन्ति षोडशीम् ॥३६॥<br>
किमेतैः पतिभक्ताया अभक्तायाश्च भारते॥ <br>
यदा दुःखी सुखारम्भे साकाङ्क्षः प्रथमो भवेत् ॥ <br>
पतिसेवा परो धर्मः सर्वशास्त्रेषु पठ्यते॥३७॥<br>
स्वप्रज्ञानेन सततं कान्तं नारायणाधिकम् ॥ <br>
दृष्ट्वा तच्चरणत्म्भोजसेवां नित्यं करिष्यति॥ ॥ ३८ ॥ <br>
परिहासेन कोपेन भ्रमेणावज्ञया मुने ॥ <br>
कटूक्तिं स्वामिनः साक्षात्परोक्षान्न करिष्यति ॥ ३९ ॥ <br>
स्त्रिया वाग्योनिदुष्टायाः कामतो भारते भुवि ॥ <br>
प्रायश्चित्तं श्रुतौ नास्ति नरकं ब्रह्मणः शतम् ॥4.24.४०॥ <br>
सर्वधर्मपरीता या कटूक्तिं कुरुते पतिम् ॥ <br>
शतजन्मकृतं पुण्यं तस्या नश्यति निश्चितम् ॥ ४१ ॥ <br>
दत्त्वा कन्यां बोधयित्वा जगाम मुनिपुंगवः ॥ <br>
स्वात्मारामः स्वाश्रमे च तस्थौ स्त्रीसहितो मुदा ॥ ४२ ॥ <br>
सम्भोगेच्छावृते चित्ते कामी संप्राप कामिनीम् ॥ <br>
अहो सुकृतिनां कामो वाञ्छामात्रेण सिध्यति ॥ ४३ ॥ <br>
शय्यां रतिकरीं कृत्वा मुनिश्रेष्ठो महामुने॥ <br>
शुभे क्षणे गृहीत्वा तां सुष्वाप निर्जने प्रियाम्॥४४॥<br>
नारीरसानभिज्ञः स्यादाजन्म मुनिपुंगवः॥ <br>
तथाऽपि सुरतौ विज्ञः कामशास्त्रविशारदः ॥४५॥ <br>
नानाप्रकारं शृङ्गारं चकार विधिपूर्वकम्॥ <br>
नवसंगममात्रेण मूर्च्छां संप्राप कन्दली ॥ ४६ ॥ <br>
मूर्च्छां प्राप मुनिश्रेष्ठो बुबुधे न दिवानिशम् ॥ <br>
एवं प्रतिदिनं तत्र चकार सुरतिं मुने ॥४७ ॥ <br>
विदग्धाया विदग्धेन बभूव संगमः समः ॥ <br>
संबभूव गृहासक्तस्तपस्त्यक्त्वा मुनीश्वरः ॥ ४८ ॥ <br>
करोति कलहे नित्यं कन्दली स्वामिना सह ॥ <br>
मुनीन्द्रो बोधयामास नीतिवाक्येन कामिनीम् ॥ <br>
सा तन्न बुबुधे किंचित्करोति कलहे स्पृहाम् ॥ ४९ ॥ <br>
तातप्रदत्तज्ञानेन सा न शान्ता बभूव ह ॥ <br>
न हीयते प्रबोधेन स्वभावो दुरतिक्रमः ॥4.24.५०॥ <br>
नित्यं कटूक्तिं कान्तं सा करोति हेतुना विना ॥ <br>
जगत्प्रकम्पितं येन तया कोपात्स कम्पितः॥५१॥ <br>
तया कृतां कटूक्तिं च क्षमासंस्थां चकार ह ॥ <br>
बोधयामास तां नित्यं सद्यो मोहाद्दयानिधिः ॥ ५२ ॥ <br>
कटूक्तिशतकं पूर्णं तत्कालेन बभूव ह ॥ <br>
क्षमां चकार कृपया कटूक्तिं च शताधिकाम् ॥ ५३ ॥ <br>
पत्नीकटूक्त्या नियतं प्रदग्धं मानसं मुनेः ॥ <br>
तस्याः कटूक्तिकारिण्याः कर्म पूर्णं बभूव ह ॥ ५४ ॥ <br>
स्वात्मारामो दयालुश्च कोपं त्यक्तुं न स क्षमः ॥ <br>
शशाप कामिनीं मोहाद्भस्मराशिर्भवेति च ॥ ५५ ॥ <br>
मुनेरिङ्गितमात्रेण भस्मसात्सा बभूव ह ॥ <br>
एवमत्युच्छ्रितानां च न कल्याणं जगत्त्रये ॥ ५६॥ <br>
शरीरे भस्मसाद्भूते प्रतिबिंबः स चात्मनः ॥ <br>
जीवस्तत्रान्तरिक्षस्थो ह्युवाच विनयात्प्रभुम् ॥ ५७ ॥ <br>
जीव उवाच ॥<br>
हे नाथ सर्वदर्शी त्वं सततं ज्ञानचक्षुषा ॥ <br>
सर्वं जानासि सर्वज्ञः किमहं बोधयामि ते॥ ५८ ॥<br>
सदुक्तिर्वा कटूक्तिर्वा कोपः संताप एव च॥ <br>
लोभो मोहश्च कामश्च क्षुत्पिपासादिकं च यत् ॥५९॥ <br>
स्थौल्यं कार्श्यं च नाशश्च दृश्यादृश्यं समुद्भवम् ॥ <br>
सर्वं शरीरधर्मं च न जीवस्य न चात्मनः ॥4.24.६०॥ <br>
सत्त्वं रजस्तम इति शरीरं त्रिगुणात्मकम् ॥ <br>
तच्च नानाप्रकारं च निबोध कथयामि ते ॥६१॥ <br>
किञ्चित्सत्त्वातिरिक्तं च किञ्चिदेव रजोधिकम् ॥ <br>
तमोतिरिक्तं किञ्चिच्च न समं कुत्रचिन्मुने ॥६२॥ <br>
सत्त्वोदयाच्च मुक्तीच्छा कर्मेच्छा च रजोगुणात्॥<br>
तमोगुणाज्जीवहिंसा कोपोऽहंकार एव च ॥ ६३ ॥ <br>
कोपात्कटूक्तिर्नियतं कटूक्त्या शत्रुता भवेत् ॥ <br>
तया चाप्रियता सद्यः शत्रुः कः कस्य भूतले ॥ ६४ ॥ <br>
को वा प्रियोऽप्रियः कः किं किं मित्रं को रिपुर्भवेत् ॥ <br>
इंद्रियाणि च बीजानि सर्वत्र शत्रुमित्रयोः ॥६५॥ <br>
प्राणाधिकः प्रियः स्त्रीणां भर्तुः प्राणाधिका प्रिया ॥ <br>
बभूव शत्रुता सद्यो दुरुक्त्या च क्षणाद्द्वयोः ॥ ६६ ॥ <br>
यद्गतं तद्गतं सर्वं कामदोषेण वै प्रभो ॥ <br>
क्षमापराधं निखिलं किं कर्तव्यं वदाधुना ॥ ६७ ॥ <br>
किं करोमि क्व यामीति भविता कुत्र जन्म मे ॥ <br>
तव नान्यस्य जायाऽहं भविष्यामि जगत्त्रये ॥ ६८ ॥ <br>
इत्येवमुक्त्वा जीवश्च मौनीभूतो बभूव ह ॥ <br>
मूर्च्छामवाप स मुनिः शोकेन हृतचेतनः ॥ ६९ ॥ <br>
स्वात्मारामो महाज्ञानी जहार चेतनामहो ॥ <br>
स्त्रीविच्छेदो विदग्धानां सर्वशोकात्परात्परः ॥ 4.24.७० ॥ <br>
क्षणेन चेतनां प्राप्य प्राणांस्त्यक्तुं समुद्यतः ॥ <br>
तत्र योगासनं कृत्वा चकार वायुधारणम् ॥७१॥ <br>
एतस्मिन्नन्तरे तत्र जगाम ब्राह्मणोऽर्भकः॥<br>
दण्डी छत्री रक्तवासा बिभ्रत्ति लकमुत्त्मम् ॥ ७२ ॥ <br>
सस्मितः श्यामवर्णश्च प्रज्वलन्ब्रह्मतेजसा ॥ <br>
वयसाऽतिशिशुः शान्तो ज्ञानी वेदविदां वरः ॥ ७३ ॥ <br>
दृष्ट्वा तं संभ्रमेणैव दुर्वासाः प्रणनाम ह ॥ <br>
वासयामास तत्रैव पूजयामास भक्तितः ॥ ७४ ॥ <br>
उवाच ब्राह्मणवटुर्दत्त्वा तस्मै सदाशिषम् ॥ <br>
तद्दर्शनादाशिषा च सर्वं दुःखं गतं मुनेः ॥ ७५ ॥ <br>
शिशुरूपं क्षणं स्थित्वा तमुवाच विचक्षणः ॥ <br>
पीयूषतुल्यं नीत्योघं नीतिशास्त्रं विशारदः ॥ ७६ ॥ <br>
शिशुरुवाच ॥ <br>
सर्वं जानासि सर्वज्ञ गुरोर्मन्त्रप्रसादतः ॥ <br>
किं तत्त्वं त्वामहं विप्र पृच्छामि शोककातरम् ॥ ७७ ॥ <br>
ब्राह्मणानां तपो धर्मस्तपःसाध्यं जगत्त्रयम् ॥ <br>
स्वधर्मं वै परित्यज्य किमिदानीं करोषि भोः ॥ ७८ ॥ <br>
का कस्य पत्नी कः कान्तः कस्या वा भुवनत्रये ॥ <br>
मूर्खाणां वञ्चनां कर्तुं करोति मायया हरिः ॥ ७९ ॥ <br>
मिथ्या पत्नी तवेयं च क्षणात्तेन गताधुना ॥ <br>
न हि सत्यमदृश्यं च मिथ्या यत्राचिरस्थितिः ॥ 4.24.८० ॥ <br>
एकानंशा च भगिनी वसुदेवसुता हरेः॥ <br>
पार्वत्यंशसमुद्भूता सुशीला चिरजीविनी ॥८१ ॥ <br>
कल्पे कल्पे सुन्दरी सा तव पत्नी भविष्यति ॥ <br>
मनो देहि तपस्यायां मुदा कतिपयं दिनम्॥८२॥ <br>
कन्दली कदलीजातिर्भविष्यति महीतले ॥ <br>
शुभदा फलदा कान्ता सकृत्सूता सुदुर्लभा ॥ ८३ ॥ <br>
कल्पान्तरे शान्तरूपा तव पत्नी भविष्य ति॥<br>
अत्युच्छ्रिस्य दमनमुचितं च श्रुतौ श्रुतम्॥ ८४॥ <br>
इत्येवमुक्त्वा शीघ्रं च विप्ररूपी जनार्दनः ॥ <br>
दत्त्वा ज्ञानं च विप्राय सोऽन्तर्धानं चकार ह ॥ ८५ ॥ <br>
मुनिः सर्वभ्रमं त्यक्त्वा तपस्यायां मनो दधे ॥ <br>
कन्दली कदलीजातिर्बभूव धरणीतले ॥ ८६ ॥ <br>
दैत्यस्तालवनं गत्वा बभूव गर्दभाकृतिः ॥ <br>
तिलोत्तमा बाणपुत्री बभूव समये मुने ॥ ८७॥ <br>
दैत्येन्द्रो विष्णुचक्रेण प्राणांस्त्यक्त्वा सुवाञ्छितम् ॥ <br>
संप्राप्य चरणाम्भोजं मुनेरपि सुदुर्लभम् ॥ ८८ ॥ <br>
काले तिलोत्तमा भूत्वा जगाम स्वालयं पुनः ॥ <br>
कृष्णपौत्रालिंगनेन परिपूर्णमनोरथा ॥ ८९ ॥ <br>
इत्येवं कथितं श्रुत्वा श्रीकृष्णाख्यानमुत्तमम् ॥ <br>
पदेपदे सुन्दरं च किं भूयः श्रोतुमिच्छसि ॥ 4.24.९० ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे तालफलभक्षणप्रसङ्गे बलिपुत्रमोक्षोनाम चतुर्विशोऽध्यायः ॥ २४ ॥ <br>
<br>
