अथाष्टाधिकशततमोऽध्यायः<br>
नारायाण उवाच<br>
एतस्मिन्नन्तरे देवी महालक्ष्मीश्च रुक्मिणी ।<br>
आजगाम सभामध्ये मुनिदेवादिभिर्युते ॥ १ ॥<br><br>
रत्नसिंहासनस्था च रत्नालंकारभूषिता ।<br>
वह्निशुद्धाशुकाधाना कबरीभारभूषिता ॥ २ ॥<br><br>
पश्यन्ती सस्मिता साध्वीह्यमूल्यरत्नदर्पणम् ।<br>
कस्तूरीबिन्दुभिर्युक्ता स्निग्धचन्दनचर्चिता ॥ ३ ॥<br><br>
सिधूरबिदुना शश्वद्भालमध्यस्थलोज्ज्वला ।<br>
तप्तकाञ्चनवर्णभा शतचन्द्रसमप्रभा ॥ ४ ॥<br><br>
चन्दनोक्षितमर्वाङ्गा मालतीमाल्यशोभिता ।<br>
सप्तभिर्नृपपुत्रैश्चसमानीता च बालकैः ॥ ५ ॥<br><br>
देवेन्द्राश्च मुनीन्द्राश्च सिद्धेन्द्रा नृपपुंगवाः ।<br>
ददृशू रुक्मिणीं देवीं महालक्ष्मीं पतिव्रताम् ॥ ६ ॥<br><br>
सप्तप्रदक्षिणाःकृत्वा प्रणम्य स्वपतिंसती ।<br>
सिषेच शीततोयेन स्निग्धचन्दनपल्लवैः ॥ ७ ॥<br><br>
तां सिषेच जगत्कान्तः कान्ता शान्तां च सस्मिताम् ।<br>
ददर्श कान्तः कान्तां च कान्तं कान्ता शुभे क्षणे ॥ ८ ॥<br><br>
अथ देवी पितुः क्रोडे समुवास शुभानना ।<br>
लज्जया नम्रवदना ज्वलन्ती च स्वतेजसा ॥ ९ ॥<br><br>
राजा देवेश्वरीं तस्मै परिबूर्णतमाय च ।<br>
प्रददौ संप्रदानेन वेदमन्त्रेण नारद ॥ १० ॥<br><br>
वसुदेवाज्ञया कृष्णः स्वस्तीत्युक्त्वा स्थितो मुदा ।<br>
जग्राह देवीं देवश्च भवानीं च भवो यथा ॥ ११ ॥<br><br>
सुवर्णानां पञ्चलक्षं कृष्णाय परमात्मने ।<br>
दक्षिणां तां ददौ राजा परिपूर्णतमाय च ॥ १२ ॥<br><br>
शुभकर्मणि निष्पन्ने कृत्वा कन्यां च वक्षसि ।<br>
रुरोद राजा मोहेन मुनिदेवेन्द्रसंसदि ॥ १३ ॥<br><br>
परिहारेण वचसा कुत्वा तस्मै समर्पणम् ।<br>
सिषेच कन्यां धन्यां च नेत्रयुग्मजलेन च ॥ १४ ॥<br><br>
इति श्रीब्रह्मo महाo श्रीकृष्णजन्मखo उत्तo नारदनाo रुक्मिण्यु-<br>
द्वाहेऽष्टाधिकशाततमोऽध्यायः ॥ १०८ ॥<br>
