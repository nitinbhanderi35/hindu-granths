<br>
अथ चतुरशीतितमोऽध्यायः<br>
श्रीभगवानुवाच<br>
द्विजदेवार्चनं चैव करोति सततं गृही ।<br>
स्वधर्माचरणं चैव चातुर्वर्ण्यं च नित्यणः ॥ १ ॥<br><br>
कुर्वन्ति गृहिणामाशां सर्वे देवादयस्तथा ।<br>
अकृत्वाऽतिथिपूजां च गृहस्थश्च सदाऽशुचिः ॥ २ ॥<br><br>
पितरः कर्मकाले चातिथिकाले च देवताः ।<br>
सर्वे गृहस्थमायान्ति निपानमिव धेनवः ॥ ३ ॥<br><br>
समायाति प्रयत्नेन सयाह्ने क्षुधितोऽतिथिः ।<br>
पूजां लब्ध्वाऽऽशिषं कृत्वा प्रयाति गृहिणो गृहात् ॥ ४ ॥<br><br>
अकृत्वाऽतिथिपूजां च गृही भवति पातकी ।<br>
त्रैलोक्यजनितं पापं लभते नात्र संशयः ॥ ५ ॥<br><br>
अतिथिर्यस्य भग्नाशो गृहात्प्रतिनिर्वते ।<br>
पितरस्तस्य देवाश्च वह्नयश्च तथैव च ॥ ६ ॥<br><br>
निराशाः प्रतिगच्छन्ति गृहिणोऽतिथयो गृहात् ।<br>
स्त्रीध्नैर्गोघ्नैः कृतघ्नैश्च ब्राह्मणैर्गुरुतल्पगैः ॥ ७ ॥<br><br>
तुल्यदोषो भवत्येव येनातिथिरनर्चितः ।<br>
स्वात्मनः पातकं दत्त्वा पुण्यमादाय गच्छति ॥ ८ ॥<br><br>
तस्मात्कृत्वा सर्वसेवां देवादींश्च शुभाशयः ।<br>
पोष्याणां भरणं कृत्वा पश्चाद्भुङ्क्ते स धर्मवित् ॥ ९ ॥<br><br>
यस्य माता गृहे नास्ति भार्या च पुंश्चली तथा ।<br>
अरण्यं तेन गन्तव्यमरण्याद्दुःखदं गृहम् ॥ १० ॥<br><br>
पतीं द्वेष्टि सदा दुष्टा विषतुन्यं च पश्यति ।<br>
ददाति तस्मै नाऽऽहारं भर्त्सनं कुरुते सदा ॥ ११ ॥<br><br>
पूजितं मुनितुल्यं च सा च पापीयसी परम् ।<br>
संततं तृणवन्मत्वा न्यक्कारं कुरुते सदा ॥ १२ ॥<br><br>
दुर्वाक्यावह्निना दग्धो मृततुल्यश्च जीवति ।<br>
यावज्जीवनपर्यन्तं संप्राप्य दुष्टवंशजाम् ॥ १३ ॥<br><br>
गृहिणीनां सदाचारं श्रूयतां तच्छ्रु तौ श्रुतम् ।<br>
गृहिणी पतिभक्ता च देवब्राह्मणबूजिता ॥ १४ ॥<br><br>
सा शुद्धा प्रातरुत्थाय नमस्कृत्य पतिं सुरम् ।<br>
प्राङ्गणे मङ्गलं दद्याद्गोमयेन जलेन च ॥ १५ ॥<br><br>
गृहकृत्यं च कृत्वा च स्नात्वाऽऽगत्य गृहं सती ।<br>
सुरं विप्रं पतिं नत्वा पूजयेद्गृहदेवताम् ॥ १६ ॥<br><br>
गृहकृत्यं सुनिर्वृत्य भोजयित्वा पतिं सती ।<br>
अतिथिं पूजयित्वा च स्वयं भुङ्कते सुखंसती ॥ १७ ॥<br><br>
पुत्रैश्च पूजितस्तातः शिष्यैश्च पूजितो गुरुः ।<br>
आज्ञया कुरुते कर्म पुत्रः शिष्यश्च भृत्यवत् ॥ १८ ॥<br><br>
न प्रेरयेद्गुरुं तातं पुत्रः शिष्यश्च कर्मसु ।<br>
पित्रे च गुरवे नित्यं सर्वस्वं च समर्पयेत् ॥ १९ ॥<br><br>
न कुर्यान्नरबुद्धिं च गुरौ पितरि संततम् ।<br>
कृत्वा च नरबुद्धिं च ब्रह्महत्यां लभेद्ध्रुवम् ॥ २० ॥<br><br>
मातरं पूजयेद्भक्त्या पितुश्चाप्यधिकां तथा ।<br>
मातुः परं गुरुं चैव पूजयेद्भक्तियोगतः ॥ २१ ॥<br><br>
पिता माता गुरुर्भार्या शिष्यः पुत्रः सदाऽक्षमः ।<br>
अनाथा भगिनी कन्या नित्यं पोष्या गुरुप्रिया ॥ २२ ॥<br><br>
एवं च कथितं तात सर्वेषां धर्ममुत्तमम् ।<br>
श्त्रीजातिर्वास्तपीशुद्धा ताश्च सर्वाः पतिव्रताः ॥ २३ ॥<br><br>
सर्वा जातिरेकविधा चाऽऽदौ सृष्टा च ब्रह्मणा ।<br>
ताः सर्वाः प्रकृतेरंशाः पवित्राः पण्डिताधिकाः ॥ २४ ॥<br><br>
केदारकन्याशापेन स हि धर्मः क्षयं गतः ।<br>
तदा कोपेन धात्रा च कृत्या स्त्री च विनिर्मिता ॥ २५ ॥<br><br>
कृत्या स्त्री त्रिविधा जातिर्ब्रह्मणा निर्मिता पुरा ।<br>
उत्तमा प्रथमा सा च मध्यमा चाधमा व्रज ॥ २६ ॥<br><br>
उत्तमा पतिभक्ता सा किंचिद्धर्मसमन्विता ।<br>
प्राणान्तेऽपि न कुरुते तं जारमयशकरम् ॥ २७ ॥<br><br>
पूजयेत्सा यथा कान्तं तथा देवद्विजातिथीन् ।<br>
व्रतानि चोपवासांश्च कुरुते सर्वपूजनम् ॥ २८ ॥<br><br>
गुरुणा रक्षिता यत्नाज्जारं च न भजेद्भयात् ।<br>
स कृत्रिमा मध्यमा च यथाकिंचित्पतिं भजेत् ॥ २९ ॥<br><br>
स्थानं नास्तिक्षणं नास्ति नास्ति प्रार्थयिता नरः ।<br>
तेन हे नन्द तासां च सतीत्वमुपजायते ॥ ३० ॥<br><br>
अधमा परमा दुष्टाऽत्यन्तासद्वंशजा तथा ।<br>
अधर्मशीला दुःशीला दुर्मुखा कलहान्विता ॥ ३१ ॥<br><br>
पतिं भर्त्सयते नित्यं जारं च सेवते सदा ।<br>
दुःशं ददाति कान्ताय विषतुल्यं च पश्यति ॥ ३२ ॥<br><br>
जारद्वारमुपायेन हन्ति कान्तं मनोहरम् ।<br>
धर्मिष्ठं च वरिष्ठं च गरिष्ठं च महीतले ॥ ३३ ॥<br><br>
कामदेवसमं चापि जारं पश्यति कामतः ।<br>
शुभदृष्ट्या कटाक्षेण शरवत्पापीयसी मुदा ॥ ३४ ॥<br><br>
सुवेषं पुरुषं द्रष्ट्वा युवानं रतिशूकरम् ।<br>
योनिः क्लिद्यति नारीणां कामिनीनां निरन्तरम् ॥ ३५ ॥<br><br>
ददाति भर्त्रे नाऽऽहारं विषोक्तिं वक्ति संततम् ।<br>
अधर्मं चिन्तयेच्छश्वज्जारं च परमं मुदा ॥ ३६ ॥<br><br>
गुरुभिर्भर्त्सिता सा च रक्षिता च शतेन च ।<br>
तथाऽपि जारं कुरुते नापि साध्या नृपेरपि ॥ ३७ ॥<br><br>
नास्ति तस्याः प्रियं किंचित्सर्वं कार्यवशेन च ।<br>
गावस्तृणमिवारण्ये प्रार्थयन्ती नवं नवम् ॥ ३८ ॥<br><br>
विद्युदाभा जले रेखा तस्या प्रीतिस्तथैव च ।<br>
अधर्मयुक्ता सततं कपटं वक्ति निश्चितम् ॥ ३९ ॥<br><br>
व्रते तपसि धर्मे च न मनो गृहकर्मणि ।<br>
न गुरौ न च देवेषु जारे स्निग्धं च चञ्चलम् ॥ ४० ॥<br><br>
स्त्रीजातित्रिविधानां च कथा च कथिता मया ।<br>
भक्तानां त्रिविधानां च लक्षणं श्रूयतामिति ॥ ४१ ॥<br><br>
तृणशय्यारतो भक्तो मन्नामगुणकीर्तिषु ।<br>
मनो निवेशयेत्त्यक्त्वा संसारसुखकारणम् ॥ ४२ ॥<br><br>
व्यायते मत्पदाब्जं च पूजयेद्भक्तिभावतः ।<br>
अहैतुकीं तस्य देवाः संकल्परहितस्य च ॥ ४३ ॥<br><br>
सर्वसिद्धिंन वाञ्छन्ति तेऽणिमादिकमीप्सितम् ।<br>
ब्रह्मत्वममरत्वं वा सुरत्वं सुखकारणम् ॥ ४४ ॥<br><br>
दास्यं विना नहीच्छन्ति सालोक्यादिचतुष्टयम् ।<br>
नैव निर्वाणमुक्तिं च सुधापानमभीप्सितम् ॥ ४५ ॥<br><br>
वाञ्छन्ति निश्चिलां भक्तिं मदीयामतुलामपि ।<br>
स्त्रीपुंविभेदो नास्त्येव सर्वजीवेषु भिन्नता ॥ ४६ ॥<br><br>
तेषां सिद्धेश्वराणां च प्रवराणां व्रजेश्वर ।<br>
क्षुत्पिपासादिकं निद्रालोभमोहादिकं रिपुम् ॥ ४७ ॥<br><br>
त्पक्त्वा दिवानिशं मां च ध्यायन्ते च दिगम्बराः ।<br>
समद्भक्तोत्तमो नन्द श्रूयतां मध्यमादिकम् ॥ ४८ ॥<br><br>
नाऽऽसक्तः कर्मसु गृही पूर्वप्राक्तनतः शुचिः ।<br>
करोति सततं चैव पूर्वकर्मनिकृन्तनम् ॥ ४९ ॥<br><br>
न करोत्यपरं वत्नात्संकल्परहितः स च ।<br>
सर्वं कृष्णस्य यत्किंचिन्नाहं कर्ता च कर्मणः ॥ ५० ॥<br><br>
कर्मणा मनसा वाचा सततं चिन्तयेदिति ।<br>
न्यूनभक्तश्च तन्न्यूनः स च प्राकृतिकः श्रुतौ ॥ ५१ ॥<br><br>
यमं वा यमदूतं वा स्वप्नेऽपि न च पश्यति ।<br>
पुरुषाणां सहस्रं च पूर्वभक्तः सुद्धरेत् ॥ ५२ ॥<br><br>
पुंसां शतं मध्यमश्च तच्चतुर्थं च प्राकृतः ।<br>
भक्तश्च त्रिविधस्तात कथितश्च तवाऽऽज्ञया ॥ ५३ ॥<br><br>
ब्रह्माण्डरचनाख्यानं श्रूयतां सावधानतः ।<br>
ब्रह्माण्डरचनार्थं च भक्ता जानन्ति यत्नतः ॥ ५४ ॥<br><br>
मुनयश्च सुराः सन्तः किंचिज्जानन्ति दुःखतः ।<br>
जानामि विश्वं सर्वार्थ ब्रह्माऽऽनन्तो ॥<br>
महेश्वरः ॥ ५५ ॥<br><br>
धर्मः सनत्कुमारश्च नरनारायणावृषी ।<br>
कपिलश्च गणेशश्च दुर्गा लक्ष्मीः सरस्वती ॥ ५६ ॥<br><br>
वेदाश्च वेदमाता च सर्वज्ञा राधिका स्वयम् ।<br>
एते जानन्ति विश्वार्थ नान्यो जानाति कश्चन ॥ ५७ ॥<br><br>
वैषम्यार्थ च सुधियः सर्वे विज्ञातुमक्षमाः ।<br>
नित्याकाशो यथाऽऽत्मा च तथा नित्या दिशो दश ॥ ५८ ॥<br><br>
यथा नित्या च प्रकृतिस्तथैव विश्वगोलकः ।<br>
गोलोकश्च यथा नित्यस्तथा वैकुण्ठ एव च ॥ ५९ ॥<br><br>
एकदा मयि गोलोके रासे नित्यं प्रकुर्वति ।<br>
आविर्भूता च वामाङ्गाद्बाला षोढशवार्षिकी ॥ ६० ॥<br><br>
श्वेतचम्पकवर्णाभा शरच्चन्द्रसमप्रभा ।<br>
अतीव सुन्दरी रामा रमणीनां परावरा ॥ ६१ ॥<br><br>
ईषद्धास्यप्रसन्नास्या कौमलाङ्गी मनोहरा ।<br>
वह्निशुद्धांशुकाधाना रत्नाभरणभूषिता ॥ ६२ ॥<br><br>
यथा जलदपङ्क्तिश्च बलाकाभिर्तिभूषिता ।<br>
सिन्दूरबिन्दूना चारुचन्द्रचन्दनबिन्दुभिः ॥ ६३ ॥<br><br>
कस्तूरीबिन्दुभिः सार्धं सीमन्तान्धःस्यलोज्ज्वला ।<br>
अमूल्यरत्ननिर्माणसुस्निग्धकिरणोज्ज्वला ॥ ६४ ॥<br><br>
विचित्रैश्च सुचित्रैश्च सुकपोलस्थलोज्ज्वला ।<br>
खमेन्द्रचञ्चुविजितनासामौक्तिकशोभिता ॥ ६६ ॥<br><br>
गजेन्द्रगण़्डनिर्मुक्तमुक्ताभूषणभूषिता ।<br>
शुक्त्या विमुक्तमुक्ताभदन्तपङ्क्तिमनोहरा ॥ ६७ ॥<br><br>
वलिताकलिताऽतीव पक्वबिम्बाधरा वरा ।<br>
शश्वत्पूर्णेन्दुनिन्दास्या पद्मनिन्दितलोचना ॥ ६८ ॥<br><br>
कृष्णसारनिभोद्भिन्नसुचारुकज्जलोज्ज्वला ।<br>
अमूल्यरत्ननिर्माणकेयूरकङ्कणोज्ज्वला ॥ ६९ ॥<br><br>
मणीन्द्रराजराजीभिः शङ्खयुग्मकरोज्जवला ।<br>
रत्नाङ्गुलीयकैरेभिरमृताङ्गुलिभूषिता ॥ ७० ॥<br><br>
रत्नेन्द्रराजराजेन क्वणन्मञ्जीररञ्जिता ।<br>
रत्नपाशकराजीभिः पादाङ्गुलिविराजिता ॥ ७१ ॥<br><br>
सुन्दरालक्तरागेण चरणाधःस्थलोज्ज्वला ।<br>
गजेन्द्रगामिनी रामा कामिनी वामलोचना ॥ ७२ ॥<br><br>
मां ददर्श कटाक्षेण रमणी रमणोत्सुका ।<br>
रासे संभूय रामा सा दधार पुरतो मम ॥ ७३ ॥<br><br>
तेन राधा समाख्याता बुराविद्भिः प्रपूजिता ।<br>
प्रहृष्टा प्रकृतिश्चास्यास्तेन प्रकृतिरीश्वरी ॥ ७४ ॥<br><br>
शक्ता स्यात्सर्वकार्येषु तेन शक्तिः प्रकीर्तिता ।<br>
सर्वाधारा सर्वरूपा मङ्गलार्हा च सर्वतः ॥ ७५ ॥<br><br>
सर्वमङ्गलदक्षा सा तेन स्यात्सर्वमङ्गला ।<br>
वैकुण्ठे सा महालक्ष्मीर्मूर्तिभेदे सरस्वती ॥ ७६ ॥<br><br>
प्रसूय वेदान्विदिता वेदमाता च सा सदा ।<br>
सावित्री स च गायत्री धात्री त्रिजगतामपि ॥ ७७ ॥<br><br>
पुरा संहृत्य दुर्गं च सा दुर्गा च प्रकीर्तिता ।<br>
तेजसः सर्वदेवानामाविर्भूता पुरा सती ॥ ७८ ॥<br><br>
तेनाऽऽद्या प्रकृतिर्ज्ञेया सर्वासुरविमर्दिती ।<br>
सर्वानन्दा च सानन्दा दुःखदारिद्रयनाशिनी ॥ ७९ ॥<br><br>
शत्रुणां भयदात्रौ च भक्तानां भयहारिणौ ।<br>
दक्षकन्या सती का च शैलजातेति पार्वती ॥ ८० ॥<br><br>
सर्वाधारस्वरूपा सा कलया सा वसुंधरा ।<br>
कलया तुलसी गङ्गा कलया सर्वयोषितः ॥ ८१ ॥<br><br>
सृष्टिं करोमि च यया तात शक्त्या पुनः पुनः ।<br>
दृष्ट्वा तां रासमध्यस्थां मम क्रीडा ॥<br>
तया सह ॥ ८२ ॥<br><br>
बभूव सुचिरं तात यावद्वै ब्रह्मणः शतम् ।<br>
अत्यद्भुतं कौतुकं च महाश्रृङ्गारमीप्सितम् ॥ ८३ ॥<br><br>
तयोर्द्वयोर्धर्मराशिः सुस्राव रासमण़्डले ।<br>
तस्मान्मनोहरं जज्ञे नामनाकारसरोवरम् ॥ ८४ ॥<br><br>
पपात धर्मधाराऽधो वेगेन विश्वगोलके ।<br>
बभूव जलबूर्णं च ब्रह्माण्डानां च गोलकम् ॥ ८५ ॥<br><br>
जलपूर्ण पुरा सर्व शृष्टिशून्यं व्रजेश्वर ।<br>
श्रुङ्गारान्ते च तस्यां च वीर्याधानं मया कृतम् ॥ ८६ ॥<br><br>
दधार गर्भ सा राधा यावद्वै ब्रह्मणाः शतम् ।<br>
सुस्राव सा तदन्ते च डिम्भं च परमाद्भुतम् ॥ ८७ ॥<br><br>
चुकोप देवी तं दृष्ट्वा रुरोद विषसाद सा ।<br>
पादेन प्रेरयामास तमधो विश्वगोलके ॥ ८८ ॥<br><br>
स पपात जले तात सर्वाधारो महान्विराट् ।<br>
दृष्ट्वाऽपत्यं जलस्थं च मया शप्ता च सा पुरा ॥ ८९ ॥<br><br>
अनपत्या च सा राथा मच्छापेन पुरा विभो ।<br>
तेन प्रसूताः क्रमतो दुर्गा लक्ष्मीः सरस्वती ॥ ९० ॥<br><br>
चतस्रः परिबूर्णास्ताः प्रसूताश्च सुनिश्चितम् ।<br>
देव्योऽन्याश्चापि कामिन्यस्ताः प्रसूता व्रजेश्वर ॥ ९१ ॥<br><br>
कलया प्रभवो यासां कलांशांशेन वा व्रज ।<br>
जज्ञे महान्विराड्येन डिम्भेन कलयाऽऽश्रयः ॥ ९२ ॥<br><br>
अमृताङ्गुष्ठपीयूषं मया दत्तं पपौ च सः ।<br>
जले स्थावररूपश्च शेते च निजकर्मणः ॥ ९३ ॥<br><br>
उपधानं जलं तल्पं तस्य योगबलेन च ।<br>
तस्य लोम्नां च कूपानि जलपूर्णानि संततम् ॥ ९४ ॥<br><br>
प्रत्येकं क्रमतस्तेषु शेते क्षुद्रविराट् पुनः ।<br>
सहस्रपत्रं कमलं जज्ञे क्षुद्रस्य नाभितः ॥ ९५ ॥<br><br>
तत्र जज्ञे वरो ब्रह्मा तेनायं कमलोद्भवः ।<br>
तत्राऽऽविर्भूय स विधिश्चिन्ताग्रस्तो बभूव सः ॥ ९६ ॥<br><br>
कस्माद्देहःक्वा माता मे पिता वा क्व च बान्धवः ।<br>
दिव्यं त्रिलक्षवर्षञ्च बभ्राम कमलान्तरे ॥ ९७ ॥<br><br>
ततो दिव्यं पञ्चलक्षं सस्मार तपसा च माम् ।<br>
तदा मया दत्तमन्त्रं जजाप कमलान्तरे ॥ ९८ ॥<br><br>
दिव्यवर्षसप्तलक्षं नियतं संयतः शुचिः ।<br>
तदा मत्तो वरं लब्ध्वा स्रष्टा सृष्टिं चकार सः ॥ ९९ ॥<br><br>
मायया प्रति ब्रह्माण्डे ब्रह्मविष्णुशिवात्मकाः ।<br>
दिक्पाला द्वादशादित्या रुद्राश्चैकादशापि च ॥ १०० ॥<br><br>
नवग्रहाष्टौ वसवो देवाः कोटित्रयं तथा ।<br>
ब्राह्मणाक्षत्रविट्शूद्रा यक्षगन्धर्वकिन्नराः ॥ १०१ ॥<br><br>
भूतादयो राङसाश्चाप्येवं सर्वं चराचरम् ।<br>
विश्वे विश्वे विनिर्माणाः स्वर्गाः सप्त क्रमेण च ॥ १०२ ॥<br><br>
सप्तसागरसंयुक्ता सप्तद्वीपा वसुंधरा ।<br>
काञ्चनीभूमिसंयुक्ता तमोयुक्तं स्थलं तथा ॥ १०३ ॥<br><br>
पातालाश्च तथा सप्त ब्रह्माण्डमेभिरेव च ।<br>
विश्वे विश्वे चन्द्रसूयो पुण्यक्षेत्रं च भारतम् ॥ १०४ ॥<br><br>
तीर्थान्येतानि सर्वत्र गङ्गादीति व्रजेश्वर ।<br>
यावन्ति लोमकूपानि महाविष्णोः क्रमेण च ॥ १०५ ॥<br><br>
विश्वान्येव ही तावन्ति ह्यमंख्यातानि च ध्रुवम् ।<br>
विश्वेषासूर्ध्वाभामे च वैकुण्ठश्च निराश्रयः ॥ १०६ ॥<br><br>
मदिच्छया विनिर्माणा वेदाः कथितुमक्षमाः ।<br>
कुयोगिनाम दृष्टश्चामभक्तानां विनिश्चितम् ॥ १०७ ॥<br><br>
तस्मादुपरि गोलोकः पञ्चाशत्कोटियोजनः ।<br>
वायुना धार्यमाणश्च विचित्रः परमाश्रमः ॥ १०८ ॥<br><br>
अतीव रम्यनिर्माणो नित्यरूपो मदिच्छया ।<br>
शतश्रृङ्गेण शैलेन पुण्यवृन्दावनेन च ॥ १०९ ॥<br><br>
सुरासमण्डलेनापि नद्या विरजया युतः ।<br>
कोटियोजनविस्तीर्णा प्रस्थेन विरजा व्रज ॥ ११० ॥<br><br>
दैर्ध्यं तस्याः शतगुणं परितः परमा शुभा ।<br>
अमूल्यरत्ननिकरैर्हीरमाणिक्ययोस्तथा ॥ १११ ॥<br><br>
मणीनां कौस्तुभादीनामसंख्यानां मनोहरा ।<br>
अमूल्यरत्ननिर्माणं तत्रावि प्रतिमन्दिरम् ॥ ११२ ॥<br><br>
मनोहरं च प्राकारमदृष्टं विश्वकर्मणा ।<br>
गोपीभिर्गोपनिकरैर्वैष्टितं कामधेनुभिः ॥ ११३ ॥<br><br>
कल्पवृक्षैः पारिजातैरसंख्यैश्च सरोवरैः ।<br>
पुष्पोद्यानैःकोटिभिश्च संवृतं रासमण्डलम् ॥ ११४ ॥<br><br>
वेष्टितं वेष्टितैर्गोपैर्मन्दिरैः शतकोटिभिः ।<br>
रत्नप्रदीपयुक्तैश्च पुष्पतल्पसमन्वितैः ॥ ११५ ॥<br><br>
सुगन्धिचन्दनामोदैः कस्तूरीकुङ्कुमान्वितैः ।<br>
क्रीडोपयुक्तैर्भोगेश्च ताम्बूलैर्वासितैर्जलैः ॥ ११६ ॥<br><br>
धूपैः सुरभिरम्यैश्च माल्यैश्च रत्नदर्पणैः ।<br>
रक्षकै रक्षितं शश्वद्राधादासीत्रिकोटिभिः ॥ ११७ ॥<br><br>
अमूल्यरत्नाभरणैर्वह्निशुद्धांशुकैरपि ।<br>
लक्षणत्तगजेन्द्राणां वेष्टितं च बलैः क्रमात् ॥ ११८ ॥<br><br>
नवयौवनसंपन्नै रूपैर्निरुपमैरपि ।<br>
रम्यं च वर्तुलाकारं चन्द्रबिम्बं यथा व्रज ॥ ११९ ॥<br><br>
अमूल्यरत्नरचितं दशयोजनविस्तृतम् ।<br>
कस्तूरीकुङ्कुमै रभ्यैः सुगन्धिचन्दनार्चितम् ॥ १२० ॥<br><br>
आवृतं मङ्गलघटैः फलपल्लवसंयुतैः ।<br>
दधिलाजैश्च पर्णैश्च स्निग्धदूर्वाङ्कुरैः फलैः ॥ १२१ ॥<br><br>
श्रीरामकदलीस्तम्भैरसंख्यैश्च मनोहरैः ।<br>
पट्टसूत्रनिबद्धैश्च स्निग्धैश्चन्दनपल्लवैः ॥ १२२ ॥<br><br>
चन्दनासक्तमाल्यैश्च भूषणैश्च विभूषितम् ।<br>
अमूल्यरत्नरचितं शतशृङ्गमनोहरम् ॥ १२३ ॥<br><br>
कोटियोजनमूर्ध्वं च दैर्ध्यं शतगुणोत्तरम् ।<br>
शैलप्रस्थपरिमितं पञ्चाशत्कोटियोजनम् ॥ १२४ ॥<br><br>
अतीव कमनीयं य वेदानिर्वचनीयकम् ।<br>
प्राकारमिव तस्यापि गोललोकस्य मनोहरम् ॥ १२५ ॥<br><br>
परितो वेष्टितं रम्यं हीरहारसमन्वितम् ।<br>
तत्र वृन्दावनं रम्यं युक्तं चन्दनपादपैः ॥ १२६ ॥<br><br>
कल्पवृक्षैश्च नम्यैश्च मन्दारैः कामधेनुभिः ।<br>
शोभितं शोभनाढ्यैश्च पुष्पोद्यानैर्मनोहरैः ॥ १२७ ॥<br><br>
क्रीडासरोवरै रम्यैः सुरम्यै रतिमन्दिरैः ।<br>
अतीव रम्यं रहसि रासयोग्यस्थलान्वितम् ॥ १२८ ॥<br><br>
रक्षितं रक्षकै रम्यैरसंख्यैर्गोपिकागणैः ।<br>
परितो वर्तुलाकारं त्रिलक्षयोजनं वनम् ॥ १२९ ॥<br><br>
षट्पदध्वनिसंयुक्तं पुंस्कोकिलरुतान्वितम् ।<br>
तत्राक्षयो वटो रम्यो रहस्ये बहृविस्तृतः ॥ १३० ॥<br><br>
सहस्रयोजनोर्ध्वश्च परितश्च चतुर्गुणः ।<br>
गोपीनां कल्पवृक्षश्च सर्ववाञ्छाफलप्रदः ॥ १३१ ॥<br><br>
क्रीडान्वितैरावृतश्च राधादासीत्रिलक्षकैः ।<br>
विरजातीरनिराणां वायुना शीतलेन च ॥ १३२ ॥<br><br>
पुष्पान्वितेन मन्देन पवित्रश्च सुगन्धिना ।<br>
दासीगणैरसंख्यैश्च वृन्दावनविनोदिनी ॥ १३३ ॥<br><br>
तत्र क्रीडति राधा सा मम प्राणाधिदेवता ।<br>
सेयं श्रीदामशापेन वृषभानसुताऽधुना ॥ १३४ ॥<br><br>
ब्रह्मादिदेवैः सिद्धेन्द्रैर्मुनीन्द्रैः पूजिता व्रज ।<br>
सिद्धैर्गुणैर्बलैर्बुद्ध्या ज्ञानयोगैश्च विद्यया ॥ १३५ ॥<br><br>
तात सर्वप्रकारेण वन्द्या सत्सदृशी प्रिया ।<br>
इत्येवं कथितं नन्द ब्रह्माण्डानां च वर्णनम् ॥<br>
यथोचितं परिमितं किं भूयः श्रोतुमिच्छसि ॥ १३६ ॥<br><br>
इति श्रीब्रह्मo महाo श्रीकृष्णजन्मखo उत्तo नारदनाo<br>
भगवन्नन्दसंo चतुरशीतितमोऽध्यायः ॥ ८४ ॥<br>
