श्रीकृष्ण उवाच ॥ <br>
नारायणांशो भगवान्स्वयं धन्वन्तरिर्महान् ॥ <br>
पुरा समुद्रमथने समुत्तस्थौ महोदधेः ॥ १॥ <br>
सर्ववेदेषु निष्णातो मंत्रतन्त्रविशारदः ॥ <br>
शिष्यो हि वैनतेयस्य शङ्करस्योपशिष्यकः ॥ ॥ २ ॥ <br>
शिष्याणां च सहस्रेण गतः कैलासमीश्वरि ॥ <br>
ददर्श तक्षकं मार्गे लेलिहानं भयानकम् ॥ ३ ॥ <br>
लक्षनागैः परिवृतं शूलतुल्यं विषोल्बणम् ॥ <br>
भोक्तुं कोपात्समायांतमेवं दृष्ट्वा जहास च ॥ ४ ॥ <br>
दम्भी धन्वन्तरेः शिष्यो धृत्वा तक्षकमुल्बणम् ॥<br>
मंत्रेण जृंभितं कृत्वा निर्विषं तं चकार ह ॥ ५ ॥ <br>
अमूल्यं मणिरत्नं च जहार मस्तके स्थितम् ॥ <br>
करेण भ्रामयित्वा च प्रेरयामास दूरतः॥ ॥ ६ ॥ <br>
निश्चेष्टस्तक्षकस्तस्थौ तत्र मार्गे यथा मृतः ॥ <br>
गणा निवेदनं चकुर्गत्वा वासुकिसन्निधिम् ॥७॥ <br>
वासुकिस्तत्समाकर्ण्य प्रज्वलन्नतिकोपतः ॥ <br>
सर्पान्प्रस्थापयामासासंख्यांश्चैव विषोल्बणान् ॥ ८ ॥ <br>
सर्पसेनाग्रणीनां च मुख्यान्पञ्च विशारदान् ॥ <br>
द्रोणकालीयकर्कोटपुण्डरीकधनंजयान् ॥ ९ ॥ <br>
सर्वे नागाः समाजग्मुर्यत्र धन्वन्तरिः स्वयम् ॥ <br>
भयमापुः शिष्यगणा दृष्ट्वा नागानसंख्यकान् ॥ 4.51.१० ॥ <br>
नागनिश्वासवातेन सर्वे शिष्या मृता इव॥ <br>
निश्चेष्टा ज्ञानरहिताः शेरते धरणीतले ॥ ११ ॥ <br>
धन्वन्तरिश्च भगवान्पीयूषवर्षणेन च ॥ <br>
जीवयामास शिष्यांश्च मंत्रेण च गुरुं स्मरन्॥ १२ ॥ <br>
चेतनां कारयित्वा च शिष्याणां च जगद्गुरुः ॥ <br>
चकार जृंभितं मन्त्रैः सर्पसंघं विषोल्बणम् ॥ १३ ॥ <br>
सर्वे बभूवुर्निश्चेष्टा जृंभितास्ते मृता इव ॥ <br>
कोऽपि नालं ततो देवि वार्तां दातुं गणेषु च ॥ १४ ॥ <br>
वासुकिर्बुबुधे सर्वं सर्वज्ञः सर्वसंकटम् ॥ <br>
आजुहाव जगद्गौरीं भगिनीं ज्ञानरूपिणीम् ॥ १५ ॥ <br>
वासुकिरुवाच ॥ <br>
मनसे त्वं समागच्छ नागान्रक्षातिसङ्कटात् ॥ <br>
जगत्त्रये महाभागे पूजा तव भविष्यति॥ १६ ॥ <br>
वासुकेर्वचनं श्रुत्वा प्रहस्योवाच कन्यका ॥ <br>
वाक्यपीयूषतुल्यं च विनयावनतस्थिता ॥ १७ ॥ <br>
मनसोवाच ॥ <br>
नागेन्द्र शृणु मद्वाक्यं यास्यामि समरं प्रति ॥ <br>
भद्राभद्रं दैवसाध्यं करिष्यामि यथोचितम् ॥ १८ ॥ <br>
तं शत्रुं संहरिष्यामि लीलया समरस्थले ॥ <br>
अहं यं निहनिष्यामि तं को रक्षितुमीश्वरः ॥ १९ ॥ <br>
यदि ब्रह्मादयो देवाः समायान्ति रणस्थले ॥ <br>
तथापि तव शत्रुं च प्रजेष्यामि न संशयः॥4.51.२०॥ <br>
गुरुर्मे भगवाञ्छेषः सिद्धमन्त्रं च दत्तवान् ॥ <br>
नारायणस्य जगतामीशस्य परमाद्भुतम् ॥ २१ ॥ <br>
बिभर्मि कवचं कण्ठे परं त्रैलोक्यमङ्गलम् ॥ <br>
संसारं भस्मसात्कृत्वा पुनः स्रष्टुमहं क्षमा ॥ २२॥ <br>
शिष्याऽहं मंत्रशास्त्रेषु शंभोर्भगवतः पुरा ॥ <br>
महाज्ञानं दत्तवान्स मह्यं च कृपया विभुः ॥ २३ ॥ <br>
शंभोश्च शिष्यो गरुडो गणयामि न तं ध्रुवम् ॥ <br>
धन्वंतरिस्तच्छिष्याणामेकः किं गणयामि तम् ॥ २४ ॥ <br>
इत्युक्त्वा सा जगामैका त्यक्त्वा नागगणान्रुषा ॥ <br>
प्रणम्य श्रीहरिं शंभुं शेषं च हृष्टमानसा ॥ २५ ॥ <br>
यत्र धन्वन्तरिर्देवः प्रसन्नवदनेक्षणः ॥ <br>
तत्राजगाम सा देवी कोपरक्तेक्षणा रुषा ॥ २६॥ <br>
दृष्टिमात्रेण सर्वाश्च जीवयामास सुन्दरी ॥ <br>
विषदृष्ट्या शत्रुशिष्यान्निश्चेष्टांश्च चकार ह ॥ २७ ॥ <br>
धन्वन्तरिस्तु भगवान्मन्त्रशास्त्रविशारदः ॥ <br>
मन्त्रेण यत्नं कृतवान्नोत्थापयितुमीश्वरः ॥२८॥ <br>
दृष्ट्वा धन्वंतरिं देवी प्रहस्योवाच सत्वरम् ॥ <br>
बहूक्तिमर्थयुक्तां च साहंकारा सुरेश्वरि ॥ २९ ॥ <br>
मनसोवाच ॥ <br>
मन्त्रार्थं मन्त्रशिल्पं च मन्त्रभेदं महौषधम् ॥ <br>
वद जानासि किं सिद्ध शिष्योऽसि गरुडस्य च ॥ 4.51.३० ॥ <br>
अहं च वैनतेयश्च शिष्यौ शंभोश्च विश्रुतौ ॥ <br>
सुकल्पकालं सुचिरमहं धन्वन्तरे शृणु ॥ ३१ ॥ <br>
इत्युक्त्वा सरसः पद्मं समानीय जगत्प्रसूः ॥ <br>
मन्त्रसंवलितं कृत्वा प्रेरयामास कोपतः ॥ ३२ ॥ <br>
दृष्ट्वाऽऽगतं पद्मपुष्पं ज्वलदग्निशिखोपमम् ॥ <br>
(धन्वतरिश्च निःश्वासैर्भस्मसात्तच्चकार ह) ॥३३ ॥ <br>
तच्च धन्वतरिर्दृष्ट्वा समंत्ररेणुमुष्टिना ॥ <br>
चकार निष्कलं भस्म तां प्रहस्यावलीलया ॥ ३४ ॥ <br>
देवी जग्राह शक्तिं च ग्रीष्मसूर्यसमप्रभाम् ॥ <br>
मंत्रसंवलितां कृत्वा प्रेरयामास तं रिपुम् ॥ ३५ ॥ <br>
दृष्ट्वा जाज्वल्यमानां तां शक्तिं धन्वतरिः स्वयम् ॥ <br>
विष्णुदत्तेन शूलेन स तु चिच्छेद लीलया ॥ ३६ ॥ <br>
तां च शक्तिं वृथा दृष्ट्वा प्रजज्वालेश्वरी रुषा ॥ <br>
जग्राह नागपाशं च घोरमव्यर्थमुल्बणम् ॥ ३७ ॥ <br>
नागलक्षसमायुक्तं सिद्धमन्त्रेण मन्त्रितम् ॥ <br>
प्रेरयामास कोपेन कालान्तकसमप्रभम् ॥३८॥ <br>
धन्वतरिर्नागपाशं दृष्ट्वा च सस्मितो मुदा ॥ <br>
सस्मार गरुडं तूर्णमाजगाम खगेश्वरः ॥ ३९ ॥ <br>
सर्पास्त्रमागतं दृष्ट्वा गरुडो हरिवाहनः ॥ <br>
विधाय चञ्चुना शीघ्रं बुभुजे क्षुधितश्चिरम् ॥ 4.51.४० ॥ <br>
नागास्त्रं निष्फलं दृष्ट्वा कोपरक्तेक्षणा भृशम् ॥ <br>
जग्राह भस्ममुष्टिं च शिवदत्तां पुरा प्रिये ॥ ४१ ॥ <br>
भस्ममुष्टिं मन्त्रपूतां दृष्ट्वा च प्रेरितां यथा ॥ <br>
पक्षवातेन चिक्षेप शिष्यं पश्चान्निधाय च ॥ ४२ ॥<br>
निरस्तां भस्ममुष्टिं च दृष्ट्वा देवी चुकोप ह ॥ <br>
जग्राह शूलमव्यर्थं हन्तुं धन्वन्तरिं स्वयम् ॥ ४३ ॥ <br>
शिवदत्तं च शूलं च शतसूर्यसमप्रभम् ॥ <br>
अव्यर्थशूलं लोकेषु प्रलयाग्निसमप्रभम् ॥ ४४ ॥ <br>
अथ ब्रह्मा तथा शंभुराजगाम रणाजिरम् ॥ <br>
धन्वंतरेश्च रक्षार्थं शमनार्थं खगस्य च ॥४५॥ <br>
दृष्ट्वा शंभुं जगद्गौरी विधिं च जगतां पतिम् ॥ <br>
भक्त्या ननाम तावेव निःशङ्का शूलधारिणी ॥ ४६ ॥ <br>
धन्वन्तरिश्च गरुडः प्रणनाम सुरेश्वरौ ॥ <br>
तुष्टाव परया भक्त्या तौ च चक्रतुराशिषम् ॥ ४७ ॥ <br>
उवाच ब्रह्मा मधुरं हितं धन्वतरिं मुदा ॥ <br>
पूजार्थं मनसायाश्च लोकानां हितकाम्यया ॥ ॥ ४८ ॥ <br>
ब्रह्मोवाच ॥ <br>
धन्वंतरे महाभाग सर्वशास्त्रविशारद ॥ <br>
रणं ते मनसा सार्द्धं न हि साम्यं च मे मतम् ॥ ४९ ॥<br>
शिवदत्तेन शूलेन दुर्निवार्येण सर्वतः ॥ <br>
त्रैलोक्यं भस्मसात्कर्तुं क्षमेयं त्रिदशेश्वरी ॥ 4.51.५० ॥ <br>
ध्याने कौथुमशाखोक्तं कृत्वा भक्त्या समाहितः ॥ <br>
दत्त्वा षोडशोपचारं देव्याश्च कुरु पूजनम् ॥ ५१ ॥ <br>
आस्तिकोक्तेन स्तोत्रेण स्तवनं कर्तुमर्हसि ॥ <br>
परितुष्टा च मनसा वरं तुभ्यं प्रदास्यति ॥ ५२ ॥ <br>
ब्रह्मणो वचनं श्रुत्वा चकारानुमतिं शिवः ॥ <br>
वैनतेयश्च संप्रीत्या बोधयामास यत्नतः ॥ ५३ ॥ <br>
एषां च वचनं श्रुत्वा स्नात्वा शुचिरलंकृतः ॥ <br>
विधिं पुरोहितं कृत्वा पूजां कर्तुं समुद्यतः ॥ ५४ ॥ <br>
धन्वन्तरिरुवाच ॥ <br>
इहागच्छ जगद्गौरि गृहाण मम पूजनम्॥ <br>
पूज्या त्वं त्रिषु लोकेषु पुरा कश्यपकन्यके ॥ ५५ ॥ <br>
त्वया जितं जगत्सर्वं देवि विष्णुस्वरूपया ॥ <br>
तेन तेऽस्त्रप्रयोगश्च न कृतो रणभूमिषु ॥ ५६ ॥ <br>
इत्युक्त्या संयतो भूत्वा भक्तिनम्रात्मकंधरः ॥ <br>
गृहीत्वा शुक्लकुसुमं ध्यानं कर्तुं समुद्यतः ॥ ५७ ॥ <br>
चारुचम्पकवर्णाभां सर्वाङ्गसुमनोहराम् ॥ <br>
ईषद्धास्यप्रसन्नास्यां शोभितां सूक्ष्मवाससा ॥५८॥ <br>
सुचारुकबरीशोभां रत्नाभरणभूषिताम् ॥ <br>
सर्वाभयप्रदां देवीं भक्तानुग्रहकातराम्॥५९॥<br>
सर्वविद्याप्रदां शान्तां सर्वविद्याविशारदाम् ॥ <br>
नागेन्द्रवाहिनीं देवीं भजे नागेश्वरीं पराम् ॥ 4.51.६० ॥ <br>
ध्यात्वैवं कुसुमं दत्त्वा नानाद्रव्यसमन्वितम् ॥ <br>
दत्त्वा षोडशोपचारं पूजयामास तां प्रिये ॥ ६१ ॥ <br>
स्तोत्रं चकार यत्नाच्च पुलकाञ्चितविग्रहः ॥ <br>
पुटाञ्जलियुतो भूत्वा भक्तिनम्रात्मकंधरः ॥ ६२ ॥ <br>
धन्वतरिरुवाच ॥ <br>
नमः सिद्धिस्वरूपायै सिद्धिदायै नमो नमः ॥ <br>
नमः कश्यपकन्यायै वरदायै नमो नमः ॥ ६३ ॥ <br>
नमः शंकरकन्यायै शंकरायै नमो नमः ॥ <br>
नमस्ते नागवाहिन्यै नागेश्वर्यै नमो नमः ॥ ६४ ॥ <br>
नम आस्तीकजननि जनन्यै जगतां मम ॥ <br>
नमो जगत्कारणायै जरत्कारुस्त्रियै नमः ॥ ६९ ॥ <br>
नमो नागभगिन्यै च योगिन्यै च नमो नमः ॥ <br>
नमश्चिरं तपस्विन्यै सुखदायै नमो नमः ॥ ६६ ॥ <br>
नमस्तपस्यारूपायै फलदायै नमो नमः ॥ <br>
सुशीलायै च साध्व्यै च शान्तायै च नमो नमः ॥ ६७ ॥ <br>
इत्येवमुक्त्वा भक्त्या च प्रणनाम प्रयत्नतः ॥ <br>
तुष्टा देवी वरं दत्त्वा सत्वरं स्वालयं ययौ ॥ ६८ ॥ <br>
ब्रह्मरुद्रवैनतेयाः समाजग्मुर्निजालयम् ॥ <br>
धन्वंतरिश्च भगवाञ्जगाम निजमन्दिरम् ॥ ६९ ॥ <br>
जग्मुर्नागाः प्रहृष्टाश्च फणाराजिविराजिताः ॥ <br>
इत्येवं कथितं सर्वं स्तवराजं मया तव ॥ 4.51.७० ॥ <br>
विधिना मातरं भक्तिमास्तीकश्च चकार ह ॥ <br>
तदा तुष्टा जगद्गौरी पुत्रं तं मुनिपुंगवम् ॥ ७१ ॥ <br>
इदं स्तोत्रं महापुण्यं भक्तियुक्तश्च यः पठेत् ॥ <br>
वंशजानां नागभयं नास्ति तस्य न संशयः ॥ ७२ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे धन्वन्तरिदर्पभंगमनसाविजयो नामैकपञ्चाशत्तमोऽध्यायः ॥ ५१ ॥ <br>
<br>
