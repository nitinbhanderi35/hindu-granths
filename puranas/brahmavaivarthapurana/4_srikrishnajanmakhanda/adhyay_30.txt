<br>
॥ नारद उवाच ॥ ॥ <br>
महामुने रहस्यं च श्रुतं ब्रह्मन्किमद्भुतम् ॥ <br>
मृते मुनौ किं चकार श्रीकृष्णो भक्तवत्सलः ॥ १ ॥ <br>
श्रीनारायण उवाच ॥ <br>
दृष्ट्वा मृतं मुनिं कृष्णः संस्कारं कर्तुमुद्यतः ॥ <br>
कृत्वा वक्षसि तद्देहं रुरोदोच्चैर्यथा नरः ॥२॥ <br>
बाहुभ्यां च समाश्लिष्य पिपेषोद्रिक्तमोहतः ॥ <br>
निर्गतं भस्मनिकरं शवाद्वज्रांगघर्षणात् ॥ ३ ॥ <br>
रक्तमांसास्थिहीनं तच्छरीरं च महात्मनः ॥ <br>
षष्टिवर्षसहस्राणि निराहारः कृतो मुने ॥ ४ ॥ <br>
दग्धं लोहितमांसास्थि ज्वलता जठराग्निना ॥ <br>
बाह्यज्ञानविहीनस्य हरिपादाब्जचेतसः ॥ ५ ॥<br>
चितां चन्दनकाष्ठेन निर्माय मधुसूदनः ॥ <br>
कृत्वाऽग्निकार्यं तत्रैव स्थापयामास शोकतः ॥ ६ ॥ <br>
ददौ चितायामग्निं च काष्ठं दत्त्वा शवोपरि ॥ <br>
ज्वलितायां चिता यां च मूर्च्छामाप क्षणं विभुः ॥७॥ <br>
तद्देहे भस्मसाद्भूते नेदुर्दुन्दुभयो दिवि ॥ <br>
बभूव पुष्पवृष्टिश्च तत्क्षणाद्गगनादहो ॥ ८ ॥ <br>
एतस्मिन्नन्तरे तत्र रत्नसारविनिर्मितम् ॥ <br>
स्यन्दनं च मनोयायि वस्त्रमाल्यपरिच्छदम् ॥ ९ ॥ <br>
पार्षदप्रवरैर्युक्तं श्रीकृष्णसदृशैर्वरैः ॥ <br>
आविर्बभूव गोलोकात्सुन्दरं पुरतो हरेः ॥ 4.30.१० ॥ <br>
अवरुह्य रथात्तूर्णं पार्षदप्रवरा हरेः ॥ <br>
सर्वे समानरूपास्ते प्रणम्य राधिकेश्वरौ ११ ॥ <br>
धृतवन्तं सूक्ष्मदेहं प्रणमय्य मुनीश्वरम् ॥ <br>
रथे कृत्वा तु तं देहं जम्मुर्गोलोकमुत्तमम् ॥ १२ ॥ <br>
गते मुनीन्द्रे गोलोकं वृन्दावनविनोदिनी ॥ <br>
बभूव विस्मिता साध्वी पप्रच्छ जगदीश्वरम् ॥ १३ ॥ <br>
श्रीराधिकोवाच ॥ <br>
कोऽयं नाथ मुनिश्रेष्ठः सर्वावयवव क्रिमः ॥ <br>
अतिखर्वजनाकारस्तेजीयानतिकुत्सितः ॥ १४ ॥ <br>
कथं वा निर्गतं भस्म देहादस्य किमद्भुतम् ॥ <br>
साक्षाद्विलीनं यत्तेज स्त्वत्पादाब्जेऽनलोपमम् ॥ १५ ॥ <br>
रथस्थः पुण्यवान्सद्यो गोलकं च जगाम ह ॥ <br>
स्वात्मारामस्य यद्धेतो रोदनं ते बभूव ह ॥ १६ ॥ <br>
त्वया कृतं च सत्कारमश्रुपूर्णेन चक्षुषा ॥ <br>
सर्वं विवरणं तूर्णं संव्यस्य कथय प्रभो ॥ १७ ॥ <br>
राधिकावचनं श्रुत्वा प्रहस्य मधुसूदनः <br>
कथां कथितुमारेभे युगान्तरगतामपि ॥ १८ ॥ <br>
श्रीकृष्ण उवाच ॥ <br>
रहस्यमष्टावक्रीयं विख्यातं सर्वतः प्रिये ॥ <br>
पश्चाच्छ्रोष्यसि कालेन प्रसङ्गे विदुषां मुखात् ॥१९॥ <br>
अष्टावक्रो मुनीन्द्रोऽपि विख्यातो भुवनत्रये ॥ <br>
परिपूर्णं यद्यशसा जन्मना तज्जगत्त्रयम्॥4.30.२०॥ <br>
कृष्णस्य वचनं श्रुत्वा विमनस्का हरिप्रिया ॥ <br>
उवाच मधुरं यत्नाच्छुष्ककण्ठोष्ठतालुका ॥ २१ ॥ <br>
राधिकोवाच ॥ <br>
यत्तृषालोर्मनः पूर्ण न बभूव सुधाम्बुधौ ॥ <br>
स वितृप्तो भवति किं गोष्पदोदकपानतः ॥ २२ ॥ <br>
वेदानां वेदवक्तॄणां विधातुर्जनकस्य च ॥ <br>
महाविष्णोरीश्वरस्त्वं कोऽन्यो वक्ताऽस्ति त्वत्परः ॥२३॥ <br>
राधिकावचनं श्रुत्वा तुष्टः कृष्णो बभूव ह ॥ <br>
उवाच गोपनीयं च रहस्यं परमाद्भुतम् ॥ २४ ॥ <br>
श्रीकृष्ण उवाच ॥ <br>
शृणु कान्ते प्रवक्ष्येऽहमितिहासं पुरातनम् ॥ <br>
श्रवणात्कथनाद्यस्य सर्वं पापं प्रणश्यति ॥ २५ ॥ <br>
महाविष्णोर्नाभिपद्माद्बभूव जगतां विधिः ॥ <br>
ममांशस्य मत्कलया जलाकीर्णे जगत्त्रये ॥ २६ ॥ <br>
पुत्रा बभूवुश्चत्वारो ब्रह्मणो मानसात्पुरा ॥ <br>
नारायणपराः सर्वे ज्वलन्तो ब्रह्मतेजसा ॥ २७ ॥ <br>
शिशवः पञ्चवर्षीया नग्ना अज्ञानिनो यथा ॥ <br>
बाह्यज्ञानविहीनाश्च ब्रह्मतत्त्वविशारदाः ॥ २८ ॥ <br>
सनकश्च सनन्दश्च तृतीयश्च सनातनः ॥ <br>
सनत्कुमारो भगवानेते चत्वार एव च ॥२९॥ <br>
तानुवाच जगद्धाता सृष्टिं कुरुत पुत्रकाः ॥ <br>
ते न तस्थुः पितुर्वाक्ये प्रययुस्तपसे मम ॥4.30.३०॥ <br>
विधाता विमनस्कश्च तनयेषु गतेषु च ॥ <br>
पितुर्दुःखाय प्रभवेत्पुत्रश्चेदवचस्करः ॥ ३१ ॥ <br>
ज्ञानेन निर्ममे पुत्रान्स्वाङ्गेषु च तपोधनान् ॥ <br>
वेदवेदाङ्गविज्ञांश्च ज्वलतो ब्रह्मतेजसा ॥३२॥ <br>
अत्रिः पुलस्त्यः पुलहो मरीचिर्भृगुरङ्गिराः ॥ <br>
क्रतुर्वसिष्ठो वोढुश्च कपिलश्चासुरिः कविः ॥३३॥<br>
शङ्कुः शङ्खः पञ्चशिखः प्रचेतास्ते तपोधनाः ॥<br>
बहुकालं तपस्तप्त्वा चक्रुः सृष्टिं तदाज्ञया ॥ ३४ ॥ <br>
कलत्रवन्तस्ते सर्वे संसारं कर्तुमु न्मुखाः ॥ <br>
बभूवुः पुत्रपौत्राश्च सर्वेषां च तपस्विनाम्॥ ३९॥ <br>
तदस्तु च कथा बह्वी मुनिवंशानुकीर्तनी ॥ <br>
चार्वी पुण्यस्वरूपा च प्रकृतं शृणु सुन्दरि ॥ ३६ ॥ <br>
प्रचेतसः सुतः श्रीमानसितो मुनिपुङ्गवः ॥ <br>
सकलत्रस्तपस्तेपे दिव्यं वर्षसहस्रकम् ॥ ३७ ॥ <br>
न बभूव सुतस्तस्य प्राणांस्त्यक्तुं समुद्यतः ॥ <br>
तं सम्बोद्धुं बभूवाथ सत्या वागशरीरिणी॥३८॥<br>
कथं त्यजसि प्राणांस्त्वं गच्छ शङ्करसन्निधिम् ॥ <br>
सिद्धं कुरु गृहीत्वा च मन्त्रं शङ्करवक्त्रतः ॥ ३९ ॥ <br>
मन्त्राधिष्ठातृदेवीं ते सद्यः साक्षाद्भविष्यति ॥ <br>
वरेणाभीष्टदेव्याश्च पुत्रस्ते भविता धुवम् ॥ 4.30.४० ॥ <br>
श्रुत्वैतच्चरितं विप्रो जगाम शिवसन्निधिम् ॥ <br>
योगिनामप्यगम्यं च शिवलोकं निरामयम् ॥ ४१ ॥ <br>
सकलत्रो यथा योगी तुष्टाव योगिनां गुरुम् ॥ <br>
पुटाञ्जलियुतो भूत्वा भक्तिनम्रात्मकन्धरः ॥४२॥<br>
असित उवाच ॥ <br>
जगद्गुरो नमस्तुभ्यं शिवाय शिवदाय च ॥ <br>
योगीन्द्राणां च योगीन्द्र गुरूणां गुरवे नमः ॥ ४३ ॥ <br>
मृत्योमृर्त्युस्वरूपेण मृत्युसंसारखण्डन॥ <br>
मृत्योरीश मृत्युबीज मृत्युञ्जय नमोऽस्तु ते ॥ ४४ ॥ <br>
कालरूपं कलयतां कालकालेश कारण ॥ <br>
कालादतीत कालस्य कालकाल नमोऽस्तु ते ॥ ४५ ॥ <br>
गुणातीत गुणाधार गुणबीज गुणात्मक ॥ <br>
गुणीश गुणिनां बीज गुणिनां गुरवे नमः ॥ ४६ ॥ <br>
ब्रह्मस्वरूप ब्रह्मज्ञ ब्रह्मभावे च तत्पर ॥ <br>
ब्रह्मबीजस्वरूपेण ब्रह्मबीज नमोस्तु ते ॥ ४७ ॥ <br>
इति स्तुत्वा शिवं नत्वा पुरस्तस्थौ मुनीश्वरः ॥ <br>
दीनवत्साश्रुनेत्रश्च पुलकां चितविग्रहः ॥ ४८ ॥ <br>
असितेन कृतं स्तोत्रं भक्तियुक्तश्च यः पठेत् ॥ <br>
वर्षमेकं हविष्याशी शङ्करस्य महात्मनः ॥ ४९ ॥ <br>
स लभेद्वै ष्णवं पुत्रं ज्ञानिनं चिरजीविनम् ॥ <br>
भवेदनाढ्यो दुःखी च मूको भवति पण्डितः ॥ 4.30.५० ॥ <br>
अभार्यो लभते भार्यां सुशीलां च पतिव्र ताम् ॥ <br>
इह लोके सुखं भुक्त्वा यात्यन्ते शिवसन्निधिम् ॥ ५१ ॥ <br>
इदं स्तोत्रं पुरा दत्तं ब्रह्मणा च प्रचेतसे ॥ <br>
प्रचेतसा स्वपुत्रायासिताय दत्तमुत्तमम् ॥ ५२ ॥ <br>
श्रीकृष्ण उवाच ॥ <br>
समाकर्ण्य मुनेः स्तोत्रं भगवाञ्छंकरः स्वयम् ॥ <br>
उवाच ब्रह्मणः पुत्रं स्वभक्तं भक्तव त्सलः ॥ ५१३ ॥ <br>
शंकर उवाच ॥ <br>
स्थिरो भव मुनिश्रेष्ठ जानामि तव वाञ्छितम् ॥ <br>
पुत्रस्ते भविता सत्यं मदंशेन च मत्समः ॥५४॥<br>
दास्यामि मन्त्रमतुलं सर्वेषां च सुदुर्लभम् ॥ <br>
इत्युक्त्वा च ददौ मन्त्रं तवैव षोडशाक्षरम् ॥ ५५ ॥ <br>
स्तोत्रं पूजाविधानं च कवचं परमाद्भुतम् ॥ <br>
संसारविजयं नाम पुरश्चरणपूर्वकम् ॥५६॥ <br>
वरं दातुमिष्टदेवी प्रत्यक्षा भवितेति च ॥ <br>
इत्युक्त्वा विरतो रुद्रः स तं नत्वा जगाम ह ॥ ५७ ॥ <br>
जजाप परमं मन्त्रं सोऽसितः शतवत्सरम् ॥ <br>
साक्षाद्भूत्वा वरस्तस्मै त्वया दत्तः पुरा सति ॥ ५८ ॥ <br>
पुत्रस्ते भविता सत्यं महाज्ञानी सुतेति च ॥ <br>
वरं दत्त्वा त्वमगमो गोलोकं मम सन्निधिम् ॥ ५९ ॥ <br>
कालेन च सुतस्तस्य शिवांशेन बभूव ह ॥ <br>
ब्रह्मिष्ठो देवलो नाम्ना कन्दर्पसमसुन्दरः ॥4.30.६० ॥ <br>
सुयज्ञनृपतेः कन्यां रत्नमालावतीं मुदा ॥ <br>
तां सुन्दरीं विवाहेन जगृहे सर्वमोहिनीम् ॥ ६१ ॥ <br>
स्थाने स्थाने च रहसि शतवर्षं तया सह ॥ <br>
स रेमे निपुणः श्रेष्ठः स्त्रीणां रमणकर्मणि ॥ ६२ ॥ <br>
कालान्तरे स विरतो बभूव मुनिपुंगवः ॥ <br>
सुखं सर्वं परित्यज्य धर्मिष्ठः श्रीहरिं स्मरन् ॥ ६३ ॥ <br>
उत्थाय रात्रौ शयनाद्विरक्तश्च तपोधनः ॥ <br>
स ययौ तपसे कान्ते गन्धमादनपर्वते ॥६४॥ <br>
निद्रां त्यक्त्वा च तत्कान्ता न दृष्ट्वा स्वामिनं सती ॥<br>
विललाप भृशं शोकात्प्रदग्धा विरहाग्निना॥६५॥ <br>
उत्तिष्ठन्ती निर्विशन्ती रुरोदोच्चैर्मुहुर्मुहुः ॥ <br>
तप्तपात्रे यथा धान्यं बभूव तन्मनस्तदा ॥ ६६ ॥ <br>
आहारं च परित्यज्य प्राणांस्तत्याज सुन्दरी ॥ <br>
चकार तत्सुतस्तस्याः कर्म निर्हरणादिकम् ॥६७॥ <br>
तपश्चकार स मुनिर्गन्धमादनगह्वरे ॥ <br>
दिव्यं वर्षसहस्रं च मम भक्तो जितेन्द्रियः ॥६८॥ <br>
तं ददर्श ह दैवेन रम्भा शृंगारलोलुपा॥<br>
अतीवसुन्दरं शान्तं कन्दर्पमिव सुन्दरम् ॥ ६९ ॥ <br>
सा च तं कथयामास निर्जने समुपस्थिता ॥ <br>
विधाय वेषं यत्नेन त्रैलोक्यचित्तमोहिनी ॥ 4.30.७० ॥ <br>
रम्भोवाच ॥ <br>
निबोध साधो मद्वाक्यं कामिनीनां मनोहरम् ॥ <br>
त्यक्त्वा कठोरं रहसि भज मां सुखदायिकाम् ॥ ७१ ॥ <br>
त्वं वरेषु वरः पृथ्व्यां वरारोहा स्वयंवरा ॥ <br>
विदग्धाया विदग्धस्य दुर्लभो नव संगमः ॥ ७२ ॥ <br>
यज्ञं कुर्वन्ति भूपाला भारते स्वर्गहेतुकम् ॥ <br>
स्वर्गभोगनिमित्तं च भोगसारा वयं मुने ॥ ७३ ॥ <br>
स्तनयोर्युग्ममूर्वोर्मे सुन्दरं मुखपंकजम् ॥ <br>
हास्यभ्रूभंगसहितं दृष्ट्वा को न लभेत्सुखम्॥ ७४ ॥ <br>
स्त्रीरसः सुखसारश्च मुनीनामभिवाञ्छितः ॥ <br>
रसिकासुखसंभोगो निर्जने चातिदुर्लभः ॥७५॥ <br>
देवो वा मानवो वाऽपि गन्धर्वो वाऽथ राक्षसः ॥ <br>
स्त्रीसुखेष्वप्यविज्ञेयो रम्भाया रतिवञ्चितः॥७६॥<br>
रहस्युपस्थितां कान्तां न भजेद्यो जितेन्द्रियः ॥<br>
गात्रलोमप्रमाणाब्दं कुम्भीपाके वसेद्ध्रुवम् ॥७७॥<br>
सत्यं तस्याश्च वधभाक्तच्छापेन प्रणश्यति ॥ <br>
विधाता मोहिनीशापादपूज्यो भुवनत्रये ॥ ७८ ॥ <br>
येन त्यक्तोपस्थिता तं यथा पश्यति पुंश्चली ॥ <br>
स्वामिपुत्रस्वबन्धूनां न तथा घातकं रुषा ॥ ७९ ॥ <br>
परं प्रियं च सर्वेषां जारं जानाति पुंश्चली ॥ <br>
यदि तेन परित्यक्ता तं हन्तुं सा तु दक्षिणा॥4.30.८०॥ <br>
पुंश्चली हिंस्रजन्तुभ्यो नवघातिभ्य एव च॥<br>
दुष्टा शश्वद्दयाहीना दुरन्ता प्रतिजन्मनि ॥ ८१ ॥ <br>
त्यज ध्यानं मुनिश्रेष्ठ भुंक्ष्वेदं तपसः फलम् ॥ <br>
रहस्युपस्थितां मां च गृहीत्वा सुचिरं सुखम् ॥ ८२ ॥ <br>
स रम्भावचनं श्रुत्वा तामुवाच भयाकुलः ॥ <br>
हितं तथ्यं नीतिसारं परिणामसुखावहम् ॥ ८३ ॥ <br>
देवल उवाच ॥ <br>
शृणु रम्भे प्रवक्ष्यामि वेदसारं परं वचः ॥ <br>
कुलधर्मोचितं सत्यं ब्राह्मणानां तपस्विनाम् ॥ ८४ ॥ <br>
धर्मोऽयं युक्तकाले च स्वयोषिति रतो द्विजः ॥ <br>
सर्वत्र पूजितः शश्वदिह लोके परत्र च ॥ ८५ ॥ <br>
ब्राह्मणः क्षत्रियो वैश्यो यो रतः परयोषिति ॥ <br>
याति तस्यापूजितस्य रुष्टा लक्ष्मीर्गृहादपि॥ ८६ ॥ <br>
इहातिनिन्द्यः सर्वत्र नाधिकारी स्वकर्मसु ॥ <br>
परत्रैवान्धकूपे च यावद्वर्षशतं वसेत् ॥।७७ ॥ <br>
ग्राह्या चोपस्थिता स्त्री च गृहिणा न तपस्विना ॥ <br>
त्यागे दोषः कामिनीनां शापभाक्पापभाग्गृही ॥ ८८ ॥ <br>
ब्रह्मा जगद्विधाताऽपि न विरक्तः कलत्रवान् ॥ <br>
त्यागे दोषस्तत्कदाचिन्नास्माकं त्यक्तयोषिताम् ॥ ८९ ॥ <br>
स्वभार्यां च परित्यज्य यो गृह्णाति परस्त्रियम् ॥ <br>
यशोधनायुषां हानिर्भवेज्जीवन्मृतस्य च ॥ 4.30.९० ॥ <br>
भुवि नास्ति यशो यस्य जीवनं तस्य निष्फलम् ॥ <br>
सुसंपदा किं राज्येन सुखेन च तपस्विनः ॥ ९१ ॥ <br>
निष्कामेन च वृद्धेन मया किं ते प्रयोजनम्॥<br>
सुवेषं सुन्दरं मातर्युवानं पश्य सुन्दरि॥९२॥ <br>
इत्येवं वचनं श्रुत्वा चुकोपाप्सरसां वरा ॥ <br>
उवाच भूयो वाक्यं तं त्रस्ता प्रस्फुरिताधरा ॥ ९३ ॥ <br>
रम्भोवाच ॥ <br>
चारुचम्पकवर्णाभः कन्दर्पसमसुन्दरः ॥ <br>
तपःप्रभावात्सश्रीकः सुवेषः संमतः स्त्रियाः॥९४॥<br>
त्वया विनाऽन्यं कं यामि को वास्ति त्वत्परः पुमान्॥<br>
पुंश्चली त्वां परित्यज्य का जीवति स्मरा तुरा ॥ ९५ ॥ <br>
शीघ्रं मां भज विप्रेन्द्र दग्धां कामाग्निना सदा ॥ <br>
कामो नश्यति मां त्वत्तो यथा रम्भां मतंगजः ॥ ९६ ॥ <br>
न चेच्छापं प्रदास्यामि वद वेदविदां वर ॥ <br>
मां वा दारुणशापं वा सत्वरं ग्रहणं कुरु ॥९७॥<br>
दग्धाः प्राणा मनोदग्धं स्वात्मा वा इति संततम्॥ <br>
नवशृङ्गारपीयूषपाननिर्वाणतां व्रजेत् ॥ ९८ ॥ <br>
स्वान्तर्दुःखेन दुःखार्तो यो यं शपति निश्चितम्॥<br>
तं शापं खण्डितुं शक्तो न विधाता जगत्पतिः ॥ ९९ ॥ <br>
द्विजो रम्भावचः श्रुत्वा बभूव ध्यानतत्परः ॥ <br>
नोवाच किंचिन्मौनस्थः सा तं कोपाच्छशाप ह ॥4.30.१००॥ <br>
हे वक्रचित्त ते विप्र सर्वावयववक्रिमम् ॥ <br>
शरीरमञ्जनाकारं रूपयौवनवर्जितम् ॥ १ ॥ <br>
अतीवविकृताकारं त्रिषु लोकेषु गर्हितम् ॥ <br>
पुरातनं तपो नष्टं सद्यो भवतु निश्चितम् ॥ २ ॥ <br>
इत्युक्त्वा पुंश्चली कामात्कामलोकं जगाम ह ॥ <br>
अचिरेण मुनीन्द्रश्च न ददर्श हरेः पदम् ॥३॥ <br>
पदारविन्दविरहात्समुद्विग्नो बभूव ह॥<br>
स्वाङ्गं च दृष्ट्वा विकृतं पूर्वपुण्यविवर्जितम्॥४ ॥ <br>
कृत्वाऽग्निकुण्डं शोकेन प्राणांस्त्यक्तुं समुद्यतः ॥<br>
मया दृष्टो वरो दत्तो दिव्यज्ञानेन बोधितः ॥५॥<br>
आश्वासश्च कृतः प्रीत्या ततः शान्तो बभूव ह ॥ <br>
अङ्गान्यष्टौ च वक्राणि दृष्ट्वा तूर्णं महामुनेः ॥ ६ ॥ <br>
अष्टावक्रेति तन्नाम कौतुकेन मया कृतम् ॥ <br>
मद्वाक्यान्मलयद्रोणीमयमागम्य सत्वरः ॥ ७ ॥ <br>
षष्टि वर्षसहस्राणि चकार परमं तपः ॥ <br>
तपोऽवसाने मद्भक्तो मया युक्तः कृतः प्रिये ॥ ८ ॥ <br>
सर्वस्मिन्प्रलये नष्टे न मद्भक्तः प्रणश्यति॥ <br>
सुचिरेणैव तपसा ज्वलता जठराग्निना ॥ ९ ॥ <br>
त्यक्ताहारस्यान्तरं च भस्मपूर्णं ततो मुनेः ॥ <br>
आगतं मलयद्रोणीं मुनिहेतोर्मया प्रिये ॥ 4.30.११० ॥ <br>
अष्टावक्राच्च मद्भक्तो न भूतो न भविष्यति ॥ <br>
एवंभूतस्तपोनिष्ठः प्रपौत्रो ब्रह्मणो मुनिः ॥ ११ ॥<br>
निष्कलः पुंश्चली शापाद्ब्रह्माऽपूज्यो यथा पुरा ॥ <br>
इत्येवं कथितं सर्वं रहस्यं च महात्मनः ॥ <br>
सुखदं पुण्यदं गूढं किं भूयः श्रोतुमिच्छसि ॥ ११२ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधाप्रश्ने त्रिंशत्तमोऽध्यायः ॥ ३० <br>
<br>
