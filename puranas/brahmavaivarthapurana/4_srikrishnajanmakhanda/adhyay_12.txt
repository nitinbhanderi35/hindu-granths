श्रीनारायण उवाच ।। ।। <br>
एकदा मंदिरे नन्दपत्नी साऽऽनंदपूर्वकम् ।। <br>
कृत्वा वक्षसि गोविंदं क्षुधितं च स्तनं ददौ ।। १ ।। <br>
एतस्मिन्नंतरे गोप्य आजग्मुर्नंदमंदिरम् ।। <br>
स्थविराश्च वयस्याश्च बालिका बालकान्विताः ।। २ ।। <br>
अतृप्तं बालकं शीघ्रं संन्यस्य शयने सती ।। <br>
प्रणनाम समुत्थाय कर्मण्यौत्थानिके मुदा ।। ३ ।। <br>
तैलसिंदूरतांबूलं ददौ ताभ्यो मुदाऽन्विता।। <br>
मिष्टवस्तूनि वस्त्राणि भूषणानि च गोपिका ।। ४ ।। <br>
एतस्मिन्नन्तरे कृष्णो रुरोद क्षुधितस्तदा ।। <br>
प्रेरयित्वा स चरणं मायेशो मायया विभुः ।।५।। <br>
पपात चरणं तस्य प्रवीणे शकटे मुने ।। <br>
विश्वंभरपदाघातात्तच्च चूर्णं बभूव ह ।। ६ ।। <br>
बभंज शकटं पेतुर्भग्नकाष्ठानि तत्र वै ।। <br>
पपात दधि दुग्धं च नवनीतं घृतं मधु ।।७।। <br>
दृष्ट्वाऽऽश्चर्यं गोपिकाश्च दुद्रुवुर्बालकं भयात्।।<br>
ददृशुर्भग्नशकटमिंधनाभ्यंतरे शिशुम्।।८।। <br>
भग्नभांडसमूहं च पतितं बहुगोरसम् ।। <br>
प्रेरयित्वा तु काष्ठानि जग्राह बालकं भिया ।। ९ ।। <br>
मायारक्षितसर्वांगं रुदितं क्षुधितं क्षुधा।। <br>
स्तनं ददौ यशोदा तं रुरोद च भृशं शुचा ।। 4.12.१० ।। <br>
पप्रच्छुर्बालकान्गोपा बभंज शकटं कथम् ।। <br>
किंचिद्धेतुं न पश्यामः सहसेति किमद्भुतम् ।। ११ ।। <br>
इत्यूचुर्बालकाः सर्वे गोपाः शृणुत मद्वचः ।। <br>
श्रीकृष्णस्य पदाघाताद्बभंज शकटं ध्रुवम् ।।१२।। <br>
श्रुत्वा तद्वचनं गोपा गोप्यश्च जहसुर्मुदा ।। <br>
न हि जग्मुः प्रतीतिं च मिथ्येत्यूचुर्व्रजे प्रजाः ।। १३ ।। <br>
शिशोः स्वस्त्ययनं कार्यं चक्रुर्ब्राह्मणपुंगवाः ।। <br>
हस्तं दत्त्वा शिशोर्गात्रे पपाठ कवचं द्विजः ।। १४ ।। <br>
वदामि तत्ते विप्रेन्द्र कवचं सर्वरक्षणम् ।। <br>
यद्दत्तं मायया पूर्वं ब्रह्मणे नाभिपंकजे ।।१५।। <br>
निद्रिते जगतीनाथे जले च जलशायिनि ।। <br>
भीताय स्तुतिकर्त्रे च मधुकैटभयोर्भयात् ।। १६ ।। <br>
योगनिद्रोवाच ।। <br>
दूरीभूतं कुरु भयं भयं किं ते हरौ स्थिते ।। <br>
स्थितायां मयि च ब्रह्मन्सुखी तिष्ठ जगत्पते ।।१७।। <br>
श्रीहरिः पातु ते वक्त्रं मस्तकं मधुसूदनः ।। <br>
श्रीकृष्णश्चक्षुषी पातु नासिकां राधिकापतिः ।। १८ ।। <br>
कर्णयुग्मं च कण्ठं च कपालं पातु माधवः ।। <br>
कपोलं पातु गोविन्दः केशांश्च केशवः स्वयम् ।।१९।। <br>
अधरोष्ठं हृषीकेशो दंतपंक्तिं गदाग्रजः ।। <br>
रासेश्वरश्च रसनां तालुकं वामनो विभुः ।। 4.12.२० ।।<br>
वक्षः पातु मुकुन्दश्च जठरं पातु दैत्यहा ।। <br>
जनार्दनः पातु नाभिं पातु विष्णुश्च मेहनम् ।। २१ ।। <br>
नितंबयुग्मं गुह्यं च पातु ते पुरुषोत्तमः ।। <br>
जानुयुग्मे जानकीशः पातु ते सर्वदा विभुः ।। २२ ।। <br>
हस्तयुग्मं नृसिंहश्च पातु सर्वत्र संकटे ।। <br>
पादयुग्मं वराहश्च पातु ते कमलोद्भवः ।। २३ ।। <br>
ऊर्ध्वं नारायणः पातु ह्यधस्तात्कमलापतिः ।। <br>
पूर्वस्यां पातु गोपालः पातु वह्नौ दशास्यहा ।। २४ ।। <br>
वनमाली पातु याम्यां वैकुंठः पातु नैर्ऋतौ ।। <br>
वारुण्यां वासुदेवश्च सतो रक्षाकरः स्वयम् ।। २५ ।। <br>
पातु ते संततमजो वायव्यां विष्टरश्रवाः ।। <br>
उत्तरे च सदा पातु तेजसा जलजासनः ।। २६ ।। <br>
ऐशान्यामीश्वरः पातु पातु सर्वत्र शत्रुजित् ।। <br>
जले स्थले चांतरिक्षे निद्रायां पातु राघवः ।। २७ ।। <br>
इत्येवं कथितं ब्रह्मन्कवचं परमाद्भुतम् ।। <br>
कृष्णेन कृपया दत्तं स्मृतेनैव पुरा मया ।। २८ ।। <br>
शुंभेन सह संग्रामे निर्लक्ष्ये घोरदारुणे ।। <br>
गगने स्थितया सद्यः प्राप्तिमात्रेण सो जितः ।। २९ ।। <br>
कवचस्य प्रभावेण धरण्यां पतितो मृतः।। <br>
पूर्वं वर्षशतं खे च कृत्वा युद्धं भयावहम् ।। 4.12.३० ।। <br>
मृते शुंभे च गोविन्दः कृपालुर्गगनस्थितः ।। <br>
मालां च कवचं दत्त्वा गोलोकं स जगाम ह ।। ३१ ।। <br>
कल्पांतरस्य वृत्तांतं कृपया कथितं मुने ।। <br>
अभ्यंतरभयं नास्ति कवचस्य प्रभावतः ।। ३२ ।। <br>
कोटिशः कोटिशो नष्टा मया दृष्टाश्च वेधसः ।। <br>
अहं च हरिणा सार्द्धं कल्पेकल्पे स्थिरा सदा ।। ३३ ।। <br>
इत्युक्त्वा कवचं दत्त्वा साऽन्तर्धानं चकार ह ।। <br>
निःशङ्को नाभिकमले तस्थौ स कमलोद्भवः ।। ३४ ।। <br>
सुवर्णगुटिकायां च कृत्वेदं कवचं परम् ।। <br>
कण्ठे वा दक्षिणे बाहौ बध्नीयाद्यः सुधीः सदा ।। ३५ ।। <br>
विषाग्निजलशत्रुभ्यो भयं तस्य न जायते ।। <br>
जले स्थले चांतरिक्षे निद्रायां रक्षतीश्वरः ।। ३६ ।। <br>
संग्रामे वज्रपाते च विपत्तौ प्राणसंकटे ।। <br>
कवचस्मरणादेव सद्यो निःशङ्कतां व्रजेत् ।। ३७ ।। <br>
बद्ध्वेदं कवचं कण्ठे शंकरस्त्रिपुरं पुरा ।। <br>
जघान लीलामात्रेण दुरंतमसुरेश्वरम् ।। ३८ ।। <br>
बद्ध्वेदं कवचं काली रक्तबीजं चखाद सा ।। <br>
सहस्रशीर्षा धृत्वेदं विश्वं धत्ते तिलं यथा ।। ३९ ।। <br>
आवां सनत्कुमारश्च धर्मसाक्षी च कर्मणाम् ।। <br>
कवचस्य प्रभावेण सर्वत्र जयिनो वयम् ।। 4.12.४० ।।  <br>
तस्य नन्दशिशोः कण्ठे चकार कवचं द्विजः ।। <br>
आत्मनः कवचं कण्ठे दधार च स्वयं हरिः ।। ४१ ।। <br>
प्रभावः कथितः सर्वः कवचस्य हरेस्तथा ।। <br>
अनन्तस्याच्युतस्यैव प्रभावमतुलं मुने ।। ४२ ।। <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे शकटभंजनयोगनिद्रोक्तकवचन्यासो नाम द्वादशोऽध्यायः ।। १२ ।। <br>
<br>
