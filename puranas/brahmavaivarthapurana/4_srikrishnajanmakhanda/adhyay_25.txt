।। नारद उवाच ।। ।। <br>
श्रुतं किमद्भुतं ब्रह्मन् हरेश्चरितमङ्गलम् ।। <br>
विशेषतस्तव मुखे ह्यतीव सुमनोहरम् ।। १ ।। <br>
मृतायां मुनिकन्यायां शापाद्दुर्वाससो मुनेः ।। <br>
किं चकार समागत्य तन्मे ब्रूहि तपोधन ।। २ ।। <br>
।। श्रीनारायण उवाच ।। ।। <br>
सरस्वतीनदीतीरे तपस्यां कुर्वतो मुनेः ।। <br>
पपात धौतमूर्ध्वाच्च धार्यमाणं च वायुना ।। ३ ।। <br>
पृथिव्यां पतिते वस्त्रे तपस्त्यक्त्वा मुनीश्वरः ।। <br>
ध्यानेन बुबुधे सर्वं कन्यासंबन्धि संकटम्।।४।।<br>
जगाम शोकाविष्टोऽपि तूर्णं जामातुराश्रमम्।। <br>
सिषेच पृथिवीरेणूच्छश्वन्नयनबिन्दुना ।।५।। <br>
गत्वाऽऽलयसमीपं च विप्रः कातरमानसः ।।<br>
हे वत्से कन्दलीत्येवमुवाच च पुनःपुनः।। ।। ६ ।। <br>
श्वशरस्य स्वरं ज्ञात्वा दुर्वासा भयविह्वलः ।। <br>
बहिर्बभूव शीघ्रं च पपात चरणाम्बुजे ।। ७ ।। <br>
प्रणम्य श्वशुरं शोकाद्विललाप भृशं पुनः ।। <br>
प्रवृत्तिं कथयामास मूलतो मुनिसत्तमम् ।। ८ ।। <br>
श्रुत्वा वार्तां शुचाऽऽविष्टः पपात धरणीतले ।। <br>
मूर्च्छामाप महाज्ञानी निश्चेष्टो हि यथा मृतः ।। ९ ।। <br>
मृतं दृष्ट्वा स दुर्वासा मुने मनसि संकटम् ।। <br>
चेतनां कारयामास प्रयत्नेन महामुनेः ।। 4.25.१० ।। <br>
संप्राप्य चेतनां शीघ्रमुवाच तं पुरः स्थितम् ।। <br>
जामातरं शोकयुतं भीतं प्रणतकन्धरम् ।। ११ ।। <br>
महाशोकादश्रुपूर्णं रक्तपङ्कजलोचनम् ।। <br>
कोपात्कम्पितवाञ्छश्वत्संत्रस्तः स्फुरिताधरः ।। १२ ।। <br>
और्व उवाच ।। <br>
अये ब्रह्मन्नत्रिवंश पौत्रस्त्वं जगतीपतेः ।। <br>
स्वल्पदोषे बहुतरः कृतो दण्डस्त्वया कथम् ।।१३।। <br>
त्वज्जन्म शंकरांशेन शिष्यस्तस्य जगद्गुरोः ।। <br>
वेदवेदाङ्गविज्ञश्च सर्वज्ञो गुणवान्स्वयम् ।। १४ ।। <br>
अनसूया महासाध्वी कमलांशा तव प्रसूः ।। <br>
न जाने केन दोषेण तव चैतादृशी मतिः ।। १५ ।। <br>
गुणवाञ्जनको यस्य माता गुणवती सती ।। <br>
तयोः पुत्रो दयाहीनो गतिः सूक्ष्मा श्रुतेरहो ।। १६ ।। <br>
मम प्राणाधिका कन्या मुदा त्वयि समर्पिता।। <br>
महागुणान्विता स्वल्पदोषेण परिमिश्रिता ।। १७ ।। <br>
वाग्दुष्टायाश्च दण्डो हि परित्यागः श्रुतौ श्रुतः ।। <br>
त्वया क्रोधाद्यदि त्यक्ता पित्रा यत्नेन पालिता ।।१८।। <br>
मदपत्यं स्वल्पदोषे यतो भस्मीकृतं त्वया ।। <br>
पराभवस्तव महान्भविष्यति न संशयः ।। १९ ।। <br>
महतां क्षुद्रजन्तूनां सर्वेषां जीविनां सदा ।। <br>
स्रष्टा पाता च शास्ता च भगवान्करुणानिधिः ।। 4.25.२० ।। <br>
इत्युक्त्वा च मुनिश्रेष्ठो विलप्य च पुनः पुनः ।। <br>
हेऽम्ब वत्से ह्ययीत्युक्त्वा जगाम स्वालयं रुषा ।।२१।। <br>
गते मुनीन्द्रे दुर्वासा विललाप भृशं पुनः ।। <br>
ज्ञानेन विस्मृतः शोको बभूव द्विगुणः पुनः ।। २२ ।। <br>
शोकानलो हि कालेन विच्छिन्नो ज्ञानभस्मना ।। <br>
बन्धुदर्शनशुष्केन्धदानेन वर्धते पुनः ।। ।। २३ ।। <br>
स्मारंस्मारं प्रियां तत्र विलप्य च पुनःपुनः ।। <br>
बोधयित्वा स्वमात्मानं तपस्यायां मनो दधौ ।। २४ ।। <br>
इत्येवं कथितं सर्वं मुनेः शापस्य कारणम् ।। <br>
बभूव तस्य कालेन दुःसहश्च पराभवः ।। २५ ।। <br>
नारद उवाच ।। <br>
दुर्वासाः शंकरस्यांशः शिवतुल्यश्च तेजसा ।। <br>
तेजस्वी को महानेव चकार तत्पराभवम् ।। २६ ।। <br>
श्रीनारायण उवाच ।। <br>
अम्बरीषो हि राजेन्द्रः सूर्यवंशसमुद्भवः ।। <br>
श्रीकृष्णचरणाम्भोजे तन्मनाः संततं मुने ।। २७ ।।* <br>
न राज्येषु न भार्यासु न पुत्रेषु प्रजासु च ।। <br>
न संपत्सु क्षणं चित्तं पुण्यकर्मार्जिंतासु च ।। २८ ।। <br>
ध्यायतेऽहर्निशं धर्मी स्वन्ते ज्ञाने हरिं मुदा ।। <br>
महाजितेन्द्रियः शान्तो विष्णुव्रतपरायणः ।। २९ ।। <br>
एकादशी व्रतरतः कृष्णपूजासु तत्परः ।। <br>
सर्वकर्मस्वलिप्तश्च कर्ता कृष्णार्पितेषु च ।।4.25.३०।। <br>
सुतीक्ष्णं षोडशारं च हरेश्चक्रं सुदर्शनम् ।। <br>
तेजसा हरितुल्यं च सूर्यकोटिसमप्रभम् ।। ३१ ।। <br>
ब्रह्मादिभिः स्तूयमानं पूजितं च सुरासुरैः ।। <br>
प्रभुणा रक्षितं शश्वद्रक्षायै नृपसन्निधौ ।। ।। ३२ ।। <br>
एकादशीव्रतं कृत्वा द्वादशीदिवसे सति ।। <br>
स्नात्वा विधाय पूजां च कालेन विधिपूर्वकम् ।।३३।। <br>
दत्त्वा दानं ब्राह्मणेभ्यः सुवर्णरजतादिकम् ।। <br>
ब्राह्मणान्भोजयित्वा च भोजनार्थमुवास ह ।। ३४ ।। <br>
एतस्मिन्नन्तरे विप्रस्तपस्वी क्षुधितो मुने ।।<br>
दण्डी छत्री शुक्लवासा बिभ्रत्तिलकमुत्तमम् ।। ३५ ।। <br>
जटिलोऽतिकृशस्त्रस्तः शुष्ककण्ठोष्ठतालुकः ।। <br>
तत्राजगाम भगवान्दुर्वासा नृपतेः पुरः ।। ३६ ।। <br>
स च दृष्ट्वा मुनीन्द्रं तमुत्थाय च प्रणम्य च ।। <br>
दत्त्वा पाद्यं च संप्रीत्या स्वर्णसिंहासनं ददौ ।। ३७ ।। <br>
तस्मै दत्त्वा ऽऽशिषं विप्रः समुवास सुखासने ।। <br>
पप्रच्छ राजा तं प्रीतः काऽऽज्ञा ते वद कामितम् ।। ३८ ।। <br>
नृपेन्द्रवचनं श्रुत्वा तमुवाच महामुनिः।। <br>
बुभुक्षितस्य मे राजन्देह्यन्नं विधिपूर्वकम्।।३९।।<br>
किंत्वघमर्षणमन्त्रं तु जप्त्वाऽऽयाम्यचिरेण वै ।।<br>
क्षणं प्रतीक्षतां राजन्नित्युक्त्वा च गतो मुनिः ।। 4.25.४० ।। <br>
गते विप्रे तु राजर्षिश्चिन्तां प्राप दुरत्ययाम् ।। <br>
विलोक्य विगतप्रायां द्वादशीं भयसंयुतः ।। ४१ ।। <br>
एतस्मिन्नन्तरे तत्र समायान्तं गुरुं मुदा ।। <br>
नत्वा निवेद्य सर्वं तु नृपतिः समुवाच ह ।। ४२ ।। <br>
नायाति मुनिशार्दूलः प्रयाति द्वादशी तिथिः ।। <br>
संकटेऽस्मिन्विधेयं च विविच्य विधिपूर्वकम् ।। <br>
शीघ्रं वद मुनिश्रेष्ठ भद्राभद्रं च मामिति ।। ४३ ।। <br>
श्रुत्वा नृपोक्तिं त्वरितमुवाच मुनिपुंगवः ।। <br>
हितं तथ्यं च वेदोक्तं परिणामसुखावहम् ।। ४४ ।। <br>
वशिष्ठ उवाच ।। <br>
द्वादश्यां समतीतायां त्रयोदश्यां तु पारणम् ।। <br>
उपवासफलं हत्वा व्रतिनं हन्ति निश्चितम् ।। ४५ ।। <br>
ब्रह्महत्यासमं पापं भवेत्तस्य श्रुतौ श्रुतम्।। <br>
भक्ष्यद्रव्यं सुरातुल्यमित्याह कमलोद्भवः ।।४६।। <br>
न भोजयित्वा मूढश्चेदतिथिं समुपस्थितम् ।। <br>
स त्रस्तः क्षुधितो भुङ्क्ते कुम्भीपाके व्रजेद्धुवम्।।४७।। <br>
शतवर्षं तत्र तिष्ठन्नरश्चाण्डालतां व्रजेत् ।। <br>
व्याधियुक्तो दरिद्रश्च भवेज्जन्मनि जन्मनि ।। ४८ ।। <br>
अतोऽतिसूक्ष्मं किं ब्रूमोऽधुना परम संकटे ।। <br>
रक्षां कुरु द्वयोर्धर्मं समालोक्य  वदामि ते ।।४९।। <br>
उपवासफलं रक्ष कृष्णस्य चरणोदकम् ।। <br>
भुक्त्वा शीघ्रमपो राजंस्तद्भक्षणमभक्षणम् ।।4.25.५०।। <br>
इत्युक्त्वा ब्रह्मणः पुत्रो विरराम महामुने ।। <br>
बुभुजे तज्जलं किंचित्कृष्णपादाम्बुजं स्मरन्।।५१।।<br>
एतस्मिन्नन्तरे ब्रह्मन्नाजगाम मुनीश्वरः ।। <br>
चिच्छेद कोपात्सर्वज्ञः स्वजटां नृपतेः पुरः ।। ५२ ।। <br>
ततः समुत्थितः शीघ्रं पुरुषोऽग्निशिखोपमः ।। <br>
खड्ग हस्तो महाभीमो राजेन्द्रं हन्तुमुद्यतः ।।५३।। <br>
हरेश्चक्रं च तं दृष्ट्वा सूर्यकोटिसमप्रभम्।।<br>
चिच्छेद कृत्यापुरुषं ब्राह्मणं छेत्तुमुद्यतम् ।।५४।।<br>
दृष्ट्वा सुदर्शनं विप्रो दुद्राव भयविह्वलः ।। <br>
द्विजः पश्चात्तं ददर्श ज्वलदग्निशिखोपमम् ।। ५५ ।। <br>
ब्रह्माण्डक्रमणं कृत्वा निर्विण्णोऽति भयाकुलः ।। <br>
तं च मत्वा जगन्नाथं ब्रह्माणं शरणं ययौ ।। ५६ ।। <br>
त्राहित्राहीत्येवमुक्त्वा विवेश ब्रह्मणः सभाम् ।। <br>
उत्थाय ब्रह्मा विप्रेन्द्रं पप्रच्छ कुशलं मुने ।। ५७ ।। <br>
सर्वं स कथयामास वृत्तान्तं मूलतो विधिम् ।। <br>
श्रुत्वा ब्रह्मा निशश्वास तमुवाच भयाकुलः ।। ५८ ।। <br>
ब्रह्मोवाच ।। <br>
हरिदासं वत्स शप्तुं गतोऽसि कस्य तेजसा ।। <br>
रक्षिता यस्य भगवांस्तं को हन्ता जगत्त्रये ।। ५९ ।। <br>
क्षुद्राणां महतां चैव भक्तानां रक्षणाय च ।। <br>
ररक्ष संततं चक्रं श्रीहरिर्भक्तवत्सलः ।। 4.25.६० ।। <br>
यो मूढो वैष्णवं द्वेष्टि विष्णुप्राणसमं द्विज ।। <br>
तस्य संहारकर्तारं संहर्तुमीश्वरो हरिः ।।६१।। <br>
शीघ्रं स्थानान्तरं  गच्छ वत्स त्राणं न वाऽधुना ।। <br>
अन्यथा त्वां मया सार्धं हनिष्यति सुदर्शनम् ।। ६२ ।। <br>
किं ब्रह्मलोकं ब्रह्माण्डं दग्धुं शक्तं क्षणेन यत् ।। <br>
तेजसा विष्णुतुल्यं यत्केनान्येन निवार्यते ।। ६३ ।। <br>
ब्रह्मणो वचनं श्रुत्वा ततो दुद्राव ब्राह्मणः ।।<br>
त्रस्तो जगाम कैलासं शंकरं शरणं भिया ।। ६४ ।। <br>
कृपानिधान मां रक्षेत्युवाच शंकरं भिया ।। <br>
न  प्रच्छ कुशलं सर्वज्ञो ब्राह्मणं शिवः ।। ६५ ।। <br>
उवाच दीनदीनेशः संहर्ता जगतां क्षणात् ।। <br>
स्थिरो भव द्विजश्रेष्ठ मदीयं वचनं शृणु ।। ६६ ।। <br>
शंकर उवाच ।। <br>
पौत्रस्त्वं जगतां धातुरत्रेश्च तनयो मुने ।। <br>
वेदज्ञाताऽसि सर्वज्ञ मूर्खतुल्यं तु कर्म ते ।। ६७ ।। <br>
वेदेषु च पुराणेषु सेतिहासेषु सर्वतः ।। <br>
निरूपितो यः सर्वेशस्तं न जानासि मूढवत् ।। ६८ ।। <br>
अहं ब्रह्मा च इन्द्रश्च आदित्या वसवस्तथा ।। <br>
धर्मेन्द्रौ च सुराः सर्वे मुनीन्द्रा मनवस्तथा ।।६९।।<br>
आविर्भूतास्तिरोभूता यस्य भ्रूभङ्गलीलया ।। <br>
तस्य प्राणाधिकं भक्तं हंसि त्वं कस्य तेजसा ।। 4.25.७० ।। <br>
अहं ब्रह्मा च कमला दुर्गा वाणी च राधिका ।। <br>
न हि भक्तात्पराः प्रेम्णा भक्ताश्च सर्वतः प्रियाः ।।७१।। <br>
क्षुद्रांश्च महतो भक्ताञ्छश्वद्रक्षति यत्नतः ।। <br>
सर्वान्तरात्मा भगवांश्चक्रेण दुःसहेन च ।। ।। ७२ ।। <br>
नियुज्य चक्रं दुर्वार्यं स्वात्मतुल्यं च तेजसा ।।<br>
तथाऽपि न प्रतीतिश्च स्वयं गच्छति रक्षितुम् ।। ७३ ।। <br>
स्वकीयगुण नाम्नां च श्रवणादतिसंभ्रमः ।। <br>
भक्तसङ्गे भ्रमत्येव छायेव सततं हरिः ।। ७४ ।। <br>
कान्ता प्राणाधिका शश्वन्न हि कोऽपि ततोऽधिकः ।।<br>
भक्तान्द्वेष्टि स्वयं सा चेत्तूर्णं त्यजति तां प्रभुः ।। ७५ ।। <br>
सर्वेषां च प्रिया विप्राः स्वशरीरादपि द्विज ।। <br>
ब्राह्मणेभ्यः प्रिया भक्ताः प्राणेभ्यश्च हरेरपि ।। ७६ ।। <br>
ईश्वरस्य प्रियः को वाऽप्रियः को वा जगत्त्रये ।। <br>
यः शिष्टस्तं भजेच्छश्वद्ध्यायते सततं सदा ।। ७७ ।। <br>
महति प्रलये ब्रह्मन्ब्रह्मण्डौघे जलप्लुते ।। <br>
न तत्र नाशो भक्तानां सर्वेषां च भविष्यति ।। ७८ ।। <br>
भज ब्राह्मण गोविन्दं स्मर तस्य पदाम्बुजम् ।। <br>
सर्वापदो विनश्यन्ति श्रीहरेः स्मरणादपि ।। ७९ ।। <br>
व्रज शीघ्रं च वैकुण्ठं वैकुण्ठः शरणं तव ।। <br>
दास्यत्येवाभयं तुभ्यं करुणासागरो विभुः ।। 4.25.८० ।। <br>
एतस्मिन्नन्तरे व्याप्तं कैलासं चक्रतेजसा ।। <br>
यथा च सूर्यकिरणैः सुप्रदीप्तं महीतलम् ।। ८१ ।। <br>
दग्धा ज्वालाकरालैश्च सर्वे कैलासवासिनः ।। <br>
त्राहि त्राहीत्येवमुक्त्वा शंकरं शरणं ययुः ।। ८२ ।। <br>
दृष्ट्वा चक्रं दुर्विषहं शंकरः करुणानिधिः ।। <br>
पार्वत्या सह संप्रीत्या ब्राह्मणायाशिषं ददौ ।। ८३ ।। <br>
तेजः सत्यं तपः सत्यं यदि चेच्चिरसंचितम् ।। <br>
कृतापराधो भीतश्च द्विजो भवतु विज्वरः ।। ८४ ।। <br>
पार्वत्युवाच ।। <br>
यत्प्रभोर्मम पुण्येषु ब्राह्मणः शरणागतः ।। <br>
ममाशिषा महाभीत्या शीघ्रं भवतु विज्वरः ।। ८५।। <br>
इत्येवमुक्त्वा कृपया विरराम शिवा शिवः ।। <br>
मुनिः प्रणम्य देवेशं वैकुण्ठं शरणं ययौ ।। ८६ ।। <br>
गत्वा वैकुण्ठभवनं मनोयायी मुनीश्वरः ।। <br>
दृष्ट्वा सुदर्शनं पश्चाद्विवेशान्तःपुरं हरेः ।। ८७ ।। <br>
ददर्श श्रीहरिं विप्रो रत्नसिंहासनस्थितम् ।। <br>
शङ्खचक्रगदापद्मधरं पीताम्बरं परम् ।। ८८ ।। <br>
श्यामं चतुर्भुजं शान्तं लक्ष्मीकान्तं मनोहरम् ।। <br>
रत्नालंकारशोभाढ्यं रत्नमालाविभूषितम् ।। ८९ ।। <br>
ईषद्धास्यप्रसन्नास्यं भक्तानुग्रहकातरम् ।। <br>
सद्रत्नसाररचितं किरीटोज्ज्वलशेखरम् ।। 4.25.९० ।। <br>
पार्षदप्रवरेन्द्रैश्च सेवितं श्वेतचामरैः ।। <br>
पद्मासेवितपादाब्ज सरस्वत्या स्तुतं पुरः ।। ९१ ।। <br>
सुनन्दनन्दकुमुदप्रचण्डादिभिरावृतम् ।। <br>
गुणानुवादं गायन्तं तन्त्रैः पश्यन्तमीप्सितम् ।। ९२ ।। <br>
एवंभूतं प्रभुं दृष्ट्वा दण्डवत्प्रणनाम च ।। <br>
तुष्टाव सामवेदोक्तस्तोत्रेण परमेश्वरम् ।। ९३ ।। <br>
।। दुर्वासा उवाच ।। ।। <br>
त्राहि मां कमलाकान्त त्राहि मां करुणानिधे ।। <br>
दीनबन्धोऽतिदीनेश करुणासागर प्रभो ।। ९४ ।। <br>
वेदवेदाङ्गसंस्रष्टुर्विधातुश्च स्वयं विधे ।। <br>
मृत्योर्मृत्युः कालकाल त्राहि मां संकटार्णवे ।। ९५ ।। <br>
संहारकर्तुः संहारः सर्वेशः सर्वकारणः ।। <br>
महाविष्णुतरोर्बीजं रक्ष मां भवसागरे ।। ९६ ।। <br>
शरणागतशोकार्तभयत्राणपरायण ।। <br>
भगवन्नव मां भीतं नारायण नमोऽस्तु ते ।। ९७ ।। <br>
वेदेष्वाद्यं च यद्वस्तु वेदाः स्तोतुं न च क्षमाः ।। <br>
सरस्वती जडीभूता किं स्तुवन्ति विपश्चितः ।। ।। ९७ ।। <br>
शेषः सहस्रवक्त्रेण यं स्तोतुं जडतां व्रजेत् ।। <br>
पञ्चवक्त्रो जडीभूतो जडीभूतश्चतुर्मुखः ।। ९९ ।। <br>
श्रुतयः स्मृतिकर्तारो वाणी चेत्स्तोतुमक्षमा ।। <br>
कोऽहं विप्रश्च वेदज्ञः शिष्यः किं स्तौमि मानद ।। 4.25.१०० ।। <br>
मनूनां च महेन्द्राणामष्टाविंशतिमे गते ।। <br>
दिवानिशं यस्य विधेरष्टोत्तरशतायुषः ।। १०१ ।। <br>
तस्य पातो भवेद्यस्य चक्षुरुन्मीलनेन च ।। <br>
तमनिर्वचनीयं च किं स्तौमि पाहि मां प्रभो ।। १०२ ।। <br>
इत्येवं स्तवनं कृत्वा पपात चरणाम्बुजे ।। <br>
नयनाम्बुजनीरेण सिषेच भयविह्वलः ।।१०३।।<br>
दुर्वाससा कृतं स्तोत्रं हरेश्च परमात्मनः ।। <br>
पुण्यदं सामवेदोक्तं जगन्मङ्गलनामकम् ।। १०४ ।। <br>
यः पठेत्संकटग्रस्तो भक्तियुक्तश्च संयतः ।। <br>
नारायणस्तं कृपया शीघ्रमागत्य रक्षति ।। १०५ ।। <br>
राजद्वारे श्मशाने च कारागारे भयाकुले ।। <br>
शत्रुग्रस्ते दस्युभीतौ हिंस्रजन्तुसमन्विते ।। ।। १०६।। <br>
वेष्टिते राजसैन्येन मग्ने पोते महार्णवे।।<br>
स्तोत्रस्मरणमात्रेण मुच्यते नात्र संशयः ।। १०७ ।। <br>
इति श्रीब्रह्मवैवर्ते दुर्वाससा कृतं श्रीकृष्णस्तोत्रं समाप्तम् ।। <br>
नारायण उवाच ।। <br>
मुनेश्च स्तवनं श्रुत्वा भगवान्भक्तवत्सलः ।। <br>
प्रहस्योवाच मधुरं पीयूषवृष्टिवन्मुदा ।। १०८ ।। <br>
श्रीभगवानुवाच ।। <br>
उत्तिष्ठोत्तिष्ठ भद्रं ते भविष्यति वरेण मे ।। <br>
किं तु मे वचनं नित्यं शृणु सत्यं सुखावहम् ।। १०९ ।। <br>
अन्येषां च भवेज्ज्ञानं श्रुत्वा शास्त्रं सतां मुखात् ।। <br>
स्वमूर्तिमन्ति शास्त्राणि भवेत्सन्तश्चरन्ति हि ।। 4.25.११० ।। <br>
कर्म वेदविरुद्धं च सर्वेषामतिगर्हितम् ।। <br>
करोति विद्वांश्चेज्ज्ञात्वा स च जीवन्मृताधिकः ।। १११ ।। <br>
पुराणेषु च वेदेषु चेतिहासेषु ब्राह्मण ।। <br>
वैष्णवानां च महिमा श्रुतः सर्वैश्च सर्वतः ।।११२।। <br>
अहं प्राणा वैष्णवानां मम प्राणाश्च वैष्णवाः ।। <br>
तानेव द्वेष्टि यो मूढो ममासूनां च हिंसकः ।। ११३ ।। <br>
पुत्रान्पौत्रान्कलत्रांश्च राज्यं लक्ष्मीं विहाय च ।। <br>
ध्यायन्ते सततं ये मां को मे तेभ्यः परः प्रियः ।। ।। ११४ ।। <br>
परा भक्तान्न मे प्राणा न च लक्ष्मीर्न शङ्करः ।। <br>
न भारती न च ब्रह्मा न दुर्गा न गणेश्वरः ।। ११५ ।। <br>
न ब्राह्मणा न वेदाश्च न वेदजननी परा ।। <br>
न गोपी न च गोपाला न राधा प्रणतः प्रियाः ।।११६।। <br>
इत्येवं कथितं सर्वं सत्यं सारं च वास्तवम् ।। <br>
न प्रशंसापरं तेषां ते च प्राणाधिकाः प्रियाः ।। ११७ ।।<br>
मां द्विषन्ति च ये मूढा ज्ञानहीनाश्च वञ्चिताः ।। <br>
आत्मानं ये न जानन्ति ते यान्ति निरयं चिरम् ।।११८।। <br>
ये द्विषन्ति च मद्भक्तान्प्राणानामधिकं प्रियान्।।<br>
तेषां शास्ता त्वहं तूर्णं परत्र निरयं चिरम् ।। ११९ ।। <br>
प्रभावोऽहं च सर्वेषामीश्वरः परिपालकः।। <br>
न  च व्यापी स्वतन्त्रोऽहं भक्ताधीनो दिवानिशम्।।4.25.१२०।।<br>
गोलोके वाऽथ वैकुण्ठे द्विभुजं च चतुर्भुजम् ।। <br>
रूपमात्रमिदं शश्वत्प्राणा मे भक्तसन्निधौ ।। १२१ ।। <br>
यदुक्तं भक्तदत्तं च भक्षणीयं च तन्मम ।। <br>
अभक्ष्यं द्रव्यमन्येन दत्तं चेदमृतोपमम् ।। १२२ ।। <br>
अंबरीषं नृपश्रेष्ठं निरीहं तमहिंसकम् ।। <br>
कथं हंसि दयाशीलं सर्वप्राणिहिते रतम् ।। १२३ ।। <br>
दयां कुर्वंति ये सन्तः सततं सर्वजन्तुषु ।। <br>
तान्द्विषन्ति च ये मूढास्तेषां हन्ताऽहमेव च ।।१२४।। <br>
भक्तानां हिंसकं शत्रुमहं रक्षितुमक्षमः।।<br>
अम्बरीषालयं गच्छ स त्वां रक्षितुमीश्वरः ।। १२५ ।। <br>
नारायण उवाच ।। <br>
इदं वाक्यं च तच्छ्रुत्वा ब्राह्मणो भयविह्वलः ।। <br>
विषण्णमानसस्तस्थौ स्मरन्कृष्णपदाम्बुजम् ।।१२६।। <br>
एतस्मिन्नन्तरे ब्रह्मा भवान्या सह शंकरः ।। <br>
धर्मश्चेन्द्रादयो देवा आजग्मुर्मुनिपुङ्गवाः।।। ।। १२७ ।। <br>
प्रणम्य तुष्टुवुः सर्वे परमात्मानमीश्वरम् ।। <br>
पुलकाञ्चितसर्वाङ्गा भक्तिनम्रात्मकंधराः ।। १२८ ।। <br>
ब्रह्मोवाच ।। <br>
स्वात्मस्वरूप निर्लिप्त भक्तानुग्रहकातर ।। <br>
भक्तापराधजनकं रक्ष ब्राह्मणपुङ्गवम् ।। १२९ ।। <br>
महादेव उवाच ।। <br>
दीनबन्धो जगन्नाथ नायं विप्रो जगद्बहिः ।। <br>
कृतापराधं दीनं च पाहीमं शरणागतम् ।। 4.25.१३० ।। <br>
पार्वत्युवाच ।। <br>
भक्त एवांबरीषस्ते न द्विजा न सुरा वयम् ।। <br>
सर्वेषामीश्वरस्त्वं च रक्ष विप्रं कृतागसम् ।। १३१ ।। <br>
धर्म उवाच ।। <br>
सर्वेषां जनकस्त्वं च पाता दण्डकृदीश्वरः।। <br>
शिशुहेतोः शिशुं हन्ति पितेत्येवं कुतः प्रभो ।। १३२ ।। <br>
इंद्र उवाच ।। <br>
कृपया समता शश्वत्सर्वेषु जीविषु प्रभो ।। <br>
अपराधफलं भूतमधुना पातुमर्हसि ।। १३३ ।। <br>
रुद्र उवाच ।। <br>
शान्तिं कर्तुं समुचितमुचितं सांप्रतं कुरु ।। <br>
कृतकुण्ठस्य मूलस्य पालनं कर्तुमर्हसि ।। १३४ ।। <br>
दिक्पाल उवाच ।। <br>
कृतापराधं विप्रं च छेत्तुमर्हसि न श्रुतौ ।। <br>
अपराधशमं कृत्वा सदा पाति सदीश्वरः ।। १३५ ।। <br>
ग्रहा ऊचुः ।। <br>
यो द्वेष्टि वैष्णवं मूढस्तं रुष्टा सर्वदेवताः ।। <br>
पीडां कुर्मो वयं शश्वत्पश्चात्त्वं पातुमर्हसि ।। १३६ ।। <br>
मुनय ऊचुः ।। <br>
नाथ विप्रे पराभूते सर्वे जीवन्मृता वयम् ।। <br>
दण्डं विधातुमेकस्य भवेल्लज्जा स्वजातिषु ।। १३७ ।। <br>
अत्रिरुवाच ।। <br>
त्वयैव दत्तः पुत्रो मे क्रोधी त्वत्सेवकः सदा ।। <br>
न कं बिभेति त्रैलोक्ये तेजस्वी तेजसा तव ।। १३८ ।। <br>
लक्ष्मीरुवाच ।। <br>
क्षमापराधं भगवन् ब्राह्मणं शरणागतम् ।। <br>
स्तुवन्ति देव विप्राश्च न विप्रं हन्तुमर्हसि ।। १३९ ।। <br>
सरस्वत्युवाच ।। <br>
बोधयिष्यामि देवानां जनकं कामदं श्रुतिम् ।। <br>
भगवन्स्वामी सर्वेषां सर्वांश्च पातुमर्हसि ।। 4.25.१४० ।। <br>
पार्षदा ऊचुः ।। <br>
भवतः स्मृतिमात्रेण सर्वेषां सर्वमङ्गलम् ।। <br>
भवेत्सर्वापदो यान्ति पाहीमं शरणागतम् ।। १४१ ।। <br>
नर्तका ऊचुः ।। <br>
दारिद्र्यभंजन वयं भिक्षुकास्तव संततम् ।। <br>
भिक्षां नः सांप्रतं देहि परित्राणं द्विजस्य च ।। १४२ ।। <br>
एतेषां स्तवनं श्रुत्वा प्रभुः शरणवत्सलः ।। <br>
प्रहस्योवाच वचनं सर्वसन्तोषकारणम् ।। १४३ ।। <br>
श्रीभगवानुवाच ।। <br>
सर्वे शृणुत मद्वाक्यं नीतियुक्तं सुखावहम्।।<br>
विप्ररक्षां करिष्यामि युष्माकमाज्ञया ध्रुवम् ।।१४४।। <br>
किं त्वयं यातु वैकुण्ठादम्बरीषालयं पुनः ।। <br>
करोतु पारणं तत्र राज्ञः सुप्रीतये मुनिः ।। १४५ ।। <br>
विप्रस्तस्यातिथिर्भूत्वा निर्दोषं शप्तुमुद्यतः ।। <br>
सुदर्शनं तु तं रक्ष्यं ब्राह्मणं हन्तुमुद्यतम् ।।१४६।।<br>
पूर्णं वर्षमयं भीतो भ्रमत्येव भुवं मुदा ।। <br>
उपवासी स राजेन्द्रः सस्त्रीकश्च शुचाऽन्वितः ।।१४७।।<br>
ततोऽहमुपवासी च भक्तोपवासकारणात् ।। <br>
स्तनान्धं बालकं दृष्ट्वा न भुङ्क्ते जननी यथा ।। १४८ ।। <br>
ममाशिषा मुनिश्रेष्ठः सद्यो भवतु विज्वरः ।। <br>
पथि तत्रास्य हिंसां च मच्चक्रं न करिष्यति ।। १४९ ।। <br>
अहमेवाद्य निश्चिन्तः सुखं भोक्ष्यामि निश्चितम् ।। <br>
भक्तदत्तं च यद्वस्तु प्रीत्या कृत्वा सुधोपमम् ।।4.25.१५०।। <br>
लक्ष्मीदत्तं च यद्द्रव्यं न चाहं भोक्तुमीश्वरः ।। <br>
विना भक्तप्रदानेन न तृप्तिं दातुमीश्वरः ।। ।। १५१ ।। <br>
हे मुनीन्द्र महाप्राज्ञ गच्छ वत्स नृपालयम् ।। <br>
सर्वे देवाश्च देव्यश्च गच्छन्तु मुनयो गृहम् ।।१५२।। <br>
इत्युक्त्वा श्रीहरिस्तूर्णं ययौ स्वान्तःपुरं मुदा ।। <br>
ययुः सर्वे मुदा युक्ताः प्रणम्य जगदीश्वरम् ।। १५३ ।। <br>
ब्राह्मणश्च मनोयायी जगाम नृपमन्दिरम् ।।<br>
सुदर्शनं च तच्चक्रं सूर्यकोटिसमप्रभम् ।। १५४ ।। <br>
उपोष्य वत्सरं राजा शुष्ककण्ठोष्ठतालुकः ।। <br>
सिंहासनस्थः पुरतो ददर्श मुनिपुङ्गवम् ।। १५५ ।। <br>
उत्थाय संभ्रमात्सद्यः प्रणम्य सादरं मुदा ।। <br>
भोजयित्वा तु मिष्टान्नं ब्राह्मणं बुभुजे स्वयम् ।। १५६ ।। <br>
भुक्त्वा तुष्टो द्विजश्रेष्ठो युयुजे परमाशिषम् ।। <br>
जगाम स्वालयं तूर्णं प्रशशंस पुनःपुनः ।। १५७ ।। <br>
उवाच पथि विप्रेन्द्रो मनसा विस्मयाकुलः।। <br>
माहात्म्यं दुर्लभमहो वैष्णवानामिति द्विजः ।। १५८ ।।<br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे मुनिमो क्षणप्रस्तावो नाम पञ्चविंशोऽध्यायः ।। २५ ।। <br>
<br>
