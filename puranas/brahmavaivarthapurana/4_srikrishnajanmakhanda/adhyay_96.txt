नारायण उवाच<br>
श्रीकृष्णस्मरणं कृत्वा गमनोन्मुखमुद्धवम् ।<br>
नतं राधापदाम्भोजे शिरसा पुलकाञ्चितम् ॥ १ ॥<br>
उवाच माधवी गोपी रुदती प्रेमविह्वला ।<br>
भक्तं रुदन्तमुच्छैश्च राधाविच्छेदकातरम् ॥ २ ॥<br>
माधव्युवाच<br>
उद्धव शृणु वक्ष्यामि क्षणं तिष्ठ यथोचितम् ।<br>
निगूढं परमं ज्ञानं यत्ते मनसि वाञ्छितम् ॥ ३ ॥<br>
सुदुर्लभं पुराणेषु वेदेषु गोपनीयकम् ।<br>
प्रश्नं कुरु महाभाग राधिकां त्रिजगत्प्रसूम् ॥ ४ ॥<br>
इत्युक्त्वा सा च गोपीशा समुवास मुसंसदि ।<br>
उवाच मधुरं शान्तामुद्धवश्चापि राधिकाम् ॥ ५ ॥<br>
उद्धवउवाच<br>
एकाकी भवमायाति यात्येकाकी पुनः पुनः ।<br>
प्राणी कर्मानुरोधेन स्वकर्मफलभुक्पुमान् ॥ ६ ॥<br>
कर्मणा जायते जन्तुः कर्मणौव प्रलीयते ।<br>
सुखं दुःखं भयं शोकं कर्मणैवाभिपद्यते ॥ ७ ॥<br>
जन्तुर्भोगावशेषेण भोगं भुङ्क्ते भवेषु च ।<br>
पुनश्च कर्मणो भोगात्समायाति च याति च ॥ ८ ॥<br>
रत्नादिकं च यत्किचिन्मह्यं दत्तं त्वया सति ।<br>
मया सार्ध न यात्येव तेन मे किं प्रयोजनम् ॥ ९ ॥<br>
भवाब्थितारणे देवि भवती तरणिर्वरा ।<br>
कर्णधारः स्वयं कृष्णः सर्वेषां पारकारकः ॥ १० ॥<br>
किंचिद्यानं देहि मह्यं भवाब्धिपारकारणम् ।<br>
प्राप्य प्रसातं यास्यामि मथुरां कृष्ममूलकम् ॥ ११ ॥<br>
यां यां कालगतिं मातः सुराणां च नृणामपि ।<br>
पितॄणां ब्रह्मलोकस्य तदूर्ध्वस्य च तां वद ॥ १२ ॥<br>
तामेव दुस्तरां घोरां तीर्त्वा यामि हरेः पदम् ।<br>
एवंभूतमुपायं च देहि मे कमलालये ॥ १३ ॥<br>
दूरतो यत्पदाम्भोजं ध्यायन्ते च दिवानिशम् ।<br>
देवा ब्रह्मेशशेषाद्यास्त्वं तद्वक्षः स्थलस्थिता ॥ १४ ॥<br>
उद्धवस्य वचः श्रुत्वा जहास कमलालया ।<br>
वाससा नेत्रनीरं च संभार्ज्य तमुवाच सा ॥ १५ ॥<br>
राधोवाच<br>
माधवीवचनेनैव करोषि प्रश्नमुद्धव ।<br>
स्त्रीजातिरबला लोके किं वा ज्ञानं ददामि ते ॥ १६ ॥<br>
शुद्धां कालगतिं वत्स जानाति भगवान्हरिः ।<br>
ब्रह्म महेशः शेषश्च वेदाश्चत्वार एव च ॥ १७ ॥<br>
किंचिद्वेदानुसारेण सन्तो जानन्ति पुत्रक ।<br>
श्रूयतां कुष्णवक्त्रेण गोलोके रासमण़्डले ॥ १८ ॥<br>
गोलोके चापि वैकुण्ठे ब्रह्मलोके च सांप्रतम् ।<br>
या च दृष्टा कालगतिस्तामेव कथयामि ते ॥ १९ ॥<br>
नृणां पितॄणां देवानां ब्रह्मलोकादिकस्य च ।<br>
बहिर्लोकस्य ब्रह्माण्डात्पातालानां च निश्चितम् ॥ २० ॥<br>
दुरत्ययां कालगतिं येनोपायेन पण्डिताः ।<br>
निस्तरन्ति बुधश्रेष्ठ कथयामि निशामय ॥ २१ ॥<br>
भजन्ति जगतां नाथं कालकालं जगद्गुरुम् ।<br>
निर्गुणं च निरीहं च परमात्मानमीश्वरम् ॥ २२ ॥<br>
सद्यः पतति देहोऽयं विना येन सदात्मना ।<br>
तं निषेव्य कालगतिं तलत्येव हि केवलम् ॥ २३ ॥<br>
आयुर्हरति सर्वेषां प्राणिनां रविरेव च ।<br>
श्रीहरेः शुद्धभक्तानां सतां पुण्यवतां विना ॥ २४ ॥<br>
विधेर्मानसिकान्पुत्रांश्चतुरः पश्य पुत्रक ।<br>
सनकादीन्भागवतान्येषां च सुस्थिरं वमः ॥ २५ ॥<br>
रुद्राद्यान्वयसा नित्याञ्ज्ञातिनां च गुरोर्गुरून् ।<br>
बालाननुपनीतांश्च पञ्चवर्षशिशून्यथा ॥ २६ ॥<br>
अम्यन्तरे महास्फीतान्सस्मितांश्च दिगम्बरान् ।<br>
श्रीकृष्णध्यानपूताश्च तीर्थपूतांश्च वैष्णवान् ॥ २७ ॥<br>
वेदवेदाङ्गशास्त्राणां चिन्ताहीनान्प्रफुल्लितान् ।<br>
भक्त्या दिवानिशं शश्वद्धरिभावेन तत्परान् ॥ २८ ॥<br>
बाह्यपूजाविहीनांश्च पूतान्मानसिकांस्तथा ।<br>
मृत्युञ्जयान्महाभागान्कालव्यालजितस्तथा ॥ २९ ॥<br>
सनकं च सनन्दं च तृतीयं च सनातनम् ।<br>
परं सनत्कुमारं च ये स्मरन्ति च सर्वशः ॥ ३० ॥<br>
तीर्थस्नानफलं लब्ध्वा मुच्यते कृतपातकात् ।<br>
हरिभक्तिर्भवेत्तेषां हरिदास्यं लभन्ति च ॥ ३१ ॥<br>
मृकण्डुबालकं पश्य कर्मणा च द्विजोत्तमम् ।<br>
दशवर्षायुषं तीव्रं ज्वलन्तं ब्रह्मतेजसा ॥ ३२ ॥<br>
हरिसेवनतः पश्चात्सप्तकल्पान्तजीविनम् ।<br>
वोढुं पञ्चशिखं पश्य लोमशं चाऽऽसुरिं तथा ॥ ३३ ॥<br>
सर्वकर्मविहीनं च हरिसेवनतत्परम् ।<br>
शतकल्पायुषं चैव ध्यायमानं हरेः पदम् ॥ ३४ ॥<br>
जमदग्नेः सुतं पश्य रामं तं चिरजीविनम् ।<br>
हनुमन्तं बलिं व्यासमश्वत्थामानमेव च ॥ ३५ ॥<br>
विभीषणं कृपं विप्रं जाम्बवन्तं च भल्लुकम् ।<br>
हरिभावनया चैते शुद्धाः सुचिरजीविनः ॥ ३६ ॥<br>
सिद्धेन्द्रेषु मुनीन्द्रेषु नरेष्वन्येषु चोद्धव ।<br>
हरिभावनशुद्धाश्च सर्वे ते चिरजीविनः ॥ ३७ ॥<br>
प्रह्लादं पश्य दैत्येषु हिरण्यकशिपोः सुतम् ।<br>
हरिद्विषो दुरन्तस्य हरिभावनतत्परम् ॥ ३८ ॥<br>
चिरायुषं कालजितं पश्यान्यं चाप्यसंख्यकम् ।<br>
अनेकजन्मतपसा लब्ध्वा जन्म च भारते ॥ ३९ ॥<br>
ये हरिं तं न सेवन्ते ते मूढाः कृतपापिनः ।<br>
वासुदेवं परित्यज्य विषये निरतो जनः ॥ ४० ॥<br>
त्यक्त्वाऽमृतं महामूढो विषं भुङ्क्ते निजेच्छया ।<br>
कस्य स्त्री कस्य वा पुत्रः कस्य वा बान्धवास्तथा ॥ ४१ ॥<br>
कः कस्य बन्धुर्विपदि श्रीकृष्णेन विना भुवि ।<br>
तस्मात्सन्तः सदा कृष्णं भजन्त्येव दिवानिशम् ॥ ४२ ॥<br>
जन्ममृत्युजराव्याधिहरं सर्वहरं परम् ।<br>
कालस्य तरणोपायं भजनं परमात्मनः ॥ ४३ ॥<br>
आनन्दनन्दनस्यैव परिपूर्णतमस्य च ।<br>
शृणु कालगतिं वत्स मदीयज्ञानगोचराम् ॥ ४४ ॥<br>
नराणां च पितॄणां च सुराणां चापि ब्रह्मणः ।<br>
नागानां राक्षसादीनां तत्परेषां च पुत्रक ॥ ४५ ॥<br>
कथयामि निगूढार्थं सावधानं निशामय ।<br>
सर्वस्माच्च परं स्थानं सर्वाधारो महान्विराट् ॥ ४६ ॥<br>
यस्य लोमसु विश्वानि चासंख्यानि च तानि च ।<br>
सर्वस्माच्च परं सूक्ष्मं परमाणुं निशामय ॥ ४७ ॥<br>
कालारम्भात्मकं सर्वमनूरं परमीप्सितम् ।<br>
चरमः सद्विशेषाणामनेकोऽसंयुतः सदा ॥ ४८ ॥<br>
परमाणुः स विज्ञेयो नृपामैक्यभ्रमो यतः ।<br>
परमाणुद्वयेनाणुस्त्रसरेणुस्तु ते त्रयः ॥ ४९ ॥<br>
त्रसरेणुत्रिकेणापि त्रुटिरुक्ता मनीषिभिः ।<br>
वेधस्त्रुटिशतेनैव त्रिवेधेन लवस्तथा ॥ ५० ॥<br>
त्रिलवेन निमेषश्च त्रि निमेषेण च क्षणः ।<br>
काष्ठा पञ्चक्षणेनैव लघुश्च दशकाष्ठया ॥ ५१ ॥<br>
लघुपञ्चदशं दण्डस्तत्प्रमाणं निशामय ।<br>
द्वादशार्धपलोन्मानं चतुर्भिश्चतुरङ्गुलैः ॥ ५२ ॥<br>
स्वर्णमाषैः कृतच्छिद्रं यावत्प्रस्थजलप्लुतम् ।<br>
दण्डद्वये मुहूर्तः स्यात्वष्टिदण्डात्मिका तिथिः ॥ ५३ ॥<br>
तदष्टभागः प्रहरः प्रमाणं च निरूपणम् ।<br>
चतुर्भिः प्रहरै रात्रिश्चतुर्भिर्दिनमुच्यते ॥ ५४ ॥<br>
तिथिपञ्चदशेनैव पक्षमानं प्रकीर्तितम् ।<br>
पक्षद्वयेन मासः स्याच्छुक्लकृष्णाभिधेन च ॥ ५५ ॥<br>
ऋतुर्मासद्वयेनैव तत्षट्केनैव वत्सरः ।<br>
वसन्तग्रीष्मवर्षाश्च शरद्धेमन्तशीतकाः ॥ ५६ ॥<br>
वर्षाः पञ्चविधा ज्ञेयाः कालविद्भिर्निरूपिताः ।<br>
संवत्सरः प्रवत्सर इलावत्सर एव च ॥ ५७ ॥<br>
अनुवत्सरो वत्सरोऽयमिति कालविदो विदुः ।<br>
अब्दो द्विषट्कमासैश्च तन्नाम शुणु चोद्धव ॥ ५८ ॥<br>
वैशाखो ज्येष्ठ आषाढः श्रावणो भाद्र एव च ।<br>
आश्विनः कार्तिको मार्गः पौषो माघस्तु फाल्गुनः ॥ ५९ ॥<br>
सैत्रस्तु चरमो ज्ञेयो वर्षशेषी निरूपितः ।<br>
वसन्तश्चैत्रवैशाखमासयुग्मेन कीर्तितः ॥ ६० ॥<br>
ज्येष्ठावाढद्वयेनैव ग्रीष्मस्तु परिकीर्तितः ।<br>
वर्षा श्रावणभद्रे च ह्याश्विने कार्तिके शरत् ॥ ६१ ॥<br>
मार्गे पौषे च हेमन्तः शिशिरो माघफाल्गुने ।<br>
अब्दस्तु चायनै द्वे वै चोत्तरे दक्षिणायने ॥ ६२ ॥<br>
माघादिषड्विनिर्मितमुत्तरायणमीप्सितम् ।<br>
श्रावणादिमासषट्कं दक्षिणायनमेव च ॥ ६३ ॥<br>
माघादाषाढपर्यन्तं दिनं वृद्धं क्रमेण वै ।<br>
नक्तं वृद्धं श्रावणश्च पौषपर्यन्तमेव च ॥ ६४ ॥<br>
प्रतिपत्पूर्णिमान्तश्च शुक्लपक्षः प्रकीर्तितः ।<br>
पूर्णिमायाः प्रतिपदश्चामावास्यान्त एव च ॥ ६५ ॥<br>
कृष्णपक्षस्तु विज्ञेयो वेदविद्भिर्निरूपितः ।<br>
द्वितीया च तृतीया च चतुर्थी पञ्चमी तथा ॥ ६६ ॥<br>
षष्ठी च सप्तमी चैव ह्यष्टमी नवमी तथा ।<br>
दशम्येकादशी चापि द्वादशी च त्रयोदशी ॥ ६७ ॥<br>
चतुर्दशी कुहूर्यावद्दिनं तु गणनं स्मृतम् ।<br>
अस्विनी भरणी चापि कृत्तिका रोहिणी तथा ॥ ६८ ॥<br>
मृगशिरस्त्थाऽऽर्द्रा च नक्षत्रे द्वे पुनर्वसू ।<br>
पुष्याश्लेषे मघा चैव पूर्वा चोत्तरफाल्गुनी ॥ ६९ ॥<br>
हस्तचित्रे तथा स्वाती विशाखा चानुराधिका ।<br>
ज्येष्ठा मूलं तथा ज्ञेया पूर्वाषाढोत्तरा तथा ॥ ७० ॥<br>
श्रवणाभिजिती चैव धनिष्ठा च प्रकीर्तिता ।<br>
ततः शतभिषा ज्ञेय पूर्वाभाद्रपदा तथा ॥ ७१ ॥<br>
तथोत्तरा तु विज्ञेया रेवती चरमा स्मृता ।<br>
अष्टाविंशति नक्षत्रं कलत्रं शशिनस्तथा ॥ ७२ ॥<br>
क्रमेण ताभिः सार्ध च चन्द्रस्तिष्ठति नित्यशः ।<br>
सप्तविंशति नक्षत्रं कलत्रं च श्रुतौ श्रुतम् ॥ ७३ ॥<br>
अभिजिच्छूवणच्छाया तेनाष्टाविंशतिः स्मृता ।<br>
एकदा च मधौ चन्द्रो रोहिण्या वामया सह ॥ ७४ ॥<br>
रेमे दिवानिशं नित्यं श्रवणा च चुकोप सा ।<br>
छायां च दत्त्वा चन्द्राय ययौ तातान्तिकं भिया ॥ ७५ ॥<br>
ततः पितरमादाय सा चक्रे च विभागकम् ।<br>
बभूव तेन नक्षत्रमभिजिन्नामकं पुरा ॥ ७६ ॥<br>
एतच्छ्रुत्वा कृष्णमुखाच्छतश्रृङ्गे च पर्वते ।<br>
नक्षत्रं कथितं वत्स तिथ्या भ्रमति नित्यशः ॥ ७७ ॥<br>
योगं च करणं चैव मद्वक्त्रेण निशामय ।<br>
विष्कम्भः प्रीतिरायुष्मान्सौभाग्यः शोभनस्तथा ॥ ७८ ॥<br>
अतिगण्डः सुकर्मा च घृतिः शूलस्तथैव च ।<br>
गण्डो वृद्धिर्ध्रुवश्चैव व्याघातो हर्षणास्तथा ॥ ७९ ॥<br>
वज्रं सिद्धिर्व्यतीपातो वरीयान्परिघः शिवः ।<br>
सिद्धिः साध्यः शुभः शुक्लो ब्रह्मेन्द्रो वैधृतिस्तथा ॥ ८० ॥<br>
कीर्तितस्ते योगगणः करणं श्रूयतामिति ।<br>
बवश्च बालवश्चैव कौलवस्तैतिलस्तथा ॥ ८१ ॥<br>
गरश्च वणिजश्चापि विष्टिश्च शकुनिस्तथा ।<br>
चतुष्पाच्चापि नागश्च किंस्तुघ्न इति कीर्तितम् ॥ ८२ ॥<br>
नराणां चापि मासेन पितॄणां च दिवानिशम् ।<br>
शुक्ले चापि दिनं तेषां कृष्णे नक्तं प्रकीर्तितम् ॥ ८३ ॥<br>
वत्सरेण नाराणां च सुराणां च दिवानिशम् ।<br>
दिनं तेषामुत्तरे च नक्तं च दक्षिणायने ॥ ८४ ॥<br>
मन्वन्तरं तु दिव्यानां युगानामेकसप्ततिः ।<br>
मनोरायुः परिमितं शक्रस्याऽऽयुः प्रकीर्तितम् ॥ ८५ ॥<br>
पञ्चविंशत्सहस्रं च तथा पञ्चशतं परम् ।<br>
तत्र सूर्यगतिर्नास्ति शक्रपातानुसारतः ॥ ८६ ॥<br>
दिवानिशं च जानन्ति ब्रह्मलोकनिवासिनः ।<br>
दण्डद्वयं नरपलं शक्रपातेन तत्पलम् ॥ ८७ ॥<br>
एवं त्रिशद्दिनेनैव धातुर्मासः प्रकीर्तितः ।<br>
अब्दो द्वादशभिर्मासैरेवं तस्य शतायुषः ॥ ८८ ॥<br>
ब्रह्मणः पतनेनैव निमेषाच्छ्रीहरेरपि ।<br>
धातुः पातानुसारेण वैकुण्ठे न दिवानिशम् ॥ ८९ ॥<br>
तत्र सूर्यगतिर्नास्ति चैवं गोलोकतः स्मृतम् ।<br>
वैकुण्ठवासिनः सर्वे न वै जानन्त्यहर्निशम् ॥ ९० ॥<br>
चन्द्रस्यापि ग्रहाणां च गतिर्नास्ति च तत्र वै ।<br>
चक्रं नैव भ्रमत्येव राशीनामिच्छया हरेः ॥ ९१ ॥<br>
दिनं च तेजसा दीप्तं कृष्णस्य परमात्मनः ।<br>
नक्तं तेजोविहीनं च हरौ च मन्दिरं गते ॥ ९२ ॥<br>
एवं कालगतिस्तत्र विष्णुलोकेऽस्ति संततम् ।<br>
कालस्वरूपो भगवान्परमात्मा निराकृतिः ॥ ९३ ॥<br>
चन्द्रसूर्यगतिर्नास्चि पातालेषु च सप्तषु ।<br>
,द्वासिनश्च जानन्ति शङ्कन्ते न दिवानिशम् ॥ ९४ ॥<br>
दिने च मूर्ध्निनागानां मणिर्ज्वलति नित्यशः ।<br>
संध्यायां दीप्तमग्निश्च रात्रिश्च तमसाऽऽवृता ॥ ९५ ॥<br>
कालं ताम्रीप्रमाणेन जानन्ति तन्निवासिनः ।<br>
यथा भुवि तथा तत्र परिमाणं प्रकीर्तितम् ॥ ९६ ॥<br>
कृतं त्रेता द्वापरं च कलिश्चेति चतुर्युगम् ।<br>
दिव्यैर्द्वादशसाहस्रैर्वत्सरैश्चापि तन्मितम् ॥ ९७ ॥<br>
अष्टौ शतान्यप्यधिकं सहस्राणां चतुष्टयम् ।<br>
दिव्यैर्वर्षैः कृतयुगं कालविद्भिर्निरूपितम् ॥ ९८ ॥<br>
अष्टाविंशत्सहस्राण्यप्यधिकं परिमाणकम् ।<br>
लक्षाणां च सप्तदशं नृमानं परिकीन्तितम् ॥ ९९ ॥<br>
अधिकं षट्शतान्येव सहस्राणां त्रयं तथा ।<br>
दिव्यैर्वर्षैश्च त्रेतेति वत्स कालविदो विदुः ॥ १०० ॥<br>
षण्णवतिसहस्राणि लक्षैर्द्वादशभिः सह ।<br>
नृणां वर्षैश्च त्रेतेति कालविद्भिः प्रकीर्तितः ॥ १०१ ॥<br>
चतुष्टयं शतानां चाप्यधिकं द्विसहस्रकम् ।<br>
वर्ष दिव्यं द्वापरं च कालज्ञैः परिकीर्तितम् ॥ १०२ ॥<br>
चतुःषष्टिसहस्राणि लक्षैरष्टभिरेव च ।<br>
नृणां वर्षैर्द्वापरं च कालज्ञैः परिकीर्तितम् ॥ १०३ ॥<br>
अधिकं द्विशतं चैव दिव्यं वर्षसहस्रकम् ।<br>
एवंमितं कलियुगं वत्स प्राज्ञैर्निरूपितम् ॥ १०४ ॥<br>
द्वात्रिंशच्च सहस्रं च चतुर्लक्षं नृमानकम् ।<br>
वर्ष चेति कलियुगे चकार कालकोविदः ॥ १०५ ॥<br>
लक्षैर्द्विचत्वारिंशद्भिः सह विंशत्सहस्रकैः ।<br>
नृमानवर्षैः कालज्ञैर्व्यक्तमेव चतुर्युगम् ॥ १०६ ॥<br>
इति ते कथितं वत्स कालसंख्यानिरूपणम् ।<br>
यथाश्रुतं यथाज्ञानं गच्छ वत्स हरेः पुरम् ॥ १०७ ॥<br>
इति श्रीब्रह्मo महाo श्रीकृष्णजन्मखo उत्तo नारदनाo राधोद्ववसंo<br>
कालनिरूपणं नाम षण्ण्वतितमोऽध्यायः ॥ ९६ ॥<br>
