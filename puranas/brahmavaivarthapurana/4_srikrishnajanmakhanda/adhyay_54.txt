नारद उवाच ।। <br>
अतः परं किं रहस्यं बभूव मुनिसत्तम ।। <br>
कथं जगाम भगवान्मथुरां नन्दमन्दिरात् ।। १ ।। <br>
नन्दो दधार प्राणांश्च विच्छेदेन हरेः कथम् ।।<br>
गोपाङ्गना यशोदा वा कृष्णैकतानमानसाः ।।२।। <br>
चक्षुर्निमेषविच्छेदाद्या राधा न हि जीवति ।। <br>
कथं दधार सा देवी प्राणान्प्राणेश्वरं विना ।। ३ ।। <br>
येये तत्सङ्गिनो गोपाः शयनासनभोगतः ।। <br>
कथं विसस्मरुस्ते च तादृशं बांधवं व्रजे ।।४ ।। <br>
श्रीकृष्णो मथुरां गत्वा किं किं कर्म चकार सः ।। <br>
स्वर्गारोहणपर्यन्तं तद्भवान्वक्तुमर्हति ।। ५ ।। <br>
श्रीनारायण उवाच ।। <br>
कंसश्चकार यज्ञं च समाहूतो धनुर्मखम् ।। <br>
जगाम तत्र भगवांस्तेन राज्ञा निमन्त्रितः ।। ६ ।। <br>
राजा प्रस्थापयामास चाक्रूरं भगवत्प्रियम् ।। <br>
अक्रूरः प्रेरितो राज्ञा गत्वा च नन्दमन्दिरम्।। ७ ।। <br>
श्रीकृष्णं च गृहीत्वा स सगणं मथुरां गतः ।। <br>
कृष्णः श्रीमथुरां गत्वा जघान नृपतिं मुने ।। ८ ।। <br>
जघान रजकं चैव चाणूरं मुष्टिकं गजम् ।। <br>
चकार पित्रोरुद्धारं बान्धवानां च बान्धवः ।। ९ ।। <br>
कुब्जया सह शृङ्गारं कृत्वा च कौतुकेन च ।। <br>
तं च प्रस्थापयामास गोलोकं गोपिकापतिः ।। 4.54.१० ।। <br>
चकार कृपया विष्णुर्मालाकारस्य मोक्षणम् ।। <br>
कृपया चोद्धवद्वारा बोधयामास गोपिकाः ।। ११ ।। <br>
तदोपनीतो भगवानवन्तीनगरं ययौ ।। <br>
चकार विद्याग्रहणं मुनेः सांदीपनेर्गुरोः ।। १२ ।। <br>
ततो जित्वा जरासन्धं निहत्य यवनेश्वरम् ।। <br>
उग्रसेनं च नृपतिं चकार विधिपूर्वकम् ।। १३ ।। <br>
गत्वा समुद्रनिकटं निर्माय द्वारकां पुरीम् ।। <br>
जहार रुक्मिणीं देवीं जित्वा नृपतिसंघकम् ।।१४ ।। <br>
कालिंदीं लक्ष्मणां शैब्यां सत्यां जांबवतीं सतीम् ।। <br>
मित्रविंदां नाग्नजितीं समुद्वाहं चकार सः ।। १५ ।। <br>
निहत्य नरकं भूपं रणेन दारुणेन च ।। <br>
पत्नीषोडशसाहस्रं विहारं च चकार सः ।। १६ ।। <br>
जहार पारिजातं च जित्वा शक्रं च लीलया ।। <br>
चिच्छेद बाणहस्तांश्च जित्वा च चन्द्रशेखरम् ।। १७ ।।<br>
पौत्रस्य मोक्षणं कृत्वा पुनरागत्य द्वारकाम् ।। <br>
आत्मानं दर्शयामास लोकांश्च प्रतिमन्दिरम् ।।१८ ।। <br>
योगे च वसुदेवस्य तीर्थयात्राप्रसंगतः ।। <br>
प्राणाधिष्ठातृदेवीं च ददर्श तत्र राधिकाम् ।। १९ ।। <br>
पूर्णे च शतवर्षे च सुदाम्नः शापमोक्षणे ।। <br>
पुनर्ययौ तया सार्द्धं पुण्यं वृन्दावनं वनम् ।। 4.54.२० ।। <br>
पुनश्चतुर्दशाब्दं च तया सार्धं जगत्पतिः ।। <br>
चकार रासं रासे च पुण्यक्षेत्रे च भारते ।। २१ ।। <br>
पूर्णमेकादशाब्दं च निवृत्य नन्दमंदिरे ।। <br>
मथुरायां द्वारकायां पूर्णमब्दशतं विभुः ।। २२ ।। <br>
चकार भारहरणं पृथिव्यां पृथुविक्रमः।।<br>
पंचविंशतिवर्षे च शतवर्षाधिकं मुने ।। २३ ।। <br>
तिष्ठञ्जगाम गोलोकं पृथिव्यां च पुरातनः ।। <br>
यशोदायै च नन्दाय वृषभानाय धीमते ।। २४ ।। <br>
राधामात्रे कलावत्यै ददौ सामीप्यमोक्षणम् ।। <br>
कृष्णेन सार्द्धं गोपी च राधिका च कुतूहलात् ।। २५ ।। <br>
निबध्य धर्मसेतुं च वेदोक्तं च युगे युगे ।। <br>
इत्येवं कथितं सर्वं समासेन महामुने ।।२६।। <br>
श्रीकृष्णचरितं रम्यं चतुर्वर्गफलप्रदम् ।। <br>
ब्रह्मादिस्तम्बपर्यन्तं सर्वं नश्वरमेव च ।।२७।। <br>
भज तं परमानन्दं सानन्दं नन्दनन्दनम् ।।<br>
स्वेच्छामयं परं ब्रह्म परमात्मानमीश्वरम्।।२८।। <br>
परमव्ययमव्यक्तं भक्तानुग्रहविग्रहम् ।।<br>
सत्य नित्यं स्वतंत्रं च सर्वेशं प्रकृतेः परम् ।। २९ ।। <br>
निर्गुणं च निरीहं च निराकारं निरञ्जनम् ।। 4.54.३० ।। <br>
इति श्रीब्रह्मैववर्ते महापुराणे श्रीकृष्णजन्मखण्डे नारायणनारदसंवादे श्रीकृष्णराधिकासंवादो नाम चतुष्पञ्चाशत्तमोऽध्यायः ।। ५४ ।।  ।। <br>
