<br>
॥ श्रीकृष्ण उवाच ॥ <br>
वसिष्ठस्य वचः श्रुत्वा सगणोऽपि हिमालयः ॥ <br>
विस्मितो भार्यया सार्द्धं जहास पार्वती स्वयम् ॥ १ ॥ <br>
अरुन्धती च तां मेनां बोधयामास कातराम् ॥ <br>
निराहारां रुदन्तीं तां जहौ शोकं मुदा च सा ॥ २ ॥ <br>
अरुन्धतीं भोजयित्वा बुभुजे भोगमुत्तमम् ॥ <br>
सर्वं प्रहृष्टमनसा मङ्गलं च चकार ह ॥ ३ ॥ <br>
ततः संभृतसंभारो वसिष्ठस्याज्ञया प्रिये ॥ <br>
पत्रं प्रस्थापयामास नानास्थानं त्वरान्वितः ॥४॥ <br>
ततः प्रस्थापयामास शिवं मङ्गलपत्रिकाम् ॥ <br>
नानाप्रकारद्रव्याणि बाह्यानि च चकार ह ॥५॥ <br>
तन्दुलानां च शैलान्वै पृथुकानां च सुन्दरि ॥ <br>
तैलानां च घृतानां च दध्नां वापीश्चकार ह॥६॥<br>
गुडानामासनानां च क्षीराणां च तथैव च ॥ <br>
अथो हैयंगवीनानां लवणानां परं मुने ॥ ७ ॥ <br>
लड्डुकानां शर्कराणां स्वस्तिकानां तथैव च ॥ <br>
यवचूर्णादिपिष्टानां घृतपक्वानि तानि च ॥ ८ ॥ <br>
नानाप्रकारवस्त्राणि वह्निशौचानि यानि च ॥ <br>
महारत्नप्रवालानि सुवर्णरजतानि च ॥९॥ <br>
द्रव्याण्येतानि शैलेन्द्र कृत्वा तु विधिपूर्वकम् ॥ <br>
मङ्गलं कर्तुमारेभे तत्रैव मङ्गले दिने ॥4.44.१०॥ <br>
संस्कारं कारयामासुः पार्वतीं पर्वतस्त्रियः ॥ <br>
स्नापयित्वा वस्त्रयुग्मं धारयामासुराशु ताः ॥ ११ ॥ <br>
कारयित्वा सुवेषां च रत्नभूषणभूषिताम ॥ <br>
दर्पणं धारयामासुर्दूर्वाक्षतसमन्वितम् ॥१२॥ <br>
ददुश्चालक्तकं चारु पादांगुलिषु पादयोः ॥ <br>
गंडे पत्रावलीं रम्यां नेत्रे कज्जलमुज्ज्वलम् ॥१३॥ <br>
कबरीं कारयामासुर्मालतीमाल्यवेष्टिताम् ॥ <br>
पट्टसूत्रपिनद्धां तां वामवक्त्रां मनोहराम् ॥ १४॥ <br>
एतस्मिन्नंतरे राधे समाजग्मुः सुरेश्वराः ॥ <br>
नीत्वा त्रिनेत्रं तत्रैव रत्नयानस्थमीश्वरम् ॥ १५ ॥ <br>
शैलः संभृतसंभारान्संभाषयितुमीश्वरान् ॥ <br>
शैलान्प्रस्थापयामास ब्राह्मणानपि पूजितान् ॥ १६ ॥ <br>
प्राङ्गणं कारयामास रम्भास्तम्भैः समन्वितम् ॥ <br>
पट्टसूत्रसन्निबद्धरसालपल्लवान्वितैः ॥ १७॥ <br>
फलपल्लवसंयुक्तैः कलशैर्जलसंयुतैः ॥ <br>
चन्दनागुरुकस्तूरीसुचारुकुसुमान्वितैः॥१८॥<br>
मालतीमाल्यसंयुक्तैः संयुक्तं सुमनोहरम् ॥<br>
देवेश्वरान्परो दृष्ट्वा प्रणनाम हिमालयः ॥ १९ ॥ <br>
रत्नसिंहासनं दातुं प्रेरयामास किङ्करान् ॥ <br>
नारायणो हि भगवानुवास पार्षदैः सह ॥ 4.44.२० ॥ <br>
विनतानन्दनात्तूर्णमवरुह्य चतुर्भुजः ॥ <br>
चतुर्भुजैः पार्षदैश्च रत्नभूषणभूषितैः ॥ २१ ॥ <br>
रत्नमुष्टिनिबद्धैश्च सेवितः श्वेतचामरैः ॥ <br>
ऋषिश्रेष्ठैः सुरश्रेष्ठैः स्तूयमानश्च संसदि ॥ २२ ॥ <br>
ईषद्धास्यप्रसन्नास्यो भक्तानुग्रहकातरः ॥ <br>
उवास च तदभ्याशे ब्रह्मा देवगणैः सह ॥२३॥ <br>
ऋषयो मुनयश्चैव समूषुर्मङ्गले स्थले ॥ <br>
एतस्मिन्नन्तरे शम्भुरवरुह्य रथादहो ॥२४॥<br>
रत्नासने समुत्तिष्ठन्ददर्श पर्वतालयम्॥ <br>
समाजग्मुः शिवं द्रष्टुं शैलेन्द्रनगरस्त्रियः ॥ २५ ॥ <br>
वृद्धा बाला युवत्यश्च वस्त्राभरणभूषिताः॥ <br>
काश्चित्कज्जलहस्ताश्च वस्त्रहस्ताश्च काश्चन ॥२६॥ <br>
काश्चित्सिन्दूरहस्ताश्च काश्चित्कंकतिहाकराः ॥ <br>
वेषार्धभूषिताः काश्चित्काश्चिन्नैवार्धभूषिताः ॥ २७ ॥ <br>
काश्चिन्निर्भूषिताः काश्चित्सर्वाभरणभूषिताः॥ <br>
सर्वा आगत्य संतस्थुः सस्मिता पर्वतालये ॥२८॥ <br>
ऋषिकन्या देवकन्या नागकन्या मनोहराः ॥ <br>
गन्धर्वशैलकन्याश्च राजकन्याः समागताः ॥२९ ॥ <br>
सर्वा अप्सरसो दिव्या रम्भाद्या समुपस्थिताः ॥ <br>
मेना कन्यागणैः सार्द्धं ददर्श शंकरं वरम् ॥ 4.44.३० ॥ <br>
चारुचम्पकवर्णाभमेकवक्त्रं त्रिलोचनम् ॥ <br>
ईषद्धास्यप्रसन्नास्यं रत्नाभरणभूषितम् ॥३१॥ <br>
चन्दनागुरुकस्तूरीचारुकुङ्कुमभूषितम् ॥ <br>
मालतीमाल्यसंयुक्तं सद्रत्नमुकुटोज्ज्वलम् ॥ ३२ ॥ <br>
वह्निशौचेनातुलेन चातिसूक्ष्मेण चारुणा ॥ <br>
अमूल्यवस्त्रयुग्मेन विचित्रेणातिभूषितम् ॥ ३३ ॥ <br>
रत्नदर्पणहस्तं च कज्जलोज्ज्वललोचनम् ॥ <br>
सर्वया प्रभयाच्छन्नमतीव सुमनोहरम् ॥३४॥ <br>
अतीव तरुणं रम्यैर्भूषिताङ्गैश्च भूषितम् ॥ <br>
बिभ्रन्तं रूपमतुलं परं नारायणाज्ञया ॥३५॥ <br>
योगस्वरूपं योगेशं योगीन्द्राणां गुरोर्गुरुम् ॥ <br>
स्वेच्छामयं गुणातीतं ब्रह्म ज्योतिः सनातनम् ॥३६ ॥ <br>
गुणभेदाद्रूपभेदं धत्तेऽनन्तमरूपकम् ॥ <br>
तारणं तं भवस्थानां सृष्टिस्थित्यंतकारणम् ॥ ३७ ॥ <br>
सर्वाधारं सर्वबीजं सर्वेशं सर्वजीवनम् ॥ <br>
साक्षिरूपं निरीहं च परमानन्दमक्षरम् ३८ ॥ <br>
आद्यन्तमध्यरहितं सर्वाद्यं सर्वरूपकम् ॥ <br>
दृष्ट्वा जामातरं मेना जहौ शोकं मुदान्विता ॥ ३९ ॥ <br>
प्रशशंसुर्युवत्यश्च धन्या धन्या सतीति ताः ॥ <br>
दुर्गा भाग्यवतीत्येवमूचुः काश्चन कन्यकाः ॥ 4.44.४० ॥ <br>
कामेन काश्चित्कामिन्यो मौनीभूताश्च स्तम्भिताः ॥ <br>
न दृष्टो वर इत्येवमस्माभिर्ज्ञानगोचरे ॥ ४१ ॥ <br>
काश्चिन्निमेषरहिता मूर्च्छामापुश्च काश्चन ॥ <br>
निनिन्दुः स्वपतिं काश्चित्स्वेच्छां चक्रुश्च काश्चन ॥ ४२ ॥ <br>
काश्चिद्भावेन रुरुदुः पुलकाञ्चितविग्रहाः ॥ <br>
जगुर्गन्धर्वपतयो ननृतुश्चाप्सरोगणाः ॥ ४३ ॥ <br>
दृष्ट्वा शंकररूपं च प्रहृष्टाः सर्वदेवताः ॥ <br>
नानाप्रकारवाद्यानि चारूणि मधुराणि च ॥ ४४ ॥ <br>
वादका वादयामासुर्नानाशिल्पेन तत्र वै ॥ <br>
एतस्मिन्नन्तरे दुर्गा शैलान्तःपुरचारिका ॥४५ ॥ <br>
बहिश्चकार सद्रत्नासनस्थां रत्नवेदिकाम् ॥ <br>
कस्तूरीबिन्दुभिः सान्द्रसिन्दूरबिन्दुभूषिताम् ॥४६॥ <br>
चारुचन्दनचन्द्राभां नम्रभालस्थलोज्ज्वलाम् ॥ <br>
रत्नेन्द्रसारहारेण वक्षःस्थलविभूषिताम् ॥ ४७ ॥ <br>
त्रिनेत्रदत्तनेत्रां तामन्यवारितलोचनाम् ॥ <br>
अतीषद्धास्ययुक्तास्यां सकटाक्षां मनोहराम् ॥ ४८ ॥ <br>
रत्नकेयूरवलयरत्नकङ्कणमण्डिताम् ॥ <br>
रत्नपाशकसंसक्तां क्वणन्मञ्जीररंजिताम् ॥ ४९ ॥ <br>
अमूल्यातुल्यचित्राढ्यवस्त्रयुग्म सुशोभिताम्॥<br>
सद्रत्नकुण्डलाभ्यां च  चारुगण्डस्थलोज्ज्वलाम्॥4.44.५०॥ <br>
मणिसारप्रभामुष्टदन्तराजिविराजिताम्॥४९॥<br>
रत्नदर्पणहस्तां च क्रीडापद्मं विघूर्णतीम्॥५१ ॥ <br>
चन्दनागुरुकस्तूरीकुङ्कुमेनाङ्गचर्चिताम्॥ <br>
मुदिता ददृशुः सर्वे जगदाद्यां जगत्प्रसूम् ॥ ९२ ॥ <br>
त्रिनेत्रो नेत्रकोणेन तां ददर्श मुदाऽन्वितः ॥ <br>
सर्वां सत्याकृतिं दृष्ट्वा विजहौ विरहज्वरम् ॥५३॥ <br>
शिवः सर्वं विसस्मार दुर्गासन्यस्तमानसः ॥ <br>
पुलकांचितसर्वांगो हर्षाश्रुयुक्तलोचनः॥५४॥<br>
एतस्मिन्नन्तरे शैलः प्रहृष्टः सपुरोहितः॥ <br>
तं वरं वरयामास वस्त्रचंदनभूषणैः॥५५॥<br>
भक्त्या पाद्यादिभिर्माल्यैर्दिव्यगंधमनोहरैः ॥ <br>
ततः शीघ्रं वेदमंत्रैः संप्रदानं चकार ताम् ॥ ५६ ॥ <br>
यौतुकानि ददौ तस्मै रत्नानि विविधानि च ॥ <br>
चारुरत्नविकारणि पात्राणि सुन्दराणि च ॥५७॥<br>
गवां लक्षं गजेंद्राणां सहस्राणि च राधिके ॥ <br>
रत्नकंबलयुक्तानि सांकुशानि मुदान्वितः ॥५८॥ <br>
त्रिंशल्लक्षं हयानां च सज्जितानामकातरः ॥ <br>
दासीनामनुरक्तानां लक्षं सद्रत्नभूषितम् ॥ ५९ ॥ <br>
शतं द्विजबटूनां च पार्वतीभ्रातृकल्पकम् ॥ <br>
रथानां च शतं रम्यं रत्नेन्द्रसारनिर्मितम् ॥4.44.६० ॥ <br>
पार्वतीं वस्तुसहितां स्वस्तीत्युच्चार्य शंकरः ॥ <br>
जग्राहानंदमनसा यत्नाच्छैलसमर्पिताम् ॥ ६१ ॥ <br>
हिमालयः सुतां दत्त्वा परिहारं चकार तम् ॥ <br>
माध्यंदिनोक्तस्तात्रेण तुष्टाव संपुटांजलिः ॥ ६२ ॥ <br>
हिमालय उवाच ॥ <br>
प्रसीद दक्षयज्ञघ्न नरकार्णवतारक ॥ <br>
सर्वात्मरूप सर्वेश परमानंदविग्रह ॥ ६३ ॥ <br>
गुणार्णव गुणातीत गुणयुक्त गणेश्वर ॥ <br>
गुणबीज महाभाग प्रसीद गुणिनां वर ॥ ६४ ॥ <br>
योगाधार योगरूप योगज्ञ योगकारण ॥<br>
योगीश योगिनां बीज प्रसीद योगिनां गुरो ॥ ६५ ॥ <br>
प्रलयप्रलयाद्यैकभवप्रलयकारण ॥ <br>
प्रलयान्ते सृष्टिबीज प्रसीद परिपालक ॥ ६६ ॥ <br>
संहारकाले घोरे च सृष्टिसंहारकारण ॥ <br>
दुर्निवार्य दुराराध्य चाशुतोष प्रसीद मे ॥ ६७ ॥ <br>
कालस्वरूप कालेश काले च फलदायक ॥ <br>
कालबीजैककालघ्न प्रसीद कालपालक ॥ ६८ ॥ <br>
शिवस्वरूप शिवद शिवबीज शिवाश्रय ॥ <br>
शिवभूत शिवप्राण प्रसीद परमाश्रय ॥ ६९ ॥ <br>
इत्येवं स्तवनं कृत्वा विरराम हिमालयः ॥ <br>
प्रशशंसुः सुराः सर्वे मुनयश्च गिरीश्वरम् ॥ 4.44.७० ॥ <br>
हिमालयकृतं स्तोत्रं संयतो यः पठेन्नरः ॥ <br>
प्रददाति शिवस्तस्मै वाञ्छितं राधिके ध्रुवम् ॥ ७१ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे पार्वतीसंप्रदाने चतुश्चत्वारिंशोऽध्यायः ॥ ४४ ॥  <br>
<br>
