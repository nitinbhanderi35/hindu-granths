अथ पञ्चनवतितमोऽध्यायः<br>
नारायण उवाच<br>
उद्धवस्य वचः श्रुत्वा चेतनं प्राप्य राधिका ।<br>
सा चोवाच समुत्थाय रत्नसिंहासने वरे ।। १ ।।<br><br>
उवाच मधुरं देवी हृदयेन विदूयता ।<br>
गोपीभिः सप्तभिर्भकत्या सेविता श्वेतचामरैः ।। २ ।।<br><br>
राधिकोवाच<br>
मथुरां गच्छवत्स त्वं मांच (न) विस्मर संवदा ।<br>
अतोऽप्यधर्मो नास्त्येव भवतो भवसागरे ।। ३ ।।<br><br>
मदीयं वचनं सर्वं गत्वा कथय सांप्रतम् ।<br>
श्रीकृष्णं परमानन्दं शीघ्रमानय मत्प्रभुम् ।। ४ ।।<br><br>
योषिज्जन्मनि योषित्सु संप्राप्य तादृशं पतिम् ।<br>
भेदो बभूव कस्या वा मदन्या काऽपि दुःखिनी ।। ५ ।।<br><br>
किं ददासि प्रबोधं मे नास्ति मे बोधनोचितम् ।<br>
निष्फलो देहिनां देहो विनाऽऽत्मानं सहोद्धव ।। ६ ।।<br><br>
संप्रीत्या सह सौभाग्यं गौरवं नित्यनूतनम् ।<br>
अतीव दुर्लभं प्रेम रहस्यं नवसंगमम् ।। ७ ।।<br><br>
स्मरामि मनसा शश्वन्नान्यो मनसि वर्तते ।<br>
रात्रौ निद्रां परित्यज्य स्मरणं शोकवर्धनम् ।। ८ ।।<br><br>
मामुद्धर ध्रुवं वत्स निमग्नां शोकसागरे ।<br>
जीवाभवप्रदानेन तीर्थे स्नानफलं नृणाम् ।। ९ ।।<br><br>
प्रबोधितुं न शक्नोमि दुर्निवारं च मानसम् ।<br>
चिन्तये चरणाम्भोजं कृष्णस्य परमात्मनः ।। १० ।।<br>
तद्गुणं महिमानं च प्रीतिं च प्रेमसागरम् ।<br>
स्मारं स्मारं च सौभाग्यं मनो मे न स्थिरं चलम् ।। ११ ।।<br><br>
जगतां युवतीनां च कासां वा दुःखमीदृशम् ।<br>
श्रीकृष्णभेददुःख च का वा जानाति मां विना ।। १२ ।।<br><br>
किं चिज्जानाति सीता साऽप्यहं च विधिबोधितम् ।<br>
मत्परा दुःखिनी नास्ति कामिनीषु जगत्त्रये ।। १३ ।।<br><br>
कावायाति प्रतीतिं मे श्रुत्वा च मानसीं व्यथाम् ।<br>
कासां वा मत्समं दुःखं युवतीनां सुतोद्धव ।। १४ ।।<br><br>
राधिकासदृशी स्त्रीषु न भूता न भविष्यति ।<br>
दुःखिनी विरहातप्ता सुखसौभाग्यवर्चिता ।। १५ ।।<br><br>
संप्राप्य कल्पवृक्षं च पतिं च जगतां पतिम् ।<br>
वञ्चिताऽहं विधात्रा च निर्दयेन च पापिना ।। १६ ।।<br><br>
जीवनं सफल जन्म सुस्निग्धं चक्षुषी मनः ।<br>
तत्पादपद्मवक्त्रेन्दुरूपवेषप्रदर्शनात् ।। १७ ।।<br><br>
यन्नामश्रुतिमात्रेण पञ्च प्राणाः प्रहर्षिताः ।<br>
स्मृतिमात्रात्प्रफुल्ल्यन्त आत्मा सुस्निग्ध एव च ।। १८ ।।<br><br>
यश्च पस्पर्श सुरतौ यशस्त्रिभुवनष्वपि ।<br>
कथा वा संपदा वत्स विस्मरामि तमीश्वरम् ।। १९ ।।<br><br>
त्रैलोक्यविजयं रूपं गुणमेव बिभर्ति यः ।<br>
न निर्मितो यो विधिना तेनैव निर्मितो विधिः ।। २० ।।<br>
तं विधेश्च विधातारं दातारं सर्वसंपदाम् ।<br>
कल्पवृक्षात्परं शान्तं लक्ष्मीकान्तं मनोहरम् ।। २१ ।।<br><br>
सर्वेशं सर्वबीजं च परमात्मानमीश्वरम् ।<br>
कया वा संपदा तात विस्मरामि चतं पतिम् ।। २२ ।।<br><br>
यस्य निर्मञ्छनार्हश्च न चन्द्रो न च मन्मथः ।<br>
नैवाश्विनीकुमारश्च गुणसाभ्यं न दिश्वतः ।। २३ ।।<br>ध्यायन्ते यत्पदाम्भोजं ब्रह्मेशशेषसंज्ञकाः ।<br>
कया वा संपदा तात विस्मरामि च तं प्रभुम् ।। २४ ।।<br><br>
स्वप्ने पश्यन्ति ये रूपमतुलं च मनोहरम् ।<br>
तेऽपि सर्वं परित्यज्य ध्यायान्ते तमर्निशम् ।। २५ ।।<br><br>
गुणेन शैलः सलिलं शुष्ककाष्ठं द्रवेदिति ।<br>
मृतवृक्षो मुकुलितः स्तम्भितश्च समीरणः ।। २६ ।।<br><br>
सूर्यश्च जलधिश्चैव स्थगितो भक्तिभावतः ।<br>
कया वा संपदा पुत्र विस्मरामि चतं प्रियम् ।। २७ ।।<br><br>
यद्भयाद्वाति वातोऽयं सूर्यस्तपति यद्भयात् ।<br>
वर्षतीन्द्रो दहत्यग्निर्मृत्युश्चरति जन्तुषु ।। २८ ।।<br><br>
यद्भयात्फलिनो वृक्षाः पुष्पिताः समयेऽपि च ।<br>
समुद्राः स्वात्मविषये ग्रहाश्च मुनयः सुराः ।। २९ ।।<br><br>
कालस्य कालः संहर्तुः संहर्ता स्रष्टुरीश्वरः ।<br>
स्वाधीनश्च स्वतन्त्रश्च स्वयमेवाऽऽत्मसंज्ञकः ।। ३० ।।<br>
कया वा संपदा भक्त विस्मरामि च तं प्रभुम् ।<br>
प्रबोधो नास्ति तद्भेदे येन मां बोधयेद्बुधः ।। ३१ ।।<br><br>
मां च बोधयितुं शक्ता न सावित्री सरस्वती ।<br>
न वेदा न च वेदाङ्गाः के वा सन्तश्च के सुराः ।। ३२ ।।<br><br>
सहस्रवक्त्रोऽनन्तश्च वेदानां जनको विधिः ।<br>
न शंभुनं गणेशाश्च योगीन्द्राणां गुरोर्गुरुः ।। ३३ ।।<br><br>
स्थितेर्गतिश्चिन्तनीया मार्गशून्ये कुतो गतिः ।<br>
कालसाध्यं च सर्व च सुखं दुःखं शुभाशुभम् ।। ३४ ।।<br><br>
दुर्निवारः स कालश्च कालसाध्यं जगत्सु च ।<br>
उत्तिष्ठ मथुरां गच्छ सुखं वत्स मनोहरम् ।। ३५ ।।<br><br>
व्रजवाकं परित्यज्य भवांश्च गमनोत्सुकः ।<br>
सुचिरं कृष्णविच्छेदो दुःखाय न सुखाय च ।। ३६ ।।<br><br>
पश्य चन्द्रमुखं तस्य जन्ममृत्युजरापहम् ।<br>
राधिकावचनं श्रुत्वा रुरोद भृशमुद्धवः<br>
रुदतीं राधिकां दृष्ट्वा बन्धुविच्छेदकातराम् ।। ३७ ।।<br><br>
इतिo श्रीब्रह्मo महाo श्रीकृष्णजन्मखo उत्तo नारदनाo राधोद्धवसंo<br>
पञ्चनवतितमोऽध्यायः ।। ९५ ।।<br>
