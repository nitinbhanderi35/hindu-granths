श्रीराधिकोवाच ॥ <br>
एवंभूतस्य च विभोः सर्वेशस्य महात्मनः ॥ <br>
न शस्तं कथमुच्छिष्टं ब्रूहि संदेहभञ्जन ॥ १ ॥ <br>
श्रीकृष्ण उवाच ॥ <br>
शृणु देवि प्रवक्ष्येऽहमितिहासं पुरातनम् ॥ <br>
पापेन्धनानां दहने ज्वलदाग्निशिखोपमम् ॥२॥ <br>
सनत्कुमारो वैकुण्ठमेकदा च जगाम ह ॥<br>
ददर्श भुक्तवन्तं च नाथं नारायणं द्विजः ॥३॥ <br>
तुष्टाव गूढैः स्तोत्रैश्च प्रणम्य भक्तितो मुदा ॥ <br>
अवशेषं ददौ तस्मै संतुष्टो भक्तवत्सलः ॥ ४ ॥ <br>
प्राप्तमात्रेण तत्रैव भुक्तं तेनैव किंचन॥<br>
किंचिद्ररक्ष बंधूनां भक्षणाय च दुर्लभम् ॥५॥ <br>
सिद्धाश्रमे च यद्दत्तं गुरवे शूलपाणिने ॥ <br>
भक्त्युद्रेकाच्च तत्सर्वं भुक्तं च प्राप्तिमात्रतः॥६॥ <br>
भु्क्त्वा सुदुर्लभं वस्तु ननर्त प्रेमविह्वलः ॥ <br>
पुलकाङ्कितसर्वाङ्गः साश्रुनेत्रो मुदाऽन्वितः ॥७॥ <br>
गायन्मम गुणान्भक्त्या सुकण्ठः पंचवक्त्रतः  ॥ <br>
रागभेदैकतानेन तालमानेन सुंदरम् ॥ ८ ॥ <br>
पपात डमरुर्हस्ताच्छृङ्गं च व्याघ्रचर्म च ॥ <br>
स्वयं निपत्य पश्चाच्च रुदन्मूर्च्छामवाप ह ॥ ९ ॥ <br>
अतीव कमनीयं तद्रूपं ध्यात्वैकमानमः ॥ <br>
सहस्रदलमध्यस्थं मां पश्यन्हृत्सरोरुहे ॥ 4.37.१० ॥ <br>
एतस्मिन्नन्तरे देवी दुर्गा दुर्गार्तिनाशिनी ॥ <br>
मुदाऽऽजगाम शीघ्रं तत्प्रसन्नवदनेक्षणा ॥ ११ ॥ <br>
रुदन्तं मूर्च्छितं दृष्ट्वा निपतन्तं च भक्तितः ॥ <br>
प्रहस्य वार्तां पप्रच्छ कुमारं शूलपाणिनः ॥ १२ ॥ <br>
सर्वं तां कथयामास कुमारः संपुटाञ्जलिः ॥ <br>
श्रुत्वा चुकोप सा देवी शिवं प्रस्फुरिताधरा ॥ ॥ १३ ॥ <br>
तां शप्तुमुद्यतां देवीमुत्थाय च त्रिलोचनः ॥ <br>
बोधयामास विविधं तुष्टाव संपुटाञ्जलिः ॥ १४ ॥ <br>
श्रुत्वा मनोहरं स्तोत्रं न शशाप शिवं शिवा ॥ <br>
दुष्टं चक्रे तदुच्छिष्टमभक्ष्यं विदुषामपि ॥ १५ ॥ <br>
न लोकानां प्रभावश्च तपःसौभाग्यतेजसाम् ॥ <br>
ब्रह्माण्डे सर्वसंहर्ता चकंपे पार्वतीभये ॥ १६ ॥ <br>
उवाच तं जगन्माता नीतिसारं परं वचः ॥ <br>
गणप्रसूः सकोपा च रक्तपङ्कजलोचना ॥ १७ ॥ <br>
अहो तपःप्रभावश्च तेजसश्च न जीविनाम् ॥ <br>
स ब्रह्माण्डस्य संहर्ता चकम्पे शैलकन्यका ॥ १८ ॥ <br>
पार्वत्युवाच॥ <br>
त्वं पोष्टा जगतां पाता ममैव च विशेषतः ॥ <br>
वक्ता चतुर्णां वेदानां जनकश्च स्वयं विभुः ॥ १९ ॥ <br>
मुक्तिप्रदाता भक्तानां दाता च सर्वसंपदाम् ॥<br>
त्वं चेत्करोषि दुर्नीतिं को वा धर्मं च पाति वै ॥4.37.२०॥ <br>
सदा ते परिपाल्याऽहं पोष्या भक्त्या च किंकरी ॥ <br>
वंचिता कर्मदोषेण हरनिर्माल्यभक्षणे ॥ २१ ॥ <br>
किंचिच्छुद्धं हिरण्येन किंचिद्वस्तु च वायुना ॥ <br>
किंचित्प्रक्षालनेनैव सर्वं विष्णोर्निवेदनात् ॥ २२ ॥ <br>
विष्णोर्निवेदितान्नेन यष्टव्याः सर्वदेवताः ॥ <br>
पितरोऽतिथयश्चैवमिति वेदेषु निश्चितम् ॥ २३ ॥ <br>
अनिवेद्यमभक्ष्यं च नैवेद्यमुदरे हरेः ॥ <br>
त्यक्त्वा करोति यो भक्त्या पार्षदप्रवरो भवेत् ॥ २४ ॥ <br>
अमृतं सर्ववस्तूनामिष्टसारं सुदुर्लभम् ॥ <br>
विष्णोर्निवेदितान्नस्य कलां नार्हति षोडशीम् ॥ २५ ॥ <br>
हन्त्यकालिकमृत्युं तदमृतं मूढरंजनम् ॥ <br>
नैवेद्यं च हरेरेव हरितुल्यं करोत्यहो ॥ २६ ॥ <br>
यदृच्छया तं नैवेद्यं यो भुङ्क्ते साधुसंगतः ॥ <br>
षष्टिवर्षसहस्राणां प्राप्नोति तपसः फलम् ॥ २७ ॥ <br>
यो निवेद्य हरिं भुङ्क्ते भक्त्या भक्तश्च नित्यशः॥ <br>
किं वा तपस्यां कर्ता च स हरेस्तेजसा समः ॥२८॥ <br>
श्रुतं पुरा त्वन्मुखतः पुष्करे मुनिसंसदि ॥ <br>
अहं वेदविधाता न किमहं वक्तुमीश्वरी ॥ ॥ २९ ॥ <br>
सुचिरं च तपस्तप्त्वा मया लब्धस्त्वमीश्वरः ॥ <br>
त्वया विष्णोः प्रसादेन वंचिताऽहं कथं प्रभो ॥ 4.37.३० ॥ <br>
यतो न दत्तं नैवद्यं विष्णोर्मह्यं त्वयाऽधुना॥ <br>
अतो मत्तो गृहाणैतत्फलमेव महेश्वर ॥ ३१ ॥ <br>
अद्यप्रभृति ये लोका नैवेद्यं भुञ्जते तव ॥<br>
ते जन्मैकं सारमेया भविष्यन्त्येव भारते ॥३२॥ <br>
इत्युक्त्वा पार्वती माता रुरोद पुरतो विभोः ॥ <br>
दृष्टिः पपात तत्कण्ठे नीलकण्ठो बभूव ह ॥३३॥ <br>
तदा शिवः शिवां भक्त्या कृत्वा वक्षसि सादरम् ॥ <br>
तन्मानभङ्गं स्तोत्रेण विनयेन चकार ह ॥ ३४ ॥ <br>
करेण चक्षुषोर्नीरं संमृज्य च पुनःपुनः ॥ <br>
बोधयामास विविधैर्नीतिवाक्यैर्मनोहरैः ॥ ३५ ॥ <br>
परितुष्टा च सा देवी भर्तारं समुवाच ह ॥ <br>
कलेवरं च त्यक्ष्यामि नैवेद्येन विना हरेः ॥ ३६ ॥ <br>
बिभर्ति देहं सततं तव सौभाग्यवर्द्धनम् ॥ <br>
कथं वहामि सौभाग्यरहितं च कलेवरम् ॥ ३७ ॥ <br>
अपूर्वं तव नैवेद्यं जन्ममृत्युजराहरम् ॥ <br>
कृतं दुष्टं च यत्तस्मात्पश्य देहं त्यजामि च ॥ ३८ ॥ <br>
लिङ्गोपरि च यद्दत्तं तदेवाग्राह्यमीश्वर ॥ <br>
सुपवित्रं भवेत्तस्य विष्णोर्नैवेद्यमिश्रितम् ॥ ३९ ॥ <br>
इत्येवमुक्त्वा सा देवी देहं त्यक्तुं समुद्यता ॥ <br>
त्रस्तो हरस्तत्पुरतः स्तुत्वा च स्वीचकार ह ॥ 4.37.४० ॥ <br>
शंकर उवाच ॥ <br>
स्थिरा भव महादेवि चण्डिके जगदंबिके ॥ <br>
ममापराधमखिलं क्षन्तुमर्हसि सुन्दरि ॥ ॥ ४१ ॥ <br>
मां भृत्यं तपसा क्रीतं कृपां कुरु ममोपरि ॥ <br>
ब्रह्मविष्णुमहेशानां बीजभूते सनातनि ॥ ४२ ॥ <br>
अहो गोलोकनाथस्थ गुणातीतस्य निर्गुणे ॥ <br>
सर्वशक्तिस्वरूपे च सदैव सहचारिणि ॥ ४३ ॥ <br>
साकारे च निराकारे नित्ये स्वेच्छामये प्रिये ॥ <br>
कृपया तद्विभोरेव मम वक्षसि सांप्रतम् ॥ ४४ ॥ <br>
सर्वबीजस्वरूपे च महामाये मनोहरे ॥ <br>
सर्वसिद्धिप्रदे देवि मुक्तिदे कृष्णभक्तिदे ॥ ४५ <br>
इच्छैव श्रीहरेः साक्षान्नाहं दातुमपि क्षमः ॥ <br>
तदा देहं परित्यज्य निर्गुणं व्रज निर्गुणे ॥ ४६ ॥ <br>
इत्येवमुक्त्वा पुरतस्तस्थौ च चन्द्रशेखरः ॥ <br>
बभूव सुप्रसन्ना सा प्रणनाम हरं परम् ॥ ४७ ॥ <br>
इत्येवं पार्वतीस्तोत्रं शङ्करेण कृतं पुरा ॥ <br>
यः पठेद्विपदा ग्रस्तः स भयादेव मुच्यते॥४८॥<br>
मित्रभेदो  भवेद् दूरं तत्संम्प्रीतिर्भवेत्पुरा ॥ <br>
पार्वती परितुष्टा च न त्यजेत्तस्य मन्दिरम् ॥ ४९ ॥ <br>
॥ श्रीकृष्ण उवाच ॥ <br>
श्रुत्वा प्रतिज्ञां नाथस्य परितुष्टा बभूव सा ॥ <br>
जगाम स्वर्णदीं तूर्णं स्नानार्थं शंकराज्ञया ॥ 4.37.५० ॥ <br>
स्नात्वा   संपूज्य भक्त्या च सुरमिष्टं च निर्गुणम् ॥ <br>
चकार प्रस्तुतं शीघ्रं मिष्टान्नं व्यञ्जनानि च ॥ ५१ ॥ <br>
शिवः स्नात्वा च संपूज्य ब्रह्मज्योतिः सनातनम् ॥ <br>
तुष्टाव परया भक्त्या मामेव हृदयस्थितम् ॥ ५२ ॥ <br>
गत्वा सर्वमहं भुक्त्वा तस्मै दत्त्वाऽभिवाञ्छितम् ॥ <br>
नैवेद्यं पार्वती लेभे तव मूलं समागता ॥ ५३ ॥<br>
भुक्त्वाऽवशेषं सा देवी सह भर्त्रा मुदाऽन्विता ॥ <br>
तुष्टाव शङ्करं भक्त्या प्रणनाम मुहुर्मुहुः ॥ ५४ ॥ <br>
इत्येवं कथितं सर्वं त्वया पृष्टं सुरेश्वरि ॥ <br>
अभिशप्तं शङ्करस्य निर्माल्यं येन हेतुना ॥ ५५ ॥ <br>
इति श्रीब्रह्मवैवर्त्ते महापुराणे श्रीकृष्णजन्मखण्डे नारायणनारदसंवादे हरनिर्माल्यशापप्रसङ्गो नाम सप्तत्रिंशोऽध्यायः ॥३७ ॥ <br>
<br>
