<br>
श्रीराधिकोवाच ।। <br>
अहो विचित्रं चरितमपूर्वं किं श्रुतं विभो ।। <br>
सुन्दरं श्रुतिपीयूषं निगूढं ज्ञानकारणम् ।। १ ।। <br>
न विशेषं समासं च श्रुतं न व्यासमीप्सितम् ।। <br>
अधुना श्रोतुमिच्छामि विस्तीर्णं कथय प्रभो ।। २ ।। <br>
किं किं तपः कठोरं च चकार पार्वती स्वयम् ।। <br>
कं कं वरं वा संप्राप्य कथमाप महेश्वरम् ।।३।। <br>
रतिः केन प्रकारेण जीवयामास मन्मथम् ।। <br>
पार्वतीशिवयोः कृष्ण विवाहं वर्णय प्रभो ।। ४ ।। <br>
तयो रहसि संभोगं पापिनां पापमोचनम् ।। <br>
कथ्यतां करुणासिन्धो दुःखिनां दुःखमोचनम्।।५।।<br>
दम्पतीविरहोक्तिश्च कर्णज्वाला च योषितः ।। <br>
श्रोतुं कौतूहलं कृष्ण पुनः संमेलनं तयोः ।। ६ ।। <br>
अग्निज्वाला विषज्वाला क्षमा सोढुं च योषितः ।। <br>
दम्पतीविरहज्वाला न श्रोतुं च क्षणं क्षमा ।।७ ।। <br>
राधिकावचनं श्रुत्वा विस्मितश्चकिताननः ।। <br>
विस्तीर्णं वक्तुमारेभे हृदयेन विदूयता ।। ८ ।। <br>
दम्पतीविरहोक्तिं च यां राधा श्रोतुमक्षमा ।। <br>
विच्छेदे शतवर्षीये किमस्या भविता मम ।। ९ ।। <br>
इत्येवं मानसे कृत्वा मायेशो माययाऽन्वितः ।। <br>
कृपासिन्धुश्च कृपया कथां कथितुमुद्यतः ।। 4.40.१० ।। <br>
श्रीकृष्ण उवाच ।। <br>
प्राणाधिके राधिके त्वं श्रूयतां प्राणवल्लभे ।। <br>
प्राणाधिदेवि प्राणेशि प्राणाधारे मनोहरे ।।११।। <br>
वटमूलाद्गते रुद्रे पार्वती तपसे ययौ ।। <br>
पुनः पुनः स्वमात्रा च पित्रा च विनिवारिता।।१२।।<br>
गत्वा सा स्वर्णदीतीरं स्नात्वा त्रिषवणं मुदा ।। <br>
संदेशे च मया दत्तं जजाप तं मनुं मुदा।।१३।।<br>
वर्षमेकं च संपूर्णमनाहारा स्वभक्तितः।। <br>
तप्त्वा तपः कठोरं च चकार जगदम्बिका ।। १४ ।। <br>
ग्रीष्मे च परितो वह्निं प्रज्वलन्तं दिवानिशम्।। ।। <br>
कृत्वा प्रतस्थौ तन्मध्ये संततं जपती मनुम्।।१५।। <br>
शश्वत्स्मशाने वर्षासु कृत्वा योगासनं शिवा।।<br>
शिलां दृष्ट्वा च संसिक्ता बभूव जलधारया ।।१६।। <br>
शीते जलान्तरे शश्वत्प्रतस्थौ भक्तिपूर्वकम् ।। <br>
अनाहारा शरद्रौद्रनीहारासु दिशासु च।।१७।। <br>
एवं कृत्वा परं वर्षमप्राप्य शंकरं सती।।<br>
शुचा कृत्वाऽग्निकुण्डं च प्रवेष्टुं सा समुद्यता।।१८।।<br>
तामग्निकुण्डं विशतीं तपसाऽतिकृशां सतीम्।। <br>
दृष्ट्वा शिवः कृपासिन्धुः कृपया तां जगाम ह ।।१९।। <br>
अतीव वामनो बालो विप्ररूपी स्वतेजसा ।। <br>
प्रज्वलन्मनसा हृष्टो दण्डी छत्री जटाधरः ।। 4.40.२० ।। <br>
शुक्लयज्ञोपवीती च शुक्लवासाश्च सस्मितः ।। <br>
श्वेताब्जबीजमालां च बिभ्रत्तिलकमुज्ज्वलम् ।। २१ ।। <br>
निर्जने बालकं दृष्ट्वा स्निग्धा सापि जगाद ह ।। <br>
तत्तेजसाऽतिप्रच्छन्ना तत्याज च तपः स्वयम् ।।२२।। <br>
को भवानिति पप्रच्छ तं शिशुं पुरतः स्थितम् ।। <br>
मनसाऽलिङ्गनं कर्तुमिच्छन्ती परमादरम्।।२३।। <br>
श्रुत्वा शैलसुता प्रश्नं प्रहस्य परमेश्वरः ।।<br>
उवाचातीव मधुरं कर्णपीयूषमीश्वरीम् ।। २४ ।। <br>
शंकर उवाच ।। <br>
इच्छागामी बटुरहं तपस्वी विप्रबालकः ।। <br>
का त्वं कान्ताऽतिकान्तारे तपश्चरसि सुन्दरि ।। २५ ।। <br>
वद कस्य कुले जाता कस्य कन्या च काऽभिधा ।। <br>
तपसः फलदात्री त्वं कस्माद्धेतोस्तपस्तव ।। २६ ।। <br>
अहो वा तपसां राशिः स्वयं मूर्तिमती सती। ।। <br>
तपो वा लोकशिक्षार्थं करोषि कमलेक्षणे ।। २७ ।। <br>
स्वयं तेजःस्वरूपा वा मूलप्रकृतिरीश्वरी ।। <br>
विधाय भक्तध्यानार्थं विग्रहं भारते जनुः ।। २८ ।। <br>
किं वा त्रिलोके लक्ष्मीस्त्वं संपद्रूपा सनातनी ।। <br>
रक्षां विधातुं जगतामागता धातुरन्तिके ।।२९।। <br>
किं वाम्बिका त्वं देवानां स्वयं मूर्तिमती सती ।। <br>
सावित्री भारते जन्म स्वेच्छया लब्धुमागता ।। 4.40.३० ।। <br>
रागाधिष्ठातृदेवी वा स्वयं साक्षात्सरस्वती ।। <br>
सर्वविद्याः प्रकटितुं स्वेच्छया जन्म भारते।।३१।।<br>
एतासु मध्ये का वा त्वं नाहं तर्कितुमीश्वरः ।। <br>
या सा भवति कल्याणि परितुष्टा च मां भव ।। ३२ ।। <br>
सति त्वयि प्रसन्नायां प्रसन्नः परमेश्वरः ।। <br>
पतिव्रतायां तुष्टायां तुष्टो नारायणः स्वयम् ।। ३३ ।। <br>
तुष्टे नारायणे देवे शश्वत्तुष्टं जगत्त्रयम् ।। <br>
तरुमूलेषु सिक्तेषु शाखाः सिक्ता यथा प्रिये ।। ३४ ।। <br>
शिशोस्तद्वचनं श्रुत्वा प्रहस्य परमेश्वरी ।। <br>
उवाच वचनं चारु कर्णपीयूषमीश्वरी ।। ३५ ।। <br>
पार्वत्युवाच ।। नाहं वेदप्रसूर्लक्ष्मीर्वागधिष्ठातृदेवता ।। <br>
जन्म मे भारते वर्षे साम्प्रतं शैलकन्यका ।। ३६ ।। <br>
पूर्वं जन्म दक्षगेहे सती शंकरकामिनी ।। <br>
योगेन त्यक्तदेहाऽहं तातभर्तृविनिन्दया ।। ३७ ।। <br>
अत्र जन्मनि पुण्येन सम्प्राप्ते शंकरे द्विज ।। <br>
मां त्यक्त्वा भस्मसात्कृत्वा मन्मथं स जगाम ह ।। ३८ ।। <br>
प्रयाते शंकरे तापाद्व्रीडयाऽहं पितुर्गृहात् ।। <br>
आगमत्तपसे चित्तं ममेदं स्वर्णदीतटे ।। ३९ ।। <br>
तपः कृत्वा कठोरं च सुचिरं प्राणवल्लभम् ।। <br>
अप्राप्याग्निं प्रवेष्टुं च त्वां च दृष्ट्वा क्षणं स्थिता ।। 4.40.४० ।। <br>
गच्छ त्वं प्रविशाम्यग्नौ प्रलयाग्निशिखोपमे ।। <br>
कृत्वा स्वकामनां विप्र हरप्राप्तिमनीषितम् ।। ४१ ।। <br>
यत्र यत्र जनुर्लब्ध्वा लभिष्यामि शिवं परम् ।। <br>
प्राणाधिकं प्रियं कान्तं विभुं जन्मनि जन्मनि ।।४२।। <br>
सर्वा हि स्वप्रियं लब्धुं लभन्ति जन्म वाञ्छितम् ।। <br>
तज्जन्म पतिलाभार्थं सर्वासां च श्रुतौ श्रुतम् ।। ४३ ।। <br>
प्राक्तनीयो हि यो भर्ता स तासां प्रतिजन्मनि ।। <br>
या स्त्री येषां सुनियता सा तेषां जन्मजन्मनि ।। ४४ ।। <br>
तद्देहमिह न प्राप्य कृत्वा घोरतरं तपः ।। <br>
कृत्वाऽग्निकुण्डे काम्यं च लभिष्यामि परत्र तम् ।।४५।। <br>
इत्युक्त्वा पार्वती तत्र तत्पुरः प्रविवेश ह ।। <br>
निषिध्यमाना पुरतो ब्राह्मणेन पुनः पुनः।।४६।। <br>
वह्निप्रवेशं कुर्वन्त्याः पार्वत्याः परमेश्वरि ।। <br>
बभूव तपसा सद्यो वह्निश्चन्दनवद्ध्रुवम्।। ।। ४७ ।। <br>
क्षणं तदन्तरे स्थित्वा चोत्पतन्तीं शिवां शिवः ।। <br>
पुनः प्रपच्छ सहसा वृन्दावनविनोदिनि ।।४८ ।। <br>
श्रीमहादेव उवाच ।। <br>
अहो तपस्ते किं भद्रे न बुद्धं किंचिदेव हि ।। <br>
न दग्धो वह्निना देहो न च प्राप्तो मनीषितः ।। ४९ ।। <br>
शिवं कल्याणरूपं च भर्तारं कर्तुमिच्छसि।।<br>
अविग्रहं पतिं कृत्वा किं वा ते वाञ्छितं भवेत् ।।4.40.५०।। <br>
संहर्तारं च भर्तारं यदीच्छसि शुचिस्मिते ।। <br>
कान्तमिच्छति का वा स्त्री सर्वसंहारकारणम् ।।५१।। <br>
मोक्षं वाञ्छसि चेद्देवि कृत्वा कान्तं स्वरूपिणम् ।। <br>
सर्वमुक्तिप्रदा त्वं च तपस्या विफला तव।। ।। ५२ ।। <br>
शिवश्च मङ्गले मोक्षे संहर्ता न च दृश्यते ।। <br>
शिवशब्दस्य चान्योऽर्थो न हि वेदे निरूपितः ।। ५३ ।। <br>
तं च संहारकर्तारं यदि वाञ्छसि सुन्दरि ।। <br>
लभिष्यसे रतं रुद्रं सर्वलोकभयंकरम् ।।५४।। <br>
न भविष्यति मोक्षस्ते स्वाभीष्टं देवसेवनम् ।। <br>
हरिस्मृतिरमोघा च सर्वमंगलदा सदा ।।५५ ।। <br>
शीघ्रं पितुर्गृहं गच्छ तत्र द्रक्ष्यसि शंकरम् ।। <br>
ममाशिषा स्वतपसां फलेन च सुदुर्लभम्।।५६।। <br>
इत्युक्त्वा पार्वतीं विप्रस्तत्रैवान्तरधीयत ।। <br>
दुर्गा ययौ पितुर्गेहं महादेवेति वादिनी।।५७।।<br>
पार्वत्यागमनं श्रुत्वा मेनका च हिमालयः ।। <br>
दिव्यं यानं पुरस्कृत्य प्रययौ हर्षविह्वलः ।। ५८ ।। <br>
संस्थाप्य मंगलघटान्राजवर्त्मनि राधिके ।। <br>
चन्दनागुरुकस्तूरीफलशाखासमन्वितान् ।। ५९ ।। <br>
पट्टसूत्रसन्निबद्धरसालपल्लवान्वितैः ।। <br>
परितः परितो रम्भास्तम्भवृन्दसमन्विते ।। 4.40.६० ।। <br>
पतिपुत्रवतीयोषित्समूहैर्दीपहस्तकैः ।। <br>
पूर्णैर्लाजाधान्यदूर्वाफलपुष्पसमन्वितैः ।।६१।। <br>
सुपुण्यैर्ब्राह्मणैश्चापि मुनिभिर्ब्रह्मचारिभिः ।। <br>
नटीभिर्नर्तकीभिश्च गजेन्द्रैः परिशोभिते ।। ६२ ।। <br>
पुरोहितैश्च संयुक्तैः कुर्वद्भिर्मङ्गलध्वनिम् ।। <br>
सुचारुमालतीमालाहस्तैः शस्तैः प्रशंसितैः ६३ ।। <br>
नानाप्रकारवाद्यैश्च शंखध्वनिसुनादितैः।।<br>
सिन्दूररेणुभिश्चारुचन्दनद्रवपङ्किलम् ।। ६४ ।। <br>
प्रविश्य नगरं दुर्गा ददर्श पितरौ पुरः ।। <br>
सुप्रसन्नौ प्रधावन्तौ हर्षाश्रुपुलकान्वितौ ।। ६५ ।। <br>
प्रसन्नवदना देवी चालिभिः प्रणनाम तौ ।। <br>
संयुज्याथाशिषं तौ च चक्रतुस्तां च वक्षसि ।। ।। ६६ ।। <br>
हे वत्से वत्सेत्युच्चार्य रुदन्तौ प्रेमविह्वलौ।।<br>
तदा तां च रथे कृत्वा जग्मतुर्निजमन्दिरम् ।। ६७ ।। <br>
स्त्रियो निर्मंच्छनं चक्रुर्विप्रा युयुजुराशिषम्।।<br>
ब्राह्मणेभ्यश्च बन्दिभ्यः पर्वतेन्द्रो धनं ददौ।।६८।। <br>
मङ्गलं कारयामास पाठयामास छान्दसम् ।। <br>
एवं स्वकन्यया सार्द्धं तस्थतुस्तौ स्वमन्दिरे ।। ६९ ।। <br>
सुखेन वसतौ तौ हि हर्षनिर्भरमानसौ ।। <br>
एकदा च तपः कर्तुं जगाम स्वर्णदीं गिरिः ।। 4.40.७० ।। <br>
मेनकाकन्यया सार्द्धमुवास प्राङ्गणे मुदा ।। <br>
एतस्मिन्नन्तरे भिक्षुर्नर्तकश्च सुगायनः ।।७१।। <br>
सहसैक आजगाम मेनकासन्निधिं मुदा ।। <br>
शृङ्गवाद्यं वामहस्ते डमरुं दक्षिणे तथा ।।७२।। <br>
कृत्वा विभूतिगात्रोऽतिवृद्धोऽतीव जरातुरः ।। <br>
पृष्ठकन्थो रक्तवासाः सुकण्ठोऽतिमनोहरः ।। ७३ ।। <br>
जगौ मम गुणाख्यानं कृत्वा नृत्यं मनोहरम् ।। <br>
वादयामास शृङ्गं च क्षणं डमरुकं तथा ।। ७४ ।। <br>
आजग्मुर्नागरा बाला बालिका हर्षविह्वलाः ।। <br>
वृद्धा युवानो युवतीसमूहो वृद्धयोषितः ।। ७५ ।। <br>
श्रुत्वा तु सुन्दरं गीतं सुतानस्वरसंयुतम् ।। <br>
सहसा मुमुहुः सर्वे तेन मूर्च्छामवाप्नुवन् ।।७६।। <br>
मूर्छां संप्राप सा दुर्गा ददर्श हृदि शङ्करम् ।। <br>
त्रिशूलपट्टिशकरं व्याघ्रचर्मधरं परम् ।।७७।।<br>
विभूतिभूषणं रम्यमस्थिमालां सुनिर्मलाम् ।। <br>
ईषद्धास्यप्रसन्नास्यं सुप्रसन्नं त्रिलोचनम् ।। ७८ ।। <br>
मालाहस्तं पंचवक्त्रं नागयज्ञोपवीतकम्।।<br>
वरं वृण्वित्युक्तवन्तं सुन्दरं चन्द्रशेखरम्।।७९।।<br>
हृदयस्थं हरं दृष्ट्वा मनसा तं ननाम सा ।। <br>
वरं वव्रे मानसे सा त्वं पतिर्मे भवेति च ।। 4.40.८० ।। <br>
एवं दत्त्वा शिवस्तस्य चान्तर्धानं चकार सः ।। <br>
न दृष्ट्वा हृदि तं दुर्गा संप्राप्य चेतनां पुनः ।। ८१ ।। <br>
ददर्श चक्षुरुन्मील्य भिक्षुकं गायकं पुरः ।। <br>
नृत्यसंगीततः सा तु भिक्षुकस्य च मेनका ।।८२।। <br>
दातुं ययौ सा रत्नानि स्वर्णपात्रस्थितानि च ।। <br>
भिक्षां ययाचे भिक्षुस्तां दुर्गां नान्यां गृहीतवान् ।। ८३ ।। <br>
पुनश्च नर्तनं कर्तुमुद्यतः कौतुकेन च ।। <br>
मेना तद्वचनं श्रुत्वा चुकोप विस्मयं ययौ ।। ८४ ।। <br>
भिक्षुकं भर्त्सयामास बहिः कर्तुमुवाच तम् ।। <br>
पत्नी त्रिलोकनाथस्य शिवस्य परमात्मनः ।। ८५ ।। <br>
याञ्चामिमां प्रकुर्वन्तं दूरं कुरु सुभाषिणम्।।<br>
एतस्मिन्नन्तरे तप्त्वा गिरिः स्वालयमाययौ।।८६।।<br>
ददर्श पुरतो भिक्षुं प्राङ्गणस्थं मनोहरम्।। <br>
कृत्वा नारायणार्चां च गङ्गातीरे मनोहरे ।।८७।। <br>
तन्मूर्तिध्यानविश्लेषशोकादुद्विग्नमानसः ।। <br>
श्रुत्वा मेनामुखाद्वार्तां जहास च चुकोप सः ।।८८।।<br>
आज्ञां चकार स्वचरं बहिः कर्तुं च भिक्षुकम् ।। <br>
आकाशामिव दुःस्पर्शं प्रज्वलन्तं स्वतेजसा ।।।८९।। <br>
न शशाक बहिः कर्तुं समीपं गन्तुमक्षमः।।<br>
ददर्श भिक्षुकं शैलः क्षणं चारुचतुर्भुजम्।।4.40.९०।।<br>
किरीटिनं कुण्डलिनं पीताम्बरधरं परम्।।<br>
सुवेषं सुन्दरश्याममीषद्धास्यं मनोहरम् ।। ९१ ।। <br>
चन्दनोक्षितसर्वाङ्गं भक्तानुग्रहकातरम् ।। <br>
यद्यत्पुष्पं प्रदत्तं च पूजाकाले गदाभृते ।। ९२ ।। <br>
गात्रे शिरसि तत्सर्वं भिक्षुकस्य ददर्श ह ।। <br>
धूपः प्रदीपो यो दत्तो नैवेद्यं वा मनोहरम् ।। ९३ ।। <br>
ददर्श शैलस्तत्सर्वं भिक्षुकस्य पुरः स्थितम्।।<br>
क्षणं ददर्श द्विभुजं विनोदमुरलीकरम् ।। ९४ ।। <br>
गोपवेषं किशोरं च सस्मितं श्यामसुन्दरम् ।। <br>
मयूरपिच्छचूडं च रत्नालंकारभूषितम् ।। ।। ९५ ।। <br>
चन्दनोक्षितसर्वाङ्गं वनमालाविभूषितम् ।। <br>
क्षणं ददर्श स्वच्छं च शंकरं चंद्रशेखरम्।। ९६ ।। <br>
त्रिशूलपट्टिशकरं व्याघ्रचर्माम्बरं परम् ।। <br>
विभूतिगात्रममलमस्थिमालाविभूषितम् ।। ९७ ।। <br>
नागयज्ञोपवीतं च तप्तस्वर्णजटाधरम् ।। <br>
डमरुशृंगहस्तं च सुप्रशस्तं मनोहरम् ।। ९८ ।।<br>
प्रजपन्तं हरेर्नाम श्वेताब्जबीजमालया ।। <br>
ईषद्धास्यप्रसन्नास्यं भक्तानुग्रहकातरम् ।। ९९ ।। <br>
स्वतेजसा प्रज्वलन्तं पञ्चवक्त्रं त्रिलोचनम् ।। <br>
क्षणं ददर्श जगतां स्रष्टारं च चतुर्मुखम् ।। 4.40.१०० ।। <br>
जपन्तं श्रीहरेर्नाम स्वच्छस्फटिकमालया ।। <br>
क्षणं सूर्य स्वरूपं च ददर्श त्रिगुणात्मकम् ।। १ ।। <br>
ददर्श तमतीव्रं तु ज्वलन्तं ब्रह्मतेजसा ।। <br>
क्षणमग्निस्वरूपं च ज्वलन्तमतितेजसा ।। २ ।। <br>
क्षणमाह्लादजनकं चन्द्ररूपं ददर्श ह ।। <br>
क्षणं तेजःस्वरूपं च निराकारं निरञ्जनम् ।। ३ ।। <br>
निर्लिप्तं च निरीहं च परमात्मस्वरूपिणम् ।। <br>
एवं स्वेच्छामयं दृष्ट्वा नानारूपधरं परम् ।। ४ ।। <br>
हर्षाश्रुपुलकः शैलो दण्डवत्प्रणनाम तम् ।। <br>
भक्त्या प्रदक्षिणीकृत्य प्रणम्य च पुनः पुनः ।। ५ ।। <br>
समुत्पत्य हर्षयुक्तो ददर्श पुनरेव तम्।। <br>
वास्तवं भिक्षुकं दृष्ट्वा शैलेन्द्रो विष्णुमायया ।। ६ ।। <br>
विसस्मार च तत्सर्वं नानारूपधरं परम् ।। <br>
भिक्षां ययाचे भिक्षुस्तं भिक्षास्थालीस्वपार्श्वकम् ।। ७ ।। <br>
रक्ताम्बरः शृङ्गवाद्यविचित्रडमरुः करे ।। <br>
आदातुमुत्सुको दुर्गां नान्यां भिक्षुः कदाचन ।। ८ ।। <br>
न स्वीचकार शैलेन्द्रो मोहितो विष्णुमायया ।। <br>
भिक्षुः किंचिन्न जग्राह तत्रैवान्तरधीयत ।। ९ ।। <br>
तदा बभूव ज्ञानं च मेनकाशैलयोः प्रिये ।। <br>
अहो दृष्टो जगन्नाथ आवाभ्यां स्वप्नवद्दिने ।। 4.40.११० ।। <br>
आवां शिवौ वञ्चयित्वा स्वस्थानं गतवान्विभुः ।। <br>
तयोर्भक्तिं शिवे दृष्ट्वा सर्वे देवाश्च चिन्तिताः ।। ११ ।। <br>
चक्रुः शक्रादयो युक्तिं सुमेरो रक्षणे भरात् ।। <br>
एकान्तभक्त्या शैलश्चेत्कन्यां तस्मै प्रदास्यति ।। १२ ।। <br>
ध्रुवं निर्वाणतां सद्यः संप्राप्नोत्येव भारते ।। <br>
अनन्तरत्नाधारश्चेत्पृथ्वी त्यक्त्वा प्रयास्यति ।। १३ ।। <br>
रत्नगर्भाभिधा भूमेर्मिथ्यैव भविता ध्रुवम् ।। <br>
स्थावरत्वं परित्यज्य दिव्यरूपं विधाय सः ।। १४ ।। <br>
कन्यां शूलभृते दत्त्वा विष्णुलोकं गमिष्यति ।। <br>
नारायणस्य सारूप्यं भविष्यत्येव लीलया ।। १५ ।। <br>
संप्राप्य पार्षदत्वं च हरिदासो भविष्यति ।। <br>
दशवापीसमा कन्या दीयते ब्राह्मणाय ताम्।। १६ ।। <br>
वेदज्ञाय पवित्राय चाप्रतिग्रहशालिने ।। <br>
संध्यायज्ञवेदपाठकारिणे सत्यवादिने ।। १७।। <br>
अस्यै प्रदत्ता कन्या च दशवापीफलप्रदा ।। <br>
त्रिसंध्याकारिणे सत्यवादिने गृहशालिने ।। १८ ।। <br>
वेदज्ञाय सुविप्राय दत्त्वा सुफलदायिनी ।। <br>
परदारगृहीताय याजकाय द्विजातये ।। १९ ।। <br>
शठाय संध्याहीनाय वाप्यैकफलदा सुता ।। <br>
सर्वसंध्यास्वगायत्रीविहीनाय शठाय च ।। 4.40.१२० ।। <br>
वैश्योद्भवाय दत्ता या वाप्यर्द्धफलदा स्मृता ।। <br>
पापिने शूद्रजाताय विप्रक्षत्रोद्भवाय च ।।२१।। <br>
दत्त्वा चाण्डालतुल्याय कन्या सा नरकप्रदा ।। <br>
विष्णुभक्ताय विदुषे विप्राय सत्यवादिने ।। २२ ।। <br>
जितेन्द्रियाय दत्ता या विंशद्वापीफलप्रदा ।। <br>
षष्टि वर्षसहस्राणि दिव्यरूपं विधाय च ।। २३ ।। <br>
एवंभूताय दत्ता चेन्मोदते विष्णुमंदिरे ।। <br>
दत्त्वा कन्यां सुशीलां च हराय हरयेऽथ वा ।। २४ ।। <br>
नारायणस्वरूपं च भवेदेव श्रुतौ श्रुतम् ।। <br>
विष्णुभक्तो यदा कन्यां ददाति विष्णुप्रीतये ।। २५ ।। <br>
स लभेद्धरिदास्यं च ध्रुवं विप्रोद्भवाय च ।। <br>
इत्यालोच्य सुराः सर्वे कृत्वा च मन्त्रणां प्रिये ।। २६ ।। <br>
गुरुं प्रस्थापितुं जग्मुर्हिमालयगृहं प्रति ।। <br>
गत्वा प्रणम्य च गुरुं सर्वे चक्रुर्निवेदनम् ।। २७ ।। <br>
हिमालयगृहं गत्वा कुरु निन्दां च शूलिनः ।। <br>
पिनाकिनं विना दुर्गा वरं नान्यं वरिष्यति ।। २८ ।। <br>
अनिच्छया सुतां दत्त्वा फलं तूर्णं लभिष्यति ।। <br>
कालेन यातु शैलेन्द्रश्चेदानीं भुवि तिष्ठतु ।। २९ ।। <br>
अनन्तरत्नाधारं च त्वमेव रक्ष भारते ।। <br>
देवानां वचनं श्रुत्वा प्रददौ कर्णयोः करौ ।।4.40.१३०।। <br>
न स्वीचकार स्वगुरुः स्मरन्नारायणेति च ।। <br>
उवाच देववर्गांश्च संभर्त्स्य च पुनः पुनः ।। ३१ ।। <br>
वेदवेदान्तविज्ञाता महाभक्तो हरौ हरे ।। <br>
बृहस्पतिरुवाच ।। <br>
श्रूयतां मद्वचः सत्यं हे देवाः स्वार्थसाधकाः ।। ३२ ।। <br>
नीतिसारं च वेदोक्तं परिणामसुखावहम् ।। <br>
हरकेशवयोर्भक्तं ये च निन्दन्ति पापिनः ।। ३३ ।। <br>
भूदेवान्ब्राह्मणांश्चैव स्वगुरुं च पतिव्रताः।।<br>
पतिभिक्षुब्रह्मचारिसृष्टिबीजान्सुरांस्तथा ।। ३४।। <br>
पच्यन्ते कालसूत्रे ते यावच्चन्द्रदिवाकरौ ।।<br>
श्लेष्ममूत्रपुरीषेषु शेरते ते दिवानिशम् ।।३५।। <br>
भक्षिताः कीटनिकरैः शब्दं कुर्वंति कातराः ।। <br>
ये निन्दन्ति च ब्रह्माणं स्रष्टारं जगतां गुरुम् ।।३६।। <br>
शिवं सुराणां प्रवरं दुर्गां लक्ष्मीं सरस्वतीम् ।। <br>
गीतां च तुलसीं गङ्गां वेदांश्च वेदमातरम् ।। ३७ ।। <br>
व्रतं तपस्यां पूजां च मन्त्रं मंत्रप्रदं गुरुम्।। <br>
ते पच्यन्तेऽन्धकूपे वै चायुषोऽर्धं विधेरहो।।३८।।<br>
भक्षिताः सर्पसंघैश्च शब्दं कुर्वन्ति संततम् ।। <br>
ये निन्दन्ति हृषीकेशं देवसाम्यं विधाय च ।। ३९ ।। <br>
विष्णुभक्तिप्रदं चैव पुराणं च श्रुतेः परम् ।। <br>
राधा तदङ्गजा गोपी ब्राह्मणांश्च सदार्चितान् ।। 4.40.१४० ।। <br>
ते पच्यन्तेऽवटे देवा विधातुरायुषा समम् ।। <br>
अधोमुखा ऊर्ध्वजङ्घाः सर्पसंघैश्च वेष्टिताः ।। ४१ ।। <br>
भक्षिता विकृताकारैः कीटैः सर्पसमाकृतैः ।। <br>
अतीव कातरा भीताः शब्दं कुर्वन्ति संततम् ।।४२।। <br>
श्लेष्ममूत्रपुरीषाणि ध्रुवं भक्षन्ति क्षोभिताः ।। <br>
उल्कां ददति रुष्टाश्च तन्मुखे यमकिंकराः ।। ४३ ।। <br>
त्रिसन्ध्यं तर्जनं कृत्वा कुर्वन्ति दण्डताडनम् ।। <br>
कुर्वन्ति मूत्रपानं च प्रहारैस्तृषितान्भिया।।४४।। <br>
तदा कल्पान्तरे स्रष्टुं सृष्टिं च प्रथमे पुनः ।। <br>
तेषां भवेत्प्रतीकार इत्याह कमलोद्भवः ।। ४५ ।। <br>
कृत्वा हि शिवनिन्दां च यास्यन्ति नरकं सुराः ।। <br>
इममेवोपकारं च कर्तुमिच्छथ पुत्रकाः ।। ४६ ।। <br>
ब्रह्मणा प्रेरितो दक्षो दत्त्वा शूलभृते सुताम् ।। <br>
न पापं परमैश्वर्यं संप्राप हरनिन्दकः ।। ४७ ।।<br>
अनिच्छया सुतां दत्त्वा तुर्यपुण्यं ललाभ सः ।। <br>
अहो विहाय सारूप्यं तुच्छं स्वर्गं ललाभ सः ।। ४८ ।। <br>
कश्चिन्मध्ये च युष्माकं गत्वा शैलगृहं सुराः ।। <br>
संपादयतु स्वमतं शैलेन्द्रस्य प्रयत्नतः ।। ४९ ।। <br>
अनिच्छया सुतां दत्त्वा सुखं तिष्ठतु भारते ।। <br>
तस्मै भक्त्या सुतां दत्त्वा मोक्षं प्राप्स्यति निश्चितम् ।। 4.40.१५० ।। <br>
पश्चात्सप्तर्षयः सर्वे गृहीत्वा तामरुन्धतीम् ।। <br>
ध्रुवं तस्य गृहं गत्वा बोधयिष्यन्ति पर्वतम् ।। ५१ ।। <br>
विना पिनाकिनं दुर्गा वरं नान्यं वरिष्यति ।। <br>
अनिच्छया सुतां तस्मै प्रदास्यति सुताज्ञया ।। ५२ ।। <br>
इत्येवं कथितं सर्वं देवा गच्छन्तु मन्दिरम् ।। <br>
इत्युक्त्वा वाक्पतिः शीघ्रं तपसे स्वर्णदीं गतः ।। १५३ ।। <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे चत्वारिंशोऽध्यायः ।। ४० ।। <br>
<br>
