।। श्रीराधिकोवाच ।। ।। <br>
एतेन नियमेनैव ब्रह्मा तत्याज मोहिनीम् ।। <br>
कथं स कुलटाशापादपूज्यः संबभूव ह ।। १ ।। <br>
कथं तस्य दर्पभङ्गं चकार कमलापतिः ।। <br>
कथयस्व सर्वबीजं सर्वेषामीश्वरः स्वयम् ।।२।। ।। <br>
।। श्रीनारायण उवाच ।। ।। <br>
रासेश्वरीवचः श्रुत्वा प्रहस्य रसिकेश्वरः ।। <br>
निगूढमितिहासं च तां वक्तुमुपचक्रमे ।। ३ ।। ।। <br>
।। श्रीकृष्ण उवाच ।। ।। <br>
ब्रह्मा चिरं तपस्तप्त्वा मत्तो लब्ध्वा वरं वरम् ।। <br>
सृष्टिं नानाविधां कृत्वा विधाता स बभूव ह ।। ४ ।। <br>
तपसां फलदाता च सर्वेषां शास्तिकृत्प्रभुः ।। <br>
आत्मानमीश्वरं ज्ञात्वा महागर्वो बभूव ह ।।५।। <br>
ब्रह्माण्डेषु च सर्वेषु गर्वपर्यन्तमुन्नतिः ।। <br>
इति मत्वा ब्रह्मणश्च दर्पभङ्गः कृतो मया ।।६।। <br>
येषां येषां भवेद्दर्पो ब्रह्माण्डेषु परात्परः ।। <br>
विज्ञाय सर्वं सर्वात्मा तेषां शास्ताऽहमेव च ।। ७ ।। <br>
प्रथमे ब्रह्मणो गर्वो मया चूर्णीकृतः श्रुतः ।। <br>
शङ्करस्य च पार्वत्याश्चन्द्रस्य च रवेस्तथा।।८।। <br>
वह्नेर्दुर्वाससश्चैव तथा धन्वन्तरेः प्रिये।।<br>
क्रमेण दर्पभङ्गं च कथयामि निशामय ।। ९ ।।<br>
क्षुद्राणां महतां चैव येषां गर्वो भवेत्प्रिये ।। <br>
एवंविधमहं तेषां चूर्णीभूतं करोमि च ।। 4.36.१०।। <br>
।। श्रीनारायण उवाच ।। ।। <br>
श्रीकृष्णस्य वचः श्रुत्वा शुष्ककण्ठोष्ठतालुका ।। <br>
पप्रच्छ राधा यत्नेन संत्रस्ता भयविह्वला ।। ११ ।। <br>
।। श्रीराधिकोवाच ।। ।। <br>
कस्य केन प्रभावेण महादर्पो बभूव ह ।। <br>
त्वया केन प्रभावेण तस्य भङ्गः कृतः पुरा ।। १२ ।। <br>
कथयस्व प्राणनाथ सर्वेषां दर्पभञ्जन ।। <br>
दर्पदो भयदः प्राणदानैककारणेश्वर ।। १३ ।। <br>
।। श्रीकृष्ण उवाच ।। ।।<br>
येन भूतं गर्वचूर्णं श्रुतं त्रिजगतां विधेः ।। <br>
अन्येषां श्रूयतां राधे व्यासेन कथयामि ते ।। १४।। <br>
स्वयं शिवो मदंशश्च संहर्ता जगतां च यः ।। <br>
तेजसा मत्समः पूर्णो ज्ञानेन च गुणेन च ।। १९।। <br>
ध्यायन्ति योगिनो यं स योगीन्द्राणां गुरोर्गुरुः ।।<br>
ज्ञानानन्दस्वरूपोऽयं तस्याख्यानं शृणु प्रिये।।१६।।<br>
युगषष्टिसहस्राणि तपस्तप्त्वा दिवानिशम् ।। <br>
भूत्वा च मत्कलापूर्णो बभूव मत्समो विभुः।।१७।। <br>
तपसा तेजसा शश्वत्तेजोराशिर्बभूव ह ।। <br>
सूर्यकोटिप्रभावश्च भक्तानां कल्पपादपः ।।१८।। <br>
ध्यायंध्यायं च योगीन्द्रास्तत्तेजो बहुकालतः ।। <br>
तदन्तरे च पश्यन्ति स्वरूपमतिसुन्दरम्।।१९।।<br>
शुद्धस्फटिकसंकाशं पञ्चवक्त्रं त्रिलोचनम् ।। <br>
त्रिशूलपट्टिशकरं व्याघ्रचर्माम्बरं वरम्।।4.36.२०।।<br>
जपन्तं स्वात्मनाऽऽत्मानं श्वेताब्जबीजमालया ।। <br>
ईषद्धास्यप्रसन्नास्यं चन्द्रचूडं परात्परम् ।। २१ ।। <br>
स्वर्णाकारं जटाभारं दधतं शिरसा मुदा।। <br>
शान्तं कान्तं त्रिजगतां भक्तानुऽग्रहकातरम्।।२२।।<br>
अथ स्वमीश्वरं मत्वा प्रदाता सर्वसंपदाम्।।<br>
ददाति सर्वं सर्वेभ्यो वाञ्छितं कल्पपादपः।।२३।। <br>
यो यं वाञ्छति तं तस्मै वरं दत्त्वा वरेश्वरः ।। <br>
बभूव गर्वसंयुक्तः स्वात्मारामः स्वलीलया ।।२४।। <br>
एकदा च वृको दैत्यस्तपस्तेपे शिवस्य च ।। <br>
केदारे च कठोरेण वर्षमेकं दिवानिशम् ।। २५ ।। <br>
नित्यं याति तत्समीपं कृपया च कृपानिधिः ।।<br>
वरं दातुं यथाऽभीष्टं न जग्राहासुरो वरम् ।। २६ ।। <br>
वर्षान्ते शङ्करः शश्वत्तस्थौ तत्पुरतः स्वयम् ।। <br>
वरदो भक्तिपाशेन क्षणं गन्तुं न स क्षमः ।। २७ ।। <br>
सर्वैश्वर्यं सर्वसिद्धिं भुक्तिं मुक्तिं हरः पदम् ।। <br>
दैत्यः किंचिन्न गृह्णाति परितः शूलपाणिनः ।। २८ ।। <br>
ध्यायमानं तत्पदाब्जं दृष्ट्वा त्रस्तो महेश्वरः ।। <br>
अयाचितारं निश्चेष्टं रुरोद प्रेमविह्वलः ।। २९ ।। <br>
अतीव रोदनात्तस्य ध्यानभङ्गो बभूव ह ।। <br>
ददर्श पुरतः साक्षाद्दातारं सर्वसंपदाम् ।। 4.36.३० ।। <br>
यन्मायया वरं वव्रे दैत्येन्द्रो भक्तिपूर्वकम् ।। <br>
हस्तं दधे च यन्मूर्ध्नि स भस्म भवितेति च ।।३१ ।। <br>
ओमित्युक्त्वा प्रयान्तं तं दुद्राव दैत्यपुंगवः।। <br>
मृत्युञ्जयो मृत्युभयाद्दुद्राव त्रासविह्वलः ।। ३२ ।। <br>
पपात डमरुस्तस्य व्याघ्रचर्म मनोहरम् ।। <br>
दिगम्बरो दशदिशो भेजे दानवभीतये ।। ३३ ।। <br>
न हन्ति तं च कृपया भक्तं च भक्तवत्सलः ।। <br>
दुष्टानुसारं साधुश्च न करोति कदाचन ।। ३४ ।। <br>
साधवो घ्नन्ति घ्नन्तं च भृत्यं पुत्रं प्रियां विना ।। <br>
प्रबोधितुं न शक्तश्च स्वात्मानं कृपया समम् ।। ३५ ।। <br>
शिवः स्वमृत्युं मत्वा च भीतश्च निरहंकृतः ।। <br>
स्मारंस्मारं च मां भद्रे मामेव शरणं ययौ ।। ३६ ।। <br>
दृष्ट्वा स्वाश्रममायान्तं शुष्ककण्ठोष्ठतालुकम् ।। <br>
हे हरे रक्ष रक्षेति जपन्तं भयविह्वलम् ।।३७।। <br>
संस्थाप्य तत्समीपे च स दैत्यो बोधितो मया ।। <br>
पृष्टश्च सर्ववृत्तान्तमुवाच मां क्रमेण च ।। ३८ ।। <br>
तदा ममाज्ञया तूर्णं वञ्चितो माययाऽसुरः ।। <br>
दत्त्वा स्वमूर्ध्नि हस्तं च सद्यो भस्म बभूव ह ।।३९।। <br>
तदा सिद्धाः सुरेन्द्राश्च मुनीन्द्रा मनवो मुदा ।। <br>
तुष्टुवुर्मां सुभक्त्या च लज्जया लज्जितः शिवः ।।4.36.४०।। <br>
बभूव चूर्णस्तद्गर्वो जगाम बोधितो मया ।। <br>
वरं ददाति वरदस्ततो बोध्यो ह्यहं शिवः ।। ४१ ।। <br>
अथ गर्वान्वितो रुद्रो हन्तुं त्रिपुरमुल्बणम् ।। <br>
मत्वा मनसि संहर्ता सर्वेषां जगतामिति ।। ४२ ।। <br>
कोऽयं पतङ्गवद्दैत्य इति मत्वा ययौ रणम् ।। <br>
विहाय शूलं मद्दत्तं मदीयकवचं परम् ।। ४३ ।। <br>
चिरं बभूव समरं वर्षमेकं दिवानिशम् ।। <br>
न कोऽपि जेतुं कं शक्तो द्वौ समौ समरे तदा ।।४४।। <br>
पृथिव्यां चरणं कृत्वा दैत्येन्द्रो मायया प्रिये ।। <br>
अत्यूर्ध्वं च समुत्तस्थौ पञ्चाशत्कोटियोजनम् ।। ४५ ।। <br>
उत्तस्थौ शंकरस्तूर्णं हन्तुं दैत्यं जगत्प्रभुः ।। <br>
बभूव तत्र युद्धं च मासमेकं निराश्रये ।। ।। ४६ ।। <br>
अस्त्राणि चापं चिच्छेद शङ्करस्यासुरो बली ।। <br>
रथं बभञ्ज दैत्येन्द्रश्चापमस्त्राणि शङ्करात् ।। ४७ ।। <br>
जघान मुष्टिना रुद्रो दानवेन्द्रं प्रकोपतः ।। <br>
वज्रमुष्टिप्रहारेण सद्यो मूर्च्छामवाप सः ।। ४८ ।। <br>
क्षणेन चेतनां प्राप्य कोपाद्दानवपुंगवः ।। <br>
शिवं शयानमुत्तोल्य पातयामास भूतले ।। ४९ ।। <br>
सरथे पातिते रुद्रे देवा देवर्षयो भिया ।। <br>
तुष्टुवुर्मां परित्राहि कृष्णेत्युक्त्वा पुनःपुनः ।। 4.36.५० ।। <br>
हरः सस्मार मामेव निर्भयो भयकारणम् ।। <br>
तुष्टाव भक्त्या स्तोत्रेण मया दत्तेन संकटे ।। ५१ ।। <br>
तदाऽहं कलया शीघ्रं वृषरूपं विधाय च ।। <br>
शयानं शंकरं धृत्वा विषाणाभ्यामुरुक्रमम् ।। ५२ ।। <br>
ददौ तस्मै स्वकवचं स्वशूलमरिमर्दनम् ।। <br>
प्राप्य तद्दानवस्थानमत्यूर्ध्वं च निराश्रयम् ।। ५३ ।। <br>
मया दत्तेन शूलेन जघान त्रिपुरं हरः ।। <br>
मामेव दर्पहन्तारं तुष्टाव व्रीडितः पुनः ।। ५४ ।। <br>
सद्यः पपात दैत्येन्द्रश्चूर्णीभूतश्च भूतले ।। <br>
देवता मुनयः सर्वे तुष्टुवुः शङ्करं मुदा ।।५५।। <br>
तत्याज शङकरो दर्पं विघ्नबीजं ततो विभुः ।। <br>
ज्ञानानन्दस्वरूपश्च निर्लिप्तः सर्वकर्मसु।।५६।।<br>
ततोऽहं वृषरूपेण वहामि तेन तं प्रियम् ।। <br>
मम प्रियतमो नास्ति त्रैलोक्येषु शिवात्परः ।।५७।।  <br>
मनःस्वरूपो ब्रह्मा मे ज्ञानरूपो महेश्वरः ।। <br>
बुद्धिर्भगवती दुर्गा मूलप्रकृतिरीश्वरी ।। ५८ ।। <br>
निद्रादयः शक्तयो यास्ताः सर्वाः प्रकृतेः कलाः ।। <br>
वागधिष्ठातृदेवी या सा स्वयं च सरस्वती ।।५९।। <br>
मम कल्याणाधिदेवो हर्षरूपो गणेश्वरः ।। <br>
परमार्थः स्वयं धर्मो मम भक्तो हुताशनः ।। 4.36.६० ।। <br>
सर्वैश्वर्याधिदेवी मे सर्वगोलोकवासिनः ।। <br>
प्राणाधिष्ठातृदेवी त्वं सदा प्राणाघिका मम ।। ६१ ।। <br>
गोपाङ्गनास्तव कला अत एव मम प्रियाः ।। <br>
मल्लोमकूपजा गोपाः सर्वे गोलोकवासिनः ।। ६२ ।। <br>
तेजःस्वरूपः सूर्यश्च प्राणा मे वायवः स्मृताः ।। <br>
जलाधिदेवो वरुणः पृथिवी मे मलोद्भवा ।। ६३ ।। <br>
मम शून्यो महाकाशो मदनो मानसोद्भवः ।।<br>
इन्द्रादयः सुराः सर्वे मत्कलांशांशसंभवाः ।। ६४ ।। <br>
एतानि सृष्टिबीजानि महदादीनि चैव हि ।।<br>
सर्वेषां बीजरूपोऽहं स्वयमात्मा निराश्रयः ।। ६५ ।।<br>
जीवो मे प्रतिबिम्बश्च कर्मभोगाधिकारकः ।। <br>
अहं साक्षी निरीहश्च न भोगी सर्वकर्मसु ।। ६६ ।। <br>
भक्तध्यानार्थदेहोऽयं मम स्वेच्छामयस्य च ।। <br>
प्रकृतिः पुरुषोऽहं च एक एव परात्परः ।। ६७ ।। <br>
इत्येवं कथितं राधे शिवदर्पविमोचनम् ।। <br>
सृष्टिबीजं च शृणु मे पार्वतीदर्पमोचनम् ।।६८।। <br>
श्रीनारायण उवाच ।। <br>
इत्युक्तवन्तं श्रीकृष्णं परमात्मानमीश्वरम् ।। <br>
पप्रच्छ राधिका देवी निगूढमभिवाञ्छितम् ।। ६९ ।। <br>
श्रीराधिकोवाच ।। <br>
भगवन्सर्वतत्त्वज्ञ सर्वबीज सनातन ।। <br>
वद मे वाञ्छितं प्रश्नं सर्वसंदेहभञ्जनम् ।। 4.36.७० ।। <br>
सर्वज्ञानाधिदेवश्च शंकरः सर्वतत्त्ववित् ।। <br>
मृत्युंजयः कालकालो भगवांस्त्वत्समो महान् ।।७१।। <br>
कथं विभूतिगात्रश्च पञ्चवक्त्रस्त्रिलोचनः ।। <br>
दिगम्बरो जटाधारी नागसंघातभूषणः ।। ७२ ।। <br>
वृषेणाटति देवेन्द्रो विहाय वरवाहनम् ।। <br>
न बिभर्ति कथं रत्नसारनिर्माणभूषणम् ।।७३।।<br>
वह्निशुद्धांशुकं त्यक्त्वा धत्ते शार्दूलचर्मकम् ।। <br>
धत्ते धत्तूरकुसुमं पारिजातं विहाय च ।।७४।। <br>
नास्ति रत्नकिरीटेच्छा जटायां प्रीतिरुत्तमा ।। <br>
दिव्यलोकं परित्यज्य श्मशानेषु स्पृहा विभोः ।। ७५ ।। <br>
चन्दनागुरुकस्तूरीसुगंधिकुसुमानि च ।। <br>
त्यक्त्वा स्पृहा बिल्वपत्रे बिल्वकाष्ठानुलेपने।।७६।। <br>
एतद्वेदितुमिच्छामि व्यासेन कथय प्रभो ।। <br>
श्रोतुं कौतूहलं नाथ वर्द्धते मे मनःस्पृहा ।। ७७ ।। <br>
राधिकावचनं श्रुत्वा प्रहस्य मधुसूदनः।। <br>
कथां कथितुमारेभे कृत्वा राधां स्ववक्षसि ।। ७८ ।। <br>
श्रीकृष्ण उवाच ।। <br>
युगषष्टिसहस्राणि तपः कृत्वा महेश्वरः ।। <br>
विरराम पूर्णतमो ध्यात्वा मां मनसा मुदा ।।७९।। <br>
एतस्मिन्नन्तरे मां च ददर्श पुरतः स्थितम् ।। <br>
अतीव कमनीयाङ्गं किशोरं श्यामसुन्दरम्।। ।।4.36.८०.।। <br>
अहोनिर्वचनीयं च दृष्ट्वा रूपमनुत्तमम् ।। <br>
न बभूव वितृष्णश्च लोचनाभ्यां त्रिलोचनः ।। ८१ ।। <br>
पश्यन्निमेषरहित इति मत्वा स्वमानसे ।। <br>
भक्त्युद्रेकान्महाभक्तो रुरोद प्रेमविह्वलः ।। ८२ ।। <br>
सहस्रवदनोऽनन्तो भाग्यवांश्च चतुर्मुखः ।। <br>
बहुभिर्लोचनैर्दृष्ट्वा तुष्टाव बहुभिर्मुखैः ।। ८३ ।। <br>
पश्यामि किं वा किं स्तौमि संप्राप्य नाथमीदृशम् ।। <br>
आस्यैकेन लोचनाभ्यां चतुर्द्धा स पुनः पुनः ।। ८४ ।। <br>
स्व मानसे कुर्वतीदं शंकरे च तपस्विनि ।। <br>
तद्बभूव चतुर्वक्त्रं पूर्वेण सह पञ्चमम् ।। ८५ ।। <br>
एकैकवक्त्रं शुशुभे लोचनैश्च त्रिभिस्त्रिभिः। <br>
बभूव तेन तन्नाम पञ्चवक्त्रस्त्रिलोचनः ।। ८६ ।। <br>
स्तवनादधिकप्रीतिः शिवस्य दर्शने मम ।। <br>
तेनाधिकानि तस्यैवं बभूवुर्लोचनानि च।। ।। ८७ ।। <br>
चक्षूंषि गुणरूपाणि तस्य ब्रह्मस्वरूपिणः ।। <br>
सत्त्वं रजस्तम इति तस्य हेतुं निशामय ।। ८८ ।। <br>
सत्त्वांशेन दृशा शंभुः पश्यन्पाति च सात्त्विकान् ।। <br>
राजसेन राजसिकांस्तामसेन च तामसान् ।। ८९ ।। <br>
चक्षुषस्तामसात्पश्चाल्ललाटस्थाद्धरस्य च ।। <br>
संहारकाले संहर्तुरग्निराविर्भवेत्क्रुधा ।। 4.36.९० ।। <br>
कोटितालप्रमाणश्च सूर्यकोटिसमप्रभः ।। <br>
लेलिहानो दीर्घशिखस्त्रैलोक्यं दग्धुमीश्वरः ।।९१।। <br>
विभूतिगात्रः स विभुः सतीसंस्कारभस्मना ।। <br>
धत्ते तस्या अस्थिमालां प्रेमभावेन भस्म च ।। ९२ ।। <br>
स्वात्मारामो यद्यपीशस्तथाऽपि पूर्णमब्दकम् ।। <br>
सतीशवं गृहीत्वा च भ्रामंभ्रामं रुरोद ह ।। ९३ ।। <br>
प्रत्यङ्गं चापि तस्याश्च पपात यत्र यत्र ह ।। <br>
सिद्धपीठस्तत्र तत्र बभूव मन्त्रसिद्धिकृत् ।। ९४ ।। <br>
तदा शवावशेषं च कृत्वा वक्षसि शंकरः ।। <br>
पपात मूर्च्छितो भूत्वा सिद्धिक्षेत्रे च राधिके ।।९५।। <br>
तदा गत्वा महेशं तं कृत्वा क्रोडे प्रबोध्य च ।। <br>
अददां दिव्यतत्त्वं च तस्मै शोकहरं परम्।।९६।।<br>
तदा शिवश्च संतुष्टः स्वं लोकं च जगाम ह ।। <br>
मूर्त्यन्तरेण कालेन तां संप्राप प्रियां सतीम् ।। ९७ ।। <br>
दिव्यस्रग्धारियोगेन नेच्छा नित्ये परे विभोः ।। <br>
जटां तपस्याकालीनां धत्तेऽद्यापि विवेकतः ।।९८।। <br>
न चेच्छा केशसंस्कारे स्वाङ्गवेषेण योगिनः ।। <br>
समता चन्दने पङ्के लोष्टे रत्ने मणीश्वरे।।९९।।<br>
गरुडद्वेषिणो नागाः शंकरं शरणं ययुः ।। <br>
बिभर्ति कृपया स्वाङ्गे तानेव शरणागतान्।।4.36.१००।।<br>
वाहनं वृषरूपोऽहमन्यस्तं वोढुमक्षमः ।। <br>
त्रिपुरस्य वधे पूर्वं मत्कलांशसमुद्भवः ।।१।। <br>
पारिजातादिकं पुष्पसुगन्धि चन्दनादिकम्।।<br>
मयि संन्यस्य तेष्वेवं प्रीतिर्नास्ति कदाचन।।२।। <br>
धत्तूरे तत्सदा प्रीतिर्बिल्वपत्रानुलेपने ।। <br>
गन्धहीने सुगन्धे च योगीष्टे व्याघ्रचर्मणि ।।३।। <br>
दिव्यलोके दिव्यतल्पे जनतायां न तन्मनः।। <br>
श्मशानेऽतीवरहसि ध्यायते मामहर्निशम्।।४।।<br>
आब्रह्मस्तम्बपर्यन्तं समं च मन्यते शिवः।।<br>
ममानिर्वचनीयेऽत्र रूपे तन्मग्नमानसम्।।५।। <br>
ब्रह्मणः पतनेनापि शूलपाणेः क्षणो भवेत् ।। <br>
तस्यायुषः प्रमाणं च नाहं जानामि का श्रुतिः।।६।।<br>
ज्ञानं मृत्युंजयः शूलं धत्ते मत्तेजसा समम् ।। <br>
विना मया न कश्चित्तं शंकरं जेतुमीश्वरः ।। ७ ।। <br>
शंकरः परमात्मा मे प्राणेभ्योऽपि परः शिवः।। <br>
त्र्यम्बके मन्मनः शश्वन्न प्रियो मे भवात्परः ।। ८ ।। <br>
ब्रह्माण्डनिकरं छन्नं मया मन्मायया सदा ।। <br>
स कम्पति हरं शश्वन्न च तं मोहितुं क्षमः ।।९।।<br>
न संवसामि गोलोके वैकुण्ठे तव वक्षसि ।। <br>
सदा शिवस्य हृदये निबद्धः प्रेमपाशतः ।।4.36.११०।। <br>
स्वरसिद्धं सुतानेन पञ्चवक्त्रेण शंकरः ।। <br>
शश्वद्गायति मद्गाथां तेनाहं तत्समीपतः ।।११।। <br>
स्रष्टुं शक्तो हि नष्टुं च भ्रूभङ्गलीलयाऽपि यः।। <br>
ब्रह्माण्डनिकरं योगान्न योगी शंकरात्परः ।।१२।। <br>
दिव्यज्ञानेन यः स्रष्टुं नष्टुं भ्रूभङ्गलीलया ।। <br>
मृत्युं कालादिकं भक्तो न ज्ञानी शंकरात्परः ।। १३।। <br>
मम भक्तिं च दास्यं च मुक्तिं च सर्वसंपदः।। <br>
सर्वसिद्धिं दातुमीशो न दाता शंकरात्परः ।।१४।। <br>
पञ्चवक्त्रेण मन्नाम यो हि गायत्यहर्निशम् ।। <br>
मद्रूपं ध्यायते शश्वन्न भक्तः शंकरात्परः ।। १५ ।। <br>
अहं सुदर्शनं शंभुस्तेजसा च वयं समाः ।। <br>
ब्रह्मा स्रष्टा च योगेन नास्माभिस्तेजसा समः ।।१६।। <br>
इत्येवं कथितं सर्वे शंकरस्य यशोऽमलम् ।। <br>
तथाऽप्यस्य दर्पभङ्गं किं भूयः श्रोतुमिच्छसि ।।११७।। <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे श्रीकृष्णकृतशंकरप्रशंसा नाम षट्त्रिंशोऽध्यायः ।।३६।। <br>
<br>
