<br>
राधिकोवाच ॥ <br>
सुचिरं च मृतं कामं शंकरेण च जीवितम् ॥ <br>
रतिः पुनः प्रियं प्राप्य किं चकार मुदाऽन्विता ॥ १ ॥ <br>
स्त्रीणां स्वस्वामिविच्छेदो मरणादतिदुष्करः ॥ <br>
पुनः संमेलनं भर्तुः सुखं परमदुर्लभम् ॥ २ ॥ <br>
शिवः सतीं तां संप्राप्य सङ्गे मङ्गलकर्मणि॥ <br>
चिरं प्रनष्टविरहः किं चकार मुदाऽन्वितः ॥ ३ ॥ <br>
कलत्रविरहः पुंसां सर्वशोकात्सुदुष्करः ॥ <br>
पुनः संमीलनं तस्याः प्राणदानाधिकं सुखम् ॥ ४ ॥ <br>
रतिः पुंसो विरहिणी शिवः स्त्रीविरही चिरम् ॥ <br>
द्वयोर्द्वयोश्च संप्राप्तौ किं बभूव द्वयोः सुखम् ॥ ५ ॥ <br>
तदेवं श्रोतुमिच्छामि परं कौतूहलं मम ॥ <br>
कृपया विदुषां श्रेष्ठ सव्यासं कथय प्रभो ॥ ६ ॥ <br>
मेलनं शक्तिशिवयो रतिमन्मथयोस्ततः ॥ <br>
शोकापहं श्रुतवतां सर्वमङ्गलकारणम् ॥ ७ ॥ <br>
नारायण उवाच ॥ <br>
इत्युक्त्वा राधिका देवी सस्मिता विरराम ह ॥ <br>
कृष्णस्तद्वचनं श्रुत्वा सस्मितस्तामुवाच ह ॥ ८ ॥ <br>
कृष्ण उवाच ॥ <br>
मृतं कामं पुनः प्राप्य कामार्ता कामकामिनी ॥ <br>
स्वालयं तं समानीय हरोद्वाहगृहादहो ॥ ९ ॥ <br>
भर्तुः सुवेषं विविधं स्वात्मनः स्वालिभिर्मुदा ॥ <br>
कारयामास यत्नेन सा रती रमणोत्सुका ॥ 4.46.१० ॥ <br>
ज्ञात्वा कामस्तु तद्भावं कामशास्त्रविधायकः ॥ <br>
रत्नयानं समारुह्य जगाम स्वालयाद्वनम् ॥ ११ ॥ <br>
शैलेशैलेऽतिरम्ये च नद्यांनद्यां नदेनदे ॥ <br>
द्वीपेद्वीपे सिन्धुतटे पुष्पोद्याने मनोहरे ॥ १२ ॥ <br>
काञ्चने भूमिनिकरे वटमृलेऽतिनिर्जने ॥ <br>
नदीपुलिनभूम्यां च पुष्पिते पुष्पकानने ॥ १३ ॥ <br>
भ्रमरध्वनिसंयुक्ते पुंस्कोकिलरुतश्रुते ॥ <br>
सुगन्धिवायुनाऽऽकीर्णे दधती जलसीकरम् ॥ १४ ॥ <br>
चित्तेषु चेतनानां च हरणं योषितामहो ॥ <br>
कलामानप्रकारेण शृङ्गारं च चकार सा ॥१५॥ <br>
पूर्णमब्दशतं दिव्यं स रेमे वामया सह ॥ <br>
दिवानिशं न बुबुधे संसक्तः सततं मुदा ॥ १६ ॥ <br>
तस्थतुस्तौ च तत्रैव संसक्तौ सततं मुदा ॥<br>
सुरतौ च न विरतौ रतिशास्त्रविशारदौ ॥ १७ ॥ <br>
पतिविच्छेदसंतापं विजहौ सा रतिर्मुदा ॥ <br>
प्राप्य रत्नमपहृतं कः क्षणं त्यक्तुमुत्सहेत् ॥ १८ ॥ <br>
इत्येवं कथितं सर्वं रतिसंतापकारणम् ॥ <br>
शृङ्गारं शक्तिशिवयोरतुलं शृणु राधिके ॥ १९ ॥ <br>
शृण्वतां कर्णपीयूषं परमाश्चर्यमीप्सितम् ॥ <br>
सर्वसंतापहरणं सुखदं पुण्यदं शुभम् ॥ 4.46.२० ॥ <br>
वसञ्छ्वशुरगेहे स पार्वत्या सह शंकरः ॥ <br>
तदनुज्ञां समादाय क्रीडार्थं प्रययौ वनम् ॥ २१ ॥ <br>
रत्नस्यन्दनमारुह्य रत्नसारपरिच्छदम्॥ <br>
रत्नसारेण खचितं रचितं विश्वकर्मणा ॥ २२ ॥ <br>
शतशृङ्गे सुवसने मलये गन्धमादने ॥ <br>
नन्दने पुष्पभद्रे च पारिभद्रे च भद्रके॥२३॥<br>
पुलिन्दे च कलिन्दे च पुंड्रे पिंडारकेंऽधके ॥ <br>
वनेवनेऽतिरम्ये च सागराणां तटेतटे ॥ २४ ॥ <br>
निकटेऽस्तगिरेः पार्श्ववटमूले मनोहरे ॥ <br>
चकार करुणां यत्र परित्यज्य सती शिवम् ॥ २५ ॥<br>
नानास्थानेषु  रहसि पशुपक्षिविवर्जिते ॥ <br>
यथामनोरथंगामी स रेमे वामया सह ॥ २६ ॥ <br>
यत्रयत्र शिवं नीत्वा बभ्राम धरणीतलम् ॥ <br>
तत्सर्वं दर्शयामास सतीं शंभुर्मुदाऽन्वितः ॥ २७ ॥ <br>
कृत्वा विहारं सुचिरं न पूर्णं मानसं तयोः ॥ <br>
महाशृङ्गारमारेभे सहस्राब्दं जगत्पिता ॥ २८ ॥ <br>
मायातीतोऽतिमायेशो मायासक्तः स्वमायया ॥ <br>
कालं न बुबुधे योगी सुखेन कालकारकः ॥ २९ ॥ <br>
शक्तिशक्तिमतोस्तत्र न बभूव परिश्रमः ॥ <br>
जहतोः सर्वसंतापमन्योन्यविरहोद्भवम् ॥ 4.46.३० ॥ <br>
सुखसंसक्तमनसोः पुलकाञ्चितगात्रयोः ॥<br>
कामबाणमूर्च्छितयोः पुष्पशय्याशयानयोः ॥ ३१ ॥ <br>
नग्नयोः सुखसंभोगाद्रतिशास्त्रविधिज्ञयोः ॥ <br>
नखदन्तप्रहारैश्च क्षतविक्षतदेहयोः ॥ ३२ ॥<br>
चन्दनागुरुकस्तूरीसिन्दूरबिन्दुलिप्तयोः॥<br>
निबद्धकेशकबरीश्लथयोश्छिन्नमाल्ययोः॥ ३३ ॥<br>
वसनानां नूपुराणां कङ्कणानां च सुन्दरि ॥ <br>
वलयानां कुण्डलानां शब्दैः क्रीडां प्रकुर्वतोः ॥ ३४ ॥ <br>
पुष्पतल्पं दलितयोर्बाष्पोत्कर्षं च बिभ्रतोः ॥ <br>
तेजसा समयोः शश्वत्क्रीडया कौतुकेन च ॥ ३९ ॥ <br>
भारेण विश्वंभरयोर्भाराक्रान्ता वसुन्धरा ॥ <br>
सा विदीर्णा चकम्पे च सशैलवनसागरा॥३६॥<br>
तयोर्भरभराक्रान्तधरायाश्च भरेण च ॥ <br>
भाराक्रान्तो हि शेषश्च तद्भरार्तोऽपि कच्छपः ॥ ३७ ॥ <br>
कच्छपस्य भरेणैव सर्वाधारा समीरणाः ॥ <br>
महाविक्लवयुक्ताश्च सर्वप्राणाश्च स्तम्भिताः ॥ ३८ ॥ <br>
स्तम्भितेषु समीरेषु त्रिलोका भयविह्वलाः ॥ <br>
ब्रह्मादयः सुराः सर्वे वैकुण्ठं शरणं ययुः ॥ ३९ ॥ <br>
सर्वं निवेदनं चक्रुर्नारायणपदाम्बुजे ॥ <br>
नारायणश्च भगवानुवाच कमलोद्भवम् ॥ 4.46.४० ॥ <br>
श्रीनारायण उवाच ॥ <br>
शृङ्गारभङ्गसमयो भविता नाधुना विधे ॥ <br>
कालप्रयुक्तं कार्यं च सिद्धं तत्समयोचितम् ॥ ४१ ॥ <br>
पूर्णे वर्षसहस्रे च स्वेच्छया विरमिष्यति ॥ <br>
शंभोः संयोगमिष्टं च को भेदं कर्तुमीश्वरः ॥४२॥ <br>
स्त्रीपुंसो रतिविच्छेदमुपायेन करोति यः ॥ <br>
तस्य स्त्रीपुंसयोर्भेदो भवेज्जन्मनिजन्मनि ॥ ४३ ॥ <br>
यात्यन्ते कालसूत्रे च वर्षलक्षं स पातकी ॥ <br>
भ्रष्टज्ञानो नष्टकीर्तिरलक्ष्मीको भवेदिह॥४४॥<br>
रम्भायुक्तं शक्रमिमं चकार विरतं रतौ ॥ <br>
महामुनीन्द्रो दुर्वासास्तत्स्त्रीभेदो बभूव ह ॥ ४५ ॥ <br>
पुनरन्यां स संप्राप्य निषेव्य शूलपाणिनम् ॥ <br>
दिव्यवर्षसहस्रं च विजहौ विरहज्वरम् ॥ ४६ ॥ <br>
रोहिणीसहितं चन्द्रं चकार विरतं रतौ ॥ <br>
महर्षिर्गौतमस्तस्य स्त्रीविच्छेदो बभूव ह ॥ ४७ ॥ <br>
पुनः शिवं समाराध्य प्राप्याहल्यां च पुष्करे ॥ <br>
दिव्यवर्षसहस्रं च विजहौ विरहज्वरम् ॥ ४८ ॥ <br>
मुनिः स्वभार्यासंसक्ते दिवसे निर्जने वने ॥ <br>
ब्रह्माण्डकसुतं नीत्वा चकार विरतं रुषा ॥ ४९ ॥ <br>
बभूव पुत्रविच्छेदस्तस्य कल्पान्तरे पुनः ॥<br>
शिवं निषेव्य संप्राप्य पुत्रं तत्याज विक्लवम् ॥ 4.46.५० ॥ <br>
हरिश्चन्द्रो हालिकं च वृषल्या सह संयुतम् ॥ <br>
वारयामास निश्चेष्टं निर्जने तत्फलं शृणु ॥ ५१ ॥ <br>
भ्रष्टः श्रीराज्यवित्तेभ्यस्तं चकारावलीलया ॥ <br>
विश्वामित्रो महर्षिश्च ताडयामास तं पुरा ॥॥ ५२ ॥ <br>
ततः शिवं समाराध्य दातारं सर्वसंपदाम् ॥ <br>
सद्यो जगाम वैकुण्ठं सगणो मम मन्दिरम् ॥ ५३ ॥ <br>
आजामिलं द्विजश्रेष्ठं वृषल्या सह संयुतम् ॥ <br>
न भिया वारयामासुः सुरास्तं चापि केचन ॥ ५४ ॥ <br>
निष्पन्ने कर्मभोगे च स मद्भक्तो मुमोच ह ॥<br>
मन्नामस्मृतिमात्रेण चाजगाम ममालयम् ॥ ५५ ॥ <br>
सर्वं निषेकसाध्यं च निषेको बलवान्विधे ॥ <br>
निषेकफलदाताऽहं निषेकः केन वार्यते ॥ ५६ ॥ <br>
दिव्यं वर्षसहस्रं च शंभोः संभोगकर्मकृत् ॥ <br>
निषेकफलदातुस्तु निषेकफलसंचयम् ॥ ५७ ॥ <br>
पूर्णे वर्षसहस्रे च गत्वा तत्र महेश्वरः ॥ <br>
येन वीर्यं पतेद्भूमौ तत्करिष्यति निश्चितम् ॥९८ ॥ <br>
तत्र वीर्ये च भविता स्कन्दको भक्ततारकः ॥ <br>
सदा भद्रस्वरूपोऽहं भयं किं वो मयि स्थिते ॥ ५९ ॥ <br>
अधुना त्वं गृहं गच्छ भगवान्स्वगणैः सह ॥ <br>
करोतु शंभुः संभोगं पार्वत्या सह निर्जने॥॥ 4.46.६० ॥ <br>
इत्युक्त्वा कमलाकान्तः शीघ्रं स्वान्तःपुरं ययौ ॥<br>
स्वालयं प्रययुर्देवाः शिवः स्वस्थो रतौ रतः ॥ ६१ ॥ <br>
नारायण उवाच ॥ <br>
इत्युक्त्वा राधिकां कृष्णः सकटाक्षां च सस्मिताम् ॥ <br>
जगाम चन्दनवनं निर्जने च तया सह ॥ ६२ ॥ <br>
अतीव निर्जनं रम्यं वायुना सुरभीकृतम् ॥ <br>
पुष्पोद्यानैः समाकीर्णं तत्र क्रीडां चकार ह ॥ ६३ ॥ <br>
पुष्पतल्पसमाकीर्णे परपुष्टरुतश्रुते ॥ <br>
भ्रमरवध्वनि संयुक्ते कामिनीनां मनोहरे ॥ ६४ ॥ <br>
कृष्णसंभोगमात्रेण सुखसंमूर्च्छिता च सा ॥ <br>
अतीव मूर्च्छितः कृष्णो राधाङ्गस्पर्शमात्रतः ॥॥ ६५ ॥ <br>
तस्थतुस्तत्र संयुक्तौ राधारासेश्वरौ मुने ॥ <br>
अतीवरतिनिश्चेष्टौ किं भूयः श्रोतुमिच्छसि ॥ ६६ ॥ <br>
इत्येवं मङ्गलं कर्म यः शृणोति समाहितः ॥ <br>
कदाचिद्बन्धुविच्छेदो न भवेत्तस्य नारद ॥६७॥ <br>
महाशोकार्णवे मग्नो भेदे पुत्रकलत्रयोः॥<br>
मद्भृत्यानां च बन्धूनां मासं श्रुत्वा लभेद्ध्रुवम् ॥ ६८ ॥ <br>
सूत उवाच ॥ <br>
इत्युक्त्वा धर्मपुत्रश्च विरराम महामुनिः ॥ <br>
पुनः संप्रष्टुमारेभे देवर्षिः कौतुकान्वितः ॥ ६९ ॥ <br>
इति श्रीब्रह्मवैवर्ते महापुराणे श्रीकृष्णजन्मखंडे नारायणनारदसंवादे मंगलवर्णनं नाम षट्चत्वारिंशोऽध्यायः ॥ ४६ ॥ <br>
<br>
