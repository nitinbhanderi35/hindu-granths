।। श्रीनारायण उवाच ।। ।। <br>
राधा रतिगृहं गत्वा न ददर्श हरिं मुने ।। <br>
विरजां च सरिदूपां दृष्ट्वा गेहं जगाम सा।।१।।<br>
श्रीकृष्णो विरजां दृष्ट्वा सरिद्रूपां प्रियां सतीम् ।। <br>
उच्चै रुरोद विरजातीरे नीरमनोहरे।।२।।<br>
ममांतिकं समागच्छ प्रेयसीनां परे वरे ।। <br>
त्वया विनाऽहं सुभगे कथं जीवामि सुंदरि ।। ३ ।। <br>
नद्यधिष्ठात्रि देवि त्वं भव मूर्तिमती सती ।। <br>
ममाशिषा रूपवती सुंदरी योषिता वरा।।४।।<br>
पूर्वरूपाच्च सौभाग्यादिदानीं सुभगा भव ।। <br>
पुरातनं शरीरं ते सरिदूपमभूत्सति ।।५।। <br>
जलादुत्थाय चागच्छ विधाय तनुमुत्तमाम्।। <br>
अष्टौ सिद्धीर्मया दत्ताः सुरसुंदरि सत्वरम् ।। ६ ।। <br>
कृष्णाज्ञया च विरजा विधाय तनुमुत्तमाम् ।। <br>
आजगाम हरेरग्रे साक्षाद्राधेव सुंदरी ।। ७ ।। <br>
पीतवस्त्रपरीधाना स्मेराननसरोरुहा ।। <br>
पश्यंतं प्राणनाथं च पश्यंती वक्रचक्षुषा ।। ८ ।। <br>
नितंबश्रोणिभारार्ता पीनोन्नतपयोधरा ।। <br>
मानिनी मानिनीनां च गजेंद्रमंदगामिनी ।। ९ ।। <br>
सुंदरी सुदरीणां च धन्या मान्या च योषिताम् ।। <br>
चारुचंपकवर्णाभा पक्वबिंबाधरा वरा ।।4.3.१०।। <br>
पक्व दाडिमबीजाभदंतपंक्तिमनोहरा ।। <br>
शरत्पार्वणचंद्रास्या फुल्लेंदीवरलोचना ।। ११ ।। <br>
कस्तूरीबिंदुना सार्धं सिंदूरबिंदुभूषिता ।। <br>
चारुपत्रक शोभाढ्या सुचारुकबरीयुता ।। १२ ।। <br>
रत्नकुंडलगंडस्था भूषिता रत्नमालया ।। <br>
गजमौक्तिकनासाग्रा मुक्ताहारविराजिता ।। १३ ।। <br>
रत्नकंकणकेयूरचारुशंखकरोज्ज्वला ।। <br>
किंकिणीजालशब्दाढ्या रत्नमंजीररंजिता ।। १४ ।। <br>
तां च रूपवतीं दृष्ट्वा प्रेमोद्रेका जगत्पतिः ।। <br>
चकारालिंगनं तूर्णं चुचुंब च मुहुर्मुहुः ।।१५।। <br>
नानाप्रकारशृंगारं विपरीतादिकं विभुः ।। <br>
रहसि प्रेयसीं प्राप्य चकार च पुनः पुनः ।। १६ ।। <br>
विरजा सा रजोयुक्ता धृत्वा वीर्यममोघकम् ।। <br>
सद्यो बभूव तत्रैव धन्या गर्भवती सती।। १७ ।। <br>
दधार गर्भमीशस्य दिव्यं वर्षशतं च सा ।। <br>
ततः सुषाव तत्रैव पुत्रान्सप्त मनोहरान् ।। १८ ।। <br>
माता सा सप्तपुत्राणां श्रीकृष्णस्य प्रिया सती ।। <br>
तस्थौ तत्र सुखासीना सार्द्धं पुत्रैश्च सप्तभिः ।। १९ ।। <br>
एकदा हरिणा सार्द्धं वृंदारण्ये च निर्जने ।। <br>
विजहार पुनः साध्वी शृंगारासक्तमानसा ।। 4.3.२० ।। <br>
एतस्मिन्नंतरे तत्र मातुः क्रोडं जगाम ह ।। <br>
कनिष्ठपुत्रस्तस्याश्च भ्रातृभिः पीडितो भिया ।। २१ ।। <br>
भीतं स्वतनयं दृष्ट्वा तत्याज तां कृपानिधिः ।। <br>
क्रोडे चकार बालं सा कृष्णो राधागृहं ययौ ।। २२ ।। <br>
प्रबोध्य बालं सा साध्वी न ददर्शांतिके प्रियम् ।। <br>
विललाप भृशं तत्र शृंगारातृप्तमानसा ।। २३ ।। <br>
शशाप स्वसुतं कोपाल्लवणोदो भविष्यसि।। <br>
कदाऽपि ते जलं केचिन्न खादिष्यंति जीविनः ।। २४ ।। <br>
शशाप बालान्सर्वांश्च यांतु मूढा महीतलम् ।। <br>
गच्छध्वं च महीं मूढा जंबुद्वीपं मनोहरम् ।। २५ ।। <br>
स्थितिर्नैकत्र युष्माकं भविष्यति पृथक्पृथक् ।। <br>
द्वीपे द्वीपे स्थितिं कृत्वा तिष्ठंतु सुखिनः सदा ।। २६ ।। <br>
द्वीपस्थाभिर्नदीभिश्च सह क्रीडंतु निर्जने ।। <br>
कनिष्ठो मातृशापाच्च लवणोदो बभूव ह ।। २७ ।। <br>
कनिष्ठः कथयामास मातृशापं च बालकान् ।। <br>
आजग्मुर्दुःखिताः सर्वे मातृस्थाने च बालकाः।।२८।।<br>
श्रुत्वा विवरणं सर्वे प्रजग्मुर्धरणीतलम् ।। <br>
प्रणम्य चरणं मातुर्भक्तिनम्रात्ममूर्तयः ।। २९ ।। <br>
सप्तद्वीपसमुद्राश्च सप्त तस्थुर्विभागशः ।। <br>
कनिष्ठाद्वृद्धपर्यंतं द्विगुणं द्विगुणं मुने ।। 4.3.३० ।। <br>
लवणेक्षुसुरा सर्पिर्दधिदुग्धजलार्णवाः ।। <br>
एतेषां च जलं पृथ्व्यां सस्यार्थं च भविष्यति ।। ३१ ।। <br>
व्याप्ताः समुद्राः सप्तैव सप्तद्वीपां वसुंधराम् ।। <br>
रुरुदुर्बालकाः सर्वे मातृभ्रातृशुचाऽन्विताः ।। ३२ ।। <br>
रुरोद च भृशं साध्वी पुत्रविच्छेदकातरा ।। <br>
मूर्च्छामवाप शोकेन पुत्राणां भर्तुरेव च ।। ३३ ।। <br>
तां शोकसागरे मग्नां विज्ञाय राधिकापतिः ।। <br>
आजगाम पुनस्तस्याः स्मेराननसरोरुहः ।। ३४ ।। <br>
दृष्ट्वा हरिं सा तत्याज शोकं रोदनमेव च ।। <br>
आनन्दसागरे मग्ना दृष्ट्वा कांतं बभूव ह ।।३५।। <br>
चकार श्रीहरिं क्रोडे विजहार स्मरातुरा ।। <br>
तां च पुत्र परित्यक्तां हरिस्तुष्टो बभूव ह।। ३६ ।। <br>
वरं तस्यै ददौ प्रीत्या प्रसन्नवदनेक्षणः ।। <br>
कांते नित्यं तव स्थानमागमिष्यामि निश्चितम् ।। ३७ ।। <br>
यथा राधा तत्समा त्वं भविष्यसि प्रिया मम ।। <br>
पुत्रान्द्रक्ष्यसि नित्यं त्वं मद्वरस्य प्रसादतः ।। ३८ ।। <br>
इत्युक्तवंतं श्रीकृष्णं वसंतं विरजांतिके ।। <br>
दृष्ट्वा राधावयस्याश्च कथयामासुरीश्वरीम् ।। ३९ ।। <br>
श्रुत्वा रुरोष सा देवी सुष्वाप क्रोधमंदिरे ।। <br>
एतस्मिन्नंतरे कृष्णो जगाम राधिकांतिकम् ।। 4.3.४० ।। <br>
स तस्थौ राधिकाद्वारे श्रीदाम्ना सह नारद ।। <br>
रासेश्वरी हरिं दृष्ट्वा रुष्टोवाच प्रियं पुरः ।। ४१ ।। <br>
मत्तो बहुतराः कांता गोलोके संति ते हरे ।। <br>
याहि तासां सन्निधानं मया ते किं प्रयोजनम् ।। ४२ ।। <br>
विरजा प्रेयसी कांता सरिद्रूपा बभूव ह ।। <br>
देहं त्यक्त्वा मम भयात्तथाऽपि याहि तां प्रति ।। ४३ ।। <br>
तत्तीरे मंदिरं कृत्वा तिष्ठ तिष्ठ च याहि ताम्।। <br>
नदी बभूव सा त्वं च नदो भवितुमर्हसि ।। ४४ ।। <br>
नदस्य नद्या सार्द्धं च संगमो गुणवान्भवेत् ।। <br>
स्वजातौ परमा प्रीतिः शयने भोजने सुखात् ।। ४५ ।। <br>
देवचूडामणेः क्रीडा नद्या सार्द्धमहो बत ।। <br>
महाजनः स्मेरमुखः श्रुत्वा सद्यो भविष्यति ।। ४६ ।। <br>
ये त्वां वदंति सर्वेशं ते किं जानंति तत्त्वतः ।। <br>
भगवान्सर्वभूतात्मा नदीं संभोक्तुमिच्छति ।। ४७ ।। <br>
इत्युक्त्वा राधिका देवी विरराम रुषाऽन्विता ।। <br>
नोत्तस्थौ भूमिशयनाद्गोपीलक्षसमन्विता।।४८ ।।<br>
काश्चिच्चामरहस्ताश्च काश्चित्सूक्ष्मांशुकांबराः ।। <br>
काश्चित्तांबूलहस्ताश्च काश्चिन्मालाकरा वराः ।। ४९ ।। <br>
वासितोदकराः काश्चित्काश्चित्पद्मकरा वराः ।। <br>
काश्चित्सिंदूरहस्ताश्च पानहस्ताश्च काश्चन ।। 4.3.५० ।। <br>
रत्नालंकारहस्ताश्च काश्चित्कज्जलवाहिकाः ।। <br>
वेणुवीणाकराः काश्चित्काश्चित्कंकतिकाकराः ।। ५१ ।। <br>
काश्चिदावीरहस्ताश्च यंत्रहस्ताश्च काश्चन ।। <br>
सुगंधितैलहस्ताश्च काश्चन प्रमदोत्तमाः ।। ५२ ।। <br>
करतालकराः काश्चिद्गेंदुहस्ताश्च काश्चन ।। <br>
काश्चिन्मृदंगमुरजमुरलीतानकारिकाः ।। ५३ ।। <br>
संगीतनिपुणाः काश्चित्काश्चिन्नर्तनतत्पराः ।। <br>
क्रीडावस्तुकराः काश्चिन्मधुहस्ताश्च काश्चन ।। ५४ ।। <br>
सुधापात्रकराः काश्चिदंघ्रिपीठकराः पराः ।। <br>
वेषवस्तुकराः काश्चित्काश्चिच्चरणसेविकाः ।। ५५ ।। <br>
पुटांजलिकराः काश्चित्काश्चित्स्तुतिपरा वराः ।। <br>
एवं कतिविधाः संति राधिकापुरतो मुने ।। ५६ ।। <br>
बहिर्देशस्थिताः काश्चित्कोटिशः कोटिशः सदा ।। <br>
काश्चिद्द्वारनियुक्ताश्च वयस्या वेत्रधारिकाः ।। ५७ ।। <br>
कृष्णमभ्यंतरं गंतुं न ददुर्द्वारसंस्थिताः ।। <br>
पुरःस्थितं तं प्राणेशं राधा पुनरुवाच सा ।। <br>
नानुरूपमत्यकथ्ययमयोग्यमतिकर्कशम् ।। ५८ ।। <br>
।। राधिकोवाच ।। <br>
हे कृष्ण विरजाकांत गच्छ मत्पुरतो हरे ।। <br>
कथं दुनोषि मां लोल रतिचौरातिलंपट ।। ५९ ।। <br>
शीघ्रं पद्मावतीं गच्छ रत्नमालां मनोरमाम् ।। <br>
अथवा वनमालां वा रूपेणाप्रतिमां व्रज ।। 4.3.६० ।। <br>
हे नदीकांत देवेश देवानां च गुरोर्गुरो ।। <br>
मया ज्ञातोऽसि भद्रं ते गच्छ गच्छ ममाश्रमात् ।। ६३ ।। <br>
शश्वत्ते मानुषाणां च व्यवहारस्य लंपट ।। <br>
लभतां मानुषीं योनिं गोलोकाद्व्रज भारतम् ।। ६२ ।। <br>
हे सुशीले शशिकले हे पद्मावति माधवि ।। <br>
निवार्यतां च धूर्तोऽयं किंमस्यात्र प्रयोजनम् ।। ६३ ।। <br>
राधिकावचनं श्रुत्वा तमूचुर्गोपिका हरिम् ।। <br>
हितं तथ्यं च विनयं सारं यत्समयोचितम् ।। ६४ ।। <br>
काश्चिदूचुरिति हरे गच्छ स्थानांतरं क्षणम् ।। <br>
राधाकोपापनयने ह्यागमिष्यामहे वयम् ।। ६९ ।। <br>
काश्चिदूचुरिति प्रीत्या क्षणं गच्छ गृहांतरम् ।। <br>
त्वयैव वर्धिता राधा त्वां विना कं च वक्ष्यति ।। ६६ ।।<br>
काश्चिदूचुरिति प्रेम्णा राधिकायां हरिं मुने ।। <br>
क्षणं वृंदावनं गच्छ मानापनयनावधि ।। ६७ ।। <br>
काश्चिदित्यूचुरीशं च परिहासपरं वचः ।। <br>
मानापनयनं भक्त्या मानिन्याः कुरु कामुक ।। ६८ ।। <br>
काश्चनोचुरितीशं तं याहि जायांतरं तव ।। <br>
लोलुपस्य कथं नाथ करिष्यामो यथोचितम् ।। ६९ ।। <br>
काश्चनोचुरिति हरिं सस्मितं पुरतः स्थितम् ।। <br>
गत्वा समीपमुत्थाय मानापनयनं कुरु ।। 4.3.७० ।। <br>
काश्चनोचुरिति प्राणनाथं गोप्यो दुरक्षरम् ।। <br>
कः क्षमः सांप्रतं द्रष्टं राधिकामुखपंकजम् ।। ७१ ।। <br>
काश्चनोचुरिति विभुं व्रज स्थानांतरं हरे ।। <br>
कोपापनयने काले पुनरागमनं तव ।। ७२ ।। <br>
काश्चनोचुरितीदं तं प्रगल्भाः प्रमदोत्तमाः ।। <br>
वयं त्वां दारयिष्यामो न चेद्याहि गृहांतरम् ।। ७३ ।। <br>
काश्चिन्निवारयामासुर्माधवं प्रमदोत्तमाः ।। <br>
स्मितवक्त्रं च सर्वेशं स्वस्थमक्रोधमीश्वरम् ।। ७४ ।। <br>
गोपीर्भिर्वार्यमाणे च जगत्कारणकारणे ।। <br>
सद्यश्चुकोप श्रीदामा हरौ गेहांतरं गते ।। ७९ ।। <br>
कोपादुवाच श्रीदामा राधिकां परमेश्वरीम् ।। <br>
रक्तपद्मेक्षणां रुष्टां रक्तपंकजलोचनाम् ।। ७६ ।। <br>
।। श्रीदामोवाच ।। ।। <br>
कथं वदसि मातस्त्वं कटुवाक्यं मदीश्वरम् ।। <br>
विचारणां विना देवि करोषि भर्त्सनं वृथा ।। ७७ ।। <br>
ब्रह्मानंतेशदेवेशं जगत्कारणकारणम् ।। <br>
वाणीपद्मालयामायाप्रकृतीशं च निर्गुणम् ।। ७८ ।। <br>
स्वात्मारामं पूर्णकामं करोषि त्वं विडंबनम् ।। <br>
देवीनां प्रवरा त्वं च निबोध यस्य सेवया ।। ७९ ।। <br>
यस्य पादार्चनेनैव सर्वेषामीश्वरी परा ।। <br>
तन्न जानासि कल्याणि किमहं वक्तुमीश्वरः ।। 4.3.८० ।। <br>
भ्रूभंगलीलया कृष्णः स्रष्टुं शक्तश्च त्वद्विधाः ।। <br>
कोटिशः कोटिशो देव्यस्तं न जानासि निर्गुणम् ।। ८१ ।। <br>
वैकुंठे श्रीहरेरस्य चरणांबुजमार्जनम् ।। <br>
करोति केशैः शश्वच्छ्रीः सेवनं भक्तिपूर्वकम् ।। ८२ ।। <br>
सरस्वती च स्तवनैः कर्णपीयूषसुंदरैः ।। <br>
सततं स्तौति यं भक्त्या न जानासि तमीश्वरम् ।। ८३ ।। <br>
भीता च प्रकृतिर्माया सर्वेषां बीजरूपिणी ।। <br>
सततं स्तौति यं भक्त्या तं न जानासि मानिनि ।। ८४ ।। <br>
स्तुवंति सततं वेदा महिम्नः षोडशीं कलाम् ।। <br>
कदापि न विजानंति तं न जानासि भामिनि ।। ८५ ।।<br>
वक्त्रैश्चतुर्भिर्यं ब्रह्मा वेदानां जनको विभुः ।। <br>
स्तौति सेवां च कुरुते चरणांबुजमीश्वरि ।। ८६ ।। <br>
शंकरः पंचभिर्वक्त्रैः स्तौति यं योगिनां गुरुः ।। <br>
साश्रुपूर्णः सपुलकः सेवते चरणांबुजम् ।। ८७ ।। <br>
शेषः सहस्रवदनैः परमात्मानमीश्वरम् ।। <br>
सततं स्तौति यं भक्त्या सेवते चरणांबुजम् ।। ८८ ।। <br>
धर्मःपाता च सर्वेषां साक्षी च जगतां पतिः ।। <br>
भक्त्या च चरणांभोजं सेवते सततं मुदा।।८९।। <br>
श्वेतद्वीपनिवासी यः पाता विष्णुः स्वयं विभुः ।। <br>
तस्यांशश्च तथा यं यं धार्यतेऽप्यक्षरं परम् ।।4.3.९०।। <br>
सुरासुरमुनींद्राश्च मनवो मानवा बुधाः ।। <br>
सेवंते न हि पश्यंति स्वप्नेऽपि चरणांबुजम्।।९१।।<br>
क्षिप्रं रोषं परित्यज्य भज पादांबुजं हरेः।।<br>
भ्रूभंगलीलामात्रेण सृष्टिसंहर्तुरेव च ।। ९२ ।। <br>
निमेषमात्रादस्यैव ब्रह्मणः पतनं भवेत् ।। <br>
यस्यैकदिवसेऽप्यष्टाविंशतींद्राः पतंत्यपि ।। ९३ ।। <br>
एवमष्टोत्तरशतमायुर्यस्य जगद्विधेः ।। <br>
त्वं वा काऽन्याश्च वा राधे मदीश्वरवशेऽखिलम् ।।९४।। <br>
श्रीदाम्नो वचनं श्रुत्वा केवलं कटुमुज्ज्वलम् ।।<br>
सद्यश्चुकोप सा ब्रह्मन्सद्यः प्राणेश्वरी हरेः ।। ९५ ।। <br>
रासेश्वरी बहिर्गत्वा तमुवाच ह निष्ठुरम् ।। <br>
स्फुरदोष्ठी मुक्तकेशी रक्तांभोरुहलोचना ।।९६।। ।। <br>
राधिकोवाच ।। <br>
रेरे जाल्म महामूढ शृणु लॆपटकिंकर ।। <br>
त्वं च जानासि सर्वार्थं न जानामि त्वदीश्वरम् ।। ९७ ।। <br>
त्वदीश्वरश्च श्रीकृष्णो न ह्यस्माकं व्रजाधम ।। <br>
जानामि जनकं स्तौषि सदा निंदसि मातरम् ।। ९८ ।। <br>
यथाऽसुराश्च त्रिदशा नित्यं निंदंति संततम् ।। <br>
तथा निंदसि मां मूढ तस्मात्त्वमसुरो भव ।। ९९ ।। <br>
गोप व्रजासुरीं योनिं गोलोकाच्च बहिर्भव ।। <br>
मयाऽद्य शप्तो मूढस्त्वं कस्त्वां रक्षितुमीश्वरः ।। 4.3.१०० ।। <br>
रासेश्वरी तमित्युक्त्वा सुष्वाप विरराम च ।। <br>
वयस्याः सेवयामासुश्चामरै रत्नमुष्टिभिः ।। १०१ ।। <br>
श्रुत्वा च वचनं तस्याः कोपेन स्फुरिताधरः ।। <br>
शशाप तां च श्रीदामा व्रज योनिं च मानुषीम् ।। <br>
श्रीदामोवाच ।। ।। <br>
मानुष्या इव कोपस्ते तस्मात्त्वं मानुषी भुवि ।। १०२ ।। <br>
भविष्यसि न संदेहो मया शप्ता त्वमंबिके ।। <br>
छायया कलया वाऽपि परशक्त्या कलंकिना ।। १०३ ।। <br>
मूढा रापाणपत्नी त्वां वक्ष्यति जगतीतले ।। <br>
रापाणः श्रीहरेरंशो वैश्यो वृंदावने वने ।। १०४ ।। <br>
भविष्यति महायोगी  राधाशापेन गर्भजः ।। <br>
गोकुले प्राप्य तं कृष्णं विहरिष्यसि कानने ।। १०५ ।। <br>
भविता ते वर्षशतं विच्छेदो हरिणा सह ।। <br>
पुनः प्राप्य तमीशं च गोलोकमागमिष्यसि।। १०६ ।। <br>
तामित्युक्त्वा च नत्वा च स जगाम हरेः पुरः ।। <br>
गत्वा प्रणम्य श्रीकृष्णं शापाख्यानमुवाच ह ।। १०७ ।। <br>
आनुपूर्व्यात्तु तत्सर्वं रुरोद च भृशं पुनः ।। <br>
उवाच तं रुदंतं च गच्छध्वं धरणीतलम् ।। १०८ ।। <br>
न जेता ते त्रिभुवने ह्यसुरेंद्रो भविष्यसि ।। <br>
काले शंकरशूलेन देहं त्यक्त्वा ममांतिकम्।। १०९ ।। <br>
आगमिष्यसि पंचाशद्युगांते तु ममाशिषा ।। <br>
श्रीकृष्णस्य वचः श्रुत्वा तमुवाच शुचाऽन्वितः ।। 4.3.११० ।। <br>
त्वद्भक्तिरहितं मां च कदाचिन्न करिष्यसि ।। <br>
इत्युक्त्वा श्रीहरिं नत्वा जगाम स्वाश्रमाद्बहिः ।। १११ ।। <br>
पश्चाज्जगाम सा देवी रुरोद च पुनःपुनः ।।<br>
क्व यासि वत्सेत्युच्चार्य विललाप भृशं सती ।।११२।। <br>
श्रीदामाऽपि च तां नत्वा रुरोद प्रेमविह्वलः ।। <br>
स एव शंखचूडश्च बभूव तुलसीपतिः।। ११३ ।। <br>
गते श्रीदाम्नि सा देवी जगामेश्वरसन्निधिम् ।। <br>
सर्वं निवेदयामास हरिः प्रत्युत्तरं ददौ ।। ११४ ।। <br>
शोकातुरां च तां कृष्णो बोधयामास प्रेयसीम् ।। <br>
शंखचूडश्च कालेन संप्राप पुनरीश्वरम् ।। ११५ ।। <br>
राधा जगाम धरणीं वाराहे हरिणा सह ।। <br>
वृषभानुगृहे जन्म ललाभ गोकुले मुने ।। ११६ ।। <br>
इत्येवं कथितं सर्वं श्रीकृष्णाख्यानमंगलम् ।। <br>
सर्वेषां वांछितं सारं किं भूयः श्रोतुमिच्छसि ।।११७।। <br>
इति श्रीब्रह्मवैवर्ते महापुराणे श्रीकृष्णजन्मखंडे नारायणनारदसंवादे सप्तसमुद्रजन्म राधाश्रीदामशापोद्भवो नाम तृतीयोऽध्यायः ।। ३ ।। <br>
<br>
