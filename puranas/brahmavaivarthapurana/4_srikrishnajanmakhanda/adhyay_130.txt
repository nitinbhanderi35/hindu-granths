अथ त्रिंशदधिकशततमोऽध्यायः<br>
नारद उवाच<br>
सर्वं श्रुतं महाभाग नारशेषमभीप्सितम् ।<br>
किमपूर्व पुराणं च ब्रह्मवैवर्तमिष्टदम् ॥ १ ॥<br><br>
अधुना किं करिष्यामि तन्मां ब्रूहि जगद्गुरो ।<br>
आज्ञां कुरु तपस्यां च कर्तु यामि हिमालयम् ॥ २ ॥<br><br>
नारायण उवाच<br>
उवबर्हणगन्धर्दः पञ्चशत्कामिनीपतिः ।<br>
जन्मान्तरे भवानासीदधुना ब्रह्मपुत्रकः ॥ ३ ॥<br><br>
तास्वेका च सती रम्या तपसा शंकरं परम् ।<br>
आराध्य च वरं लेभे वाञ्छितं नारदं पतिम् ॥ ४ ॥<br><br>
सा च सृञ्जयकन्या च स्वर्णष्ठीवीसहोदरा ।<br>
तां विवाहं कुरुष्वेति शंकराज्ञा कथं वृथा ॥ ५ ॥<br><br>
सुन्दरी सुन्दरीष्वेवं कोमलां कमलाकलाम् ।<br>
पतिव्रतां महाभगां रम्यां सुप्रियवादिनीम् ॥ ६ ॥<br><br>
कामुकीं कमनीयां च शश्वत्सुस्थिरयौवनाम् ।<br>
विधात्रा लिखितं कर्म प्राक्तनं केन वार्यते ॥ ७ ॥<br>नाभुक्तं क्षीयते कर्म कल्पकोटिशतैरपि ।<br>
अवश्यमेव भोक्तव्यं कृतं शुभाशुभम् ॥ ८ ॥<br><br>
सूत उवाच<br>
नारायणवचः श्रुत्वा हृदयेन विदूयता ।<br>
प्रणम्य प्रययौ शीघ्रं नारदः सृञ्जयालयम् ॥ ९ ॥<br><br>
शौनक उवाच<br>
अहो सूत महाभाग श्रुतं किं परमाद्भुतम् ।<br>
किमपूर्वं रहस्यं च सरसं च पुरातनम् ॥ १० ॥<br><br>
अधुना श्रोतुमिच्छामि विवाहं नारदस्य च ।<br>
अतीन्द्रियस्य च मुनेर्ब्रह्मपुत्रस्य सांप्रतम् ॥ ११ ॥<br><br>
सूत उवाच<br>
नारदो मू(गु)ढरुपश्च दृष्टावा सृञ्जयकन्यकाम् ।<br>
तपस्विनीं महाभागां विष्णुव्रतपरायणाम् ॥ १२ ॥<br><br>
ययौ ब्रह्मसभां रम्यां सर्वदेवैः समावृताम् ।<br>
प्रणम्य पितरं शान्तः सर्वं तत्त्वमुवाच तम् ॥ १३ ॥<br><br>
ब्रह्मा प्रहृष्टवदनः श्रुत्वा वार्तां शुभावहाम् ।<br>
तपस्विनं च पुत्रं च संप्राप्य जगतां पतिः ॥ १४ ॥<br><br>
रत्ननिर्माणयानेन सार्धं देवैः शुभे क्षणे ।<br>
पुत्रं कृत्वा च पुरतो ययौ सृञ्जयमन्दिरम् ॥ १५ ॥<br><br>
तच्छ्रुत्वा सृञ्जयो राजा रत्नभूषणभूषिताम् ।<br>
गृहीत्वा कन्यकां रम्यां नारदाय ददौ मुदा ॥ १६ ॥<br><br>
सर्वस्वं दक्षिणां दत्त्वा मणिमुक्तादिकं तथा ।<br>
पुटाञ्जलियुतो भूत्वा परिहारे चकार सः ॥ १७ ॥<br><br>
कन्यां समर्प्य ब्रह्माणं राजा च योगिनां वरः ।<br>
रुरोद भृशमुच्चैश्च वत्से वत्स इतीरितम् ॥ १८ ॥<br><br>
क्व यासि त्यक्त्वा मद्गेहं शून्यं क मललोचने ।<br>
अहं यामि वनं घोरं त्वां त्यक्त्वा जीवितो मृतः ॥ १९ ॥<br><br>
प्रणम्य पितरं कन्या रुदन्तं मातरं तथा ।<br>
रुदतीं तां रुदन्ती साऽप्यारुरोह रथं विधेः ॥ २० ॥<br><br>
गृहीत्वा च सभार्यं च पुत्रं धाता मुदाऽन्वितः ।<br>
प्रययौ ब्रह्मलोकं च देवन्द्रैर्मुनिभिः सह ॥ २१ ॥<br><br>
ब्राह्मणान्बोजयामास साङ्गे मङ्गलकर्मणि ।<br>
देवानपि च सिद्धांश्च वादयामास दुंदुभिम् ॥ २२ ॥<br><br>
नारदस्तु मुनिश्रेष्ठो बाधितः पूर्वकर्मणा ।<br>
यस्य यत्प्राक्तनं विप्र दुर्लङ्ध्य केन वार्यते ॥ २३ ॥<br><br>
सुरम्ये पुष्पतल्पे च सुगन्धिचन्दनार्चिते ।<br>
स रेमे रामया सार्ध बुबुधे न दिवानिशम् ॥ २४ ॥<br><br>
एवं कृत्वा विवाहं च विरतो मुनिसत्तमः ।<br>
उवास ब्रह्मलोकेषु वटमूले मनोहरे ॥ २५ ॥<br><br>
तत्राऽऽजगाम नग्नश्च प्रज्वलन्ब्रह्मतेजसा ।<br>
सनत्कुमारो भगवान्साक्षाच्च बालको यथा ॥ २६ ॥<br><br>
सृष्टेः पूर्वश्च वयसा यथैव पञ्चहायनः ।<br>
अयूडोऽनुपनीतश्च वेदसंध्याविहीनकः ॥ २७ ॥<br><br>
कृष्णेति मन्त्रं जपति यस्य नारायणो गुरुः ।<br>
अनन्तकालकल्पं च भ्रातृभिश्च त्रिभिः सह ॥ २८ ॥<br><br>
वैष्णवानामग्रणीशो ज्ञानिनां च गुरोर्गुरुः ।<br>
आराद्दृष्ट्वा नारादस्तं भ्रातरं च सतां वरम् ॥ २९ ॥<br><br>
सहसा शिरसा भूमौ दण्डवत्प्रणनाम तम् ।<br>
उवाच नारदं बालः प्रहस्य परमार्थकम् ॥ ३० ॥<br><br>
सनत्कुमार उवाच<br>
अये भ्रातः किं करोषि कुशलं युवतीपतेः ।<br>
स्त्रीपुंसोर्वर्धते प्रेम नित्यं तन्नित्यनूतनम् ॥ ३१ ॥<br><br>
अर्गलं ज्ञानमार्गस्य भक्तिद्वारकपाटकम् ।<br>
मोक्षमार्गव्यवहितं चिरं बन्धनकारणम् ॥ ३२ ॥<br><br>
गर्भवासस्य बीजं च परं नरककारणम् ।<br>
पीयूषबुद्ध्या गरलं भुङ्क्ते पापी नराधमः ॥ ३३ ॥<br><br>
परं नारायणं त्यक्त्वा यस्याऽऽस्ते विषये मनः ।<br>
स वञ्चितो मायया चामृतं त्यक्त्वा विषं भजेत् ॥ ३४ ॥<br><br>
सर्वेषां कर्मभोगेऽस्ति कर्मिणामीश्वरं विना ।<br>
वयं विधातुः पुत्राश्च सा बुद्धिरिति देहिनाम् ॥ ३५ ॥<br><br>
यदि ते नास्ति भोगश्च कथं गन्धर्वजन्म च ।कथं दासीसुतस्त्वं च मुक्तश्च भक्तसङ्गतः ॥ ३६ ॥<br><br>
निर्गच्छ तपसे भ्रातस्त्यज मयामयीं प्रियाम् ।<br>
सुपुण्ये भारते वर्षे तपसा भज माधवम् ॥ ३७ ॥<br><br>
स्थिते नारायणे स्वेशे परे स्वपददातरि ।<br>
विषयी विषयान्धश्च वञ्चितो मायया ध्रुवम् ॥ ३८ ॥<br><br>
गृहाण मम मन्त्रं च कृष्ण इत्यक्षरद्वयम् ।<br>
सर्वेषामेव सन्त्राणां सारात्सारं परात्परम् ॥ ३९ ॥<br><br>
सर्वेषु च पुराणेषु वेदेषु च चतुर्षु च ।<br>
धर्मशास्त्रैषु तन्त्रैषु नास्त्येवास्मात्परो मनुः ॥ ४० ॥<br><br>
नारायणेन दत्तो मे पुष्करे सूर्यपर्वणि ।<br>
असंख्यकल्प जप्त्वाऽहं भ्रमामि सर्वपूजितः ॥ ४१ ॥<br><br>
इत्युक्त्वा स्नापयित्वा तं ददौ दस्मै परं मनुम् ।<br>
दिवानिशं स जपति पूतया मणिमालया ॥ ४२ ॥<br><br>
तस्मै शुभाशिषं दत्त्वा मन्त्रं च वैष्णवाग्रणीः ।<br>
गोलोकं प्रययौ द्रष्टुं भगवन्तं सनातनम् ॥ ४३ ॥<br><br>
नारदस्तु मनु प्राप्य सर्वसिद्धिप्रदं वरम् ।<br>
श्रीकृष्णे निश्चलां भक्तिं पूर्वकर्मनिकृन्तनीम् ॥ ४४ ॥<br><br>
त्यक्त्वा मायामयीं भार्यां भारतं तपसे ययौ ।<br>
कृतमालानदीतीरे ददर्श शंकरं परम् ॥ ४५ ॥<br><br>
दृष्ट्वा च सहसा मूर्ध्ना प्रणनाम शिवं मुनिः ।<br>
तमुवाच जगन्नाथो भक्तं च भक्तवत्सलः ॥ ४६ ॥<br><br>
महादेव उवाच<br>
अहो नारद दृष्ट्वा त्वां प्रसन्नोऽहं स्वतेजसा ।<br>
भक्तानां दर्शनं यत्र सुदिनं तच्छरीरिणाम् ॥ ४७ ॥<br><br>
अयं हि परमो लाभो देहिनां बक्तसंगमः ।<br>
स स्नातः सर्वतीर्थेषु यो ददर्श च वैष्णवाम् ॥ ४८ ॥<br><br>
अपि प्राप्तो महामन्त्रः सर्वतन्त्रसुदुर्लभः ।<br>
मया दत्तो गणेशाय स्कन्दाय स्वात्मजाय च ॥ ४९ ॥<br><br>
मह्यं दत्तश्च कृष्णेन गोलोके रासमण्डले ।<br>
ब्रह्मणे चापि धर्माय धर्मो नारायणाय च ॥ ५० ॥<br><br>
ब्रह्मा सनत्कुमाराय तुम्यं दत्तश्च तेन वै ।<br>
मन्त्रग्रहणमात्रेण जनो नारायणो भवेत् ॥ ५१ ॥<br><br>
विचारणं च नास्त्यत्र कालाकालं शुभाशुभम् ।<br>
पञ्चलक्षजपेनैव पुरश्चरणमस्य च ॥ ५२ ॥<br><br>
ध्यानं च सामवेदोक्तं तेन ध्यायेच्च वैष्णवः ।<br>
ध्यानं च पापदहनं कर्ममूलनिकृन्तनम् ॥ ५३ ॥<br><br>
कृष्णं नवघनश्यामं किशोरं पीतवाससम् ।<br>
शतकोटीन्दुसौन्दर्यं दधानमतुलं परम् ॥ ५४ ॥<br><br>
भूषितं भूषणौघैस्तैरमूल्यरत्ननिर्मितैः ।<br>
चन्दनोक्षितसर्वाङ्गं कौस्तुभेन विराजितम् ॥ ५५ ॥<br><br>
मयूरपिच्छचूडं च मालतीमाल्यमण्डितम् ।<br>
ईषद्धास्यप्रसन्नास्यं नित्योपास्यं शिवादिभिः ॥ ५६ ॥<br><br>
ध्यानासाध्यं दुराराध्यं निर्गुणं प्रकृतेः परम् ।<br>
सर्वेषां परमात्मानं भक्तानुग्रहविग्रहम् ॥ ५७ ॥<br><br>
वेदानिर्वचनीयं त वरं सर्वेश्वरं भजे ।<br>
ध्यानेनानेन तं ध्यात्वा भगवन्तं सनातनम् ॥ ५८ ॥<br><br>
भज तं परमानन्दं सत्यं नित्यं परात्परम् ।<br>
इत्युक्त्वा स्वपदं शंभूर्जगाम् परमेश्वरः ॥ ५९ ॥<br><br>
तं प्रणम्य जगन्नाथं नारदस्तपसे ययौ ।<br>
नारदः श्रीहरिं स्मृत्वा योगात्त्यक्त्वा कलेवरम्<br>
निलीनः पादपद्मे च पाद (पद्मा) पद्मार्चिते हरेः ॥ ६० ॥<br><br>
इति श्रीब्रह्मo महाo श्रीकृष्णजन्मखo उत्तo नारदनाo नारदविवाहादिप्रकरणं<br>
नाम त्रिंशदधिकशततमोऽध्यायः ॥ १३० ॥<br><br>
