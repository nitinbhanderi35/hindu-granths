नारद उवाच ॥ <br>
द्वादशीलङ्घने दोषः श्रुतस्त्वन्मुखतो मुने ॥ <br>
पराभवो मुनेश्चैव नृपत्राणं हरेरहो ॥ १ ॥ <br>
अधुना श्रोतुमिच्छामि सर्वेषामीप्सितं च मे ॥ <br>
एकादशीव्रतस्यास्य विधानं वद निश्चितम् ॥ २ ॥ <br>
अहो श्रुतौ श्रुतं किंचिन्मतभेदान्न निश्चितम् ॥ <br>
श्रुतीनां कारणमुखाच्छ्रोतुं कौतूहलं मम ॥ ३ ॥ <br>
नारायण उवाच ॥ <br>
एकादशीव्रतमिदं देवानामपि दुर्लभम् ॥ <br>
श्रीकृष्णप्रीतिजनकं तपः श्रेष्ठं तपस्विनाम् ॥४॥ <br>
देवानां च यथा कृष्णो देवीनां प्रकृतिर्यथा ॥ <br>
आश्रमाणां यथा विप्रो वैष्णवानां यथा शिवः ॥५॥ <br>
यथा गणेशः पूज्यानां यथा वाणी विपश्चिताम् ॥ <br>
शास्त्राणां च यथा वेदास्तीर्थानां जाह्नवी यथा ॥६॥ <br>
तैजसानां यथा स्वर्णं प्राणिनां वैष्णवो यथा ॥ <br>
धनानां च यथा विद्या सङ्गिनां च यथा प्रिया ॥७॥ <br>
प्रमथानां यथा रुद्रः श्रेयसां च यथा मतिः॥ <br>
आत्मा यथेन्द्रियाणां च चञ्चलानां यथा मनः ॥८॥ <br>
गुरुस्त्रीणां यथा माता बन्धूनां च यथा पतिः ॥ <br>
बलिष्ठानां यथा दैवं कालः कलयतां यथा ॥९॥ <br>
सुशीलं चैव मित्राणां शत्रूणां रुग्यथा मुने ॥ <br>
यथा कीर्तिः कीर्तिमतां गृहिणां च यथा गृहम् ॥ 4.26.१०॥ <br>
यथा खलो हिंसकानां दुष्टानां चैव पुंश्चली ॥ <br>
तेजस्विनां ग्रहेशश्च सहिष्णूनां यथा क्षितिः ॥ ११ ॥ <br>
यथाऽमृतं भक्षणानां दाहकानां यथाऽनलः ॥ <br>
यथा श्रीर्धनदातॄणां सतीनां च यथा सती ॥ १२ ॥ <br>
प्रजेशानां यथा ब्रह्मा सरितां सागरो यथा ॥ <br>
यथा साम श्रुतीनां च गायत्री छन्दसां यथा ॥१३॥ <br>
वृक्षाणां च यथाऽश्वत्थः पुष्पाणां तुलसी यथा ॥ <br>
यथा मार्गो हि मासानामृतूनां च यथा मधुः ॥ १४ ॥ <br>
आदित्यानां यथा सूर्यो रुद्राणां शंकरो यथा॥ <br>
यथा भीष्मो वसूनां च वर्षाणां भारतं यथा ॥ १५ ॥ <br>
देवर्षीणां यथा त्वं च ब्रह्मर्षीणां यथा भृगुः ॥ <br>
नृपाणां च यथा रामः सिद्धानां कपिलो यथा ॥ १६ ॥ <br>
यथा सनत्कुमारश्च योगिनां ज्ञानिनां वरः ॥ <br>
ऐरावतो गजेन्द्राणां पशूनां शरभो यथा ॥ १७ ॥ <br>
यथा हिमाद्रिः शैलानां मणीनां कौस्तुभो यथा ॥ <br>
सरस्वती नदीनां च यथा पुण्यस्वरूपिणी ॥ १८ ॥ <br>
गन्धर्वाणां चित्ररथो यथा श्रेष्ठश्च नारद ॥ <br>
यथा कुबेरो यक्षाणां सुमाली रक्षसां यथा ॥ १९ ॥ <br>
यथा श्रेष्ठा च नारीणां शतरूपा वरा परा ॥ <br>
मनूनां च यथा श्रेष्ठः स्वयं स्वायंभुवो मनुः ॥4.26.२०॥ <br>
सुन्दरीणां यथा रम्भा यथा माया च मायिनाम् ॥ <br>
एकादशीव्रतमिदं व्रतानां च वरं तथा ॥२१॥ <br>
कर्तव्यं च चतुर्णां च वर्णानां नित्यमेव च ॥ <br>
यतीनां वैष्णवानां ब्राह्मणानां विशेषतः ॥ २२ ॥ <br>
सत्यं सर्वाणि पापानि ब्रह्महत्यादिकानि च ॥ <br>
सन्त्येवौदनमाश्रित्य श्रीकृष्णव्रतवासरे ॥ २३ ॥ <br>
भुक्त्वैतानि च पापानि यो भुङ्क्ते तत्र मन्दधीः ॥ <br>
इहातिपातकी सोऽपि यात्यन्ते नरकं ध्रुवम्॥२४॥ <br>
एकादशीप्रमाणानि युगसंख्याकृतानि च ॥<br>
कुम्भीपाके महाघोरे स्थित्वा चण्डालतां व्रजेत्॥२९॥ <br>
गलितव्याधियुक्तश्च ततः सप्तसु जन्मसु॥<br>
पश्चान्मुक्तो भवेत्पापादित्याह कमलोद्भवः ॥२९॥ <br>
इत्येवं कथितं ब्रह्मन्यो दोषस्तत्र भोजने ॥ <br>
द्वादशीलङ्घने दोषो मयोक्तश्च श्रुतः पुरा ॥२७॥ <br>
दशमीलङ्घने दोषं निबोध कथयामि ते ॥ <br>
पुरा श्रुतो धर्मवक्त्राद्वेदसारोद्धृतोऽपि च ॥२८॥<br>
दशमीं यः कलामात्रां मूढोऽज्ञानेन लङ्घयेत् ॥ <br>
याति श्रीस्तद्गृहात्तूर्णं शापं दत्त्वा तु दारुणम् ॥२९॥ <br>
इह तद्वंशहानिश्च यशोहानिर्भवेद्ध्रुवम् ॥ <br>
अन्ते मन्वन्तरशतमन्धकूपे वसेद्द्विज ॥4.26.३०॥ <br>
दशम्येकादशी वापि द्वादशी यत्र वासरे ॥ <br>
तत्र भुक्त्वा परदिने उपोष्य व्रतमाचरेत् ॥३१॥ <br>
द्वादश्यां च व्रतं कृत्वा त्रयोदश्यां च पारणम् ॥ <br>
द्वादशीलङ्घने दोषो व्रतिनां तन्न विद्यते ॥ ३२ ॥ <br>
संपूर्णैकादशी यत्र प्रभाते किंचिदेव सा॥ <br>
तत्रोपोष्या द्वितीया च परा चेद्यदि वर्धते ॥३३॥ <br>
षष्टिदण्डात्मिका यत्र प्रभाते च तिथित्रयम् ॥ <br>
कुर्वन्ति गृहिणः पूर्वं चैव यत्यादयस्तथा ॥३४॥ <br>
परत्रानशनं कृत्वा नित्यकृत्यं समाचरेत् ॥ <br>
व्रते जागरणं सर्वं पूर्वत्रैवाचरेद्बुधः ॥३५॥ <br>
तत्पूर्वदिवसे नित्यं व्रते कृत्वा परेऽहनि ॥ <br>
एकादश्यां व्यतीतायां पारणं तु समाचरेत् ॥ ३६ ॥ <br>
वैष्णवानां यतीनां च विधवानां तथैव च ॥ <br>
सर्वाः समा उपोष्यास्ता भिक्षूणां ब्रह्मचारिणाम् ॥ ३७ ॥ <br>
शुक्लामेव तु कुर्वन्ति गृहिणो वैष्णवेतराः ॥ <br>
न कृष्णालङ्घने दोषस्तेषां वेदेषु नारद ॥ ३८ ॥ <br>
शयनीबोधिनीमध्ये या कृष्णैकादशी भवेत् ॥ <br>
सैवोपोष्या गृहस्थेन नान्या कृष्णा कदाचन ॥३९॥ <br>
इत्येवं कथितो ब्रह्मन्निर्णयोऽयं श्रुतौ श्रुतः ॥ <br>
व्रतस्यास्य विधानं च निबोध कथयामि ते ॥ 4.26.४० ॥ <br>
कृत्वा हविष्यं पूर्वाह्णे न च भुङ्क्ते पुनर्जलम् ॥ <br>
एकाकी कुशशय्यायां नक्तं शयनमाचरेत् ॥ ४१ ॥ <br>
ब्राह्मे मुहूर्ते चोत्थाय प्रातःकृत्यं विधाय च ॥ <br>
नित्यकृत्यं विधायाथ ततः स्नानं समाचरेत् ॥ ॥ ४२ ॥ <br>
व्रतोपवासं संकल्प्य श्रीकृष्णप्रीतिपूर्वकम् ॥ <br>
कृत्वा सन्ध्यां तर्पणं च विधायाह्निकमाचरेत् ॥ ४३ ॥ <br>
नित्यपूजां दिने कृत्वा व्रतद्रव्यं समाहरेत् ॥<br>
कृत्वा षोडशोपचारं प्रदृष्टं विधिबोधितम् ॥ ४४ ॥ <br>
आसनं वसनं पाद्यमर्घ्यं पुष्पानुलेपनम् ॥ <br>
धूपं दीपं च नैवेद्यं यज्ञसूत्रं च भूषणम् ॥ ४५ ॥ <br>
गन्धं स्नानीयताम्बूले मधुपर्कं पुनर्जलम् ॥<br>
एतान्याहृत्य दिवसे व्रतं नक्तं समाचरेत् ॥ ४६ ॥ <br>
उपविश्यासने पूतो धृत्वा धौतेयवाससी ॥ <br>
आचम्य श्रीहरिं नत्वा स्वस्तिवाचनमाचरेत्॥ ४७ ॥ <br>
आरोप्य मङ्गलघटं धान्याधारे शुभे क्षणे ॥ <br>
फलशाखाचंदनाक्तं वेदोक्तं मुनिभिर्मुदा ॥४८॥ <br>
देवषट्कं समावाह्य पृथग्धान्यैः समाचरेत् ॥ <br>
पूजां पञ्चोपचारैश्च प्रकृष्टैश्च विचक्षणः ॥ ४९ ॥ <br>
गणेश्वरं दिनकरं वह्निं विष्णुं शिवं शिवाम् ॥ <br>
संपूज्यैतान्प्रणम्याथ व्रतं कुर्याद्धरिं स्मरन् ॥ 4.26.५० ॥ <br>
नाराध्य देवषट्कं च यदि कर्म समाचरेत् ॥ <br>
नित्यं नैमित्तिकं चापि तत्सर्वं निष्फलं भवेत् ॥ ५१ ॥ <br>
इत्येवं कथितं सर्वं व्रताङ्गभूतमेव च ॥ <br>
कण्वशाखोक्तमिष्टं च व्रतं शृणु महामुने ॥५२ ॥ <br>
सामवेदोक्तध्यानेन ध्यात्वा कृष्णं परात्परम् ॥ <br>
पुष्पं च शिरसि न्यस्य पुनर्ध्यानं समाचरेत् ॥९३॥ <br>
ध्यानं शृणु निगूढं च सर्वेषामपि वाञ्छितम् ॥ <br>
न प्रकाश्यमभक्ताय भक्तप्राणाधिकं परम् ॥५४ ॥ <br>
नवीननीरदो यद्वच्छ्यामसुन्दरविग्रहम् ॥ <br>
शरत्पार्वणचन्द्राभाविनिन्द्यास्यमनुत्तमम् ॥ ५५ ॥ <br>
शरत्सूर्योदयाब्जानां प्रभामोचनलोचनम्॥<br>
स्वांगसौंदर्यशोभाभी रत्नभूषणभूषितम् ॥५६॥ <br>
गोपीलोचनकोणैश्च प्रसन्नैरतिसूचकैः ॥ <br>
शश्वन्निरीक्ष्यमाणं तत्प्राणैरिव विनिर्मितम् ॥ ५७ ॥ <br>
रासमण्डलमध्यस्थं रासोल्लाससमुत्सुकम्॥ <br>
राधावक्त्रशरच्चन्द्रसुधापानचकोरकम्॥५८॥ <br>
कौस्तुभेन मणीन्द्रेण वक्षःस्थलसमुज्ज्वलम्॥<br>
पारिजातप्रसूनानां मालाजालैर्विराजितम् ॥ ५९ ॥ <br>
सद्रत्नसारनिर्माणं किरीटोज्ज्वलशेखरम् ॥ <br>
विनोदमुरलीन्यस्तहस्तं पूज्यं सुरासुरैः ॥ 4.26.६० ॥ <br>
ध्यानासाध्यं दुराराध्यं ब्रह्मादीनां च वन्दितम् ॥ <br>
कारणं कारणानां यस्तमीश्वरमहं भजे ॥ ६१ ॥ <br>
ध्यात्वाऽनेन तमावाह्य चोपहाराणि षोडश ॥ <br>
दत्त्वा संपूजयेद्भक्त्या मन्त्रैरेभिश्च नारद ॥ ६२ ॥ <br>
आसनं स्वर्णनिर्माणं रत्नसारपरिच्छदम् ॥ <br>
नानाचित्र विचित्राढ्यं गृह्यतां परमेश्वर ॥ ६३ ॥ <br>
वह्निप्रक्षालितं वस्त्रं निर्मितं विश्वकर्मणा ॥ <br>
मूल्यानिर्वचनीयं च गृह्यतां राधिकापते ॥ ॥ ६४ ॥ <br>
पादप्रक्षालनार्हं च सुवर्णपात्रसंस्थितम् ॥ <br>
सुवासितं शीतलं च गृह्यतां करुणानिधे ॥ ६५ ॥ <br>
इदमर्घ्यं पवित्रं च शङ्खतोयसमन्वितम् ॥ <br>
पुष्पदूर्वाचन्दनाक्तं गृह्यतां भक्तवत्सल ॥ ६६ ॥ <br>
सुवासितं शुक्लपुष्पं चन्दनागुरुसंयुतम् ॥ <br>
सद्यस्ते प्रीतिजनकं गृह्यतां सर्वकारण ॥ ६७ ॥ <br>
चन्दनागुरुकस्तूरीकुङ्कुमोशीरमुत्तमम् ॥ <br>
सर्वेप्सितमिदं कृष्ण गृह्यतामनुलेपनम् ॥ ६८ ॥ <br>
रसो वृक्षविशेषस्य नानाद्रव्यसमन्वितः॥ <br>
सुगन्धियुक्तः सुखदो धूपोऽयं प्रतिगृह्यताम् ॥ ६९ ॥ <br>
दिवानिशं सुप्रदीप्तो रत्नसारविनिर्मितः ॥<br>
पुनर्ध्वान्तनाशबीजं दीपोऽयं प्रतिगृह्यताम् ॥ 4.26.७० ॥ <br>
नानाविधानि द्रव्याणि स्वादूनि सुरभीणि च ॥ <br>
चोष्यादीनि पवित्राणि स्वात्माराम प्रगृह्यताम् ॥७१॥ <br>
सावित्रीग्रन्थिसयुक्तं स्वर्णतन्तुविनिर्मितम् ॥ <br>
गृह्यतां देवदेवेश रचितं चारु कारुणा॥७२॥ <br>
अमूल्यरत्नरचितं सर्वा वयवभूषणम्॥<br>
त्विषा जाज्वल्यमानं च गृह्यतां नन्दनन्दन॥७३॥<br>
प्रधानो वर्णनीयश्च सर्वमङ्गलकर्मणि ॥<br>
प्रगृह्यतां दीनबन्धो गन्धोऽयं मङ्गलप्रदः ॥७४॥<br>
धात्री श्रीफलपत्रोत्थं विष्णुतैलं मनोहरम्॥<br>
वाञ्छितं सर्वलोकानां भगवन्प्रतिगृह्यताम् ॥७५॥ <br>
वाञ्छनीयं च सर्वेषां कर्पूरादिसुवासितम्॥<br>
मया निवेदितं नाथ ताम्बूलं प्रतिगृह्यताम्॥७६॥<br>
सर्वेषां प्रीतिजनकं सुमिष्टं मधुरं मधु॥ <br>
सद्रत्नसारपात्रस्थं गोपीकान्त प्रगृह्यताम् ॥ ७७ ॥ <br>
निर्मलं जाह्नवीतोयं सुपवित्रं सुवासितम् ॥ <br>
पुनराचमनीयं च गृह्यतां मधुसूदन ॥ ७८ ॥ <br>
इति षोडशोपचारान्दत्त्वा भक्तो मुदाऽन्वितः ॥ <br>
मन्त्रेणानेन पुष्पाणि माल्यं दत्त्वा प्रयत्नतः ॥७९॥ <br>
नानाप्रकारपुष्पैश्च ग्रथितं शुक्लतन्तुना ॥ <br>
प्रवरं भूषणानां च माल्यं च गृह्यतां प्रभो ॥ 4.26.८० ॥ <br>
इति पुष्पाञ्जलिं दद्यान्मूलमन्त्रेण च व्रती ॥ <br>
कुर्यात्तत्स्तवनं भक्त्या पुटाञ्जलियुतः सुधीः ॥ ८१ ॥ <br>
भक्त उवाच ॥ <br>
हे कृष्ण राधिकानाथ करुणासागर प्रभो ॥ <br>
संसारसागरे घोरे मामुद्धर भयानके ॥ ८२ ॥ <br>
शतजन्मकृतायासादुद्विग्नस्य मम प्रभो ॥ <br>
स्वकर्मपाशनिगडैर्बद्धस्य मोक्षणं कुरु ॥ ८३ ॥ <br>
प्रणतं पादपद्मे ते पश्य मां शरणागतम् ॥ <br>
भवपाशभयाद्भीतं पाहि त्वं शरणागतम् ॥ ८४ ॥ <br>
भक्तिहीनं क्रियाहीनं विधिहीनं च वेदतः ॥ <br>
वस्तुमन्त्रविहीनं यत्तत्संपूर्णं कुरु प्रभो ॥ ८९ ॥ <br>
वेदोक्तविहिताऽज्ञानात्स्वाङ्गहीने च कर्मणि ॥ <br>
त्वन्नामोच्चारणेनैव सर्वं पूर्णं भवेद्धरे॥८६॥ <br>
इति स्तुत्वा तं प्रणम्य दत्त्वा विप्राय दक्षिणाम् ॥ <br>
महोत्सवं विधायाथ कुर्याज्जागरणं व्रती ॥८७॥ <br>
कृत्वा व्रतोपवासं च यदि निद्रां निषेवते ॥ <br>
पुनरेव जलं भुङ्क्ते व्रतार्धफलभाग्भवेत् ॥ ८८ ॥ <br>
यत्नेन च हविष्यान्नं सकृदेव समाचरेत् ॥ <br>
मन्त्रेणानेन विप्रेन्द्र श्रीकृष्णचरणं स्मरन् ॥ ८९ ॥ <br>
अन्नं हि प्राणिनां प्राणा ब्रह्मणा निर्मितं पुरा ॥ <br>
देहि मे विष्णुरूपं त्वं व्रतोपवासयोः फलम् ॥ 4.26.९० ॥ <br>
एवं यः कुरुते भक्त्या भारते व्रतमुत्तमम् ॥ <br>
पूर्वान्सप्त परान्सप्त स्वात्मानमुद्धरेद्ध्रुवम् ॥९१॥ <br>
मातरं भ्रातरं चैव श्वश्रूं  च श्वशुरं सुताम् ॥ <br>
जामातरं तथा भृत्यमुद्धरेन्निश्चितं नरः ॥ ९२ ॥ <br>
इत्येवं कथितं विप्र श्रीकृष्णचरितव्रतम् ॥ <br>
सुखदं मोक्षदं सारमपरं कथयामि ते ॥ ॥ ९३ ॥ <br>
इति श्रीब्रह्मववर्ते महापुराणे श्रीकृष्णजन्मखण्डे नारायणनारदसंवादे एकादशीव्रतनिरूपणं नाम षड्विंशोऽध्यायः ॥ ॥ २६ ॥ <br>
<br>
