अथ त्रिसप्ततितमोध्यायः<br>
नारायण उवाच<br>
अथ कृष्णश्च सानन्दं नन्दं तं पितरं बलः ।<br>
बोधयामास शोकार्तं दिव्यैराध्यात्मिकादिभिः ।। १ ।।<br><br>
उच्चै रुदन्तं निश्चेष्टं पुत्रविच्चेदकातरम् ।<br>
दत्त्वा तस्मै मणिश्रेष्ठमित्युवाच जगत्पतिः ।। २ ।।<br><br>
श्रीभगवानुवाच<br>
निबोध नन्द सानन्दं त्यज शोकं मुदं लभ ।<br>
ज्ञानं गृहाण मद्दत्तं यद्दतं ब्रह्मणे पुरा ।। ३ ।।<br><br>
यद्यद्दत्तं च शोषाय गणेशायेश्वराय च ।<br>
दिनेशाय मुनीशाय योगीशाय च पुष्करे ।। ४ ।।<br><br>
कःकस्य पुत्रः कस्तातः का माता कस्यचित्कुतः।<br>
आयान्ति यान्ति संसारं परं स्वकृतकर्मणा ।। ५ ।।<br><br>
कर्मानुसाराज्जन्तुश्च जायते स्थानभेदतः ।<br>
कर्मणा कोऽपि जन्तुश्च योगीन्द्राणां नृपस्त्रियाम् ।। ६ ।।<br><br>
द्विजापत्न्यां क्षत्रियाणां वैश्यायां शूद्रयोनिषु ।<br>
तिर्यग्योनिषु कश्चिच्च कश्चित्पश्वादियोनिषु ।। ७ ।।<br><br>
ममैव मायया सर्वे सानन्दा विषयेषु च ।<br>
देहत्यामे विषण्णाश्च विच्छेदे बान्धवस्य च ।। ८ ।।<br><br>
प्रजाभूमिधनादीनां विच्छेदो मरणाधिकः ।<br>
नित्यं भवति मूढश्च न च विद्वाञ्छुचा युतः ।। ९ ।।<br><br>
मद्भक्तो भक्तियुक्तश्च मद्याजी विजितेन्द्रियः ।<br>
मन्मन्त्रोपासकश्चैव मत्सेवानिरतः शुचिः ।। १० ।।<br><br>
मद्भयाद्वाति वातोऽयं रविर्भाति च नित्यशः ।<br>
भाति चन्द्रो महेन्द्रश्च कालभेदे च वर्षति ।। ११ ।।<br><br>
वह्निर्वहति मृत्युश्च चरत्येव हि जन्तुषु ।<br>
बिभर्ति वृक्षः कालेन पुष्पापि च फलानि च ।। १२ ।।<br><br>
निराधारश्च वायुश्च वाय्वाधारश्च कच्चिपः ।<br>
शेषश्च कच्छपाधारः शेषाधारश्च पर्वतः ।। १३ ।।<br><br>
तदाधाराश्च पातालाः सप्त एव हि पङ्क्तितः ।<br>
निश्चलं च जलं तस्माज्जलस्था च वसुंधरा ।। १४ ।।<br><br>
सप्तस्वर्ग धराधारं ज्योतिश्चकं ग्रहाश्रयम् ।<br>
निराधारश्च वैकुण्ठो ब्रह्माण्डेम्यः परो वरः ।। १५ ।।<br><br>
तत्परश्चापि गोलोकः पञ्चाशत्को टियोजनात् ।<br>
ऊर्ध्व निराश्रयश्चापि रत्नसारविनिर्मितः ।। १६ ।।<br><br>
सप्तद्वारः सप्तसारः परिखासप्तसंयुतः ।<br>
लक्षप्राकारयुक्तश्च नद्या विरजया युतः ।। १७ ।।<br><br>
वेष्टितो रत्नशैलेन शतशृङ्गेण चारुणा ।<br>
योजनायुतमानं च यस्यैकं शृङ्गमुज्ज्वलम् ।। १८ ।।<br><br>
शतकोटियोजनश्च शैल उच्छ्रित एव च ।<br>
दैर्ध्यं तस्य शतगुणं प्रस्थं च लक्षयोजनम् ।। १९ ।।<br><br>
योजनायुतविस्तीर्णस्तत्रैव रासमण्डलः ।<br>
अमूल्यरत्ननिर्माणो वर्तुलश्चन्द्रबिम्बवतु ।। २० ।।<br><br>
पारिजातवनेनैव पुष्पितेन च वेव्टितः ।<br>
कल्पवृक्षसहस्रेण पुष्पोद्यानशतेन च ।। २१ ।।<br><br>
नानाविधैः पुष्पवृक्षैः पुष्पितेन च चारुणा ।<br>
त्रिकोटिरत्नभवनो गोपीलक्षैश्च रक्षितः ।। २२ ।।<br><br>
रत्नप्रदीपयुक्तश्च रत्नतल्पसमन्वितः ।<br>
नानाभोगसमायुक्तो सधुवापीशतैर्वृतः ।। २३ ।।<br><br>
पीयूषवापीयुक्तश्च कामभोगसमन्वितः ।<br>
गोलोकगृहसंख्यानवर्णने वा विशारदः ।। २४ ।।<br><br>
न कोऽपि वेद विद्वान्वा वेदविद्वान्व्रजेश्वरः ।<br>
अमूल्यरत्ननिर्माणभवनानां त्रिकोटिभिः ।। २५ ।।<br><br>
शोभितं सुन्दरं रम्यं राधाशिविरमुत्तमम् ।<br>
अमूल्यरत्नकलशैरुज्ज्वलं रत्नदर्पणैः ।। २६ ।।<br><br>
असूल्यरत्नस्तमभानां राजिभिश्च विराजितम् ।<br>
नानाचित्रविचित्रैश्च चित्रितं श्वेतचामरैः ।। २७ ।।<br><br>
माणिक्यमुक्तासंसक्तं हीरावारसमन्वितम् ।<br>
रत्नप्रदीपसंसक्तं रत्नसोपानसुन्दरम् ।। २८ ।।<br><br>
अमूल्यरत्नपत्रैश्च तल्पराजिविराजितम् ।<br>
अमूल्यरत्नचित्रैश्च त्रिभिश्चित्रविचित्रितैः ।। २९ ।।<br><br>
तिसृभिः परिखाभिश्च त्रिभिर्द्वारैश्च दुर्गमैः ।<br>
युक्तं षोडशकक्षाभिः प्रतिद्वारेषु वाऽन्तरम् ।। ३० ।।<br><br>
गोपीषोडशलक्षैश्च संनियुक्तैरितस्ततः ।<br>
वह्निशुद्धांशुकाधानै रत्नभूषणभूषितैः ।। ३१ ।।<br><br>
तप्तकाञ्चनवर्णाभैः शतचन्द्रसमन्वितैः ।<br>
राधिकारिंकरीवर्गैर्युक्तमभ्यन्तरं वरम् ।। ३२ ।।<br><br>
अमूल्यरत्ननिर्माणप्रङ्गणं सुमनोहरम् ।<br>
अमूल्यरत्नस्तम्भानां समूरैश्च सुशोभितम् ।। ३३ ।।<br><br>
रत्नमङ्गलकुम्भैश्च फलपल्लवसंयुतैः ।<br>
संयुतं रत्नवेदीभिर्मुक्ता युक्ताभिरीप्सितम् ।। ३४ ।।<br><br>
अमूल्यरत्नमुकुरैः शोभितं सुन्दरैरहो ।<br>
अमूल्यरत्ननिर्माणं भवनानां वरं गृहम् ।। ३५ ।।<br><br>
रत्नसिंहासनस्था च गोपीलक्षैश्च सेविता ।<br>
कोटिपूर्णेन्दुशोभाढ्या श्वेतचम्पकसंनिभा ।। ३६ ।।<br><br>
अमूल्यरत्ननिर्माणभूषणैश्च विभूषिता ।<br>
अमूल्यरत्नवसना बिभ्रती रत्नदर्पणम् ।। ३७ ।।<br><br>
रत्नपद्मं च रुचिरं सव्यदक्षिणहस्ततः ।<br>
दाडिम्बकुसुमाकारं सिन्दूरं सुमनोहरम् ।। ३८ ।।<br><br>
सुशोभितं सृगमदैरिष्टैश्चन्दनबिन्दुभिः ।<br>
दधती कबरीभारं मालतीमल्यमण्डितम् ।। ३९ ।।<br><br>
रचितं वामभगेन मुनीन्द्राणां मनोहरम् ।<br>
एवंभूतं (ता) तत्र राधा गोपीभिः परिसेविता ।। ४० ।।<br><br>
श्वेतचामरहस्ताभिस्तत्तुल्याभिश्च सर्वतः ।<br>
अमूल्यरत्ननिर्माणैर्भूषिताभिश्च भूषणैः ।। ४१ ।।<br><br>
मत्प्राणाधिष्ठातृदेवी देवीनां प्रवरा वरा ।<br>
सुदाम्नः सा च शापेन वृषभानसुताऽधुना ।। ४२ ।।<br><br>
शताब्दिको हि विच्छेदो भविष्यति मया सह ।<br>
तेन भारावतरणं करिष्यसि भुवः पितः ।। ४३ ।।<br><br>
तदा यास्यामि गोलोकं तया सार्धं सुनिश्चतम् ।<br>
त्वया यशोदया चाऽपि गोबैर्गोपीभिरेव च ।। ४४ ।।<br><br>
वृषभानेन तत्पत्न्या कलावत्या च बान्धवैः ।<br>
एवं च नन्दं सानन्दं यशोदां कथयिष्यसि ।। ४५ ।।<br><br>
त्यज शोक्रं महाभाग व्रजैः सार्धं व्रजं व्रज ।<br>
अहमात्मा च साक्षी च निर्लिप्तः सर्वजीविषु ।। ४६ ।।<br><br>
जीवो मत्प्रतिबिम्बश्च इत्येवं सर्वसंमतम् ।<br>
प्रकृतिर्मद्विकारा च साऽप्यहं प्रकृतिः स्वयम् ।। ४७ ।।<br><br>
यथा दुग्धे च धावल्यं न तर्योर्भैद एव च ।<br>
यथा जले तथा शैत्यं यथा वह्नौ च दाहिका ।। ४८ ।।<br><br>
यथाऽऽकाशे तथा शब्दो भूमौ गन्धो यथा नृप ।<br>
यथा शोभा च चन्द्रे च यथा दिनकरे प्रभा ।। ४९ ।।<br><br>
यथा दीवस्तथाऽऽत्माहं तथैव राधया सह ।<br>
त्यज त्वं गोपिकाबुद्धिं राधायां मयि पुत्रताम् ।। ५० ।।<br><br>
अहं सर्वस्य प्रभावः सा च प्रकृतिनीश्वरी ।<br>
श्रूयतां नन्द सानन्दं मद्विभूतिं सुखावहाम् ।। ५१ ।।<br><br>
पुरा या कथिता तात ब्रह्मणे व्यक्तजन्मने ।<br>
कृष्णोऽहं देवतानां च गोलोके द्विभुजः स्वयम् ।। ५२ ।।<br><br>
चतुर्भुजोऽहं वैकुण्ठे शिवलोके शिवः स्वयम् ।<br>
ब्रह्मलोके च ब्रह्माऽहं सूयस्तेजस्विनामहम् ।। ५३ ।।<br><br>
पवित्राणामहं वह्निर्जलमेव द्रवेषु च ।<br>
इन्द्रियाणां मनश्चास्मि समीरः शीघ्रगामिनाम् ।। ५४ ।।<br><br>
यमोऽहं दण्डकर्त णां कालः कलयतामहम् ।<br>
अक्षराणामकारोऽस्मि साम्नां च साम एव च ।। ५५ ।।<br><br>
इन्द्रश्चतुर्दशेन्द्रेषु कुबेरो धनिनामहम् ।<br>
ईशानोऽहं दिमीशानां व्यापकानां नभस्तथा ।। ५६ ।।<br><br>
सर्वान्तरात्मा जीवेषु ब्राह्मणश्चाऽऽश्रमेषु च ।<br>
धनानां च रत्नमहममूल्यं सर्वदुर्लभम् ।। ५७ ।।<br><br>
तैजसानां सुवर्णोऽहं मणीनां कौस्तुभः स्वयम् ।<br>
वैष्णवानां कुमारोऽहं योगीन्द्राणां गणेश्वरः ।। ५८ ।।<br><br>
पुष्पाणां पारिजातोऽहं तीर्थानां पुष्करः स्वयम् ।<br>
शालग्रामस्तथाऽर्च्यानां पत्राणां तुलसीति च ।। ५९ ।।<br><br>
सेनापतीनां स्कन्दोऽहं लक्ष्मणोऽहं धनुष्मताम् ।<br>
राजेन्द्राणां च रामोऽहं नक्षत्राणामहं शशी ।। ६० ।।<br><br>
मासानां मर्गशीर्षोऽहमृतूनामस्मि माधवः ।<br>
वारेष्वादित्यवारोऽहं तिथिष्वेकादशीति च ।। ६१ ।।<br><br>
सहिष्णूनां च पृथिवी माताऽहं बान्धवेषु च ।<br>
अमृतं भक्ष्यवस्तूनां गव्येष्वाज्यमहं तथा ।। ६२ ।।<br><br>
कल्पवृक्षश्च वृक्षाणां सुरभिः कामधेनुषु ।<br>
गङ्गाऽहं सरितां मध्ये कृतपापविनाशिनी ।। ६३ ।।<br><br>
वाणीति पण्डितानां च मन्त्राणां प्रणवस्तथा ।<br>
विद्यासु बीजरूपोऽहं सस्यानां धान्यमेव च ।। ६४ ।।<br><br>
अश्वत्थः फलिनामेव गुरूणां मन्त्रदः स्वयम् ।<br>
कश्यपश्च प्रजेशानां गरुडः पक्षिणां तथा ।। ६५ ।।<br><br>
अनन्तोऽहं च नागानां नराणां च नराधिपः ।<br>
ब्रह्मर्षीणां भृगुरहं देवर्षीणां च नारदः ।। ६६ ।।<br><br>
राजर्षीणां च जनको महर्षीणां शुकस्तथा ।<br>
गन्धर्वाणां चित्ररथः सिद्धानां कपिलो मुनीः ।। ६७ ।।<br><br>
बृहस्पतिर्बुद्धिमतां कवीनां शुक्र एव च ।<br>
ग्रहाणां च शनिरहं विश्वकर्मा च शिल्पिनाम् ।। ६८ ।।<br><br>
मृगाणां च मृगेन्दोऽहं वृषाणां शिववाहनम् ।<br>
ऐरावतो गजेन्द्राणां गायत्री छन्दसामहम् ।। ६९ ।।<br><br>
वेदाश्च सर्वशास्त्राणां वरुणो यादसामहम् ।<br>
उर्वश्यप्सरसामेव समुद्राणां जलार्णवः ।। ७० ।।<br><br>
सुमेरुः पर्वतानां च रत्नवत्सु हिमालयः ।<br>
दुर्गा च प्रकृतीनां च देवीनां कमलालया ।। ७१ ।।<br><br>
शतरूपा च नारीणां मत्प्रियाणां च राधिका ।<br>
साध्वीनामपि सावित्री वेदमाता च निश्चितम् ।। ७२ ।।<br><br>
प्रह्लादश्चापि दैत्यानां बलिष्ठानां बलिः स्वयाम् ।<br>
नारायणर्षिर्भगवाञ्ज्ञानिनां मध्य एव च ।। ७३ ।।<br><br>
हनूमान्वानराणां च पाण्डवानां धनंजयः ।<br>
मनसा नागकन्यानां वसूनां द्रोण एव च ।। ७४ ।।<br><br>
द्रोणो जलधराणां च वर्षाणां भारतं तथा ।<br>
कामिनां कामदेवोऽहं रम्भा च कामुकीषु च ।। ७५ ।।<br><br>
गोलोकश्चास्मि लोकानासुत्तमः सर्वतः परः ।<br>
मातृकासु शान्तिरहं रतिश्च सुन्दरीषु च ।। ७६ ।।<br><br>
धर्मोऽहं साक्षिणां मध्ये संध्या च वासरेषु च ।<br>
देवेष्वहं च माहेन्दो राक्षसेषु विभीषणः ।। ७७ ।।<br><br>
कालाग्निरुद्रो रुद्राणां संहारो भैरवेषु च ।<br>
शङ्खेषु पाञ्चजन्योऽहमङ्गेष्वपि च मस्तकः ।। ७८ ।।<br><br>
परं पुराणसूत्रेषु चाहं भागवतं वरम् ।<br>
भारतं चेतिहासेषु पञ्चरात्रेषु कापिलम् ।। ७९ ।।<br><br>
स्वायंभुवो मनूनां च मुनीनां व्यासदेवकः ।<br>
स्वधाऽहं पितृपत्नीषु स्वाहा वङ्निप्रियासु च ।। ८० ।।<br><br>
यज्ञानां नाजसूयोऽहं यज्ञपत्नीषु दक्षिणा ।<br>
शस्त्रास्त्रज्ञेषु रामोऽहं जमदग्निसुतो महान् ।। ८१ ।।<br><br>
पौराणिकेषु सूतोऽहं नीतिमत्स्वङ्गिरा मुनिः ।<br>
विष्णुव्रतं व्रतानां च बलानां दैवमेव च ।। ८२ ।।<br><br>
ओषधीनामहं दूर्वा तृणानां कुशमेव च ।<br>
धर्मकर्मसु सत्यं च स्नेहपात्रेषु पुत्रकः ।। ८३ ।।<br><br>
अहं व्याधिश्च शत्रूणां ज्वरो व्याधिष्वहं तथा ।<br>
मद्भक्तिष्वपि मद्दास्यं वरेषु च वरः स्मृतः ।। ८४ ।।<br><br>
आश्रमाणां गृहस्थोऽहं संन्यासी च विवेकिनाम् ।<br>
सुदर्शनं च शस्त्राणां कुशलं च शुभाशिषाम् ।। ८५ ।।<br><br>
एश्वर्याणां महाज्ञानं वैराग्यं च सुखेष्वहम् ।<br>
मि (इ) ष्टवाक्यं प्रीतिदेषु दानेषु चाऽऽत्मदानकम् ।। ८६ ।।<br><br>
संचयेषु धर्मकर्म कर्मणां च मदर्चनम् ।<br>
कठोरेषु तपश्चाहं फलेषु मोक्ष एव च ।। ८७ ।।<br><br>
अष्टसिद्धिषु प्राकाम्यमहं काशीपुरीषु च ।<br>
नगरेषु तथा काञ्ची स देशो यत्र वैष्णवः ।। ८८ ।।<br><br>
सर्वाधारेषु स्थूलेषु अहमेव महान्विराट् ।<br>
परमाणुरहं विश्वे महासूक्ष्मेषु नित्यशः ।। ८९ ।।<br><br>
वैद्यानामश्विनीपुत्रौ जौषधीषु रसायनम् ।<br>
धन्वन्तरीर्मन्त्रविदां विषादः क्षयकारिणाम् ।। ९० ।।<br><br>
रागाणां मेघमल्लारः कामोदस्तत्प्रियासु च ।<br>
मत्पार्षदेषु श्रीदामा मद्वन्वुष्वहमुद्धवः ।। ९१ ।।<br><br>
पशुजन्तुषु गौश्चहं चन्दनं काननेषु च ।<br>
तीर्थपूतश्च पूतेषु निःशङ्केषु च वैष्णवः ।। ९२ ।।<br><br>
न वैष्णवात्परः प्राणी मन्मन्त्रोपासकश्च यः ।<br>
वृक्षेष्वङ्कुररूपोऽहमाकारः सर्ववस्तुषु ।। ९३ ।।<br><br>
अहं च सर्वभूतेषु मयि सर्वे च संततम् ।<br>
यथा वृक्षे फलान्येव फलेषु चाङ्कुरस्तरोः ।। ९४ ।।<br><br>
सर्वकारणरूपोऽहं न च मत्कारणं परम् ।<br>
सर्वेशीऽहं न मेऽपीशो ह्यहं कारणकारणम् ।। ९५ ।।<br><br>
सर्वेषां सर्वबीजानां प्रवदन्ति मनीषिणः ।<br>
मन्मायामोहितजना मां न जानन्ति पापिनः ।। ९६ ।।<br><br>
पापग्रस्तेन दुर्बुद्ध्या विधिना वञ्चितेन च ।<br>
स्वात्माऽहं सर्वजन्तूनां स्वाम्यहं नादृतः स्वयम् ।। ९७ ।।<br><br>
यत्राहं शक्तयस्तत्र क्षुत्पिपासादयस्तथा ।<br>
गते मयि तथा यान्ति नरदेहे (वे) यथाऽनुगाः ।। ९८ ।।<br><br>
हे व्रजेश नन्द तात ज्ञानं ज्ञात्वा व्रजं व्रज ।<br>
कथयस्व च तां राधां यशोदां ज्ञानमेव च ।। ९९ ।।<br><br>
ज्ञात्वा ज्ञानं व्रजेशश्च जगाम स्वानुगैः सह ।<br>
गत्वा च कथयामास ते द्वे च योषितां वरे ।। १०० ।।<br><br>
ते च सर्वे जहः शोकं महाज्ञानेन नारद ।<br>
कृष्णो यद्यपि निर्लिप्तो मायेशो मायया रतः ।। १०१ ।।<br><br>
यशोदया प्रेरितश्च पुनरागत्य माधवम् ।<br>
तुष्टाव परमानन्दं नन्दश्च नन्दनन्दनम् ।। १०२ ।।<br><br>
सामवेदोक्तस्तोत्रेण कृतेन ब्रह्मणा पुरा ।<br>
पुत्रस्य पुरतः स्थित्वा रुरोद च पुनः पुनः ।। १०३ ।।<br><br>
इति श्रीब्रह्मo महाo श्रीकृष्णजन्मखo उत्तo नारदनाo नन्दादि-<br>
णोकप्रमोचनं नाम त्रिसप्ततितमोऽध्यायः ।। ७३ ।।<br>
