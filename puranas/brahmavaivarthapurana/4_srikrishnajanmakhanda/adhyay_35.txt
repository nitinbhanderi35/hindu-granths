॥ श्रीकृष्ण उवाच ॥ <br>
नारायणश्च ब्रह्माणमुवाच कृपया पुनः ॥ <br>
दृष्ट्वा गङ्गां च सर्वे तां मम मायां च मेनिरे ॥ १ ॥ ॥ <br>
॥ श्रीनारायण उवाच ॥<br>
उत्तिष्ठ गच्छ भद्रं ते भविष्यति चतुर्मुख ॥ <br>
अत्र स्नात्वाऽभिशप्तस्त्वं पूतो भव ममाज्ञया॥२॥ <br>
त्वं चेत्सत्यं स्वयं पूतः स्पर्शं वाञ्छन्ति तानि ते ॥ <br>
वैष्णवेशस्य तीर्थानि सर्वाणि सततं मुने॥३॥<br>
तथापि शापमुक्तस्त्वमत्र प्रकृतिहेलनात् ॥ <br>
अहंकारश्च सर्वेषां पापबीजममङ्गलम् ॥ ४ ॥<br>
शीघ्रं त्वं गच्छ गोलोकं ममालयं परात्परम् ॥ <br>
प्रकृत्यंशां मङ्गलदां तत्र प्राप्स्यसि भारतीम् ॥ ५ ॥ <br>
प्रकृतिं भज कल्याण सृष्टिबीजस्वरूपिणीम् ॥ <br>
अहो कल्पान्तपर्यन्तं तपस्तप्तं त्वयाऽधुना॥६॥<br>
तव मन्त्रं न गृह्णन्ति केऽपि वेश्याऽभिशापतः ॥ <br>
यदन्यदेवपूजायां तव पूजा भविष्यति ॥ ७ ॥ <br>
त्वमेव जगतां धाता स्वात्मारामश्च योषितः ॥ <br>
सर्वरूपी च पूजः च सर्वदेहेषु सर्वतः ॥ ८ ॥ <br>
तदा ममाज्ञया ब्रह्मा स्नात्वा च जाह्नवीजले ॥ <br>
शीघ्रं जगाम गोलोकं मां प्रणम्य जगद्गुरुः ॥ ९ ॥ <br>
ते देवा मुनयः सर्वे प्रजग्मुः स्वालयं मुदा ॥ <br>
सुनिर्मलं मम यशो गायन्तश्च पुनःपुनः ॥ 4.35.१० ॥ <br>
विधिरागत्य गोलोकं संप्राप्य भारतीं सतीम् ॥ <br>
सर्वविद्याधिदेवीं तां मद्वक्त्राब्जविनिर्मिताम् ॥११ ॥ <br>
वागीश्वरीं च संप्राप्य ब्रह्मा प्रमुदितः स्वयम् ॥ <br>
कामास्त्राणां च व्यापारमनुमेने स्वयं विभुः॥१२॥<br>
तत आगत्य मां नत्वा प्राप्य त्रैलोक्यमोहिनीम् ॥ <br>
क्रीडां चकार भगवान्स्थानेस्थानेऽतिनिर्जने॥१३॥ <br>
रतिं चिरतरं कृत्वा विरराम स्वयं विधिः ॥ <br>
वागीश्वरीमुवाचेदं त्वं वै ब्रह्मा च कर्मणा ॥ १४ ॥ <br>
काचित्स्वकर्मणा साध्वी पूज्या च स्थिरयौवना ॥ <br>
तवैव कर्मयोगं च युवानं पश्य सुन्दरि ॥ १५ ॥ <br>
विदग्धाया विदग्धेन संगमो गुणवान्भवेत् ॥ <br>
जरातुरोऽहं वृद्धश्च तपस्वी वैष्णवो द्विजः ॥ १६ ॥ <br>
अस्वतन्त्रः पराधीनः का रतिः पुंश्चलीषु मे ॥ <br>
आजगाम ब्रह्मलोकं पुनरेव निजालयम् ॥ १७ ॥ <br>
ददृशुब्रर्ह्मलोकस्थास्तां देवीं कौतुकान्विताः ॥ <br>
अतीव सुन्दरीं रम्यां शुभ्रवर्णां च सस्मिताम् ॥ १८ ॥ <br>
शरच्छीतांशुवदनां शरत्पङ्कजलोचनाम् ॥ <br>
पक्वबिम्बप्रभामुष्टदीप्तौष्ठाधरपल्लवाम् ॥१९॥ <br>
मुक्तापङ्क्तिविनिन्द्यैकदन्तपङ्क्तिमनोहराम्॥ <br>
रत्नकेयूरवलयरत्ननूपुरशोभिताम् ॥ 4.35.२० ॥ <br>
रत्नकुण्डलयुग्मेन कर्णमूलविराजिताम् ॥ <br>
रत्नेन्द्रसारहारेण वक्षःस्थलसमुज्ज्वलाम् ॥ २१ ॥ <br>
वह्निशुद्धांशुकं सूक्ष्मं बिभ्रतीं नवयौवनाम् ॥ <br>
अतीव कमनीयां च पीनश्रोणिपयोधराम् ॥ २२ ॥ <br>
वीणापुस्तकहस्तां च व्याख्यामुद्राकरां वराम् ॥ <br>
ते च निर्मञ्छनं कृत्वा चक्रुः परममङ्गलम् ॥ २३ ॥ <br>
पुरीं प्रवेशयामासुर्ब्रह्माणं भारतीं मुदा ॥ <br>
ब्रह्मा तया सह क्रीडां चकार स दिवानिशम् ॥ २४ ॥ <br>
अतीव सुखसंभोगे निमग्नः सततं मुदा ॥ <br>
गूढे सर्वपुराणेषु किं पुनः श्रोतुमिच्छसि ॥ २९ ॥ <br>
॥श्रीनारायण उवाच ॥ <br>
प्राणेशवचनं श्रुत्वा प्रहस्य परमेश्वरी ॥ <br>
भूयोऽपि परिपप्रच्छ कौतुकान्मानसं पुरा ॥ २६ ॥ <br>
श्रीराधिकोवाच ॥ <br>
ब्रह्मा कथं न जग्राह वेश्यां स्वयमुपस्थिताम् ॥ <br>
न कर्मक्षेत्रे रहसि फलदाता च कर्मणाम् ॥ २७ ॥ <br>
उपस्थितायास्त्यागे च महान्दोषो हि योषितः ॥ <br>
ज्ञात्वा देवो विधाता स कथं तत्याज मोहिनीम् ॥ २८ ॥ <br>
श्रीनारायण उवाच ॥ <br>
राधिकावचनं श्रुत्वा प्रहस्य मधुसूदनः ॥ <br>
पाद्मकल्पस्य वृत्तान्तमुवाच परमेश्वरीम् ॥ २९ ॥ <br>
श्रीकृष्ण उवाच॥ <br>
शृणु कान्ते प्रवक्ष्यामि पुरावृत्तान्तमीप्सितम् ॥ <br>
अकथ्यं गोपनीयं च महतामभिनिन्दितम् ॥ 4.35.३० ॥ <br>
एकदा च प्रजाः स्रष्टुं विधाता प्रेरितो मया ॥ <br>
ससर्ज मनसा पुत्राञ्ज्वलतो ब्रह्मतेजसा॥ ३१ ॥ <br>
सनकं च सनन्दं च सनातनमनुत्तमम् ॥ <br>
सनत्कुमारं वोढुं च कविं पञ्चशिखं विभुम् ॥३२ ॥ <br>
असितं कपिलं सिद्धं सिद्धान्मम कुलोद्भवान्॥<br>
तान्नग्नान्पञ्चवर्षीयान्पिता स्रष्टुं जगाद ह॥ ३३ ॥ <br>
प्रजाः स्रष्टुं प्रेरकं च जनकं तेऽवमन्य च ॥ <br>
प्रजग्मुस्तपसे तूर्णं ममार्चनपरायणाः ॥ ३४ ॥ <br>
तदा रुष्टो जगद्धाता पुनः पुत्रान्विनिर्ममे ॥ <br>
रुद्रानेकादश वरान्रुदतो भीमविग्रहान् ॥ ३५ ॥ <br>
तस्मिन्प्रयुज्य तरसा पुनः पुत्रान्विनिर्ममे ॥ <br>
योगी योगेन मां ध्यात्वा स्वात्मारामः स्वविग्रहे ॥ ३६ ॥ <br>
वसिष्ठं पुलहं चैव क्रतुमङ्गिरसं तथा ॥ <br>
भृगुमत्रिं पुलस्त्यं च दक्षं कर्दममेव च ॥ ३७ ॥ <br>
मरीचिं च विनिर्माय प्रजाः स्रष्टुं नियुज्य च ॥ <br>
प्रहृष्टमानसः पुत्रं कन्यैका च ससर्ज ह ॥ ३८ ॥ <br>
कृष्णस्य कामिनः पुत्रः कामदेवो बभूव ह ॥ <br>
कन्या षोडशवर्षीया रत्नभूषणभूषिता ॥ ३९ ॥ <br>
उवाच पुत्रं स विधिः सुदीप्तं पुरतः स्थितम् ॥ <br>
दुर्निवार्यं मत्कलांशं स्वात्मारामं मनोहरम् ॥ 4.35.४० ॥ <br>
ब्रह्मोवाच ॥ <br>
स्त्रीपुंसोः क्रीडनार्थाय मुदा त्वं च विनिर्मितः ॥ <br>
हृष्टियोगेन सर्वेषामधिष्ठानं करिष्यसि ॥ ४१ ॥ <br>
संमोहनं समुद्वेगं बीजस्तंभितकारणम् ॥ <br>
उन्मत्तबीजं ज्वलदं शश्वच्चेतनहारकम् ॥ ४२ ॥ <br>
प्रगृह्यैतान्मया दत्तान्सर्वान्संमोहनं कुरु ॥ <br>
दुर्निवार्यो मम वराद्भव वत्स भवेषु च ॥ ४३ ॥ <br>
बाणान्दत्त्वैवमुक्त्वा च प्रहृष्टश्च जगद्विधिः ॥ <br>
दृष्ट्वोवाच दुहितरं वरं दातुं समुद्यतः ॥ ४४॥ <br>
एतस्मिन्नन्तरे कामो मनसाऽऽलोच्य मन्त्रणाम् ॥ <br>
कर्तुं शस्त्रपरीक्षां च बाणांश्चिक्षेप ब्रह्मणि ॥ ४५ ॥ <br>
मंत्रपूतैश्च बाणैश्च दुर्वार्यैः स्मरणेन च ॥<br>
अतिविद्धो महायोगी मूर्च्छितो हतचेतनः॥ ४६ ॥ <br>
क्षणेन चेतनां प्राप्य ददर्शाग्रे च कन्यकाम् ॥ <br>
तां संभोक्तुं मनश्चक्रे सा दुद्राव भिया सती ॥ ४७ ॥ <br>
दृष्ट्वा पश्चाच्च पितरं धावन्तं हतचेतनम् ॥ <br>
जगाम शरणं शीघ्रं भ्रातॄणां च तपस्विनाम् ॥ ४८ ॥ <br>
ते तां समीपे संस्थाप्य तमूचुः पितरं क्रुधा ॥ <br>
हितं तथ्यं च वेदोक्तं नीतिसारं परं वचः ॥ ४९ ॥ <br>
ऋषय ऊचुः ॥ <br>
अहो किमेतज्जनक कर्म तेऽतिविगर्हितम् ॥ <br>
नीचानां चरितं यत्तत्करोषि त्वं जगद्विधे ॥ 4.35.५० ॥ <br>
पश्यन्ति सततं सन्तः प्रसूमिव परस्त्रियम् ॥ <br>
ये ते सर्वत्र पूज्याश्च परत्रेह जितेन्द्रियाः ॥५१ ॥<br>
त्वं स्वयं वेदकर्ता च कन्यां संभोक्तुमिच्छसि ॥ <br>
कन्या च मातृवर्गेषु प्रविष्टा च श्रुतौ श्रुता ॥ ५२ ॥ <br>
गुरोः पत्नी राजपत्नी विप्रपत्नी च या सती ॥ <br>
पत्नी च भ्रातृसुतयोर्मित्रपत्नी च तत्प्रसूः ॥ ५३ ॥ <br>
प्रसूः पित्रोस्तथा भ्रातुः पत्नी श्वश्रूः स्वकन्यकाः ॥ <br>
जननी तत्सपत्नी च भगिनी सुरभी तथा ॥ ५४ ॥ <br>
स्वाभीष्टसुरपत्नी च धात्रिकाऽन्नप्रदायिका ॥ <br>
गर्भधात्री स्वनाम्ना च भयात्त्रातुश्च कामिनी ॥ ५५ ॥ <br>
एता वेदप्रणीताश्च सर्वेषां मातरः स्मृताः॥ <br>
एतास्वपि च सर्वासु न्यूनता नास्ति कासु च ॥५६॥ <br>
कन्यादाताऽन्नदाता च ज्ञानदाताऽभयप्रदः ॥ <br>
जन्मदो मन्त्रदो ज्येष्ठभ्राता च पितरः स्मृताः ॥५७ ॥<br>
एता वहन्ति ये मूढा य एताञ्जनकानपि ॥ <br>
पच्यन्ते नरके ते च यावद्वै ब्रह्मणो वयः ॥ ५८ ॥ <br>
तानन्धकूपे संस्थाप्य दूरतो यमकिङ्कराः॥ <br>
कुर्वन्ति ताडनं शश्वत्पुरीषं पाययन्ति च ॥ ५९ ॥ <br>
त्वमेव विश्वकर्ता च शास्ता वै शमनस्य च ॥ <br>
वयं विधाता जगतां तेन गृह्णासि कन्यकाम् ॥ 4.35.६० ॥ <br>
अस्माकं पुरतो दूरं गच्छ कामार्तमानस॥ <br>
न कुर्मो भस्मसात्कर्तुं शक्ताश्च जनकं वयम् ॥६१॥ <br>
गुरोर्दोषसहस्राणि क्षन्तुमर्हन्ति पण्डिताः ॥ <br>
सर्वघ्नं तं विनिघ्नन्ति नीतिज्ञाः स्वगुरुं विना ॥६२॥ <br>
गृह्णन्ति यदि सर्वस्वं शपन्तं निष्ठुरं गुरुम् ॥<br>
साधवस्तं न निन्दन्ति प्रणमन्ति स्वभक्तितः ॥६३॥ <br>
ये द्विषन्ति च निन्दति गुरुमिष्टं सुरात्परम् ॥ <br>
पच्यन्ते तेऽन्धकूपे च यावच्चन्द्रदिवाकरौ॥६४॥<br>
पुरीषं भुञ्जते नित्यं क्षुभिता यमताडनैः ॥<br>
सर्पप्रमाणकीटैश्च दंशिताश्च दिवानिशम् ॥ ६५॥ <br>
इत्येवमुक्त्वा मुनयः प्रणेमुस्तत्पदाम्बुजम् ॥ <br>
सर्वं भवति दैवेन प्रशान्तमनसा ध्रुवम् ॥ ६६ ॥ <br>
उन्मुखा मुनयः सर्वे बभूवुश्च स्वकर्मणि॥ <br>
ब्रह्मा शरीरं संत्यक्तुं व्रीडया च समुद्यतः ॥६७॥ <br>
योगेन भित्त्वा षट्चक्रं सर्वान्प्राणान्निरुद्ध्य च॥<br>
ब्रह्मरन्ध्रं समानीय तत्याज स्वेन वर्त्मना ॥६८॥<br>
मनसा श्रीहरिं स्मृत्वा नमस्कारं चकार ह ॥ <br>
न मे मनः परद्रव्ये भविता स्तोकमीश्वर ॥६९॥ <br>
प्राणत्यागात्परं दुःखमयशश्च यशस्विनाम् ॥ <br>
बभूव हृदि कृत्वैकं ब्रह्मा लीनश्च ब्रह्मणि॥ ॥ 4.35.७० ॥ <br>
कन्या तातं मृतं दृष्ट्वा विलप्य च भृशं मुहुः॥<br>
योगेन देहं तत्याज सा प्रलीना च ब्रह्मणि॥७१॥ <br>
मृतं तातं च भगिनीं दृष्ट्वा च मुनिपुंगवाः ॥ <br>
सस्मरुः श्रीहरिं कोपात्स्वात्मारामं विलप्य च ॥७२॥<br>
नारायणो मदंशश्च कृपयाऽऽगत्य सत्वरम् ॥ <br>
ब्रह्माणं जीवयामास ब्रह्मज्ञानात्सुतां च ताम् ॥७३॥<br>
ब्रह्मा पुरो हरिं दृष्ट्वा वरं वव्रे स्म वाञ्छितम् ॥ <br>
भक्तिं त्वच्चरणे शश्वन्निश्चलामनपायिनीम् ॥७४॥ <br>
ब्रह्माणं विरसं दृष्ट्वा तमुवाच कृपानिधिः ॥ <br>
प्रबोधवचनं सत्यं नीतिसारं मनोहरम् ॥ ७५ ॥ <br>
श्रीनारायण उवाच ॥ <br>
शृणु ब्रह्मन्प्रवक्ष्येऽहं मुखमुत्तोल्य सांप्रतम् ॥ <br>
त्यज लज्जां जगन्नाथ हृदयज्वररूपिणीम् ॥ ७६ ॥ <br>
सत्कीर्तिरपकीर्तिर्वा सुप्रतिष्ठाप्युपद्रवः ॥ <br>
क्षुद्राणां चैव महतां भवत्येव स्वकर्मणा ॥७७॥ <br>
सर्वेषामपि सर्वेभ्यः स्वकर्म बलवत्तरम् ॥ <br>
तस्मात्सन्तः प्रकुर्वन्ति नित्यं सत्कर्म संततम् ॥ ७८ ॥ <br>
केचित्कुर्वन्ति निर्मूलं सर्वेषामपि कर्मणाम् ॥ <br>
कृतं कर्म परं भुक्त्वा हरिपादाब्जचेतसः ॥७९ ॥ <br>
कुकर्मणश्चापकीर्तिस्ततो लज्जा भवेद्ध्रुवम् ॥ <br>
सुकर्मणः सुप्रतिष्ठा सर्वत्र निर्मलं यशः ॥ 4.35.८० ॥ <br>
कालेन रजसा देहो बलं रूपं शुभाशुभम् ॥ <br>
कीर्तिर्या त्रिगुणा चैव मोहश्चापयशो विधे ॥ ८१ ॥ <br>
ऋणव्रणापवादाश्च जन्तूनां यान्ति कालतः ॥ <br>
महतां तौ च पूर्वोक्तौ नेतरश्च कदाचन ॥ ८२ ॥ <br>
सदाऽपकीर्तिर्वसति परस्त्रीषु च वस्तुषु॥ <br>
तस्मात्ते नैव गृह्णन्ति सन्तः स्वक्लेशकारणे ॥ ८३ ॥ <br>
स्मर मामन्तरे ब्राह्मे मदीयं विषयं कुरु॥ <br>
अतस्ते न मनो लोलं भविता परवस्तुषु ॥ ८४ ॥ <br>
योषिद्रूपा च मे माया सर्वेषां मोहकारिणी ॥ <br>
लीलया कुरुते मोहं स्वात्मारामस्य संततम् ॥ ८५ ॥ <br>
नानामुद्राश्रये देशे रागिणो संततं रतिः॥ <br>
स्तनाभिधे मांसपिण्डेऽधरे लालालयेऽशुचौ ॥८६॥ <br>
श्रोणिवक्त्रस्तनं तासां कामदेवालयं सदा ॥<br>
तस्मात्ते न हि पश्यन्ति सन्तो हि धर्मभीरवः ॥८७॥ <br>
को धर्मः किं यशस्तेषां का प्रतिष्ठा च किं तपः॥ <br>
किं बुद्धिर्विद्या दानं च परस्त्रीषु च यन्मनः ॥ ८८ ॥ <br>
इहाप्यपयशो दुःखं नरकेषु परत्र च ॥ <br>
वासः प्रहारस्तेषां च ताडनैः कृमिभक्षणैः ॥ ८९ ॥ <br>
दुःखबीजं सुखं मत्वा मूढाश्च दैवदोषतः ॥ <br>
परस्त्रीसेवनं प्रीत्या कुर्वन्ति संततं मुदा ॥ 4.35.९० ॥ <br>
उत्तमा मत्पदाम्भोजं सत्कर्म मध्यमाः सदा ॥ <br>
स्मरन्ति शश्वदधमाः परस्त्रीसेवनं मुदा ॥ ९१ ॥ <br>
विपत्तिः संततं तस्य परवस्तुषु यन्मनः ॥ <br>
विशेषतः परस्त्रीषु सुवर्णेषु च भूमिषु ॥ ९२ ॥ <br>
दैवात्परस्त्रियं दृष्ट्वा विरमेद्यो हरिं स्मरन् ॥ <br>
दृष्ट्वा परसुवर्णं च हस्तप्रक्षालनाच्छुचिः ॥ ९३ ॥ <br>
सततं नैव संसक्ताः सन्तः स्वस्त्रीषु कामतः ॥ <br>
यक्ष्मव्याधिज्ञानहानिलोकनिन्दाभयेन च ॥९४॥ <br>
तपस्विनस्तपस्यायां शास्त्रचिन्तासु पण्डिताः॥ <br>
योगिनो योगचिन्तासु वेदार्थेषु च वैदिकाः ॥९५॥ <br>
साध्यश्च पतिसेवासु गृहस्था गृहकर्मसु ॥ <br>
विषयेषु विषयिणो मद्भक्ता मम सेवने ॥ ९६ ॥ <br>
एते नियुक्ता एतेषु सभासु च प्रशंसिताः॥। <br>
वेदोक्ताचरणेनैव तद्विरुद्धेन निन्दिताः ॥९७॥ <br>
सर्वे नित्यं प्रशंसन्ति शश्वत्सन्मार्गगामिनम् ॥ <br>
हालिका अपि निन्दन्ति कुवर्त्मगामिनं विधे ॥९८॥ <br>
भविता न परस्त्रीषु परवस्तुषु ते मनः ॥ <br>
अद्यप्रभृति जीवन्तं निविष्टं मद्वरेण च ॥ ९९ ॥ <br>
मदीयविषये बाह्ये मया दत्तं कुरु प्रियम् ॥ <br>
अन्तरा मत्पदाम्भोजचिन्तां विघ्नविनाशिनीम् ॥ 4.35.१०० ॥ <br>
कन्या भवतु मे ब्रह्मन्कामदेवस्य कामिनी ॥ <br>
रतिर्नाम परित्याज्या रत्यधिष्ठातृदेवता ॥१०१॥<br>
इत्येवमुक्त्वा ब्रह्माणमाश्वास्य कमलापतिः ॥ <br>
जगाम नित्यं वैकुण्ठं वृन्दावनविनोदनः ॥ १०२ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधाकृष्णसंवादो नाम पञ्चत्रिंशोऽध्यायः ॥ ३५ ॥ <br>
<br>
