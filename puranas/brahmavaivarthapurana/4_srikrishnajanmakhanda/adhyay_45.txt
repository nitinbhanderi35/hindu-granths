<br>
।। श्रीकृष्ण उवाच ।। <br>
अथ वेदविधानेन संस्थाप्य वह्निमीश्वरः ।। <br>
यज्ञं चकार तत्रैव वामे संस्थाप्य पार्वतीम् ।। १ ।। <br>
निवृत्ते विधिवद्यज्ञे विप्राय दक्षिणां ददौ ।। <br>
शिवः शतसुवर्णानि वृंदावनविनोदिनि ।। २ ।। <br>
अथ प्रदीपमानीय शैलेंद्रनगरस्त्रियः ।। <br>
निर्वर्त्य मंगलं कर्म गृहं संप्राप्य दंपती ।। ३ ।। <br>
कृत्वा जयध्वनिं प्रीत्या शुभनिर्मञ्छनादिकम् ।। <br>
सस्मिताः सकटाक्षाश्च पुलकांचितविग्रहाः ।। ४ ।। <br>
वासगेहं संप्रविश्य ददृशुः कामिनीगणाः ।। <br>
शंकरं रूपवेषाढ्यं रत्नभूषणभूषितम् ।। ५ ।। <br>
चन्दनागुरुकस्तूरीकुंकुमांचितविग्रहम् ।। <br>
ईषद्धास्यप्रसन्नास्यं सकटाक्षं मनोहरम् ।। ६ ।। <br>
अपूर्वसूक्ष्मवेषाढ्यं सिंदूरबिंदुभूषितम् ।।<br>
चारुचंपकवर्णाभं सर्वावयवसुंदरम् ।। ७ ।। <br>
नवीनयौवनस्थं च मुनीन्द्रचित्तमोहनम् ।। <br>
सरस्वतीं च लक्ष्मीं च सावित्रीं जाह्नवीं रतिम् ।।८।। <br>
अदितिं च शचीं चैव लोपामुद्रामरुंधतीम् ।। <br>
अहल्यां तुलसीं स्वाहां रोहिणीं च वसुंधराम् ।। ९ ।। <br>
शतरूपां च संज्ञां च सतीस्त्रीणां च षोडश ।। <br>
देवकन्या नागकन्या मुनिकन्या मनोहराः ।।4.45.१०।। <br>
या याः स्थितास्तत्र तासां संख्यां कर्तुं च कः क्षमः ।। <br>
ताभी रत्नासने दत्ते तत्रोवास शिवो मुदा ।। <br>
तमूचुः क्रमशो देव्यो मधुरोक्तिं सुधामिव ।। ११ ।। <br>
सरस्वत्युवाच ।। <br>
प्राप्ता सती महादेवाधुना प्राणधिका मुदा ।। <br>
दृष्ट्वा प्रियास्यं चंद्राभं संतापं त्यज कामुक ।। ।। १२ ।। <br>
कालं गमय कालेश सदा संश्लेषपूर्वकम् ।। <br>
विश्लेषस्ते न भविता सर्वकालं ममाशिषा ।। १३ ।। <br>
लक्ष्मीरुवाच ।।<br>
लज्जां विहाय देवेश सतीं कृत्वा स्ववक्षसि ।। <br>
तिष्ठ संप्रति का लज्जा प्राणा यांति यया विना ।। १४ ।। <br>
सावित्र्युवाच ।। <br>
भोजयित्वा सतीं शंभो शीघ्रं भोजय मा खिदः ।। <br>
तदाचम्य सकर्पूरं तांबूलं देहि भक्तितः ।। १५ ।। <br>
जाह्नव्युवाच ।। <br>
स्वर्णकंकतिकां धृत्वा केशान्मार्जय योषितः ।। <br>
कामिन्याः स्वामिसौभाग्यं सुखं नातः परं भवेत् ।। १६ ।। <br>
रतिरुवाच ।। <br>
गृहीत्वा पार्वतीं देव सुभगामतिदुर्लभाम् ।। <br>
कथं मम प्राणनाथो निःस्वार्थ भस्मसात्कृतः ।। १७ ।। <br>
जीवयसि विभो कामं कामव्यापारमात्मनि ।। <br>
कुरु दूरं च संतापं मम विश्लेषहेतुकम् ।।१८ ।। <br>
दम्पतीविरहक्लेशं सर्वं ज्ञात्वा दयानिधे ।। <br>
तथापि मम कांतश्च कोपेन भस्मसात्कृतः ।। १९ ।। <br>
इत्युक्त्वा कामभस्माथ ददौ सा ग्रन्थिबंधितम् ।। <br>
रुरोद पुरतः शंभोर्नाथनाथेत्युदीर्य च ।। 4.45.२० ।। <br>
हरिस्तद्रोदनं श्रुत्वा करुणामयसागरः ।। <br>
ब्रह्मा धर्मादिदेवाश्च ययुर्वासगृहं शिवम् ।। २१ ।। <br>
दृष्ट्वा नारायणं धर्मं ब्रह्माणं च सुरानपि ।। <br>
जवेन पीठादुत्थाय स्वाज्ञां कुर्वित्युवाच ह ।। २२ ।। <br>
शंकरस्य वचः श्रुत्वा तमुवाच हरिः स्वयम् ।। <br>
कामं जीवय हे रुद्रेत्युक्त्वा शीघ्रं जगाम सः ।। २३ ।। <br>
ऊचुर्देव्यो बहुतरं वाक्यं विनयपूर्वकम्।। <br>
क्रुधा दृष्ट्वा शूलभृतो भस्मतो निर्गतः स्मरः ।। २४ ।। <br>
दृष्ट्वा कामं रतिस्तं च प्रणनाम महेश्वरम् ।। <br>
तद्रूपं च तदाकारं सस्मितं सधनुःशरम् ।। २५ ।। <br>
प्रणम्य शंकरं कामः स्तुतिं कृत्वा यथागमम् ।। <br>
बहिर्गत्वा हरिं देवान्प्रणम्य समुवाच ह ।। २६ ।। <br>
कामं संभाष्य देवाश्च युयुजुश्च तमाशिषम् ।। <br>
काले रक्षा विनाशश्च निषेधः केन वार्यते ।। २७।। <br>
अथ शैलः सुरान्सर्वान्नारायणपुरोगमान् ।।<br>
भोजयामास भक्त्या च शाययामास यत्नतः ।। २८ ।। <br>
अथ शंभुर्वासगृहे वामे संस्थाप्य पार्वतीम् ।। <br>
मिष्टान्नं भोजयामास तया सह मुदान्वितः ।। २९ ।। <br>
भुक्तवंतं शिवं तत्र देवमाताऽदितिः स्वयम् ।। <br>
उवाच सस्मितं राधे संप्रीत्या सरसं वचः ।। 4.45.३० ।। <br>
अदितिरुवाच ।। <br>
भोजनांते शचि शंभोः शौचार्थं जलमर्पय ।। <br>
देहि शीघ्रं मम प्रीत्या दंपत्योः प्रीतिपूर्वकम् ।। ३१ ।। <br>
शच्युवाच ।। <br>
कृत्वा विलापं यद्धेतोः शवं कृत्वा स्ववक्षसि ।। <br>
यो बभ्राम भुवं मोहात्कालेन प्राप तां सतीम् ।। ३२ ।। <br>
अरुंधत्युवाच ।। <br>
मया दत्ता सती तुभ्यं मेना दातुमनीप्सिता ।। <br>
विविधं बोधयित्वेमां रतिं च कर्तुमर्हसि ।। ३३ ।। <br>
अहल्योवाच ।। <br>
वृद्धावस्थां परित्यज्य ह्यतीव तरुणोऽधुना ।। <br>
तेन मेना तु मेने त्वां सुतामर्पितुमीश्वर ।। ३४ ।। <br>
तुलस्युवाच ।। <br>
सती त्वया परित्यक्ता कामो दग्धः पुराकृतः ।। <br>
कथं तदा वसिष्ठश्च प्रभो प्रस्थापितोऽधुना ।। ३५ ।। <br>
स्वाहोवाच ।। <br>
स्थिरो भव महादेव स्त्रीणां वचसि सांप्रतम् ।। <br>
विवाहे व्यवहारोऽस्ति पुरस्त्रीणां प्रगल्भता ।। ३६ ।। <br>
रोहिण्युवाच ।। <br>
कामं पूरय पार्वत्याः कामशास्त्रविशारद ।। <br>
कुरु पारं स्वयं कामी कामिनां कामसागरम् ।। ।। ३७ ।। <br>
वसुंधरोवाच ।। <br>
भोगद्रव्यं विना भोगी न हि तुष्टः क्षुधातुरः ।। <br>
येन तुष्टिर्भवेच्छंभो तत्कर्तुमुचितं स्त्रिया ।। ३८ ।। <br>
संज्ञोवाच ।। <br>
जानासि भावं सर्वज्ञ कामार्तानां च योषिताम् ।। <br>
न च स्वस्वामिनं शंभो सती जानाति संगतम् ।। ३९ ।। <br>
शतरूपोवाच ।। <br>
तूर्णं प्रस्थापय प्रीत्या पार्वत्या सह शंकरम् ।। <br>
रत्नप्रदीपं तांबूलं तल्पं निर्माय निर्जने ।। 4.45.४० ।। <br>
श्रीकृष्ण उवाच ।। <br>
स्त्रीणां तद्वचनं श्रुत्वा ता उवाच शिवः स्वयम् ।। <br>
निर्विकारी च भगवान्योगींद्राणां गुरोर्गुरुः ।। ४१ ।। <br>
शंकर उवाच ।। <br>
देव्यो मा वदतोक्तिं च ह्येवंभूतां ममांतिके ।। <br>
जगतां मातरः साध्व्यः पुत्रे चपलता कथम् ।।४२।। <br>
शंकरस्य वचः श्रुत्वा लज्जिताः सुरयोषितः ।। <br>
बभूवुः संभ्रमात्तूष्णीं चित्रपुत्तलिका यथा ।। ४३ ।। <br>
भुक्त्वा मिष्टानि भगवानाचम्य च मुदाऽन्वितः ।। <br>
सकर्पूरं च तांबूलं बुभुजे भार्यया सह ।। ४४ ।। <br>
रत्नसिंहासने शंभुर्मेनादत्ते मनोहरे ।। <br>
सन्निधाय मुदायुक्तो ददर्श वासमंदिरम् ।। ४५ <br>
रत्नप्रदीपशतकैर्ज्वलद्भि र्ज्वलितं श्रिया ।। <br>
रत्नपात्रघटाकीर्णं मुक्तामाणिक्यभूषितम् ।। ४६ ।। <br>
रत्नदर्पणशोभाढ्यं मंडितं श्वेतचामरैः ।। <br>
चंदनागुरुसंयुक्तं पुष्पशय्यासमन्वितम् ।। ४७ ।। <br>
नानाचित्रविचित्राढयं निर्मितं विश्वकर्मणा ।। <br>
रत्नसारेण खचितं रचितं हीरकैर्वरैः ।। ४८ ।। <br>
कुत्रचित्सुरनिर्माणवैकुंठसुमनोहरम् ।। <br>
वृंदावनं कुंजवनं कुत्रचिद्रासमंडलम् ।। ४९ ।। <br>
कैलासं च कुत्रचन कुत्रचिदिंद्रमंदिरम् ।। <br>
दृष्ट्वाश्चर्यं महादेवः परितुष्टो बभूव ह ।। 4.45.५० ।। <br>
अथ प्रभातकालश्च बभूव प्राणवल्लभे ।। <br>
नानाप्रकारवाद्यानि वादयांचक्रिरे जनाः ।। ५१ ।। <br>
सर्वे सुराः समुत्तस्थुः सज्जीभूताः ससंभ्रमाः ।। <br>
स्ववाहनान्समारुह्य कैलासं गन्तुमुद्यताः ।।५२।। <br>
वासगेहं समागत्य धर्मो नारायणाज्ञया ।। <br>
उवाच शंकरं योगी योगीशं समयोचितम् ।। ५३ ।। <br>
धर्म उवाच ।। <br>
उत्तिष्ठोत्तिष्ठ भद्रं ते भवतु प्रमथाधिप ।। <br>
पार्वत्या सह माहेंद्रे यात्रां कुरु हरिं स्मरन् ।। ५४ ।।<br>
इत्थं धर्मवचः श्रुत्वा पार्वत्या सह शंकरः ।। <br>
यात्रां चकार माहेंद्रे वृंदावनविनोदिनि ।। ५५ ।। <br>
यात्रां कुर्वति देवेशे पार्वत्या सह शंकरे ।। <br>
उच्चै रुदित्वा सा मेना तमुवाच कृपानिधिम् ।। ५६ ।। <br>
मेनोवाच ।। <br>
कृपानिधे कृपां कृत्वा मद्वत्सां पालयिष्यसि ।। <br>
सहस्रदोषान्भगवानाशुतोषः क्षमिष्यसि ।। ५७ ।। <br>
त्वत्पदांबुजभक्तैषा मद्वत्सा जन्म जन्मनि ।। <br>
स्वप्ने ज्ञाने स्मृतिर्नास्ति महादेवप्रभुं विना ।। ५८ ।। <br>
त्वद्भक्तिश्रुतिमात्रेण हर्षाश्रुपुलकान्विता ।। <br>
त्वन्निंदया भवेन्मौना मृत्युंजय मृता इव ।। ५९ ।। <br>
इत्युक्ता मेनका शीघ्रं तत्रागत्य हिमालयः ।। <br>
उच्चै रुरोद च तदा वत्सां कृत्वा स्ववक्षसि ।। 4.45.६० ।। <br>
क्व यासि वत्सेत्युच्चार्य शून्यं कृत्वा हिमालयम् ।। <br>
स्मारंस्मारं तद्गणौघं विदार्य मन्मनः स्फुटम् ।। ६१ ।। <br>
इत्येवमुक्त्वा शैलेन्द्रः समर्प्य च शिवां शिवे ।। <br>
स शैलः सहपुत्रश्च रुरोदोच्चैर्मुहुर्मुहुः ।। ६२ ।। <br>
नारायणश्च भगवानध्यात्मविद्यया स्वयम् ।। <br>
सर्वान्प्रबोधयामास कृपया स कृपानिधिः ।। ६३ ।। <br>
ननाम पार्वती भक्त्या मातरं पितरं गुरुम् ।। <br>
मायया च महामाया रुरोदोच्चैर्मुर्हुमुहुः ।। ६४ ।। <br>
पार्वतीरोदनेनैव रुरुदुः सर्वयोषितः ।। <br>
मुनयश्च सुराः सर्वे सस्त्रीकाः सगणं ध्रुवम् ।। ६५ ।। <br>
शीघ्रं ययुस्ते कैलासं देवा मानसशायिनः ।। <br>
मुहूर्तार्द्धेन मुदिताः संप्रापुः शंकरालयम् ।। ६६ ।। <br>
दृष्ट्वा गतं देवपत्न्यो मुनिपत्न्यश्च सत्वरम् ।। <br>
आययुर्दीपमानीय मुदा मङ्गलकर्मणि ।। ६७ <br>
वायुपत्नी कुबेरस्य कामिनी शुक्रकामिनी ।। <br>
तारा सुरगुरोः पत्नी पत्नी दुर्वाससस्तथा ।। ६८ ।। <br>
अत्रिभार्यानुसूया च चंद्रपत्न्यस्तथैव च ।। <br>
देवकन्या नागकन्या मुनिकन्याः सहस्रशः ।। ६९ ।। <br>
असंख्यकामिनीसंघः संख्यां कर्तुं च कः क्षमः ।। <br>
ताश्च प्रवेशयामासुर्दंपतीवासमंदिरम् ।। 4.45.७०।। <br>
रत्नसिंहासने रम्ये वासयामासुरीश्वरीम् ।। <br>
सतीं तां दर्शयामास शिवः पूर्वालयं मुदा ।। ७१ ।। <br>
सति स्मरस्यतो गेहाद्यद्गता तातमंदिरम् ।। <br>
अधुना शैलकन्या त्वं तत्र दक्षसुता पुरा ।। ७२ ।। <br>
जातिस्मरां स्मारयामि नित्यं स्मरसि चेद्वद ।। <br>
शंकरस्य वचः श्रुत्वा सस्मितोवाच सा सती ।। ७३ ।। <br>
सर्वं स्मरामि प्राणेश मौनीभूतो भवेति तम् ।। <br>
शिवः संभृतसंभारो नानावस्तुमनोहरम् ।। ७४ ।। <br>
भोजयामास देवांश्च नारायणपुरोगमान् ।। <br>
भुक्त्वा देवाः प्रजग्मुस्ते नानारत्नविभूषिताः।।७५।। <br>
सस्त्रीका सगणाः सर्वे प्रणम्य चन्द्रशेखरम् ।। <br>
नारायणं च ब्रह्माणं ननाम शंकरः स्वयम् ।।७६।। <br>
तौ च तं च समाश्लिष्याशिषं कृत्वा प्रजग्मतुः ।। <br>
अथ शैलश्च मेना च मैनाकमाजुहाव ह ।। ७७ ।। <br>
शीघ्रमानय भद्रं ते पार्वतीं शंकरं सुत ।। <br>
तयोः स वचनं श्रुत्वा शीघ्रं गत्वा शिवालयम् ।।७८।। <br>
आजगाम समानीय पार्वतीपरमेश्वरौ ।। <br>
पार्वत्यागमनं श्रुत्वा बालाश्च बालिकास्तथा ।।७९।। <br>
वृद्धा युवत्यो या याश्च शैलाश्च दुद्रुवुर्मुदा ।। <br>
मेना सुताभ्यां वध्वा च सह दुद्राव सस्मिता ।। 4.45.८० ।। <br>
हिमालयश्च मुदितो दुद्रावानुव्रजन्सुताम् ।। <br>
अवरुह्य रथाद्देवी मातरं पितरं गुरुम् ।।८१।। <br>
प्रणनाम प्रमुदिता निमग्नाऽऽनन्दसागरे ।। <br>
पार्वतीं च समाश्लिष्य मेनका हर्षविह्वला ।। ८२ ।। <br>
हिमालयश्च मुदितो गताः प्राणा इवागताः ।। <br>
सुतां निधाय गेहे स्वे रत्नसिंहासनं ददौ ।।८३।। <br>
शूलभृते गणेभ्यश्च मधुपर्कादिकं मुदा ।। <br>
तस्थौ श्वशुरगेहे च सगणश्चन्द्रशेखरः ।।८४।। <br>
नित्यं षोडशोपचारैः पूजितः सह भार्यया ।। <br>
इत्येवं कथितं राधे शंकरोद्वाहमङ्गलम् ।। <br>
शोकजं हर्षजनकं किं भूयः श्रोतुमिच्छसि ।। ८५ ।। <br>
।। इति श्रीब्रह्मवैवर्त्ते महापुराणे श्रीकृष्णजन्मखण्डे नारायणनारदसंवादे शंकरविवाहो नाम पञ्चचत्वारिंशोऽध्यायः ।। ।। ४५ ।। <br>
<br>
