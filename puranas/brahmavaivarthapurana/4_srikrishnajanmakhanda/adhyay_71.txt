<br>
अथैकसप्ततितमोऽध्यायः<br>
नारायण उवाच<br>
राधिकायां च सुप्तायां सुप्तासु गोपिकासु ।<br>
पुष्पचन्दनतल्पे च वायुना सुरभीकृते ॥ १ ॥<br><br>
तृतीयप्रहरेऽतीते निशायां च शुभे क्षणे ।<br>
शुभचन्द्रर्क्षयोगे चामृतयोगसमन्विते ॥ २ ॥<br><br>
सौम्यस्वामियुते लग्ने सौम्यग्रहविलोकिते ।<br>
पापग्रहसमासक्तदुष्टदोषादिवर्जिते ॥ ३ ॥<br><br>
यशोदां बोधयामास कारयामास मङ्गलम् ।<br>
वन्धूनाश्वासयामास समुत्थाय हरिः स्वयम् ॥ ४ ॥<br><br>
वाद्यं निषेधयामास राधिकाभयभीतवत् ।<br>
स्वतन्त्रो विश्वकर्ता च पाता भर्ता स्वतन्त्रवत् ॥ ५ ॥<br><br>
प्रक्षाल्य पादयुगलं धृतवा धौते च वाससी ।<br>
उवास संस्कृते स्थाने विलिप्ते चन्दनादिना ॥ ६ ॥<br><br>
फलपल्लवसंयुक्तं संस्कृतं चन्दनादिभिः ।<br>
वामे कृत्वा पूर्णकुम्भं वह्निं विप्रं स्वदक्षिणे ॥ ७ ॥<br><br>
पतिपुत्रवतीं दीपं दर्पणं पुरतस्तथा ।<br>
दूर्वाकाण्डं च सुस्निग्धं पुष्पं धान्यं सितं शुभम् ॥ ८ ॥<br><br>
गुरुदत्तं गुहीत्वा च प्रदधौ मस्तकोपरि ।<br>
धृतं ददर्श माध्वीकं रजतं काञ्चनं दधि ॥ ९ ॥<br><br>
चन्दनं लेपनं कृत्वा पुष्पमालां गले ददौ ।<br>
गुरुवर्गं ब्राह्मणं च वन्दयामास भक्तितः ॥ १० ॥<br><br>
शङ्खध्वनिं वेदपाठं संगीतं मङ्गलाष्टकम् ।<br>
विप्रशीर्वचनं रम्यं शुश्राव परमादरम् ॥ ११ ॥<br><br>
ध्यात्वा मङ्गलरूपं च सर्वत्र मङ्गलप्रदम् ।<br>
चिक्षेप दक्षिणां पादं सुन्दरं स्वात्मविग्रहम् ॥ १२ ॥<br><br>
विधृत्य नासिकावामभागं मध्यमया विभुः ।<br>
विसृज्य वायुं संपूर्णं नासादक्षिणरन्ध्रतः ॥ १३ ॥<br><br>
ततो ययौ नन्दनन्दो नन्दस्य प्राङ्गणं वरम् ।<br>
सानन्दः परमानन्दो नित्यानन्दः सनातनः ॥ १४ ॥<br><br>
नित्योऽनित्यो नित्यबीचस्वरूपो नित्यविग्रहः ।<br>
नित्याङ्गभूतो नित्येशो नित्यकृत्यविशारदः ॥ १५ ॥<br><br>
नित्यनूतनरूपश्च नित्यनूतनयौवनः ।<br>
नित्यनूतनवेषश्च वयसा नित्यनूतनः ॥ १६ ॥<br><br>
नित्यनूतनसंभाषो यत्प्रेम नित्यनूतनम् ।<br>
नित्यनूतनसंप्राप्तिः सौभाग्यं नित्यनूतनम् ॥ १७ ॥<br><br>
सुधारसपरं मिष्टं यत्वाक्यं नित्यनूतनम् ।<br>
नित्यनूतनभक्तं च यत्पदं नित्यनूतनम् ॥ १८ ॥<br><br>
स्थायं स्थायं प्राङ्गणेऽस्मिनमायेशो मायया युतः ।<br>
अतीव रम्ये सुस्निग्धो बभूव गमनोन्मुखः ॥ १९ ॥<br><br>
रम्भास्तम्भसमूहैश्च रसालपल्लवान्वितैः ।<br>
पट्टसूत्रनिबद्धैश्च सुन्दरैश्च सुसंस्कृतैः ॥ २० ॥<br><br>
पद्मरागेण खचिते रचिते विश्वकर्मणा ।<br>
कस्तूरीकुङ्कुमाक्तैश्च चन्दनैश्च सुसंस्कृते ॥ २१ ॥<br><br>
तत्र तस्थौ स्वयं कृष्णः सहाक्रूरः सबान्धवः ।<br>
यशोदया समाश्लिष्टो वामपार्श्वेन मायया ॥ २२ ॥<br><br>
नन्देनाऽऽनन्दयुक्तेनाऽऽश्लिष्टो दक्षिणपार्श्वतः ।<br>
संभाषितो बान्धवैश्च पित्रा मात्रा च चुम्बितः ॥ २३ ॥<br><br>
इति शीब्रह्मo महाo श्रीकृष्णजन्मखo उत्तo नारदनाo यात्रामङ्गलं<br>
नामैकसप्ततितमोऽध्यायः ॥ ७१ ॥<br>
