<br>
श्रीराधिकोवाच ॥ <br>
कथितो भवता मह्यं दर्पभङ्गः श्रुतो हरेः ॥ <br>
दर्पभङगं रवेश्चापि श्रोतुमिच्छामि तत्त्वतः ॥ १ ॥ <br>
श्रीकृष्ण उवाच ॥ <br>
एकदैवोदयं कृत्वा रविरस्तं जगाम ह ॥ <br>
माली सुमाली दैत्येन्द्रौ दीप्तिं कर्तुं समुद्यतौ ॥ २ ॥ <br>
महासंपन्मदोन्मत्तौ शंकरस्य वरेण च ॥ <br>
तयोश्च प्रभया रात्रिर्न भवेदिति सुन्दरि ॥ ३ ॥ <br>
रुष्टः सूर्यः स्वशूलेन तौ जघानावलीलया॥ <br>
पतितौ सूर्यशूलेन मूर्च्छितौ धरणीतले ॥ ४ ॥ <br>
भक्तापायं च विज्ञाय शंकरो भक्तवत्सलः ॥ <br>
आगत्य जीवयामास महाज्ञानेन तौ विभुः ॥ ५ ॥ <br>
तौ च नत्वा शिवं भक्त्या जग्मतुर्निजमन्दिरम् ॥ <br>
दुद्राव च महादेवः सूर्यं हन्तुं रुषा ज्वलन् ॥ ६ ॥ <br>
दृष्ट्वा संहारकर्तारं जिघांसन्तं हरं रविः ॥ <br>
भिया पलायमानश्च ब्रह्माणं शरणं ययौ ॥ ७ ॥ <br>
दुद्राव च महादेवो ब्रह्मणो निलयं रुषा ॥ <br>
शूलमत्यर्थमुद्यम्य कालकालो  विधेर्विधिः ॥ ८ ॥ <br>
दृष्ट्वा ब्रह्मा हरं रुष्टं तुष्टाव परमेश्वरम् ॥ <br>
चतुर्वक्त्रेण वेदोक्तस्तोत्रेण जगतां पतिः ॥ ९ ॥ <br>
ब्रह्मोवाच ॥ <br>
प्रसीद दक्षयज्ञघ्न सूर्यं मच्छरणागतम् ॥ <br>
त्वयैव सृष्टं सृष्टेश्च समारम्भे जगद्गुरो ॥ 4.48.१० ॥ <br>
आशुतोष महाभाग प्रसीद भक्तवत्सल ॥ <br>
कृपया च कृपासिन्धो रक्ष रक्ष दिवानिशम् ॥ ११ ॥ <br>
ब्रह्मस्वरूप भगवन्सृष्टिस्थित्यन्तकारण ॥ <br>
स्वयं रविं च निर्माय स्वयं संहर्तुमिच्छसि ॥ १२ ॥ <br>
स्वयं ब्रह्मा स्वयं शेषो धर्मः सूर्यो हुताशनः ॥ <br>
इन्द्रचंद्रादयो देवास्त्वत्तो भीताः परात्पर ॥ १३ ॥ <br>
ऋषयो मुनयश्चैव त्वां निषेव्य तपोधनाः ॥ <br>
तपसां फलदाता त्वं तपस्त्वं तपसां फलम् ॥ १४ ॥ <br>
इत्येवमुक्त्वा ब्रह्मा तं सूर्यमानीय भक्तितः ॥ <br>
प्रीत्या समर्पयामास शङ्करे दीनवत्सले ॥ १५ ॥ <br>
शंभुस्तमाशिषं कृत्वा विधिं नत्वा जगद्विधिः ॥ <br>
प्रसन्नवदनः श्रीमानालयं प्रययौ मुदा ॥ १६ ॥ <br>
इति धातृकृतं स्तोत्रं संकटे यः पठेन्नरः ॥ <br>
भयात्प्रमुच्यते भीतो बद्धो मुच्येत बन्धनात् ॥ १७ ॥ <br>
राजद्वारे श्मशाने च मग्नपोते महार्णवे ॥ <br>
स्तोत्रस्मरणमात्रेण मुच्यते नात्र संशयः ॥ १८ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे श्रीकृष्णराधासंवादे अष्टचत्वारिंशोऽध्यायः ॥ ४८ ॥   <br>
<br>
