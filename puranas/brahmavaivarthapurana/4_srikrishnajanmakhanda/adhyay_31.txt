॥ श्रीराधिकोवाच ॥ <br>
किमाश्चर्यं श्रुतं नाथ चरितं सुमनोहरम् ॥ <br>
अधुना श्रोतुमिच्छामि ब्रह्मणः शापकारणम् ॥ १ ॥ <br>
यो विधाता त्रिजगतां तपसां फलदायकः ॥ <br>
स कथं कुलटाशापादपूज्यश्च बभूव ह ॥ २ ॥ <br>
श्रीकृष्ण उवाच ॥ <br>
मन्वन्तरे रैवतस्य सुचन्द्रो नृपपुंगव ॥ <br>
तपस्वी वैष्णवः श्रेष्ठो ज्ञानी परमधार्मिकः ॥ ३ ॥ <br>
स च पूर्वं तपः कुर्वन्नाजगाम मम प्रिये ॥ <br>
इमां च मलयद्रोणीं भारतेषु मनोहराम् ॥४॥ <br>
तपश्चकार राजेन्द्रो वर्षाणां च सहस्रकम् ॥ <br>
जीर्णं तस्य शरीरं च कठोरेण तपस्विनः ॥५॥ <br>
वल्मीकाच्छादितं देहं दृष्ट्वा धाता कृपानिधिः ॥ <br>
आजगाम वरं दातुं तपःस्थानं सुनिर्जनम् ॥६॥<br>
कमण्डलुजलेनैव मम देहोद्भवेन च॥<br>
सिषेच तं च मन्त्रेण मया दत्तेन योगवित् ॥ ७ ॥ <br>
कमण्डलुजलस्पर्शादुत्थाय नृपतिः स्वयम् ॥ <br>
ननाम भक्त्या जगतां स्रष्टारं च पुरः स्थितम्॥८॥ <br>
स तं नमन्तं राजानमुवाच कमलोद्भवः ॥ <br>
वरं वृण्विति राजेन्द्र यत्ते मनसि वाञ्छितम् ॥ ९ ॥ <br>
तस्य तद्वचनं श्रुत्वा वरं वव्रे परात्परम् ॥ <br>
ममैव चरणे भक्तिं मदीयं दास्यमेव च ॥4.31.१०॥ <br>
कृपया च वरं ब्रह्मा दत्तवानभिवाञ्छितम् ॥ <br>
स च तत्पुरतस्तस्थौ कामदेवसमप्रभः ॥११॥ <br>
एतस्मिन्नन्तरे राजा ददर्श रथमुत्तमम् ॥ <br>
आकाशान्निपतन्तं वै शतसूर्यसमप्रभम् ॥ १२ ॥ <br>
तेजसाऽऽच्छादितं सर्वं सुप्रदीप्तं दिशो दश ॥ <br>
रत्नेन्द्रसारनिर्माणं शतचक्रसमन्वितम् ॥ १३ ॥ <br>
अमूल्यरत्नरचितं विचित्रकलशोज्ज्वलम् ॥ <br>
मुक्तामाणिक्यहीराणां मालाजालैश्च राजितम् ॥ १४ ॥ <br>
सद्रत्नदर्पणैर्दीप्तैरतीव सुमनोहरम् ॥ <br>
भूषितं दिव्यवस्त्रैश्च श्वेतचामरकोटिभिः ॥ १५ ॥ <br>
पारिजातप्रसूनानां मालाजालैः सुशोभितम् ॥ <br>
मनोयायि महाश्चर्यं नानाचित्रेण चित्रितम् ॥१६॥ <br>
वेष्टितं पार्षदैर्दिव्यै रत्नभूषणभूषितैः॥<br>
चतुर्भुजैः श्यामलैश्च ज्वलद्भिः स्थिरयौवनैः ॥ १७ ॥ <br>
पीतवस्त्रपरीधानैश्चन्दनागुरुचर्चितैः ॥ <br>
दृष्ट्वा रथस्थान्देवांश्च ननाम नृपतिर्मुदा ॥ १८ ॥ <br>
सहसा तस्य शिरसि पुष्पवृष्टिर्बभूव ह ॥ <br>
नेदुर्दुन्दुभयः स्वर्गे चानकाश्च मनोहराः ॥ १९ ॥ <br>
ऋषयो मुनयः सिद्धाः प्रकुर्वन्तो मुदाऽऽशिषम् ॥ <br>
प्रशशंसुः सुराः सर्वे राजानं हर्षनिर्भराः ॥ 4.31.२० ॥ <br>
राजा च पार्षदान्ध्यात्वा तद्रूपश्च बभूव ह ॥ <br>
पार्षदास्तं रथे कृत्वा नीत्वा जग्मुर्ममालयम् ॥ २१ ॥ <br>
मदीयः पार्षदो भूत्वा स च तस्थौ ममान्तिके ॥ <br>
ततः स्वमन्दिरं यान्तं ददर्श मोहिनी विधिम् ॥२२॥ <br>
पुष्पोद्याने च रम्ये च पुष्पचन्दनवायुना॥<br>
सद्यो मुमोह तं दृष्ट्वा प्रदग्धा मदानानलैः॥२३॥<br>
विलोक्य  वक्रनयना जुगोप सस्मितं मुखम्॥ <br>
सिन्दूरबिन्दुं दधती कस्तूरीबिन्दुना सह॥२४॥<br>
चारुचम्पकवर्णाभा सततं स्थिरयौवना॥<br>
बृहन्नितम्बयुगला पीनश्रोणिपयोधरा ॥२५॥ <br>
शरत्पार्वणशुभ्रांशुप्रभामुष्टकरानना ॥ <br>
सूक्ष्मवस्त्रपरीधाना रत्नालंकारभूषिता ॥ २६ ॥ <br>
त्रैलोक्यं मोहितुं शक्ता कटाक्षैरेव लीलया ॥<br>
अतीव कामिनी शश्वद्गजेन्द्रमन्दगामिनी ॥२७॥ <br>
पुलकाञ्चितसर्वाङ्गी मूर्च्छां संप्राप वर्त्मनि ॥ <br>
सन्निरीक्ष्य च तां ब्रह्मा जगाम श्रीहरिं स्मरन् ॥ २८ ॥ <br>
स विकारं न हि प्राप ह्यात्मारामो जितेंद्रियः ॥ <br>
ब्रह्मलोकं च संप्राप ब्रह्मा च जगतां पतिः ॥ २९ ॥ <br>
सकामा सा च कुलटा बभूव हतचेतना ॥ <br>
दिवानिशं चिन्तयन्ती स्वप्ने ज्ञाने चतुर्मुखम् ॥ 4.31.३० ॥ <br>
सर्वं जारं विसस्मार तत्याज हरिमीश्वरी ॥ <br>
उत्तिष्ठन्ती निवसती शयनं कुर्वती क्षणम् ॥३१॥ <br>
तप्तपात्रे यथा सस्यं भ्रमत्येव तथा पथि ॥ <br>
एतस्मिन्नन्तरे रम्भा विदग्धाऽप्सरसां वरा ॥ ॥ ३२ ॥ <br>
गच्छन्ती कामलोकं सा सकामा तेन वर्त्मना ॥ <br>
दृष्ट्वा सहचरीं तत्र शुष्ककण्ठोष्ठतालुकाम् ॥ <br>
अभिप्रायेण बुबुधे पप्रच्छ सस्मिता तदा ॥ ३३ ॥ <br>
रम्भोवाच ॥ <br>
कथमेवंविधा त्वं हि त्रैलोक्यचित्तमोहिनि ॥ ३४ ॥ <br>
वद शीघ्रं महाभागे रम्भाऽहं चेतनं कुरु ॥ <br>
कमुद्दिश्य सकामा त्वं गच्छ त्वं कान्तमीप्सितम् ॥३५॥ <br>
कुलटा सर्वसौभाग्या न वयं कुलपालिकाः ॥ <br>
सर्वे व्यग्रा इन्द्रियाणां सुखाय भुवनत्रये ॥३६॥ <br>
यान्ति प्राणा यतः काले का लज्जा तत्र जीविनाम् ॥ <br>
न चात्मनः परः कश्चित्प्रियोऽस्ति भुवनत्रये ॥३७॥ <br>
कान्तेऽपत्ये स्वबन्धौ च स्नेहो यः स्वात्महेतुकः ॥ <br>
सम्बन्धः स्वात्मनो यावत्तावत्स्नेहोऽस्ति तत्र वै ॥ ३८ ॥ <br>
येषु यन्मानसं शश्वत्तेषां प्राणास्त एव हि ॥ <br>
गच्छन्तीं कामलोकं च सकामां पश्य मां प्रिये ॥ ३९ ॥ <br>
सह सख्या समालोक्य मनसा गच्छ तं प्रियम् ॥ <br>
निबद्ध्य नीवी केशांश्च कृत्वा वेषमभीप्सितम् ॥ 4.31.४० ॥ <br>
मुनिमोहनबीजं च तं मोहं कुरु मोहिनि ॥ <br>
कथयस्व महाभागे वचनं हृदयंगमम् ॥ ४१ ॥ <br>
रक्षात्मानं प्रभावं च स्त्रीजातीनां जगत्त्रये ॥ <br>
स्वाभिप्रायश्च सुरतौ न प्रकाश्यः कदाचन ॥४२॥ <br>
स्वान्तं कान्तं स्वानुरक्तमृज्वीं सहचरीं विना ॥ <br>
तस्माद्यत्नेन हृद्वाक्यं प्रकाश्यं च प्रिये प्रिये ॥ ४३ ॥ <br>
अन्यथा चोपहासाय मरणायैव कल्पते ॥ <br>
तस्याश्च वचनं श्रुत्वा सस्मिता सा सुलज्जिता ॥ <br>
हृद्यं च कथयामास यद्धेतोस्तादृशी गतिः ॥ ४४ ॥ <br>
मोहिन्युवाच ॥ <br>
यावद्दृष्टो मया रम्भे निर्जने चतुराननः ॥ ४५ ॥ <br>
तावन्मनो मेऽतिदग्धं शश्वन्मनसिजानलैः ॥ <br>
न दत्तमात्मने भक्ष्यमन्तरे न हि रोचते ॥ ॥ ४६ ॥ <br>
जानामि नाहमुदयं यामिनीशदिनेशयोः ॥ <br>
अधुना नहि भेदो मे सततं स्वप्नज्ञानयोः ॥ ४७ ॥ <br>
मम प्राणाः प्रतीक्षन्ते तस्यालिङ्गनमेव च ॥ <br>
क्षणं विज्ञाय न चिरं यास्यन्ति नान्यथा प्रिये ॥ ४८ ॥ <br>
कामज्वालाकलापैश्च स्वर्णाकारं कलेवरम् ॥ <br>
अनाहारेण चेदानीं बभूव दग्धशैलवत् ॥४९॥ <br>
गन्तुं स्थातुं न शक्ताऽहं शयनं कर्तुमुद्यता॥<br>
धिगस्तु पुंश्चलीजातिं मामेव च विशेषतः ॥4.31.५०॥ <br>
कमुपायं करिष्यामि वद रम्भेऽतिसाम्प्रतम् ॥<br>
लज्जां वाऽपि शरीरं वा विसृजामि च किं द्वयोः॥५१॥<br>
मोहिनीवचनं श्रुत्वा प्रहस्याप्सरसां वरा ॥ <br>
तामुवाच हितं नीतमुपायं शुभकारणम् ॥ ५२ ॥ <br>
रम्भोवाच ॥ <br>
एवमेतदहो भद्रे भद्रस्य कारणं तव ॥ <br>
सर्वं त्वपनयिष्यामि शृणूपायं भयं त्यज ॥ ५३ ॥ <br>
कृत्वा वेषमपूर्वं च पूर्वमाराध्य मन्मथम् ॥ <br>
तेन सार्द्धं स्वयं गत्वा मोहं कुरु च भामिनि ॥ ॥५४॥ <br>
जितेन्द्रियाणां प्रवरं साक्षान्नारायणात्मकम् ॥ <br>
विना कामसहायेन का शक्ता जेतुमीश्वरम् ॥५५॥ <br>
भज कामं तपः कृत्वा पुष्करे व्रज मोहिनि ॥ <br>
सद्यः साक्षात्स भविता दयालुर्योषितां प्रभुः ॥५६॥ <br>
इत्युक्त्वा तामप्सरसां प्रवरा काममन्तिकम् ॥ <br>
जगामेन्द्रियशान्त्यर्थं सा जगाम च पुष्करम् ॥ ५७ ॥ <br>
पुष्करे च तपः कृत्वा कामं संप्राप्य मोहिनी ॥ <br>
जगाम तेन सार्द्धं च ब्रह्मलोकमनामयम् ॥ ५८ ॥ <br>
ददर्श निर्जनस्थं च मोहिनी कमलोद्भवम् ॥ <br>
तमेव मोहनं कर्तुं समारेभे पुरः स्थिता ॥ ५९ ॥ <br>
क्षणं ननर्त सुचिरं सुगानेन क्षणं जगौ ॥ <br>
संगीतं मम संबन्धि भक्तानां चित्तमोहनम् ॥ 4.31.६० ॥ <br>
विधाता जगतां तस्याः श्रुत्वा संगीतमीप्सितम् ॥ <br>
पुलकाञ्चितसर्वाङ्गो मुमोह साश्रुलोचनः ॥ ६१ ॥ <br>
दृष्ट्वा मुग्धं चतुर्वक्त्रं मोहिनी हृष्टमानसा ॥ <br>
कलाप्रमाणं भावं च चकार तत्र लीलया ॥ ६२ ॥ <br>
स्वाङ्गं संदर्शयामास स्मेरभ्रूभङ्गपूर्वकम् ॥ <br>
का लज्जा तस्य संसारे यः कामहतचेतनः ॥ ६३ ॥ <br>
विज्ञाय ब्रह्मा तद्भावं नतवक्त्रो बभूव ह ॥ <br>
प्रदाय तस्या दानं च विरतः श्रीहरिं स्मरन् ॥ ६४ ॥ <br>
विज्ञाय ब्रह्मणो भावं शुष्ककण्ठोष्ठतालुका ॥ <br>
हतोद्यमा सा तुष्टाव कामं कामप्रदं वरम् ॥ ६५ ॥ <br>
मोहिन्युवाच ॥ <br>
सर्वेन्द्रियाणां प्रवरं विष्णोरंशं च मानसम् ॥ <br>
तदेव कर्मणां बीजं तदुद्भव नमोऽस्तु ते ॥ ६६ ॥ <br>
स्वयमात्मा हि भगवाञ्ज्ञानरूपो महेश्वरः ॥ <br>
नमो ब्रह्मञ्जगत्स्रष्टस्तदुद्भव नमोऽस्तु ते ॥ ६७ ॥ <br>
सृष्टिः सर्वशरीरेषु दृष्टिश्च योगिनामपि ॥ <br>
जगत्साध्य दुराराध्य दुर्निवार नमोऽस्तु ते ॥६८॥ <br>
सर्वाजित जगज्जेतर्जीव जीवमनोहर॥<br>
रतिबीज रतिस्वामिन्रतिप्रिय नमोऽस्तु ते ॥ ६९ ॥ <br>
शश्वद्योषिदधिष्ठान योषित्प्राणाधिकप्रिय ॥ <br>
योषिद्वाहन योषास्त्र योषिद्बन्धो नमोऽस्तु ते ॥ 4.31.७० ॥ <br>
पतिसाध्यकराशेषरूपाधार गुणाश्रय ॥ <br>
सुगन्धिवातसचिव मधुमित्र नमोऽस्तु ते ॥ ७१ ॥ <br>
शश्वद्योनिकृताधार स्त्रीसंदर्शनवर्धन ॥ <br>
विदग्धानां विरहिणां प्राणान्तक नमोऽस्तु ते ॥ ७२ ॥ <br>
अकृपा येषु तेऽनर्थास्तेषां ज्ञानविनाशनम् ॥ <br>
अनूहरूपभक्तेषु कृपासिन्धो नमोऽस्तु ते ॥ ७३ ॥ <br>
तपस्विनां च तपसां विघ्नबीजावलीलया ॥ <br>
मनः सकामं मुक्तानां कर्तुं शक्त नमोऽस्तु ते ॥ ७४ ॥ <br>
तपःसाध्याश्चाराध्याश्च सदैवं पाञ्चभौतिकाः ॥ <br>
पञ्चेन्द्रियकृताधार पञ्चबाण नमोऽस्तु ते ॥ ७५ ॥ <br>
मोहिनीत्येवमुक्त्वा तु मनसा सा विधेः पुरः ॥ <br>
विरराम नम्रवक्त्रा बभूव ध्यानतत्परा ॥ ७६ ॥ <br>
उक्तं माध्यंदिने कान्ते स्तोत्रमेतन्मनोहरम् ॥ <br>
पुरा दुर्वाससा दत्तं मोहिन्यै गन्धमादने ॥ ७७ ॥ <br>
स्तोत्रमेतन्महापुण्यं कामी भक्त्या यदा पठेत् ॥ <br>
अभीष्टं लभते नूनं निष्कलङ्को भवेद् ध्रुवम् ॥७८॥ <br>
चेष्टां न कुरुते कामः कदाचिदपि तं प्रियम् ॥ <br>
भवेदरोगी श्रीयुक्तः कामदेवसमप्रभः ॥ <br>
वनितां लभते साध्वीं पत्नीं त्रैलोक्यमोहिनीम् ॥ ७९ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे मोहिनी स्तोत्रवर्णनं नामैकत्रिंशोऽध्यायः ॥ ३१ ॥ <br>
<br>
