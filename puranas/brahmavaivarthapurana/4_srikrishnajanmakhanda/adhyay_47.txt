<br>
नारद उवाच ।। <br>
अथ क्रीडांतरे राधा किं पप्रच्छ हरिं विभुम् ।। <br>
कां कथां कथयामास कथ्यतां करुणानिधे ।। १ ।। <br>
।। श्रीनारायण उवाच ।। ।। <br>
उत्थाय सुखसंभोगाद्राधां कृत्वा पुरो हरिः ।। <br>
उवास मलयद्रोणीं वटमूले मनोहरे ।। २ ।। <br>
राधा तं परिपप्रच्छ सस्मितं सुमनोहरम् ।। <br>
दर्पभङ्गः वज्रभृतो निगूढं श्रुतिसुन्दरम् ।। ३ ।। <br>
।। श्रीराधिकोवाच ।। <br>
श्रुतं यशः शूलभृतो दर्पभङ्गश्च दैवतः ।। <br>
पार्वत्या दर्पभङ्गश्च विवाहश्च तयोरहो ।।४।। <br>
अधुना श्रोतुमिच्छामि दर्पभङ्गं हरेर्हरे ।। <br>
शेषाणां च क्रमेणैव वद व्यस्य जगद्गुरो ।। ५ ।। <br>
श्रीकृष्ण उवाच ।। <br>
दर्पभंगं सुरपतेस्त्रिषु लोकेषु विश्रुतम् ।। <br>
कर्णपीयूषमतुलं सुन्दरं शृणु सुन्दरि ।। ६ ।। <br>
पुरा शतमखो दर्पात्कृत्वा शतमखान्मुदा ।। <br>
बभूव सर्वदेवानामध्यक्षः संपदा युतः ।। ७ ।। <br>
दिनेदिने तदैश्वर्यं वर्द्धते तपसां फलात् ।। <br>
दीक्षां तं कारयामास सिद्धमन्नं बृहस्पतिः ।।८।। <br>
स जजाप महामन्त्रं पुष्करे शतवत्सरम् ।।<br>
बभूव मन्त्रसिद्धश्च परिपूर्णमनोरथः ।। ९ ।। <br>
ब्रह्मस्वरूपां प्रकृतिं संपन्मूढो न मन्यते ।। <br>
सा तं शशाप स्वगुरोः शापं लेभेऽतिकोपतः।।।।4.47.१०।। <br>
एकदा प्रकृतेः शापाद्धतबुद्धिः स्वसंसदि।। <br>
गुरुं दृष्ट्वा समुत्थाय न ननाम मुदाऽन्वितः ।। ११ ।। <br>
बृहस्पतिस्ततः कोपान्नोवास गृहमाययौ ।। <br>
न तस्थौ तारकाभ्याशे तपसे काननं ययौ ।। १२ ।। <br>
उवाच मनसा दीनो यातु संपद्धरेरिति ।। <br>
अथ शक्रो मतिं प्राप्य क्व गतोऽतो मदीश्वरः ।।१३।।<br>
इत्युक्त्वा वेगतः पीठाज्जगाम तारकान्तिकम्।।<br>
प्रणम्य मातरं भक्त्या नतस्कन्धः पुटाञ्जलिः ।।।। १४ ।। <br>
सर्वं निवेदनं कृत्वा रुरोदोच्चैर्मुहुर्मुहुः ।। <br>
पुत्रस्य रोदनं दृष्ट्वा रुरोद तारका भृशम् ।। १५ ।। <br>
वत्स गच्छ गृहं नैव गुरुं द्रक्ष्यसि साम्प्रतम् ।। <br>
दुर्दिनान्ते गुरुं प्राप्य पुनर्लक्ष्मीमवाप्स्यसि ।। १६।। <br>
अधुना कर्मणां भोगं भुङ्क्ष्व मूढ दुराशय।।<br>
दुर्दिने स्वगुरौ दोषः सुदिने परितोषणम् ।।१७।। <br>
सुदिनं दुर्दिनं शक्र कारणं सुखदुःखयोः ।। <br>
इत्युक्त्वा तारका देवी विरराम पतिव्रता ।। १८ ।। <br>
जगाम शक्रः स्नानार्थं स्वर्णदीं सुमनोहराम् ।। <br>
ददर्श तत्र रुचिरां मार्जन्तीं च नितम्बिनीम् ।।१९।। <br>
सस्मितां सकटाक्षां तामहल्यां गौतमप्रियाम् ।। <br>
दृष्ट्वा च विपुलश्रोणीं स्तनयुग्मं मनोहरम् ।।4.47.२०।। <br>
स तस्याः शक्रः संपश्यन्मुमोह काममोहितः ।। <br>
पुनः स चेतनां प्राप्य विहाय स्नानमीश्वरि ।। २१ ।। <br>
मूर्तिं विधाय तद्भर्तुस्तत्समीपं जगाम ह ।। <br>
गत्वा तु स्निग्धवस्त्रां तां समाकृष्य स्मरातुरः ।। २२।।<br>
चकार विविधं तत्र शृंगारं सुमनोहरम् ।। <br>
मूर्च्छां संप्राप कामेन तन्द्रां च मुनिकामिनी ।।२३।। <br>
निश्चेष्टा सुखसंभोगान्निश्चेष्टस्त्रिदशाधिपः ।। <br>
एतस्मिन्नन्तरे तप्त्वा समागत्य मुनीश्वरः ।। २४ ।। <br>
ददर्श गेहे मिथुनं मैथुने च रतिप्रिये ।। <br>
दृष्ट्वा चुकोप स मुनिर्ज्वलन्निव हुताशनः ।। २५ ।। <br>
विज्ञानेनातिरोषेण बभञ्ज सुरतिक्षणम् ।। <br>
शक्रः स चेतनां प्राप्य दृष्ट्वा च मुनिपुंगवम् ।। २६ ।। <br>
कालस्वरूपं त्रासेन दधार चरणाम्बुजम् ।। <br>
कोपरक्तास्यनयनो देवं पादानतं भिया ।। <br>
उवाच नीतिवचनं गौतमः शरणागतम् ।। २७ ।।<br>
गौतम उवाच ।। <br>
धिक् त्वामिन्द्र सुरश्रेष्ठ कश्यपात्मज पण्डित ।। २८ ।। <br>
प्रपौत्र जगतां स्रष्टुर्बुद्धिस्ते कथमीदृशी ।।<br>
मातामहः स्वयं दक्षोऽदितिर्माता पतिव्रता ।। २९ ।। <br>
कर्मसाध्यः स्वभावश्च कुलधर्मं प्रबाधते ।। <br>
वेदं विज्ञाय ज्ञानी त्वं योनिलुब्धोऽसि कर्मणा ।। 4.47.३० ।। <br>
योनीनां च सहस्रं च तव गात्रे भवत्विह ।। <br>
पूर्णवर्षं च सततं योनिगन्धं त्वमाप्नुहि ।। ३१ ।। <br>
ततः सूर्यं समाराध्य योनिश्चक्षुर्भविष्यति ।। <br>
मम प्राणेश्वरी दुष्टा येन मूढ त्वया कृता ।। ३२ ।। <br>
मच्छापेन गुरोः कोपाद्भ्रष्टश्रीर्भव साम्प्रतम् ।। <br>
गुरोरपेक्षया मूढ प्राणा नापहृतास्तव ।। ३३ ।। <br>
तेजस्विनोऽतिबन्धोर्मे बंधुभेदभिया सुर ।। <br>
उत्तिष्ठोत्तिष्ठ देवेन्द्र गच्छ वत्स स्वमन्दिरम् ।। ३४।। <br>
क्षुभाशुभं च यत्किंचित्सर्वं कर्मोद्भवं भवेत् ।। <br>
महामुनीन्द्रवचनाद्गतः शक्रश्च पुष्करम् ।।।२७।।<br>
चकाराराधनं भक्त्या नैष्कृत्यं च चकार ह ।। <br>
पादानतामहल्यां तामुवाच मुनिपुंगवः ।। ३६ ।। <br>
वनं गत्वा चिरं तिष्ठ विधाय मूर्तिमश्मनः ।। ।। <br>
अकामां चकमे शक्रः सर्वं जानाम्यहं प्रिये ।। ३७ ।। <br>
तथा च परभोग्या मे न भोग्या व्रजाधमे ।। <br>
परवीर्यं यदुदरे कामतोऽकामतोऽपि वा ।।३८।। <br>
अहल्ये याति दैवेन तदुपायं निशामय ।। <br>
अकामतो न च दुष्टा सा प्रायश्चित्तेन शुद्ध्यति ।।३९।।<br>
कामभोगेन त्याज्या सा कर्मभोगेन शुद्ध्यति ।। <br>
पितृपाके दैवपाके पूजायां नाधिकारिणी ।।4.47.४० ।। <br>
षष्टिवर्षसहस्राणि कालसूत्रं प्रयाति सा।। <br>
षष्टिवर्षसहस्राणि क्षयं कृत्वा स्वकर्मणः ।। ४१ ।। <br>
स्वामिनो वचनात्सा तु प्रणम्य स्वामिनं भिया ।। <br>
नाथ नाथेति कुर्वन्ती रुदन्ती वनमाप सा ।। ४२ ।। <br>
षष्टिवर्षसहस्राणि भुक्त्वा भोगं मुनिप्रिया ।। <br>
श्रीरामचरणस्पर्शात्सद्यः शुद्धा बभूव ह ।।४३।।<br>
त्रैलोक्यमोहनं रूपं विधाय मुनिकामिनी ।। <br>
जगाम गौतमाभ्याशं मुनिः संप्राप्य सुन्दरीम् ।। ४४ ।। <br>
अथ शक्रस्य वृत्तांतं परमं शृणु सुन्दरि ।। <br>
पापघ्नं पुण्यबीजं तत्संव्यस्य कथयामि ते ।। ४५ ।। <br>
एकदा च गुरोः कोपात्प्रकृतेरवहेलनात् ।। <br>
ब्रह्महत्या वज्रभृतो बभूव हतचेतसः ।। ४६ ।। <br>
शक्रस्त्यक्तगुरुर्दैवग्रस्तो दैत्यनिपीडितः ।। <br>
जगाम शरणं भीतो ब्रह्माणं जगतां गुरुम् ।।।। ४७ ।। <br>
तदाज्ञया विश्वरूपं चकार च पुरोहितम् ।। <br>
बभूव तत्र विश्वस्तो दैवाद्बुद्धिहतो हरिः ।। ४८ ।। <br>
दैत्यदौहित्रस्य भावं विज्ञाय च विचक्षणः ।। <br>
प्रचिच्छेद शिरस्तस्य तीक्ष्णबाणेन लीलया ।। ४९ ।। <br>
विश्वरूपपिता त्वष्टा श्रुत्वा सद्यश्चुकोप ह ।। <br>
इंद्रशत्रो विवर्द्धस्वेत्युक्त्वा यज्ञं चकार ह ।। 4.47.५० ।। <br>
यज्ञकुंडात्समुत्तस्थौ वृत्रो नाम महासुरः ।। <br>
चकार निग्रहं कोपाद्देवानामवलीलया।। ५१ ।। <br>
शक्रो महामुनेरस्थ्नां वज्रं कृत्वा सुदारुणम् ।। <br>
जघान वृत्रं देवानां कंटकं दैत्यमर्दनः ।। ५२ ।। <br>
ब्रह्महत्या शुनासीरं दुद्राव हतचेतनम् ।। <br>
रक्तवस्त्रपरीधाना वृत्रस्त्रीवेषधारिणी ।। ५३ ।। <br>
सप्ततालप्रमाणा सा शुष्ककण्ठोष्ठतालुका ।। <br>
ईषाप्रमाणदशना महाभीतं चकार तम् ।। ९४ ।। <br>
धावंतं परिधावंती बलिष्ठा हतचेतनम् ।। <br>
खड्गहस्ता दयाहीना वेगेन परिधावति ।। ५५ ।। <br>
इंद्रो दृष्ट्वा च तां घोरां स्मारंस्मारं गुरोः पदम् ।। <br>
विवेश मानससरो मृणालसूक्ष्मसूत्रतः ।। ५६।। <br>
तत्र गंतुं न शक्ता सा ब्रह्मणः शापकारणात् ।। <br>
सा तस्थौ वटशाखायां सरसस्तटसन्निधौ ।। ५७ ।। <br>
अथात्र नहुषो भूपस्त्रिलोकेशो बभूव ह ।। <br>
स ययाचे शचीं देवान्बलिष्ठो दुर्बलानपि ।। ५८ ।। <br>
शची श्रुत्वा महाभीता तारकां शरणं ययौ ।। <br>
तारा निर्भर्त्स्य स्वपतिं भृत्यपत्नीं ररक्ष च ।। ५९ ।।<br>
शचीमाश्वास्य स्वगुरुर्जगाम तत्सरो मुदा ।। <br>
आजुहाव शुनासीरं कातरं हतचेतनम् ।। 4.47.६० ।। <br>
बृहस्पतिरुवाच ।। <br>
उत्तिष्ठोत्तिष्ठ हे वत्स भयं किं ते मयि स्थिते ।। <br>
त्वदीश्वरं स्वरेणैव निशामय भयं त्यज ।। <br>
स्वरं बृहस्पतेर्ज्ञात्वा सर्वसिद्धीश्वरो हरिः ।। ६१ ।।<br>
सूक्ष्मरूपं परित्यज्य स्वरूपं च दधार सः ।। <br>
उत्थाय सद्यः संभ्रातो गुरुं तं सूर्यवर्चसम् ।।६२।। <br>
दृष्ट्वा ननाम संप्रीत्या संप्रीतं त्यक्तकोपकम् ।। <br>
पदांबुजे निपतितं रुदंतं भयविह्वलम् ।। ६३ ।। <br>
निधाय वक्षसि प्रेम्णा रुरोद प्रेमविह्वलः ।। <br>
रुदंतं वाक्पतिं तुष्टं तुष्टाव त्रिदशेश्वरः ।। <br>
पुटांजलिः पुलकितो भक्तिनम्रात्मकंधरः ।। ६४ ।। <br>
इंद्र उवाच ।। <br>
क्षमस्व भगवन्दोषं कृपां कुरु कृपानिधे ।। ६५ ।। <br>
भृत्यापराधं सततं न गृह्णाति सदीश्वरः ।। <br>
स्वभार्यासु स्वशिष्येषु स्वभृत्येषु सुतेषु च ।। ६६ ।। <br>
दुर्बलः सबलो वाऽपि को दंडं कर्तुमक्षमः ।। <br>
त्रिषु कोटिषु देवेषु देवकोऽहमपंडितः ।।६७।। <br>
त्वत्प्रसादात्सुरश्रेष्ठ कृपया वर्द्धितस्त्वया ।। <br>
संहर्तुमीशस्त्वं सर्वमहं को वापि कीटवत् ।। ६८ ।। <br>
स्वयं विधातुः पौत्रश्च पुनः स्रष्टुं स्वयं क्षमः ।। <br>
इति तस्य स्तवं श्रुत्वा परितुष्टो गुरुः स्वयम् ।। <br>
उवाच वचनं प्रीत्या प्रसन्नवदनेक्षणः ।। ६९ ।। <br>
गुरुरुवाच ।। <br>
स्थिरो भव महाभाग निश्चलां कमलां लभ ।। 4.47.७० ।। <br>
संप्राप्य परमैश्वर्यं पूर्वस्माच्च चतुर्गुणम् ।। <br>
गच्छामरावतीं वत्स राज्यं कुरु पुरंदर ।। ७१ ।। <br>
हतशत्रुर्मत्प्रसादाद्गत्वा पश्य शचीं सतीम् ।। <br>
इत्येवमुक्त्वा स गुरुः सशिष्यो गंतुमुद्यतः ।। ७२ ।। <br>
ददर्श पुरतो घोरां ब्रह्महत्यां सुदुःसहाम् ।।<br>
दृष्ट्वा शक्रो महाभीतस्तं गुरुं शरणं ययौ ।। ७३ ।। <br>
बृहस्पतिर्महाभीतः सस्मार मधुसूदनम् ।। <br>
एतस्मिन्नंतरे तत्र वाग्बभूवाशरीरिणी ।। ७४ ।। <br>
स्वल्पाक्षरा च बह्वर्था तां शुश्राव बृहस्पतिः ।। <br>
संसारविजयं नाम सर्वाशुभविनाशनम् ।। ७५ ।। <br>
राधिके वचनं श्रुत्वा शिष्यं रक्षाधुनेति च।।<br>
तदा त्वत्कवचं दत्त्वा शिष्याय शिष्यवत्सलः ।।७६।। <br>
चकार भस्मसात्तां च हुंकारेणैव लीलया ।। <br>
तदा शिष्यं गृहीत्वा च गत्वा ताममरावतीम् ।।७७।। <br>
ददर्श च्छिन्नभग्नां च शत्रुणा वचनाद्गुरोः ।। <br>
भर्तुरागमनं श्रुत्वा शची संहृष्टमानसा ।।७८।।<br>
प्रणम्य च गुरुं भक्त्या स्वकांतं प्रणनाम सा ।। <br>
श्रुत्वाऽऽगमनमिंद्रस्य समाजग्मुः सुराः प्रिये ।। <br>
ऋषयो मुनयश्चैव हर्षगद्गदमानसाः ।।७९ ।। <br>
योजयामास सत्कारं निर्मातुममरावतीम् ।। <br>
पूर्णमब्दशतं शिल्पी निर्ममे त्वमरावतीम्।। 4.47.८० ।। <br>
नानारत्नविचित्राढ्यां मणिरत्नेंद्रनिर्मिताम् ।।<br>
मनोहरां निरुपमां न हि तुष्टो यया हरिः ।।८१।। <br>
विश्वकर्मा गृहं गंतुं न शशाक विनाऽऽज्ञया।।<br>
परमोद्विग्नचित्तश्च ब्रह्माणं शरणं ययौ ।। ८२ ।। <br>
विज्ञाय तदभिप्रायं तमुवाच विधिः स्वयम् ।। <br>
तव कर्मक्षयादेव तावच्छ्वो भवितेति च ।।८३।। <br>
श्रुत्वा तद्वचनं कारुः शीघ्रं प्रापामरावतीम् ।। <br>
ब्रह्मा जगाम वैकुण्ठे प्रणम्योवाच मातरम् ।।८४।। <br>
हरिर्ब्रह्माणमाश्वास्य प्रस्थाप्य स्वगृहं च तम् ।।<br>
विप्ररूपं समास्थाय चाजगामामरावतीम् ।। ८५ ।। <br>
दण्डी छत्त्री शुक्लवासा बिभ्रत्तिलकमुज्ज्वलम् ।। <br>
अतिखर्वः शुक्लदंतः सस्मितः सुमनोहरः ।। ८६ ।। <br>
वयसाऽतिशिशुर्बुद्ध्या ज्ञानवृद्ध्या विचक्षणः ।। <br>
स्वयं विधातुर्धाता च दाता च सर्वसंपदाम् ।। ८७ ।। <br>
इंद्रद्वारे समुत्तिष्ठन्द्वारपालमुवाच ह ।। <br>
ब्रूहीदं ब्रह्मणो द्वारे शीघ्रं त्वां द्रष्टुमागतः ।। ८८ ।। <br>
इत्येवं वचनं श्रुत्वा द्वारि ज्ञानं चकार तम् ।। <br>
स च शीघ्रं समागम्य ददर्श ब्राह्मणार्भकम् ।। ८९ ।। <br>
बालकानां बालिकानां समूहैः परिवेष्टितम् ।। <br>
हसद्भिश्च महोत्साहात्सस्मितं तेजसाऽन्वितम् ।। 4.47.९० ।। <br>
प्रणनाम हरिर्भक्त्या तं हरिं शिशुरूपिणम् ।। <br>
आशिषं युयुजे प्रीत्या तं हरिर्भक्तवत्सलः ।। ९१ ।।<br>
मधुपर्कादिकं दत्त्वा शक्रः पूजां चकार तम् ।। <br>
पप्रच्छागमनं कस्माद्वदेति विप्रबालकम् ।। ९२ ।। <br>
इंद्रस्य वचनं श्रुत्वा तमुवाच द्विजार्भकः ।। <br>
मेघ गम्भीरया वाचा बृहस्पतिगुरोर्गुरुः ।। ९३ ।। <br>
ब्राह्मण उवाच ।। <br>
समागतोऽहं त्वां द्रष्टुं प्रष्टुं वचनमीप्सितम् ।। <br>
चित्रं नगरनिर्माणं समाकर्ण्याद्भुतं हरे ।। ९४ ।। <br>
कतिवर्षं च निर्माणे भवान्संकल्पितो यथा ।। <br>
कतिचित्तां विश्वकर्मा निर्माणं वा करिष्यति ।।।। ९५ ।। <br>
एवंभूतं च निर्माणं न केनैंद्रेण निर्मितम् ।। <br>
नैवंविधं सुनिर्माणे विश्वकर्मा परः क्षमः ।।९६।। <br>
बालकस्य वचः श्रुत्वा जहास स सुरेश्वरः ।। <br>
संपन्मदातिमत्तश्च पुनः पप्रच्छ बालकम् ।। ९७ ।। <br>
कतींद्राणां समूहश्च त्वया दृष्टः श्रुतोऽथवा ।। <br>
विश्वकर्मा कतिविधस्तं मे ब्रूहि शिशोऽधुना ।। ९८ ।। <br>
शक्रस्य वचनं श्रुत्वा प्रहस्य विप्रबालकः ।। <br>
तमुवाच श्रुतिसुखं पीयूषसदृशं वचः ।। ९९ ।।<br>
।। ब्राह्मण उवाच ।। <br>
जानामि कश्यपं तात तव तातं प्रजापतिम् ।। <br>
मुनिं मरीचिनामानं तत्रालं च तपोनिधिम् ।। 4.47.१०० ।।<br>
नाभिपद्मोद्भवं विष्णोः स्तुत्वा तं विधिमीश्वरम् ।। <br>
रक्षितारं च तं विष्णुं परं सत्त्वगुणान्वितम् ।। १ ।। <br>
एकार्णवं च प्रलयं सत्त्वशून्यं भयानकम् ।। <br>
सृष्टिं कतिविधां शक्र कल्पं कतिविधं ध्रुवम् ।। २ ।। <br>
ब्रह्मांडं च कतिविधं ब्रह्मविष्णुमहेश्वरान् ।। <br>
ब्रह्माण्डेषु कतिविधानिन्द्रान्को गन्तुमीश्वरः ।।३।। <br>
यदि संख्याऽस्ति रेणूनां धरायां च सुराधिप ।। <br>
तथापि संख्या शक्राणां नास्त्येवेति विदुर्बुधाः ।।४।।<br>
शक्रस्यायुश्चाधिकारो युगानामेकसप्ततिः ।। <br>
अष्टाविंशतिशक्राणां पतनेऽहर्निशं विधेः ।। ५ ।। <br>
विधेरष्टोत्तरशतमायुरेव प्रमाणतः।। <br>
सुरेंद्राणां च का संख्या नास्ति संख्या विधेरपि ।। ६ ।। <br>
ब्रह्मांडसंख्या यत्र क्व ब्रह्मविष्णुमहेश्वराः ।। <br>
महाविष्णोर्लोमकूपोद्भवे तोये सुनिर्मले ।। ७।। <br>
ब्रह्मांडेऽस्ति यथा नौका भवतोये च कृत्रिमा ।। <br>
एवं लोम्नः प्रमाणेन ब्रह्मांडाः संत्यसंख्यकाः ।। ८ ।। <br>
ब्रह्मांडे च कतिविधाः सुराः संत्येव त्वत्समाः ।। <br>
एतस्मिन्नंतरे तत्र ददर्श पुरुषोत्तमः ।। ९ ।। <br>
पिपीलिकासमूहं च व्यायतं धनुषां शतम् ।। <br>
क्रमशस्तान्संनिरीक्ष्य जहासोच्चैर्द्विजार्भकः ।।4.47.११०।। <br>
नोवाच किंचिन्मौनी च गंभीरः सगणो यथा।। <br>
दृष्ट्वा हास्यं विप्रवटोर्गाथां श्रुत्वाऽतिविस्मितः ।। <br>
पप्रच्छ च पुनर्विप्रं शुष्ककंठोष्ठतालुकः ।। ११ ।। <br>
इंद्र उवाच ।। <br>
कथं हससि विप्रेंद्रं मां शीघ्रं कारणं वद ।।<br>
त्वं वा को मायया च्छन्नः शिशुरूपी गुणार्णवः ।। १२।। <br>
इंद्रस्य वचनं श्रुत्वा तमुवाच द्विजार्भकः ।। <br>
आध्यात्मिकं नीतिसारं ज्ञानबीजं परं वरम् ।। १३ ।। <br>
ब्राह्मण उवाच ।। <br>
दृष्टः पिपीलिकासंघो हेतुरस्य निगूढकः ।। १४ ।। <br>
मा मां पृच्छ शोकबीजं तवान्यज्ञानकारणम् ।। <br>
सांसारिकाणां संसारवृक्षमूलनिकृंतनम् ।।१५।। <br>
अज्ञानतमसिच्छन्नं ज्ञानदीपमनुत्तमम् ।। <br>
निगूढं सर्ववेदेषु सिद्धानामपि दुर्लभम् ।। १६ ।। <br>
योगिनां प्राणतुल्यं च मूढाहंकारभंजनम् ।। <br>
इत्युक्त्वा तत्र संतस्थौ सस्मितो द्विजपुंगवः ।। <br>
पुनः पप्रच्छ शक्रस्तं शुष्ककंठोष्ठतालुकः ।। १७ ।। <br>
शक्र उवाच ।। <br>
ब्रूहि विप्रबटो शीघ्रं ज्ञानदीपं पुरातनम् ।। <br>
न जानामि शिशुः कस्त्वं ज्ञानराशिः स्वमूर्तिमान् ।। १८ ।। <br>
इंद्रस्य वचनं श्रुत्वा विप्ररूपी जनार्दनः ।। <br>
ज्ञानं भाषितुमारेभे योगींद्राणां सुदुर्लभम् ।। १९ ।।<br>
ब्राह्मण उवाच ।। <br>
सृष्टः पिपीलिकासंघ एकैकः क्रमशो मया ।। 4.47.१२० ।। <br>
सर्वे स्वकर्मणा शक्र शक्रीभूताः सुरालये ।। <br>
अधुना कर्मणा सर्वे क्रमशो भूतजन्मनाम् ।। २१ ।। <br>
अतीतकाले संप्राप्ता भूतजातिं पिपीलिकाम् ।। <br>
कर्मणा जीविनो यांति वैकुंठं च निरामयम् ।। २२ ।। <br>
कर्मणा ब्रह्मलोकं च शिवलोकं च कर्मणा ।। <br>
स्वर्गं स्वर्गसमास्थानं पातालं च स्वकर्मणा ।। २३ ।। <br>
कर्मणा  नरकं घोरं स्वात्मदुःखैककारणम् ।। <br>
कर्मणा सूकरीगर्भं कर्मणा क्षुद्रजीवनम् ।। २४ ।। <br>
कर्मणा पशुपत्नीनां कर्मणा पक्षियोषिताम् ।।<br>
कर्मणा कीटयोनिं च वृक्षत्वं च स्वकर्मणा ।।२५।। <br>
स्वकर्मणा सुखी दुःखी सेव्यः सेवक एव च ।। <br>
कर्मणा ब्राह्मणत्वं च दैवं चापि स्वकर्मणा ।। २६ ।। <br>
स्वकर्मणा च प्रेतत्वं ब्रह्मत्वं च स्वकर्मणा ।। <br>
कर्मणा व्याधियुक्तश्च कर्मणेवातिसुन्दरः ।। २७ ।। <br>
कर्मणा स्वाङ्गहीनश्च स्वाङ्गवृद्धश्च कर्मणा ।। <br>
विधाता कर्मसूत्रेण फलदाता च जीविनाम् ।। २८ ।। <br>
कर्म स्वभावसाध्यं च स्वभावोऽभ्यासजीवकः ।। <br>
इत्येवं कथितं सर्वमाध्यात्मिकपरं वचः ।। २९ ।। <br>
सुखदं पुण्यदं सारं नरकार्णवतारकम् ।। <br>
संसारः स्वप्नवत्सर्वं देवेन्द्र सचराचरम्।।4.47.१३०।।<br>
मृत्युश्च मस्तकस्थायी सर्वेषां कालयोगतः ।। <br>
जलबुद्बुदवत्सर्वं जीविनां च शुभाशुभम् ।। ३१ ।। <br>
शक्र शश्वद्भ्रमत्येव नाविष्टस्तत्र पण्डितः ।। <br>
इत्येवमुक्त्वा विप्रश्च तत्र तस्थौ च सस्मितः ।। ३२ ।। <br>
विस्मितास्त्रैदशाध्यक्षो नात्मानं बहु मन्यते ।। <br>
एतस्मिन्नन्तरे शीघ्रमाजगाम मुनीश्वरः ।। ३३ ।। <br>
अतिवृद्धो महायोगी ज्ञानेन वयसा महान् ।। <br>
कृष्णाजिनी जटाधारी बिभ्रत्तिलकमुज्ज्वलम् ।।।। ३४ ।। <br>
वक्षःस्थले रोमचक्रं बिभर्ति मस्तके कटम् ।। <br>
स्थितं सर्वं मध्यदेशे किंचिदुत्पाटितं स्फुटम् ।। ३५ ।। <br>
समागत्य द्वयोर्मध्ये तस्थौ स्थाणुवदेव सः ।। <br>
महेन्द्रो ब्राह्मणं दृष्ट्वा प्रणनाम मुदाऽन्वितः ।। ३६ ।। <br>
मधुपर्कादिकं दत्त्वा पूजयामास भक्तितः ।। <br>
पप्रच्छ कुशलं विप्रं चकार विनयं पुनः ।। ३७ ।। <br>
तुष्टावातिथिभावेन मुदा सादरपूर्वकम् ।। <br>
विप्रार्भकस्तेन सार्द्धं संभाषां च चकार सः ।।<br>
स्ववाञ्छितं परं प्राह सर्वं विनयपूर्वकम् ।। ३८ ।। <br>
बालक उवाच ।। <br>
कुतस्त्वमागतो विप्र किन्नाम तव वा वद ।। <br>
को वाऽत्रागमने हेतुर्निवासः केन हेतुना ।। ३९ ।। <br>
कटं कथं मस्तके ते लोमचक्रं च वक्षसि ।। <br>
अत्युन्नतं मध्यदेशे किंचिदुत्पाटितं मुने ।।।। 4.47.१४० ।। <br>
मां चेत्कृपाऽस्ति ते विप्र सर्वं संव्यस्य कथ्यताम् ।। <br>
अत्यद्भुतमिदं सर्वं श्रोतुं कौतूहलं मम ।। ४१ ।। <br>
स शिशोर्वचनं श्रुत्वा तमुवाच महामुनिः ।। <br>
सर्वं स्वकीयवृत्तान्तं शक्रस्य पुरतो मुदा ।।४२।।<br>
मुनिरुवाच ।। अल्पायुषा मया विप्र कुत्रापि न कृता गृहाः ।। <br>
न विवाहश्चोपजीव्यं भिक्षोपजीविनाऽधुना ।। ४३ ।। <br>
लोमशेति च मन्नाम हेतुर्विप्रस्य दर्शनम् ।। <br>
वर्षणातपशान्त्यर्थं मस्तकस्थं कटं मम ।। ४४ ।। <br>
वक्षस्थलस्थितं रोमचक्रं तत्कारणं शृणु ।। <br>
सांसारिकाणां भयदं विवेकजननं परम् ।। ४५ ।। <br>
आयुःसंख्याप्रमाणं मे लोमचक्रं च वक्षसि ।। <br>
शक्रैकपतनं विप्र लोमैकोत्पाटनं मम ।। ४६।। <br>
उत्पादितानि लोमानि तेन मध्ये स्थितानि च ।। <br>
ब्रह्मणो द्विपरार्धे च मम मृत्युर्निरूपितः ।। ४७ ।। <br>
असंख्यविधयो ब्रह्मन्मरिष्यन्ति मृता अपि ।। <br>
कलत्रेण च पुत्रेण गृहेण किं प्रयोजनम् ।। ४८ ।। <br>
ब्रह्मणः पतने चक्षुर्निमेषश्च हरेर्भवेत् ।। <br>
तत्पादपद्ममतुलं चिन्तयामि निरंतरम् ।। ४९ ।। <br>
दुर्लभं श्रीहरेर्दास्यं भक्तिर्मुक्तिर्गरीयसी ।। <br>
स्वप्नवत्सर्वमैश्वर्यं तद्भक्तिव्यवधायकम् ।। 4.47.१५० ।।<br>
इदं मद्गुरुणा दत्तं शंभुना ज्ञानमुत्तमम् ।। <br>
विना भक्तिं न गृह्णामि सालोक्यादिचतुष्टयम् ।। ५१ ।। <br>
इत्येवमुक्त्वा स मुनिर्जगाम शिवसन्निधिम् ।। <br>
शिशुरूपी हरिस्तत्रैवान्तर्धानं चकार ह ।। ५२ ।।  <br>
इन्द्रस्तु स्वप्नवद्दृष्ट्वा बभूव तत्र विस्मितः ।। <br>
तृष्णामात्रं च संपत्तौ नास्त्येव परमेश्वरे ।। ५३ ।। <br>
विश्वकर्माणमानीय प्रियमुक्त्वा शतक्रतुः ।। <br>
दत्त्वा रत्नानि संपूज्य तं प्रस्थापितवान्गृहम् ।। ५४ ।। <br>
सर्वं विन्यस्य पुत्रे च शरणं गन्तुमुद्यतः ।। <br>
शचीं राज्यश्रियं त्यक्त्वा  विवेकी क्षयकामुकः ।। ५५ ।। <br>
दृष्ट्वा विवेकिनं कान्तं हृदयेन विदूयता ।। <br>
शची जगाम शोकार्ता संत्रस्ता शरणं गुरोः ।। ५५ ।। <br>
सर्वं निवेदनं कृत्वा समानीय बृहस्पतिम् ।। <br>
बोधयामास शक्रं तं नीतिसारेण कामिनी।।५७।। <br>
गुरोः शास्त्रविशेषं च दम्पतीरससंयुतम्।। <br>
विधाय च स्वयं प्रीत्या पाठयामास तं मुदा ।। ५८ ।। <br>
मुनिः शास्त्रविशेषं च बोधयामास वाक्पतिः ।। <br>
स चकार तदा राज्यं वृन्दावन विनोदिनि ।। ५९ ।। <br>
इत्येवं कथितं सर्वं शक्रदर्पविमोचनम् ।। <br>
साक्षाद्दृष्टो दर्पभङ्गो नन्दयज्ञे सुरेश्वरि ।। 4.47.१६० ।। <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे श्रीकृष्णराधासंवादे सप्तचत्वारिंशोऽध्यायः ।। ४७ ।। <br>
<br>
