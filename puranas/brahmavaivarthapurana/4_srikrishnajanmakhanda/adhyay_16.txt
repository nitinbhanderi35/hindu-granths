श्रीनारायण उवाच ॥ <br>
माधवो बालकैः सार्द्धमेकदा हलिना सह ॥ <br>
भुक्त्वा पीत्वा च क्रीडार्थं जगाम श्रीवनं मुने ॥१॥ <br>
तत्र नानाविधां क्रीडां चकार मधुसूदनः ॥ <br>
कृत्वा तां शिशुभिः सार्द्धं चालयामास गोधनम् ॥ २ ॥ <br>
ययौ मधुवनं तस्माच्छ्रीकृष्णो गोधनैः सह ॥ <br>
तत्र स्वादु जलं पीत्वा वने च स महाबलः ॥ ॥ ३ ॥ <br>
तत्रैकदैत्यो बलवाञ्छ्वेतवर्णो भयंकरः ॥ <br>
विकृताकारवदनो बकाकारश्च शैलवत् ॥ ४ ॥ <br>
दृष्ट्वा च गोकुलं गोष्ठे शिशुभिर्बलकेशवौ ॥ <br>
यथा ह्यगस्त्यो वातापिं सर्वं जग्रास लीलया ॥ ५ ॥ <br>
बकग्रस्तं हरिं दृष्ट्वा सर्वे देवा भयान्विताः ॥ <br>
चक्रुर्हाहेति संत्रस्ता धावन्तः शस्त्रपाणयः ॥ ६ ॥ <br>
शक्रश्चिक्षेप वज्रं च मुनेरस्थिविनिर्मितम् ॥ <br>
न ममार बकस्तस्मात्पक्षमेकं ददाह च ॥ ७ ॥ <br>
नीहारास्त्रं शशधरः शीतार्तस्तेन दानवः ॥ <br>
यमदण्डं सूयर्पुत्रस्तेन कुण्ठो बभूव ह ॥ ८ ॥ <br>
वायव्यास्त्रं च वायुश्च तेन स्थानान्तरं ययौ ॥ <br>
वरुणश्च शिलावृष्टिं चकार तेन पीडितः ॥ ९ ॥ <br>
हुताशनश्च वाह्नेन पक्षांश्चैव ददाह सः ॥ <br>
कुबेरस्यार्धचन्द्रेण छिन्नपादो बभूव ह ॥ 4.16.१० ॥ <br>
ईशानस्य च शूलेन बभूव मूर्च्छितोऽसुरः ॥ <br>
ऋषयो मुनयश्चैव कृष्णं चकुर्भियाऽऽशिषम् ॥ ११ ॥ <br>
एतस्मिन्नन्तरे कृष्णः प्रज्वलन्ब्रह्मतेजसा ॥ <br>
ददाह दैत्यसर्वाङ्गं बाह्याभ्यन्तरमीश्वरः ॥ १२ ॥ <br>
तत्सर्वं वमनं कृत्वा प्राणांस्तत्याज दानवः ॥ <br>
बकं निहत्य बलवाञ्छिशुभिर्गोधनैः सह ॥ १३ ॥ <br>
ययौ केलिकदम्बानां काननं सुमनोहरम् ॥ <br>
एतस्मिन्नन्तरे तत्र वृषरूपधरोऽसुरः ॥ १४ ॥ <br>
नाम्ना प्रलम्बो बलवान्महाधूर्तश्च शैलवत् ॥ <br>
शृङ्गाभ्यां च हरिं धृत्वा भ्रामयामास तत्र वै ॥ १५ ॥ <br>
दुद्रुवुर्बालकाः सर्वे रुरुदुश्च भयातुराः ॥ <br>
बलो जहास बलवाञ्ज्ञात्वा भ्रातरमीश्वरम् ॥ १६ ॥ <br>
बालकान्बोधयामास भयं किमित्युवाच ह ॥ <br>
तद्विषाणं गृहीत्वा च स्वयं श्रीमधुसूदनः ॥१७॥ <br>
भ्रामयित्वा च गगने पातयामास भूतले ॥ <br>
प्राणांस्तत्याज दैत्येन्द्रो निपत्य च महीतलम् ॥ १८ ॥ <br>
जहसुर्बालकाः सर्वे ननृतुश्च जगुर्मुदा ॥ <br>
हत्वा प्रलम्बं श्रीकृष्णो बलेन सह सत्वरम् ॥ १९ ॥ <br>
गोधनं चारयामास ययौ भाण्डीरमीश्वरः ॥ <br>
गच्छन्तं माधवं दृष्ट्वा केशी दैत्येश्वरो बली ॥ 4.16.२० ॥ <br>
वेष्टयामास तं शीघ्रं खुरेण विलिखन्महीम् ॥ <br>
मूर्ध्नि कृत्वा हरिं तुष्टो गगनं शतयोजनम् ॥ २१ ॥ <br>
उत्पात्य भ्रामयामास पपात च महीतले ॥ <br>
जग्राह स हरिं पापी चर्वयामास कोपतः ॥ २२ ॥ <br>
स भग्नदन्तो दैत्यश्च वज्राङ्गचर्वणादहो ॥ <br>
श्रीकृष्णतेजसा दग्धः प्राणांस्तत्याज भूतले ॥२३॥ <br>
स्वर्गे दुन्दुभयो नेदुः पुष्पवृष्टिर्बभूव ह ॥ <br>
एतस्मिन्नन्तरे तत्र पार्षदा दिव्यरूपिणः ॥ २४ ॥ <br>
तत्राजग्मुः स्यन्दनस्था द्विभुजाः पीतवाससः ॥ <br>
किरीटिनः कुण्डलिनो वनमालाविभूषिताः ॥ ॥ २५ ॥ <br>
विनोदमुरलीहस्ताः क्वणन्मञ्जीररञ्जिताः ॥ <br>
चन्दनोक्षितसर्वाङ्गा गोपवेषधरा वराः ॥ २६ ॥ <br>
ईषद्धास्यप्रसन्नास्या भक्तानुग्रह कातराः ॥<br>
प्रदीप्तं रथमास्थाय रत्नसारविनिर्मितम् ॥ २७ ॥ <br>
भाण्डीरवनमाजग्मुर्यत्र सन्निहितो हरिः ॥ <br>
दिव्यवस्त्रपरीधाना रत्नालंकारभूषिताः ॥ २८ ॥ <br>
प्रणमय्य हरिं स्तुत्वा जग्मुर्गोलोकमुत्तमम् ॥ <br>
मुक्त्वा देहं परित्यज्य वैष्णवाः पुरुषास्त्रयः ॥ <br>
संप्राप्य दानवीं योनिं बभूबुः कृष्णपार्षदाः ॥ २९ ॥ <br>
नारद उवाच ॥ <br>
के ते च दिव्यपुरुषा वैष्णवा दैत्यरूपिणः ॥ <br>
कथयस्व महाभाग कृतं किं परमाद्भुतम् ॥ 4.16.३० ॥ <br>
नारायण उवाच ॥ <br>
शृणु बह्मन्प्रवक्ष्येऽहमितिहासं पुरातनम् ॥ ३१ ॥ <br>
श्रुतं महेशवदनात्सूर्यपर्वणि पुष्करे॥ <br>
हरेर्गुणप्रसङ्गेन कथयामास शंकरः । ३२॥<br>
संपृष्टो मुनिसंघैश्च मया धर्मेण ब्रह्मणा ॥ <br>
ब्रह्मपुत्र महाभाग कथां भुवनपावनीम् ॥३३॥ <br>
कथयामास विस्तार्य सावधानं निशामय ॥ <br>
गन्धर्वेशो गन्धवाहः पर्वते गन्धमादने ॥ ३४ ॥ <br>
महांस्तपस्विप्रवरो हरिसेवनतत्परः ॥ <br>
पुत्रा बभूवुश्चत्वारो गन्धर्वप्रवरा मुने ॥ ३५ ॥ <br>
सस्मरुः कृष्णपादाब्जं स्वप्ने ज्ञाने दिवानिशम्॥ <br>
ते च दुर्वाससः शिष्याः श्रीकृष्णार्चनतत्पराः ॥ ३६ ॥ <br>
नित्यं दत्त्वा च कमलं संपूज्य तं पपुर्जलम् ॥ <br>
वसुदेवः सुहोत्रश्च सुदर्शनसुपार्श्वकौ ॥ ३७ ॥ <br>
चत्वारो वैष्णवश्रेष्ठास्तेपुस्ते पुष्करे तपः ॥ <br>
चिरकालं तपस्तप्त्वा बभूवुः सिद्धमन्त्रिणः ॥ ३८ ॥ <br>
ज्येष्ठो दुर्वाससो योगं संप्राप्य योगिनां वरः॥ <br>
सिद्धश्चाकृतदारश्च प्रज्वलन्ब्रह्मतेजसा ॥ ३९ ॥ <br>
सद्यो देहं परित्यज्य बभूव कृष्णपार्षदः ॥ <br>
एकदा भ्रातरस्ते च जग्मुश्चित्रसरोवरम्॥ ॥ 4.16.४० ॥ <br>
पद्मानि कृष्णपूजार्थमाहर्तुमुदये रवेः ॥ <br>
पद्मानां चयनं कृत्वा गच्छतो वैष्णवान्मुने ॥ ४१ ॥ <br>
दृष्ट्वा निबध्य संजग्मुः सर्वे शंकरकिंकराः ॥ <br>
बलिष्ठा दुर्बलान्धृत्वा जग्मुः शंकरसन्निधिम् ॥ ४२ ॥ <br>
ते सर्वे शंकरं दृष्ट्वा प्रणेमुः शिरसा भुवि ॥ <br>
तानुवाच शिवः शीघ्रं प्रयुज्याशिषमुत्तमाम् ॥ <br>
ईषद्धास्यप्रसन्नास्यो भक्तानुग्रहकातरः ॥ ४३ ॥ <br>
शिव उवाच ॥ <br>
के यूयं पद्महर्तारः पार्वत्याश्च सरोवरे ॥ ४४ ॥ <br>
लक्षयक्षै रक्षणीयं पार्वतीव्रतहेतवे ॥ <br>
नित्यं सहस्रकमलं ददाति हरये सती ॥ ४५ ॥ <br>
व्रते त्रैमासिके भक्त्या पतिसौभाग्यवर्द्धने ॥ <br>
शिवस्य वचनं श्रुत्वा तमूचुर्वैष्णवा भिया ॥ <br>
पुटाञ्जलियुताः सर्वे भक्तिनम्रात्मकन्धराः ॥ ४६ ॥ <br>
गन्धर्वा ऊचुः ॥ ॥ <br>
वयं गन्धर्वप्रवरा गन्धवाहसुता विभो ॥ ४७ ॥ <br>
हरये कमलं दत्त्वा पिबामो जलमीश्वर ॥ <br>
वयं न विद्मो हे नाथ पार्वत्या रक्षितं सरः ॥ ४८ ॥ <br>
गृहाण कमलं सर्वं युष्माकं च फलं कुरु ॥ <br>
न दास्यामोऽद्य कमलं पास्यामोऽद्य जलं हर ॥ ४९ ॥ <br>
किं वा कथं न पास्यामस्तुभ्यं दत्तानि तानि च ॥ <br>
नित्यं ध्यात्वा यत्पदाब्जं पद्मेन पूजयामहे ॥ 4.16.५० ॥ <br>
साक्षात्तस्मै प्रदत्त्वा च पद्मं पूता वयं प्रभो ॥ <br>
एकं ब्रह्म ह्यद्वितीयं क्व देहः क्व च रूपवान् ॥ ५१ ॥ <br>
भक्तानुग्रहतो देहो रूपभेदश्च मायया ॥ <br>
किं तु गृहाण पद्मानि त्वमेव मत्प्रभुः प्रभो ॥ ५२ ॥ <br>
यतो नो मानसं पूर्णं तद्रूपं दर्शयाच्युत ॥ <br>
द्विभुजं कमनीयं च किशोरं श्यामसुन्दरम्॥ ॥ ५३ ॥ <br>
विनोदमुरलीहस्तं पीतांबरधरं परम् ॥ <br>
एकवक्त्रं द्विनयनं चन्दनागुरुचर्चितम् ॥ ५४ ॥ <br>
ईषद्धास्यप्रसन्नास्यं रत्नालंकारभूषितम् ॥ <br>
कौस्तुभेन मणीन्द्रेण वक्षःस्थलसमुज्ज्वलम्॥ ५५ ॥ <br>
मयूरपिच्छचूडं च मालतीमाल्यभूषितम् ॥ <br>
पारिजातप्रसूनानां मालाराजिविभूषितम् ॥ ५६ ॥ <br>
कोटिकन्दर्पलावण्यलीलाधाममनोहरम् ॥ <br>
गोपीसंघैर्दृश्यमानं सस्मितैर्वक्रलोचनैः ॥ ५७ ॥ <br>
नवयौवनसंपन्नं राधावक्षस्थलस्थितम् ॥ <br>
ब्रह्मादिभिः स्तूयमानं वन्द्यं ध्येयमभीप्सितम् ॥ ५८ ॥ <br>
स्वात्मारामं पूर्णकामं भक्तानुग्रहकातरम् ॥ <br>
इत्युक्त्वा पुरतः शम्भोस्तस्थुर्गन्धर्वपुङ्गवाः ॥ ५९॥ <br>
श्रीकृष्णरूपश्रवणात्पुलकाङ्कितविग्रहः ॥ <br>
गन्धर्वाणां वचः श्रुत्वा शिवस्तानित्युवाच ह ॥ 4.16.६० ॥ <br>
श्रीकृष्णरूपश्रवणात्साश्रुपूर्णविलोचनः ॥ <br>
मयैव यूयं विज्ञाता वैष्णवप्रवरा महीम् ॥६१॥ <br>
पूतां कर्तुं च भ्रमथ चरणाम्भोजरेणुना ॥ <br>
अहं वाञ्छां करोम्येव श्रीकृष्णभक्तदर्शने ॥ ६२ ॥ <br>
समागमो हि साधूनां त्रिषु लोकेषु दुर्लभः ॥ <br>
पार्वत्याश्च सुराणां च सदा यूयं मम प्रियाः ॥ ६३ ॥ <br>
आत्मनश्चात्मभक्तेभ्यो वैष्णवाश्च प्रियाश्च नः ॥ <br>
किन्तु मोघं च न भवेन्मया यत्स्वीकृतं पुरा ॥ ६४ ॥ <br>
तच्छ्रूयतां महाभागाः पार्वतीव्रतकर्मणि॥ <br>
सरसश्चैव पद्मानि यैर्हृतानि व्रतान्तरे॥ ६५ ॥ <br>
ते तूर्णमासुरीं योनिं गमिष्यन्ति न संशयः ॥ <br>
न हि श्रीकृष्णभक्तानामशुभं विद्यते क्वचित् ॥ ६६ ॥ <br>
संप्राप्य मानवीं योनिं गोलोकं यास्यथ ध्रुवम् ॥ <br>
यूयं श्रीकृष्णरूपं च प्रत्यक्षं द्रष्टुमुत्सुकाः ॥ ६७ ॥ <br>
ध्रुवं द्रक्ष्यथ भो वत्सा वृन्दारण्ये च भारते ॥ <br>
दृष्ट्वा कृष्णं ततो मृत्युं संप्राप्य वैष्णवोत्तमाः ॥ ६८ ॥ <br>
दिव्यं स्यंदनमारुह्य गमिष्यथ हरेर्गृहम्॥ <br>
अधुना वाञ्छनीयं च रूपं द्रष्टुमिहोत्सुकाः ॥ ६९ ॥ <br>
तत्सर्वं पश्यतेत्युक्त्वा दर्शयामास तच्छिवः ॥ <br>
रूपं दृष्ट्वा साश्रुनेत्राः प्रणम्य सर्वरूपिणम् ॥ 4.16.७० ॥ <br>
आजग्मुर्दानवीं योनिमिति ते दानवेश्वराः ॥ <br>
वसुदेवः पुरा मुक्तः सुहोत्रश्च बकासुरः ॥ ७१ ॥ <br>
सुदर्शनः प्रलम्बोऽयं स्वयं केशी सुपार्श्वकः ॥<br>
हरस्य वरदानेन दृष्ट्वा रूपमनुत्तमम् ॥ ७२ ॥ <br>
मृत्युं संप्राप्य श्रीकृष्णाज्जग्मुस्ते कृष्णमन्दिरम् ॥ <br>
इत्येवं कथितं विप्र हरेश्चरितमद्भुतम् ॥ <br>
बककेशिप्रलम्बानां मोक्षणं मोक्षकारकम् ॥ ७३ ॥ <br>
नारद उवाच ॥<br>
श्रुतं सर्वं महाभाग त्वत्प्रसादाद्यदद्भुतम् ॥ ७४ ॥ <br>
अधुना श्रोतुमिच्छामि पार्वत्या किं कृतं व्रतम् ॥ <br>
को वाऽऽराध्यो व्रतस्यास्य किं फलं नियमश्च कः ॥७२॥<br>
कानि द्रव्याणि भगवन्व्रतोपयोगिकनि च ॥<br>
कतिकालं व्रतं किं वा प्रतिष्ठायां निरूपणम् ॥ ७६ ॥ <br>
सुविचार्य वद विभो श्रोतुं कौतूहलं मम ॥ <br>
श्रीनारायण उवाच ॥ <br>
व्रतं त्रैमासिकं नाम पतिसौभाग्यवर्धनम् ॥ ७७ ॥ <br>
आराध्यो भगवान्कृष्णो राधिकासहितो मुने ॥ <br>
विषुवे च समारंभः समाप्तिर्दक्षिणायने ॥ ७८ ॥ <br>
संयम्य पूर्वदिवसे कृत्वाऽवश्यं हविष्यकम्॥<br>
स्नात्वा वैशाखसंक्रान्त्यां संकल्प्य जाह्नवीतटे॥७९॥<br>
घटे मणौ शालग्रामे जले वा पूजयेद्व्रती॥ <br>
ध्यायेद्भक्त्या च राधेशं संपूज्य पञ्च देवताः ॥ 4.16.८० ॥ <br>
ध्यानं च सामवेदोक्तं निबोध कथयामि ते ॥ <br>
नवीननीरदश्यामं पीतकौशेय वाससम् ॥८१॥ <br>
शरत्पार्वणचन्द्रास्यमीषद्धास्यसमन्वितम् ॥ <br>
शरत्प्रफुल्लपद्माक्षं मञ्जुलाञ्छनरंजितम् ॥८२॥ <br>
मानसं गोपिकानां च मोहयन्तं मुहुर्मुहुः ॥ <br>
राधया दृश्यमानं च राधावक्षःस्थलस्थितम्॥८३॥ <br>
ब्रह्मानन्तेशधर्माद्यैः स्तूयमानमहं भजे ॥ <br>
ध्यात्वा कृष्णं च ध्यानेन तमावाह्य व्रती मुदा॥८४॥ <br>
ध्यायेत्तदा राधिकां च ध्यानं मध्यंदिनेरितम् ॥ <br>
राधां रासेश्वरीं रम्यां रासोल्लासरसोत्सुकाम् ॥ ॥८५॥<br>
रासमण्डलमध्यस्थां रासाधिष्ठातृदेवताम् ॥ <br>
रासेश्वरोरःस्थलस्थां रसिकां रसिकप्रियाम्॥८६ ॥ <br>
रसिकप्रवरां रम्यां रमां च रमणोत्सुकाम् ॥ <br>
शरद्राजीवराजीनां प्रभामोचनलोचनाम् ॥ ८७ ॥ <br>
वक्रभ्रूभङ्गसंयुक्तां मञ्जीरेणैव रञ्जिताम् ॥ <br>
शरत्पार्वणचन्द्रास्यामीषद्धास्यमनोहराम् ॥ ८८ ॥ <br>
चारुचम्पकवर्णाभां चन्दनेन विभूषिताम् ॥ <br>
कस्तूरीबिन्दुना सार्धं सिंदूरबिंदुना युताम् ॥८९॥ <br>
चारुपत्रावलीयुक्तां वह्निशुद्धांशुकोज्ज्वलाम् ॥ <br>
सद्रत्नकुण्डलाभ्यां च सुकपोलस्थलोज्ज्वलाम् ॥ 4.16.९० ॥ <br>
रत्नेन्द्रसारहारेण वक्षःस्थलविराजिताम् ॥ <br>
रत्नकङ्कणकेयूरकिङ्किणीरत्नरञ्जिताम् ॥९१॥ <br>
सद्रत्नसाररचितक्वणन्मञ्जीररञ्जिताम् ॥ <br>
ब्रह्मादिभिश्च सेव्येन श्रीकृष्णेनैव सेविताम् ॥ ९२ ॥ <br>
सर्वेशेन स्तूयमानां सर्वबीजां भजाम्यहम् ॥ <br>
इति ध्यात्वा च कृष्णेन सहितां तां च पूजयेत् ॥ ९३ ॥ <br>
भक्त्या दत्त्वा प्रतिदिनमुपचारांश्च षोडश ॥ <br>
प्रत्येकं च पृथक्कृत्वा सर्वं दद्याद्व्रती मुदा ॥ ९४ ॥ <br>
सहस्रकमलं दिव्यं शतमष्टोत्तरं मुने ॥ <br>
होमं कुर्याद्व्रती नित्यमष्टोत्तरशताहुतीः ॥ ९५ ॥ <br>
दद्याद्भक्त्या च कृष्णाय स्वाहेत्युच्चार्य यत्नतः ॥ <br>
रसालस्य कदल्याश्च ह्यामं वा पक्वमेव च ॥ ९६ ॥ <br>
नित्यमष्टोत्तरशतं दद्याद्भक्त्याऽक्षतैः फलम् ॥ <br>
नित्यं च भोजयेद्भक्त्या ब्राह्मणानां शतं मुने ॥ ९७ ॥ <br>
होमं कुर्याद्व्रती नित्यमष्टोत्तरशताहुतीः ॥ <br>
दद्याद्भक्त्या च कृष्णाय राधिकासहिताय च ॥ ९८ ॥ <br>
तिलेन हवनं कुर्यादाज्यमिश्रेण नारद ॥ <br>
वाद्यं च वादयेन्नित्यं कारयेद्धरिकीर्तनम् ॥ ९९ ॥ <br>
एवं मासत्रयं कृत्वा प्रतिष्ठां तदनन्तरम् ॥ <br>
प्रतिष्ठादिवसे तत्र विधानं शृणु नारद॥ ॥ 4.16.१०० ॥<br>
कमलानां च नवतिसहस्राण्यक्षतानि च ॥ <br>
ब्राह्मणानां सहस्राणि नव विप्रेन्द्र यत्नतः ॥ १०१ ॥ <br>
भोजयेत्परमान्नानि स्वादूनि मिष्टकानि च ॥ <br>
फलं विंशाधिकं सप्तशतं नवसहस्रकम् ॥ १०२ ॥ <br>
दद्यान्नानाविधं द्रव्यं नैवेद्यं सुमनोहरम् ॥ <br>
संस्कृताग्निं च संस्थाप्य होमं कुर्याद्विचक्षणः ॥ १०३ ॥<br>
नवतिं च सहस्राणि हुत्वाऽऽज्येन तिलेन च ॥ <br>
सवस्त्रं च सभोज्यं च यज्ञसूत्रफलान्वितम् ॥ १०४ ॥ <br>
गन्धपुष्पार्चितान्भक्त्या दद्यान्नवतिलड्डुकान् ॥ <br>
दद्यान्नवतिकुम्भांश्च शीततोयप्रपूरितान् ॥ १०९ ॥ <br>
एवंविधं व्रतं कृत्वा दद्याद्विप्राय दक्षिणाम् ॥ <br>
दक्षिणायाः परिमितं वेदेषु यन्निरूपितम् ॥ १०६॥ <br>
वृषेन्द्राणां सहस्रं च स्वर्णशृङ्गसमन्वितम् ॥ <br>
इत्येवं कथितं विप्र कृतं त्रैमासिकव्रतम् ॥ १०७ ॥ <br>
विशिष्टसंततिकरं पतिसौभाग्यवर्द्धनम् ॥ <br>
व्रतस्यास्य प्रभावेण सौभाग्यं शतजन्मनि ॥ १०८ ॥ <br>
सत्पुत्रजननी सा च भवेज्जन्मशतं ध्रुवम् ॥ <br>
कदाऽपि न भवेत्तस्या भेदश्च पतिपुत्रयोः ॥ १०९ ॥ <br>
दासतुल्यो भवेत्पुत्रो भर्ता च स्ववचस्करः ॥ <br>
अनुक्षणं भवेद्राधाकृष्णभक्तियुता सती ॥ 4.16.११० ॥ <br>
भवेद्व्रतप्रभावेण प्राप्तज्ञानहरिस्स्मृतिः ॥ <br>
व्रतं च सामवेदोक्तं कृतं पूर्वमथावयोः ॥ १११ ॥ <br>
सर्वेषां च व्रतानां च श्रेष्ठं शृणु वदामि ते ॥ <br>
स्वायंभुवस्य च मनोः शतरूपाभिधा सती ॥ ११२ ॥ <br>
तया कृतं प्रथमतः कृत्वाऽगस्त्यं पुरोहितम् ॥ <br>
तदा कृतं देवहूत्या चाकूत्या च कृतं तदा ॥ ११३ ॥ <br>
पुरोहितं पुलस्त्यं च कृत्वा श्रुत्युक्त्या मुने ॥ <br>
चकार रोहिणी तत्तु क्रतुं कृत्वा पुरोहितम् ॥ ११४ ॥ <br>
रतिश्चकार तद्भक्त्या गौतमस्तत्पुरोहितः ॥ <br>
अकारि तद्व्रतं भक्त्या तारया गुरुकान्तया ॥ ११५ ॥ <br>
महासंभृतसंभारा वसिष्ठस्तत्पुरोहितः ॥ <br>
तद्दृष्ट्वा गुरुपत्न्याश्च शक्रशच्या कृतं व्रतम् ॥ ११६ ॥ <br>
महासम्भृतसम्भारस्तत्पुरोधा बृहस्पतिः ॥ <br>
व्रतं चकार स्वाहा च सर्वतोऽपि विलक्षणम् ॥११७॥ <br>
अतिसंभृतसंभारो मरीचिस्तत्पुरोहितः ॥<br>
तद्दृष्ट्वा पार्वती ब्रह्मन्नुवाच शंकरं मुदा ॥ <br>
पुटाञ्जलियुता देवी भक्तिनम्रात्मकन्धरा ॥११८॥ <br>
पार्वत्युवाच ॥ <br>
आज्ञां कुरु जगन्नाथ करोमि व्रतमुत्तमम् ॥ ११९ ॥ <br>
आवयोरिष्टदेवस्य व्रतानां च परं व्रतम् ॥ <br>
हरेराराधनं नाथ सर्वमंगलकारणम् ॥ 4.16.१२० ॥ <br>
इष्टं दत्तं श्रुतेः पाठं तीर्थं पृथ्व्याः प्रदक्षिणम् ॥ <br>
हरेराराधनस्यापि कलां नार्हति षोडशीम् ॥ १२१ ॥ <br>
बहिरभ्यंतरे यस्य हरिस्मृतिरनुक्षणम् ॥ <br>
जीवन्मुक्तस्य तस्यैव मुक्तिर्भवति दर्शनात् ॥ ॥ १२२ ॥ <br>
तस्य पादाब्जरजसा सद्यः पूता वसुन्धरा ॥ <br>
तस्य दर्शनमात्रेण पुनाति भुवनत्रयम् ॥ १२३ ॥ <br>
ब्रह्मा विष्णुश्च धर्मश्च शेषस्त्वं च गणेश्वरः ॥ <br>
ध्यायंध्यायं यत्पदाब्जं तेजसा तत्समो महान् ॥ १२४ ॥ <br>
यश्च यं सन्ततं ध्यायेत्स तमाप्नोति निश्चितम् ॥ <br>
गुणेन तेजसा बुद्ध्या ज्ञानेन तत्समो भवेत् ॥ १२५ ॥ <br>
कृष्णस्य स्मरणाद्ध्यानात्तपसा तस्य सेवया ॥ <br>
मया प्राप्तो हि भगवान्स्वामी वा पुत्र एव च ॥१२६॥<br>
प्रलब्धं लीलया सर्वं पूर्णं मन्मानसं तदा ॥ <br>
स्वामी मे त्वादृशः पुत्रौ कार्त्तिकेयगणेश्वरौ ॥१२७॥ <br>
पिता हिमाद्रिः कृष्णांशो मम किं दुर्लभं प्रभो ॥ <br>
पार्वतीवचनं श्रुत्वा सुप्रीतः शंकरः स्वयम् ॥ <br>
प्रहस्योवाच मधुरं पुलकांकितविग्रहः॥१२८॥ ॥ <br>
श्रीमहादेव उवाच ॥ ॥ <br>
महालक्ष्मीस्वरूपासि किमसाध्यं तवेश्वरि ॥ १२९ ॥ <br>
सर्वसम्पत्स्वरूपा त्वमनन्तशक्ति रूपिणी ॥ <br>
त्वं च यस्य गृहे देवि स चैश्वर्यस्य भाजनम् ॥4.16.१३०॥ <br>
न लक्ष्मीर्यद्गृहे तस्य जीवनान्मरणं वरम् ॥ <br>
अहं ब्रह्मा च विष्णुश्च त्वयि भक्त्या शुभप्रदे ॥ १३१ ॥ <br>
संहारे सृष्टिकाले च त्वत्प्रसादाद्वयं क्षमाः ॥ <br>
को वा हिमालयः कोऽहं कौ कार्त्तिकगणेश्वरौ ॥ ॥१३२॥<br>
त्वद्विहीना अशक्ताश्च त्वया च वयमीश्वराः ॥ <br>
युक्ताः पतिव्रतायाश्च याः पुराज्ञाः श्रुतौ श्रुताः ॥१३३॥ <br>
गृहीत्वाऽऽज्ञामीश्वरस्य व्रतं कुरु पतिव्रते ॥ <br>
व्रतमेतत्कृतं याभिस्ताभ्यः कुरु विलक्षणम् ॥ १३४ ॥ <br>
सनत्कुमारो भगवान्व्रते तेऽस्तु पुरोहितः ॥ <br>
कमलानां ब्राह्मणानां द्रव्याणां दायकोऽप्यहम्॥ १३५ ॥ <br>
कुबेरं द्रव्यकोशे च रक्षकं कुरु सुन्दरि ॥ <br>
व्रते च दानाध्यक्षोऽहं धनदात्री च श्रीः स्वयम् ॥ १३६ ॥ <br>
पाठको वह्निदेवश्च वरुणो जलदायकः ॥ <br>
वस्तूनां वाहका यक्षास्तदध्यक्षः षडाननः ॥ १३७ ॥ <br>
स्थानसंस्कार कर्ता च व्रतेऽत्र पवनः स्वयम् ॥ <br>
परिवेष्टा स्वयं शक्रश्चन्द्रोऽधिष्ठापको व्रते ॥ १३८ ॥ <br>
सूर्यश्च दाननिर्वक्ता योग्यायोग्यं यथोचितम् ॥ <br>
व्रतोपयुक्तं यद्द्रव्यं दत्त्वा नियमितं प्रिये ॥ १३९ ॥ <br>
ततोऽधिकं फलं पुष्पं हरये देहि सुन्दरि ॥ <br>
व्रते नियमितान्विप्रान्भोजयित्वा ततोऽधिकाम्॥ 4.16.१४० ॥<br>
असंख्यान्ब्राह्मणान्देवि भक्त्या कुरु निमन्त्रणम् ॥<br>
समाप्तिदिवसे स्वर्णं रत्नं मुक्तां प्रवालकम्॥१४१॥ <br>
व्रतोक्तां दक्षिणां दत्त्वा सर्वं देहि द्विजातये ॥ <br>
इत्युक्त्वा शंकरस्तां च कारयामास तद्व्रतम् ॥ १४२ ॥ <br>
व्रतं चकार सा दुर्गा सर्वाभ्यश्च विलक्षणम् ॥ <br>
इत्येवं कथितं विप्र पार्वत्या यद्व्रतं कृतम् ॥ १४३ ॥ <br>
रत्नं वोढुमशक्ताश्च ब्राह्मणाः पार्वतीव्रते ॥<br>
इतिहासः श्रुतः सर्वः प्रकृतं शृणु नारद ॥ १४४ ॥ <br>
श्रीकृष्णबालचरितं नूत्नं नूत्नं पदे पदे ॥ <br>
हत्वा तान्दानवेन्द्रांश्च शिशुभिः सह गोकुले ॥१४५॥ <br>
जगाम स्वगृहं कृष्णः कुबेरभवनोपमम् ॥ <br>
सर्वेभ्यो वनवार्ता च प्रोक्ता च शिशुभिर्मुदा ॥ १४६ ॥ <br>
श्रुत्वैवं विस्मिताः सर्वे नन्दो भयमवाप ह ॥ <br>
आनीय वृद्धान्गोपांश्च गोपिकाः स्थविरास्तथा ॥ १४७ ॥ <br>
युक्तिं चकार तैः सार्द्धमालोच्य समयोचिताम् ॥ <br>
कृत्वा युक्तिं च गोपेशस्तत्स्थानं त्यक्तुमुद्यतः॥१४८॥<br>
गन्तुं वृन्दावनं सर्वानुवाच तत्क्षणं मुने॥<br>
नन्दाज्ञां च समाकर्ण्य ते सर्वे गन्तुमुद्यताः॥१४९॥ <br>
गोपाश्च गोपिकाश्चैव बालका बालिकास्तथा ॥ <br>
कृष्णेन हलिना सार्धं प्रययुर्बालका मुदा ॥ 4.16.१५० ॥ <br>
संगीतं च प्रगायन्तो नानावेष समन्विताः ॥<br>
वेणुप्रवादकाः केचित्केचिच्छृङ्गप्रवादकाः ॥ १५१ ॥ <br>
करतालकराः केचिद्वीणाहस्ताश्च केचन॥<br>
शरयन्त्रकराः केचिच्छृङ्गहस्ताश्च केचन ॥ १५२ ॥ <br>
नवपल्लवकर्णाश्च केचिद्गोपालबालकाः ॥ <br>
केचिन्मुकुलकर्णाश्च पुष्पकर्णाश्च केचन ॥ १५३ ॥ <br>
नवमाल्यकराः केचित्केचिदाजानुमालिनः ॥ <br>
केचित्पल्लवचूडाश्च पुष्पचूडाश्च केचन ॥ १५४ ॥ <br>
गोपालबालकाः सर्वे विप्रेन्द्र नवकोटयः ॥ <br>
जग्मुर्गोप्यो वयस्याश्च कोटिशः कोटिशो मुदा ॥ १५५ ॥ <br>
वृद्धाश्च कोटिशस्तत्र बृहच्छ्रोण्यश्चलत्कुचाः ॥ <br>
राधिकासहचारिण्यो बाला गोपालिका मुने ॥ १९६ ॥ <br>
ताः सुशीलादयो भव्या नानालंकारभूषिताः ॥ <br>
दिव्यवस्त्रपरीधानाः सस्मितास्ता ययुर्मुदा ॥१५७॥<br>
काश्चिदारुह्य शिबिकां रथमारुह्य काश्चन ॥ <br>
राधा स्यन्दनमारुह्य शातकौम्भपरिच्छदम् ॥ १५८ ॥ <br>
ताभिर्युक्ता ययौ देवी रत्नालंकार भूषिता ॥ <br>
यशोदा रोहिणी चैव रत्नालंकारभूषिता ॥ १५९ ॥ <br>
ययौ स्यन्दनमारुह्य शातकौम्भपरिच्छदम् ॥ <br>
नन्दः सुनन्दः श्रीदामा गिरिभानुर्विभाकरः ॥ 4.16.१६० ॥ <br>
वीरभानुश्चन्द्रभानुर्गजस्थाः प्रययुर्मुदा ॥ <br>
श्रीकृष्णबलदेवौ तौ रत्नालंकारभूषितौ ॥ १६१ ॥ <br>
स्वर्ण स्यन्दनमास्थाय जग्मतुः परया मुदा ॥ <br>
कोटिशः कोटिशो गोपा वृद्धाश्च यौवनान्विताः ॥ १६२ ॥ <br>
अश्वस्थाश्च गजस्थाश्च रथस्थाश्चैव केचन ॥ <br>
गोपा ययुर्मुदा युक्ताश्चोद्धता नन्दकिंकराः ॥१६३॥ <br>
वृषस्था गर्दभस्थाश्च संगीततानतत्पराः ॥ <br>
अपरा राधिकादास्यस्त्रिसप्तशतकोटयः ॥ १६४ ॥ <br>
मुदान्विताः सस्मिताश्च स्वर्णालंकारभूषिताः ॥ <br>
काश्चित्सिन्दूरहस्ताश्च काश्चित्कज्जलवाहिकाः ॥ ॥१६५॥ <br>
काश्चित्कन्दुकहस्ताश्च काश्चित्पुत्तलिकाकराः ॥ <br>
भोगद्रव्यकराः काश्चित्क्रीडाद्रव्यकरा वराः ॥ १६६ ॥<br>
वेषद्रव्यकराः काश्चित्काश्चिन्मालाकरा वराः ॥ <br>
काश्चिद्वाद्यकहस्ताश्च प्रययुर्गोपिका मुदा ॥१६७॥ <br>
वह्निशुद्धांशुकानां च वाहिकाश्चैव काश्चन ॥ <br>
चन्दनागुरुकस्तूरीकुङ्कुमद्रववाहिकाः॥१६८॥<br>
काश्चित्संगीतनिरताः काश्चिच्चित्रकथारताः॥<br>
कोटिशः कोटिशो रम्याः प्रययुः शिबिकान्विताः॥ ॥१६९॥ <br>
कोटिशः कोटिशश्चाश्वाः कोटिशः कोटिशो रथाः ॥ <br>
कोटिशः कोटिशश्चैव शकटा द्रव्यपूरिताः ॥4.16.१७०॥ <br>
कोटिशः कोटिशश्चैव वृषेन्द्रा द्रव्यवाहकाः ॥ <br>
कोटिशः कोटिशश्चैव दशलक्षाणि हस्तिनाम् ॥१७१॥ <br>
हस्तिपांकुशयुक्तानि ययुर्वृन्दावनं वनम् ॥ <br>
सर्वे वृन्दावनं गत्वा दृष्ट्वा शून्यगृहं मुने ॥१७२॥ <br>
वृक्षमूले यथास्थानं तस्थुः सर्वे यथोचितम् ॥ <br>
उवाच गोपाञ्छ्रीकृष्णो गृहांश्चेष्टतमान्व्रजाः ॥१७३॥ <br>
अद्य संतिष्ठतेत्येवं श्रुत्वा श्रीकृष्णभाषितम् ॥ <br>
कुत्र सन्ति गृहाः कृष्णेत्येवमूचुस्तु गोपकाः ॥ <br>
इति तेषां वचः श्रुत्वा श्रीकृष्णो वाक्यमब्रवीत् ॥ १७४ ॥ <br>
श्रीकृष्ण उवाच ॥ <br>
अत्र स्थाने गृहाः सन्ति प्रसन्ना देवनिर्मिताः ॥ १७५ ॥ <br>
देवप्रीतिं विना शक्ता नहि द्रष्टुं च केचन ॥ <br>
अद्य तिष्ठत गोपालाः संपूज्य वनदेवताः ॥ १७६ ॥ <br>
प्रातर्यूयं गृहान्रम्यान्द्रक्ष्यथाद्य ध्रुवं मुदा ॥ <br>
धूपदीपादिनैवेद्यैर्बलिभिः पुष्पचन्दनैः ॥१७७॥ <br>
देवीं च वटमूलस्थां पूजां कुरुत चण्डिकाम् ॥ <br>
कृष्णस्य वचनं श्रुत्वा गोपाः संपूज्य देवताम् ॥ <br>
भुक्त्वा भोगान्दिने रात्रौ तत्रैव सुषुपुर्मुदा ॥१७८॥<br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे बकप्रलम्बकेशिवधपूर्वकवृन्दावनगमनं नाम षोडशोऽध्यायः ॥ १६ ॥<br>
<br>
