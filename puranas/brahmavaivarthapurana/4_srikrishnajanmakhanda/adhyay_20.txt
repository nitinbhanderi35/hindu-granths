4.20<br>
श्रीनारायण उवाच ॥ <br>
एकदा बालकैः सार्द्धं बलेन सह माधवः॥ <br>
भुक्त्वा पीत्वाऽनुलिप्तश्च वृन्दारण्यं जगाम ह ॥१॥ <br>
क्रीडां चकार भगवान्कौतुकेन च तैः सह ॥ <br>
क्रीडानि मग्नचित्तानां दूरं तद्गोकुलं ययौ ॥ २ ॥ <br>
तस्य प्रभावं विज्ञातुं विधाता जगतां पतिः ॥ <br>
चकार निह्नुतिं गाश्च वत्सांश्च बालकानपि ॥ ३ ॥ <br>
विज्ञाय तदभिप्रायं सर्वज्ञः सर्वकारकः ॥ <br>
पुनश्चकार तत्सर्वं योगीन्द्रो योगमायया ॥ ४ ॥ <br>
जगाम श्रीहरिर्गेहं कालयित्वा च गोकुलम् ॥ <br>
बलेन बालकैः सार्धं क्रीडाकौतुकमानसः ॥ ५ ॥ <br>
एवं चकार भगवान्वर्षमेकं च प्रत्यहम् ॥ <br>
यमुनागमनं गोभिर्बलेन सह बालकैः ॥ ६ ॥ <br>
ब्रह्मा प्रभावं विज्ञाय लज्जानम्रात्मकन्धरः ॥ <br>
आजगाम हरेःस्थानं भाण्डीरवटमूलके ॥ ७ ॥ <br>
ददर्श कृष्णं तत्रैव गोपालगणवेष्टितम् ॥ <br>
यथा पार्वणचन्द्रं च विभान्तं स्वगणैः सह ॥८॥ <br>
रत्नसिंहासनस्थं च हसन्तं सस्मितं मुदा॥ <br>
पीतवस्त्रपरीधानं ज्वलन्तं ब्रह्मतेजसा ॥९॥ <br>
रत्नकेयूरवलयरत्नमञ्जीररञ्जितम्॥<br>
रत्नकुण्डलयुग्माभ्यां स्वकपोलस्थलोज्ज्वलम् ॥ 4.20.१० ॥ <br>
कोटिकन्दर्पलावण्यं लीलाधाममनोहरम् ॥ <br>
चन्दनागुरुकस्तूरीकुङ्कुमार्चितविग्रहम् ॥ ११ ॥ <br>
पारिजातप्रसूनानां मालाजालैर्विभूषितम् ॥ <br>
नवीननीरदश्यामं प्रोद्भिन्ननवयौवनम् ॥१२॥ <br>
मालतीमाल्यसंयुक्तं मयूरपिच्छचूडकम् ॥ <br>
स्वाङ्गसौन्दर्यदीप्त्या च कृतभूषणभूषितम् ॥ १३ ॥ <br>
शरत्पार्वणचन्द्रस्य प्रभामुष्टास्यसुन्दरम् ॥ <br>
पक्वबिम्बाधरौष्ठं च खगेन्द्रचञ्चुनासिकम् ॥ १४ ॥ <br>
शरन्मध्याह्नपद्मानां प्रभामोचनलोचनम्॥ <br>
मुक्तापङ्क्तिविनिन्द्यैकदन्तपङ्क्तिमनोहरम् ॥१५॥ <br>
कौस्तुभेन मणीन्द्रेण वक्षःस्थलसमुज्ज्वलम्॥<br>
शान्तं च राधिकाकान्तं परिपूर्णतमं परम्॥१६॥<br>
एवंभूतं प्रभुं दृष्ट्वा प्रणनामातिविस्मितः॥<br>
दर्शंदर्शमीश्वरं तं प्रणनाम पुनःपुनः॥१७॥<br>
यद्दृष्टं हृदयाम्भोजे तद्रूपं बहिरेव च ॥ <br>
या मूर्तिः पुरतो दृष्टा सा पश्चात्परितस्ततः ॥१८॥ <br>
तत्र वृन्दावने सर्वं दृष्ट्वा कृष्णसमं मुने ॥ <br>
ध्यायंध्यायं च तद्रूपं तत्र तस्थौ जगद्गुरुः ॥१९॥<br>
गावो वत्साश्च बालाश्च लतागुल्माश्च वीरुधः ॥ <br>
सर्वं वृन्दावनं ब्रह्मा श्यामरूपं ददर्श ह ॥4.20.२०॥ <br>
दृष्ट्वैवं परमाश्चर्यं पुनर्ध्यानं चकार ह ॥ <br>
ददर्श त्रिजगद्ब्रह्मा नान्यत्कृष्णं विना मुने॥२१॥<br>
क्व च वृक्षः क्व वा शैलः क्व मही क्व च सागराः ॥ <br>
क्व देवाः क्व च गन्धर्वा मुनीन्द्राः क्व च मानवाः ॥२२॥<br>
क्व चात्मा क्व जगद्बीजं क्व स्वर्गः क्वायमेव च॥<br>
सर्वं च स्वदृशा ब्रह्मा ददर्श मायया हरेः ॥२३॥ <br>
क्व कृष्णो जगतां नाथः क्व वा मायाविभूतयः ॥ <br>
सर्वं कृष्णमयं दृष्ट्वा किंचिन्निर्वक्तुमक्षमः ॥ २४ ॥ <br>
किं स्तौमि किं करोमीति मनसैवं प्रगृह्य च ॥ <br>
तत्र स्थित्वा जगद्धाता जपं कर्तुं समुद्यतः ॥ २५ ॥ <br>
सुखं योगासनं कृत्वा बभूव संपुटाञ्जलिः ॥ <br>
पुलकाङ्कितसर्वाङ्गः साश्रुनेत्रोऽतिदीनवत् ॥ २६ ॥ <br>
इडां सुषुम्नां मध्यां च पिङ्गलां नलिनीं धुराम् ॥ <br>
नाडीषट्कं च योगेन निबद्ध्य च प्रयत्नतः ॥ २७ ॥ <br>
मूलाधारं स्वाधिष्ठानं मणिपूरं मनोहरम् ॥ <br>
विशुद्धं परमाज्ञाख्यं षट्चक्रं च निबद्ध्य च ॥ २८ ॥ <br>
लङ्घनं कारयित्वा च तत्षट्चक्रं क्रमाद्विधिः॥<br>
ब्रह्मरन्ध्रं समानीय वायुबन्धं चकार ह॥२९॥<br>
निबध्य वायुं मध्यां तामानीय हृदयाम्बुजम्॥<br>
तं वायुं भ्रामयित्वा च योजयामास मध्यया ॥ 4.20.३० ॥ <br>
एवं कृत्वा तु निष्पन्दो यो दत्तो हरिणा पुरा ॥ <br>
जजाप परमं मन्त्रं तस्यैव च दशाक्षरम् ॥३१॥ <br>
मुहूर्तं च जपं कृत्वा ध्यायंध्यायं पदाम्बुजम् ॥ <br>
ददर्श हृदयाम्भोजे सर्वतेजोमयं मुने ॥३२॥ <br>
तत्तेजसोऽन्तरे रूपमतीव सुमनोहरम् ॥ <br>
द्विभुजं मुरलीहस्तं भूषितं पीतवाससा ॥ ३३ ॥ <br>
श्रुतिमूलस्थलन्यस्तज्वलन्मकरकुण्डलम् ॥ <br>
ईषद्धास्यप्रसन्नास्यं भक्तानुग्रहकातरम् ॥ ३४ ॥ <br>
यद्दृष्टं ब्रह्मरन्ध्रे  च हृदि तद्बहिरेव च ॥ <br>
दृष्ट्वा च परमाश्चर्यं तुष्टाव परमेश्वरम् ॥३५॥ <br>
यत्स्तोत्रं च पुरा दत्तं हरिणैकार्णवे मुने ॥ <br>
तमीशं तेन विधिना भक्तिनम्रात्मकन्धरः ॥ ३६ ॥ <br>
ब्रह्मोवाच ॥ <br>
सर्वस्वरूपं सर्वेशं सर्वकारणकारणम् ॥ <br>
सर्वानिर्वचनीयं तं नमामि शिवरूपिणम् ॥ ३७ ॥ <br>
नवीनजलदाकारं श्यामसुन्दरविग्रहम् ॥ <br>
स्थितं जन्तुषु सर्वेषु निर्लिप्तं साक्षिरूपिणम् ॥ ३८ ॥ <br>
स्वात्मारामं पूर्णकामं जगद्व्यापिजगत्परम् ॥ <br>
सर्वस्वरूपं सर्वेषां बीजरूपं सनातनम् ॥ ३९ ॥ <br>
सर्वाधारं सर्ववरं सर्वशक्तिसमन्वितम् ॥ <br>
सर्वाराध्यं सर्वगुरुं सर्वमङ्गलकारणम् ॥ 4.20.४० ॥ <br>
सर्वमंत्रस्वरूपं च सर्वसंपत्करं वरम् ॥ <br>
शक्तियुक्तमयुक्तं च स्तौमि स्वेच्छामयं विभुम् ॥ ४१ ॥ <br>
शक्तीशं शक्तिबीजं च शक्तिरूपधरं वरम् ॥ <br>
संसारसागरे घोरे शक्तिनौकासमन्वितम् ॥ ४२ ॥ <br>
कृपालुं कर्णधारं च नमामि भक्तवत्सलम् ॥ <br>
आत्मस्वरूपमेकांतं लिप्तं निर्लिप्तमेव च ॥४३॥ <br>
सगुणं निर्गुणं ब्रह्म स्तौमि स्वेच्छास्वरूपिणम्॥<br>
सर्वेन्द्रियादिदेवं तमिन्द्रियालयमेव च ॥४४॥ <br>
सर्वेन्द्रियस्वरूपं च विराड्रूपं नमाम्यहम् ॥ <br>
वेदं च वेदजनकं सर्ववेदाङ्गरूपिणम्॥४५॥ <br>
सर्वमन्तस्वरूपं च नमामि परमेश्वरम् ॥ <br>
सारात्सारतरं द्रव्यमपूर्वमनिरूपिणम् ॥ ४६ ॥ <br>
स्वतन्त्रमस्वतन्त्रं च यशोदानन्दनं भजे ॥ <br>
सन्तं सर्वशरीरेषु तमदृष्टमनूहकम् ॥४७॥ <br>
ध्यानासाध्यं विद्यमानं योगीन्द्राणां गुरुं भजे ॥ <br>
रासमण्डलमध्यस्थं रासोल्लाससमुत्सुकम् ॥४८॥ <br>
गोपीभिः सेव्यमानं च तं धरेशं नमाम्यहम् ॥ <br>
सतां सदैव सन्तं तमसन्तमसतामपि॥४९॥<br>
योगीशं योगसाध्यं च नमामि शिवसेवितम्॥<br>
मन्त्रबीजं मन्त्रराजं मन्त्रदं फलदं फलम् ॥ ॥4.20.५०॥ <br>
मन्त्रसिद्धिस्वरूपं तं नमामि च परात्परम् ॥ <br>
सुखं दुःखं च सुखदं दुःखदं पुण्यमेव च ॥५१॥ <br>
पुण्यप्रदं च शुभदं शुभबीजं नमाम्यहम् ॥ <br>
इत्येवं स्तवनं कृत्वा दत्त्वा गाश्च स बालकान् ॥ ९२ ॥ <br>
निपत्य दण्डवद्भूमौ रुरोद प्रणनाम च ॥ <br>
ददर्श चक्षुरुन्मील्य विधाता जगतां मुने ॥ ५३ ॥ <br>
ब्रह्मणा च कृतं स्तोत्रं नित्यं भक्त्या च यः पठेत् ॥ <br>
इह लोके सुखं भुक्त्वा यात्यन्ते श्रीहरेः पदम् ॥ ५४ ॥ <br>
लभते दास्यमतुलं स्थानमीश्वरसन्निधौ ॥ <br>
लब्ध्वा च कृष्णसान्निध्यं पार्षदप्रवरो भवेत् ॥ ५५ ॥ <br>
श्रीनारायण उवाच ॥ <br>
गते जगत्कारणे च ब्रह्मलोकं च ब्रह्मणि ॥ <br>
श्रीकृष्णो बालकैः सार्धं जगाम स्वालयं विभुः ॥ ५६ ॥ <br>
गावो वत्साश्च बालाश्च जग्मुर्वर्षान्तरे गृहम् ॥ <br>
श्रीकृष्णमायया सर्वे मेनिरे ते दिनान्तरम् ॥ ५७ ॥ <br>
गोपा गोपालिका किंचित्तत्कर्तुं न क्षमास्तदा ॥ <br>
योगिनः कृत्रिमं सर्वं किं नूत्नं वा पुरातनम् ॥ ५८ ॥<br>
इत्येवं कथितं सर्वं श्रीकृष्णचरितं शुभम् ॥ <br>
सुखदं मोक्षदं पुण्यं सर्वकालसुखावहम् ॥ ५९ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे गोवत्सबालकहरणप्रस्तावो नाम विंशोऽध्यायः ॥ २० ॥ <br>
<br>
