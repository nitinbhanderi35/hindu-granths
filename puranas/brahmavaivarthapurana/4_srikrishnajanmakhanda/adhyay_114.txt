अथ चतुर्दशाधिकशततमोऽध्यायः<br>
नारायण उवाच<br>
कृष्णपुत्रश्च प्रद्युम्नो महाबलपराक्रमः ।<br>
तत्पुत्रोऽप्यनिरुद्धश्च विधातुरंश एव च ।। १ ।।<br><br>
एकदाऽसावनिरुद्धो नवयौवनसंयुतः ।<br>
सुप्तो रहसि पर्यङ्के पुष्पचन्दनचर्चिते ।। २ ।।<br><br>
स्वप्ने ददर्श युवतीं पुष्णोद्याने सुपुष्पिते ।<br>
सुगन्धिपुष्पतल्पे च स्निग्धचन्दनचर्चिते ।। ३ ।।<br><br>
शयानां सुस्मितां रम्यां नवयौवनसंयुताम् ।<br>
अमूल्यरत्ननिर्माणभूषणेन विभूषिताम् ।। ४ ।।<br><br>
चारुकेयूरवलयशङ्खकङ्कणशोभिताम् ।<br>
मणिकुण्डलयुग्मेन गण्डस्थलविराजिताम् ।। ५ ।।<br><br>
अतीव सूक्ष्मवसनां क्वणन्मञजीररञ्जिताम् ।<br>
पक्वबिम्बाधरोष्ठीं च शरत्कमललोचनाम् ।। ६ ।।<br><br>
शरत्पद्मप्रभामुष्टकोटीन्दुनिन्दिताननाम् ।<br>
मुक्तापङ्क्तिसमासाद्यदन्तपङ्क्तिमनोहराम् ।। ७ ।।<br><br>
त्रिवक्रकबरीभारां मालतीमाल्यभूषिताम् ।<br>
कस्तूरीकुङ्कुमालक्तस्निग्धचन्दनकज्जलैः ।। ८ ।।<br><br>
पत्रावलीविरचितसुकपोलस्थलोज्ज्वलाम् ।<br>
दाडिमीकुसुमाकारसिन्दूरबिन्दुभूषिताम् ।। ९ ।।<br><br>
श्रीरामकदलीस्तम्भनिन्दितोरुस्थलोज्ज्वलाम् ।<br>
अत्युच्चैर्वर्तुलाकारस्तनयुग्मविभूषिताम् ।। १० ।।<br><br>
नितम्बभारन म्रां च कामबाणप्रपीडिताम् ।<br>
कामुकीं कमनीयां च पश्यन्तीं वक्रचक्षुषा ।। ११ ।।<br><br>
कुङ्कुमालक्तरक्ताक्तपादपद्मविराजिताम् ।<br>
वायुप्रेरणवस्त्रेण व्यक्तगुव्तस्थलोज्ज्वलाम् ।। १२ ।।<br><br>
तां दृष्ट्वा कामपुत्रश्च कामोन्मथितमानसः ।<br>
उवाच मधुरं रम्यं काममत्तां सुकोमलाम् ।। १३ ।।<br><br>
चारुचम्पकवर्णाभां कामेन पुलकान्विताम् ।<br>
अतिप्रौढां नवोढां च शृङ्गानेच्छासुचञ्चलाम् ।। १४ ।।<br><br>
अनिरुद्ध उवाच<br>
किं देवी किं च गान्धर्वोका त्वं कामिनिकानने ।<br>
कस्य सत्री कस्य कन्या वा कं वा वाञ्छसि सुन्दरि ।। १५ ।।<br><br>
त्रैलोक्यातुलसौन्दर्या मुनिमानसमोहिनी ।<br>
न बिभेषि कथं ब्रूहि स्वयमेकाकिनी च माम् ।। १६ ।।<br><br>
अहं त्रैलोक्यनाथस्य पौत्रः कामात्मजोऽधुना ।<br>
कान्तेऽहमनिरुद्धश्च नवीनयौवनाहतः ।। १७ ।।<br><br>
कमनीयश्च कामी च कामशास्त्रविशारदः ।<br>
कामुकीकामनां पूर्णां कर्तुमेवेश्वरः स्वयम् ।। १८ ।।<br><br>
मां भजस्व सुशीरे त्वं सुवेषं च सुशीलकम् ।<br>
रतिशूरं रतिरसप्राज्ञं रतिरसप्रियम् ।। १९ ।।<br><br>
रतिपुत्रं रतिरसं प्रमत्तं रसिकं प्रिये ।<br>
युवानं व्याधिहीनं च कामुकं कामुकीच्छति ।। २० ।।<br><br>
विदग्धामु विदग्धं च कान्तमायाति कामतः ।<br>
विदग्धाया विदग्धेन संगमो गुणवान्भवेत् ।। २१ ।।<br><br>
प्रच्छाद्य लोजनास्यं च नवसंगमलज्जिता ।<br>
विलोकयन्ती वक्राक्षिकोणेन तमुवाच सा ।। २२ ।।<br><br>
कामिन्युवाच<br>
कामुकः कामपुत्रोऽसि कामेन व्याकुलोऽधुना ।<br>
भवांश्चेत्कामुकीयोग्यो न कामश्चिन्तितः कथम् ।। २३ ।।<br><br>
पौत्रस्त्रैलोक्यनाथस्य स्वतः संभावितस्य च ।<br>
स्वयं योग्यो योग्यपुत्रो विवाहं न कथं (व्यधाः) चन ।। २४ ।।<br><br>
विवाहीता यज्ञपत्नी सा च पुण्यव्रता सती ।<br>
निश्चला सततं साध्या वर्धिनी सङ्गिनी सदा ।। २५ ।।<br><br>
भयप्रीतिदानसाध्या गुप्तपत्नी त्वनिश्चला ।<br>
नैमित्तिका न नीत्या सा सा च वेदविवर्जिता ।। २६ ।।<br><br>
परं नरकसोपाना परत्रेहायशस्करा ।<br>
साधुस्तत्र न हि रतो वंशजो वैष्णवो यदि ।। २७ ।।<br><br>
यदि पूर्व भवेद्भ्रान्तो निवृत्तः साधुसङ्गतः ।<br>
प्रवृत्तिरेषा भूतानां निवृत्तिस्तु महाफला ।। २८ ।।<br><br>
प्रायश्चित्ती पुनर्लिप्तो निवृत्तः पातकी यदि ।<br>
उवहास्यो भुवि भवेत्सर्वं कुञ्जरशौचवत् ।। २९ ।।<br><br>
सुशीला सुन्दरी शान्ता धर्मपत्नी प्रशंसिता ।<br>
पतिव्रता सुसाध्या सा शश्वत्सुप्रियवादिनी ।। ३० ।।<br><br>
कोमलाङ्गी विदग्धा च श्यामा रतिसुखप्रदा ।<br>
एवंभूतां परित्यज्य वैष्णवस्तपसे व्रजेत् ।। ३१ ।।<br><br>
सा जेत्परिणता साध्वी शान्ता पुत्रवती यदा ।<br>
अन्यथा च वृथा सर्वं तपसः स्खलनं भवेत् ।। ३२ ।।<br><br>
असाधुश्च कुवंशश्चेत्परनारीं प्रयाति चेत् ।<br>
स याति नरकं घोरं पितुशिः सप्तभिःसह ।। ३३ ।।<br><br>
अहमूषा बाणकन्या बाणः शंकरकिंकरः ।<br>
बाणस्त्रैलोक्यविजयी शंकरो जगतां पतिः ।। ३४ ।।<br><br>
न स्वतन्त्रा पराधीना त्रिषु कालेषु कामिनी ।<br>
पुंश्चली या स्वतन्त्रा साऽप्यसद्वंशप्रसूतिका ।। ३५ ।।<br><br>
पिता ददाति कन्यां तां सुयोग्याय वराय च ।<br>
कन्या वरं न याचेत धर्म एष सनातनः ।। ३६ ।।<br><br>
त्वं च योग्योऽसि योग्याऽहं मामिच्छसि यदि प्रभो ।<br>
बाणं प्रार्थय शंभुं वाऽऽप्यथवा पार्वतीं सतीम् ।। ३७ ।।<br><br>
इत्युक्त्वा सुन्दरी साध्वी सान्तर्धाना बभूव ह ।<br>
निद्रां तत्याज सहसा कामी कामात्मजो मुने ।। ३८ ।।<br><br>
बुद्धवा स्वप्नं स विज्ञाय कामेन व्यथितान्तरः ।<br>
बभूव व्याकुलोऽशान्तो न दृष्ट्वा प्राणवल्लभाम् ।। ३९ ।।<br><br>
त्यक्त्वाऽऽहारमनिद्रश्च प्रमत्तश्च कृशोदरः ।<br>
क्षणं तिष्ठति शेते च क्षणं रहसि रोदिति ।। ४० ।।<br><br>
पुत्रं दृष्ट्वा तु क्रन्दन्तं देवकी रुक्मिणी रतिः ।<br>
अन्याश्च योषितः सर्वाः कथयामासुरीश्वरम् ।। ४१ ।।<br><br>
तासां च वचनं श्रुत्वा प्रहस्य मवुसूदनः ।<br>
उवाच सर्वतत्त्वज्ञः कृष्णश्च पूर्णमानसः ।। ४२ ।।<br><br>
श्रीभगवानुवाच<br>
कामातुरा बाणकन्या रतिं दृष्ट्वा शिवेशयोः ।<br>
वरं संप्राप दुर्गाया व्याकुला मदनास्त्रतः ।। ४३ ।।<br><br>
स्वप्नं च दर्शयामास साऽनिरुद्धं च पार्वती ।<br>
मम पौत्रं प्रमत्तं च चकार कौतुकेन च ।। ४४ ।।<br><br>
तत्पुत्रीं च प्रमतां ता करोमि स्वप्नताऽधुना ।<br>
स्वच्छन्दं तिष्ठ न चिरं नास्ति चिन्ता मनोव्यथा ।। ४५ ।।<br><br>
इति कृष्णः समाश्वास्यसर्वातमासर्वसिद्धिवित् ।<br>
स्वप्नं च दर्शयामास बाणपुत्रीं च कामुकीम् ।। ४६ ।।<br><br>
सुप्ता सुतल्पे बाला सा पुष्पचन्दनचर्चिते ।<br>
नवयौवनसंयुक्ता रत्नभूषणभूषिता ।। ४७ ।।<br><br>
शयाना रत्नपर्यङ्के ददर्श स्वप्नमीप्सितम् ।<br>
अतीव निर्जने देशे रत्ननिर्माणमन्दिरे ।। ४८ ।।<br><br>
नवीननीरदश्याममतीव नवयौवनम् ।<br>
कोटिकन्दर्पलीलाभं सस्मितं सुमनोहरम् ।। ४९ ।।<br><br>
रत्नकेयुरवलयरत्नमञ्जीररञ्जितम् ।<br>
रत्नकुण्डलयुग्मेन गण्डस्थलविराजितम् ।। ५० ।।<br><br>
चन्दनोक्षितसर्वाङ्गं भूषितं पीतवाससा ।<br>
सुचारुमालतीमाल्यवक्षः स्थलसमुज्ज्वलम् ।। ५१ ।।<br><br>
शयानं रत्नपर्यङ्के पुष्पचन्दनचर्चिते ।<br>
तं दृष्ट्वा सहसा साध्वी तन्मूलं प्रययौ मुदा ।। ५२ ।।<br><br>
उवाच मधुरं साध्वी हृदयेन विदूयता ।<br>
कामात्मजप्रिया कान्ता कामबाणप्रपीडिता ।। ५३ ।।<br><br>
ऊषोवाच<br>
कस्त्वं कामुक भद्रं ते मां भजस्व स्मरातुराम् ।<br>
अतिप्रौढां नवोढां च नवसंगमलालसाम् ।। ५४ ।।<br><br>
तवानुरक्तां भक्तां च गान्धर्वेण समुद्वह ।<br>
विवाहाष्टप्रकारेषु गान्धर्वः सुलभो नृणाम् ।। ५५ ।।<br><br>
अनुरक्तां प्रियां प्राप्य त्यजेद्यः कपटी पुमान् ।<br>
तस्माद्याति महालक्ष्मीः शापं दत्त्वा सुदारुणम् ।। ५६ ।।<br><br>
पुमानुवाच<br>
अहं कृष्णस्य पौत्रश्च कामदेवात्मजः स्वयम् ।<br>
कथं गृह्णामि त्वां कान्ते तयोरनुमतिं विना ।। ५७ ।।<br><br>
इत्येवमुक्त्वा स पुमानन्तर्धानं चकार सः ।<br>
कामेन व्याकुला कान्ता न दृष्ट्वा कान्तमीप्सितम् ।। ५८ ।।<br><br>
निद्रां त्यक्त्वा समुत्थाय तल्पादेव मनोहरात् ।<br>
विषसाद सखीमध्ये प्रमत्ता रुदती भृशम् ।। ५९ ।।<br><br>
पप्रच्छ तां वराऽऽलीनां किं किमित्येव निश्चितम् ।<br>
उवाच बौधयामास चित्रलेखा सुयोगिनी ।। ६० ।।<br><br>
चेतनं कुरु कल्याणि कस्माते भीतिरुल्बणा ।स्वयं शंभुः शिवा साक्षाद्दुर्लङ्ध्ये नगरे सति ।। ६१ ।।<br><br>
शिवस्मरणमात्रेण सर्वारिष्टं पलायते ।<br>
शिवं भवति सर्वत्र शिव एव शिवालयः ।। ६२ ।।<br><br>
ध्यानाद्दुर्गतिनाशिन्याः सर्वं दुर्गं विनश्यति ।<br>
ददाति मङ्गलं तस्मै सर्वमङ्गलमह्गला ।। ६३ ।।<br><br>
चित्रलेखावचः श्रुत्वा किंचिन्नोवाच सुन्दरी ।<br>
त्यक्त्वाऽऽहारं च निद्रां च पुरुषं चिन्तयेत्सदा ।। ६४ ।।<br><br>
चित्रलेखा सखी गत्वा बाणमाह च तत्प्रियाम् ।<br>
दुर्गां च शंकरं स्कन्दं गणेशं योगिनां गुरुम् ।। ६५ ।।<br><br>
चित्रलेखावचः श्रुत्वा रुरोदोच्चैर्भृशं सती ।<br>
बाणश्य शंकराभ्याशे विषसाद प्रमूर्च्छितः<br>
जहास शंकरो दुर्गा कार्तिकेयो गणेश्वरः ।। ६६ ।।<br><br>
गणेश्वर उवाच<br>
यो ददाति ध्रुवं दुःखमन्यस्मै दमभमोहितः ।<br>
सक्ष्मधर्मविचारेण स विन्दति चतुर्गुणम् ।। ६७ ।।<br><br>
शिवेशयोश्च क्रीडां च दृष्ट्वा या काममोहिता ।<br>
वरं तस्यै ददौ दुर्गा वरमेव सुदुर्लभम् ।। ६८ ।।<br><br>
स्वप्ने गत्वा स्वयं देवी मत्तं कृत्वा समरात्मजम् ।<br>
अधुना वामपार्श्चे च शंभोस्तिष्ठति मूक्वत् ।। ६९ ।।<br><br>
सर्वं ज्ञात्वा च सर्वज्ञो भगवान्हरिरीश्वरः ।<br>
स्वप्ने सुवेषं पुरुषं दर्शयामास कन्याकाम् ।। ७० ।।<br><br>
सुवेषं पुरुषं दृष्ट्वा युवानं युवाती सती ।<br>
परमेच्छा भवेत्तस्या धर्मभीत्या निवर्तते ।। ७१ ।।<br><br>
सुवेषं पुरुषं दृष्ट्वा पुंश्चली पापवंशजा ।<br>
त्येजेन्निद्रां च स्वाहारं पतिं पुत्रं धनं गृहम् ।। ७२ ।।<br><br>
चेतनं गृहकार्य च कुललज्जां कुलद्वयम् ।<br>
युवानं रतिशूरं चाप्यतिनीच न हि त्यजेत् ।। ७३ ।।<br><br>
त्यजेज्जातिं च धर्मं च प्राणांश्च परिणामतः ।<br>
तस्मात्प्राज्ञः प्रयत्नेन प्राणेभ्यो युवतीं सदा ।। ७४ ।।<br><br>
परिरक्षेच्च सततं मायायुक्तां न विश्वसेत् ।<br>
हृदयं क्षुरधाराभं नारीणां मधुरं वचः ।। ७५ ।।<br><br>
तासां मनो न जानन्ति सन्तो वेदाश्च वैदिका ।<br>
प्रयातु द्वारकां सद्याश्चित्रलेखा सुयोगिनीं ।। ७६ ।।<br><br>
अनिरुद्धं समाहर्तुं प्रमात्तमवलीलया ।<br>
इति श्रुत्वा महादेवो गणेशं तमुवाच ह ।। ७७ ।।<br><br>
न श्रुणोति यथा बाणः शुभकार्यं तथा कुरु ।<br>
चित्रलेखा ययौ तुर्णं द्वारकाभवनं हरेः ।। ७८ ।।<br><br>
सर्वेषामपि दुर्लङ्ध्यं लीलया प्रविवेश सा ।<br>
निद्रितं चानिरुद्धं च समाहृत्य च योगतः ।। ७९ ।।<br><br>
रथमारोहयामास निद्वितं बालकं मुदा ।<br>
सा मनोयायिनी भद्रा गृहीत्वा बालकं मुने ।। ८० ।।<br><br>
मुहूर्ताच्छोणितपुरं कृत्वा शङ्खध्वनिं ययौ ।<br>
अथाऽऽश्रमाभ्यन्तरे च रुरुदुः सर्वयोषितः ।। ८१ ।।<br><br>
अहो बाणहरो वत्सः क्वगतः प्राणवल्लभः ।<br>
कृष्णस्ताश्च समाश्वास्य सर्वज्ञः सर्वतत्त्ववित् ।। ८२ ।।<br><br>
साम्बकामबलैः सार्ध कृष्णाः सात्यकिना तथा ।<br>
गृहीत्वा गानुडं वीरं रथमारुह्य सत्वरः ।। ८३ ।।<br><br>
सुदर्शनं पाञ्चजन्यं पद्मं कौमोदकीं गदाम् ।<br>
पश्चाद्यास्यतिदेवेशो नगरं शोणितं तथा ।। ८४ ।।<br><br>
सगणैःशंकेरणैव पार्वत्या परिरक्षितम् ।<br>
अथ सा योगिनी धन्या पुण्या मान्या च योषिताम् ।। ८५ ।।<br><br>
शिष्या दुर्वाससः शान्ता सिद्धयोगेन सिद्धिदा ।<br>
बारकं बोधयामास रुदन्तं मातरं स्मरन् ।। ८६ ।।<br><br>
स्नापयित्वा ददौ तस्मै माल्यचन्दनभूषणम् ।<br>
कृत्वा सुवेषं बालस्य कन्यान्तः पुरमीप्सितम् ।। ८७ ।।<br><br>
चक्रे प्रवेशं योगेन रक्षकैश्चापि रक्षितम् ।<br>
तामूषां निद्रितां दृष्ट्वा निराहारां कृशोदरीम् ।। ८८ ।।<br><br>
शीघ्रं च बोधयामास सखीभिः परिरक्षिताम् ।<br>
ऊषां कृत्वा च सुस्नातां वस्त्रभूषणभूषिताम् ।। ८९ ।।<br><br>
वस्त्रैर्माल्यैश्चन्दनैश्च सिन्दूरपत्रकैः शुभैः ।<br>
द्वयोः संभाषणं तत्र माहेन्द्रे च शुभक्षणे ।। ९० ।।<br><br>
कारयामास गुप्त्या च सखीनां संमतेन च ।<br>
पतिव्रता पतिं दृष्ट्वा सा रेमे विगतज्वरा ।। ९१ ।।<br><br>
गान्धर्वेण विवाहेन तामुवाह स्मरात्मजः ।<br>
रतिर्बभूव सुचिरमुभयोः सुखकारणम् ।। ९२ ।।<br><br>
दिवानिशं न बुबुधे स्मरपुत्रः स्मरातुरः ।<br>
ऊषा कामातुरा प्रौढा नवोढा नवसंगमात् ।। ९३ ।।<br><br>
मूर्च्छां संप्राप पुंसश्च स्पर्शमात्रेण कामुकी ।<br>
एवं नित्यं च रहसि संगमः सुमनोहरः<br>
बभूव सुचिरं विप्र राजा शुश्राव रक्षकात् ।। ९४ ।।<br><br>
इति श्रीब्रह्मo महाo श्रीकृष्णजन्मखo उत्तo नारदानाo ऊषानिरुद्धयोः<br>
संगमे चतुर्दशाधिकशततमोऽध्यायः ।। ११४ ।।<br>
