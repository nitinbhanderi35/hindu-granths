<br>
अथ द्विनवतितमोऽध्यायः<br>
नारायण उवाच<br>
श्रीकृष्णप्रेरितो हृष्टः प्रणम्य च गणेश्वरम् ।<br>
स्मरन्नारायणं शंभुं दुर्गा लक्ष्मीं सरस्वतीम् ।। १ ।।<br><br>
गङ्गां च मनसि ध्यात्वा दिमीशं तं महेश्वरम् ।<br>
प्रजगामोद्धवश्चैव दृष्ट्वा मङ्गलमूचकम् ।। २ ।।<br><br>
शुश्राव दुंदुभिं घण्टानादं शङ्खध्वनिं तथा ।<br>
हरिशब्दं च संगीतं शुश्राव मङ्गलध्वनिम् ।। ३ ।।<br><br>
पतिपुत्रवतीं साध्वीं प्रदीपं माल्यदर्पणम् ।<br>
परिबूर्णतमं कुम्भं दधिलाजफलानि च ।। ४ ।।<br><br>
दूर्वाङ्कुरं शुक्लधान्यं रजतं काञ्चनं मधु ।<br>
ब्राह्मणानां समूहं च कृष्णसारं वृषं घृतम् ।। ५ ।।<br><br>
सद्योमांसं गजेन्द्रं च नृपेन्द्रं श्वेतघोटकम् ।<br>
पताकां नकुलं चाषं शुक्लं पुष्पं च चन्दनम् ।। ६ ।।<br><br>
दृष्ट्वैवं पथि कल्याणं प्राप वृन्दावनं वनम् ।<br>
ददर्श पुरतो वृक्षं भाण्डीरे वटमक्षयम् ।। ७ ।।<br><br>
स्निग्धपर्ण रक्तवर्ण पुण्यदं तीर्थमीप्सितम् ।<br>
सुवेषान्बालकांश्चैव रत्नभूषणभूषितान् ।। ८ ।।<br><br>
वदतो बलकृष्णेति रुदतश्च शुचाऽन्वितान् ।<br>
तानाश्वास्य ययौ दूरं प्रविश्य नगरं मुदा ।। ९ ।।<br><br>
ददर्श नन्दशिबिरं रचितं विश्वकर्मणा ।<br>
मणिरत्नविनिर्माणं मुक्तामाणिक्यहीरकैः ।। १० ।।<br>
परिच्छन्नं मनोरम्यं सद्रत्नकलशान्वितम् ।<br>
द्वारं चित्रं विचित्राढ्यं दृष्ट्वा च प्रविवेश सः ।। ११ ।।<br><br>
अवरुह्य रथात्तूर्ण तस्थौ तत्प्राङ्गणे मुदा ।<br>
यशोदा रोहिणी शीघ्रं पप्रच्छ कुशलं परम् ।। १२ ।।<br><br>
आसनं च जलं गां च मधुपर्कं ददौ मुदा ।<br>
क्व नन्दः क्व बलः कृष्णः सत्यं तत्कथयोद्धव ।। १३ ।।<br><br>
उद्धवः कथयामास सर्व भद्रं क्रमेण च ।<br>
सार्धं च बलकृष्णाभ्यां नन्दः सानन्दपूर्वकम् ।। १४ ।।<br><br>
आयास्यति विलम्बेन कृष्णोपनयनावधि ।<br>
युष्माकं कुशलं तत्वं विज्ञाय विधिपूर्वकम् ।। १५ ।।<br><br>
अहं यास्यामि मथुरां यशोदे शृणु सांप्रतम् ।<br>
श्रृत्वा मङ्गलवार्ता च यशोदा रोहिणी मुदा ।। १६ ।।<br><br>
ब्राह्मणाय ददौ रत्नं सुवर्णं वस्त्रमीप्सितम् ।<br>
उद्धवं भोजयामास मिष्टान्नं च सुधोपमम् ।। १७ ।।<br><br>
मणिश्रेष्ठं च रत्नं च ददौ तस्मै च हीरकम् ।<br>
वाद्यं च वादयामास भद्रं नानाविधं तथा ।। १८ ।।<br><br>
ब्रह्मणान्भोजयामास कारयामास मङ्गलम् ।<br>
वेदाश्च पाठयामास परमानन्दपूर्वकम् ।। १९ ।।<br><br>
शंकरं पूजयामास विप्रद्वारा परं विभूम् ।<br>
नानोपहारैर्नैवेद्यैः पुष्पधूपप्रदीपकैः ।। २० ।।<br>
चन्दनैर्वस्त्रताम्बूलैर्मधुगव्यघृतादिभिः ।<br>
भवानीं पूजयामास श्रीवृन्दारण्यदेवताम् ।। २१ ।।<br><br>
षोडशोपचारैर्द्रव्यैर्बलिभिर्विविधैर्मुने ।<br>
महिषाणां शते शुद्धं छागालानां सहस्रकम् ।। २२ ।।<br><br>
मेषाणामयुतं शुद्धं युक्तमादाय पञ्चकम् ।<br>
ब्राह्मणेभ्यः स्वर्णशतं धेनुनां च शतं तथा ।। २३ ।।<br><br>
प्रददौ दक्षिणां तूर्ण कृष्णकल्याणहेतवे ।<br>
उद्धवं पूजयामास सादरं च पुनः पुनः ।। २४ ।।<br><br>
समाश्वास्य यशोदां च रोहिणीं गोपबालकान् ।<br>
वृद्धान्गोपालिकाः सर्वाः प्रययू रासमण्डलम् ।। २५ ।।<br><br>
ददर्श रासं रुचिरं चन्द्रमण्डलवर्तुलम् ।<br>
श्रीरामकदलीस्तम्भशतकैरुपशोभितम् ।। २६ ।।<br><br>
युक्तैश्च स्निग्धवसनैश्चन्दनानां च पल्लवैः ।<br>
पट्टसूत्रनिबद्धैश्च श्रीयुक्तमाल्यजालकैः ।। २७ ।।<br><br>
दधिलाजफलैः पट्टैः पुष्पैर्दूर्वाङ्कुरैरपि ।<br>
चन्दनागुरुकस्तूरीकुङ्कुमैः परिसंस्कृतम् ।। २८ ।।<br><br>
वेष्टितं सक्षितं यत्नाद्गोपिकानां त्रिकोटिभिः ।<br>
त्रिलक्षैः सुन्दरै रम्यैः संसक्तं रतिमन्दिरैः ।। २९ ।।<br><br>
लक्षगोपैः परिवृतं कृष्णागमनशङ्कितैः ।<br>
यमुनां दक्षिणां कृत्वा प्रययौ मालतीवनम् ।। ३० ।।<br>
चन्दनानां चम्पकानां यूथिकानां तथैव च ।<br>
केतकीमाधवीनां च वनं कृत्वा प्रदक्षिणम् ।। ३१ ।।<br><br>
बकुलानां वञ्जुलानामशोकानां च काननम् ।<br>
मल्लिकानां पलाशानां शिरीषाणां तथैव च ।। ३२ ।।<br><br>
धात्रीणां काञ्चनानां च कर्णिकानां वनं तथा ।<br>
नागेश्वराणां विपिनं लवङ्गानां तथैव च ।। ३३ ।।<br><br>
वनं च शालतालानां हिन्तालानां वनं तथा ।<br>
पनसानां रसालानां लाङ्गलीनां मनोहरम् ।। ३४ ।।<br><br>
मन्दारकाननं रम्यं वामं कृत्वा च सत्वरम् ।<br>
दृष्ट्वा कुन्दवनं रम्यं संप्राप्य मधुकाननम् ।। ३५ ।।<br><br>
पुंस्कोकिलानां शब्देन मधुरेण समन्वितम् ।<br>
मधुव्रतसमूहानां मधुरध्वनिबूरितम् ।। ३६ ।।<br><br>
वन्यवृक्षैः परिवृतं माध्वीकाधारमीप्सितम् ।<br>
वातेन वन्यबुष्पाणां वरितः सुरभीकृतम् ।। ३७ ।।<br><br>
तद्दृष्ट्वा राजमार्गेण यशोदोक्तेन सांप्रतम् ।<br>
ययौ शीघ्रं निरुद्विग्निं रहस्यं बदरीवनम् ।। ३८ ।।<br><br>
श्रीफलानां च निम्बार्नां नारिङ्गाणां वनं तथा ।<br>
पद्मानां करवीराणां तुलसीनां च काननम् ।। ३९ ।।<br><br>
दृष्टवा रक्तिमवर्णं च सुपक्वफलमीप्सितम् ।<br>
तदेव वामतः कृत्वा विवेश कदलीवनम् ।। ४० ।।<br>
अतीव निर्जने रम्ये ददर्श राधिकाश्रमम् ।<br>
मणीन्द्राणां च प्राकारं परिखादुर्गवेष्टितम् ।। ४१ ।।<br><br>
अत्यगम्यं रिपूणां च मित्राणां सुगमं सुखम् ।<br>
गोप्यं संकेतमार्गं च रक्षकैः परिरक्षितम् ।। ४२ ।।<br><br>
नानाचित्रविचित्राढ्यं निर्मितं विश्वकर्मणा ।<br>
मणीन्द्रमुक्तामाणिक्यहीरहारोज्ज्वलं परम् ।। ४३ ।।<br><br>
रत्नेन्द्रसाररचितं रत्नस्तम्भैः सुशोभितम् ।<br>
रत्नसोपानसंसक्तमन्दिरेण मनोहरम् ।। ४४ ।।<br><br>
अमूल्यरत्नखचितं कलशैः परिशोभितम् ।<br>
वाह्निशुद्धांशुकाभिश्च पताकाभिः परिष्कृतम् ।। ४५ ।।<br><br>
सद्रत्नदर्पणोत्कृष्टं चर्चितं श्वेतचामरैः ।<br>
ददर्श सिंहद्वारं च युक्तं रत्नकपाटकैः ।। ४६ ।।<br><br>
द्वारोपरि विचित्रं च रम्यं वृन्दावनं वनम् ।<br>
कदम्बकाननं रम्यं तद्वास्त्रहरणादिकम् ।। ४७ ।।<br><br>
विश्वकर्मविरचितं सुरम्यं रासमण्डलम् ।<br>
नानारत्नकुटीरं च गोपगोपीसमन्वितम् ।। ४८ ।।<br><br>
रक्षितं गोपिकालक्षैर्वेत्रहस्तैर्मनोहरैः ।<br>
स्वच्छन्दाचरणैः शश्वदमितैर्बलिभिर्मुदा ।। ४९ ।।<br><br>
तद्द्वारं पुरतो दृष्ट्वा विलङ्क्य च जगाम् सः ।<br>
द्वितीयं द्वारमुल्लङ्घ्य तस्मादुत्तममीप्सितम् ।। ५० ।।<br>
द्वारं चतुर्थं संप्राप्य सर्वस्माच्च विलक्षणम् ।<br>
तत्पश्चात्पञ्चमं द्वारं ददर्श चित्रमुत्तमम् ।। ५१ ।।<br><br>
द्वारषट्कं च प्रययौ सर्वत्र रुचिरं परम् ।<br>
रामरावणयोर्युद्धं भित्तिचित्रं मनोहरम् ।। ५२ ।।<br><br>
दशावतारं विष्णोश्च कृत्रिमं रासमण्डलम् ।<br>
यमुनाजलकेलिं च रचितां विश्वकर्मणा ।। ५३ ।।<br><br>
गोपिकानां सहस्रेणा षष्ठं द्वारं च रक्षितम् ।<br>
रत्नेन्द्रसारनिर्माणभूषणैर्भूषितेन च ।। ५४ ।।<br><br>
सद्रत्नदण़्डहस्तेन हीरकैर्भूषितेन च ।<br>
मणीन्द्रमुक्तामाणिक्यहीरहारान्वितेन च ।। ५५ ।।<br><br>
माधवी तत्प्रधाना सा पप्रच्छ सांप्रतं शिवम् ।<br>
ददौ प्रत्युत्तरं सर्वं क्रमेण च स उद्धवः ।। ५६ ।।<br><br>
गत्वा विज्ञापयामास राधाप्रियसखीगणम् ।<br>
सा माधवी महाहृष्टा तत्र संस्थाप्य तं मुदा ।। ५७ ।।<br><br>
श्रुत्वा मङ्गलवार्तां च राधाप्रियसखीगणैः ।<br>
कृत्वा शङ्खध्वनिं घण्टामृदङ्गपटहस्वनम् ।। ५८ ।।<br><br>
कृत्वा निर्मञ्छनं शीघ्रमुद्धवं प्रियमागतम् ।<br>
हृष्टा प्रवेशयामास राधाभ्यन्तरमुत्तमम् ।। ५९ ।।<br><br>
अमूल्यरत्ननिर्माणं गत्वा मन्दिरमुत्तमम् ।<br>
ददर्श पुरतो राधां कुह्वा चन्द्रकलोपमाम् ।। ६० ।।<br>
सुपक्वपद्मनेत्रां च शयानां शोकमूर्च्छिताम् ।<br>
रुदतीं रक्तवदनां विल्ष्टां च त्यक्तभूषणाम् ।। ६१ ।।<br><br>
निश्चेष्टां च निराहारां सुवर्णवर्णकुण्डलाम् ।<br>
शुष्किताधरकण्ठां च किंचिन्निः श्वाससंयुताम् ।। ६२ ।।<br><br>
प्रणनाम च तां दृष्ट्वा भक्तिनम्रात्मकंधरः ।<br>
पुलकाञ्चितसर्वाङ्गो भक्त्या भक्तः स उद्धवः ।। ६३ ।।<br><br>
उद्धव उवाच<br>
वन्दे राधापदाम्भोजं ब्रह्मादिसुरविन्दतम् ।<br>
यत्कीर्तिः कीर्तनेनैव पुनाति भुवनत्रयम् ।। ६४ ।।<br><br>
नमो गोकुलवासिन्यै राधिकायै नमो नमः ।<br>
शतशृङ्गनिवासिन्यै चन्द्रावत्यै नo ।। ६५ ।।<br><br>
तुलसीवनवासिन्य वृन्दारण्यै नo ।<br>
रासमण्डलवासिन्यै रासेश्वर्यै नo ।। ६६ ।।<br><br>
विरजातीरवासिन्यै वृन्दायै च नo ।<br>
वृन्दावनविलासिन्यै कृष्णायै च नo ।। ६७ ।।<br><br>
नमः कृष्णप्रियायै च शान्तायै च नo ।<br>
कृष्णवक्षःस्थितायै च तत्पियायै नo ।। ६८ ।।<br><br>
नमो वैकुण्ठवासिन्यै महालक्ष्म्यै नo ।<br>
विद्याधिष्ठातृदेव्यै च सरस्वत्यै नo ।। ६९ ।।<br>सर्वैश्वर्याधिदेव्यै च कमलायै नo ।<br>
पद्मनाभप्रियायै च पद्मायै च नo ।। ७० ।।<br>
महाविष्णोश्च मात्रे च पराद्यायै नo ।<br>
नमः सिन्धुसुतायै च मर्त्यलक्ष्मयै नo ।। ७१ ।।<br><br>
नारायणप्रियायै च नारायण्यै नo ।<br>
नमोऽस्तु विष्णुमायायै वैष्णव्यै च नo ।। ७२ ।।<br><br>
महामायास्वरूपायै संपदायै नo ।<br>
नमः कल्याणरूपिण्यै शुभायै च नo ।। ७३ ।।<br><br>
मात्रे चतुर्णा वेदानां सावित्र्यै च नo ।<br>
नमोऽस्तु बुद्धिरूपायै ज्ञानदायै नo ।। ७४ ।।<br><br>
नमो दुर्गविनाशिन्यै दुर्गादेव्यै नo ।<br>
तेजःसु सर्वदेवानां पुरा कृतयुगे मुदा ।। ७५ ।।<br><br>
अधिष्टानकृतायै च प्रकृत्यै च नo ।<br>
नमस्त्रिपुरहारिण्यै त्रिपुरायै नo ।। ७६ ।।<br><br>
सुन्दरीषु च रम्यायै निर्गुणायै नo ।<br>
ममो निद्रास्वरूपायै निर्गुणायै नo ।। ७७ ।।<br><br>
नमो दक्षसुतायै च नमः सत्यै नo ।<br>
नमः शैलसुतायै च पार्वत्यै च नo ।। ७८ ।।<br><br>
नमो नमस्तपस्विन्यै ह्यु मायै च नo ।<br>
निराहारस्वरूपायै ह्यपर्णायै नo ।। ७९ ।।<br><br>
गौरीलौकविलासिन्यै नमो गौर्यै नo ।<br>
नमः कैलासवासिन्यै माहेश्वर्यैः नo ।। ८० ।।<br>
निद्रायै च दयायै च श्रद्धायै च नo ।<br>
नमो धृत्यै क्षमार्यै च लज्जायै च नo ।। ८१ ।।<br><br>
तृष्णायै क्षुत्स्वरूपायै स्थितिकर्त्र्यै नo ।<br>
नमः संहाररूपिण्यै महामार्यै नo ।। ८२ ।।<br><br>
भयायैं चाभयायैं च मुक्तिदायै नo ।<br>
नमः स्वधायैं स्वाहायै शान्तयै कान्त्यै नo ।। ८३ ।।<br><br>
नमस्तुष्ट्यैं च पुष्ट्यै च दयायै च नo ।<br>
नमो निद्रास्वरूपायै श्रद्धायै च नo ।। ८४ ।।<br><br>
क्षुत्पिपासास्वरूपायै लज्जायैं च नo ।<br>
नमो धृत्यैं क्षमायैं च चेतनायैं नo ।। ८५ ।।<br><br>
सर्वशक्तिस्वरूपिण्यै सर्वमात्रे नo ।<br>
अग्नौ दाहस्वरूपायै भद्रायै च नo ।। ८६ ।।<br><br>
शोभायै पूर्णचन्द्रे च शरत्पद्म नo ।<br>
नास्ति भेदो यथा देवि दुग्धधावल्ययोःसदा ।। ८७ ।।<br><br>
यथैव गन्धभूम्योश्च यथैव जलशैत्ययौः ।<br>
यथैव शब्दन्भसोर्ज्योतिः सूर्यकयोर्यथा ।। ८८ ।।<br><br>
लोके वेदे पुराणे च राधामाधवयोस्तथा ।<br>
चेतनं कुरु कल्याणि देहि मामुत्तरं सति ।। ८९ ।।<br><br>
इत्युक्त्वा चोद्धवस्तत्र प्रणनाम पुनः पुनः ।<br>
इत्युद्ववकृतं स्तोत्रं यः पठेद्भक्तिपूर्वकम् ।। ९० ।।<br>
इह लोके सुखं भुक्त्वा यात्यन्ते हरिमन्दिरम् ।न भवेद्बन्धुविच्छेदो रोगः शोकः सुदारुणः ।। ९१ ।।<br><br>
प्रोषिता स्त्री लभेत्कान्तं भार्याभेदी लभेत्प्रियाम् ।<br>
अपुत्रो लभते पुत्रान्निर्धनो लभते धनम् ।। ९२ ।।<br><br>
निर्भूमिर्लभते भूमिं प्रजाहीनो लभेत्प्रजाम् ।<br>
रोगाद्विमुच्यते रोगी बद्धी मुच्यते बन्धनात् ।। ९३ ।।<br><br>
भयान्मुच्येत भीतस्तु मुच्येताऽऽपन्नआपदः ।<br>
अस्पष्टकीर्तिः सुयशा मूर्खो भवति पण्डितः ।। ९४ ।।<br><br>
इति श्रीब्रह्मo महाo श्रीकृष्णजन्मखo उत्तo नारदनाo राधास्तोत्रं<br>
नाम द्विनवतितमोऽध्यायः ।। ९२ ।।<br><br>
