श्रीनारायण उवाच ।। <br>
अथ गोपाङ्गनाः सर्वाः काममत्ततया मुने ।। <br>
अतिप्रौढाश्च मानिन्यो नेश्वरं मेनिरे पतिम् ।। १ ।। <br>
काश्चिदूचुरहो कृष्ण सस्मिता वक्रलोचनाः ।। <br>
मालतीपुष्पमुत्तोल्य देहि मे मालिकामिति ।। २ ।।<br>
काश्चिदूचुरये कृष्ण स्वक्रोडेऽस्मांश्च कुर्विति ।। <br>
गृहीत्वाश्रीहरेः स्कन्धमारुरोह च काचन ।। ३ ।। <br>
उवाच काचिद्दर्पेण प्रमत्ता प्राणवल्लभम् ।। <br>
स्वकीयपीतवसनं परिधारय मामिति ।।४।। <br>
उवाच काचिदीशं तं सिन्दूरं देहि मामिति ।। <br>
उवाच काचित्प्राणेशं शीघ्रमागत्य साम्प्रतम् ।। ५ ।। <br>
कृत्वा कुन्तलसंस्कारं कुरु मे कबरीमिति ।। <br>
काश्चित्संप्रेरयामासुः श्रीखण्डं बल्लवाय च ।।६।।<br>
स्वांगवेषविधायिन्यो भूषार्थं श्रुतिमूलयोः ।। <br>
उवाच काचित्कामेन परं संकेतपूर्वकम् ।। ७ ।। <br>
पश्यन्ती तन्मुखाम्भोजं सस्मिता मैथुनाय च ।। <br>
काचिज्जग्राह मुरलीं बलादाकृष्य माधवम् ।। ८ ।। <br>
जहार पीतवसनं कृत्वा नग्नं च कामिनी ।। <br>
कामिन्यः काश्चिदित्यूचुर्मानिन्यो मधुसूदनम् ।। ९ ।। <br>
अलक्तकद्रवं देहि पादयोर्नखरेषु च ।। <br>
उवाच काचित्प्रेम्णा तं गण्डयोः स्तनयोर्मम ।।4.29.१०।। <br>
नानाचित्रविचित्राढ्यां करु पत्रावलीमिति ।। <br>
कृत्वाऽनुमानं मनसा दृष्ट्वा तासां प्रमत्तताम् ।। ११ ।। <br>
माधवो राधया सार्द्धमन्तर्धानं चकार ह ।। <br>
अतीव निर्जने स्थाने मुदा स्वेच्छामयो विभुः ।। १२ ।। <br>
कलामानप्रकारं च शृंगारं च चकार ह ।। <br>
पर्वते पर्वते रम्ये द्वीपेद्वीपे सुनिर्जने ।। ।। १३ ।। <br>
तटे तटे नदीनां च सर्वजन्तुविवर्जिते ।। <br>
श्रीगोष्ठे रत्नशैले च वेलागङ्गातटेऽपि च ।। १४ ।। <br>
कालिन्दे च पुलिन्दे च मन्दिरे गन्धमादने ।। <br>
मनोहरे कुन्दवने कावेरीतीरनीरजे ।। १५ ।। <br>
पुष्पभद्रापुलिनजे पुष्पोद्याने सुपुष्पिते ।। <br>
सर्वत्र रमणं कृत्वा राधावेषं विधाय च ।। १६ ।। <br>
जगाम मलयद्रोणीं रम्यां चन्दनवायुना ।। <br>
शय्यां पुष्पमयीं कृत्वा तत्र रेमे तया सह ।। १७ ।। <br>
अतीव सुखसंभोगान्मूर्च्छां संप्राप्य राधिका ।। <br>
कृत्वा वक्षसि गोविन्दं पुलकाञ्चितविग्रहा ।।१८।। <br>
दृष्ट्वा तां मूर्च्छितां कृष्णो घनश्रोणिपयोधराम् ।। <br>
विलुप्तवेषां कामार्तां नग्नां शिथिलकुन्तलाम् ।। १९ ।। <br>
चेतनां कारयामास कृत्वा वक्षसि तन्द्रिताम् ।। <br>
वासयामास वसनं राधायामेखलाम्बरम् ।। 4.29.२० ।।<br>
कबरीं रचयामास किंचिद्वामेन वक्रताम् ।। <br>
मालतीमाल्यसंयुक्तां कुन्दपुष्पैश्च वेष्टिताम्।। ।। २१ ।। <br>
तस्याः कपाले सिंदूरतिलकं सुन्दरं ददौ ।। <br>
गण्डयोः स्तनयोश्चित्रां चकार पत्रिकां मुदा।।२२ ।। <br>
सालक्तकांश्च नखरांश्चित्रितान्पादपद्मयोः ।। <br>
नखैः कृत्रिमपद्मानि निर्ममे श्रोणिवक्षसोः ।। २३ ।। <br>
उत्थायाथ तया सार्द्धं जगाम हि सरोवरम् ।। <br>
नानाप्रकारपद्मानां राजिभिश्च विराजितम् ।। २४ ।। <br>
निर्मलस्फटिकाकारजलपूर्णं मनोहरम् ।। <br>
हंसकारण्डवाकीर्णं जलकुक्कुटकूजितम् ।।२५।। <br>
मधुलुब्धमधुघ्राणां पद्मस्थानं सुपद्मजम् ।। <br>
चारुणा कलशब्देन शब्दितं शश्वदेव हि ।। २५ ।। <br>
तत्र स्नात्वा जलक्रीडां चकार ह तया सह ।। <br>
जलं ददौ राधिकायै मुदा सा माधवाय च ।। २७ ।। <br>
सहस्रदलपद्मे च गृहीत्वा माधवः स्वयम्।। <br>
एकं ददौ राधिकायै ररक्ष स्वार्थमेककम् ।।२८ ।। <br>
चन्दनागुरुकस्तूरीकुङ्कुमद्रवमीप्सितम् ।। <br>
स्वाङ्गं दत्त्वा राधिकायै लिलेप राधिकेश्वरः ।। २९।। <br>
ततो गच्छंस्तया सार्द्धं ददर्श पुरतो वटम् ।। <br>
अतीवोत्तुङ्गशाखाग्रमतिविस्तृतमेव च ।। 4.29.३० ।। <br>
मूले योजनपर्यन्तं छायया परिवेष्टितम् ।। <br>
उवास तत्र गोविन्दः केतकीवनसन्निधौ ।।३१।। <br>
पुष्पाक्तेन सुशीतेन वायुना सुरभीकृते ।। <br>
चित्रं रहस्यं सुचिरं पुराणं च पुरातनम् ।। ।। ३२ ।। <br>
प्रहर्षितश्च श्रीकृष्णः कथयामास राधिकाम्।। <br>
एतस्मिन्नन्तरे तत्र ददर्श मुनिपुंगवम् ।।३३ ।। <br>
आगच्छन्तं च तं दृष्ट्वा प्रसन्नवदनेक्षणम् ।। <br>
न दृष्ट्वा हृदये रूपमीशस्य परमात्मनः ।। ३४ ।। <br>
ध्यानाद्विरतमग्रे च पश्यन्तं बहिरेव तत् ।। <br>
सर्वावयववक्रं च कृष्णं सर्वदिगम्बरम् ।। ३५ ।। <br>
नाम्नाऽष्टवक्रं जटिलं ज्वलन्तं ब्रह्मतेजसा ।। <br>
मुखतोऽग्निमुद्गिरन्तं तपोराशिमिवोत्थितम् ।। ३६ ।।<br>
अहो किं वा ब्रह्मतेजो मूर्तिमन्तमिह स्वयम् ।। <br>
नखश्मश्रुसुदीर्घं च शांतं तेजस्विनं परम् ।। ३७ ।। <br>
पुटाञ्जलियुतं भक्त्या भीतं प्रणतकंधरम् ।। <br>
दृष्ट्वा हसन्तीं राधां तां वारयामास माधवः ।।३८।। <br>
प्रभावं कथयामास मुनीन्द्रस्य महात्मनः ।। <br>
अथ प्रणम्य गोविन्दं तुष्टाव मुनिपुंगवः ।। <br>
यत्स्तोत्रं च पुरा दत्तं शंकरेण महात्मना ।। ३९ ।। <br>
अष्टावक्र उवाच ।। <br>
गुणातीत गुणाधार गुणबीज गुणात्मक ।। <br>
गुणीश गुणिनां बीज गुणायन नमोऽस्तु ते ।। 4.29.४० ।। <br>
सिद्धिस्वरूप सिद्ध्येश सिद्धिबीज परात्पर ।। <br>
सिद्धिसिद्धिगुणाधीश सिद्धानां गुरवे नमः ।। ४१ ।। <br>
हे वेदबीज वेदज्ञ वेदिन्वेदविदां वर ।। <br>
वेदाज्ञाताद्यरूपेश वेदाज्ञेश नमोऽस्तु ते।। ४२ ।। <br>
ब्रह्मानन्तेश शेषेन्द्र धर्मादीनामधीश्वर ।। <br>
सर्व सर्वेश शर्वेश बीजरूप नमोऽस्तु ते ।। ४३ ।। <br>
प्रकृते प्राकृत प्रज्ञ प्रकृतीश परात्पर ।। <br>
संसारवृक्ष तद्बीज  फलरूप नमोऽस्तु ते ।। ४४ ।। <br>
सृष्टिस्थित्यन्तबीजेश सृष्टिस्थित्यन्तकारण ।। <br>
महाविराट्तरोर्बीज राधिकेश नमोऽस्तु ते ।। ४५ ।।<br>
अहो यस्य त्रयः स्कन्धा ब्रह्मविष्णुमहेश्वराः ।। <br>
शाखाप्रशाखा वेदाद्यास्तपांसि कुसुमानि च ।। ४६ ।। <br>
संसारविफला एव प्रकृत्यंकुरमेव च ।। <br>
तदाधार निराधार सर्वाधार नमोऽस्तु ते ।। ४७ ।। <br>
तेजोरूप निराकार प्रत्यक्षानूहमेव च ।। <br>
सर्वाकारातिप्रत्यक्ष स्वेच्छामय नमोऽस्तु ते ।। ४८ ।। <br>
इत्युक्त्वा स मुनिश्रेष्ठो निपत्य चरणाम्बुजे ।। <br>
प्राणांस्तत्याज योगेन तयोः प्रत्यक्ष एव च ।। ४९ ।। <br>
पपात तत्र तद्देहः पादपद्मसमीपतः ।। <br>
तत्तेजश्च समुत्तस्थौ ज्वलदग्निशिखोपमम् ।। 4.29.५० ।। <br>
सप्ततालप्रमाणं तु चोत्थाय च पपात ह।।<br>
भ्रामं भ्रामं च परितो लीनं चाभूत्पदाम्बुजे।।५१।।<br>
अष्टावक्रकृतं स्तोत्रं प्रातरुत्थाय यः पठेत् ।। <br>
परं निर्वाण मोक्षं च समाप्नोति न संशयः ।। ५२ ।। <br>
प्राणाधिको मुमुक्षूणां स्तोत्रराजश्च नारद ।। <br>
हरिणाऽहो पुरा दत्तो वैकुण्ठे शंकराय च ।। ५३ ।। <br>
इति श्रीब्रह्मवैवर्ते म० श्रीकृ० ज० नाराय० मुनिमोक्षणप्रस्ताव एकोनत्रिंशोऽध्यायः ।। २९ ।। <br>
<br>
