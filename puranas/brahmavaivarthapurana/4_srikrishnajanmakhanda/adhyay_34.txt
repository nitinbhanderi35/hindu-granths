॥ श्रीकृष्ण उवाच ॥ ॥ <br>
एतस्मिन्नन्तरे तत्र शंकरः समुपस्थितः ॥ <br>
सस्मितो वृषभेन्द्रस्थो विभूतिभूषणः स्वयम् ॥ १ ॥ <br>
व्याघ्रचर्माम्बरधरो नागयज्ञोपवीतकः ॥ <br>
स्वर्णाकारजटाधारमर्धचन्द्रं च सन्दधत् ॥ २ ॥ <br>
त्रिशूलपट्टिशकरो बिभ्रत्खट्वाङ्गमुत्तमम् ॥ <br>
सद्रत्नसाररचितस्वरयन्त्रकरो मुदा ॥ ३ ॥ <br>
वाहनादवरुह्याशु भक्तिनम्रात्मकन्धरः ॥ <br>
प्रणम्य कमलाकान्तं वामे चोवास भक्तितः॥४॥ <br>
आजग्मुर्मुनयः सर्वे सुराः शक्रादयस्तथा॥<br>
आदित्या वसवो रुद्रा मनवः सिद्धचारणाः ॥ ५ ॥ <br>
पुलकाञ्चितसर्वाङ्गास्तुष्टुवुः पुरुषोत्तमम् ॥ <br>
प्रणम्य तं शिवं सर्वे सुराश्च नम्रकन्धराः॥ ६ ॥ <br>
एतस्मिन्नन्तरे तत्र संगीतं शंकरो जगौ ॥ <br>
कृत्वाऽतीव सुतालं च स्वरयन्त्रसमन्वितः ॥७ ॥ <br>
आवयोश्च गुणाख्यानं राससंबन्धि सुन्दरम् ॥ <br>
समयोचितरागेण मनोमोहनकारिणा ॥ ८॥ <br>
यत्र कण्ठैकमानेन चैकतानेन चारुणा॥ <br>
पदभेदविरामेण गुरुणा लघुना क्रमात्॥ ॥ ९ ॥ <br>
गमकेनातिदीर्घेण मदेन मधुरेण च ॥ <br>
भवेऽतिदुर्लभं सृष्टं प्रीत्या स्वेन विनिर्मितम् ॥ 4.34.१० ॥ <br>
पुलकाञ्चितसर्वाङ्गः साश्रुनेत्रः पुनःपुनः ॥ <br>
तदेव श्रुतिमात्रेण मूर्च्छां प्रापुर्विचेतनाः ॥ ११ ॥ <br>
बभूवु रुद्ररूपाश्च मुनयः पुरतः प्रिये ॥ <br>
रुद्ररूपाः सुराः सर्वे विधातृहरिपार्षदाः ॥ १२ ॥ <br>
नारायणश्च लक्ष्मीश्च गायकश्च शिवः स्वयम् ॥ <br>
जलपूर्णं च वैकुण्ठं दृष्ट्वा त्रस्तोऽहमीश्वरि ॥ १३ ॥ <br>
गत्वा मूर्तीर्विनिर्माय सर्वाश्च तादृशीरिति ॥ <br>
तत्स्वरूपास्तदस्त्राश्च तत्स्ववाहनभूषणाः ॥ १४ ॥ <br>
तत्स्वभावास्तन्मनस्कास्तत्तद्विषयमानसाः ॥ <br>
स्थानं निर्माय परितो वैकुण्ठस्य चतुर्दिशि ॥ १५ ॥ <br>
तदधिष्ठातृदेवी च आजगाम स्वमालयम् ॥ <br>
शरीरजा सुराणां सा बभूव सुरनिम्नगा ॥ १६ ॥ <br>
मुक्तिदा च मुमुक्षूणां भक्तानां हरिभक्तिदा ॥ <br>
कोटिजन्मार्जितं पापं विविधं पापिनामहो ॥ १७ ॥ <br>
यस्याश्च स्पर्शवायोश्च संपर्केण विनश्यति ॥ <br>
किं वा न जाने प्राणेशि स्पर्शदर्शनयोः फलम् ॥ १८ ॥ <br>
किमुत स्नानजन्यं च कथयामि निरूपणम् ॥ <br>
सर्वतीर्थात्परं पृथ्व्यां पुष्करं परिकीर्तितम् ॥ १९ ॥ <br>
वेदोक्तं च तदेवास्याः कलां नार्हंति षोडशीम् ॥ <br>
भगीरथेन चानीता तेन भागीरथी स्मृता ॥ 4.34.२० ॥<br>
गामागता स्रोतसोंऽशाद्गङ्गा तेन प्रकीर्तिता ॥ <br>
जानुद्वारा पुरा दत्ता जह्नुनाऽऽपीय कोपतः ॥ २१ ॥ <br>
तस्य कन्यास्वरूपा सा जाह्नवी तेन कीर्तिता ॥ <br>
भीष्मः स्वयं वसुर्जातस्तस्यांशात्तेन भीष्मसूः ॥ २२ ॥ <br>
धाराभिस्तिसृभिः स्वर्गं पृथिवीमतलं तथा ॥ <br>
ममाज्ञया च गच्छन्ती तेन त्रिपथगामिनी ॥ २३ ॥ <br>
प्रधानधारया स्वर्गे सा च मन्दाकिनी स्मृता ॥ <br>
योजनायुतविस्तीर्णा प्रस्थे च योजना स्मृता ॥ २४ ॥ <br>
क्षीरतुल्यजला शश्वदत्युत्तुङ्गतरङ्गिणी ॥ <br>
वैकुण्ठाद्ब्रह्मलोकं च ततः स्वर्गं समागता ॥ २५ ॥ <br>
स्वर्गाद्धिमाद्रिमार्गेण पृथिवीमागता मुदा ॥ <br>
सा धाराऽलकनंदाख्या लवणोदेन मिश्रिता ॥ ॥ २६ ॥ <br>
शुद्धस्फटिकसंकाशा बहुवेगवती सती ॥ <br>
पापिनां पापशुष्केन्धं दग्धुं पावकरूपिणी ॥ २७ ॥ <br>
अहो सगरवंशेभ्यो निर्वाणमुक्तिदायिनी ॥ <br>
वैकुण्ठगामिगी सा च सोपानरूपिणी वरा ॥२८ ॥ <br>
अतोऽपि मृत्युसमये सतां पुण्यस्वरूपिणाम् ॥ <br>
आदौ पादौ च संन्यस्य मुखे तोयं प्रदीयते ॥ २९ ॥ <br>
गङ्गासोपानमारुह्य सन्तो यान्ति निरामयम् ॥ <br>
आब्रह्मलोकं संलंघ्य रथस्थाश्च निरापदः ॥ ॥ 4.34.३० ॥ <br>
दैवात्पुरा प्राक्तनेन मग्नं चेत्कृतपातकैः ॥ <br>
लोमप्रमाणवर्षं च मोदन्ते हरिमन्दिरे ॥ ३१ ॥ <br>
ततो भोगो भवेत्तेषां निश्चितं पापपुण्ययोः ॥ <br>
अतिस्वल्पेन कालेन कालव्यूहं च बिभ्रताम् ॥ ३२ ॥ <br>
ततः पुण्यवतां गेहे लब्ध्वा जन्म च भारते ॥ <br>
संप्राप्य निश्चलां भक्तिं भवन्ति हरिरूपिणः ॥ ३३ ॥ <br>
मृतद्विजानां देहांश्च दैवाच्छूद्रा वहन्ति चेत् ॥ <br>
पदप्रमाणवर्षं च तेषां च नरके स्थितिः ॥ ३४॥ <br>
ततस्तेषां च साहाय्यं करोति हरिरूपिणी॥<br>
ददाति मुक्तिं तेभ्योऽपि क्रमेण च कृपामयी॥३५॥<br>
जन्म पुण्यवतां गेहे कारयित्वा च भारते॥ <br>
स्थलं ददाति वैकुण्ठे निश्चितं जन्मभिस्त्रिभिः ॥ ३६ ॥ <br>
यात्रां कृत्वा तु यः शुद्धौ स्नातुं याति सुरेश्वरीम् ॥ <br>
पदप्रमाणवर्षं च वैकुण्ठे मोदते ध्रुवम् ॥ ३७ ॥ <br>
गङ्गां प्राप्यानुषङ्गेण स्नाति चेत्समलो नरः ॥ <br>
मुच्यते सर्वपापेभ्यः पुनर्यदि न लिप्यते ॥ ३८ ॥ <br>
कलौ पञ्च सहस्राब्दं स्थितिस्तस्याश्च भारते ॥ <br>
तस्यां च विद्यमानायां कः प्रभावः कलेरहो ॥ ३९ ॥ <br>
कलौ दशसहस्राणि वर्षाणि प्रतिमा मम॥ <br>
तिष्ठन्ति च पुराणानि प्रभावस्तत्र कः कलेः ॥ 4.34.४० ॥ <br>
अतलं याति या धारा सा च भोगवती स्मृता ॥ <br>
पयःफेननिभा शश्वदतिवेगवती सदा ॥ ४१ ॥ <br>
आकरामूल्यरत्नानां मणीन्द्राणां च संततम् ॥ <br>
नागकन्याश्च यत्तीरे क्रीडन्ति स्थिरयौवनाः ॥ ४२ ॥ <br>
स्वयं देवी च वैकुण्ठं वेष्टयित्वा च संततम् ॥ <br>
सहस्रयोजना प्रस्थे दैर्घ्ये च लक्षयोजना ॥ ४३ ॥ <br>
अस्या विनाशः प्रलये नास्त्येव दुहितुर्मम ॥ <br>
नानारत्नाकरं दिव्यं तत्तीरं सुमनोहरम् ॥ ४४ ॥ <br>
इत्येवं कथितं सर्वं जाह्नवीजन्म पुण्यदम् ॥ <br>
ब्रह्मणश्च प्रतीकारो मोहिनीशापता शृणु ॥ ४५ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे जाह्नवीजन्मप्रस्तावो नाम चतुस्त्रिंशोऽध्यायः॥ ॥ ३४ ॥   <br>
<br>
