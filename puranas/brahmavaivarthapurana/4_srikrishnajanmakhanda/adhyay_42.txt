<br>
वसिष्ठ उवाच ।। <br>
अथानरण्यस्य कन्या सिषेवे भक्तितो मुनिम् ।। <br>
कर्मणा मनसा वाचा लक्ष्मीर्नारायणं यथा ।। १ ।। <br>
एकदा स्वर्णदीं स्नातुं गच्छंतीं सस्मितां सतीम् ।। <br>
ददर्श पथि धर्मश्च मायया नृपलिंगकः ।। २ ।। <br>
चारुरत्नरथस्थश्च रत्नालंकारभूषितः ।। <br>
नवीनयौवनश्रीमान्कामदेवसमप्रभः ।।३।। <br>
दृष्ट्वा तां सुन्दरीं रम्यामुवाच मायया विभुः ।। <br>
विज्ञातुमन्तस्तत्त्वं च तस्याश्च मुनियोषितः ।। ४ ।। <br>
धर्म उवाच ।। <br>
अयि सुन्दरि लक्ष्मीव राजयोग्ये मनोहरे ।। <br>
अतीव यौवनस्थे च कामिनि स्थिरयौवने।।५।। <br>
जरातुरस्य वृद्धस्य समीपे त्वं न राजसे ।। <br>
चन्दनागुरुसंलिप्ता राजसे राजवक्षसि।।६।। <br>
विप्रं तपःसु निरतं सत्यज्ञं मरणोन्मुखम्।।<br>
विहाय पश्य राजेन्द्रं रतिशूरं स्मरातुरम् ।।७।। <br>
प्राप्नोति सुन्दरं पुण्यात्सौन्दर्यं पूर्वजन्मतः ।। <br>
सफलं तद्भवेत्सर्वं रसिकालिंगनेन च ।। ८ ।। <br>
सहस्रसुन्दरीकान्तं कामशास्त्र विशारदम् ।। <br>
किंकरं कुरु मां कान्ते परित्यक्ष्यामि ता अपि ।।९।। <br>
निर्जले निर्जने रम्ये शैलेशैले नदेनदे ।। <br>
पुष्पोद्याने पुष्पिते च सुगन्धिपुष्पवायुना ।।4.42.१०।। <br>
मलये चन्दनारण्ये चारुचन्दनवायुना ।। <br>
विहरिष्यामि कामेन कामिन्या च त्वया सह।।११।।<br>
कामज्वरेण दग्धायाः शांतिं कर्तुमहं क्षमः ।। <br>
विहरस्व मया सार्द्धं जन्मेदं सफलं कुरु ।।१२।। <br>
इत्येवमुक्तवंतं तं स्वरथादवरुह्य च ।। <br>
ग्रहीतुमुत्सुकं हस्तं तमुवाच पतिव्रता ।। १३ ।। <br>
पद्मोवाच ।। <br>
दूरं गच्छ गच्छ दूरं पापिष्ठ भूमिपाधम ।। <br>
मां चेत्पश्यसि कामेन सद्यो भस्म भविष्यसि ।। १४ ।। <br>
पिप्पलादं मुनिश्रेष्ठं तपसा पूतविग्रहम्।। <br>
विहाय त्वां भजिष्यामि स्त्रीजितं रतिलंपटम् ।।१५।। <br>
स्त्रीजितस्पर्शमात्रेण सर्वपुण्यं प्रणश्यति ।। <br>
न भूमौ पातकी पापात्पापिनां स्त्रीजितात्परः ।। १६ ।। <br>
मां मातरं च स्त्रीभावं कृत्वा येन ब्रवीषि च ।। <br>
भविष्यति क्षयस्तेन कालेन मम शापतः ।। १७ ।। <br>
श्रुत्वा धर्मः सतीशापं नृपमूर्तिं विहाय च ।। <br>
धृत्वा स्वमूर्तिं देवेशः कंपमान उवाच ताम् ।। १८ ।। <br>
धर्म उवाच ।। <br>
मातर्जानीहि मां धर्मं धर्मज्ञानां गुरोर्गुरुम् ।। <br>
परस्त्रीमातृबुद्धिं च कुर्वन्तं संततं सति ।। १९ ।। <br>
अहं तवांतर्विज्ञातुमागतस्तव सन्निधिम् ।। <br>
युष्माकं च मनो जाने तथापि दैवबोधितः ।। 4.42.२० ।। <br>
कृतं मे दमनं साध्वि न विरुद्धं यथोचितम् ।। <br>
शास्तिः समुत्पथस्थानामीश्वरेण विनिर्मिता ।। २१ ।। <br>
धर्मं स्वधर्मं विज्ञातुं कालं कलयितुं क्षमः ।। <br>
विधातारं संविधातुं तस्मै कृष्णाय ते नमः ।।२२।। <br>
संहर्तुं यः क्षमः काले संहर्तारं भवं विभुः ।। <br>
स्रष्टारं लीलया स्रष्टुं तस्मै कृष्णाय ते नमः ।। २३ ।। <br>
शत्रुं विधातुं मित्रं च सुप्रीतिं कलहं क्षमः ।। <br>
स्रष्टुं नष्टम् तदेवं च तस्मै कृष्णाय ते नमः ।। २४ ।। <br>
शापं प्रदातुं सर्वाश्च सुखदुःखवरान्क्षमः ।। <br>
संपदं विपदं यो हि तस्मै कृष्णाय ते नमः ।। २५ ।। <br>
प्रकृतिर्निर्मिता येन महाविष्णुश्च निर्मितः ।। <br>
ब्रह्मविष्णुमहेशाद्यास्तस्मै कृष्णाय ते नमः ।। २६ ।। <br>
येन शुक्लीकृतं क्षीरं जलं शीतं कृतं पुरा ।। <br>
दाहीकृतो हुताशश्च तस्मै कृष्णाय ते नमः ।। २७ ।। <br>
अतितेजः समुत्थाय तेजोरूपाय मूर्त्तये ।। <br>
गुणश्रेष्ठनिर्गुणाय तस्मै कृष्णाय ते नमः ।।२८।। <br>
सर्वस्मै सर्वबीजाय सर्वेषामन्तरात्मने।। <br>
सर्वबंधुस्वरूपाय तस्मै कृष्णाय ते नमः ।। २९ ।। <br>
इत्युक्त्वा पुरतस्तस्यास्तस्थौ धर्मो जगद्गुरुः ।। <br>
सा साध्वी तं च विज्ञाय सहसोवाच पर्वत ।। 4.42.३० ।। <br>
पद्मोवाच ।। <br>
त्वमेव धर्मः सर्वेषां साक्षी च सर्वकर्मणाम् ।। <br>
सर्वांतरेषु सर्वात्मा सर्वज्ञः सर्वतत्त्ववित् ।। ३१ ।। <br>
कथं मनो मे विज्ञातुं विडंबयसि किंकरीम् ।। <br>
यत्कृतं त्वत्कृते ब्रह्मन्नपराधो बभूव मे ।।३२।। <br>
त्वं च शप्तो मयाऽज्ञानात्स्त्रीस्वभावात्क्रुधा विभो ।। <br>
का व्यवस्था भवेत्तस्य चिन्तयामीति सांप्रतम् ।। ३३ ।। <br>
आकाशोऽसौ दिशः सर्वा यदि नश्यन्ति वायवः ।। <br>
तथापि साध्वीशापस्तु न नश्यति कदाचन ।। ३४ ।। <br>
त्वं च नष्टो भवसि चेत्सृष्टिनाशो भवेत्तदा ।। <br>
इति कर्तव्यतामूढा तथापि त्वां वदाम्यहम् ।। ३५ ।। <br>
सत्ये पूर्णश्चतुष्पादैः पौर्णमास्यां यथा शशी ।। <br>
विराजसे देवराज सर्वकालं दिवानिशम् ।। ३६ ।। <br>
पादक्षयश्च त्रेतायां भगवन्भविता तव ।। <br>
पादौ परौ द्वापरे च तृतीयश्च कलौ विभो ।। ३७ ।। <br>
कलिशेषे शेषपादस्तवाच्छन्नो भविष्यति ।। <br>
पुनः सत्ये समायाते परिपूर्णो भविष्यसि ।। ३८ ।। <br>
सत्ये सर्वव्यापकस्त्वं तदन्येषु च कुत्रचित् ।। <br>
यत्र स्थानं तवाधारो वदामि श्रूयतां विभो ।।३९ ।। <br>
वैष्णवेषु च सर्वेषु यतिषु ब्रह्मचारिषु ।। <br>
पतिव्रतासु प्राज्ञेषु वानप्रस्थेषु भिक्षुषु ।। 4.42.४० ।। <br>
नृपेषु धर्मशीलेषु सत्सु सद्वैश्यजातिषु ।। <br>
द्विजसेविषु शूद्रेषु सत्संसर्गस्थितेषु च ।। ४१।। <br>
एषु त्वं सततं पूर्णो धर्मराज विराजसे ।। <br>
युगेयुगे तदाधारा यत्र पुण्यतमा जनाः ।। ४२ ।। <br>
अश्वत्थवटबिल्वेषु तुलसीचंदनेषु च ।। <br>
दीक्षापरीक्षाशपथगोष्ठगोष्पदभूमिषु ।।४३।। <br>
विवाहेषु च पुष्पेषु विद्यमानोऽसि शाखिषु ।। <br>
देवालयेषु तीर्थेषु सतां शश्वद्गृहेषु च ।। ४४ ।। <br>
वेदवेदांगश्रवणे जलेषु च सभासु च ।<br>
श्रीकृष्णगुणनामोक्त श्रुतिगीतस्थलेषु च ।। ४५ ।। <br>
व्रतपूजातपोन्याययज्ञसाक्षिस्थलेषु च ।। <br>
गवां गृहेषु गोष्वेव विद्यमानो हि पश्यसि ।। ४६ ।। <br>
कृशता तेन भविता धर्म तेषु स्थलेषु च ।। <br>
एतदन्येषु कृशता यदगम्यं च तच्छृणु ।। ४७ ।। <br>
पुंश्चलीषु च सर्वासु गृहेषु नरघातिनाम् ।। <br>
नरघातिषु नीचेषु मूर्खेषु च खलेषु च ।। ४८ ।। <br>
देवतागुरुविप्रेष्टपाल्यानां धनहारिषु ।। <br>
असन्नरेषु धूर्तेषु चौरेषु रतिभूमिषु ।।४९।। <br>
दुरोदरसुरापानकलहानां स्थलेषु च ।। <br>
शालग्रामसाधुतीर्थपुराणरहितेषु च ।। 4.42.५० ।। <br>
दस्युस्नेहेषु वादेषु तालच्छायासु गर्विषु।।<br>
असिजीविमषीजीविदेवलग्रामयाजिषु ।।५१।। <br>
वृषवाहस्वर्णकारजीवहिंसोपजीविषु ।। <br>
भर्तृनिंदितनारीषु स्त्रीजितेषु च पुंसु च ।। ५२ ।। <br>
दीक्षासंध्याविष्णुभक्तिविहीनेषु द्विजेषु च ।। <br>
स्वांगकन्याविक्रयिषु स्वयोषिद्विक्रयेष्वथ ।। ५३ ।। <br>
शालग्रामसुरग्रंथभूमिविक्रयिषु प्रभो ।। <br>
मित्रदोहिकृतघ्नेषु सत्यविश्वासघातिषु ।। ५४ ।। <br>
शरणागतदीनेषु चाश्रितघ्नेषु नृष्वपि ।। <br>
शश्वन्मिथ्योक्तिशीलेषु तथा सीमापहारिषु ।। ५५ ।। <br>
कामात्क्रोधात्तथा लोभान्मिथ्यासाक्षिप्रवादिषु ।। <br>
पुण्यकर्मविहीनेषु पुण्यकर्मविरोधिषु ।। ५६ ।। <br>
स्थातुमेतेषु निन्द्येषु नाधिकारस्तव प्रभो ।। <br>
ममापि वचनं सत्यं बभूव तत्क्षणं तव ।। ५७ ।। <br>
यास्यामि पतिसेवायै गच्छ तात स्वमन्दिरम् ।। <br>
इत्येवंवादिनीं साध्वीमुवाच विधिनन्दनः ।। <br>
प्रसन्नवदनः श्रीमानतीव विनयं वचः ।। ५८ ।। <br>
धर्म उवाच ।। <br>
धन्याऽसि पतिभक्ताऽसि स्वस्ति तेऽस्तु च संततम् ।। ५९ ।। <br>
वरं गृहाण दास्यामि मत्परित्राणकारिणि ।। <br>
युवा भवतु भर्ता ते रतिशूरश्च कन्यके ।। ।। 4.42.६० ।। <br>
रूपवान्गुणवान्साध्वि संततं स्थिरयौवनः ।। <br>
परमैश्वर्यसंयुक्ता त्वं भव स्थिरयौवना ।। ६१ ।। <br>
चिरजीवी भवतु स मार्कण्डेयात्परः सुते ।। <br>
कुबेराद्धनवांश्चैव शक्रादैश्वर्यवानपि ।। ६२ ।। <br>
विष्णुभक्तः शिवसमः सिद्धस्तु कपिलात्परः ।। <br>
स्वामिसौभाग्यसंयुक्ता भव त्वं जीवनावधि ।। ६३ ।। <br>
गृहा भवन्तु ते साध्वि कुबेरभवनाधिकाः ।। <br>
माता त्वं दशपुत्राणां गुणिनां चिरजीविनाम् ।। ।। ६४ ।। <br>
स्वभर्तुरधिकानां च भविष्यसि न संशयः ।। <br>
इत्येवमुक्त्वा संतस्थौ धर्मराजश्च पर्वत ।।६९।। <br>
सा तं प्रदक्षिणीकृत्य प्रणम्य स्वगृहं ययौ ।। <br>
धर्मस्तामाशिषं युक्त्वा जगाम निजमन्दिरम् ।। ६६ ।। <br>
पतिव्रतां प्रशशंस प्रतिसंसदि संसदि ।। <br>
सा रेमे स्वामिना सार्द्धं यूना रहसि संततम् ।। ६७ ।। <br>
पश्चाद्बभूव सत्पुत्रा तद्भर्तुरधिका गुणैः ।। <br>
शैलेन्द्र कथितं सर्वमितिहासं पुरातनम् ।। ६८ ।। <br>
दत्त्वाऽनरण्यः स्वसुतां ररक्ष सर्वसंपदम् ।। <br>
त्वमेव कन्यकां दत्त्वा सर्वेषामीश्वराय च ।।६९।। <br>
रक्ष सर्वबन्धुवर्गानात्मनः सर्वसंपदम् ।। <br>
सप्ताहे समतीते च दुर्लभेऽतिशुभे क्षणे ।।4.42.७०।। <br>
लग्नाधिपे च लग्नस्थे चन्द्रे स्वतनयान्विते ।। <br>
मोदते रोहिणीयुक्ते विशुद्धे चन्द्रतारके ।। ७१ ।। <br>
मार्गशीर्षे चन्द्रवारे सर्वदोषविवर्जिते ।। <br>
सर्वसद्ग्रहसंदृष्टे ह्यसद्ग्रहविवर्जिते ।। ७२ ।। <br>
सदपत्यप्रदेऽतीव पतिसौभाग्यदायिनि ।। <br>
अवैधव्यप्रदे सौख्यप्रदे जन्मनि जन्मनि ।। ७३ ।। <br>
अत्यन्तप्रेमाविच्छेदप्रदायिनि परात्परे ।। <br>
कन्यां प्रदाय देवाय त्वं कृती भव पर्वत ।। ७४ ।। <br>
जगदम्बां जगत्पित्रे मूलप्रकृतिमीश्वरीम् ।। <br>
तेजःस्वरूपां सर्वेषां देवानां देवपूजिताम् ।। ७९ ।। <br>
आविर्भूता पुरा कल्पे देवानां रक्षणाय च ।। <br>
तेजोराशिः सुरौघाणां प्रज्वलन्तो दिशो दश ।। ७६ ।। <br>
अस्याः स्वतेजसा दैत्याः केचिद्दग्धाः पलायिताः ।। <br>
केचिद्बभूवुः शैलेन्द्र भस्मीभूताश्च भूतले ।। ७७ ।। <br>
बिलं प्रविविशुः केचिन्मूर्च्छां प्रापुश्च केचन ।। <br>
केचिद्दन्ते तृणं कृत्वा जग्मुः शरणमीश्वरीम् ।। ७८ ।। <br>
केचिच्चिक्षिपुरस्त्राणि स्तम्भिता अपि केचन ।। <br>
केचिच्चिरं रणं कृत्वा ययुः स्वर्गमनामयम् ।। ७९ ।। <br>
निःशत्रवो बभूवुस्ते सुरा अस्याः प्रसादतः ।। <br>
कृष्णाज्ञया सा कल्पान्ते दक्षकन्या बभूव ह ।। 4.42.८० ।। <br>
दक्षश्च विधिवद्देवीं प्रददौ शूलपाणये ।। <br>
दैवेन मत्पितुर्यज्ञे सहसा सुरसंसदि ।। ८१ ।। <br>
बभूव कलहः शैल तेन शूलभृता महान् ।। <br>
ब्रह्माणं च नमस्कृत्य ययौ रुष्टस्त्रिलोचनः ।। ८२ ।। <br>
दक्षश्च सगणो रुष्टः प्रययौ स्वालयं तदा ।। <br>
कोपात्संभृतसंभारो दक्षो यज्ञं चकार ह ।। ८३ ।। <br>
न ददौ यज्ञभागं च मात्सर्याच्छूलपाणये ।। <br>
दृष्ट्वा सती प्रकुपिता जनकं रक्तलोचना ।। ८४ ।। <br>
निर्भर्त्स्य च बहुतरं हृदयेन विदूयता ।। <br>
यज्ञस्थानात्समुत्थाय जगाम मातुरन्तिकम् ।। ८५ ।। <br>
भविष्यं कथयामास त्रिकालज्ञा परात्परा ।। <br>
यज्ञभङ्गादिकं वाऽपि स्वपितुश्च पराभवम् ।। ८६ ।। <br>
पलायनं च देवानां यज्ञस्थानाद्गिरीश्वरम् ।। <br>
मुनीनामृत्विजां चैव पर्वतानां तथैव च ।। ८७ ।। <br>
जयं शंकरसैन्यानां स्वात्मनो मृत्युमेव च ।। <br>
शोकात्पर्यटनं भर्तुर्विरहातुरचेतसा ।। ८८ ।। <br>
निर्माणं नेत्ररसः प्रबोधं च जनार्दनात् ।। <br>
मूर्तिभेदात्पुनः प्राप्तिं विहारं तस्य तत्समम् ।।८९।। <br>
अपरं भवितव्यं च सर्वमुक्त्वा जगाम सा ।। <br>
स्वमात्रा भगिनीभिश्च प्रतिषिद्धा च दुःखिता ।। 4.42.९० ।। <br>
बभूवादर्शना योगात्सर्वासां सिद्धियोगिनी ।। <br>
गत्वा सा जाह्नवीतीरं स्मृत्वा संपूज्य शंकरम् ।। ९१ ।। <br>
स्मृत्वा तच्चरणाम्भोजं देहं तत्याज सुन्दरी ।। <br>
गन्धमादनद्रोणीस्थं शरीरं प्रविवेश ह ।। ९२ ।। <br>
संजहार पुरा येन दैत्यानामखिलं कुलम् ।। <br>
हाहाकारं प्रचक्रुश्च सुराः सर्वेऽतिविस्मिताः ।। ९३ ।। <br>
जग्मुः शंकरसेनाश्च देशयज्ञं विनश्य च ।। <br>
पराभवं च सर्वेषां कृत्वा शोकातुराः पराः ।। ९४ ।। <br>
सत्वरं सर्ववृत्तान्तं कथयामासुरीश्वरम् ।। <br>
श्रुत्वा प्रवृत्तिं संहर्ता सर्वरुद्रगणैर्वृतः ।। <br>
जगाम स्वर्णदीतीरं यत्र देवीकलेवरम् ।। ९५ ।। <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे सतीदेहत्यागो नाम द्विचत्वारिंशोऽध्यायः ।। ४२ ।। <br>
<br>
