<br>
श्रीकृष्ण उवाच ।। <br>
तदा देवाः समालोच्य जग्मुस्ते ब्रह्मणोऽन्तिकम् ।। <br>
सर्वे निवेदनं चक्रुर्ब्रह्माणं जगतां पतिम् ।। १ ।। <br>
देवा ऊचुः ।। ।। <br>
तव सृष्टौ जगत्स्रष्टा रत्नाधारो हिमालयः ।। <br>
स चेत्प्राप्स्यति मोक्षं च रत्नगर्भा कुतो मही ।। २ ।। <br>
सुतां शूलभृते दत्त्वा भक्त्या शैलेश्वरः स्वयम् ।। <br>
नारायणस्य सारूप्यं संप्राप्स्यति न संशयः ।। ३ ।। <br>
त्वं तस्य निन्दनं कृत्वा विमतिं प्रतिपादय ।। <br>
त्वया विना क्षमो नान्यो गच्छ शैलगृहे प्रभो ।। ४ ।। <br>
देवानां वचनं श्रुत्वा तानुवाच विधिः स्वयम् ।। <br>
वचनं नीतिसारं च कर्णपीयूषमुत्तमम् ।। ५ ।। ।। <br>
।। ब्रह्मोवाच ।। <br>
नाहं कर्तुं क्षमो वत्साः शिवनिन्दां सुदुष्कराम् ।। <br>
संपद्विनाशरूपां च विपदो बीजरूपिणीम् ।। ६ ।। <br>
भूतेशं प्रस्थापयत स्वात्मनिन्दां करोति सः ।।<br>
परनिन्दा विनाशाय स्वनिन्दा यशसे परम् ।।७।। <br>
ब्रह्मणो वचनं श्रुत्वा तं प्रणम्य सुराः प्रिये।। <br>
शीघ्रं ययुस्ते कैलासं गत्वा च तुष्टुवुः शिवम् ।। ८ ।। <br>
सर्वे निवेदनं चक्रुः शंकरं करुणालयम् ।। <br>
स ययौ शैलमूलं च तानाश्वास्य प्रहस्य च ।। ९ ।। <br>
देवा मुमुदिरे सर्वे शीघ्रं गत्वा स्वमन्दिरम् ।। <br>
इष्टसिद्धिर्मुदे शश्वदसिद्धिर्दुःखवर्धिनी ।। 4.41.१० ।। <br>
अथ शैलः सभामध्ये समुवास मुदाऽन्वितः ।। <br>
बन्धुवर्गैः परिवृतः पार्वतीसहितः स्वयम् ।।११।। <br>
एतस्मिन्नन्तरे तत्र विप्ररूपी शिवः स्वयम् ।। <br>
समाजगाम सहसा प्रसन्नवदनेक्षणः ।। १२ ।। <br>
दण्डी छत्री दीर्घवासा बिभ्रत्तिलकमुत्तमम् ।। <br>
करे स्फटिकमालां च शालग्रामं गले दधत् ।। १३ ।। <br>
तं च दृष्ट्वा समुत्तस्थौ सगणश्च हिमालयः ।। <br>
ननाम दण्डवद्भूमौ भक्त्याऽतिथिमपूर्वकम् ।।१४।। <br>
ननाम पार्वती भक्त्या प्राणेशं विप्ररूपिणम् ।। <br>
आशिषं युयुजे विप्रः सर्वेषां प्रीतिपूर्वकम् ।। १५ ।। <br>
शैलदत्तासने शीघ्रमुवास ब्राह्मणः स्वयम् ।। <br>
मधुपर्कादिकं सर्वं जग्राह प्रीतिपूर्वकम् ।। १६ ।। <br>
पप्रच्छ कुशलं शैलो ब्राह्मणं को भवानिति ।। <br>
उवाच सर्वं विप्रेन्द्रो गिरीन्द्रं सादरेण च ।। १७ ।। <br>
।। ब्राह्मण उवाच ।। <br>
घाटिकां वृत्तिमाश्रित्य भ्रमामि धरणीतले ।। <br>
मनोयायी सर्वगामी सर्वज्ञोऽहं गुरोर्वरात् ।। १८ ।। <br>
मया ज्ञातं शंकराय सुतां दातुं त्वमिच्छसि ।। <br>
इमां पद्मासमां दिव्यामज्ञातकुलशीलिने ।। १९ ।। <br>
निराश्रयायासङ्गयारूपाय निर्गुणाय च।। <br>
श्मशानगामिने सर्वभूतनाथाय योगिने ।। 4.41.२० ।। <br>
दिग्वाससेऽहिगात्राय विभूतिभूषणाय च ।। <br>
व्यालग्राहिस्वरूपाय कालव्यापादनाय च।।२१।।<br>
अज्ञातमृत्यवेऽज्ञायानाथायाबन्धवे भवे।।<br>
तप्तस्वर्णजटाभारधारिणे निर्धनाय च ।। २२ ।। <br>
अज्ञातवयसेऽतीव वृद्धाय चाविकारिणे।।<br>
सर्वाश्रयाय भ्रमिणे नागहाराय भिक्षवे ।। २३ ।। <br>
निबोध ज्ञानिनां श्रेष्ठं नारायणं कुलोद्भवम् ।। <br>
स ते पात्रानुरूपश्च पार्वतीदातृकर्मणि ।। २४ ।। <br>
महाजनः स्मेरमुखः श्रुतिमात्राद्भविष्यति ।। <br>
लक्षशैलाधिपस्त्वं च न तस्यैकोऽस्ति बान्धवः ।। २५ ।। <br>
बान्धवान्मेनकां प्रश्नं कुरु शीघ्रं प्रयत्नतः।। <br>
सर्वान्पृच्छ च यत्नेन हे बन्धो पार्वतीं विना ।। २६ ।। <br>
रोगिणे नौषधं शश्वत्कुपथ्यं रोचते सदा ।। <br>
इत्युक्त्वा ब्राह्मणः शीघ्रं स्नात्वा भुक्त्वा मुदाऽन्वितः ।।२७ ।। <br>
जगाम स्वालयं शान्तो वृन्दावनविनोदिनि ।। <br>
ब्राह्मणस्य वचः श्रुत्वा मेनोवाच हिमालयम् ।। <br>
शोकेन साश्रुनयना हृदयेन विदूयता ।। २८ ।। <br>
मेनकोवाच ।। <br>
शृणु शैलेन्द्र मद्वाक्यं परिणामसुखावहम् ।। २९ ।। <br>
पृच्छ शैलवरानस्मै न दास्यामि सुतामहम् ।। <br>
त्यक्ष्यामि सर्वान्विषयान्भक्ष्यामि विषमेव च ।। 4.41.३० ।। <br>
गले बद्ध्वाऽम्बिकां पश्य यास्यामि घोरकाननम् ।। <br>
गृहीत्वा पार्वतीं मेना गत्वा कोपालयं रुषा ।।३१।। <br>
त्यक्त्वाऽऽहारं रुदन्ती च चकार शयनं भुवि।। <br>
एतस्मिन्नन्तरे तत्र वसिष्ठो भ्रातृभिः सह ।। ३२ ।। <br>
आजगाम पुनस्तैश्च युक्ता पश्चादरुन्धती ।। <br>
प्रणम्य शैलस्तान्सर्वान्स्वर्णसिंहासनं ददौ ।। ३३ ।। <br>
दत्त्वा षोडशोपचारान्पूजयामास भक्तितः ।। <br>
ऋषयश्च सभामध्ये सुखमूषुः सुखासने ।। ३४ ।। <br>
जगामारुन्धती तूर्णं यत्र मेना च पार्वती।।<br>
गत्वा ददर्श मेनां च शयानां शोकमूर्च्छिताम् ।। ३५ ।। <br>
उवाच मधुरं साध्वी सावधानां हितं वचः ।। <br>
अरुन्धत्युवाच ।। <br>
उत्तिष्ठ मेनके साध्वि त्वद्गृहेऽहमरुन्धती ।। ३६ ।। <br>
पितॄणां मानसी कन्या मां जानीहि विधेर्वधूम् ।। <br>
अरुन्धत्याः स्वरं श्रुत्वा शीघ्रमुत्थाय मेनका ।। <br>
उवाच शिरसा नत्वा तां पद्मामिव तेजसा ।। ३७ ।। <br>
मेनकोवाच ।। <br>
अहोऽद्य किमिदं पुण्यमस्माकं पुण्यजन्मनाम् ।। ३८ ।। <br>
वधूर्जगद्विधेः पत्नी वसिष्ठस्य ममालये ।। <br>
संभ्रमेणेदमेवोक्ते गृहं तेऽहं च किंकरी ।। ।। ३९ ।। <br>
ईश्वरी जगतां स्रष्टुरागता बहुपुण्यतः ।। <br>
पाद्यं दत्त्वा स्वर्णपीठे वासयामास तां सतीम् ।। 4.41.४० ।। <br>
भोजयामास मिष्टान्नं बुभुजे कन्यया सह ।। <br>
शिवस्य हेतोर्नीतिं च बोधयामास मेनकाम् ।। ४१ ।। <br>
अरुन्धती प्रसङ्गेन संबन्धयोजनानि च ।। <br>
अथ शैलमृषीन्द्राश्च नीतिसारं परं वचः ।। <br>
बोधयामासुः संबन्धयोजनानि प्रसङ्गतः ।। ४२ ।। <br>
ऋषय ऊचुः ।। <br>
शैलेन्द्र श्रूयतां वाक्यमस्माकं शुभकारकम् ।। ४३ ।। <br>
शिवाय पार्वतीं देहि संहर्तुः श्वशुरो भव ।। <br>
अयाचितारं देवेशं बोधयाशु प्रयत्नतः ।। ४४ ।। <br>
तव शङ्काविनाशाय ब्रह्मसंबन्धकर्मणि ।। <br>
नेच्छको दारसंयोगे शंकरो योगिनां वरः ।। ४५ ।। <br>
विधेः प्रार्थनया देव तव कन्यां ग्रहीष्यति।। <br>
दुहितुस्ते तपस्यान्ते प्रतिज्ञानं चकार सः ।। ४६ ।। <br>
हेतुद्वयेन योगीन्द्रो विवाहं च करिष्यति ।। <br>
ऋषीणां वचनं श्रुत्वा प्रहस्य च हिमालयः ।। <br>
उवाच किंचिद्भीतश्च परं विनयपूर्वकम् ।। ४७ ।। <br>
हिमालय उवाच ।। <br>
शिवस्य राजसामग्रीं न हि पश्यामि कांचन ।। <br>
किंचिदाश्रममैश्वर्यं किं वा स्वजनबान्धवम् ।। ४८ ।। <br>
न कन्यामतिनिर्लिप्तयोगिने दातुमर्हति ।। <br>
यूयं विधातुः पुत्राश्च सत्यं वदत निश्चितम् ।। ४९ ।। <br>
नानुरूपाय पुत्राय पिता कन्या ददाति चेत् ।। <br>
कालाल्लोभाद्भयान्मोहाच्छताब्दं नरकं व्रजेत् ।। 4.41.५० ।। <br>
न हि दास्याम्यहं कन्यामिच्छया शूलपाणिने ।। <br>
यद्विधानं भवेद्योग्यमृषयस्तद्विधीयताम् ।। ५१ ।। <br>
हिमालयवचः श्रुत्वा वसिष्ठो विधिनन्दनः ।। <br>
वेदवेदाङ्गविज्ञाता वेदोक्तं वक्तुमुद्यतः ।। ५२ ।। <br>
वसिष्ठ उवाच ।। <br>
वचनं विविधं शैल लौकिके वैदिके तथा ।। <br>
सर्वं जानाति शास्त्रज्ञो निर्मलज्ञानचक्षुषा ।। ५३ ।। <br>
असत्यमहितं पश्चात्साम्प्रतं श्रुतिसुन्दरम् ।। <br>
सुबुद्धं शत्रुर्वदति न हितं च कदाचन ।। ५४ ।। <br>
आपातप्रीतिजनकं परिणामसुखावहम् ।। <br>
दयालुर्धर्मशीलश्च बोधयत्येव बान्धवम् ।। ।। ५५ ।। <br>
श्रुतिमात्रात्सुधातुल्यं सर्वकाले सुखावहम् ।। <br>
सत्यसारं हितकरं वचसां श्रेष्ठमीप्सितम् ।। ५६ ।। <br>
एवं च त्रिविधं शैल नीतिशास्त्रनिरूपितम् ।। <br>
कथ्यतां त्रिषु मध्ये किं वदामि वाक्यमीप्सितम् ।।५७।। <br>
बाह्यसंपद्विहीनश्च शंकरस्त्रिदशेश्वरः ।। <br>
तत्त्वज्ञानसमुद्रेषु सन्निमग्नैकमानसः ।।५८ ।। <br>
आपातभ्रमसंपत्तिर्विद्युच्छ्रीरिव नाशिनी ।। <br>
सदानन्दस्येश्वरस्य स्वात्मारामस्य का स्पृहा ।। ५९ ।। <br>
गृही ददाति स्वसुतां राज्यसंपत्तिशालिने ।। <br>
कन्यां विद्वेषिणे दत्त्वा कन्याघाती भवेत्पिता ।। 4.41.६० ।। <br>
को वदेच्छंकरो दुःखी कुबेरो यस्य किंकरः।। <br>
भ्रूभङ्गलीलया सृष्टिं स्रष्टुं नष्टुं क्षमो हि यः।।६१।।<br>
निर्गुणः परमात्मा च य ईशः प्रकृतेः परः ।। <br>
सर्वेशः स च निर्लिप्तो लिप्तश्च सर्वजन्तुषु ।। ६२ ।। <br>
स एकः सृष्टिसंहारे स सर्वः सृष्टिकर्मणि ।। <br>
निराकारश्च साकारो विभुः स्वेच्छामयः स्वयम् ।। ६३ ।। <br>
य ईशस्त्रिविधां मूर्तिं विधत्ते सृष्टिकर्मणि ।। <br>
सृष्टिस्थित्यन्तजननीं ब्रह्मविष्णुशिवाभिधाम्।।६४।। <br>
ब्रह्मा च ब्रह्मलोकस्थो विष्णुः क्षीरोदवासकृत् ।। <br>
शिवः कैलासवासी च सर्वाः कृष्णविभूतयः ।। ६५ ।। <br>
श्रीकृष्णश्च द्विधाभूतो द्विभुजश्च चतुर्भुजः ।। <br>
चतुर्भुजश्च वैकुण्ठे गोलोके द्विभुजः स्वयम् ।।६६ ।। <br>
तस्य देवस्य तेंऽशाश्च ब्रह्मविष्णुमहेश्वराः ।। <br>
केचिद्देवाः कलास्तस्य कलांशाश्चैव केचन ।। ६७ ।। <br>
कृष्णः सृष्ट्युन्मुखश्चापि प्रकृतिं तत्र निर्ममे ।। <br>
निर्माय तां च तद्योनौ वीर्याधानं चकार ह ।।६८।। <br>
ततो डिम्भः समुद्भूतस्तन्मध्ये च महाविराट् ।। <br>
महाविष्णुः स विज्ञेयो श्रीकृष्णषोडशांशकः ।। ६९ ।। <br>
नाभिपद्मोद्भवो ब्रह्मा तस्यैव जलशायिनः ।।<br>
भालोद्भवस्तस्य स्रष्टुः शंकरश्चन्द्रशेखरः ।। 4.41.७० ।। <br>
महाविष्णुर्वामपार्श्वात्संभूतो विष्णुरेव च ।। <br>
सर्वे प्राकृतिकाः शैल ब्रह्मविष्णुशिवादयः ।। ७१ ।। <br>
धत्ते चतुर्विधां मूर्तिं प्रकृतिः कृष्णसंभवा ।। <br>
अंशेन लीलया सृष्ट्यै कलया बहुधा तया ।।७२।। <br>
कृष्णवामांगसंभूता राधा रासेश्वरी स्वयम् ।। <br>
मुखोद्भवा स्वयं वाणी रागाधिष्ठातृदेवता ।। ७३ ।। <br>
वक्षःस्थलोद्भवा लक्ष्मीः सर्वसंपत्स्वरूपिणी ।। <br>
शिवा तेजःसु देवानामाविर्भावं चकार सा ।। ७४ ।। <br>
निहत्य दानवान्सर्वान्देवेभ्यश्च श्रियं ददौ ।। <br>
प्राप्य कल्पांतरे जन्म जठरे दक्षयोषितः ।। ७९ ।। <br>
नाम्ना सती शिवं प्राप दक्षस्तस्मै ददौ च ताम् ।। <br>
योगेन देहं तत्याज श्रुत्वा सा भर्तृनिंदनम्।।७६।।<br>
पितॄणां मानसी कन्या   मेनका तव गेहिनी ।। <br>
ललाभ तस्या जठरे जन्म सा जगदंबिका ।। ७७ ।। <br>
शिवा शिवस्य पत्नीयं शैल जन्मनिजन्मनि ।।<br>
कल्पे कल्पे बुद्धिरूपा ज्ञानिनां जननी परा ।।७८।।। <br>
जतिस्मरा च सर्वज्ञा सिद्धिदा सिद्धिरूपिणी ।। <br>
अस्या अस्थिचिताभस्म भक्त्या धत्ते शिवः स्वयम।।७९।।<br>
देहि त्वं स्वेच्छया कन्यां देहि भद्र शिवाय च ।। <br>
अथवा सा स्वयं कांतस्थानं यास्यति द्रक्ष्यति ।।4.41.८०।। <br>
प्राक्तनाद्यस्य या कांता सा तं प्राप्नोति वल्लभम् ।। <br>
प्रजापतेर्निबंधं च न कोऽपि खंडितुं क्षमः ।।८१।। <br>
विवाहे नोत्सुकः शंभुः स्वात्मारामश्च तत्त्ववित् ।। <br>
तुष्टुवुस्तं सुराः सर्वे तारकाख्येन पीडिताः ।। ८२ ।। <br>
देवानां पीडनं दृष्ट्वा ब्रह्मणा प्रार्थितो विभुः ।। <br>
कृपया स्वीचकाराशु कृपालुर्देवसंसदि ।। ८३ ।। <br>
कृत्वा प्रतिज्ञां योगींद्रो दृष्ट्वा क्लेशमसंख्यकम् ।। <br>
दुहितुस्ते तपःस्थानमाजगाम द्विजात्मकः ।। ८४ ।। <br>
तामाश्वास्य वरं दत्त्वा जगाम निजमंदिरम् ।। <br>
तच्छ्रुत्वैवाययुः सर्वे सुराः शक्रादयो मुदा ।। ८५ ।। <br>
नारायणश्च भगवान्ब्रह्मा धर्मश्च सांप्रतम् ।। <br>
ऋषयो मुनयः सर्वे गंधर्वा यक्षराक्षसाः ।। ८६ ।। <br>
तत्र सर्वे मुदा युक्तैः समालोचनकर्तृभिः ।।<br>
प्रस्थापिता वयं शीघ्रमनृणा सा अरुंधती।। ८७ ।। <br>
तव प्रबोधने प्रीतिर्वर्द्धते महती सदा ।। <br>
संप्राप्तं शुभकार्यं च सर्वकालसुखावहम् ।। ८८ ।। <br>
शिवां शिवाय शैलेंद्र स्वेच्छया चेन्न दास्यसि ।। ।<br>
भविता वा विवाहश्च भवितव्यबलेन च ।। ८९ ।। <br>
आगमिष्यति देवो यो नारायणसहायवान् ।। <br>
रत्नसाररथे कृत्वा देवानां प्रवरं वरम् ।। 4.41.९० ।। <br>
योगींद्राणां वरेण्यं तं ज्ञानिनां च गुरोर्गुरुम् ।। <br>
आदिमध्यांतरहितमविकारमजं परम् ।। ९१ ।। <br>
वरं ददौ शिवायै स शिवश्च तपसः स्थले ।। <br>
न हीश्वरप्रतिज्ञातं दुर्लभं विफलं भवेत् ।। ९२ ।। <br>
ब्रह्मादिस्तंबपर्यतं सर्वं नश्वरमस्थिरम् ।। <br>
अहो प्रतिज्ञा दुर्लङ्घ्या साधूनामविनाशिनी ।। ९३ ।। <br>
एको महेंद्रः शैलानां पक्षांश्चिच्छेद लीलया ।। <br>
पवनो लीलया मेरोः शृंगभंगं चकार ह ।। ।। ९४ ।। <br>
के वा शैलेषु योद्धारः सुरैः सह हिमालय ।। <br>
पतिष्यंति समुद्रेषु पवनैः प्रेरिताः क्षणात् ।। ९५ ।। <br>
एकार्थे यदि शैलेन्द्र सर्वसंपद्विनश्यति ।। <br>
सर्वान्रक्षति तद्दत्त्वा विना च शरणागतम् ।। ९६ ।। <br>
शरणागतरक्षार्थं प्राणांश्च दातुमर्हति ।। <br>
पुत्रदारधनं सर्वानिति नीतिविदो विदुः ।। ९७ ।। <br>
दत्त्वा विप्राय स्वसुतामनरण्यो नृपेश्वर ।। <br>
ब्रह्मशापाद्विमुक्तश्च ररक्ष सर्वसंपदम् ।। ९८ ।। <br>
तमाशु बोधयामासुर्नीतिशास्त्रविदो जनाः ।। <br>
ब्रह्मशापनिमग्नं च ब्रह्मण्यमतिकातरम् ।। ९९ ।। <br>
त्वमेव शैलराजेंद्र सुतां दत्त्वा शिवाय च ।। <br>
रक्ष सर्वान्बंधुवर्गान्वशे कुरु सुरानपि ।। 4.41.१०० ।। <br>
वसिष्ठस्य वचः श्रुत्वा प्रहस्य पर्वतेश्वरः ।। <br>
पप्रच्छ नृपवृत्तांतं हृदयेन विदूयता ।। १०१ ।। <br>
हिमालय उवाच ।। <br>
कस्य वंशोद्भवो ब्रह्मन्ननरण्यो नृपेश्वरः ।। <br>
सुतां दत्त्वा स च कथमरक्षत्सर्वसंपदम् ।। १०२ ।। <br>
वसिष्ठ उवाच ।। <br>
मनुवंशोद्भवो राजा सोऽनरण्यो नृपेश्वरः ।।<br>
चिंरजीवी धर्मशीलो वैष्णवो विजितेंद्रियः ।। १०३ ।। <br>
स्वायंभुवो मनुः पूर्वं ब्रह्मपुत्रोऽतिधार्मिकः ।। <br>
राज्यं चकार धर्मेण युगानामेकसप्ततिम् ।। १०४ ।। <br>
ततो जगाम वैकुण्ठं सहितः शतरूपया ।। <br>
संप्राप्य दास्यं सान्निध्यं हरेर्दासो बभूव ह ।। १०५ ।। <br>
मनुर्बभूव तत्पश्चात्स्वयं स्वारोचिषो महान् ।। <br>
स्वारोचिषे गते शैल बभूव मनुरुत्तमः ।। ६ ।। <br>
उत्तमे निर्गते धर्मी तामसो मनुरेव च ।। <br>
ततो मनुर्बभूवात्र रैवतो ज्ञानिनां वरः ।। ७ ।। <br>
चाक्षुषश्च ततो ज्ञेयः श्राद्धदेवश्च सप्तमः ।। <br>
सावर्णिरष्टमो ज्ञेयः श्रीसूर्यतनयो महान् ।। ८ ।। <br>
चैत्रवंशोद्भवो राजा पुराऽऽसीत्सुरथो भुवि ।। <br>
नवमो दक्षसावर्णिर्ब्रह्मसावर्णिको दश ।। ९ ।। <br>
एकादशो मनुश्रेष्ठो धर्मसावर्णिरुच्यते ।। <br>
ततश्च रुद्रसावर्णिर्विष्णुभक्तो जितेन्द्रियः ।। 4.41.११० ।। <br>
तत्परो देवसावर्णिरिंद्रसावर्णिकस्ततः ।। <br>
इत्येवं कथिता बंधो मनवश्च चतुर्दश ।। ११ ।। <br>
एतेषु समतीतेषु बभूव ब्रह्मणो दिनम्।। <br>
इन्द्रसावर्णिवृत्तातं सर्वं मत्तो निशामय ।। १२ ।। <br>
मनूनां प्रवरो धर्मी शुद्धभक्तो गदाभृतः ।। <br>
चकार राज्यं धर्मेण युगानामेकसप्ततिम् ।। १३ ।। <br>
राज्यं  दत्त्वा सुरेंद्राय जगाम तपसे वनम्।। <br>
सुरद्रेंस्य सुतः श्रीमाञ्छ्रीनिकेतुर्महाबलः ।।१४।। <br>
तस्य पुत्रो महायोगी पुरीषतरुरेव च ।। <br>
तस्य पुत्रोऽतितेजस्वी गोकामुख इति स्मृतः ।। १५ ।। <br>
वृद्धश्रवाः सुतस्तस्य तत्पुत्रो भानुरेव च ।। <br>
पुण्डरीकः सुतस्तस्य तत्पुत्रो जिह्वलस्तथा ।। ।। १६ ।। <br>
जिह्वलस्य सुतः शृङ्गी तत्पुत्रो भीम एव च ।। <br>
तत्पुत्रोऽपि यशश्चन्द्रो यशसा च शशी जितः ।। १७ ।। <br>
तत्कीर्तिं निर्मलां सन्तो गायन्ति संततं सुराः ।। <br>
तस्य पुत्रो वरेण्यश्च पुरारण्यश्च तत्सुतः ।।१८।। <br>
तत्पुत्रो धार्मिकः श्रीमान्धरारण्यश्च एव च ।। <br>
तत्पुत्रो मंगलारण्यस्तपस्वी ज्ञानिनां वरः ।। १९ ।। <br>
अपुत्रको नृपश्रेष्ठस्तपसे पुष्करं गतः ।। <br>
सुचिरं च तपस्तप्त्वा वरं लब्ध्वा महेश्वरात् ।। ।। 4.41.१२० ।। <br>
संप्राप्य वैष्णवं पुत्रमनरण्यं जितेंद्रियम् ।। <br>
दत्त्वा तस्मै च राज्यं च जगाम तपसे वनम् ।। २१ ।। <br>
अनरण्यो नृपश्रेष्ठः सप्तद्वीपमहीपतिः ।। <br>
चकार यज्ञशतकं भृगुणा च पुरोधसा।।२२।।<br>
तुच्छं मत्वाशु शक्रत्वं न लेभे नश्वरं सुधीः ।। <br>
लीलया च जितः शक्रो लीलया च जितो बलिः ।।२३।। <br>
जिताश्च दानवेंद्रा वै ज्वलता स्वेन तेजसा ।। <br>
बभूवुः शतपुत्राश्च राज्ञस्तस्य हिमालय ।।२४।। <br>
कन्यैका सुंदरी रम्या पद्मा पद्मालयासमा।।<br>
सा कन्या यौवनस्था च बभूव पितृमंदिरे।।२५।।<br>
चारं प्रस्थापयमास वराय नृपतीश्वरः ।। <br>
एकदा पिप्पलादश्च गंतुं स्वाश्रममुत्सुकः।।२६।। <br>
तपःस्थाने निर्जने च गन्धर्वं स ददर्श ह ।। <br>
स्त्रीषु निर्मग्नचित्तं च शृङ्गाररससागरे ।।२७।।<br>
कामादतीव मत्तं च न जानन्तं दिवानिशम्।।<br>
दृष्ट्वा तं मुनिशार्दूलः सकामश्च बभूव ह।।२८।।<br>
ततः सुभग्नचित्तः सञ्चिन्तयन्दारसंग्रहम् ।। <br>
एकदा पुष्पभद्रायां स्नातुं गच्छन्मुनीश्वरः ।।२९।। <br>
ददर्श पद्मां युवती पद्मामिव मनोरमाम् ।। <br>
केयं कस्येति पप्रच्छ समीपस्थाञ्जनान्मुनिः ।। 4.41.१३० ।। <br>
जना निवेदनं चक्रुः पद्माऽनरण्यकन्यका ।। <br>
मुनिः स्नात्वाऽभीष्टदेवं संपूज्य राधिकेश्वरम् ।। ३१ ।। <br>
जगाम कामी भिक्षार्थमनरण्यसभाजिरे ।। <br>
राजा शीघ्रं मुनिं दृष्ट्वा प्रणनाम भयाकुलः ।। ३२ ।। <br>
मधुपर्कादिकं दत्त्वा पूजयामास भक्तितः ।। <br>
कामात्सर्वं गृहीत्वा च ययाचे कन्यकां मुनिः ।। ३३ ।। <br>
मौनी बभूव नृपतिः किंचिन्निर्वक्तुमक्षमः ।। <br>
मुनिः पुनर्ययाचे तं कन्या देहीति मे नृप ।। ३४ ।। <br>
अथवा भस्मसात्सर्वं करिष्यामि क्षणेन च ।। <br>
सर्वे बभूवुराच्छन्ना गणाश्च तेजसा मुनेः ।। ३५।। <br>
रुरोद राजा सगणो दृष्ट्वा वृद्धं जरातुरम् ।। <br>
महिष्यो रुरुदुः सर्वा इति कर्त्तव्यमक्षमाः ।।३६।। <br>
मूर्च्छां प्राप महाराज्ञी कन्यामाता शुचाकुला ।। <br>
पण्डितो नीतिशास्त्रज्ञो बोधयामास भूमिपम् ।। ३७ ।। <br>
महिषीं च नृपसुतान्कन्यकानीतिमुत्तमाम् ।। <br>
अद्य वापि दिनान्ते वा दातव्या कन्यका नृप ।। ३८ ।। <br>
पराय विप्रादन्यस्मै कस्मै वा दातुमर्हसि ।। <br>
सत्पात्रं ब्राह्मणादन्यं न पश्यामि जगत्त्रये ।। ३९ ।। <br>
सुतां दत्त्वा च मुनये रक्षस्व सर्वसंपदम् ।। <br>
राजकन्यानिमित्तेन सर्वसंपत्प्रणश्यति ।। 4.41.१४० ।। <br>
सर्वं रक्षति तत्त्यक्त्वा विना तं शरणागतम् ।। <br>
राजा प्राज्ञवचः श्रुत्वा विलप्य च मुहुर्मुहुः ।।४१।। <br>
कन्यां सालंकृतां कृत्वा मुनीन्द्राय ददौ किल ।। <br>
कान्तां गृहीत्वा स मुनिर्मुदितः स्वालयं ययौ ।।४२।। <br>
राजा सर्वान्परित्यज्य जगाम तपसे शुचा ।। <br>
भर्तुश्च दुहितुः शोकात्प्राणांस्तत्याज सुन्दरी।।४३।। <br>
पुत्राः पौत्राश्च भृत्याश्च मूर्च्छां प्रापुर्नृपं विना ।। <br>
अनरण्यस्तपस्तप्त्वा चिन्तयन्राधिकेश्वरम्।।४४।। <br>
गोलोकनाथं संसेव्य गोलोकं च जगाम ह ।। <br>
बभूव कीर्तिमान्राजा ज्येष्ठपुत्रो नृपस्य च ।। <br>
पुत्रवत्पालयामास प्रजाः सर्वा महीतले ।।१४५।। <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधाकृष्णसंवादे एकचत्वारिंशोऽध्यायः ।। ४१ ।। <br>
<br>
