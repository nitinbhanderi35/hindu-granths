श्रीकृष्ण उवाच ॥ <br>
दर्पभङ्गः श्रुतो देवि शङ्करस्य जगद्गुरोः ॥ <br>
अधुना श्रूयतां मत्तो दुर्गादर्पविमोचनम् ॥ १ ॥ <br>
तेजसा सर्वदेवानामाविर्भूय जगत्प्रसूः ॥ <br>
दधार कामिनीरूपं कमनीयं मनोहरम् ॥२ ॥ <br>
निहत्य दानवेन्द्रांश्च ररक्ष देवताकुलम् ॥ <br>
लेभे जन्म ततो देवी जठरे दक्षयोषितः ॥ ३ ॥ <br>
पिनाकपाणिं जग्राह सा देवी सुरसाधनम् ॥ <br>
शश्वत्परमभक्त्या च सिषेवे स्वामिनं सती ॥ ४ ॥ <br>
दक्षेण सार्द्धं देवेन बभूव शिवशत्रुता ॥ <br>
निरर्थकं दैवयोगात्पुरा वै सुरसंसदि ॥ ५ ॥ <br>
दक्षश्चकार यज्ञं च तत आगत्य कोपतः ॥ <br>
सर्वान्विज्ञापयामास तत्रैव शंकरं विना ॥ ६ ॥ <br>
सस्त्रीका देवताः सर्वा आजग्मुर्दक्षमन्दिरम् ॥ <br>
सगणः शङ्करः कोपान्नाजगामाभिमानतः ॥ ७ ॥ <br>
सती पतिं च मोहेन बोधयामास यत्नतः ॥ <br>
न तं चालयितुं शक्ता बभूव चञ्चला स्वयम् ॥ ८ ॥ <br>
आजगाम पितुर्गेहं दर्पात्तस्य विनाऽऽज्ञया ॥ <br>
तस्य शापेन तस्याश्च दर्पभङ्गो बभूव ह ॥९॥<br>
न हि संभाषणं चक्रे वाङ्मात्रेण पिता च ताम् ॥ <br>
श्रुत्वा च निन्दां भर्तुश्च देहं तत्याज मानतः ॥ 4.38.१० ॥ <br>
एवं प्रिये निगदितं सतीदर्पविमोचनम् ॥ <br>
तस्या जन्मान्तरं नित्यं दर्पभङ्गश्च श्रूयताम् ॥ ११ ॥ <br>
लेभे जन्म सती शीघ्रं जठरे शैलयोषितः ॥ <br>
शिवस्तस्याश्चिताभस्म चास्थि जग्राह भक्तितः ॥ १२ ॥ <br>
चकार मालामस्थ्नां च भस्मना तनुलेपनम् ॥ <br>
स्मारंस्मारं सतीं प्रेम्णा भ्रामंभ्रामं पुनःपुनः ॥ १३ ॥ <br>
सुषाव मेना तां देवीमतीव सुमनोहराम् ॥ <br>
सृष्टौ विधातुस्तस्याश्च ह्युपमा नास्ति कुत्र च ॥ १४ ॥ <br>
गुणप्रसूर्गुणान्सर्वान्सर्वरूपान्बिभर्त्ति सा ॥ <br>
सर्वाश्च देवपत्न्यस्तत्कलां नार्हन्ति षोडशीम् ॥ १५ ॥ <br>
बभूव वर्द्धमाना सा शुक्ले चन्द्रकला यथा ॥ <br>
अतीव यौवनस्था च शैलगेहे दिनेदिने ॥ १६ ॥ <br>
बभूवाकाशवाणी च तां संबोध्य जगत्प्रसूम् ॥ <br>
शिवे शिवं च तपसा कठोरेण लभेति च ॥१७॥ <br>
विनेश्वरं न तपसा प्राप्ता हि गर्भसम्भवम् ॥ <br>
प्रहस्य तस्थौ श्रुत्वेति सा च यौवनगर्विता ॥१८॥ <br>
मम जन्मान्तरीयं च भस्मास्थि च बिभर्ति यः ॥ <br>
स मां प्रौढां कथं दृष्ट्वा न गृह्णात्यत्र जन्मनि ॥१९॥ <br>
यो विदग्धश्च ब्रह्माण्डं बभ्राम मम शोकतः ॥ <br>
स कथं मां न गृह्णाति दृष्ट्वा परमसुन्दरीम् ॥ 4.38.२० ॥ <br>
दक्षयज्ञं यो बभञ्ज मम हेतोः कृपानिधिः ॥ <br>
स कथं मां न गृह्णाति पत्नीं जन्मनिजन्मनि ॥ २१ ॥ <br>
या यस्य पत्नी यो यस्या भर्ता प्राक्तनतः पुरा ॥ <br>
कुतो विश्वे तयोर्भेदो निषेको नान्यथा भवेत् ॥ २२ ॥ <br>
सर्वरूपगुणाधारं मत्वा स्वमतिमानतः ॥ <br>
न चकार तपः साध्वी न विज्ञाय तमीश्वरम् ॥ २३ ॥ <br>
सुन्दरीषु च सर्वासु मत्तो नास्त्येव सुन्दरी ॥ <br>
हृदीति मत्वा गर्वेण न चकार तपः शिवा ॥ २४ ॥ <br>
रूपयौवनवेषाणां पुमान्ग्राही स्वयोषिताम् ॥ <br>
शिवो मच्छ्रुतिमात्रेण मां गृह्णाति विना तपः ॥ २९ ॥ <br>
हृदीति मत्वा गिरिजा तस्थौ हिमगिरेर्गृहे ॥ <br>
शश्वत्सहचरीमध्ये क्रीडोन्मत्ता दिवानिशम् ॥ २६ ॥ <br>
एतस्मिन्नन्तरे तूर्णं दूतः शैलेन्द्रसंसदि ॥ <br>
उवाचागत्य मधुरं तत्पुरः संपुटाञ्जलिः ॥ २७ ॥ <br>
दूत उवाच ॥ <br>
उत्तिष्ठोत्तिष्ठ शैलेन्द्र गच्छाक्षयवटान्तिकम् ॥ <br>
आजगाम महादेवः सगणो वृषवाहनः ॥ २८ ॥ <br>
मधुपर्कादिकं दत्त्वा भक्तिनम्रात्मकन्धरः ॥ <br>
पूजनं कुरु शैलेन्द्रं देवेन्द्रं तमतीन्द्रियम् ॥ २९ ॥ <br>
सिद्धिस्वरूपं सिद्धेशं योगीन्द्राणां गुरोर्गुरुम् ॥ <br>
मृत्युञ्जयं कालकालं ब्रह्मज्योतिः सनातनम् ॥ 4.38.३० ॥<br>
परमात्मस्वरूपं च सगुणं निर्गुणं विभुम् ॥ <br>
भक्तध्यानार्थममलं दधानं देहमीश्वरम् ॥ ॥३१॥ <br>
शैलो दूतवचः श्रुत्वा समुत्तस्थौ मुदाऽन्वितः ॥ <br>
मधुपर्कादिकं नीत्वा जगाम शङ्करान्तिकम् ॥ ३२ ॥ <br>
देवी दूतवचः श्रुत्वा प्रसन्नवदनेक्षणा ॥ <br>
हृदीति मेने मद्धेतोराजगाम महेश्वरः ॥ ३३ ॥ <br>
चकार वेषमतुलं दधार वस्त्रमुत्तमम्॥ <br>
रत्नेन्द्रसारालंकारान्रत्नमालां  मनोहराम् ॥ ३४ ॥ <br>
पारिजातप्रसूनानां मालां चन्दनसंयुताम् ॥ <br>
चकार शङ्करार्थं च मत्वा मालां मनोहराम्॥३५॥ <br>
रत्नसिंहासनस्था सा ददर्श दर्पणे मुखम् ॥ <br>
कस्तूरीबिन्दुना सार्द्धं सिन्दूरबिन्दुभूषितम् ॥ ३६॥ <br>
आरक्त नेत्रयुगलं निर्मलाञ्जनसंयुतम्॥ <br>
शरन्मध्याह्नममलं यथालिपंक्तिवेष्टितम्॥३७॥ <br>
सुकोमलौष्ठयुगुलं ताम्बूलरागसंयुतम्॥ <br>
अतीव सुन्दरं रम्यपक्वबिंबफलं यथा॥३८॥<br>
रत्नकुंडलदीप्त्या च गंडस्थलविराजितम् ॥ <br>
सूर्योदयेन ज्वलितं सुमेरुशिखरं यथा ॥३९॥ <br>
अत्यनिर्वचनीयं च दन्तपंक्तिमनोहरम् ॥ <br>
यथा मुक्तासमूहं च सजलं जलदागमे॥4.38.४०॥<br>
गजमुक्तासमायुक्तं सुचारुनासिकोत्तमम् ॥ <br>
सुशोभितं यथा मेरुं स्वर्णदीजलधारया॥४१ ॥ <br>
मालतीमाल्यसंयुक्तकबरीभारसंयुतम्॥<br>
बकपंक्तिसुशोभाढ्यं नवीनं जलदं यथा ॥ ४२ ॥ <br>
तप्तकाञ्चन वर्णाभं चारुवक्षःस्थलोज्ज्वलम् ॥ <br>
रत्नेन्द्रसारहाराक्तं कस्तूरीकुङ्कुमान्वितम् ॥४३॥ <br>
चारुचम्पकवर्णाभं स्तनयुग्मं मनोहरम् ॥ <br>
बदरीफलतुल्यं च चारुपत्रकशोभितम् ॥४४॥ <br>
मध्यं मनोहरं क्षीणं निम्ननाभिस्थलोज्ज्वलम्॥<br>
अतीव सुन्दरं रम्यमुदरं वर्तुलाकृति ॥ ४५ ॥ <br>
रम्भास्तंभविनिंद्यैकमूरुयुग्मं मनोहरम् ॥<br>
कामालयं सुकठिनं निगूढमंशुकेन च॥ ४६ ॥ <br>
स्थलपद्मप्रभामुष्टपदयुग्मं मनोहरम्॥<br>
रत्नपाशकसंयुक्तं सिद्धालक्तकभूषितम् ॥ ४७ ॥ <br>
दधतं रत्नमञ्जीरं राजहंसानुकारि च॥ <br>
रत्नेन्द्रसाराभरणं निर्मितं विश्वकर्मणा ॥ ४८ ॥ <br>
करं सुकोमलतरं सुन्दरं कनकप्रभम् ॥ <br>
रत्नकङ्कणकेयूरशंखभूषणभूषितम् ॥४९॥ <br>
बिभ्रत्सद्रत्नमुकुरं लीलाकमलमुज्ज्वलम्॥<br>
रत्नाङ्गुलीयमतुलं दधतं सुमनोहरम् ॥ 4.38.५० ॥ <br>
दृष्ट्वा स्वरूपमतुलं दध्यौ शङ्करमीश्वरम् ॥ <br>
विशिष्य मनसा शश्वद्भर्तुश्चरणपङ्कजम् ॥ ५१ ॥ <br>
पितरं मातरं बन्धुं साध्वीवर्गं सहोदरम् ॥ <br>
अन्तरे सा न सस्मार किंचिदेव शिवं विना ॥५२॥ <br>
अथ शैलेश्वरस्तत्र ददर्श चन्द्रशेखरम् ॥ <br>
स्वर्णदीपुलिनाद्रम्यादुत्पतन्तं च सस्मितम् ॥ ५३ ॥ <br>
दधतं संस्कृतां मालां जपन्तं मम नामकम् ॥ <br>
तप्तस्वर्णप्रभाजुष्टजटाराशि विराजितम् ॥ ५४ ॥ <br>
वृषभस्थं शूलपाणिं सर्वभूषणराजितम् ॥ <br>
नागयज्ञोपवीतं च सर्पभूषणभूषितम् ॥ ५५ ॥ <br>
शुद्धस्फटिकसंकाशं व्याघ्रचर्मधरं परम् ॥ <br>
विभूतिभूषिताङ्गं तमस्थिमालं दिगम्बरम् ॥५६॥ <br>
पञ्चवक्त्रं त्रिनयनं सूर्यकोटिसमप्रभम् ॥ <br>
ददर्श रुद्रान्परितो ज्वलतो ब्रह्मतेजसा ॥ ५७ ॥ <br>
शिववामे महाकालं दक्षिणे नन्दिकेश्वरम् ॥ <br>
भूतप्रेतपिशाचांश्च कूष्माण्डान्ब्रह्मराक्षसान् ॥५८॥ <br>
वेतालान्क्षेत्रपालांश्च भैरवान्भीमविक्रमान् ॥ <br>
सनकं च सनन्दं च कुमारं च सनातनम् ॥ ५९ ॥ <br>
जैगीषव्यं देवलं च काणादं गौतमं तथा ॥ <br>
पिप्पलादं कणखनं वोढुं पञ्चशिखं कठम् ॥ 4.38.६० ॥ <br>
जाजलिं करखं कर्णं लोमशं सूर्यवर्चसम् ॥ <br>
कात्यायनं पाणिनिं च शंखं दुर्वाससं ततः ॥ ६१ ॥ <br>
शातातपं पारिभद्रमष्टावक्रं मरुद्भवम् ॥ <br>
एतान्पुरोगमान्नत्वा प्रणनाम शिवं गिरिः ॥ ६२ ॥ <br>
मूर्ध्ना निपत्य भूमौ स दण्डवत्संपुटाञ्जलिः ॥ <br>
अथो अनल्पया भक्त्या धृत्वा तच्चरणाम्बुजम् ॥ <br>
ननाम चाश्रुनेत्रः स पुलकाञ्चितविग्रहः ॥ ६३ ॥ <br>
धर्मदत्तेन स्तोत्रेण तुष्टाव परमेश्वरम् ॥ <br>
तुष्टे ब्राह्मे दिनेऽतीते पुष्करे सूर्यपर्वणि ॥ ६४ ॥ <br>
हिमालय उवाच ॥ <br>
त्वं ब्रह्मा सृष्टिकर्ता च त्वं विष्णुः परिपालकः ॥६५॥ <br>
त्वं शिवः शिवदोऽनन्तः सर्वसंहारकारकः ॥ <br>
त्वमीश्वरो गुणातीतो ज्योतीरूपः सनातनः ॥ ६६ ॥ <br>
प्रकृतः प्रकृतीशश्च प्राकृतः प्रकृतेः परः ॥ <br>
नानारूपविधाता त्वं भक्तानां ध्यानहेतवे ॥ <br>
येषु रूपेषु यत्प्रीतिस्तत्तद्रूपं बिभर्षि च ॥६७॥ <br>
सूर्यस्त्वं सृष्टिजनक आधारः सर्वतेजसाम् ॥ <br>
सोमस्त्वं सस्यपाता च सततं शीतरश्मिना॥६८॥ <br>
वायुस्त्वं वरुणस्त्वं च त्वमग्निः सर्वदाहकः ॥ <br>
इन्द्रस्त्वं देवराजश्च कालो मृत्युर्यमस्तथा ॥ ॥६९॥ <br>
मृत्युञ्जयो मृत्युमृत्युः कालकालो यमान्तकः ॥ 4.38.७० ॥ <br>
वेदस्त्वं वेदकर्ता च वेदवेदाङ्गपारगः ॥ <br>
विदुषां जनकस्त्वं च विद्वांश्च विदुषां गुरुः ॥७१॥ <br>
मन्त्रस्त्वं हि जपस्त्वं हि तपस्त्वं तत्फलप्रदः ॥<br>
वाक् त्वं वागधिदेवी त्वं तत्कर्ता तद्गुरुः स्वयम् ॥७२॥ <br>
अहो सरस्वतीबीजं कस्त्वां स्तोतुमिहेश्वरः ॥ <br>
इत्येवमुक्त्वा शैलेन्द्रस्तस्थौ धृत्वा पदाम्बुजम् ॥७३॥ <br>
तत्रोवास तमाबोध्य चावरुह्य वृषाच्छिवः ॥ <br>
स्तोत्रमेतन्महापुण्यं त्रिसन्ध्यं यः पठेन्नरः ॥ ७४ ॥ <br>
मुच्यते सर्वपापेभ्यो भयेभ्यश्च भवार्णवे ॥ <br>
अपुत्रो लभते पुत्रं मासमेकं पठेद्यदि ॥७५॥ <br>
भार्याहीनो लभेद्भार्यां  सुशीलां सुमनोहराम्॥ <br>
चिरकालगतं वस्तु लभते सहसा ध्रुवम् ॥ ७६ ॥ <br>
राज्यभ्रष्टो लभेद्राज्यं शंकरस्य प्रसादतः ॥ <br>
कारागारे श्मशाने च शत्रुग्रस्तेऽतिसंकटे॥७७॥ <br>
गभीरेऽतिजलाकीर्णे भग्नपोते विषादने ॥<br>
रणमध्ये महाभीते हिंस्रजन्तुसमन्विते ॥ ७८ ॥ <br>
सर्वतो मुच्यते स्तुत्वा शंकरस्य प्रसादतः ॥ ७९ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे ऽष्टत्रिंशोऽध्यायः ॥ ३८ ॥ <br>
<br>
