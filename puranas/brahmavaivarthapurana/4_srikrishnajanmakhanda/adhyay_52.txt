।। श्रीकृष्ण उवाच ।। <br>
सर्वेषां दर्पभङ्गश्च कथितश्च श्रुतस्त्वया ।। <br>
क्षुद्राणां महतां चैव कृत एव न संशयः ।।१ ।। <br>
अधुना च समुत्तिष्ठ गच्छ वृन्दावनं वनम् ।। <br>
गोपिका विरहार्ताश्च शीघ्रं पश्यामि सुन्दरि ।।२ ।। <br>
श्रीनारायण उवाच ।। <br>
इत्येवं वचनं श्रुत्वा मानिनी रसिकेश्वरी ।। <br>
उवाच कृष्णं नय मां न शक्ता गंतुमीश्वर ।। ३ ।। <br>
राधिका वचनं श्रुत्वा प्रहस्य मधुसूदनः ।। <br>
मामारुहेत्येवमुक्त्वा सोऽन्तर्धानं चकार ह ।।४।। <br>
सा मनोयायिनी राधा कृत्वा च रोदनं क्षणम्।। <br>
इतस्ततस्तमन्वेष्य वृन्दारण्यं जगाम सा ।।९।। <br>
विवेश चन्दनवनं रुदन्ती शोककातरा ।। <br>
ददर्श गोपिकास्तत्र शोकार्ता भयविह्वलाः।। ।।६।। <br>
ताम्रास्या पूर्णनयना भ्रमन्ती सर्वकाननम् ।। <br>
नाथ नाथेति कुर्वन्तीर्निराहारा रुषाऽन्विताः ।। ७ ।। <br>
ता दृष्ट्वा राधिका सा च प्रेमविच्छेदकातरा ।। <br>
कथयामास वृत्तान्तं मलयभ्रमणादिकम्।। ८ ।। <br>
ताभिः सार्धं च सा राधा रुरोद विरहातुरा ।। <br>
हा नाथनाथेत्युच्चार्य विलप्य च मुहुर्मुहुः ।। ९ ।। <br>
विनिन्द्य कृष्णं कोपेन तर्जयामास च क्षणम् ।। <br>
क्षणं शरीरमुत्स्रष्टुं कोपात्सर्वाः समुद्यताः ।। ।। 4.52.१० ।। <br>
एतस्मिन्नंतरे कृष्णस्तत्र चन्दनकानने ।। <br>
स्वात्मानं दर्शयामास राधिकां गोपिकागणम् ।। ११ ।। <br>
राधा गोपाङ्गनाभिश्च दृष्ट्वा प्राणेश्वरं मुदा ।। <br>
सस्मिता च प्रदुद्राव पुलकाञ्चितविग्रहा ।।१२।। <br>
तूर्णं कृष्णं समाश्लिष्य जहार मुरलीं रुषा ।। <br>
मालां च पीतवसनं भग्नं कृत्वा च मानिनी ।। १३ ।। <br>
पुनः संधारयामास वस्त्रं मालां मनोहराम् ।। <br>
विनोदमुरलीं तुष्टा वृन्दावनविनोदिनी ।। १४।। <br>
चन्दनागुरुकस्तूरीकुङ्कुमाक्तं चकार तम् ।। <br>
मुहुर्मुहुर्मुखं वीक्ष्य चुचुम्ब परमादरम् ।।१ ५।। <br>
क्षणं संतर्जयामास क्षणं स्तोत्रं चकार ह।। <br>
सकर्पूरं च ताम्बूलं क्षणं तस्मै मुदा ददौ ।। १६ ।। <br>
अथ गोपाङ्गनाः सर्वा रुरुदुः प्रेमविह्वलाः ।। <br>
सर्वं निवेदनं चक्रुः स्वदुःखं विरहोद्भवम् ।।१७।। <br>
देहत्यागं च स्नानं च स्वाहारस्य विसर्जनम् ।। <br>
वनेवनेऽहर्निशं च शश्वद्भ्रमणमेव च।।१८।।<br>
क्षणं तं भर्त्सयामासुः स्तोत्रं चक्रुः क्षणं मुदा।। <br>
क्षणं ददुर्भूषणं च क्षणं तस्मै च चन्दनम् ।।१९।। <br>
काश्चिदूचुः प्राणचोरं पश्य रक्षेति संततम् ।। <br>
एवं पुनर्न कर्त्तव्य मनेनेति च काश्चन ।। 4.52.२० ।। <br>
काश्चिदूचुरिमं मध्ये यूयं कुरुत सत्वरम् ।। <br>
निबद्धं प्रेमपाशेन हृदये चेति काश्चन ।। २१ ।। <br>
काश्चिदूचुरयं नास्ति प्रतीतिर्न कदाचन।।<br>
यत्नाच्चेतनचोरं च पश्य पश्येति काश्चन ।।२२।। <br>
काश्चिदूचुर्निष्ठुरोऽयं नरघातीति कोपतः।। <br>
न पुनर्वदते मां च काश्चनेति च नारद ।।२३।। <br>
निर्जनानि च रम्याणि यानि यानि वनानि च ।। <br>
भ्रमेयुर्गोपिकास्तानि कृष्णेन सह कौतुकात् ।। २४ ।। <br>
एवं तं गोपिकाः सर्वा मध्ये कृत्वा सदीश्वरम् ।। <br>
ययुर्वनान्तरे यत्र सुरम्यं रासमण्डलम्।।२९।।<br>
रासं गत्वा स्वर्णपीठे तस्थौ स रसिकेश्वरः ।। <br>
निशि भाति यथाऽऽकाशे चन्द्रस्तारागणैः सह ।।२६।। <br>
नानामूर्तीर्विधायात्र सह ताभिर्जनार्दनः ।। <br>
चकार च पुनः क्रीडां कामुकीनां मनोहराम् ।। २७ ।। <br>
स्वयं राधां करे धृत्वा पूर्वोक्तं रतिमन्दिरम् ।। <br>
विश्वकर्मविनिर्माणमारुरोह स्मरातुरः।।२८।।<br>
चन्दनागुरुकस्तूरीकुङ्कुमाक्तं सुवासितम् ।। <br>
तत्र चम्पकतल्पे स सुष्वाप च तया सह ।। २९ ।। <br>
नानाप्रकारशृङ्गारं कामशास्त्रविशारदः ।। <br>
चकार कामी क्रीडां च कामिन्या सह कौतुकी ।।4.52.३०।। <br>
बभूव सुरतिस्तत्र सुचिरं च तयोर्मुने ।। <br>
रतिनिष्ठा तयो रम्या विरतिर्नास्ति तत्क्षणम् ।। ३१ ।। <br>
एवं तौ तस्थतुस्तत्र राधाकृष्णौ रसोत्सुकौ ।। <br>
तस्थुस्ता गोपिकाभिश्च सुरतौ कृष्णमूर्तयः ।। ३२ ।। <br>
नारद उवाच ।। <br>
आदौ राधां समुच्चार्य पश्चात्कृष्णं विदुर्बुधाः ।। <br>
निमित्तमस्य मां भक्तं वद भक्तजनप्रिय ।।३३ ।। <br>
श्रीनारायण उवाच ।। <br>
निमित्तमस्य त्रिविधं कथयामि निशामय ।। <br>
जगन्माता च प्रकृतिः पुरुषश्च जगत्पिता ।। ३४ ।। <br>
गरीयसी त्रिजगतां माता शतगुणैः पितुः ।। <br>
राधाकृष्णेति गौरीशेत्येवं शब्दः श्रुतौ श्रुतः ।। ३५ ।। <br>
कृष्णराधेशगौरीति लोके न च कदा श्रुतः ।। <br>
प्रसीद रोहिणीचन्द्र गृहाणार्घ्यमिदं मम ।। ३६ ।<br>
गृहाणार्घ्यं मया दत्तं संज्ञया सह भास्कर ।। <br>
प्रसीद कमलाकान्त गृहाण मम पूजनम् ।। ३७ ।। <br>
इति दृष्टं सामवेदे कौथुमे मुनिसत्तम ।। <br>
राशब्दोच्चारणादेव स्फीतो भवति माधवः ।। ३८ ।। <br>
धाशब्दोच्चारतः पश्चाद्धावत्येव ससंभ्रमः ।। <br>
आदौ पुरुषमुच्चार्य पश्चात्प्रकृतिमुच्चरेत् ।। ३९ ।। <br>
स भवेन्मातृघाती च वेदातिक्रमणे मुने ।। <br>
त्रैलोक्ये भारतं धन्यं कर्मक्षेत्रं च पुण्यदम् ।। 4.52.४० ।। <br>
ततो वृन्दावनं पुण्यं राधापादाब्जरेणुना ।। <br>
षष्टिवर्षसहस्राणि तपस्तप्तं च वेधसा ।।<br>
राधिका चरणाम्भोजपादरेणूपलब्धये ।। ४१ ।। <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधामाधवयो रासवर्णनं नाम द्विपञ्चाशत्तमोऽध्यायः ।। ५२ ।।   <br>
<br>
