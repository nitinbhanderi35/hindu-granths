श्रीनारायण उवाच ॥ <br>
एकदा कृष्णसहितो नन्दो वृन्दावनं ययौ॥<br>
तत्रोपवनभाण्डीरे चारयामास गोधनम्॥१॥ <br>
सरः सुस्वादुतोयं च पाययामास तत्पपौ ॥ <br>
उवास वृक्षमूले च बालं कृत्वा स्ववक्षसि ॥ २ ॥ <br>
एतस्मिन्नन्तरे कृष्णो मायामानुषविग्रहः ॥ <br>
चकार माययाऽकस्मान्मेघाच्छन्नं नभो मुने ॥ ३ ॥ <br>
मेघावृतं नभो दृष्ट्वा श्यामलं काननान्तरम्॥<br>
झंझावातं महाशब्दं वज्रशब्दं च दारुणम्॥४॥ <br>
वृष्टिधारामतिस्थूलां कम्पमानांश्च पादपान्॥ <br>
दृष्ट्वैवं पतितस्कन्धान्नन्दो भयमवाप ह॥५॥<br>
कथं यास्यामि गोवत्सान्विहाय स्वाश्रमं बत॥ <br>
गृहं यदि न यास्यामि भविता बालकस्य किम् ॥६॥<br>
एवं नन्दे प्रवदति रुरोद श्रीहरिस्तदा॥<br>
पयोभिया हरिश्चैव पितुः कण्ठं दधार सः॥७॥<br>
एतस्मिन्नन्तरे राधाऽऽजगाम कृष्ण सन्निधिम् ॥ <br>
गमनं कुवनी राजहंसखञ्जनगञ्जनम् ॥८॥ <br>
शरत्पार्वणचन्द्राभामुष्टवक्त्रमनोहरा ॥ <br>
शरन्मध्याह्नपद्मानां शोभामोचनलोचना ॥ ९ ॥ <br>
परितस्तारकापक्ष्मविचित्रकज्जलोज्ज्वला ॥ <br>
खगेन्द्रचञ्चुचारुश्रीशंसानाशकनासिका ॥ 4.15.१० ॥ <br>
तन्मध्यस्थलशोभार्ह स्थूलमुक्ताफलोज्ज्वला॥<br>
कबरीवेषसंयुक्ता मालतीमाल्यवेष्टिता ॥११॥ <br>
ग्रीष्ममध्याह्नमार्तण्डप्रभामुष्टककुण्डला ॥ <br>
पक्वबिम्बफलानां च श्रीमुष्टाधरयुग्मका॥१२॥ <br>
मुक्तापङ्क्तिप्रभातैकदन्तपङ्क्तिसमुज्ज्वला ॥ <br>
ईषत्प्रफुल्लकुन्दानां सुप्रभानाशकस्मिता ॥१३॥<br>
कस्तूरीबिन्दुसंयुक्त सिन्दूरबिन्दुभूषिता॥<br>
कपालं मल्लिकायुक्तं बिभ्रती श्रीयुतं सती॥१४॥ <br>
सुचारुवर्तुलाकारकपोलपुलकान्विता ॥ <br>
मणिरत्नेन्द्रसाराणां हारोरःस्थलभूषिता ॥ १५ ॥ <br>
सुचारुश्रीफलयुगकठिनस्तनसंगता ॥ <br>
पत्रावलीश्रिया युक्ता दीप्ता सद्रत्नतेजसा ॥१६॥ <br>
सुचारुवर्तुलाकारमुदरं सुमनोहरम् ॥ <br>
विचित्रत्रिवलीयुक्तं निम्ननाभिं च बिभ्रती ॥ १७ ॥ सद्रत्नसाररचितमेखलाजालभूषिता ॥ <br>
कामास्त्रसारभ्रूभङ्गयोगीन्द्रचित्तमोहिनी ॥ १८ ॥ <br>
कठिनश्रोणियुगलं धरणीधरनिन्दितम् ॥ <br>
स्थलपद्मप्रभामुष्टचरणं दधती मुदा ॥ ॥ १९ ॥ <br>
रत्नभूषणसंयुक्तं यावकद्रवसंयुतम् ॥ <br>
मणीन्द्रशोभासंमुष्टसालक्तकपुनर्भवम् ॥ 4.15.२० ॥ <br>
सद्रत्नसाररचितक्वणन्मञ्जीर रञ्जितम् ॥ <br>
रत्नकङ्कणकेयूरचारुशङ्खविभूषिता ॥ २१ ॥ <br>
रत्नाङ्गुलीयनिकरवह्निशुद्धांशुकोज्वला ॥ <br>
चारुचम्पकपुष्पाणां प्रभा मुष्टकलेवरा ॥ २२ ॥ <br>
सहस्रदलसंयुक्तक्रीडाकमलमुज्ज्वलम् ॥ <br>
श्रीमुखश्रीदर्शनार्थं बिभ्रती रत्नदर्पणम् ॥ २३ ॥ <br>
दृष्ट्वा तां निर्जने नन्दो विस्मयं परमं ययौ ॥ <br>
चन्द्रकोटिप्रभामुष्टां भासयन्तीं दिशो दश ॥ २४ ॥ <br>
ननाम तां साश्रुनेत्रो भक्तिनम्रात्मकन्धरः ॥ <br>
जानामि त्वां गर्गमुखात्पद्माधिकप्रियां हरेः ॥ २५ ॥ <br>
जानामीमं महाविष्णोः परं निर्गुणमच्युतम् ॥ <br>
तथापि मोहितोऽहं च मानवो विष्णुमायया ॥ २६ ॥ <br>
गृहाण प्राणनाथं च गच्छ भद्रे यथासुखम् ॥ <br>
पश्चाद्दास्यसि मत्पुत्रं कृत्वा पूर्णमनोरथम् ॥ २७ ॥ <br>
इत्युक्त्वा प्रददौ तस्यै रुदन्तं बालकं भिया ॥ <br>
जग्राह बालकं राधा जहास मधुरं सुखात् ॥ २८ ॥ <br>
उवाच नन्दं सा यत्नान्न प्रकाश्यं रहस्यकम् ॥ <br>
अहं दृष्टा त्वया नन्द कतिजन्मफलोदयात् ॥ २९ ॥ <br>
प्राज्ञस्त्वं गर्गवचनात्सर्वं जानासि कारणम् ॥ <br>
अकथ्यमावयोर्गोप्यं चरितं गोकुले व्रज ॥ 4.15.३० ॥ <br>
वरं वृणु व्रजेश त्वं यत्ते मनसि वाञ्छितम् ॥ <br>
ददामि लीलया तुभ्यं देवानामपि दुर्लभम् ॥ ३१ ॥ <br>
राधिकावचनं श्रुत्वा तामुवाच व्रजेश्वरः ॥ <br>
युवयोश्चरणे भक्तिं देहि नान्यत्र मे स्पृहा ॥ ३२ ॥ <br>
युवयोः सन्निधौ वासं दास्यसि त्वं सुदुर्लभम् ॥ <br>
आवाभ्यां देहि जगतामम्बिके परमेश्वरि ॥ ३३ ॥ <br>
श्रुत्वा नन्दस्य वचनमुवाच परमेश्वरी ॥ <br>
दास्यामि दास्यमतुलमिदानीं भक्तिरस्तु ते ॥ ३४ ॥ <br>
आवयोश्चरणाम्भोजे युवयोश्च दिवानिशम् ॥ <br>
प्रफुल्लहृदये शश्वत्स्मृतिरस्तु सुदुर्लभा ॥ ३९ ॥ <br>
माया युवां च प्रच्छन्नौ न करिष्यति मद्वरात् ॥ <br>
गोलोके यास्यथान्ते च विहाय मानवीं तनुम् ॥ ३६ ॥ <br>
एवमुक्त्वा तु सानन्दं कृत्वा कृष्णं स्ववक्षसि ॥ <br>
दूरं निनाय श्रीकृष्णं बाहुभ्यां च यथेप्सितम् ॥ ३७ ॥ <br>
कृत्वा वक्षसि तं कामाच्छ्लेषंश्लेषं चुचुम्ब च ॥ <br>
पुलकाङ्कितसर्वाङ्गो सस्मार रासमण्डलम् ॥ ३८ ॥ <br>
एतस्मिन्नन्तरे राधा मायासद्रत्नमण्डपम् ॥ <br>
ददर्श रत्नकलशशतेन च समन्वितम् ॥ ३९ ॥ <br>
नानाविचित्रचित्राढ्यं चित्रकाननशोभितम् ॥ <br>
सिन्दूराकारमणिभिः स्तम्भसंघैर्विराजितम् ॥ 4.15.४० ॥ <br>
चन्दनागुरुकस्तृरीकुङ्कुमद्रवयुक्तया ॥ <br>
संयुक्तं मालतीमालासमूहपुष्पशय्यया ॥ ४१ ॥ <br>
नानाभोगसमायुक्तं दिव्यदर्पणसंयुतम् ॥ <br>
मणीन्द्रमुक्तामाणिक्यमालाजालैर्विभूषितम् ॥ ४२ ॥ <br>
मणीन्द्रसाररचितकपाटेन समन्वितम् ॥ <br>
भूषितं भूषितैर्वस्त्रैः पताकानिकरैर्वरैः ॥ <br>
कुङ्कुमाकारमणिभिः सप्तसोपानसंयुतम् ॥ ४३ ॥ <br>
युक्तं षट्पदसंयुक्तैः पुष्पोद्यानं च पुष्पितैः ॥ <br>
सा देवी मण्डपं दृष्ट्वा जगामाभ्यन्तरं मुदा ॥ ४४ ॥ <br>
ददर्श तत्र ताम्बूलं कर्पूरादिसमन्वितम् ॥<br>
जलं च रत्नकुम्भस्थं स्वच्छं शीतं मनोहरम् ॥ ४९ ॥ <br>
सुधामधुभ्यां पूर्णानि रत्नकुम्भानि नारद ॥ <br>
पुरुषं कमनीयं च किशोर श्यामसुन्दरम् ॥४६॥ <br>
कोटिकन्दर्पलीलाभं चन्दनेन विभूषितम् ॥ <br>
शयानं पुष्पशय्यायां सस्मितं सुमनोहरम् ॥४७॥ <br>
पीतवस्त्रपरीधानं प्रसन्नवदनेक्षणम् ॥ <br>
मणीन्द्रसारनिर्माणं क्वणन्मञ्जीररञ्जितम् ॥ ४८ ॥ सद्रत्नसारनिर्माणकेयूरवलयान्वितम् ॥ <br>
मणीन्द्रकुण्डलाभ्यां च गण्डस्थलविराजितम् ॥ ४९ ॥ <br>
कौस्तुभेन मणीन्द्रेण वक्षःस्थलसमुज्ज्वलम् ॥ शरत्पार्वणचंद्रास्यप्रभामुष्टमुखोज्ज्वलम् ॥ 4.15.५० ॥ <br>
शरत्प्रफुल्लकमलप्रभामोचनलोचनम् ॥ <br>
मालतीमाल्यसंश्लिष्टशिखिपिच्छसुशोभितम् ॥ ५१ ॥ <br>
त्रिवंकचूडां बिभ्रन्तं पश्यन्तं रत्नमन्दिरम् ॥ <br>
क्रोडं बालकशून्यं च दृष्ट्वा तं नवयौवनम् ॥ ५२ ॥ <br>
सर्वस्मृतिस्वरूपा सा तथापि विस्मयं ययौ ॥ <br>
रूपं रासेश्वरी दृष्ट्वा मुमोह सुमनोहरम् ॥ ५३ ॥ <br>
कामाच्चक्षुश्चकोराभ्यां मुखचन्द्रं पपौ मुदा ॥ <br>
निमेषरहिता राधा नवसंगमलालसा ॥ ५४ ॥ <br>
पुलकाङ्कितसर्वाङ्गी सस्मिता मदनातुरा ॥ <br>
तामुवाच हरिस्तत्र स्मेराननसरोरुहाम् ॥ <br>
नवसंगमयोग्यां च पश्यन्तीं वक्रचक्षुषा ॥ ५५ ॥ <br>
श्रीकृष्ण उवाच ॥ <br>
राधे स्मरसि गोलोकवृत्तान्तं सुरसंसदि ॥ ५६ ॥ <br>
अद्य पूर्णं करिष्यामि स्वीकृतं यत्पुरा प्रिये ॥ <br>
त्वं मे प्राणाधिका राधे प्रेयसी च वरानने ॥ ५७ ॥ <br>
यथा त्वं च तथाऽहं च भेदो हि नावयोर्ध्रुवम् ॥ <br>
यथा क्षीरे च धावल्यं यथाऽग्नौ दाहिका सति ॥ ५८ ॥ <br>
यथा पृथिव्यां गन्धश्च तथाऽहं त्वयि संततम् ॥ <br>
विना मृदा घटं कर्तुं विना स्वर्णेन कुण्डलम् ॥ ५९ ॥ <br>
कुलालः स्वर्णकारश्च नहि शक्तः कदाचन ॥ <br>
तथा त्वया विना सृष्टिमहं कर्तुं न च क्षमः ॥ 4.15.६० ॥ <br>
सृष्टेराधारभूता त्वं बीजरूपोऽहमच्युतः ॥ <br>
आगच्छ शयने साध्वि कुरु वक्षःस्थले हि माम् ॥ ६१ ॥ <br>
त्वं मे शोभा स्वरूपाऽसि देहस्य भूषणं यथा ॥ <br>
कृष्णं वदान्त मां लोकास्त्वयैव रहितं यदा ॥ ६२ ॥ <br>
श्रीकृष्णं च तदा तेऽपि त्वयैव सहितं परम् ॥ <br>
त्वं च श्रीस्त्वं च संपत्तिस्त्वमाधारस्वरूपिणी ॥ ६३ ॥ <br>
सर्वशक्तिस्वरूपासि सर्वरूपोऽहमक्षरः ॥ <br>
यदा तेजःस्वरूपोऽहं तेजोरूपाऽसि त्वं तदा ॥ ६४ ॥<br>
न शरीरी यदाहं च तदा त्वमशरीरिणी ॥ <br>
सर्वबीजस्वरूपोऽहं सदा योगेन सुन्दरि ॥ ६५ ॥ <br>
त्वं च शक्तिस्वरूपा च सर्वस्त्रीरूपधारिणी ॥ <br>
ममाङ्गांशस्वरूपा त्वं मूलप्रकृतिरीश्वरी ॥ ६६ ॥ <br>
शक्त्या बुद्ध्या च ज्ञानेन मया तुल्या वरानने ॥ <br>
आवयोर्भेदबुद्धिं च यः करोति नराधमः ॥ ६७ ॥ <br>
तस्य वासः कालसूत्रे यावच्चन्द्रदिवाकरौ ॥ <br>
पूर्वान्सप्त परान्सप्त पुरुषान्पातयत्यधः ॥ ६८ ॥ <br>
कोटिजन्मार्जितं पुण्यं तस्य नश्यति निश्चितम् ॥ <br>
अज्ञानादावयोर्निन्दां ये कुर्वन्ति नराधमाः ॥ ६९ ॥ <br>
पच्यन्ते नरके घोरे यावच्चन्द्रदिवाकरौ ॥ <br>
राशब्दं कुर्वतस्त्रस्तो ददामि भक्तिमुत्तमाम् ॥ 4.15.७० ॥ <br>
धाशब्दं कुर्वतः पश्चाद्यामि श्रवणलोभतः ॥ <br>
ये सेवन्ते च दत्त्वा मामुपचारांश्च षोडश ॥ <br>
यावजीवनपर्यन्तं या प्रीतिर्जायते मम ॥ ७१ ॥ <br>
सा प्रीतिर्मम जायेत राधाशब्दात्ततोऽधिका ॥ <br>
प्रिया न मे तथा राधे राधावक्ता ततोऽधिकः ॥ ७२ ॥ <br>
ब्रह्मानन्तः शिवो धर्मो नरनारायणावृषी ॥ <br>
कपिलश्च गणेशश्च कार्त्तिकेयश्च मत्प्रियः ॥ ७३ ॥ <br>
लक्ष्मीः सरस्वती दुर्गा सावित्री प्रकृतिस्तथा॥ <br>
मम प्रियाश्च देवाश्च तास्तथापि न तत्समाः ॥७४॥ <br>
ते सर्वे प्राणतुल्या मे त्वं मे प्राणाधिका सती ॥ <br>
भिन्नस्थानस्थितास्ते च त्वं च वक्षःस्थले स्थिता ॥ ७५ ॥ <br>
या मे चतुर्भुजा मूर्तिर्बिभर्त्ति वक्षसि प्रियाम् ॥ <br>
सोऽहं कृष्णस्वरूपस्त्वां विवहामि स्वयं सदा ॥ ७६ ॥ <br>
इत्येवमुक्त्वा श्रीकृष्णस्तस्थौ तल्पे मनोरमे ॥ <br>
उवाच राधिका नाथं भक्तिनम्रात्मकन्धरा ॥७७ ॥ <br>
राधिकोवाच ॥ <br>
स्मरामि सर्वं जानामि विस्मरामि कथं विभो ॥ <br>
यत्त्वं वदसि सर्वाहं त्वत्पादाब्जप्रसादतः ॥ ७८ ॥ <br>
ईश्वरस्याप्रियाः केचित्प्रियाश्च कुत्र केचन ॥ <br>
ये यथा मां न स्मरन्ति तथा तेषु तवाकृपा ॥ ७९ ॥ <br>
तृणं च पर्वतं कर्तु समर्थः पर्वतं तृणम् ॥ <br>
तथापि योग्यायोग्ये च संपत्तौ च समा कृपा ॥ 4.15.८० ॥ <br>
तिष्ठत्यहं शयानस्त्वं कथाभिर्यत्क्षणं गतम् ॥ <br>
तत्क्षणं च युगसमं नाहं प्रापयितुं क्षमा ॥८१॥ <br>
वक्षःस्थले च शिरसि देहि ते चरणाम्बुजम् ॥ <br>
दुनोति मन्मनः सद्यस्त्वदीयविरहानलात् ॥ ८२ ॥ <br>
पुरः पपात मे दृष्टिस्त्वदीयचरणाम्बुजे ॥ <br>
नीता मया नहि क्लेशाद्द्रष्टुमन्यत्कलेवरम् ॥८३॥ <br>
प्रत्येकमङ्गं दृष्ट्वैव दत्ता शान्ते मुखाम्बुजे॥<br>
दृष्ट्वा मुखारविन्दं च नान्यं गन्तुं च सा क्षमा ॥ ८४ ॥ <br>
राधिकावचनं श्रुत्वा जहास पुरुषोत्तमः ॥ <br>
तामुवाच हितं तथ्यं श्रुतिस्मृतिनिरूपितम् ॥ ८९ ॥ <br>
श्रीकृष्ण उवाच ॥ <br>
न खण्डनीयं तत्तत्र मया पूर्वं निरूपितम् ॥ <br>
तिष्ठ भद्रे क्षणं भद्रं करिष्यामि तव प्रिये ॥ ८६॥<br>
त्वन्मनोरथपूर्णस्य स्वयं कालः समागतः ॥ <br>
यस्य यल्लिखितं पूर्वं यत्र काले निरूपितम् ॥ ८७ ॥ <br>
तदेव खण्डितुं राधे क्षमो नाहं च को विधिः ॥ <br>
विधातुश्च विधाताऽहं येषां यल्लेखनं कृतम् ॥ ८८ ॥ <br>
ब्रह्मादीनां च क्षुद्राणां न तत्खण्ड्यं कदाचन ॥ <br>
एतस्मिन्नन्तरे ब्रह्माऽऽजगाम पुरतो हरेः ॥ ८९ ॥ <br>
मालाकमण्डलुकर ईषत्स्मेरचतुर्मुखः ॥ <br>
गत्वा ननाम तं कृष्णं प्रतुष्टाव यथागमम्॥4.15.९०॥ <br>
साश्रुनेत्रपुलकितो भक्तिनम्रात्मकन्धरः॥ <br>
स्तुत्वा नत्वा जगद्धाता जगाम हरिसन्निधिम् ॥९१॥ <br>
पुनर्नत्वा प्रभुं भक्त्या जगाम राधिकान्तिकम् ॥ <br>
मूर्ध्ना ननाम भक्त्या च मातुस्तच्चरणाम्बुजे ॥९२॥ <br>
चकार संभ्रमेणैव जटाजालेन वेष्टितम्॥ <br>
कमण्डलुजलेनैव शीघ्रं प्रक्षालितं मुदा ॥९३॥ <br>
यथागमं प्रतुष्टाव पुटाञ्जलियुतः पुनः ॥ <br>
॥ब्रह्मोवाच ॥ ॥ <br>
हे मातस्त्वत्पदाम्भोजं दृष्टं कृष्णप्रसादतः ॥९४॥ <br>
सुदुर्लभं च सर्वेषां भारते च विशेषतः ॥ <br>
षष्टिवर्षसहस्राणि तपस्तप्तं पुरा मया ॥ ९५ ॥ <br>
भास्करे पुष्करे तीर्थे कृष्णस्य परमात्मनः ॥ <br>
आजगाम वरं दातुं वरदाता हरिः स्वयम् ॥ ९६ ॥ <br>
वरं वृणीष्वेत्युक्ते च स्वाभीष्टं च वृतं मुदा ॥ <br>
राधिकाचरणाम्भोजं सर्वेषामपि दुर्लभम् ॥ ९७ ॥ <br>
हे गुणातीत मे शीघ्रमधुनैव प्रदर्शय ॥ <br>
मयेत्युक्तो हरिरयमुवाच मां तपस्विनम् ॥ ९८ ॥ <br>
दर्शयिष्यामि काले च वत्सेदानीं क्षमेति च ॥ <br>
नहीश्वराज्ञा विफला तेन दृष्टं पदाम्बुजम् ॥ ९९ ॥ <br>
सर्वेषां वाञ्छितं मातर्गोलोके भारतेऽधुना ॥ <br>
सर्वा देव्यः प्रकृत्यंशा जन्याः प्राकृतिका ध्रुवम् ॥ 4.15.१०० ॥ <br>
त्वं कृष्णाङ्गार्धसंभूता तुल्या कृष्णेन सर्वतः ॥ <br>
श्रीकृष्णस्त्वमयं राधा त्वं राधा वा हरिः स्वयम् ॥ १०१ ॥ <br>
नहि वेदेषु मे दृष्ट इति केन निरूपितम् ॥ <br>
ब्रह्माण्डाद्बहिरूर्ध्वं च गोलोकोऽस्ति यथाम्बिके ॥ १०२ ॥ <br>
वैकुण्ठश्चाप्यजन्यश्च त्वमजन्या तथाम्बिके ॥ <br>
यथा समस्तब्रह्माण्डे श्रीकृष्णांशांशजीविनः॥१०३॥<br>
तथा शक्तिस्वरूपा त्वं तेषु सर्वेषु संस्थिता॥ <br>
पुरुषाश्च हरेरंशास्त्वदंशा निखिलाः स्त्रियः ॥१०४॥ <br>
आत्मना देहरूपा त्वमस्याधारस्त्वमेव हि॥ <br>
अस्यानु प्राणैस्त्वं मातस्त्वत्प्राणैरयमीश्वरः ॥१०५॥<br>
किमहो निर्मितः केन हेतुना शिल्पकारिणा ॥ <br>
नित्योऽयं च तथा कृष्णस्त्वं च नित्या तथाऽम्बिके ॥ १०६ ॥ <br>
अस्यांशा त्वं त्वदंशो वाऽप्ययं केन निरूपितः ॥ <br>
अहं विधाता जगतां देवानां जनकः स्वयम् ॥ १०७ ॥ <br>
तं पठित्वा गुरुमुखाद्भवन्त्येव बुधा जनाः ॥ <br>
गुणानां वास्तवानां ते शतांशं वक्तुमक्षमः ॥ १०८ ॥ <br>
वेदो वा पण्डितो वाऽन्यः को वा त्वां स्तोतुमीश्वरः ॥<br>
स्तवानां जनकं ज्ञानं बुद्धिर्ज्ञानाम्बिका सदा ॥ १०९ ॥ <br>
त्वं बुद्धेर्जननी मातः को वा त्वां स्तोतुमीश्वरः ॥ <br>
यद्वस्तु दृष्टं सर्वेषां तद्धि वक्तुं बुधः क्षमः ॥4.15.११०॥ <br>
यददृष्टाश्रुते वस्तु तन्निर्वक्तुं च कः क्षमः ॥ <br>
अहं महेशोऽनंतश्च स्तोतुं त्वां कोऽपि न क्षमः॥ १११ ॥ <br>
सरस्वती च वेदाश्च क्षमः कः स्तोतुमीश्वरः ॥ <br>
यथागमं यथोक्तं च न मां निन्दितुमर्हसि ॥ ११२ ॥ <br>
ईश्वराणामीश्वरस्य योग्यायोग्ये समा कृपा॥<br>
जनस्य प्रतिपाल्यस्य क्षणे दोषः क्षणे गुणः ॥ ११३ ॥ <br>
जननी जनको यो वा सर्वं क्षमति स्नेहतः ॥ <br>
इत्युक्त्वा जगतां धाता तस्थौ च पुरतस्तयोः ॥११४॥ <br>
प्रणम्य चरणाम्भोजे सर्वेषां वन्द्यमीप्सितम् ॥ <br>
ब्रह्मणा च कृतं स्तोत्रं त्रिसंध्यं यः पठेन्नरः ॥११५॥ <br>
राधामाधवयोः पादे भक्तिर्दास्यं लभेद्ध्रुवम् ॥ <br>
कर्मनिर्मूलनं कृत्वा मृत्युं जित्वा सुदुर्जयम् ॥ <br>
विलङ्घ्य सर्वलोकांश्च याति गोलोकमुत्तमम्॥ ११६॥ <br>
श्रीनारायण उवाच॥ <br>
ब्रह्मणः स्तवनं श्रुत्वा तमुवाच ह राधिका ॥ ११७ ॥ <br>
वरं वृणु विधातस्त्वं यत्ते मनसि वर्तते ॥ <br>
राधिकावचनं श्रुत्वा तामुवाच जगद्विधिः ॥ ११८ ॥ <br>
वरं च युवयोः पादपद्मभक्तिं च देहि मे ॥ <br>
इत्युक्ते विधिना राधा तूर्णमोमित्युवाच ह ॥ ११९ ॥ <br>
पुनर्ननाम तां भक्त्या विधाता जगतां पतिः ॥ <br>
तदा ब्रह्मा तयोर्मध्ये प्रज्वाल्य च हुताशनम् ॥ 4.15.१२० ॥ <br>
हरिं संस्मृत्य हवनं चकार विधिना विधिः॥ <br>
उत्थाय शयनात्कृष्ण उवास वह्निसन्निधौ ॥ १२१ ॥ <br>
ब्रह्मणोक्तेन विधिना चकार हवनं स्वयम् ॥ <br>
प्रणमय्य पुनः कृष्णं राधां तां जनकः स्वयम् ॥ १२२ ॥ <br>
कौतुकं कारयामास सप्तधा च प्रदक्षिणाम् ॥ <br>
पुनः प्रदक्षिणां राधां कारयित्वा हुताशनम् ॥ १२३ ॥ <br>
प्रणमय्य ततः कृष्णं वासयामास तं विधिः ॥ <br>
तस्या हस्तं च श्रीकृष्णं ग्राहयामास तं विधिः ॥ १२४॥ <br>
वेदोक्तसप्तमन्त्रांश्च पाठयामास माधवम् ॥ <br>
संस्थाप्य राधिकाहस्तं हरेर्वक्षसि वेदवित् ॥ १२५ ॥ <br>
श्रीकृष्णहस्तं राधायाः पृष्ठदेशे प्रजापतिः ॥ <br>
स्थापयामास मन्त्रांस्त्रीन्पाठयामास राधिकाम् ॥१२६॥ <br>
पारिजातप्रसूनानां मालां जानुविलम्बिताम् ॥ <br>
श्रीकृष्णस्य गले ब्रह्मा राधाद्वारा ददौ मुदा ॥ १२७ ॥ <br>
प्रणमय्य पुनः कृष्णं राधां च कमलोद्भवः ॥ <br>
राधागले हरिद्वारा ददौ मालां मनोहराम्॥ <br>
पुनश्च वासयामास श्रीकृष्णं कमलोद्भवः ॥ १२८ ॥ <br>
तद्वामपार्श्वे राधां च सस्मितां कृष्णचेतसम् ॥ <br>
पुटाञ्जलिं कारयित्वा माधवं राधिकां विधिः ॥ ॥१२९॥ <br>
पाठयामास वेदोक्तान्पञ्च मन्त्रांश्च नारद ॥ <br>
प्रणमय्य पुनः कृष्णं समर्प्य राधिकां विधिः ॥ 4.15.१३० ॥ <br>
कन्यकां च यथा तातो भक्त्या तस्थौ हरेः पुरः ॥ <br>
एतस्मिन्नन्तरे देवाः सानन्दपुलकोद्गमाः ॥ १३१॥ <br>
दुन्दुभिं वादयामासुश्चानकं मुरजादिकम्॥ <br>
पारिजातप्रसूनानां पुष्पवृष्टिर्बभूव ह ॥ १३२ ॥ <br>
जगुर्गन्धर्वप्रवरा ननृतुश्चाप्सरोगणाः ॥ <br>
तुष्टाव श्रीहरिं ब्रह्मा तमुवाच ह सस्मितः ॥१३३॥ <br>
युवयोश्चरणाम्भोजे भक्तिं मे देहि दक्षिणाम्॥<br>
ब्रह्मणो वचनं श्रुत्वा तमुवाच हरिः स्वयम् ॥१३४॥ <br>
मदीयचरणाम्भोजे सुदृढा भक्तिरस्तु ते ॥ <br>
स्वस्थानं गच्छ भद्रं ते भविता नात्र संशयः ॥ १३५ ॥ <br>
मया नियोजितं कर्म कुरु वत्स ममाज्ञया ॥ <br>
श्रीकृष्णस्य वचः श्रुत्वा विधाता जगतां मुने ॥ १३६ ॥ <br>
प्रणम्य राधां कृष्णं च जगाम स्वालयं मुदा ॥ <br>
गते ब्रह्मणि सा देवी सस्मिता वक्रचक्षुषा ॥ ॥ १३७ ॥ <br>
सा ददर्श हरेर्वक्त्रं चच्छाद व्रीडया मुखम् ॥ <br>
पुलकाङ्कितसर्वांगी कामबाणप्रपीडिता ॥ १३८ ॥ <br>
प्रणम्य श्रीहरिं भक्त्या जगाम शयनं हरेः ॥<br>
चन्दनागुरुपङ्कं च कस्तूरीकुङ्कुमान्वितम्॥१३९॥ <br>
ललाटे तिलकं कृत्वा ददौ कृष्णस्य वक्षसि ॥ <br>
सुधापूर्णं रत्नपात्रं मधुपूर्णं मनोहरम् ॥ 4.15.१४० ॥ <br>
प्रददौ हरये भक्त्या बुभुजे जगतीपतिः ॥ <br>
ताम्बूलं च वरं रम्यं कर्पूरादिसुवासितम् ॥ १४१ ॥ <br>
ददौ कृष्णाय सा राधा सादरं बुभुजे हरिः ॥ <br>
चखाद सस्मिता राधा हरिदत्तं सुधारसम् ॥१४२॥ <br>
ताम्बूलं तेन दत्तं च बुभुजे पुरतो हरेः ॥ <br>
कृष्णश्चर्वितताम्बूलं राधिकायै मुदा ददौ ॥१४३॥ <br>
चखाद परया भक्त्या पपौ तन्मुखपङ्कजम् ॥ <br>
राधाचर्वितताम्बूलं ययाचे मधुसूदनः ॥१४४॥ <br>
जहास न ददौ राधा क्षमेत्युक्तं तया मुदा॥<br>
चन्दनागुरुकस्तूरीकुङ्कुमद्रवमुत्तमम् ॥ <br>
राधिकायाश्च सर्वांगे प्रददौ माधवः स्वयम् ॥ १४५ ॥ <br>
यः कामो ध्यायते नित्यं यस्यैकचरणाम्बुजम् ॥ <br>
बभूव तस्य स वशो राधासंतोषकारणात् ॥ १४६ ॥<br>
यद्भृत्यभृत्यैर्मदनो जितः सर्वक्षणं मुने ॥ <br>
स्वेच्छामयो हि भगवाञ्जितस्तेन कुतूहलात् ॥१४७॥ <br>
करे धृत्वा च तां कृष्णः स्थापयामास वक्षसि ॥ <br>
चकार शिथिलं वस्त्रं चुम्बनं च चतुर्विधम् ॥१४८॥ <br>
बभूव रतियुद्धेन विच्छिन्ना क्षुद्रघण्टिका ॥ <br>
चुम्बनेनौष्ठरागश्च ह्याश्लेषेण च पत्रकम् ॥१४९॥ <br>
शृंगारेणैव कबरी सिन्दूरतिलकं मुने ॥ <br>
जगामालक्तकाङ्कश्च विपरीतादिकेन च ॥4.15.१५०॥ <br>
पुलकाङ्कितसर्वांङ्गी बभूव नवसंगमात् ॥ <br>
मूर्च्छामवाप सा राधा बुबुधे न दिवानिशम् ॥१५१॥ <br>
प्रत्यङ्गेनैव प्रत्यङ्गमङ्गेनाङ्गं समाश्लिषत् ॥ <br>
शृङ्गाराष्टविधं कृष्णश्चकार कामशास्त्रवित्॥१५२॥ <br>
पुनस्तां च समाश्लिष्य सस्मितां वक्रलोचनाम् ॥ <br>
क्षतविक्षतसर्वाङ्गीं नखदन्तैश्चकार ह ॥१५३॥ <br>
कङ्कणानां किङ्किणीनां मञ्जीराणां मनोहरः ॥ <br>
बभूव शब्दस्तत्रैव शृङ्गारसमरोद्भवः ॥ १५४ ॥ <br>
पुनस्तां च समाकृष्य शय्यायां च निवेश्य च ॥ <br>
चकार रहितां राधां कबरीबन्धवाससा ॥ १५५ ॥ <br>
निर्जने कौतुकात्कृष्णः कामशास्त्रविशारदः ॥ <br>
चूडावेषांशुकैर्हीनं चकार तं च राधिका ॥१५६॥ <br>
न कस्य कस्माद्धानिश्च तौ द्वौ कार्यविशारदौ ॥ <br>
जग्राह राधाहस्तात्तु माधवो रत्नदर्पणम् ॥१५७॥ <br>
मुरलीं माधवकराज्जग्राह राधिका बलात् ॥ <br>
चित्तापहारं राधायाश्चकार माधवो बलात् ॥१५८॥ <br>
जहार राधिका रासान्माधवस्यापि मानसम् ॥ <br>
निवृत्ते कामयुद्धे च सस्मिता वक्रलोचना॥१५९॥ <br>
प्रददौ मुरलीं प्रीत्या श्रीकृष्णाय महात्मने॥ <br>
प्रददौ दर्पणं कृष्णः क्रीडाकमलमुज्ज्वलम् ॥4.15.१६०॥ <br>
चकार कबरीं रम्यां सिन्दूरतिलकं ददौ॥ <br>
विचित्रपत्रकं वेषं चकारैवंविधं हरिः॥ ॥१६१॥ <br>
विश्वकर्मा न जानाति सखीनामपि का कथा ॥ <br>
वेषं विधातुं कृष्णस्य यदा राधा समुद्यता ॥ १६२ ॥ <br>
बभूव शिशुरूपं च कैशोरं च विहाय च ॥ <br>
ददर्श बालरूपं तं रुदन्तं पीडितं क्षुधा ॥१६३॥ <br>
यादृशं प्रददौ नन्दो भीतं तादृशमच्युतम् ॥ <br>
विनिश्वस्य च सा राधा हृदयेन विदूयता ॥१६४॥ <br>
इतस्ततस्तं पश्यन्ती शोकार्ता विरहातुरा ॥ <br>
उवाच कृष्णमुद्दिश्य काकूक्तिमिति कातरा ॥ १६५ ॥ <br>
मायां करोषि मायेश किंकरीं कथमीदृशीम् ॥ <br>
इत्येवमुक्त्वा सा राधा पपात च रुरोद च ॥ ॥१६६॥ <br>
रुरोद कृष्णस्तत्रैव वाग्बभूवाशरीरिणी ॥ <br>
कथं रोदिषि राधे त्वं स्मर कृष्णपदाम्बुजम्॥१६७॥<br>
आरासमण्डलं यावन्नक्तमत्रागमिष्यति ॥ <br>
करिष्यसि रतिं नित्यं हरिणा सार्द्धमीप्सिताम् ॥१६८॥ <br>
छायां विधाय स्वगृहे स्वयमागत्य मा रुद ॥ <br>
कृत्वा क्रोडे च प्राणेशं मायेशं बालरूपिणम् ॥ १६९ ॥ <br>
त्यज शोकं गृहं गच्छ सुन्दरीत्थं प्रबोधिता ॥ <br>
श्रुत्वैवं वचनं राधा कृत्वा क्रोडे च बालकम् ॥ ॥ 4.15.१७० ॥ <br>
ददर्श पुष्पोद्यानं च वनं सद्रत्नमण्डपम् ॥ <br>
तूर्णं वृन्दावनाद्राधा जगाम नन्दमन्दिरम् ॥ १७१ ॥ <br>
सा मनोयायिनी देवी निमिषार्धेन नारद ॥ <br>
संसिक्तस्निग्धमधुररसना रक्तलोचना ॥ १७२ ॥ <br>
यशोदायै शिशुं दातुमुद्यता सत्युवाच ह ॥ <br>
गृहीत्वैवं शिशुं स्थूलं रुदन्तं च क्षुधातुरम् ॥ १७३ ॥ <br>
गोष्ठे त्वत्स्वामिना दत्तं प्राप्नोमि यातनां पथि ॥ <br>
संसिक्तं वसनं वत्से मेघाच्छन्नेऽतिदुर्दिने ॥ १७४ ॥ <br>
पिच्छिले कर्दमोद्रेके यशोदा वोढुमक्षमा ॥ <br>
गृहाण बालकं भद्रे स्तनं दत्त्वा प्रबोधय ॥ १७५ ॥ <br>
गृहं चिरं परित्यक्तं यामि तिष्ठ सुखं सति ॥ <br>
इत्युक्त्वा बालकं दत्त्वा जगाम स्वगृहं प्रति ॥ १७६ ॥ <br>
यशोदा बालकं नीत्वा चुचुम्ब च स्तनं ददौ ॥ <br>
बहिर्निविष्टा सा राधा स्वगृहे गृहकर्मणि ॥ १७७ ॥ <br>
नित्यं नक्तं रतिं तत्र चकार हरिणा सह ॥<br>
इत्येवं कथितं वत्स श्रीकृष्णचरितं शुभम् ॥ <br>
सुखदं मोक्षदं पुण्यमपरं कथयामि ते ॥ १७८ ॥ <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधाकृष्णविवाहनवसंगमप्रस्तावो नाम पञ्चदशोऽध्यायः ॥ १५ ॥ <br>
<br>
