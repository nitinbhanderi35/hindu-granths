।। श्रीनारायण उवाच ।। <br>
एकदा गोकुले साध्वी यशोदा नंदगेहिनी ।। <br>
गृहकर्मणि संसक्ता कृत्वा बालं स्ववक्षसि ।। १ ।। <br>
वात्यारूपं तृणावर्तमागच्छंतं च गोकुलम् ।। <br>
श्रीहरिर्मनसा ज्ञात्वा भारयुक्तो बभूव ह।। २ ।। <br>
भाराक्रांता यशोदा च तत्याज बालकं तदा ।। <br>
शयनं कारयित्वा च जगाम यमुनां मुने ।। ३ ।। <br>
एतस्मिन्नंतरे त वात्यारूपधरोऽसुरः ।। <br>
आदाय तं भ्रामयित्वा गत्वा च शतयोजनम् ।। ४ ।। <br>
बभंज वृक्षशाखाश्च ह्यंधीभूतं च गोकुलम् ।। <br>
चकार सद्यो मायावी पुनस्तत्र पपात ह ।। ५ ।। <br>
असुरोऽपि हरिस्पर्शाज्जगाम हरिमंदिरम् ।। <br>
सुंदरं रथमारुह्य कृत्वा कर्मक्षयं स्वकम् ।। ६ ।। <br>
पांड्यदेशोद्भवो राजा शापाद्दुर्वाससोऽसुरः ।। <br>
श्रीकृष्णचरणस्पर्शाद्गोलोकं स जगाम ह ।। ७ ।। <br>
वात्यारूपे गते गोपा गोप्यश्च भयविह्वलाः ।। <br>
न दृष्ट्वा बालकं तत्र शयानं शयने मुने।। ८ ।। <br>
सर्वे निजघ्नुः स्वं वक्षस्थलं शोकाकुला भयात् ।। <br>
केचिन्मूर्छामवापुश्च रुरुदुश्चापि केचन ।। ९ ।। <br>
अन्वेषणं प्रकुर्वंतो ददृशुर्बालकं व्रजे ।। <br>
धूलिधूसरसर्वांगं पुष्पोद्यानांतरस्थितम् ।। 4.11.१० ।। <br>
बाह्यैकदेशे सरसस्तीरे नीरसमन्विते ।। <br>
पश्यंतं गगनं शश्वद्वदंतं भयकातरम् ।। ११ ।। <br>
गृहीत्वा बालकं नंदः कृत्वा वक्षसि सत्वरम् ।। <br>
दर्शं दर्शं मुखं तस्य रुरोद च शुचाऽन्वितः ।। १२ ।। <br>
यशोदा रोहिणी शीघ्रं दृष्ट्वा बालं रुरोद च ।। <br>
कृत्वा वक्षसि तद्वक्त्रं चुचुंब च मुहुर्मुहुः ।। १३ ।। <br>
मंगलं कारयामास स्नापयामास बालकम् ।। <br>
स्तनं ददौ यशोदा च प्रसन्नवदनेक्षणा ।। १४ ।। <br>
।। नारद उवाच ।। ।। <br>
कथं शशाप दुर्वासाः पांड्यदेशोद्भवं नृपम् ।। <br>
सुविचार्य वद ब्रह्मन्नितिहासं पुरातनम् ।। १५ ।। <br>
।। श्रीनारायण उवाच ।। ।।<br>
पांड्यदेशाधिपो राजा सहस्राक्षः प्रतापवान् ।। <br>
स्त्रीसहस्रं समादाय कामबाणप्रपीडितः ।। १६ ।। <br>
मनोहरे निर्जने च पर्वते गंधमादने ।। <br>
विजहार नदीतीरे पुष्पोद्याने मनोरमे ।। १७ ।। <br>
नानाप्रकारशृगारं विपरीतादिकं नृपः ।। <br>
नखदंतक्षतांगं च कामिनीनां चकार सः ।। १८ ।। <br>
कृत्वा मूर्तिसहस्रं च योगींद्रो नृपतीश्वरः ।। <br>
कृत्वा स्थलविहारं च जलक्रीडां चकार ह ।। १९ ।। <br>
नार्यो विवसनाः सर्वा नग्नाश्च नृपयोषितः ।। <br>
विजह्रुश्च पुष्पभद्रानदीतीरे मनोहरे ।। 4.11.२० ।। <br>
एतस्मिन्नंतरे तत्र समायातो महामुनिः ।। <br>
शिष्यलक्षैः परिवृतो गच्छन्वै शंकरं प्रति ।। २१ ।। <br>
दृष्ट्वा मुनिं महामत्तो नोत्तस्थौ न ननाम ह ।। <br>
वाचा हस्तेन राजा च संभाषां न चकार ह ।। २२ ।। <br>
दृष्ट्वा चुकोप नृपतिं शशाप स्फुरिताधरः ।। <br>
असुरो भव पापिष्ठ योगाद्भ्रष्टो भुवं व्रज ।।२३ ।। <br>
भारते लक्षवर्षं च स्थातव्यं ते नराधम ।। <br>
ततो हरिपदस्पर्शाद्गोलोकं यास्यसि ध्रुवम् ।। २४ ।। <br>
स्थानेस्थाने हे महिष्यो जनिं लभत भारते ।। <br>
राजेंद्रगेहे राजेंद्राद्भविष्यथ मनोहराः ।। २५ ।। <br>
इत्युक्त्वा तु मुनींद्रस्तु जगाम शंकरालयम् ।। <br>
हा हा शब्दं विचक्रुश्च शिष्यसंघाः कृपालवः ।। २६ ।। <br>
गते मुनींद्रे राजेंद्रो रुरोद च सरित्तटे ।। <br>
रुरुदू रमणीयाश्च रमण्यो विरहातुराः ।। ।। २७ ।। <br>
हे नाथ रमणश्रेष्ठेत्युच्चार्य च पुनः पुनः ।। <br>
त्वां विना वा क्व यास्यामो वयं त्वं वा क्व यास्यसि।। २८ ।। <br>
वयं नो विहरिष्यामस्त्वया सार्द्धं सुनिर्जने ।। <br>
न करिष्यसि राज्यं त्वं न यास्यामो गृहं वयम् ।। २९ ।। <br>
शरच्चंद्रप्रभामुष्टं न द्रक्ष्यामो मुखं तव ।। <br>
प्रसारिताभ्यां बाहुभ्यां नानयिष्याम इत्यतः ।।4.11.३०।। <br>
इत्युक्त्वा रुरुदुः सर्वाः पुरस्कृत्य नराधिपम् ।। <br>
मूर्छामवापुश्चरणं धृत्वा राज्ञः सरित्तटे ।। ३१ ।। <br>
राजाऽग्निकुण्डमाधाय नारीभिः सह नारद ।। <br>
स्मृत्वा हरिपदांभोजं ज्वलदग्निं विवेश ह ।।३२।। <br>
हाहाकारं सुराः सर्वे विचक्रुर्गगने स्थिताः।।<br>
इत्यूचुर्मुनयश्चैव दैवं च बलवत्तरम्।।३३।। <br>
स च राजा तृणावर्तो जगाम हरिमंदिरम्।। <br>
महिष्यो भारते वर्षे लेभिरे जन्म वाञ्छितम् ।। ३४ ।। <br>
इत्येवं कथितं सर्वं हरेर्माहात्म्य मुत्तमम् ।। <br>
माक्षणं नृपतेश्चैव मुनींद्रशापहेतुकम् ।। ३५ ।। <br>
इति श्रीब्र० म० श्रीकृष्णज० नारायणनारदसंवादे तृणावर्तवधो नामै कादशोऽध्यायः ।। ११ ।। <br>
<br>
