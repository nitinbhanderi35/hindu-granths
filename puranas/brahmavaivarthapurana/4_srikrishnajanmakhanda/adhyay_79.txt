अथैकोनाशीतितमोऽध्यायः<br>
नन्द उवाच<br>
राहुग्रस्तः कथं सूर्यश्चन्द्रो वाऽपि जगत्प्रभो ।<br>
नेष्टश्चन्द्रः कथं भाद्रे चतुर्थ्यां चासिते सिते ॥ १ ॥<br><br>
वेदानां जनकस्त्वं च कं पृच्छामित्वया विना ।<br>
वेदे पुराणे गोप्यं यन्न जानन्ति विपश्यितः ॥<br>
इति तद्वचनं श्रुत्वा चेदं वचनमब्रवीत् ॥ २ ॥<br><br>
श्रीभगवानुवाच<br>
अतथ्यं वचनं चेदं निषिद्धं वैदिकैरपि ।<br>
क्षमस्व नन्द भद्रं ते प्रश्नमन्यं कुरुष्व माम् ॥ ३ ॥<br><br>
बिश्वस्तं वचनं तात न प्रकाश्यं मनीषिभिः ।<br>
विघ्नः प्रकाशे भवति सतां छिद्रं च दैवतः ॥ ४ ॥<br><br>
नन्द उवाच<br>
कथयस्व जगन्नाथ न भक्ते व़ञ्चनं कुरु ।<br>
अदृश्यौ चापि देवेशौ राहुग्रस्तौ च पुष्यदौ ॥ ५ ॥<br><br>
श्रीभगवानुवाच<br>
शृणु नन्द प्रवक्षयामि कथामेतां पुरातनीम् ।<br>
यां श्रुत्वा निष्कलङ्कश्च तीर्थस्नायी भवेन्नरः ॥ ६ ॥<br><br>
सर्वपातकिनं दृष्ट्वा यत्पापं लभते नरः ।<br>
आख्यानश्रवणोनैव भस्मीभूतं भविष्यति ॥ ७ ॥<br><br>
एकदा जमदग्निश्च महाकौतूहलान्वितः ।<br>
रेणुकासहितस्तुष्टो जगाम नर्मदातटम् ॥ ८ ॥<br><br>
निर्जने नर्मदातीरे विजहार तया सह ।<br>
नवोढया च सुन्दर्या नवयौवनयुक्तया ॥ ९ ॥<br><br>
सुवेषया सुस्मितया रत्नभूषणयुक्तया ।<br>
नतया स्तनभारेण श्रोणीभारेण मन्दया ॥ १० ॥<br><br>
सुन्दरीणामतुलया श्वेतचम्पकवर्णया ।<br>
सुपूर्णचन्द्राननया कटाक्षयुतया तथा ॥ ११ ॥<br><br>
अतीवसूक्ष्माम्बरया कामबाणार्तया व्रज ।<br>
पुलकाञ्चितसर्वाङ्गसंभोगेनापि मूर्च्छया ॥ १२ ॥<br><br>
पुंस्कोकिलयुते रम्ये शब्दिते सुमधुव्रते ।<br>
सुगन्धिवायुसंयुक्ते पुष्पतल्पान्विते शुभे ॥ १३ ॥<br><br>
चन्दनोक्षितसर्वाङ्गं वस्त्रमाल्यधरं मुनिम् ।<br>
महारासरसाढ्यं तमुवाच भास्करः स्वयम् ॥ १४ ॥<br><br>
वेदकर्तुः प्रपौत्रस्तवं ब्रह्मणश्च जगत्वतेः ।<br>
चतुर्वेदविधेयेषु सुनिष्णातः सदा शुचिः ॥ १५ ॥<br><br>
वेदाङ्गकर्ता धर्मज्ञः श्रेष्ठो वेदविदां वरः ।<br>
महातपस्वी तेजस्वी ब्रह्मचारी च सुव्रती ॥ १६ ॥<br><br>
युष्मद्विधोक्तं शास्त्रं च पठित्वाऽन्यश्च पण्डितः ।<br>
वेदप्रणिहितो धर्मो ह्यधर्मस्तद्विपर्ययः ॥ १७ ॥<br><br>
धर्म त्यजति धर्मज्ञो ह्यधर्मेण रतः कथम् ।<br>
दिवामैथुनदोषं च वक्ति वेदो विशेषतः ॥ १८ ॥<br><br>
अहं च धर्मिणां साक्षी तेन त्वां कथयामि ते ।<br>
सूर्यस्य वचनं श्रुत्वा तत्याज मैथुनं द्विजः ॥ १९ ॥<br><br>
दृष्ट्वा पुरो विप्ररूपं सूर्य तेजस्विनं सुरम् ।<br>
उवाच सूर्य रक्तास्यः कोपलज्जासमन्वितः ॥<br>
रेणुका लज्जिता तत्र विधार्य वाससी सती ॥ २० ॥<br><br>
जमदग्निरुवाच<br>
को भवान्पण़्डितंमन्यो न त्वदन्योऽस्ति पण्डितः ।<br>
अहं भृगोर्भगवतः शिष्यस्त्वं कश्यपस्य च ॥ २१ ॥<br><br>
चतुर्वेदांश्च जानामि धर्माधर्मनिरूपणो ।<br>
वेदप्रणिहितो धर्मे ह्यधर्मस्तद्विपर्ययः ॥ २२ ॥<br><br>
अज्ञानी पुरुषः शश्वज्जडितश्च स्वकर्मणा ।<br>
तेजीयसां न दोषाय वङ्नेः सर्वभुजो यथा ॥ २३ ॥<br><br>
अन्ये भवांश्च धर्मश्च साक्षी सर्वे च कर्मणाम् ।<br>
फलदाता च शास्त्रज्ञो यतस्त्वत्तनयः सदा ॥ २४ ॥<br><br>
न वैष्णवानां शास्तारो यूयमस्माकमेव च ।<br>
न वासुदेवभक्तानामशुभं विद्यते क्वचित् ॥ २५ ॥<br><br>
<br>
हरेः सुदर्शनं चक्रं शश्वद्रक्षति वैष्णवान् ।<br>
नारायणश्च भगवान्स्वयं ब्रह्मा च शंकरः ॥ २६ ॥<br><br>
शास्ता यमश्च नास्माकं त्वं वै नापि दिवाकर।<br>
राजपुत्रो यथा स्थाने वयं स्वच्छन्दगामिनः ॥ २७ ॥<br><br>
शक्तोऽहं भस्मसात्कर्तुं यमं सर्वसुरांस्तथा ।<br>
महेन्द्रप्रभृतीन्सूर्य क्षणेनैवावलीलया ॥ २८ ॥<br><br>
कस्त्वं धर्मप्रवक्ता मे याहि स्वस्थानमेव च ।<br>
मम शास्ता तु भगवाञ्छ्रीकृष्णः प्रकृतेः परः ॥ २९ ॥<br><br>
अद्य मे निर्जने स्थाने रसभङ्गस्त्वया कृतः ।<br>
मम शापात्पाप दृश्यो राहुग्रस्तो भविष्यसि ॥ ३० ॥<br><br>
द्रष्टुं त्वां ये घनाः सर्वे दूरीभूता भवन्ति ते ।<br>
त्वामाच्छन्नं करिष्यन्ति वायुना प्रेरितास्तथा ॥ ३१ ॥<br><br>
स्वतेजसा भवान्गर्वाद्धततेजा भविष्यसि ।<br>
मेघाच्छन्नः स्वल्पतेजा राहुग्रस्तो भवान्भव ॥ ३२ ॥<br><br>
ब्राह्मणस्य वचः श्रुत्वा भगवान्भास्करः स्वयम् ।<br>
ततः पुटाञ्जलिर्भूत्वा तुष्टाव मुनिपुंगवम् ॥ ३३ ॥<br><br>
भास्कर उवाच<br>
अवध्याः सर्वे धर्मज्ञ धन्या मान्याः पुरस्कृताः ।<br>
नारायणश्च भगवाञ्छंभुर्ब्रह्मा स्वयं प्रभुः ॥ ३४ ॥<br><br>
गणेशाश्चापि शेषश्च धर्मश्चापि सनातनः ।<br>
स्तुवान्ति ब्रह्मणं सर्वे विप्ररूपी जनार्दनः ॥ ३५ ॥<br><br>
विप्रदत्तश्च यो ब्रह्मन्वयमस्मन्मुखो द्विजः ।<br>
हुताशनश्च द्विमुखाः सुराः सर्वे द्विजो वरः ॥ ३६ ॥<br><br>
क्षमस्व वैष्णवः शुद्धः स्वधर्म स समाचर ।<br>
वैष्णवानां कृतः कोपो हृदि येषां जनार्दनः ॥ ३७ ॥<br><br>
अस्माभिः पूजिता विप्रा युषमाभिः पूजिताः सुराः ।<br>
परस्परं स्नेहपात्रं चेदमाचरणं द्विज ॥ ३८ ॥<br><br>
अहमेवं त्वया शप्तो मया शप्तो भवान्भव ।<br>
अन्यथा मां वदन्त्येवं सूर्य निस्तेजसं जनाः ॥ ३९ ॥<br><br>
पराभूतः क्षत्रियेण भविष्यसि द्विजेश्वर ।<br>
मरणं क्षत्रियास्त्रेण भवतश्च भविष्यति ॥ ४० ॥<br><br>
सूर्यस्य वचनं श्रुत्वा चुकोप ब्राह्मणः पुनः ।<br>
तं शशापातिरक्तास्यः शंभुना निर्जितो भवान् ॥ ४१ ॥<br><br>
उभयोः कलहं ज्ञात्वा कश्यपेन सह व्रज ।<br>
आजगाम स्वयं ब्रह्मा विधाता जगतामपि ॥ ४२ ॥<br><br>
आगत्य ब्रह्मा संत्रस्तं बोधयामास भास्करम् ।<br>
मुनिश्रेष्ठं च धर्मज्ञं धर्मज्ञानां गुरोर्गुरुः ॥ ४३ ॥<br><br>
ब्रह्मोवाच<br>
क्षमस्व भास्कर त्वं च साक्षान्नारायणो भवान् ।<br>
युष्माकं परिपाल्यश्चाप्यवध्यो ब्राह्मणाः सदा ॥ ४४ ॥<br><br>
अहं करोमि भवतो विप्रशापान्तमुल्बणम् ।<br>
अत्राहमागतस्त्रस्तो भृगुणा प्रेरितस्ततः ॥ ४५ ॥<br><br>
स्फुटोऽहं प्रेरितश्चापि कश्यपेन मरीचिना ।<br>
शान्तो भव सुरक्षेष्ठ साक्षीत्वं सर्वकर्मणाम् ॥ ४६ ॥<br><br>
कुत्रचिद्दिवसे ब्रह्मंस्त्वं तत्र कुत्रचित्क्षणम् ।<br>
भविष्यसि घनाच्छन्नः सद्यो मुक्तो भविष्यसि ॥ ४७ ॥<br><br>
न्यूनातिरक्ते वर्षे च राहुग्रस्तो भविष्यसि ।<br>
तत्रादृश्यश्च केषांचित्पुण्यदृश्यो हि कस्यचित् ॥ ४८ ॥<br><br>
अन्यथा सर्वकालेन पुण्यदृश्यो भवान्भुवि ।<br>
त्वां दृष्ट्वा च नमस्कृत्य सर्वे निष्पापिनो जनाः ॥ ४९ ॥<br><br>
जन्मसप्ताष्टरिः फाङ्कचतुर्थे दशमे तथा ।<br>
जन्मर्क्षे निधनै नणामदृश्यस्त्वं भविष्यसि ॥ ५० ॥<br><br>
अस्तकाले घनाच्छन्ने मध्याहनस्थे जलेऽपि वा ।<br>
अर्धोदिते च काने च पापदृश्यो भविष्यसि ॥ ५१ ॥<br><br>
भार्यादुःखनिमित्तेन भार्यया हेतुभूतया ।<br>
श्वशुरेण शालकेन हततेजा भविष्यसि ॥ ५२ ॥<br><br>
अन्यथा तव तेजश्च संज्ञा सहितुमक्षमा ।<br>
मालीसुमालियुद्धे च शंभुना त्वं पराचितः ॥ ५३ ॥<br><br>
इत्येवमुक्त्वा सूर्य च बोधयामास ब्राह्मणम् ।<br>
नम्रं शापपराभूतं लज्जितं कोपितं व्रज ॥ ५४ ॥<br><br>
हे विप्र श्वगृहं गच्छ गच्छ वत्स यथासुखम् ।<br>
त्वत्तेजसा क्षणेनैव भस्मीभूतं भवेज्जगत् ॥ ५५ ॥<br><br>
सूर्यस्त्वत्परिपाल्यश्च भवान्सूर्यस्य नित्यशः ।<br>
परस्परं च पूज्यश्च संबन्धः पोष्यपोष्कः ॥ ५६ ॥<br><br>
हर्यशेन क्षत्रियेण कार्तवीर्यार्जुनेन च ।<br>
भविष्यसि न संदेहः पराभूतो द्विजो मृतः ॥ ५७ ॥<br><br>
पुरा ते प्राक्तनं सर्व कदाचिन्न हि खण्डितम् ।<br>
नारायणाश्च स्वांशोन तव पुत्रो भविष्यति ॥ ५८ ॥<br><br>
त्रिः सप्तकृत्वो जगतीं निःक्षत्रां च करिष्यति ।<br>
मृत्युस्ते यशसो बीजं भदिष्यति महीतले ॥ ५९ ॥<br><br>
इत्येवमुक्त्ता ब्रह्मा च ययौ गेहं व्रजेश्वर ।<br>
प्रययौ जमदग्निश्च भास्करश्च स्वमन्दिरम् ॥ ६० ॥<br><br>
इत्येवं कथितं तात आख्यानं पुण्यकारकम् ।<br>
राहुग्रस्तो भास्करश्चाप्यदृश्यो येन हेतुना ॥ ६१ ॥<br><br>
चतुर्थ्यामुदितश्चन्द्रो भाद्रे मासि सितासिते ।<br>
अदृश्यो नष्टरूपश्च श्रूयतां येन हेतुरा ॥ ६२ ॥<br><br>
राहुग्रस्तः कलङ्की वा पुराशप्तो मया पितः ।<br>
सर्व त्वां कथयिष्यामि कथामेतां पुरातनीम् ॥ ६३ ॥<br><br>
इति श्रीब्रह्मo महाo श्रीकृष्णजन्मखo उत्तo नारदनाo भगवन्नन्दसंo ॥<br>
एकोनाशीतितमोऽध्यायः ॥ ७९ ॥<br>
