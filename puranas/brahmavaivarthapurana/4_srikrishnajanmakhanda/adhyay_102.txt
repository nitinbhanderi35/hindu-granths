द्व्यधिकशततमोऽध्यायः<br>
नारायण उवाच<br>
कृण्णः सांदीपनेर्गेहं गत्वा च सबलो मुदा ।<br>
नमश्चकार स्वगुरुं गुरुपत्नीं पतिव्रताम् ॥ १ ॥<br><br>
शुभाशिषं गृहीत्वा च दत्त्वा रत्नमणिं हरिः ।<br>
गुरवे तस्य भार्यायै तमुवाच यथोचितम् ॥ २ ॥<br><br>
श्रीकृष्ण उवाच<br>
त्वत्तो विद्यां लभिष्यामि वाञ्छितां वाञ्छितं मम ।<br>
कृत्वा शुभक्षणं विप्र मां पाठय यथोचितम् ॥ ३ ॥<br><br>
ओमित्युक्त्वा मुनिश्रेष्ठः पूजयामास तं मुदा ।<br>
मधुपर्कप्राशनेन गवा वस्त्रेण चन्दनैः ॥ ४ ॥<br><br>
मिष्टान्नं भोजयामास ताम्बूलं च सुवासितं ।<br>
सुप्रियं कथयामास तुष्टाव परमेश्वरम् ॥ ५ ॥<br><br>
सांदीपनिरुवाच<br>
परं ब्रह्म परं धाम परमीश परात्पर ।<br>
स्वेच्छामयं स्वयंज्योतिर्निलिप्तैको निरङ्कुशः ॥ ६ ॥<br><br>
भक्तैकनाथ भक्तेष्ट भक्तानुग्रहविग्रह ।<br>
भक्तवाञ्छाकल्पतरो भक्तानां प्राणवल्लभ ॥ ७ ॥<br><br>
मायया बालरूपोऽसि ब्रह्मेशशेषवन्दितः ।<br>
मायया भुवि भूपाल भुवो भारक्षयाय च ॥ ८ ॥<br><br>
योगिनो यं विदन्त्येवं ब्रह्मज्योतिः सनातनम् ।<br>
ध्यायन्ते भक्तनिवहा ज्योतिरभ्यन्तरे मुदा ॥ ९ ॥<br><br>
द्विभुजं मुरलीहस्तं सुन्दरं श्यामहुपकम् ।<br>
चन्दनोक्षितसर्वाङ्गं सस्मितं भक्तवत्सलम् ॥ १० ॥<br><br>
पीताम्बरधरं देवं वनमालविभूषितम् ।<br>
लीलापाङ्गतरङ्गैश्च निन्दितानङ्गमूर्च्छितम् ॥ ११ ॥<br><br>
अलक्तभवनं तद्वत्पादपद्मं सुशोभनम् ।<br>
कौस्तुभोद्भासिताङ्गं च दिव्यमूर्तिं मनोहरम् ॥ १२ ॥<br><br>
ईषद्धास्यप्रसन्नं च सुवेषं प्रस्तुतं सुरैः ।<br>
देवदेवं जगन्नाथं त्रेलोक्यमोहनं परम् ॥ १३ ॥<br><br>
कोटिकन्दर्पलीलाभं कमनीयमनीश्वरम् ।<br>
अमूल्यरत्ननिर्माणभूषणौघेन भूषितम् ॥ १४ ॥<br><br>
वरं वरण्यं वरदं वरदानामभीप्सितम् ।<br>
चतुर्णामपि वेदानां कारणानां च कारणम् ॥ १५ ॥<br><br>
पाठार्थ मत्प्रियस्थानमागतोऽसि च मायया ।<br>
पाठं ते लोकशिक्षार्थं रमणं गमनं रणम् ॥<br>
स्वात्मारामस्य च विभोः परिपूर्णतमस्य च ॥ १६ ॥<br><br>
गुरुपत्न्युवाच<br>
अद्य मे सफलं जन्म सफलं जीवनं मम ।<br>
पातिव्रत्यं च सफलं सफलं च तपोवनम् ॥ १७ ॥<br><br>
मद्दक्षहस्तः सफलो दत्तं येनान्नमीप्सितम् ।<br>
तदाश्रमं तीर्थपरं तीर्थपादपदाङ्कितम् ॥ १८ ॥<br><br>
त्वत्पादरजसा पूता गृहाः प्राङ्गणमुत्तमम् ।<br>
त्वत्पादपद्मं दृष्ट्वा चैवाऽऽवयोर्जन्मखण्डनम् ॥ १९ ॥<br><br>
तावद्दुःखं च शोकश्च तावद्भोगश्च रोगकः ।<br>
तावज्जन्मानि कर्माणि क्षुत्पिपासादिकानि च ॥ २० ॥<br><br>
यावत्त्वत्पादपद्मस्य भजनं नास्ति दर्शनम् ।<br>
हे कालकाल भगवन्स्रष्टुः संहर्तुरीश्वर ॥ २१ ॥<br><br>
कृपां कुरु कृपानाथ मायामोहनिकृन्तन ।<br>
इत्युक्त्वा साश्रुनेत्रा सा क्रोडे कृत्वा हरिं पुनः<br>
स्वस्तनं पाययामास प्रेम्णा च देवकी यथा ॥ २२ ॥<br><br>
श्रीकृष्ण उवाच<br>
मातस्त्वं मां कथं स्तौषि बालं दुग्धमुखं सुतम् ।<br>
गच्छ गोलोकमिष्टं च स्वामिना सहसाप्रतम् ॥ २३ ॥<br><br>
त्यक्त्वा प्राकृतिकं मिथ्या नश्वरं च कलेवरम् ।<br>
विधाय निर्मलं देहं जन्ममृत्युजराहरम् ॥ २४ ॥<br><br>
इत्युक्तवा चतुरो वेदान्पठित्वा मुनिपुंगवात् ।<br>
मासेन परया भक्त्या दत्त्वा पुत्रं मृतं पुरा ॥ २५ ॥<br><br>
रत्नानां च त्रिलक्षं च मणीनां पञ्चलक्षणम् ।<br>
हीरकाणां चतुर्लक्षं मुक्तानां पञ्चलक्षकम् ॥ २६ ॥<br><br>
माणिक्यानां द्विलक्षं च वस्त्रं त्रैलोक्यदुर्लभम् ।<br>
हारं च दुर्गया दतं हस्तरत्नाङ्गुलीयकम् ॥ २७ ॥<br><br>
दशकोटिं सुवर्णानां गुरवे दक्षिणां ददौ ।<br>
अमूल्यरत्ननिर्माणं नारीसर्वाङ्गभूषणमा ॥ २८ ॥<br><br>
गुरुप्रियायै प्रददौ वह्निशुद्धांशुकं वरम् ।<br>
मुनिर्दत्त्वा च पुत्राय तःसर्वं प्रियया सह ॥ २९ ॥<br><br>
सद्रत्नरथमारुह्य ययौ गोलोकमुत्तमम् ।<br>
तमद्भूतं हरिं दृष्ट्वा प्रययौ स्वालयं मुदा ॥ ३० ॥<br><br>
एवं ब्रह्मण्यदेवस्य चरित्रं शृणु नारद ।<br>
इदं स्तोत्रं महापुण्यं यः पठेद्भक्तिपूर्वकम् ॥ ३१ ॥<br><br>
श्रीकृष्णे निश्चलां भक्तिं लभते नात्र संशयः ।<br>
अस्पष्टकीर्तिः सुयशा मूर्खो भवति पण़्डितः ॥ ३२ ॥<br><br>
इह लोके सुखं प्राप्य यात्यन्ते श्रीहरेः पदम् ।<br>
तत्र नित्यं हरेर्दास्यं लभते नात्र संशयः ॥ ३३ ॥<br><br>
इतिo श्रीब्रह्मo महाo श्रीकृष्णजन्मखo उत्तo नारदनाo मुनिपत्नीस्तोत्रं नाम<br>
द्व्यधिकशततमोऽध्यायः ॥ १०२ ॥<br><br>
