<br>
श्रीनारायण उवाच ॥ ॥ <br>
ध्यात्वा स्तुत्वा च तिष्ठंतो देवास्ते तेजसः पुरः ॥ <br>
ददृशुस्तेजसो मध्ये शरीरं कमनीयकम् ॥ १ ॥ <br>
सजलांभोदवर्णाभं सस्मितं सुमनोहरम् ॥ <br>
परमाह्लादकं रूपं त्रैलोक्यचित्तमोहनम् ॥ २ ॥ <br>
गंडस्थलकपोलाभ्यां ज्वलन्मकर कुण्डलम् ॥ <br>
सद्रत्ननूपुराभ्यां च चरणांभोजराजितम् ॥ ३ ॥ <br>
वह्निशुद्धहरिद्राभामूल्यवस्त्रविराजितम् ॥ <br>
मणिरत्नेंद्रसाराणां स्वेच्छा कौतुकनिर्मितैः ॥ ४ ॥ <br>
भूषितं भूषणै रम्यैस्तद्रूपेणैव भूषितैः ॥ <br>
विनोदमुरलीयुक्तबिंबाधरमनोहरम् ॥ ५ ॥ <br>
प्रसन्नेक्षणपश्यंतं भक्तानुग्रहकातरम् ॥ <br>
सद्रत्नगुटिकायुक्तकवचोरःस्थलोज्ज्वलम् ॥ ६ ॥ <br>
कौस्तुभासक्तसद्रत्नप्रदीप्ततेजसोज्ज्वलम् ॥ <br>
तत्र तेजसि चार्वंगीं ददृशू राधिकाभिधाम् ॥ ७ ॥ <br>
पश्यंतं सस्मितं कांतं पश्यंतीं वक्रचक्षुषा ॥ <br>
मुक्तापंक्तिविनिंद्यैकदंतपंक्तिविराजिताम् ॥ ॥ ८ ॥ <br>
ईषद्धास्यप्रसन्नास्यां शरत्पंकजलोचनाम् ॥ <br>
शरत्पार्वणचन्द्राभाविनिंदास्यमनोहराम् ॥ ९ ॥ <br>
बंधुजीवप्रभामुष्टाधरौष्ठरु चिराननाम् ॥ <br>
रणन्मंजीरयुग्मेन पादांबुजविराजिताम् ॥ 4.6.१० ॥ <br>
मणींद्राणां प्रभामोषनखराजिविराजिताम् ॥ <br>
कुङकुमाभासमाच्छाद्य पदाधोरागभूषिताम् ॥ ११ ॥ <br>
अमूल्यरत्नसाराणां रशनाश्रोणिभूषिताम् ॥ <br>
हुताशनविशुद्धांशुकामूल्यज्वलितोज्ज्वलाम् ॥ १२ ॥ <br>
महामणींद्रसाराणां किङ्किणीमध्यसंयुताम् ॥ <br>
सद्रत्नहारकेयूरकरकंकणभूषिताम् ॥ १३ ॥ <br>
रत्नेंद्रसाररचितकपोलोज्ज्वलकुण्डलाम् ॥ <br>
कर्णोपरि मणीन्द्राणां कर्णभूषणभूषिताम् ॥ १४ ॥ <br>
खगेंद्रचंचुनासाग्र गजेंद्रमौक्तिकान्विताम् ॥ <br>
मालतीमालया वक्रकबरीभारशोभि ताम् ॥ १५ ॥ <br>
मालया कौस्तुभेंद्राणां वक्षःस्थलसुशोभिताम्॥ <br>
पारिजातप्रसूनानां मालाजालोज्ज्वलांबराम् ॥ १६ ॥ <br>
रत्नांगुलीय निकरैः करांगुलिविभूषिताम् ॥ <br>
दिव्यशंखविकारैश्च चित्ररागविभूषितैः ॥१७॥ <br>
सूक्ष्मसूत्राकृतै रम्यैर्भूषिता शंखभूषणैः ॥ <br>
सद्रत्नसारगुटिकाराजिसूत्रसुशोभिताम् ॥ १८॥ <br>
प्रतप्तस्वर्णवर्णाभामाच्छाद्य चारुविग्रहाम् ॥ <br>
नितम्बश्रोणिललितां पीनस्तननतांबराम् ॥१९॥ <br>
भूषितां भूषणैः सर्वैः सौंदर्येण विभूषितैः ॥ <br>
विस्मितास्त्रिदशाः सर्वे दृष्ट्वा तामीश्वरीं वराम्॥ <br>
तुष्टुवुस्ते सुराः सर्वे पूर्णसर्वमनोरथाः॥4.6.२०॥ <br>
॥ ब्रह्मोवाच ॥ <br>
तव चरणसरोजे मन्मनश्चंचरीको भ्रमतु सततमीश प्रेमभक्त्या सरोजे ॥ <br>
भुवनविभवभोगात्तापशांत्यौषधायसुदृढसु परिपक्वादेहिभक्ति चदास्यम् ॥ २१ ॥ <br>
॥ शंकर उवाच ॥ ॥ <br>
भवजलनिधिमग्नम्बित्तमीनो मदीयो भ्रमति सततमस्मिन्घोरसंसार कूपे ॥ <br>
विषयमतिविनिंद्यं सृष्टिसंहाररूपमपनय तव भक्तिं देहि पादारविंदे ॥ २२ ॥ <br>
॥ धर्म उवाच ॥ <br>
तव निजजनसार्द्धं संगमो मे मदीश भवतु विषयबंधच्छेदने तीक्ष्णखङ्गः।<br>
तव चरणसरोजे स्थानदानैकहेतुर्जनुषि जनुषि भक्तिं देहि पादारविन्दे ॥२३॥ <br>
इत्येवं स्तवनं कृत्वा परिपूर्णैकसानसाः ॥ <br>
कामपूरस्य पुरतस्तिष्ठतो राधिकापतेः ॥ २४ ॥ <br>
सुराणां स्तवनं श्रुत्वा तानु वाच कृपानिधिः ॥ <br>
हितं तथ्यं च वचनं स्मेराननसरोरुहः ॥ २५ ॥ <br>
॥ श्रीकृष्ण उवाच ॥ ॥ <br>
तिष्ठतागच्छत सुरा मदीया नात्र संशयः ॥ <br>
शिवाश्रयाणां कुशलं प्रष्टुं युक्तं न सांप्रतम् ॥ २६ ॥ <br>
निश्चिंता भवतात्रैव का चिंता वो मयि स्थिते॥ <br>
स्थितोऽहं सर्वजीवेषु प्रत्यक्षोऽहं स्तवेन वै॥२७॥ <br>
युष्माकं यमभिप्रायं सर्वं जानामि निश्चितम् ॥ <br>
शुभाशुभं च यत्कर्म काले खलु भविष्यति ॥ २८ ॥ <br>
महत्क्षुद्रं च यत्कर्म सर्वं कालकृतं सुराः ॥ <br>
स्वे स्वे काले च तरवः फलिताः पुष्पिणः सदा ॥ २९ ॥ <br>
परिपक्वफलाः काले काले पक्वफलान्विताः ॥ <br>
सुखं दुःखं विपत्संपच्छोकचिंताशुभाशुभम् ॥ 4.6.३० ॥ <br>
स्वकर्मफलनिष्ठं च सर्वकालेऽप्युपस्थितम् ॥ <br>
न हि कस्य प्रियः को वा विप्रियो वा जगत्त्रये ॥ ३१ ॥ <br>
काले कार्यवशात्सर्वे भवंत्येवाप्रियाः प्रियाः ॥ <br>
राजानो मनवः पृथ्व्यां दृष्टा युष्माभिरत्र वै ॥ ३२ ॥ <br>
स्वकर्मफलपाकेन सर्वे कालवशं गताः ॥ <br>
युष्माकमधुना चैव गोलोके यत्क्षणं गतम् ॥ ३३ ॥ <br>
पृथिव्यां तत्क्षणेनैव सप्तमन्वतरं गतम् ॥ <br>
इंद्राः सप्त गतास्तत्र देवेंद्र श्चाष्टमोऽधुना ॥ ३४ ॥ <br>
कालचक्रं भ्रमत्येव मदीयं च दिवानिशम् ॥ <br>
इन्द्राश्च मानवा भूपाः सर्वे कालवशं गताः ॥ ३५ ॥ <br>
कीर्तिः पृथ्व्यां पुण्यमद्य कथामात्रावशेषितम् ॥ <br>
अधुनाऽपि च राजानो दुष्टाश्च हरिनिंदकाः ॥ ३६ ॥ <br>
बभूवुर्बहवो भूमौ महाबल पराक्रमाः ॥ <br>
सर्वे यास्यंति राजानः कालांतरवशं धुवम् ॥ ३७ ॥ <br>
उपस्थितोऽपि कालोऽयं वातो वाति निरंतरम् ॥ <br>
वह्निर्दहति सूर्यश्च तपत्येव ममाज्ञया ॥ ३८ ॥ <br>
व्याधयः संति देहेषु मृत्युश्चरति जंतुषु ॥ <br>
वर्षंत्येते जलधराः सर्वे देवा ममाज्ञया ॥ ३९ ॥ <br>
ब्राह्मण्यनिष्ठा विप्राश्च तपोनिष्ठास्तपोधनाः ॥ ब्र<br>
ह्मर्षयो ब्रह्मनिष्ठा योगनिष्ठाश्च योगिनः ॥ 4.6.४० ॥ <br>
ते सर्वे मद्भयाद्भीताः स्वकर्मधर्मतत्पराः ॥ <br>
मद्भक्ताश्चैव निःशंकाः कर्मनिर्मूलकारकाः ॥ ४१ ॥ <br>
देवाः कालस्य कालोऽहं विधाता धातुरेव च ॥ <br>
संहारकर्तुः संहर्ता पातुः पाता परात्परः ॥ ४२ ॥ <br>
ममाज्ञयाऽयं संहर्ता नाम्रा तेन हरः स्मृतः ॥ <br>
त्वं विश्वसृट् सृष्टिहेतोः पाता धर्मस्य रक्षणात् ॥ ४३ ॥ <br>
ब्रह्मादितृणपर्यन्तं सर्वेषामहमीश्वरः ॥ <br>
स्वकर्मफलदाताऽहं कर्मनिर्मूलकारकः ॥ ४४ ॥ <br>
अहं यान्संहरिष्यामि कस्तेषामपि रक्षिता ॥ <br>
यानहं पालयिष्यामि तेषां हंता न कोऽपि वा ॥ ४५ ॥ <br>
सर्वेषामपि संहर्ता स्रष्टा पाताऽहमेव च ॥ <br>
नाहं शक्तश्च भक्तानां संहारे नित्यदेहिनाम् ॥ ४६ ॥ <br>
भक्ता ममानुगा नित्यं मत्पादार्चनतत्पराः ॥ <br>
अहं भक्तांतिके शश्वत्तेषां रक्षणहेतव ॥ ४७ ॥ <br>
सर्वे नश्यंति ब्रह्माण्डे प्रभवंति पुनःपुनः ॥ <br>
न मे भक्ताः प्रणश्यन्ति निःशंकाश्च निरापदः ॥ ४८ ॥ <br>
अतो विपश्चितः सर्वे दास्यं वांछंति नो वरम् ॥ <br>
ये मां दास्यं प्रयाचंते धन्यास्तेऽन्ये च वंचिताः ॥ ४९ ॥ <br>
जन्ममृत्युजराव्याधि भयं च यमयातना ॥ <br>
अन्येषां कर्मिणामस्ति न भक्तानां च कर्हिचित् ॥ 4.6.५० ॥ <br>
भक्ता न लिप्ताः पापेषु पुण्येषु सर्वक र्मिणः ॥ <br>
अहं धुनोमि तेषां च कर्मभोगान्सुनिश्चितम् ॥ ५१ ॥ <br>
अहं प्राणश्च भक्तानां भक्ताः प्राणा ममापि च ॥ <br>
ध्यायंते ते च मां नित्यं तान्स्मरामि दिवानिशम् ॥ ५२ ॥ <br>
चक्रं सुदर्शनं नाम षोडशारं सुतीक्ष्णकम् ॥ <br>
यत्तेजः षोडशांशोऽपि नास्ति सर्वेषु जीविषु ॥ ९३ ॥ <br>
भक्तान्तिके तु तच्चक्रं दत्त्वा रक्षार्थमीप्सितम् ॥ <br>
न स्वास्थ्यं न च प्रीतिर्मे यामि तेषां च सन्निधिम् ॥ ५४ ॥ <br>
न मे स्वास्थ्यं च वैकुंठे गोलोके राधिकांतिके ॥ <br>
यत्र तिष्ठंति भक्तास्ते तत्र तिष्ठाम्यहर्निशम् ॥ ५५ ॥ <br>
प्राणेभ्यः प्रेयसी राधा स्थितोरसि दिवानिशम् ॥ <br>
यूयं प्राणाधिका लक्ष्मीर्न मे भक्तात्परा प्रिया ॥ ५६ ॥ <br>
भक्तदत्तं च यद्द्रव्यं भक्त्या ऽश्नामि सुरेश्वराः ॥ <br>
अभक्तदत्तं नाश्नामि ध्रुवं भुंक्ते बलिं स्वयम् ॥ ५७ ॥ <br>
स्त्रीपुत्रस्वजनांस्त्यक्त्वा ध्यायंते मामहर्निशम् ॥ <br>
युष्मान्विहाय तान्नित्यं स्मराम्यहमहर्निशम् ॥ ५८ ॥ <br>
दुष्टा यदा मे भक्तानां ब्राह्मणानां गवामपि ॥ <br>
क्रतूनां देवतानां च हिंसां कुर्वंति निश्चितम् ॥ ५९ ॥ <br>
तथाऽचिरं ते नश्यंति यथा वह्नौ तृणानि च ॥ <br>
न कोऽपि रक्षिता तेषां मयि हंतर्युपस्थिते ॥ 4.6.६० ॥ <br>
यास्यामि पृथिवीं देवा यात यूयं स्वमालयम् ॥ <br>
यूयं चैवांशरूपेण शीघ्रं गच्छत भूतलम् ॥ ६१ ॥ <br>
इत्युक्त्वा जगतां नाथो गोपाना हूय गोपिकाः ॥ <br>
उवाच मधुरं वाक्यं सत्यं यत्समयोचितम् ॥ ६२ ॥ <br>
गोपा गोप्यश्च शृणुत यात नंदव्रजं परम् ॥ <br>
वृषभानुगृहे क्षिप्रं  गच्छ त्वमपि राधिके ॥ ६३ ॥ <br>
वृषभानुप्रिया साध्वी नंदगोपकलावती ॥ <br>
सुबलस्य सुता सा च कमलांशसमुद्भवा ॥ ॥ ६४ ॥ <br>
पितॄणां मानसी कन्या धन्या मान्या च योषिताम् ॥ <br>
पुरा दुर्वाससः शापाज्जन्म तस्या व्रजे गृहे ॥ ६५ ॥ <br>
तस्या गृहे जन्म लभ शीघ्रं नंदव्रजं व्रज ॥ <br>
त्वामहं बालरूपेण गृह्णामि कमलानने ॥ ६६ ॥ <br>
त्वं मे प्राणाधिका राधे तव प्राणाधिकोऽप्यहम्॥ <br>
न किंचिदावयोर्भिन्नमेकांगं सर्वदैव हि ॥६७॥ <br>
श्रुत्वैवं राधिका तत्र रुरोद प्रेमविह्वला ॥ <br>
पपौ चक्षुश्चकोराभ्यां मुखचंद्रं हरेर्मुने ॥६८॥ <br>
जनुर्लभत गोपाश्च गोप्यश्च पृथिवीतले ॥ <br>
गोपानामुत्तमानां च मंदिरे मंदिरे शुभे ॥६९॥ <br>
एतस्मिन्नंतरे सर्वे ददृशू रथमुत्तमम् ॥ <br>
मणिरत्नेंद्रसारेण हीरकेण विभूषितम् ॥4.6.७०॥ <br>
श्वेतचामरलक्षेण शोभितं दर्पणायुतैः ॥ <br>
सूक्ष्मकाषायवस्त्रेण वह्निशुद्धेन भूषितम् ॥ ॥ ७१ ॥ <br>
सद्रत्नकलशानां च सहस्रेण सुशोभितम् ॥ <br>
पारिजातप्रसूनानां मालाजालैर्विराजितम् ॥ ७२ ॥ <br>
पार्षदप्रवरैयुक्तं शात कुंभमयं शुभम् ॥ <br>
तेजःस्वरूपमतुलं शतसूर्यसमप्रभम् ॥ ७३ ॥ <br>
तत्रस्थं पुरुषं श्यामं सुन्दरं कमनीयकम् ॥ <br>
शंखचक्रगदापद्मधरं पीतांबरं वरम् ॥ ७४ ॥ <br>
किरीटिनं कुण्डलिनं वनमालाविभूषितम् ॥ <br>
चंदनागुरुकस्तूरीकुङ्कुमद्रवचर्चितम् ॥ ७५ ॥ <br>
चतुर्भुजं स्मेरवक्त्रं भक्तानुग्रहकातरम् ॥ <br>
मणिरत्नेंद्रसाराणां सारभूषणभूषितम् ॥ ७६ ॥ <br>
देवीं तद्वामतो रम्यां शुक्लवर्णां मनोहराम् ॥ <br>
रत्नालंकारशोभाढ्यां शोभितां पीतवाससा ॥ ७७ ॥ <br>
शरत्पार्वणचंद्रास्यां शरत्पंकजलोचनाम् ॥ <br>
पक्वबिंबाधरोष्ठीं च स्मेरयु क्तां मनोहराम् ॥ ७८ ॥ <br>
वेणुवीणाग्रंथहस्तां भक्तानुग्रहकातराम् ॥ <br>
विद्याधिष्ठातृदेवीं च ज्ञानरूपां सरस्वतीम् ॥ ७९ ॥ <br>
अपरां दक्षिणे रम्यां शतचंद्रसमप्रभाम् ॥ <br>
प्रतप्तस्वर्णवर्णाभां सस्मितां सुमनोहराम् ॥ 4.6.८० ॥ <br>
सद्रत्नकुण्डलाभ्यां च सुकपोलविराजि ताम् ॥ <br>
अमूल्यरत्नखचितामूल्यवस्त्रेण भूषिताम् ॥ ८१ ॥ <br>
अमूल्यरत्नकेयूरकरकंकणशोभिताम् ॥ <br>
सद्रत्नसारमंजीरकलशब्दस मन्विताम् ॥ ८२ ॥ <br>
मणींद्रकिंकिणीयुक्तमध्यदेशसमन्विताम् ॥ <br>
पारिजातप्रसूनानां मालावक्षः स्थलोज्ज्वलाम् ॥ ८३ ॥ <br>
प्रफुल्ल मालतीमालासंयुक्तकबरीयुताम् ॥ <br>
शरच्चंद्रप्रभामुष्णन्मुखचारुविभूषिताम् ॥ ८४ ॥ <br>
कस्तूरीबिंदुसंयुक्तसिन्दुरतिलकान्विताम् ॥ <br>
सुचारुकज्जलासक्तशरत्पंकजलोचनाम् ॥ ८५ ॥ <br>
सहस्रदलसंसक्तलीलाकमलसंयुताम् ॥ <br>
नारायणं च पश्यंतं पश्यंती वक्रच क्षुषा ॥ ८६ ॥ <br>
अवरुह्य रथात्तूर्ण सस्त्रीकः सहपार्षदः ॥ <br>
जगाम च सभां रम्यां गोपगोपीसमन्विताम् ॥ ८७ ॥ <br>
देवा गोप्यश्च गोपाश्च तस्थुः प्रांजलयो मुदा ॥ <br>
सामवेदोक्तस्तोत्रेण कृतेन च सुरर्षिभिः ॥ ८८ ॥ <br>
गत्वा नारायणो देवो विलीनः कृष्णविग्रहे ॥ <br>
दृष्ट्वा च परमाश्चर्यं ते सर्वे विस्मयं ययुः ॥ ८९ ॥ <br>
एतस्मिन्नन्तरे तत्र शातकुंभमयाद्रथात् ॥ <br>
अवरुह्य स्वयं विष्णुः पाता च जग तां पतिः ॥ 4.6.९० ॥ <br>
आजगाम चतुर्बाहुर्वनमालाविभूषितः ॥ <br>
पीतांबरधरः श्रीमान्सस्मितः सुमनोहरः ॥ ९१ ॥ <br>
सर्वालंकारशोभा ढ्यः सूर्यकोटिसमप्रभः ॥ <br>
उत्तस्थुस्ते च तं दृष्ट्वा तुष्टुवुः प्रणता मुने ॥ ९२ ॥ <br>
स चापि लीनस्तत्रैव राधिकेशस्य विग्रहे ॥ <br>
ते दृष्ट्वा महदाश्चर्यं विस्मयं परमं ययुः ॥ ९३ ॥ <br>
संविलीने हरेरंगे श्वेतद्वीपनिवासिनि ॥ <br>
एतस्मिन्नंतरे तूर्णमाजगाम त्वरान्वितः ॥ ९४ ॥ <br>
शुद्धस्फटिकसंकाशो नाम्ना संकर्षणः स्मृतः ॥ <br>
सहस्रशीर्षा पुरुषः शतसूर्यसमप्रभः ॥ ९५ ॥ <br>
आगतं तुष्टुवुः सर्वे दृष्ट्वा तं विष्णुवि ग्रहम् ॥ <br>
स चागत्य नतस्कधस्तुष्टाव राधिकेश्वरम् ॥ ९६ ॥ <br>
सहस्रमूर्धा भक्त्या च प्रणनाम च नारद ॥ <br>
आवां च धर्मपुत्रौ द्वौ नर नारायणाभिधौ ॥ ९७ ॥ <br>
लीनोऽहं कृष्णपादाब्जे बभूव फाल्गुनोऽवरः॥ <br>
ब्रह्मेशशेषधर्माश्च तस्थुरेकत्र तत्र वै ॥ ९८ ॥ <br>
एतस्मिन्नंतरे देवा ददृशू रथमुत्तमम् ॥ <br>
स्वर्णसारविकारं च नानासनपरिच्छदम् ॥ ९९ ॥ <br>
मणींद्रसारसंयुक्तं वह्निशुद्धांशुकान्वितम् ॥  <br>
श्वेतचामर संयुक्तं भूषितं दर्पणान्वितैः ॥ 4.6.१०० ॥ <br>
सद्रत्नसारकलशसमूहेन विराजितम् ॥ <br>
पारिजातप्रसूनानां मालाजालैः सुशोभितम्॥ १०१ ॥ <br>
सहस्रचक्रसंयुक्तं मनोयायि मनोहरम् ॥ <br>
ग्रीष्ममध्याह्नमार्तंडप्रभामोषकरं वरम् ॥ १०२ ॥ <br>
मुक्तामाणिक्यवज्राणां समूहेन समुज्ज्वलम् ॥ <br>
चित्रपुत्तलिकापुष्पसरः काननचित्रितम् ॥ १०३ ॥ <br>
देवानां दानवानां च रथानां प्रवरं मुने ॥ <br>
यत्नेन शंकरप्रीत्या निर्मितं विश्वकर्मणा ॥ १०४ ॥ <br>
पंचाशद्योजनोर्ध्वं च चतुर्योजनविस्तृतम् ॥ <br>
रतितुल्यवधूयुक्तैः शोभितं रतिमं दिरैः ॥ १०५ ॥ <br>
तत्रस्थां ददृशुर्देवीं रत्नालंकारभूषिताम् ॥ <br>
प्रदग्धस्वर्णसाराणां प्रभामोषकरद्युतिम् ॥ १०६ ॥ <br>
तेजःस्वरूपा मतुलां मूलप्रकृतिमीश्वरीम् ॥ <br>
सहस्रभुजसंयुक्तां नानायुधसमन्विताम् ॥ १०७ ॥ <br>
ईषद्धास्यप्रसन्नास्यां भक्तानुग्रहकातराम् ॥<br>
गंडस्थलकपोलस्थसद्रत्नकुंडलोज्ज्वलाम् ॥ १०८ ॥ <br>
रत्नेन्द्रसाररचितक्वणन्मञ्जीररंजिताम् ॥ <br>
मणींद्रमेखलायुक्तमध्य देशसुशोभिताम् ॥ १०९ ॥ <br>
सद्रत्नसारकेयूरकरकंकणभूषिताम् ॥ <br>
मंदारपुष्पमालाभिरुरःस्थलसमुज्ज्वलाम् ॥ 4.6.११० ॥ <br>
नितंबकठिनश्रोणीं पीनोन्नतकुचानताम् ॥ <br>
शरत्सुधाकराभासविनिंदास्यमनोहराम् ॥ १११ ॥ <br>
कज्जलोज्जलरेखाक्तशरत्पंकजलोच नाम् ॥ <br>
चंदनागुरुकस्तूरीचित्रपत्रविभूषिताम् ॥ ११२ ॥ <br>
मुक्तापंक्तिप्रभामुष्टदंतराजिविराजिताम् ॥ <br>
प्रफुल्लमालतीमालासंसक्तकबरीं वराम् ॥११३ ॥ <br>
पक्षींद्रचंचुनासाग्रगजेंद्रमौक्तिकान्विताम् ॥ <br>
वह्निशुद्धांशुकेनातिज्वलितेन समुज्ज्वलाम् ॥ ११४ ॥ <br>
सिंहपृष्ठसमारूढां सुताभ्यां सहितां मुदा ॥ <br>
अवरुह्य रथात्तूर्ण श्रीकृष्णं प्रणनाम च ॥ ११५ ॥ <br>
सुताभ्यां सहिता देवी समुवा स वराननाः ॥ <br>
गणेशः कार्त्तिकेयश्च नत्वा कृष्ण परात्परम् ॥ ११६ ॥ <br>
ननाम शंकरं धर्ममनंतं कमलोद्भवम् ॥ <br>
उत्तस्थुरारात्ते देवा दृष्ट्वा तौ त्रिदशेश्वरौ ॥ ११७ ॥ <br>
आशिषं च ददुर्देवा वासयामासुरंतिके ॥ <br>
ताभ्यां सह सदालापं चक्रुर्देवा मुदाऽन्विताः ॥ ११८ ॥ <br>
तस्थुर्देवाः सभामध्ये देवस्य पुरतो हरेः ॥<br>
गोपा गोप्यश्च बहुशो बभूवुर्विस्मयाकुलाः ॥ ११९ ॥ <br>
उवाच कमलां कृष्णः स्मेराननसरोरुहः ॥ <br>
त्वं गच्छ भीष्मकगृहं नानारत्नसमन्वितम् ॥ 4.6.१२० ॥ <br>
वैदर्भ्या उदरे जन्म लभ देवि सना तनि ॥ <br>
तव पाणिं ग्रहीष्यामि गत्वाऽहं कुंडिनं सति ॥ १२१ ॥ <br>
ता देव्यः पार्वतीं दृष्ट्वा समुत्थाय त्वरान्विताः ॥ <br>
रत्नसिंहासने रम्ये वासयामासुरीश्वरीम् ॥ १२२॥ <br>
विप्रेंद्र पार्वतीलक्ष्मीवागधिष्ठातृदेवताः ॥ <br>
तस्थुरेकासने तत्र संभाष्य च यथोचि तम् ॥ १२३ ॥ <br>
ताश्च संभाषयामासुः संप्रीत्या गोपकन्यकाः ॥ <br>
ऊचुर्गोपालिकाः काश्चिन्मुदा तासां च संनिधौ ॥ १२४ ॥ <br>
श्रीकृष्णः पार्वतीं तत्र समुवाच जगत्पतिः ॥ <br>
देवि त्वमंशरूपेण जन नंदव्रजे शुभे ॥ १२५ ॥ <br>
उदरे च यशोदायाः कल्याणी नंदरेतसा ॥ <br>
लभ जन्म महामाये सृष्टिसंहारकारिणि ॥ १२६ ॥ <br>
ग्रामे ग्रामे च पूजां ते कारयिष्यामि भूतले ॥ <br>
कृत्स्ने महीतले भक्त्या नगरेषु वनेषु च ॥ १२७ ॥ <br>
तत्राधिष्ठातृदेवीं त्वां पूजयिष्यंति मानवाः ॥ <br>
द्रव्यैर्नानाविधैर्दिव्यैर्बलिभिश्च मुदाऽन्विताः ॥ १२८ ॥ <br>
त्वद्भूमिस्पर्शमात्रेण सूतिकामंदिरे शिवे ॥ <br>
पिता मां तत्र संस्थाप्य त्वामादाय गमिष्यति ॥ १२९ ॥ <br>
कंसदर्शन मात्रेण गमिष्यसि शिवांतिकम् ॥ <br>
भारावतरणं कृत्वा गमिष्यामि स्वमाश्रमम् ॥ 4.6.१३० ॥ <br>
इत्युक्त्वा श्रीहरिस्तूर्णमुवाच च षडाननम् ॥ <br>
अंशरूपेण वत्स त्वं गमिष्यसि महीतलम् ॥ १३१ ॥ <br>
जांबवत्याश्च गर्भे च लभ जन्म सुरेश्वर ॥ <br>
अंशेन देवताः सर्वा गच्छंतु धरणीतलम् ॥ १३२ ॥ <br>
भारहारं करिष्यामि वसुधायाश्च निश्चितम् ॥ <br>
इत्युक्त्वा राधिकानाथस्तस्थौ सिंहासने वरे ॥ १३३ ॥ <br>
तस्थुर्देवाश्च देव्यश्च गोपा गोप्यश्च नारद ॥ <br>
एतस्मिन्नंतरे ब्रह्मा समुत्तस्थौ हरेः पुरः ॥ <br>
पुटांजलिर्जगत्कांतमुवाच विन यान्वितः ॥ १३४ ॥ <br>
॥ ब्रह्मोवाच ॥ ॥ <br>
अवधानं कुरु विभो किंकरस्य निवेदनम् ॥ १३५ ॥ <br>
आज्ञां कुरु महाभाग कस्य कुत्र स्थलं भुवि ॥ <br>
भर्ता पातोद्धारकर्ता सेवकानां प्रभुः सदा ॥ १३६ ॥ <br>
स भृत्यः सर्वदा भक्त ईश्वराज्ञां करोति यः ॥ <br>
के देवाः केन रूपेण देव्यश्च कलया कया ॥ १३७ ॥ <br>
कुत्र कस्याभिदेयं च विषयं च महीतले ॥ <br>
ब्रह्मणो वचनं श्रुत्वा प्रत्युवाच जगत्पतिः ॥ १३८ ॥ <br>
यत्र यस्यावकाशं च कथयामि विधानतः ॥ <br>
श्रीकृष्ण उवाच ॥ ॥ <br>
कामदेवो रौक्मिणेयो रतिर्मायावती सती ॥ १३९ ॥ <br>
शंबरस्य गृहे या च छायारूपेण संस्थिता ॥ <br>
त्वं तस्य पुत्रो भविता नाम्नाऽनिरुद्ध एव च ॥ 4.6.१४० ॥ <br>
भारती शोणितपुरे बाणपुत्री भविष्यति ॥ <br>
अनंतो देवकीगर्भाद्रौहिणेयो जगत्पतिः ॥ १४१ ॥ <br>
मायया गर्भसंकर्षान्नाम्ना संकर्षणः प्रभुः ॥ <br>
कालिंदी सूर्यतनया गंगांशेन महीतले ॥ १४२ ॥ <br>
अर्द्धांशेनैव तुलसी लक्ष्मणा राज कन्यका ॥ <br>
सावित्री वेदमाता च नाम्ना नाग्नजिती सती ॥ १४३ ॥ <br>
वसुंधरा सत्यभामा शैब्या देवी सरस्वती ॥ <br>
रोहिणी मित्रविंदा च भविता राजकन्यका ॥ १४४ ॥ <br>
सूर्यपत्नी रत्नमाला कलया च जगत्प्रभोः ॥ <br>
स्वाहांशेन सुशीला च रुक्मिण्याद्याः स्त्रियो नव ॥ १४५ ॥ <br>
दुर्गांशार्द्धाज्जांबवती महिषीणां दश स्मृताः ॥ <br>
अर्द्धांशेन शैलपुत्री यातु जांबवतो गृहम् ॥ १४६ ॥ <br>
कैलासे शंकराज्ञा च बभूव पार्वतीं पुरा ॥ <br>
कैलासगामिनं विष्णुं श्वेतद्वीपनिवासिनम् ॥ <br>
आलिंगनं देहि कांते नास्ति दोषो ममा ज्ञया ॥ १४७ ॥ <br>
॥ ब्रह्मोवाच ॥ <br>
कथं शिवाज्ञा तां देवीं बभूव राधिकापते ॥ <br>
विष्णोः संभाषणे पूर्वं श्वेतद्वीपनिवासिनः ॥ १४८ ॥ <br>
॥ श्रीभगवानुवाच ॥ ॥ <br>
पुरा गणेशं द्रष्टुं च प्रजग्मुः सर्वदेवताः ॥ <br>
श्वेतद्वीपात्स्वयं विष्णुर्जगाम शंकरालये ॥ १४९ ॥ <br>
दृष्ट्वा गणेशं मुदितः समुवास सुखासने ॥ <br>
सुखेन ददृशुः सर्वे त्रैलोक्यमोहनं वपुः ॥ 4.6.१५०॥ <br>
किरीटिनं कुंडलिनं पीतांबरधरं वरम् ॥ <br>
सुंदरं श्याम रूपं च नवयौवनसंयुतम् ॥ १५१ ॥ <br>
चंदनागुरुकस्तूरीकुंकुमद्रवसंयुतम् ॥ <br>
रत्नालंकारशोभाढयं स्मेराननसरोरुहम् ॥ १५२ ॥ <br>
रत्न सिंहासनस्थं च पार्षदैः परिवेष्टितम् ॥ <br>
वंदितं च सुरैः सर्वैः शिवेन पूजितं स्तुतम् ॥१५३॥ <br>
तं दृष्ट्वा पार्वती विष्णुं प्रसन्नवदनेक्षणा ॥ <br>
मुखमाच्छादितं चक्रे वाससा व्रीडया सती ॥१५४॥ <br>
अतीव सुन्दरं रूपं दर्शंदर्शं पुनःपुनः ॥ <br>
ददर्श मुखमाच्छाद्य निमेषरहिता सती ॥ १५९ ॥ <br>
परमाद्भुतवेषं च सस्मिता वक्रचक्षुषा ॥ <br>
सुखसागरसम्मग्ना बभूव पुलकांचिता ॥१५६॥ <br>
क्षणं ददर्श पञ्चास्यं शुभ्रवर्णं त्रिलोचनम् ॥ <br>
त्रिशूलपरिघधरं कन्दर्पकोटिसुन्दरम् ॥ १५७ ॥ <br>
क्षणं ददर्श श्यामं तमेकास्यं च द्विलोचनम् ॥ <br>
चतुर्भुजं पीतवस्त्रं वनमालाविभूषितम् ॥ १५८ ॥ <br>
एकं बह्म मूर्तिभेदमभेदं वा निरूपितम् ॥ <br>
दृष्ट्वा बभूव सा माया सकामा विष्णु मायया ॥ १५९ ॥ <br>
मदंशाश्च त्रयो देवा ब्रह्मविष्णुमहेश्वराः ॥ <br>
ताभ्यामौत्कर्षपाताच्च श्रेष्ठः सत्त्वगुणात्मकः ॥ 4.6.१६० ॥ <br>
दृष्ट्वा तं पार्वती भक्त्या पुलकांचितविग्रहा॥ <br>
मनसा पूजयामास परमात्मानमीश्वरम् ॥ १६१ ॥ <br>
दुर्गांतराभिप्रायं च बुबुधे शंकरः स्वयम् ॥ <br>
सर्वांतरात्मा भगवानंतर्यामी जगत्पतिः ॥ १६२ ॥<br>
दुर्गां निर्जनमाहूय तामुवाच हरः स्वयम् ॥ <br>
बोधयामास विविधं हितं तथ्यमखंडितम् ॥ १६३ ॥ <br>
॥ श्रीशंकर उवाच ॥ ॥ <br>
निवेदनं मदीयं च निबोधं शैलकन्यके ॥ <br>
शृंगारं देहि भद्रं ते हरये परमात्मने ॥ १५४ ॥ <br>
अहं ब्रह्मा च विष्णुश्च ब्रह्मैकं च सनातनम् ॥ <br>
वदैको वेदरहितो विषयान्मूर्तिभेदकः ॥ १६५ ॥<br>
एका प्रकृतिः सर्वेषां माता त्वं सर्वरूपिणी ॥ <br>
स्वयंभूरसि वाणी त्व लक्ष्मीर्नारायणोरसि ॥ १६६ ॥ <br>
मम वक्षसि दुर्गा त्वं निबोधाध्यात्मकं सति ॥ <br>
शिवस्य वचनं श्रुत्वा तमुवाच सुरेश्वरी ॥ १६७ ॥ <br>
॥ पार्वत्युवाच ॥ ॥ <br>
दीनबंधो कृपासिंधो तव मामकृपा कथम्॥ <br>
सुचिरं तपसा लब्धो नाथस्त्वं जगतां मया ॥ १६८ ॥ <br>
मादृशीं किंकरी नाथ न परित्यक्तुमर्हसि ॥ <br>
अयोग्यमीदृशं वाक्यं मा मा वद महेश्वर ॥ १६९ ॥ <br>
तव वाक्यं महादेव करिष्याम्येव पालनम् ॥ <br>
देहांतरे जन्म लब्ध्वा भजिष्यामि हरिं हर ॥ 4.6.१७० ॥ <br>
इत्येवं वचनं श्रुत्वा विरराम महेश्वरः ॥ <br>
उच्चैर्जहासाभयदः पार्वत्यै चाभयं ददौ ॥ १७१ ॥ <br>
तत्प्रतिज्ञापालनाय पार्वती जांबवद्गृहे ॥ <br>
लभिष्यति जनुर्धातर्नाम्ना जांबवती सती ॥ १७२ ॥ <br>
॥ ब्रह्मोवाच ॥ ॥ <br>
भूमौ कतिविधे भूपे संस्थिते पार्वती कथम् ॥ <br>
ललाभ भारते जन्म निंदिते भाल्लुके गृहे ॥१७३॥ <br>
॥ श्रीकृष्ण उवाच ॥ ॥ <br>
रामावतारे त्रेतायां देवांशाश्च ययुर्महीम् ॥ <br>
हिमालयांशो भल्लूको जांबवान्नाम किंकरः ॥ १७४ ॥ <br>
रामस्य वरदानेन चिरंजीवी श्रिया युतः ॥ <br>
कोटिसिंहबलाधानं विधत्ते च महाबलः ॥ १७५ ॥ <br>
पितुरंशगृहे दुर्गा जगामांशेन भूतलम् ॥ <br>
पूर्वं पूर्वस्य वृत्तांतं कथितं शृणु मन्मुखात् ॥ १७५ ॥ <br>
सर्वेषां च सुराणां वै वंशा गच्छंतु भूतलम् ॥ <br>
नृपपुत्रा मत्सहाया भविष्यंति रणे विधे ॥ १७७ ॥ <br>
कमलाकलया सर्वा भवंतु नृपकन्यकाः ॥ <br>
मन्महिष्यो भविष्यंति सहस्राणां च षोडश ॥ १७८ ॥ <br>
धर्मोऽयमंशरूपेण पांडुपुत्रो युधिष्ठिरः ॥<br>
वायोरंशाद्भीमसेनः स वज्री ह्यर्जुनः स्वयम् ॥ १७९ ॥ <br>
नकुलः सहदेवश्च स्वर्वैद्यांशसमुद्भवौ ।<br>
सृर्यांशः कर्णवीरश्च विदुरः स यमः स्वयम् ॥ 4.6.१८० ॥ <br>
दुर्योधनः कलेरंशः समुद्रांशश्च शंतनुः ॥ <br>
अश्वत्थामा शंकरांशो द्रोणो वह्न्यंशसंभवः ॥ १८१ ॥ <br>
हुताशनांशो भगवान्धृष्टद्युम्नो महाबलः ॥ <br>
चंद्रांशोऽप्यभिमन्युश्च भीष्मश्चैव वसूद्भवः ॥ १८२ ॥ <br>
वसुदेवः कश्यपांशोऽप्यदित्यंशा च देवकी ॥ <br>
वस्वंशो नंदगोपश्च यशोदा वसुका मिनी ॥ १८३ ॥ <br>
द्रौपदी कमलांशा च यज्ञकुंडसमुद्भवा ॥ <br>
सुभद्रा शतरूपांशा देवकीगर्भसंभवा ॥१८४॥<br>
देवा गच्छंतु पृथिवीमंशेन भारहारकाः ॥ <br>
कलया देवपत्न्यश्च गच्छंतु पृथिवीतलम् ॥ १८५ ॥ <br>
इत्येवमुक्त्वा भगवान्विरराम च नारद ॥ <br>
सर्वं विवरणं श्रुत्वा तत्रोवास प्रजापतिः ॥१८६॥ <br>
कृष्णस्य वामे वाग्देवी दक्षिणे कमलालया ॥ <br>
पुरतो देवताः सर्वाः पार्वती चापि नारद ॥ १८७ ॥ <br>
गोप्यो गोपाश्च परितो राधा वक्षःस्थलस्थिता ॥ <br>
एतस्मिन्नंतरे सा च तमुवाच व्रजेश्वरी ॥१८८॥ <br>
॥ राधिकोवाच ॥ <br>
शृणु नाथ प्रवक्ष्यामि किंकरीवचनं प्रभो ॥ <br>
प्राणा दहंति सततमांदोलयति मे मनः ॥ १८९ ॥ <br>
चक्षुर्निमीलनं कर्तुमशक्ता तव दर्शने ॥ <br>
त्वया विना कथं नाथ यास्यामि धरणीतलम् ॥ 4.6.१९० ॥ <br>
कियत्कालांतरेणैव मेलनं मे त्वया सह ॥ <br>
प्राणेश्वर ब्रूहि सत्यं भविष्यत्येव गोकुले ॥ १९१ ॥ <br>
निमेषं च युगशतं भविता मे त्वया विना ॥ <br>
कं द्रक्ष्यामि क्व यास्यामि को वा मां पालयिष्यति ॥ १९२ ॥ <br>
मातरं पितरं बंधुं भ्रातरं भगिनीं सुतम् ॥ <br>
त्वया विनाऽहं प्राणेश चिंतयामि न कश्चन ॥ १९३ ॥ <br>
करोषि मायया छन्ना मां चेन्मायेश भूतले ॥ <br>
विस्मृतां विभवं दत्त्वा मे सत्यं शपथं कुरु ॥ १९४ ॥ <br>
अनुक्षणं मम मनोमधुपो मधुसूदन ॥ <br>
करोतु भ्रमणं नित्यं समाध्वीके पदांबुजे ॥ १९५ ॥<br>
यत्रयत्र च यस्यां वा योनौ जन्म भवत्विदम् ॥ <br>
त्वं स्वस्य स्मरणं दास्यं मह्यं दास्यसि वांछितम् ॥ १९६ ॥ <br>
कृष्णस्त्वं राधिकाऽहं च प्रेमसौभाग्यमावयोः ॥ <br>
न विस्मरामि भूमौ च देहि मह्यं वरं परम् ॥ १९७ ॥ <br>
यथा तन्वा सह प्राणाः शरीरं छायया सह ॥ <br>
तथाऽऽवयोर्जन्म यातु देहि मह्यं वरं विभो ॥ १९८ ॥ <br>
चक्षुर्निमेषविच्छेदो भविता नावयोर्भुवि ॥ <br>
तत्रागत्यापि कुत्रापि देहि मह्यं वरं प्रभो ॥ १९९ ॥ <br>
मम प्राणैस्तव तनुः केन वा करुणा हरे ॥ <br>
आत्मना मुरलीपादौ मनसा वा विनिर्मितौ ॥ 4.6.२०० ॥ <br>
स्त्रियः कतिविधाः संति पुरुषा वा पुरुष्टुत ॥ <br>
नास्ति कुत्रापि कांता वा कांत्या शक्त्या च मादृशी ॥ २०१ ॥ <br>
तव देहार्धभागेन केन वाऽहं विनिर्मिता ॥ <br>
अयमेवावयोर्भेदो नास्त्यतस्त्वयि मे मनः ॥ २०२ ॥ <br>
ममात्मा मानसं प्राणास्त्वयि संस्थापिता यथा ॥ <br>
तवात्ममानसप्राणा मयि वा संस्थितास्तथा ॥२०३॥ <br>
अतो निमेषविरहादात्मनोर्विक्लवं मनः ॥ <br>
प्रदग्धं सन्ततं प्राणा दहंति विरहश्रुतौ ॥ २०४ ॥ <br>
इत्येवमुक्त्वा सा देवी तत्रैव सुरसंसदि॥ <br>
भूयोभूयो रुरोदोच्चैर्धृत्वा तच्चरणांबुजम् ॥ २०५॥ <br>
क्रोडे कृत्वा तु तां कृष्णो मुखं संमृज्य वाससा ॥ <br>
बोधयामास विविधं सत्यं तथ्यं हितं वचः ॥ २०६ ॥ <br>
श्रीकृष्ण उवाच ॥ <br>
आध्यात्मिकं परं योगं शोकच्छेदनकारकम् ॥ <br>
शृणु देवि प्रवक्ष्यामि योगींद्राणां च दुर्लभम् ॥ २०७ ॥ <br>
आधाराधेययोः सर्वं ब्रह्मांडं पश्य सुन्दरि ॥<br>
आधारव्यतिरेकेण नास्त्याधेयस्य संभवः ॥ ॥ २०८ ॥ <br>
फलाधारं च पुष्पं च पुष्पाधारं च पल्लवम् ॥ <br>
स्कन्धश्च पल्लवाधारः स्कन्धाधारस्तरुः स्वयम् ॥ २०९ ॥ <br>
वृक्षाधारो ऽप्यंकुरश्च जीवशक्तिसमन्वितः ॥ <br>
अष्टिरेकांकुराधारश्चाष्ट्याधारो वसुन्धरा ॥ 4.6.२१० ॥ <br>
शेषो वसुन्धराधारः शेषाधारो हि कच्छपः॥ <br>
वायुश्च कच्छपाधारो वाय्वाधारोऽहमेव च ॥ २११ ॥ <br>
ममाधारस्वरूपा त्वं त्वयि तिष्ठामि सांप्रतम् ॥ <br>
त्वं च शक्तिसमूहा च मूलप्रकृ तिरीश्वरी ॥ २१२ ॥ <br>
त्वं शरीरस्वरूपाऽसि त्रिगुणाऽऽधाररूपिणी ॥ <br>
तवात्माऽहं निरीहश्च चेष्टावांश्च त्वया सह ॥२१३॥ <br>
पुरुषाद्वीर्यमुत्पन्नं वीर्यात्सन्ततिरेव च ॥ <br>
तयोराधाररूपा च कामिनी प्रकृतेः कला ॥ २१४ ॥ <br>
विना देहेन क्वात्मा च क्व शरीरं विनाऽऽत्मना॥ <br>
प्राधान्यं च तयोर्देवि विना त्वाऽद्य कुतो भवः ॥२१५॥ <br>
न कुत्राप्यावयोर्भेदो राधे संसारबीजयोः ॥ <br>
यत्रात्मा तत्र देहं च न भेदो विनयेन किम् ॥ २१६ ॥ <br>
यथा क्षीरे च धावल्यं दाहिका च हुताशने ॥ <br>
भूमौ गन्धो जले शैत्यं तथा त्वयि मयि स्थिते ॥ २१७ ॥ <br>
धावल्यदुग्धयोरैक्यं दाहिकानलयोर्यथा ॥ <br>
भूगन्धजलशैत्यानां नास्ति भेदस्तथाऽऽवयोः ॥ २१८ ॥ <br>
मया विना त्वं निर्जीवा चादृश्योऽहं त्वया विना ॥ <br>
त्वया विना भवं कर्तुं नालं सुन्दरि निश्चितम् ॥ २१९ ॥ <br>
विना मृदा घटं कर्तुं यथा नालं कुलालकः ॥ <br>
विना स्वर्णं स्वर्णकारोऽलंकारं कर्तुमक्षमः ॥ 4.6.२२० ॥ <br>
स्वयमात्मा यथा नित्यस्तथा त्वं प्रकृतिः स्वयम् ॥ <br>
सर्वशक्तिसमायुक्ता सर्वाधारा सनातनी ॥ २२१ ॥ <br>
मम प्राणसमा लक्ष्मीवाणी च सर्वमंगला ॥ <br>
ब्रह्मेशानन्तध र्माश्च त्वं मे प्राणाधिका प्रिया ॥ २२२ ॥ <br>
समीपस्था इमे सर्वे सुरा देव्यश्च राधिके ॥ <br>
एभ्योऽप्यधिका नो चेत्कथं वक्षः स्थलस्थिता ॥ २२३ ॥ <br>
त्यजाश्रुमोक्षणं राधे भ्रांतिं च निष्फलां सति ॥ <br>
विहाय शंकां निःशंकं वृषभानुगृहं व्रज ॥ २२४ ॥ <br>
कलावत्याश्च जठरे मासानां नव सुन्दरि ॥ <br>
वायुना पूरयित्वा च गर्भं रोधय मायया ॥ २२५॥ <br>
दशमे समनुप्राप्ते त्वमाविर्भव भूतले ॥ <br>
स्वात्मरूपं परित्यज्य शिशुरूपं विधाय च ॥ २२६ ॥ <br>
वायुनिःसारणे काले कलावत्याः समीपतः ॥ <br>
भूमौ विवसनीभूय पतित्वा रोदिषि ध्रुवम् ॥२२७॥<br>
अयोनिसंभवा त्वं च भविता गोकुले सति ॥ <br>
अयोनिसंभवोऽहं च नावयोर्गर्भसंस्थितिः ॥ २२८ ॥ <br>
भूमिसंस्पृष्टमात्रं मां गोकुले प्रापयिष्यति ॥ <br>
तव हेतोर्गमिष्यामि कृत्वा कंसभयं छलम् ॥ २२९ ॥ <br>
यशोदामंदिरे मां च सानन्दं नन्दनंदनम् ॥ <br>
नित्यं द्रक्ष्यसि कल्याणि ममाश्लेषणपूर्वकम् ॥ 4.6.२३० ॥ <br>
स्मृतिस्ते भविता काले वरेण मम राधिके ॥ <br>
स्वच्छन्दं विहरिष्यामि नित्यं वृन्दावने वने ॥ २३१ ॥ <br>
त्रिःसप्तशतकोटीभिर्गोपीभिर्गोकुलं व्रज ॥ <br>
त्रयस्त्रिंशद्वयस्याभिः सुशीलादिभिरेव च ॥ २३२ ॥ <br>
संस्थाप्य संख्यारहिता गोपीर्गोकुल एव च ॥<br>
ता आश्वास्य प्रबोधैश्च मितया च सुधागिरा ॥२३३॥ <br>
अहं गोपाल सुहृदः संस्थाप्यात्रैव राधिके ॥ <br>
वसुदेवाश्रमं पश्चाद्यास्यामि मथुरां पुरीम् ॥ २३४ ॥ <br>
व्रजे व्रजन्तु क्रीडार्थं मम संगे प्रियात्प्रियाः॥ <br>
बल्लवानां गृहे जन्म लभन्तां गोपकोटयः ॥ २३५ ॥ <br>
इत्येवमुक्त्वा श्रीकृष्णो विरराम च नारद ॥ <br>
ऊषुर्देवाश्च देव्यश्च गोपा गोप्यश्च तत्र वै ॥ २३६ ॥<br>
ब्रह्मेशशेषधर्माश्च श्रीकृष्णं तं परात्परम् ॥ <br>
शिवापद्मासरस्वत्यस्तुष्टुवुः परया मुदा ॥ २३७ ॥ <br>
भक्त्या गोपाश्च गोप्यश्च विरहज्वरकातराः ॥ <br>
तत्र संस्तूय श्रीकृष्णं प्रणेमुः प्रेमविह्वलाः ॥ २३८ <br>
प्राणाधिकं प्रियं कांतं राधापूर्णमनोरथम् ॥ <br>
परितुष्टोऽभवद्भक्त्याविरहज्वरकातराम् ॥ २३९ ॥ <br>
साश्रुपूर्णातिदीनां च दृष्ट्वा राधां भयाकुलाम् ॥ <br>
प्रबोधवचनं श्रुत्यमुवाच तां हरिः स्वयम् ॥ 4.6.२४० ॥ <br>
॥ श्रीकृष्ण उवाच ॥ <br>
प्राणाधिके महादेवि स्थिरा भव भयं त्यज ॥ <br>
यथा त्वं च तथाऽहं च का चिंता ते मयि स्थिते ॥ २४१ ॥ <br>
किं तु ते कथयिष्यामि किंचिदेवास्त्यमंगलम् ॥ <br>
वर्षाणां शतकं पूर्णं त्वद्विच्छेदो मया सह ॥ २४२ ॥ <br>
श्रीदामशापजन्येन कर्मभोगेन सुन्दरि ॥ <br>
भविष्यत्येव मम च मथुरागमनं ततः ॥ २४३ ॥ <br>
तत्र भारावतरणं पित्रोर्बंधनमोचनम् ॥ <br>
मालाकारतंतुवायकुब्जिकानां च मोक्षणम् ॥ २४४ ॥ <br>
घातयित्वा च यवनं मुचुकुन्दस्य मोक्षणम् ॥ <br>
द्वारकायाश्च निर्माणं राजसूयस्य दर्शनम् ॥ २४५ ॥ <br>
उद्वाहं राजकन्यानां सहस्राणां च षोडश ॥ <br>
दशाधिकशतस्यापि शत्रूणां दमनं तथा ॥ २४६ ॥ <br>
मित्रोपकरणं चैव वाराणस्याश्च दाहनम् ॥ <br>
हरस्य जृंभणं तत्र बाणस्य भुजकृंतनम् ॥ २४७ ॥ <br>
पारिजातस्य हरणं यद्यत्कर्माणि तानि च ॥ <br>
गमनं तीर्थयात्रायां मुनिसंघप्रदर्शनम् ॥ २४८ ॥ <br>
संभाषणं च बंधूनां यज्ञसंपादनं पितुः ॥ <br>
शुभक्षणे पुनस्तत्र त्वया सार्द्धं प्रदर्शनम् ॥ <br>
करिष्यामि च तत्रैव गोपिकानां च दर्शनम् ॥ २४९ ॥ <br>
तुभ्यमाध्यात्मिकं दत्त्वा पुनः सत्यं त्वया सह ॥ <br>
दिवानिशमविच्छेदो मया सार्द्धमतः परम् ॥ 4.6.२५० ॥ <br>
भविष्यति त्वया सार्द्धं पुनरागमनं व्रजे ॥ <br>
कांते विच्छेदसमये वर्षाणां शतके सति ॥ २५१ ॥ <br>
नित्यं संमीलन स्वप्ने भविष्यति त्वया सह ॥ <br>
मम नारायणांशो यस्तस्य यानं च द्वारकाम् ॥ २९२ ॥ <br>
शतवर्षांतरे साध्यमेतदेव सुनिश्चितम् ॥ <br>
भविष्यति पुनस्तत्र वने रासस्त्वया सह ॥ २५३ ॥ <br>
पुनः पित्रोश्च गोपीनां शोकसंमार्जनं परम् ॥ <br>
कृत्वा भारावतरणं पुनरागमनं मम ॥ २५४ ॥ <br>
त्वया सहापि गोलोकं गोपैर्गोपीभिरेव च ॥ <br>
मम नारायणांशस्य वाण्या च पद्मया सह ॥ २५५ ॥ <br>
वैकुंठगमनं राधे नित्यस्य परमात्मनः ॥ <br>
श्वेतद्वीपं धर्मगेहमंशानां च भविष्यति ॥ २५६ ॥ <br>
देवानां चैव देवीनामंशा यास्यंति स्वक्षयम् ॥ <br>
पुनः संस्थितिरत्रैव गोलोके मे त्वया सह ॥ २५७ ॥ <br>
इत्येवं कथितं सर्वं भविष्यं च शुभाशुभम् ॥ <br>
मया निरूपितं यत्तत्कांते केन निवार्यते ॥ २५८ ॥ <br>
इत्येवमुक्त्वा श्रीकृष्णः कृत्वा राधां स्ववक्षसि ॥ <br>
तस्थौ तस्थुः सुराः सर्वे सुरपत्न्यश्च विस्मिताः ॥ २५९ ॥ <br>
उवाच श्रीहरिर्देवान्देवीं च समयोचितम् ॥ <br>
देवा गच्छत कार्यार्थं स्वालयं विषयोचितम् ॥ 4.6.२६० ॥ <br>
गच्छ पार्वति कैलासं सुताभ्यां स्वामि ना सह ॥ <br>
मया नियोजितं कर्म सर्वं काले भविष्यति ॥ २६१ ॥ <br>
भविता कलया जन्म सर्वेषां च व्रजेश्वरि ॥ <br>
क्षुद्राणां चैव महतां देवं लंबोदरं विना ॥ २६२ ॥ <br>
प्रणम्य श्रीहरिं देवाः स्वालयं प्रययुर्मुदा ॥ <br>
लक्ष्मीं सरस्वतीं भक्त्या प्रणम्य पुरुषोत्तमम् ॥ २६३ ॥ <br>
हरिणा योजितं कर्म कर्तुं व्यग्रा महीं ययुः ॥ <br>
भर्त्रा निरूपितं स्थानं देवानामपि दुर्लभम् ॥ २६४ ॥ <br>
उवाच राधिकां कृष्णो वृषभानुगृहं व्रज ॥ <br>
गोपगोपीसमूहैश्च सह पूर्वनिरूपितैः ॥ २६५ ॥ <br>
अहं यास्यामि मथुरां वसुदेवालयं प्रिये ॥ <br>
पश्चात्कंसभय व्याजाद्गोकुलं तव सन्निधिम् ॥ २६६ ॥ <br>
राधा प्रणम्य श्रीकृष्णं रक्तपंकजलोचना ॥ <br>
भृशं रुरोद पुरतः प्रेमविच्छेदकातरा ॥ २६७ ॥ <br>
स्थायंस्थायं क्वचिद्यांती गत्वागत्वा पुनः पुनः ॥ <br>
पुनः पुनः समागत्य दर्शंदर्शं हरेर्मुखम् ॥ २६८ ॥ <br>
पपौ चक्षुश्चकोराभ्यां निमेषरहिता सती ॥ <br>
शरत्पार्वणचंद्राभसुधापूर्णं प्रभोर्मुखम् ॥ २६९ ॥ <br>
ततः प्रदक्षिणीकृत्य सप्तधा परमेश्वरी ॥ <br>
प्रणम्य सप्तधा चैव पुनस्तस्थौ हरेः पुरः ॥ 4.6.२७० ॥ <br>
आजग्मुर्गोपिकानां च त्रिःसप्तशतकोटयः ॥ <br>
आजगाम च गोपानां समूहः कोटिसंख्यकः ॥ २७१ ॥ <br>
गोपानां गोपिकानां च समूहैः सह राधिका ॥ <br>
पुनः प्रणम्य तं राधा तत्र तस्थौ च नारद ॥ २७२ ॥ <br>
त्रयस्त्रिंशद्वयस्याभिर्गोपीभिः सह सुंदरी ॥ <br>
गोपानां च समूहैश्च प्रणम्य प्रययौ महीम् ॥ २७३ ॥ <br>
हरिणा योजितं स्थानं प्रजग्मुर्नंदगोकुलम् ॥ <br>
वृषभानुगृहं राधा गोपीगोपगृहं ययौ ॥ २७४ ॥ <br>
महीं गतायां राधायां गोपीभिः सह गोपकैः ॥ <br>
बभूव श्रीहरिः सद्यः पृथिवीं गमनोत्सुकः ॥ २७५ ॥ <br>
संभाष्य गोपान्गोपीश्च नियोज्य स्वीयकर्मणि ॥ <br>
मनोयायी जगन्नाथो जगाम मथुरां हरिः ॥ २७६ ॥ <br>
पूर्वं यद्यदपत्यं च देवकीवसुदेवयोः ॥ <br>
बभूव सद्यस्तत्कंसः पुत्रषट्कं जघान ह ॥ २७७ ॥ <br>
शेषांशं सप्तमं गर्भं माययाऽऽकृष्य गोकुले ॥ <br>
निधाय रोहिणीगर्भे जगाम चाज्ञया हरेः ॥२७८॥ <br>
इति श्रीब्रह्मवैवर्ते महापुराणे श्रीकृष्णजन्मखंडे नारायणनारदसंवादे षष्ठोऽध्यायः ॥ ६ ॥  <br>
<br>
