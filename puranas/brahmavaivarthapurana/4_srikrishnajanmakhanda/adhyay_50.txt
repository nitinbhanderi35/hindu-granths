।। श्रीकृष्ण उवाच ।। <br>
दुर्वाससो दर्पभङ्गं कथयामि शृणु प्रिये ।। <br>
महामुनेर्योगतश्च रुद्रांशस्यातितेजसः ।।१।। <br>
एकदा चाम्बरीषश्च कृत्वा च द्वादशीव्रतम् ।। <br>
पारणं कर्तुमारेभे भोजयित्वा द्विजान्बहून् ।। २ ।। <br>
एतस्मिन्नन्तरे तत्र चाजगाम मुनिः स्वयम् ।। <br>
क्षुधार्तश्च तृषार्त्तश्च विष्णुव्रतपरायणः ।। ३ ।। <br>
मां भोजय महाभागेत्येवं स नृपमुक्तवान् ।। <br>
राजा भक्त्या ददौ तस्मै परमान्नं सुधोपमम् ।। ४ ।। <br>
सकेशं पायसं दृष्ट्वा राजानं शप्तुमुद्यतः ।। <br>
जटां निकृत्य शिरसः स्थापयामास भूतले ।। ५ ।। <br>
जटामध्यात्समुद्भूतो ज्वलदग्निशिखोपमः ।। <br>
सप्ततालप्रमाणश्च पुरुषः प्रलयांतकः।। ६ ।।<br>
नृपश्रेष्ठं स राजानं कोपेन हन्तुमुद्यतः ।। <br>
भयेन कम्पिताः सर्वे शुष्ककण्ठोष्ठतालुकाः ।।७।। <br>
सस्मार च महाभीतो राजा मम पदाम्बुजम् ।। <br>
सर्वविघ्रस्योपशमः स्मृतिमात्राद्बभूव ह ।। ८ ।। <br>
एतस्मिन्नन्तरे चक्रं दुर्निवार्यं सुदर्शनम् ।। <br>
तेजसा मम तुल्यं च कोटिसूर्यप्रभोपमम् ।। ९ ।। <br>
आविर्बभूव सहसा सभामध्ये च घूर्णितम् ।। <br>
निकृत्य कृत्यापुरुषं दुद्राव मुनिपुङ्गवम् ।। 4.50.१० ।।<br>
सशैल सागरां  पृथ्वीं काञ्चनीं भूमिमुत्तमाम् ।। <br>
भ्रामयित्वा महीं सर्वां पुनर्दुद्राव तं मुनिम् ।। ११ ।। <br>
धावन्तं मुक्तकेशं तं भीतं कातरमातुरम्।। <br>
तेजसाऽऽच्छाद्य सूर्यं तं दीप्तिं कुर्वन्तमुत्तमाम् ।।१२।। <br>
कैलासं सप्तवर्गं च ब्रह्मलोकमनामयम् ।। <br>
विप्रेन्द्रो भ्रमणं कृत्वा वैकुण्ठं शरणं ययौ ।। १३।। <br>
पादपद्मे पतन्तं च ददर्श विप्रपुङ्गवम् ।। <br>
कृपया च कृपासिन्धुर्ददौ विप्राय निर्भयम् ।। १४ ।। <br>
नारायणवरेणैव बभूव विज्वरो द्विजः।। <br>
पुनर्ययौ हरिं स्तुत्वा नृपगेहं तदाज्ञया।।१५।। <br>
राजा मुनीन्द्रं संप्राप्य भोजयामास पायसम् ।। <br>
स्वयं च पारणं चक्रे सस्त्रीकः सहबान्धवः।।१६।।<br>
राजानमाशिषं कृत्वा भुक्त्वा विप्रो गृहं ययौ ।। <br>
मया नियोजितं चक्रं भक्तानां रक्षणाय च ।। १७।। <br>
नश्यन्ति सर्वे प्रलये न मे भक्तः प्रणश्यति।।<br>
सर्वे देवा मम प्राणा भक्ताः प्राणाधिका मम।।१८।।<br>
त्वं च लक्ष्मीर्महामाया सावित्री वा सरस्वती।।<br>
ब्रह्मा शंभुरनन्तश्च धर्मश्च ब्राह्मणास्तथा।।१९।।<br>
गोपाङ्गनाश्च गोपाश्च सर्वे प्रियतमा मम।।<br>
तेभ्यः प्रियाः परा भक्ताः प्रियो भक्तान्न कश्चन ।।4.50.२०।। <br>
दत्त्वा सुदर्शनं चक्रं भक्तानां रक्षणाय च।।<br>
तथापि न प्रतीतिर्मे स्वयं द्रष्टुं प्रयामि तान्।।२१।।<br>
दुर्वाससो दर्पभङ्गः श्रुतो मत्तः सुरेश्वरि ।। <br>
आज्ञापय महाभागे किं भूयः श्रोतुमिच्छसि ।। २२ ।। <br>
श्रीराधिकोवाच ।। <br>
धन्वन्तरेर्दर्पभङ्गं कथयस्व जगद्गुरो ।। <br>
पुराणे गोपनीयं च श्रोतुं कौतूहलं मम ।। २३ ।। <br>
श्रीनारायण उवाच ।। <br>
राधिकावचनं श्रुत्वा जहास मधुसूदनः ।। <br>
कथां कथितुमारेभे श्रुतिरम्यां पुरातनीम् ।। २४ ।। <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे दुर्वाससो दर्पभङ्गो नाम पञ्चाशत्तमोऽध्यायः ।। ५० ।। <br>
<br>
