<br>
नारायण उवाच ।। <br>
अथ दुर्गां महादेवस्सतीमूर्तिं मनोहराम् ।। <br>
अम्लानपद्मवक्त्रां तां शयानां जाह्नवीतटे ।। १ ।। <br>
दधतीमक्षमालां च प्रतप्तकाञ्चनप्रभाम् ।। <br>
तेजसा प्रज्वलन्तीं च दधानां शुक्लवाससम् ।। २ ।। <br>
दृष्ट्वा सतीशरीरं च प्रदग्धो विरहाग्निना ।। <br>
तत्त्वराशिर्मूर्तिमांश्च मूर्च्छां प्राप तथापि च ।। ३ ।। <br>
कलत्रशोको बलवान्स्वात्मारामं परात्परम् ।। <br>
बाधते वेदबीजं तं योगीन्द्राणां गुरोर्गुरुम् ।। ४ ।। <br>
क्षणेन चेतनां प्राप्य तामुवाच त्रिलोचनः ।। <br>
निरीक्ष्य वदनाम्भोजं स्थाणुः स्थाणुरिवापरः ।। ५ ।। <br>
साश्रुनेत्रोऽतिदीनश्च दीनानां शरणप्रदः ।। <br>
दीनदैन्यापहारी च विललाप परं वचः ।। ६ ।। <br>
शंकर उवाच ।। <br>
उत्तिष्ठोत्तिष्ठ सुभगे सति प्राणेश्वरि प्रिये ।। <br>
शङ्करोऽहं तव स्वामी पश्य मां निकटागतम् ।। ७ ।। <br>
शिवं शिवप्रदं सर्वसंपद्रूपं च सिद्धिदम् ।। <br>
सर्वात्मानं च सर्वेशं शवतुल्यं त्वया विना ।। ८ ।। <br>
शक्तोऽहं च त्वया सार्द्धं सर्वशक्तिस्वरूपया ।। <br>
शक्तिहीनः शवसमो निश्चेष्टः सर्वकर्मसु ।। ९ ।। <br>
यश्च शक्तिं न जानाति ज्ञानहीनश्च निन्दति ।। <br>
तं त्यक्तुमुचितं विज्ञे कथं मां त्यजसि प्रिये ।। 4.43.१० ।। <br>
स्वयं ब्रह्मा स्वयं विष्णुः साध्यभूता वयं तव ।। <br>
सस्मितं सकटाक्षं च वद किंचित्सुधोपमम् ।। ११ ।। <br>
मधुराभासदृष्ट्या च मां दग्धं सेचनं कुरु ।। <br>
मां दृष्ट्वा दूरतः शीघ्रं स्निग्धं वदसि सस्मितम् ।। १२ ।। <br>
कथमद्यापि रुष्टेव विलपन्तं न भाषसे ।। <br>
प्राणाधिके समुत्तिष्ठ रुदंतं मां न पश्यसि ।। १३ ।। <br>
परित्यज्य च नः प्राणान्गन्तुं नार्हसि सुन्दरि ।। <br>
जगदम्बे समुत्तिष्ठ प्राणाधारे परात्परे ।। १४ ।। <br>
पतिव्रते समुत्तिष्ठ कथं मां नाद्य सेवसे ।। <br>
कथं करोषि विज्ञाय व्रतभङ्गं श्रुतिप्रसूः ।। १५ ।। <br>
इत्युक्त्वा मृतदेहं च प्रियाया विरहातुरः ।। <br>
निधायोरसि संश्लिष्य चुचुम्ब च पुनःपुनः ।। १६ ।। <br>
अधरे चाधरं दत्त्वा वक्षो वक्षसि शङ्करः ।। <br>
पुनःपुनः समाश्लिष्य पुनर्मूर्च्छामवाप सः ।। १७ ।। <br>
पुनः स चेतनां प्राप्य वेगादुत्थाय शोकतः ।। <br>
दुद्राव च यथोन्मत्तो ज्ञानिनां च गुरोर्गुरुः ।। १८ ।। <br>
सप्तद्वीपसप्तसिन्धुं लोकालोकं च काञ्चनम् ।। <br>
बभ्राम भ्रान्तवज्ज्ञानी सतीं कृत्वा स्ववक्षसि ।। १९ ।। <br>
शतशृङ्गगिरेः पार्श्वे जम्बुद्वीपे च भारते।।<br>
सुनिर्जनेऽक्षयवटे गङ्गातीरे सरित्तटे ।। 4.43.२० ।। <br>
रुरोदोच्चैः स्वयं कृत्वा सति साध्वीत्युदीर्य च ।। <br>
त्रिनेत्रनेत्रनीरेण संबभूव सरोवरम् ।। २१ ।। <br>
तन्नेत्रं च सरो नाम मुनीनां तपसः स्थलम् ।। <br>
योजनद्वयविस्तीर्णं पुण्यतीर्थं मनोहरम् ।। २२ ।। <br>
यत्र स्नात्वा पुनर्जन्म नराणां न भवेद्गिरे ।। <br>
शतजन्मकृतं पापं स्नानमात्रेण नश्यति ।। २३ ।। <br>
त्यक्त्वा तां मानवीं मूर्तिं नरा यान्ति हरेः पदम् ।। <br>
स तत्र रोदनं त्यक्त्वा पुनर्बभ्राम मेदिनीम् ।। २४ ।। <br>
पूर्णमब्दं महायोगी विरहातुरमानसः ।। <br>
सतीगलितप्रत्यङ्गैरंगैश्च पर्वतेश्वर ।। २५ ।। <br>
बभूव सिद्धपीठानां समूहो वाञ्छितप्रदः ।। <br>
शेषाङ्गानां महादेवः संस्कारं वै विधाय च ।।२६।। <br>
अस्थिमालां विनिर्माय चकार कण्ठभूषणम् ।।<br>
नित्यं तद्भस्म भक्त्या च चकार गात्रलेपनम्।।२७।। <br>
सति प्राणेश्वरीत्युक्त्वा पुनर्मूर्च्छामवाप सः ।। <br>
विसस्मार ब्रह्म परमात्मानमात्मसंभवः ।।२८।। <br>
स्वात्मारामः पूर्णकामो निश्चेष्टो विरहज्वरात् ।।<br>
तं शयानं गिरिवरस्याभ्याशे वटमूलके ।।२९।।<br>
दृष्ट्वा देवाः समाजग्मुर्विस्मिताः शिवसन्निधिम् ।। <br>
नारायणश्च भगवानीश्वरः सह पार्षदैः ।।4.43.३०।। <br>
रत्नयानेनाजगाम पद्मार्चितपदाम्बुजः।।<br>
रत्नालंकार शोभाढ्यः पीतवासाश्चतुर्भुजः ।। ३१ ।। <br>
ईषद्धास्यप्रसन्नास्यो वनमालाविभूषितः ।। <br>
ब्रह्मा शेषश्च धर्मश्च सुराः सर्वे महर्षयः ।। ३२ ।। <br>
समूषुरीशसदसि लक्ष्मीकान्त प्रणम्य ते ।। <br>
श्रीहरिः शङ्करमहो कृत्वा वक्षसि मूर्च्छितम् ।। <br>
रुदन्तं बोधयामास ज्ञानीशो ज्ञानिनां गुरुम् ।। ३३ ।। <br>
श्रीभगवानुवाच ।। <br>
स्वात्माराम निबोधेदं मदीयं वचनं शृणु ।। ३४ ।। <br>
हितमध्यात्मसारं च दुःखशोकनिकृन्तनम् ।। <br>
सर्वाध्यात्मविद्यमानबीजं ज्ञाननिधिं विधिम् ।। ३५ ।। <br>
तथापि बोधयामि त्वां सर्वज्ञं वेधसो विधिम् ।। <br>
बुधं बोधयितुं शक्तोऽबुधोऽपि प्राणसंकटे ।। ३६ ।। <br>
व्यवहारोऽस्ति लोकेषु सर्वः सर्वपरस्परम् ।। <br>
मायाश्रिता गुणाः सर्वे हेतवः सुखदुःखयोः ।।. ।। ३७ ।। <br>
विष्णुमाया बलवती गुणयुक्तं प्रबाधते ।। <br>
दुःखं शोकं भयं शंभो दुर्दिने भवतीश्वर ।। ३८ ।। <br>
तत्रातीते कुतस्तानि सुदिने च समागते ।। <br>
हर्ष ऐश्वर्यदर्पश्च संततं तत्र वर्द्धते ।। ३९ ।। <br>
सर्वाण्येतानि गण्यन्ते स्वप्नानीव विपश्चितः ।। <br>
ज्ञानं लभ महादेव ज्ञानबीज सनातन ।। 4.43.४० ।। <br>
चेतनां कुरु भद्रं ते सतीं प्राप्स्यसि निश्चितम् ।। <br>
तत्तोयं शीतता नित्यं नाग्निं मुञ्चति दाहिका ।। ४१ ।। <br>
तेजः सूर्यं महीं गन्धो तथा त्वां च सती शिव ।। <br>
शैलेत्येवं समाकर्ण्य हरिं किंचिदुवाच ह ।। ४२ ।। <br>
नेत्राण्युन्मीलनं कृत्वा त्रिनेत्रः श्रूयतामिति ।। <br>
त्रिनेत्र उवाच ।। <br>
कस्त्वं तेजःस्वरूपोऽसि क इमे तव सन्निधौ ।। ४३ ।। <br>
किन्नाम भवतश्चैषां कानि नामानि का सती ।। <br>
कोऽहं को मे भवान्ब्रूते किंकराः कुत आगताः ।। ४४ ।। <br>
क्व यास्यसि क्व यास्यामि क्व गच्छन्त इमे वद।।<br>
हरिरित्येवमाकर्ण्य रुरोद सगणो गिरे ।। ४५ ।। <br>
नेत्रनीरैस्त्रिनेत्रं तं रुदन्तं प्रसिषेच सः ।। <br>
हरित्रिनेत्रयोर्नेत्रनीरपातेन तत्र वै ।।४६।। <br>
बभूव सरसां श्रेष्ठं तीर्थं भुवनपावनम् ।।<br>
भारतेऽस्तगिरेः पश्चात्तत्राक्षयवटांतिके ।। ४७ ।। <br>
स्थलं बभूव तपसां मुक्तिबीजं तपस्विनाम् ।। <br>
अथोवाच पुनः शीघ्रमाध्यात्मं च हरं हरिः ।। ४८ ।। <br>
शृण्वतां सर्वदेवानां मुनीनामूर्ध्वरेतसाम् ।। <br>
श्रीभगवानुवाच ।। <br>
शृणु शंकर वक्ष्यामि ज्ञानानंद सनातन ।।४९।। <br>
ज्ञानं ज्ञाननिधे शोकाद्विस्मृतोऽसि परात्पर ।। <br>
सुदिनं दुर्दिनं शश्वद्भवत्येव भवे भवे ।। 4.43.५० ।। <br>
सर्वेषां प्राकृतानां च ते बीजे सुखदुःखयोः।। <br>
सुखाद्भवति हर्षश्च दर्पः शौर्यप्रमत्तता ।। ५१ ।। <br>
राग ऐश्वर्यकामश्च विद्वेषश्च निरन्तरम् ।। <br>
दुःखाच्छोकात्समुद्वेगाद्भयं नित्यं प्रवर्तते ।। ५२।। <br>
हतान्येतानि सर्वाणि हते बीजे महेश्वर ।। <br>
सुदिनं दुर्दिनं चैव सर्वकर्मोद्भवं भव ।। ५३ ।। <br>
तत्कर्म तपसा साध्यं कर्मणा च शुभाशुभम् ।। <br>
तपः स्वभावसाध्यं च स्वभावोऽभ्यासतो भवेत्।।५४।।<br>
संसर्गसाध्यो ऽध्यासश्च संसर्गः पुण्यतो भवेत्।।<br>
पुण्यबीजं मनश्चैव पापबीजं च चंचलम् ।। ९५ ।। <br>
मनः शंभो ममांशश्च सर्वेंद्रियपुरःसरम्।।<br>
सर्वेषां जनकोऽहं च चित्त्वं ब्रह्मा पतिस्त्वयम् ।। ५६ ।। <br>
ब्रह्रैकं मूर्तिभेदस्तु गुणभेदेन संततम् ।। <br>
तद्ब्रह्म विविधं वस्तु सगुणं निर्गुणं शिव ।। ५७ ।। <br>
मायाश्रितो यः सगुणो मायाऽतीतश्च निर्गुणः ।। <br>
स्वेच्छामयश्च भगवानिच्छया विकरोति च।। ५८ ।। <br>
इच्छाशक्तिश्च प्रकृतिर्नित्या सर्वप्रसूः सदा ।।<br>
केचिदेकं वदंत्येव ब्रह्मज्योतिः सनातनम् ।। ५९।। <br>
केचिद्वदन्ति द्विविधं ब्रह्म प्रकृतिपूर्वकम् ।। <br>
शृणु ये च वदन्त्येकं मायापुरुषयोः परम् ।।4.43.६०।। <br>
तस्माद्भवति तौ द्वौ च तद्ब्रह्म सर्वकारणम् ।। <br>
अथ चैकं परं ब्रह्म द्विविधं भवतीच्छया ।। ।। ६१ ।। <br>
इच्छाशक्तिश्च प्रकृतिः सर्वशक्तिप्रसूः .सदा ।। <br>
तत्राशक्तश्च सगुणः सर्वाधारः सनातनः ।। ६२ ।। <br>
सर्वेश्वरः सर्वसाक्षी सर्वत्रास्ति फलप्रदः ।। <br>
शरीरं द्विविधं शंभो नित्यं प्राकृतमेव च ।। ६३ ।। <br>
नित्यं विनाशरहितं नश्वरं प्राकृतं सदा ।। <br>
अहं त्वं चापि भगवान्नावयोर्नित्यविग्रहः ।। ६४ ।। <br>
आवयोरंशभूता ये प्राकृता नष्टविग्रहाः ।। <br>
रुद्रादयस्त्वदंशाश्च मदंशा विष्णुरूपिणः ।। ६५ ।।<br>
ममाप्येवं द्विधा रूपं द्विभुजं च चतुर्भुजम्।।<br>
चतुर्भुजोऽहं वैकुण्ठे पद्मया पार्षदैः सह ।। ६६ ।। <br>
गोलोके द्विभुजोऽहं च गोपीभिः सह राधया ।। <br>
द्विविधं ये वदन्त्येवं द्वौ प्रधानौ तु तन्मते।। ६७ ।।<br>
पुरुषश्च सदा नित्यो नित्या प्रकृतिरीश्वरी ।। <br>
सदा तौ द्वौ च संश्लिष्टौ सर्वेषां पितरौ शिव ।। ६८ ।। <br>
सशरीरौ निःशरीरौ स्वेच्छया सर्वरूपिणौ ।। <br>
प्राधान्यं च यथा पुंसः प्रकृतेश्च सदा तथा ।। ६९ ।। <br>
सतीमिच्छसि चेच्छम्भो प्रकृतेः स्तवनं कुरु ।।<br>
यत्स्तोत्रं च त्वया दत्तं पुरा दुर्वाससे मुदा ।। 4.43.७० ।। <br>
तद्दिव्यं कण्वशाखोक्तं भज तेन जगत्प्रसूम् ।। <br>
शोकनाशो भवतु ते शिवं शिव ममाशिषा ।। ७१ ।। <br>
दूरं विप्लवहेतुश्च यातु स्त्रीविरहज्वरः ।। <br>
इत्येवमुक्त्वा लक्ष्मीशो विरराम गिरीश्वरम् ।।७२।। <br>
स्तवनं कर्तुमारेभे प्रकृतेश्च महेश्वरः ।। <br>
स्नात्वा नत्वा च श्रीकृष्णं ब्रह्माणं भक्तिसंयुतः।। <br>
पुटाञ्जलियुतो भूत्वा पुलकाञ्चितविग्रहः ।। ७३ ।। <br>
महेश्वर उवाच ।। <br>
ओं नमः प्रकृत्यै मन्त्रः ।। <br>
ब्राह्मि ब्रह्मस्वरूपे त्वं मां प्रसीद सनातनि ।। <br>
परमात्मस्वरूपे च परमानन्दरूपिणि ।। ७४ ।। <br>
भद्रे भद्रप्रदे दुर्गे दुर्गघ्ने दुर्गनाशिनि ।। <br>
पोतस्वरूपे जीर्णे त्वं मां प्रसीद भवार्णवे ।। ।। ७९ ।। <br>
सर्वस्वरूपे सर्वेशि सर्वबीजस्वरूपिणि ।। <br>
सर्वाधारे सर्वविद्ये मां प्रसीद जयप्रदे ।। ७६ ।। <br>
सर्वमङ्गलरूपे च सर्वमङ्गलदायिनि ।। <br>
समस्तमङ्गलाधारे प्रसीद सर्वमङ्गले ।। ७७ ।। <br>
निद्रे तन्द्रे क्षमे श्रद्धे तुष्टिपुष्टिस्वरूपिणि ।। <br>
लज्जे मेधे बुद्धिरूपे प्रसीद भक्तवत्सले ।। ७८ ।। <br>
वेदस्वरूपे वेदानां कारणे वेददायिनि ।। <br>
सर्ववेदाङ्गरूपे च वेदमातः प्रसीद मे ।। ७९ ।। <br>
दये जये महामाये प्रसीद जगदम्बिके ।। <br>
क्षान्ते शान्ते च सर्वान्ते क्षुत्पिपासास्वरूपिणि ।। 4.43.८० ।। <br>
लक्ष्मीर्नारायणक्रोडे स्रष्टुर्वक्षसि भारति ।। <br>
मम क्रोडे महामाये विष्णुमाये प्रसीद मे ।। ८१ ।। <br>
कलाकाष्ठास्वरूपे च दिवारात्रिस्वरूपिणि ।। <br>
परिणामप्रदे देवि प्रसीद दीनवत्सले ।। ८२ ।। <br>
कारणे सर्वशक्तीनां कृष्णस्योरसि राधिके ।। <br>
कृष्णप्राणाधिके भद्रे प्रसीद कृष्णपूजिते ।। ८३ ।। <br>
यशःस्वरूपे यशसां कारणे च यशःप्रदे ।। <br>
सर्वदेवीस्वरूपे च नारीरूपविधायिनि ।। ८४ ।। <br>
समस्तकामिनीरूपे कलांशेन प्रसीद मे ।। <br>
सर्वसंपत्स्वरूपे च सर्वसंपत्प्रदे शुभे ।। ८५ ।। <br>
प्रसीद परमानन्दे कारणे सर्वसंपदाम् ।। <br>
यशस्विनां पूजिते च प्रसीद यशसां  निधे ।। ८६ ।। <br>
आधारे सर्वजगतां रत्नाधारे वसुन्धरे ।। <br>
चराचरस्वरूपे च प्रसीद मम मा चिरम् । ८७ ।। <br>
योगस्वरूपे योगीशे योगदे योगकारणे ।। <br>
योगाधिष्ठात्रि देवीशे प्रसीद सिद्धयोगिनि ।। ८८ ।। <br>
सर्वसिद्धिस्वरूपे च सर्वसिद्धिप्रदायिनि ।। <br>
कारणे सर्व सिद्धीनां सिद्धेश्वरि प्रसीद मे ।।८९ ।। <br>
व्याख्यानं सर्वशास्त्राणां मतभेदे महेश्वरि ।। <br>
ज्ञाने यदुक्तं तत्सर्वं क्षमस्व परमेश्वरि ।। 4.43.९० ।। <br>
केचिद्वदन्ति प्रकृतेः प्राधान्यं पुरुषस्य च ।। <br>
केचित्तत्र मतद्वैधे व्याख्याभेदं विदुर्बुधाः ।। ९१ ।। <br>
महाविष्णोर्नाभिदेशे स्थितं तं कमलोद्भवम् ।। <br>
मधुकैटभौ महादैत्यौ लीलया हंतुमुद्यतौ ।। ९२ ।। <br>
दृष्ट्वा स्तुतिं प्रकुर्वन्तं ब्रह्माणं रक्षितुं पुरा ।। <br>
बोधयामास गोविन्दं विनाशहेतवे तयोः ।। ९३ ।। <br>
नारायणस्त्वद्भक्त्या च जघान तौ महासुरौ ।। <br>
सर्वेश्वरस्त्वया सार्द्धमनीशोऽयं त्वया विना ।। ९४ ।। <br>
पुरा त्रिपुरसंग्रामे गगनात्पतिते मयि ।। <br>
त्वया च विष्णुना सार्द्धं रक्षितोऽहं सुरेश्वरि ।।९५।। <br>
अधुना रक्ष मामीशे प्रदग्धं विरहाग्निना।। <br>
स्वात्मदर्शनपुण्येन क्रीणीहि परमेश्वरि।।९६।। <br>
इत्युक्त्वा विरतः शंभुर्ददर्श गगनस्थिताम् ।।<br>
रत्नसाररथस्थां तां देवीं शतभुजां मुदा ।। ९७ ।। <br>
तप्तकाञ्चनवर्णाभां रत्नाभरणभूषिताम् ।। <br>
ईषद्धास्यप्रसन्नास्यां जगतां मातरं सतीम् ।। ९८ ।। <br>
दृष्ट्वा तां विरहासक्तः पुनस्तुष्टाव सत्वरम् ।। <br>
दुःखं निवेदयामास प्ररुदन्विरहोद्भवम् ।। ९९ ।। <br>
दर्शयामासास्थिमालां स्वांगस्थं भस्मभूषणम् ।। <br>
कृत्वा बहु परीहारं तोषयामास सुंदरीम् ।। 4.43.१०० ।। <br>
नारायणश्च ब्रह्मा च धर्मः शेषः सुरर्षयः ।। <br>
शिवं रक्षेश्वरीत्युक्त्वा तुष्टुवुस्ते सनातनीम् ।१।। <br>
बभूव परितुष्टा सा तेषां स्तोत्रेण तत्क्षणम् ।। <br>
उवाच कृपया शंभुं प्राणेशं प्राणवल्लभा ।। २ ।। <br>
प्रकृतिरुवाच ।। <br>
स्थिरो भव महादेव प्राणाधिक मम प्रभो ।। <br>
भवानात्मा च योगीशः स्वामी जन्मनि जन्मनि।।३।। <br>
अहं शैलेन्द्रकामिन्यां लब्ध्वा जन्म महेश्वर ।। <br>
तव पत्नी भविष्यामि मुञ्च त्वं विरहज्वरम् ।।४।। <br>
इत्युक्त्वा शिवमाश्वास्य चांतर्धानं चकार सा ।। <br>
सुरा जग्मुस्तमाश्वास्य लज्जानम्रात्मकन्धरम् ।। ५ ।। <br>
हर्षान्तरात्मा गिरिशः कैलासं तु जगाम ह ।। <br>
ननर्त सगणस्तूर्णं संत्यज्य विरहज्वरम् ।। ६।। <br>
इदं शिवकृतं स्तोत्रं प्रकृत्या यः पठेन्नरः ।। <br>
न भवेत्कामिनीभेदस्तस्य जन्मनि जन्मनि ।। ७ ।। <br>
इहलोके सुखं भुक्त्वा स याति शिवमन्दिरम् ।। <br>
धर्मार्थकाममोक्षांश्च लभते नात्र संशयः ।। १०८ ।। <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे शंकरशोकापनो दनं नाम त्रिचत्वारिंशोऽध्यायः ।। ४३ ।।   <br>
<br>
