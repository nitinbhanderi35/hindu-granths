नारद उवाच ॥ <br>
त्रिषु मासेष्वतीतेषु तासां च हरिणा सह ॥ <br>
वद केन प्रकारेण बभूव तनुसंगमः ॥१॥ <br>
वृन्दावनं किंप्रकारं किंविधं रासमण्डलम् ॥ <br>
हरिरेकस्ताश्च बह्व्यः केन क्रीडा बभूव ह ॥ २ ॥ <br>
कुतूहलं भवति मे इदं श्रोतुं नवं नवम् ॥ <br>
कथयस्व महाभाग पुण्यश्रवणकीर्तन ॥ ३ ॥ <br>
कथा पुराणसाराणां रासयात्रा हरेरहो ॥ <br>
हरिलीलाः पृथिव्यां तु सर्वाः प्रतिमनोहराः ॥ ४ ॥ <br>
सूत उवाच ॥ <br>
नारदस्य वचः श्रुत्वा ऋषिर्नारायणः स्वयम् ॥ <br>
प्रहस्य सुप्रसन्नास्यः प्रवक्तुमुपचक्रमे ॥ ५ ॥ <br>
श्रीनारायण उवाच ॥ <br>
एकदा श्रीहरिर्नक्तं वनं वृन्दावनं ययौ ॥ <br>
शुभे शुक्लत्रयोदश्यां पूर्णे चन्द्रोदये मुने ॥ ६ ॥ <br>
यूथिकामालतीकुन्दमाधवीपुष्पवायुना ॥ <br>
वासितं कलनादेन मधुभ्राणां मनोहरम् ॥ ७ ॥ <br>
नवपल्लवसंयुक्तं पुंस्कोकिलरुतश्रुतम् ॥ <br>
नवलक्षरासवाससंयुक्तं सुमनोहरम् ॥ ८ ॥ <br>
चन्दनागुरुकस्तूरीकुंकुमेन सुवासितम् ॥ <br>
कर्पूरान्वितताम्बूलभोगद्रव्यसमन्वितम् ॥९ ॥ <br>
प्रसूनैश्चम्पकानां च कस्तूरीचन्दनान्वितैः॥<br>
रतियोग्यैर्विरचितैर्नानातल्पैः सुशोभितम् ॥ 4.28.१० ॥ <br>
दीप्तं रत्नप्रदीपैश्च धूपेन सुरभीकृतम् ॥ <br>
नानापुष्पैश्च रचितं मालाजालैर्विराजितम् ॥ ११ ॥ <br>
परितो वर्तुलाकारं तत्रैव रासमण्डलम् ॥ <br>
चन्दनागुरुकस्तूरीकुंकुमेन सुसंस्कृतम् ॥ १२॥ <br>
पुष्पोद्यानैः पुष्पितैश्च युक्तक्रीडासरोवरैः॥<br>
हंसकारण्डवाकीर्णैर्जलकुक्कुटकूजितैः ॥ १३ ॥ <br>
क्रीडनीयैः सुन्दरैश्च सुरतश्रमहारिभिः ॥ <br>
शुद्धस्फटिकसंकाशतोयपूर्णैः सुनिर्मलैः ॥ १४॥ <br>
दधिपूर्णशुक्लधान्यजलैर्निर्मञ्छनीकृतम् ॥ <br>
रम्भास्तम्भसमूहेन सुन्दरेण सुशोभितम् ॥ १५ ॥ <br>
आम्रपल्लवयुक्तेन सूत्रबन्धेन चारुणा ॥ <br>
भूषितं मंगलघटैः सिन्दूरचन्दनान्वितैः॥१६॥ <br>
मालतीमाल्यसंयुक्तैर्नारिकेलफलान्वितैः॥<br>
स रासमण्डलं दृष्ट्वा जहास मधुसूदनः॥१७॥ <br>
चकार तत्र कुतुकाद्विनोदमुरलीरवम् ॥ <br>
गोपीनां कामुकीनां च कामवर्धनकारणम् ॥ १८ ॥ <br>
तच्छ्रुत्वा राधिका सद्यो मुमोह मदनातुरा ॥ <br>
बभूव स्थाणुवद्देहा ध्यानैकतानमानसा ॥ १९ ॥ <br>
क्षणेन चेतनां प्राप्य पुनः शुश्राव सा ध्वनिम् ॥ <br>
उवास सा समुत्तस्थौ समुद्विग्ना पुनः पुनः ॥ 4.28.२० ॥ <br>
त्यक्त्वा चावश्यकं कर्म निःससार द्रुतं गृहात् ॥ <br>
ययौ तदनुसारेण प्रसमीक्ष्य चतुर्दिशम् ॥ २१ ॥ <br>
ध्यायन्ती चरणाम्भोजं श्रीकृष्णस्य महात्मनः ॥ <br>
तेजसा च द्योतयन्ती सद्रत्नसारभूषतैः ॥ २२ ॥ <br>
बहिर्बभूवुस्तास्त्रस्ता वरेण हृतचेतनाः ॥ <br>
कुलधर्मं परित्यज्य निशंकाः काममोहिताः ॥ २३ ॥ <br>
त्रयस्त्रिंशद्वयस्याश्च ताः सुशीलादयः स्मृताः ॥ <br>
राधिकायाः प्रियतमा गोपीनां प्रवरा ययुः ॥२४॥ <br>
तासां पश्चाद्ययुर्गोप्यस्तासां संख्या निबोध मे॥<br>
समा वेषेण वयसा रूपेण च गुणेन च ॥२५॥ <br>
ययुः सुशीलासंगेन सहस्राणि च षोडश ॥ <br>
ययुश्चन्द्रमुखी पश्चात्सहस्राणि च षोडश ॥ २६ ॥ <br>
एकादशसहस्राणि माधव्याल्यश्च निर्ययुः ॥ <br>
जग्मुः कदम्बमालाल्यः स सहस्राणि त्रयोदश ॥२७॥ <br>
ययुः कुन्तीवयस्याश्च सहस्राणि दश स्मृताः ॥ <br>
चतुर्दश सहस्राणि ययुस्ता यमुनानुगाः ॥२८॥ <br>
जाह्नवीसहचारिण्यः सहस्राणि ययुर्नव ॥ <br>
ययुर्नवसहस्राणि पद्ममुख्याल्य एव च ॥२९॥ <br>
सावित्र्याल्यः पंचदश सहस्राणि ययुर्व्रजात् ॥ <br>
पारिजातावयस्याश्च सहस्राणि ययुर्दश ॥4.28.३०॥ <br>
स्वयंप्रभानुगाः सप्त सहस्राणि ययुर्व्रजात् ॥ <br>
ययुः सुधामुखीगोप्यः सहस्राणि चतुर्दश ॥३१॥<br>
शुभानुगा ययुर्गोप्यः सहस्राणि चतुर्दश ॥ <br>
पद्मानुगा ययुर्गोप्यः सहस्राणि चतुर्दश ॥३२॥ <br>
गौरी पद्मा ययुर्गोप्यः सहस्राणि चतुर्दश ॥ <br>
ययुः सर्वमङ्गलाल्यः सहस्राणि च षोडश ॥३३॥ <br>
कालिकाल्यो ययुर्गोप्यः सहस्राणि च षोडश ॥ <br>
निर्ययुः कमलाल्यश्च सहस्राणि त्रयोदश ॥ ३४ ॥ <br>
दुर्गानुगा ययुर्गोप्यः सहस्राणि च षोडश ॥ <br>
ययुः सरस्वतीपश्चात्सहस्राणि त्रयोदश ॥ ३५ ॥ <br>
प्रजग्मुर्भारतीपश्चात्सहस्राणि दश व्रजात् ॥ <br>
अपर्णासहचारिण्यः सहस्राणि चतुर्दश ॥ ३६ ॥ <br>
रतिपश्चाद्वयस्याश्च सहस्राणि ययुर्दश ॥ <br>
गङ्गावयस्याः प्रययुः सहस्राणि चतुर्दश ॥ ३७ ॥ <br>
प्रजग्मुरम्बिकापश्चात्सहस्राणि च षोडश ॥ <br>
सतीपश्चाद्ययुर्गोप्यः सहस्राणि त्रयोदश ॥३८॥ <br>
नन्दिनीसहचारिण्यः सहस्राणि ययुर्दश ॥ <br>
प्रययुः सुन्दरीपश्चात्सहस्राणि त्रयोदश। ॥३९॥ <br>
ययुः कृष्णप्रियापश्चात्सहस्राणि च षोडश ॥ <br>
ययुर्मधुमतीपश्चात्सहस्राणि च षोडश॥4.28.४०॥ <br>
ययुश्चम्पानुगा गोप्यः सहस्राणि त्रयोदश ॥ <br>
चन्दनाल्यो ययुः पश्चात्सहस्राणि च षोडश ॥ ४१॥ <br>
सर्वा बभूवुरेकत्र तत्र तस्थुः पलं मुदा ॥ <br>
तत्राययुर्गोपिकाश्च मालाहस्ताश्च काश्चन ॥ ४२ ॥ <br>
चारुचन्दनहस्ताश्च काश्चित्तत्राययुर्व्रजात् ॥ <br>
श्वेतचामरहस्ताश्च काश्चित्तत्राययुर्मुदा ॥ ४३ ॥ <br>
तत्राययुर्गोपकन्याः काश्चित्कस्तूरिकाकराः ॥ <br>
तत्राययुर्गोपकन्याः काश्चित्कुंकुमवाहिकाः ॥ ४४ ॥ <br>
काश्चित्तत्राययुगोप्यस्ताम्बूलपात्रवाहिकाः ॥ <br>
यावत्काञ्चनवस्त्राणां वाहिका गोपकन्यकाः ॥<br>
काश्चित्तत्राययुः शीघ्रं यत्र चन्द्रावली मुदा॥४५॥<br>
सर्वाश्चैकत्र संभूय सस्मिताश्च मुदान्विताः ॥ <br>
विधाय राधिकावेषं स्थानाच्च प्रययुर्मुदा॥४६॥<br>
चक्रुः पुनः पुनस्ताश्च हरिशब्दजपं पथि ॥ <br>
प्रापुर्वृन्दावनं रम्यं ददृशू रासमण्डलम्॥४७॥<br>
स्वर्गेभ्यः सुन्दरं दृश्यं राकापतिकरान्वितम् ॥ <br>
सुनिर्जनं कुसुमितं वासितं पुष्पवायुना॥४८॥<br>
नारीणां कामजननं मुनिमोहनकारणम् ॥ <br>
शुश्रुवुस्तत्र ताः सर्वाः पुंस्कोकिलकलध्वनिम् ॥ ४९ ॥ <br>
अतिसूक्ष्मकलं चातिभ्रमराणां मनोहरम् ॥ <br>
प्रसूनमधुमत्तानां भ्रमरीसङ्गसङ्गिनाम् ॥4.28.५० ॥<br>
शुभे क्षणे प्रविवेश राधिका रासमण्डलम् ॥ <br>
सर्वाभिरालिभिः सार्धं ध्यात्वा कृष्णपदाम्बुजम् ॥ ५१ ॥ <br>
राधामारात्तु संवीक्ष्य कृष्णस्तत्र मुदाऽन्वितः ॥ <br>
जगामानुव्रजन्प्रीत्या सस्मितो मदनातुरः ॥ ५२ ॥ <br>
मध्यस्थां सखिसङ्घानां रत्नालङ्कारभूषिताम् ॥ <br>
दिव्यवस्त्रपरीधानां सस्मितां वक्रलोचनाम्॥ ५३ ॥ <br>
गजेन्द्रगामिनीं रम्यां मुनिमानसमोहिनीम्॥ <br>
नवीनवेषवयसा रूपेणातिमनोहराम् ॥५४॥ <br>
तलश्रोणिनितम्बानां भारशेषान्वितां पराम् ॥ <br>
चारुचम्पकवर्णाभां शरच्चन्द्रनिभाननाम् ॥ <br>
बिभ्रतीं कबरीभारं मालतीमाल्यसंयुतम् ॥ ५५ ॥<br>
राधा ददर्श श्रीकृष्णं किशोरं श्यामसुन्दरम् ॥<br>
नवयौवनसंपन्नं रत्नाभरणभूषितम् ॥ ॥ ५६ ॥ <br>
कन्दर्पकोटिलावण्यलीलाधाम मनोहरम् ॥ <br>
प्राणाधिकां तां पश्यन्तीं पश्यन्तीं वक्रचक्षुषा ॥ ९७ ॥ <br>
परमाद्भुतरूपं च सर्वत्रानुपमं परम् ॥ <br>
विचित्रवेषं चूडां च बिभ्रतं सस्मितं मुदा ॥ ५८ ॥ <br>
वक्रलोचनकोणेन दर्शंदर्शं पुनःपुनः ॥ <br>
मुखमाच्छादयाञ्चक्रे व्रीडया सस्मिता सती ॥ ५९ ॥ <br>
मूर्च्छामवाप सा सद्यः कामबाणप्रपीडिता ॥ <br>
पुलकाञ्चितसर्वाङ्गी बभूव हतचेतना ॥ 4.28.६० ॥ <br>
कटाक्षकामबाणैश्च विद्धः क्रीडारसोन्मुखः ॥ <br>
मूर्च्छां प्राप्य न पपात तस्थौ स्थाणुसमो हरिः ॥६१॥ <br>
पपात मुरली तस्य क्रीडाकमलमुज्ज्वलम् ॥ <br>
द्वितीयं पीतवस्त्रं च शिखिपिच्छं शरीरतः ॥६२॥ <br>
क्षणेन चेतनां प्राप्य ययौ राधान्तिकं मुदा ॥<br>
कृत्वा वक्षसि तां प्रीत्या समाश्लिष्य चुचुम्ब सः ॥ ६३ ॥ <br>
श्रीकृष्णस्पर्शमात्रेण संप्राप्य चेतनां सती ॥ <br>
प्राणाधिकं प्राणनाथं समाश्लिष्य चुचुम्ब ह ॥ ६४ ॥ <br>
मनो जहार राधायाः कृष्णस्तस्य च सा मुने ॥ <br>
जगाम राधया सार्धं रसिको रतिमन्दिरम् ॥ ६५ ॥ <br>
रत्नप्रदीपसंयुक्तं रत्नदर्पणसंयुतम् ॥ <br>
चारुचम्पकशय्याभिश्चन्दनाक्ताभी राजितम् ॥ ६६ ॥ <br>
कर्पूरान्वितताम्बूलैर्भोगद्रव्यैः समन्वितम् ॥ <br>
उवाच राधया सार्धं कृष्णस्तत्र मुदान्वितः ॥ ६७ ॥ <br>
राधया दत्तताम्बूलं चखाद मधुसूदनः ॥ <br>
रासेश्वरी कृष्णदत्तं ताम्बूलं बुभुजे मुदा ॥ ६८ ॥ <br>
दत्तं चर्वितताम्बूलं राधायै प्रभुणा मुदा ॥ <br>
चखाद भक्त्वा सा तूर्णं प्रहस्य मदनातुरा ॥ ६९ ॥ <br>
राधाचर्वितताम्बूलं ययाचे माधवो मुदा ॥<br>
न ददौ राधिका भीता पपात चरणाम्बुजे ॥ 4.28.७० ॥ <br>
एतस्मिन्नन्तरे तत्र सकामः सुरतोन्मुखः ॥ <br>
सुष्वाप राधया सार्धं रतितल्पे मनोहरे ॥ ७१ ॥ <br>
शृङ्गाराष्टप्रकारं च विपरीतादिकं विभुः ॥ <br>
नखदन्तकराणां च प्रहारं च यथोचितम् ॥ ७२ ॥ <br>
कामशास्त्रेषु यद्गोप्यं चुम्बनाष्टविधं परम् ॥ <br>
कामिनीनां मनोहारि चकार रसिकेश्वरः ॥ ७३ ॥ <br>
अङ्गैरङ्गानि प्रत्यङ्गैः प्रत्यङ्गानि स्मरातुरः ॥ <br>
चकाराश्लेषणं तत्र कामुकीनां सुखावहम् ॥७४॥ <br>
शृङ्गारकुशलौ तौ तु कामशास्त्रसुपण्डितौ ॥ <br>
रतियुद्धविरामश्च न बभूव द्वयोरपि ॥ ७५ ॥ <br>
एवं गृहे गृहे रम्ये नानामूर्तिं विधाय च॥ <br>
रेमे गोपाङ्गनाभिश्च सुरम्ये रासमण्डले ॥ ७६ ॥ <br>
गोपीनां नव लक्षाणि गोपानां च तथैव च ॥ <br>
लक्षाण्यष्टादश मुने युक्तानि रासमण्डले ॥ ७७ ॥ <br>
मुक्तकेशानि नग्नानि विच्छिन्नभूषणानि च ॥ <br>
वेषोच्छिन्नानि मत्तानि मूर्च्छितानि स्मरेण च ॥७८॥ <br>
कङ्कणानां किंकिणीनां वलयानां च नारद ॥ <br>
सद्रत्ननूपुराणां च शब्दयुक्तानि संततम् ॥७९॥ <br>
एवं कृत्वा स्थलक्रीडां ययुस्तानि जलं मुदा ॥ <br>
कृत्वा तत्र जलक्रीडां परिश्रान्तानि साम्प्रतम् ॥ 4.28.८० ॥ <br>
तूर्णं जलात्समुत्थाय वासांसि परिधाय च ॥ <br>
ददृशुर्मुखपद्मानि सद्रत्नदर्पणेषु च ॥ ८१ ॥ <br>
चन्दनागुरुकस्तूरीद्रव्याणि पुष्पमालिकाः ॥ <br>
मुदा परिदधुस्तानि संप्रापुश्चेतनानि च ॥ ॥ ८२ ॥ <br>
सकर्पूरं च ताम्बूलं भुक्त्वा सर्वाणि कौतुकात् ॥ <br>
ददृशुर्मुखपद्मानि सद्रत्ने दर्पणेऽमले ॥ ८३ ॥ <br>
काचित्कामातुरा कृष्णं बलादाकृष्य कौतुकात् ॥ <br>
हस्ताद्वंशी निजग्राह वसनं च चकर्ष ह ॥ ८४ ॥ <br>
काचित्कामप्रमत्ता च नग्नं कृत्वा तु माधवम् ॥ <br>
निजग्राह पीतवस्त्रं परिहस्य पुनर्ददौ ॥८५॥ <br>
युक्तिं शृण्वित्येवमुक्त्वा काचित्संगृह्य स्वामिनम् ॥ <br>
चुचुम्ब गण्डे बिम्बोष्ठे समाश्लिष्य पुनःपुनः ॥८६ ॥ <br>
सस्मितं सकटाक्षं च मुखचन्द्रं स्तनोन्नतम् ॥ <br>
काचिच्छ्रोणीं सुललितां दर्शयामास कामतः ॥ ८७ ॥ <br>
काचित्कान्तं करे कृत्वा संस्थाप्य श्रोणिदेशतः ॥ <br>
चकार चूडानिर्माणं मालतीमाल्यसंयुतम् ॥८८॥ <br>
काचिच्चूडां समाकृष्य मयूरपिच्छकं ददौ ॥ <br>
गुञ्जामाल्यं च चूडायां वेष्टयामास काचन ॥ ८९ ॥ <br>
प्रददौ स्वामिने कामात्प्रेमवर्धनहेतवे ॥ <br>
काचित्काञ्चित्समाकृष्य नग्नां कृत्वा तु कामतः ॥ 4.28.९० ॥ <br>
प्रेषयामास कृष्णस्य क्रोडे चन्दनचर्चिते ॥ <br>
ननृतुश्च जगुः काश्चित्कान्तं कृत्वा तु कामतः ॥ ९१ ॥<br>
नर्तनं कारयामास तं च काचिद्बलेन च ॥ <br>
कृष्णश्च वस्त्रं कस्याश्च विचकर्ष कुतूहलात् ॥ ९२ ॥ <br>
कांचित्कृत्वा तु नग्नां च कस्यैचिदंशुकं ददौ ॥ <br>
कृष्णो राधां समाकृष्य वासयामास वक्षसि॥९३॥<br>
तस्याश्च कबरीं रम्यां सुनिर्माणं चकार ह ॥ <br>
सिन्दूरं च ददौ भाले कस्तूरीं बिन्दुभिः सह ॥ ९४ ॥ <br>
अतिसूक्ष्मं चन्दनेन्दुं कौतुकात्तदधो ददौ ॥ <br>
पत्रावलीं सुललितां सुकपोले चकार ह ॥९५॥<br>
वह्निशुद्धांशुकं चारु परिधार्य्य प्रयत्नतः ॥ <br>
पदोः सद्रत्नमंजीरे गृहीत्वा चरणाम्बुजे॥९६॥ <br>
नखनिर्मार्जनं कृत्वा सुन्दरं यावकं ददौ ॥ <br>
भूषणैर्भूषितां कृत्वा संप्रलिप्यानुलेपनैः ॥ ९७ ॥ <br>
दत्त्वा च मालतीमालां चुचुम्ब च पुनः पुनः ॥ <br>
चारुलोचनपद्मे च चकाराञ्जनसंयुते ॥ ९८ ॥ <br>
प्रददौ नासिकामध्ये दुर्लभं गजमौक्तिकम्॥ <br>
श्रोणिदेशे च स्तनयोर्नखच्छिद्रं चकार ह ॥९९॥ <br>
चकार दन्तदलनं पक्वबिम्बाधरे वरे ॥ <br>
सरसश्च तटे रम्ये पुष्पोद्याने सुनिर्जने॥ 4.28.१०० ॥ <br>
बहिश्चन्द्रोदये रम्ये पुष्पचन्दनचर्चिते ॥ <br>
अगुरुचन्दनाक्तेन वायुना सुरभीकृते ॥ १०१ ॥ <br>
भ्रमरध्वनिसंयुक्ते पुंस्कोकिलरुतश्रुते ॥ <br>
बहुमूर्तीः संविधाय योगिनां परमो गुरुः ॥ १०२ ॥ <br>
पुनश्चकार शृङ्गारं गोपीनां चित्तहारकः ॥ <br>
किंकिणीनां कङ्कणानां नूपुराणां च नारद ॥ १०३ ॥ <br>
शृङ्गारोद्रेकतस्तत्र बभूव सुन्दरो रवः ॥ <br>
मूर्च्छामवापुस्ताः सर्वा नवसंगममात्रतः ॥ १०४ ॥ <br>
बभूवुरचलास्पन्दाः पुलकाञ्चितविग्रहाः ॥ <br>
शृङ्गारविरते भूते संप्रापुश्चेतनां पुनः ॥ १०५ ॥ <br>
नखदन्तप्रहारं च प्रचकार परस्परम् ॥ <br>
कृष्णः कररुहाघातं ददौ तासां कुचोपरि ॥ १०६ ॥ <br>
श्रोणीदेशे सुकठिने नखचिह्नं चकार ह ॥ <br>
नीवी विस्रंसिता तासां कबरी क्षुद्रघण्टिका ॥ १०७ ॥ <br>
दूरीभूतं सुवसनं सुवेषं सुमनोहरम् ॥ <br>
आलिङ्गनं नवविधं चुम्बनाष्टविधं मुदा ॥ १०८ ॥ <br>
शृङ्गारं षोडशविधं चकार रसिकेश्वरः ॥ <br>
अङ्गैरङ्गानि प्रत्यङ्गैः प्रत्यङ्गानि च योषिताम् ॥ १०९ ॥ <br>
चकारालिङ्गनं प्रीत्या कामुकीनां च कामुकः ॥ <br>
नारीणां षोडश कलाः शृङ्गारस्तत्प्रमाणकः ॥ ॥ 4.28.११० ॥<br>
कलाभेदेन तद्भेदं कामशास्त्रविदो विदुः ॥<br>
प्राकृतं द्वादशविधं चकार रसिकेश्वरः ॥ १११ ॥ <br>
निरूपितं कामशास्त्रे चकारेशस्ततोऽधिकम् ॥ <br>
क्रीडारम्भे च मध्ये च विरतौ कर्म योषिताम् ॥ ११२ ॥ <br>
प्रीत्यर्थमपि कर्तव्यं चकारेशस्ततोऽधिकम् ॥<br>
गोपीकङ्कणरेखाभिः पादालक्तकचिह्नितः ॥ <br>
शुशुभे कृष्णदेहश्च यथाऽद्रिर्गैरिकेण च ॥ ११३ ॥ <br>
एवंभूते पूर्णराससंभूते रासमण्डले ॥ <br>
समाजग्मुः सुराः सर्वे सकलत्राश्च सानुगाः ॥ ११४ ॥ <br>
सुवर्णस्यन्दनस्थाश्च कौतुकात्स्वगणावृताः ॥ <br>
पुलकाञ्चितसर्वाङ्गाः कामबाणप्रपीडिताः ॥ ११५ ॥ <br>
ऋषयो मुनयश्चैव सिद्धाश्च पितरस्तथा ॥ <br>
विद्याधराश्च गन्धर्वा यक्षराक्षसकिन्नराः ॥ <br>
सस्त्रीकाश्च समाजग्मुर्ददृशुश्च मुदाऽन्विताः ॥ ११६ ॥ <br>
दिव्यस्यन्दनमारुह्य शातकौम्भविनिर्मितम् ॥ <br>
सुशोभितं च मणिना रत्नसारपरिच्छदम् ॥ ११७ ॥ <br>
वह्निशुद्धांशुकेनैव वेष्टितं सुमनोहरम् ॥ <br>
श्वेतचामरयुक्तं च सद्रत्नदर्पणाम्बुजम् ॥ ११८ ॥ <br>
शतचक्रं चित्रयुक्तं मनोयायि मनोहरम् ॥ <br>
सद्रत्नसारनिर्माणकलशोज्ज्वलशेखरम् ॥ ११९ ॥ <br>
समाजगाम भगवान्पार्वत्या सह शंकरः ॥ <br>
वामपार्श्वे महाकालो दक्षिणे नन्दिकेश्वरः ॥ 4.28.१२० ॥ <br>
पुरतः कार्तिकेयश्च स्वयं देवो गणेश्वरः ॥ <br>
पिङ्गलाक्षादयः सर्वे पार्षदाः परितस्तयोः ॥ १२१ ॥ <br>
क्षेत्रपालादयः सर्वे तथाऽष्टौ भैरवेश्वराः ॥ <br>
वक्षःस्थलस्थिता दुर्गा सस्मिता वक्रलोचना ॥ १२२ ॥ <br>
भारत्या सह ब्रह्मा च शातकौम्भरथस्थितः॥<br>
वामे सप्तर्षयस्तस्य दक्षिणे सनकादयः ॥१२३॥ <br>
सुवर्णस्यन्दनस्थश्च धर्मः साक्षी च कर्मणाम्॥ <br>
वक्षस्थलस्थिता तस्य मूर्तिः स्मेरानना सती ॥ १२४ ॥ <br>
पश्यन्ती पूर्णरासं च सकामा वक्रलोचना ॥ <br>
परितः पार्षदाः सर्वे ज्वलन्तो ब्रह्मतेजसा ॥ १२५ ॥ <br>
शच्या सह महेन्द्रश्च रोहिण्या च कलानिधिः ॥ <br>
स्वाहा सार्द्धं स्वयं वह्निः सूर्यश्च संज्ञया सह ॥ १२६ ॥ <br>
समाजगाम कामश्च रतिं कृत्वा च वक्षसि ॥ <br>
सर्वे ग्रहाश्च दिक्पाला आजग्मुः सकलत्रकाः ॥ १२७ ॥ <br>
आकाशस्थाश्च ददृशुः सरासं रासमण्डलम् ॥ <br>
केचिच्च मुमुहुस्तत्र मूर्च्छामापुश्च केचन ॥ १२८ ॥ <br>
मुहूर्तं च सुराः सर्वे सस्मिताश्च मुदाऽन्विताः॥<br>
चन्दनद्रववृष्टिं च पुष्पवृष्टिं च चिक्षिपुः॥१२९॥<br>
कस्तूरीयुक्तमाल्यानां वृष्टिं चक्रुर्मुनीश्वराः॥ <br>
रासं दृष्ट्वा देवपत्न्यः कामबाणप्रपीडिताः॥4.28.१३०॥ <br>
स्थले रतिरसं कृत्वा जगाम यमुनाजलम् ॥ <br>
राधया सह कृष्णश्च पूर्णब्रह्म सनातनः ॥ १३१ ॥ <br>
गोपीभिः सह जग्मुश्च मायाः श्रीकृष्णरूपिकाः ॥ <br>
प्रपीडिताः कामबाणैः क्रीडां चक्रुर्जले मुदा ॥ १३२ ॥ <br>
जलं ददौ राधिकायै सकामो माधवः स्वयम् ॥ <br>
ददौ सा च माधवाय कामार्तायाञ्जलित्रयम् ॥ १३३ ॥ <br>
वस्त्रं जग्राह तस्याश्च सा च नग्ना बभूव ह ॥ <br>
मालां चिच्छेद कबरीं चकार शिथिलां हरिः ॥ १३४ ॥ <br>
सिन्दूरपक्षकं लुप्तं वेषं च जलताडनैः ॥ <br>
भ्रूविचित्रमोष्ठरागं लुप्तं कज्जललोचनम् ॥ १३५ ॥ <br>
तां च नग्नां समाश्लिष्य निममज्ज जले हरिः ॥ <br>
प्रकृत्याऽभ्यन्तरे क्रीडां सुतस्थौ च तया सह ॥१३६॥ <br>
तां च नग्नां दर्शयित्वा गोपिकां क्रीडया नताम् ॥ <br>
सस्मितां प्रेरयामास दूरतो यमुनाजले ॥ १३७ ॥ <br>
सा वेगेन समुत्थाय बलाज्जग्राह माधवम्॥ <br>
गृहीत्वा मुरलीं कोपात्प्रेरयामास दूरतः ॥ १३८ ॥ <br>
गृहीत्वा पीतवसनं तं चकार दिगम्बरम् ॥ <br>
वनमालां च चिच्छेद ददौ तोयं पुनः पुनः ॥ १३९ ॥ <br>
हरिं पुनः समाकृष्य प्रेषयामास पाथसि ॥ <br>
गभीरे स्रोतसि मुने निममज्ज जगत्पतिः ॥ 4.28.१४० ॥ <br>
उत्थाय माधवः शीघ्रं तां गृहीत्वा प्रहस्य च ॥ <br>
कृत्वा वक्षसि नग्नां च चुचुम्ब च पुनःपुनः॥ <br>
एवं ता मूर्तयः सर्वा गोपीभिः सह कौतुकात् ॥ <br>
क्रीडां विचक्रुर्यमुनातीरनीरे मनोहरे ॥ १४२ ॥ <br>
तीरं गत्वा तया सार्धं हरिर्नग्नश्च मग्नया ॥ <br>
सा तं ययाचे वसनं स च तां सस्मितां सतीम् ॥१४३॥ <br>
राधिकायै ददौ वस्त्रं रम्यां मालां च माधवः ॥ <br>
प्रददौ हरये वस्त्रं वंशी रासेश्वरी तथा ॥१४४॥ <br>
चन्दनागुरुकस्तूरीं सर्वाङ्गे कुङ्कुमान्विताम्॥ <br>
कृष्णस्य परया भक्त्या ददौ श्रोणिस्थितस्य च ॥ १४५ ॥ <br>
निर्माय चूडां ललितां कामिनीं चित्तमोहिनीम्॥ <br>
शोभनैर्मालतीमाल्यैश्चकार वेष्टनं पुनः ॥ १४६ ॥ <br>
श्रीकृष्णो राधिकायाश्च कबरीं सुमनोहराम् ॥ <br>
कृत्वा कुण्डलसंस्कारं निर्ममे पत्रकावलीम् ॥ १४७ ॥ <br>
ददौ ललाटे सिन्दूरं कस्तूरीबिन्दुभिः सह ॥ <br>
तदधश्चन्दनेन्दुं च सुसूक्ष्मं सुमनोहरम् ॥ १४८ ॥ <br>
नखाङ्गं स्तनयोरूर्वोरुरस्येव घनं मुदा ॥ <br>
दत्त्वा तां वासयामास वह्निशुद्धांशुकेन वै ॥ १४९ ॥ <br>
चन्दनागुरुकस्तूरीकुङ्कुमानां द्रवेण सः ॥ <br>
कृत्वा वक्षसि संलिप्य चुचुम्ब च मुहुर्मुहुः ॥ 4.28.१५० ॥ <br>
पुनराश्लेषणं कृत्वा ददौ मालां गले पुनः ॥ <br>
भूषणैर्भूषितां कृत्वा मञ्जीरचरणे ददौ ॥ १५१ ॥ <br>
अलक्तकं चरणयोर्नखेषु च ददौ पुनः ॥ <br>
एवं गोपाश्च गोपीनां विदधौ च पृथक्पृथक् ॥ १५२ ॥ <br>
पुनः प्रजग्मुस्ता मत्ताः सुन्दरं रासमण्डलम्॥<br>
पूर्णेन्दुचन्द्रिकायुक्तं रतियोग्यं सुनिर्जनम् ॥१५३॥ <br>
माधवीकेतकीकुन्दमालतीनां मनोहरैः ॥ <br>
चम्पयूथीमल्लिकानां पुष्पैश्च सुरभीकृतम् ॥ १५४ ॥ <br>
दृष्ट्वा च स्फुटितं पुष्पं चयनं कर्तुमीश्वरी ॥ <br>
गोपीर्नियोजयामास कौतुकेन च राधिका ॥ १५५ ॥ <br>
काश्चिन्नियोजयामास मालानिर्माणकर्मणि ॥ <br>
काश्चित्ताम्बूलसज्जेषु काश्चिञ्चन्दनघर्षणे॥।१५६॥<br>
माला चन्दनताम्बूलं गोपीदत्तं च सुन्दरी ॥ <br>
ददौ कृष्णाय संप्रीत्या सस्मिता वक्रलोचना ॥१५७॥ <br>
काश्चिन्नियोजनं चक्रुः कृष्णसङ्गीतकर्मणि ॥ <br>
मृदङ्गमुरजादीनां वादनेषु च काश्चन ॥ १५८ ॥ <br>
एवं रासे रतिं कृत्वा लीलया हरिणा सह ॥ <br>
विजहार च सर्वत्र निर्जनेषु  मनोहरम् ॥ १५९ ॥ <br>
पुष्पोद्यानेषु रम्येषु सरसां च तटेषु च ॥ <br>
कन्दरे कन्दरे रम्ये नदेषु च नदीषु च ॥ 4.28.१६० ॥ <br>
अतीव निर्जनस्थाने श्मशाने गिरिगह्वरे ॥ <br>
वाञ्छितेषु च नारीणां त्रयस्त्रिंशद्वनेषु च ॥ १६१ ॥ <br>
भाण्डीरे श्रीवने रम्ये कदम्बकानने  तथा ॥ <br>
तुलसीकानने कुन्दवने चम्पककानने ॥१६२॥ <br>
निम्बारण्ये मधुवने जम्बीरकानने तथा ॥ <br>
नालिकेरवने पूगवने च कदलीवने  ॥ १६३ ॥ <br>
बदरीकानने बिल्ववने नारिङ्गकानने ॥ <br>
अश्वत्थकानने वंशवने दाडिमकानने ॥ १६४ ॥ <br>
मन्दारकानने तालवने  चूतवने तथा ॥ <br>
केतकीकाननेऽशोकवने खर्जूरकानने ॥ १६५ ॥ <br>
आम्रातकवने जम्बूगहने शालकानने ॥ <br>
कटके कानने पद्मवने जातिवने मुने ॥ १६६ ॥ <br>
न्यग्रोधगहने घोरे तथा श्रीखण्डकानने ॥ <br>
प्रहृष्टकेसरवने सर्वतोऽपि विलक्षणे ॥ १६७ ॥ <br>
एवं रेमे   कौतुकेन कामात्त्रिंशद्दिवानिशम् ॥ <br>
तथाऽपि मानसं पूर्णं न च किंचिद्बभूव ह ॥ १६८ ॥ <br>
न कामिनीनां कामश्च शृङ्गारेण निवर्तते ॥   <br>
अधिकं वर्धते शश्वद्यथाऽग्निर्घृतधारया ॥ १६९ ॥ <br>
जग्मुर्देवाः स्वगेहं च देव्यश्च मुनयस्तथा ॥ <br>
ते सर्वे प्रशशंसुश्च विस्मयं च ययुर्मुदा ॥ 4.28.१७० ॥ <br>
गेहे गेहे नृपेन्द्राणां लेभिरे जन्म भारते ॥ <br>
दग्धाः कामाग्निनांऽशेन देव्यः शृङ्गारलालसाः ॥ १७१ ॥   <br>
इति श्रीब्रह्मवैवर्त्ते महापुराणे श्रीकृष्णजन्मखण्डे नारायणनारदसंवादे रासक्रीडाप्रस्तावो नाम अष्टाविंशोऽध्यायः  ॥ २८ ॥ <br>
<br>
