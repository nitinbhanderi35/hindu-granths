।। श्रीनारायण उवाच ।। ।। <br>
येन वा प्रार्थितः कृष्ण आजगाम महीतलम्।। <br>
यं यं विधाय भूमौ स जगाम स्वालयं विभुः ।। १।।<br>
भारावतरणोपायं दुष्टानां च वधोद्यमम् ।। <br>
सर्वं ते कथयिष्यामि सुविचार्य विधानतः ।। २ ।। <br>
अधुना गोपवेषं च गोकुलागमनं हरेः ।। <br>
राधा गोपालिका येन निबोध कथयामि ते ।। ३ ।। <br>
शंखचूडवधं पूर्वं संक्षेपात्कथितं श्रुतम् ।। <br>
अधुना तत्सुविस्तार्य निबोध कथयामि ते ।। ।। ४ ।। <br>
श्रीदाम्नः कलहश्चैव बभूव राधया सह ।। <br>
श्रीदामा शंखचूडश्च शापात्तस्या बभूव ह ।। ५ ।। <br>
राधां शशाप श्रीदामा याहि योनिं च मानवीम् ।। <br>
व्रजे व्रजांगना भूत्वा विचरस्व महीतले ।। ६ ।। <br>
भीता श्रीदामशापात्सा श्रीकृष्णं समुवाच ह ।। <br>
गोपीरूपा भविष्यामि श्रीदामा मां शशाप ह ।। ७ ।। <br>
कमुपायं करिष्यामि वद मां भयभंजन ।। <br>
त्वया विना कथमहं धरिष्यामि स्वजीवनम् ।। ८ ।। <br>
क्षणमेकं युगशतं कालनाथ त्वया विना ।। <br>
चक्षुर्निमेषविरहाद्भवेदंधं मनो मम ।। ९।। <br>
शरत्पार्वणचंद्राभं क्षुधापूर्णाननं तव ।। <br>
नाथ चक्षुञ्चकोराभ्यां पिबाम्यहमहर्निशम्।। 4.2.१० ।। <br>
त्वमात्मा मे मनः प्राणा देहमात्रं वहाम्यहम् ।। <br>
दृष्टिशक्तिश्च चक्षुस्त्वं जीवनं परमं धनम् ।।११।। <br>
स्वप्ने ज्ञाने त्वयि मनः स्मरामि त्वत्पदांबुजम् ।। <br>
तव दास्यं विना नाथ न जीवामि क्षणं विभो ।। १२ ।।<br>
कृष्णस्तद्वचनं श्रुत्वा बोधयामास सुंदरीम् ।। <br>
वक्षसि प्रेयसीं कृत्वा चकार निर्भयां च ताम् ।।१३।। <br>
महीतलं गमिष्यामि वाराहे च वरानने ।। <br>
मया सार्धं भूगमनं जन्म तेऽपि निरूपितम् ।।१४।। <br>
व्रजं गत्वा व्रजे देवि विहरिष्यामि कानने ।। <br>
मम प्राणाधिका त्वं च भयं किं ते मयि स्थिते ।।१५।। <br>
तामित्युक्त्वा हरिस्तत्र विरराम जगत्पतिः ।। <br>
अतो हेतोर्जगन्नाथो जगाम नंदगोकुलम्।। १५ ।। <br>
किं वा तस्य भयं कंसाद्भयांतकारकस्य च ।। <br>
माया भयच्छलेनैव जगाम राधिकांतिकम् ।। १७ ।। <br>
विजहार तया सार्धं गोपवेषं विधाय सः ।। <br>
सह गोपांगनाभिश्च प्रतिज्ञापालनाय च ।।१८।। <br>
ब्रह्मणा प्रार्थितः कृष्णः समागत्य महीतलम् ।। <br>
भारावतरणं कृत्वा जगाम स्वालयं विभुः ।। १९ ।। <br>
नारद उवाच ।। <br>
श्रीदाम्नः कलहश्चैव कथं वा राधया सह ।। <br>
संक्षेपात्कथितं पूर्वं संव्यस्य कथयाधुना ।। 4.2.२० ।। ।। <br>
श्रीनारायण उवाच ।। <br>
एकदा राधया सार्धं गोलोके श्रीहरिः स्वयम् ।। <br>
विजहार महारण्ये निर्जने रासमंडले ।। ।। २१ ।। <br>
राधिकासुखसंभोगाद् बुबुधे न स्वकं परम्।।<br>
कृत्वा विहारं श्रीकृष्णस्तामपृष्ट्वा विहाय च।।२२।।<br>
गोपिकां विरजामन्यां शृङ्गारार्थं जगाम ह ।। <br>
वृंदारण्ये च विरजा सुभगा राधिकासमा ।।२३।। <br>
तस्या वयस्याः सुंदर्यो गोपीनां शतकोटयः ।। <br>
कृष्णप्राणाधिका गोपी धन्या मान्या च योषिताम् ।।२४।। <br>
रत्नसिंहासनस्था सा ददर्श हरिमन्तिके।।<br>
ददर्श श्रीहरिस्तां च शरच्चंद्रनिभाननाम् ।।२५।। <br>
मनोहरां सस्मितां च पश्यंतीं वक्रचक्षुषा ।। <br>
सदा षोडशवर्षीयां प्रोद्भिन्ननवयौवनाम् ।।२६।। <br>
रत्नालंकारशोभाढ्यां भूषितां शुक्लवाससा ।। <br>
पुलकांकितसर्वांगीं कामबाणप्रपीडिताम् ।।२७।। <br>
दृष्ट्वा तां श्रीहरिस्तूर्णं विजहार तया सह ।। <br>
पुष्पतल्पे महारण्ये निर्जने रत्नमंडपे ।।२८।। <br>
मूर्च्छामवाप विरजा कृष्णशृंगारकौतुकात् ।। <br>
कृत्वा वक्षसि प्राणेशं कोटिकंदर्पसन्निभम् ।। २९ ।। <br>
तया सक्तं श्रीहरिं च रत्नमंडपसंस्थितम् ।। <br>
दृष्ट्वा च राधिकाल्यश्च चक्रुस्तां च निवेदनम् ।। 4.2.३० ।। <br>
तासां च वचनं श्रुत्वा सुष्वाप च चुकोप ह ।। <br>
भृशं रुरोद सा देवी   रक्तपंकजलोचना ।। ३१ ।। <br>
ता उवाच महादेवी मां तं दर्शयितुं क्षमाः ।। <br>
यदि सत्यं ब्रूत यूयं मया सार्धं प्रगच्छत ।। ३२ ।। <br>
करिष्यामि फलं गोप्याः कृष्णस्य च यथोचितम् ।। <br>
को रक्षिताऽद्य तस्याश्च मयि शास्तिं प्रकुर्वति ।। ३३ ।। <br>
शीघ्रमानयताल्यश्च तया सार्द्धं हरिं प्रियम् ।। <br>
अंतर्वक्त्रं सस्मितं च विषकुंभं सुधामुखम् ।। ३४ ।। <br>
मदाश्रयं समागंतुं यूयं दासं न दास्यथ ।। <br>
तमेव मंडपं रम्यं यात संरक्षतेश्वरम् ।। ३५ ।। <br>
राधिकावचनं श्रुत्वा काश्चिद्गोप्यो भयान्विताः ।। <br>
ताः सर्वाः संपुटांजल्यो भक्तिनम्रात्मकंधराः ।। <br>
तामूचुः पुरतः स्थित्वा सर्वा एव प्रियां सतीम् ।। ३६ ।। <br>
।। आल्य ऊचुः ।। <br>
वयं तं दर्शयिष्यामो विरजासहितं विभुम् ।। ३७ ।। <br>
तासां च वचनं श्रुत्वा रथमारुह्य सुंदरी ।। <br>
जगाम सार्धं गोपीभिस्त्रिषष्टिशतकोटिभिः ।। ३८ ।। <br>
रत्नेंद्रसाररचितं कोटिसूर्यसमप्रभम् ।। <br>
मणींद्रसाररचितं कलशानां त्रिकोटिभिः ।। ३९ ।। <br>
राजितं चित्रराजीभिर्वैजयंतीविराजितम् ।। <br>
लक्षचक्रसमायुक्तं मनोयायि मनोहरम् ।। 4.2.४० ।। <br>
मणिसारविकारैश्च कोटिस्तंभैः सुशोभितम् ।। <br>
नानाचित्रविचित्रैश्च सहितैः सुमनोहरैः ।। ४१ ।। <br>
सिंदूराकारमणिभिर्मध्यदेशे विभूषितैः ।। <br>
रत्नकृत्रिमसिंहैश्च रथचक्रोर्ध्वसंस्थितैः ।। ४२ ।। <br>
चतुर्लक्षपरिमितैश्चित्रघंटासमन्वितैः ।। <br>
चित्रपुत्तलिशोभाढ्यैर्विचित्रैश्च विराजितम् ।। ४३ ।। <br>
रतिमंदिरलक्षैश्च रत्नसारविनिर्मितैः ।। <br>
मणिसारकपाटैश्च शोभितैश्चित्रवाजिभिः ।। ४४ ।। <br>
मणींद्रसारकलशैः शेखरोज्ज्वलितैर्युतम् ।। <br>
भोगद्रव्यसमायुक्तं वेषद्रव्यसमन्वितम् ।। ४५ ।। <br>
शोभितं रत्नशय्याभी रत्नपात्रघटान्वितम् ।। <br>
हरिन्मणीनां वेदीनां समूहेन समन्वितम् ।। ४६ ।। <br>
कुंकुमाभमणीनां च सोपानैः कोटिभिर्युतम् ।। <br>
स्यमंतकैः कौस्तुभैश्च रुचकैः प्रवरैस्तथा ।। ४७ ।। <br>
पद्मकृत्रिमकोटीनां शतकैश्च सुशोभितम् ।। <br>
चित्रकाननवापीभि र्विशिष्टाभिर्विराजितम् ।। ४८ ।। <br>
रत्नेंद्रसाररचितकलशोज्ज्वलशेखरम् ।। <br>
शतयोजनमूर्ध्वं च दशयोजनविस्तृतम् ।। ४९ ।। <br>
पारिजातप्रसूनानां मालाकोटिविराजितम् ।। <br>
कुंदाना करवीराणां यूथिकानां तथैव च ।। 4.2.५० ।। <br>
सुचारुचंपकानां च नागेशानां मनोहरैः ।। <br>
मल्लिकानां मालतीनां माधवीनां सुगंधिनाम् ।। ५१ ।। <br>
कदंबानां च मालानां कदंबैश्च विराजितम् ।। <br>
सहस्रदलपद्मानां मालाभिश्च विराजितम् ।। ५२ ।। <br>
चित्रपुष्पोद्यानसरः काननैश्च विभूषितम् ।। <br>
सर्वेषां स्यंदनानां च श्रेष्ठं वायुवहं परम् ।। ५३ ।। <br>
तत्सूक्ष्मवस्त्रसाराणां वरैराच्छादितं परम् ।। <br>
रत्नदर्पणलक्षाणां शतकैश्च समन्वितम् ।। ५४ ।। <br>
श्वेतचामरकोटीभिर्वज्रकोटिभिरन्वितम् ।।<br>
चन्दनागरुकस्तूरीकुंकुमद्रवचर्चितैः ।। ५५ ।। <br>
पारिजातप्रसूनानां कोटितल्पविराजितम् ।। <br>
कोटिघंटासमायुक्तं पताकाकोटिभिर्युतम् ।। ५६ ।। <br>
रत्नशय्याकोटिभिश्च चित्रवज्रपरिच्छदैः ।। <br>
चंदनाक्तैश्चंपकानां कुंकुमैश्च विचित्रितैः ।। ५७ ।। <br>
पुष्पोपधानसंयुक्तैः शृंगारार्हाभिरन्वितम् ।। <br>
अदृश्यैरश्रुतैर्द्रव्यैः सुंदरैश्च विभूषितम् ।। ५८ ।। <br>
एवंभूताद्रथात्तूर्णमवरुह्य हरिप्रिया ।। <br>
जगाम सहसा देवी तं रत्नमंडपं मुने ।। ५९ ।। <br>
द्वारे नियुक्तं ददृशे द्वारपालं मनोहरम् ।। <br>
लक्षगोपैः परिवृतं स्मेराननसरोरुहम् ।। 4.2.६० ।। <br>
गोपं श्रीदामनामानं श्रीकृष्णप्रियकिंकरम् ।। <br>
तमुवाच रुषा देवी रक्तपंकजलोचना ।। ६१ ।। <br>
गच्छ दूरं गच्छ दूरं रतिलंपटकिंकर ।। <br>
कीदृशीं मत्परां कांतां द्रक्ष्यामि त्वत्प्रभोरहम् ।। ६२ ।। <br>
राधिकावचनं श्रुत्वा निःशंकः पुरतः स्थितः ।। <br>
तामेव न ददौ गंतुं वेत्रपाणिर्महाबलः ।। ६३ ।। <br>
तूर्णं च राधिकाल्यश्च श्रीदामानं सकिंकरम् ।। <br>
बलेन प्रेरयामासुः कोपेन स्फुरिताधराः ।। ६४ ।। <br>
श्रुत्वा कोलाहलं शब्दं गोपिकानां हरिः स्वयम् ।। <br>
ज्ञात्वा च कोपितां राधामंतर्धानं चकार ह ।। ६५ ।। <br>
विरजा राधिकाशब्दादंतर्धानं हरेरपि ।। <br>
दृष्ट्वा राधां भयार्ता सा जहौ प्राणांश्च योगतः ।। ६६ ।। <br>
सद्यस्तत्र सरिद्रूपं तच्छरीरं बभूव ह ।। <br>
व्याप्तं च वर्तुलाकारं तया गोलोकमेव च ।। ६७ ।। <br>
कोटियोजनविस्तीर्णं प्रस्थेऽतिनिम्नमेव च ।। <br>
दैर्घ्ये दशगुणं चारु नानारत्नाकरं परम् ।। ६८ ।। ।। <br>
इति श्रीब्रह्मवैवर्ते महापुराणे श्रीकृष्णजन्मखंडे नारायणनारदसंवादे विरजानदप्रस्ताववर्णनं नाम द्वितीयोऽध्यायः ।। २ ।। <br>
<br>
