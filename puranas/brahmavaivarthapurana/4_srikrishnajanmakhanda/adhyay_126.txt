अथ षड्विंशत्यधिकशततमोऽध्यायः<br>
नारायण उवाच<br>
गणेशपूजनं कृत्वा माधवो यादवैः सह ।<br>
देवैर्मुनिभिरन्यैश्च देवीभिः सह नारद ॥ १ ॥<br><br>
अंशेन देवो देवीभी रुक्मिण्याद्याभिरेव च ।<br>
प्रययौ द्वारकां रम्यां तस्थौ सिद्धाश्रमे स्वयम् ॥ २ ॥<br><br>
कृत्वा सुप्रीतिसंभाषां सार्धगोलोकवासिभिः ।<br>
गोपैः सुहृद्भिर्नन्देन मात्रा गोप्या यशोदया ॥ ३ ॥<br><br>
उवाच मातरं तातं सुनीतं च चथोचितम् ।<br>
गोपांश्च गोकुलस्थांश्च बन्धुवर्गाश्च सांप्रतम् ॥ ४ ॥<br><br>
श्रीभगवानुवाच<br>
गच्छ नन्दव्रजं नन्द हे तात प्राणवल्ल्भ ।<br>
मातर्यशोदे त्वमपि परमार्थे यशस्विनि ॥ ५ ॥<br><br>
भुक्त्वा कालावशेषं च गच्छ गोलोकमुत्तमम् ।<br>
सालोक्यमुक्तिं दास्यामि सार्थ गोकुलवासिभिः ॥ ६ ॥<br><br>
इत्युक्त्वा भगवान्कृष्णः पित्रोरनुमतेन च ।<br>
जगाम राधिकास्थानं नन्दश्च गोकुलं तथा ॥ ७ ॥<br><br>
ददर्श राधा रुचिरां मुक्ताहारां च सस्मिताम् ।<br>
यथा द्वादशवर्षीयां शश्वत्सुस्थिरयौवनाम् ॥ ८ ॥<br><br>
रत्नोच्चैरासनस्था च गोपीत्रिशतकोटिभिः ।<br>
आवृता वेत्रहस्ताभिः सस्मिताभिश्च सांप्रतम् ॥ ९ ॥<br><br>
दृष्ट्वा च दूरतो राधा श्रीकृष्णं प्राणवल्लभम् ।<br>
शिशुवेषं सुवेषं च सुन्दरेशं च सस्मितम् ॥ १० ॥<br><br>
नवींनजलदश्यामं पींतकौशेयवाससम् ।<br>
चन्दनोक्षितसर्वाङ्गं रत्नभूषणभूषितम् ॥ ११ ॥<br><br>
मयूरपिच्छचूडं च मालतीमाल्यशोभितम् ।<br>
ईषद्धास्यप्रसन्नास्यं भक्तानुप्रहविग्रहम् ॥ १२ ॥<br><br>
क्रीडाकमलमम्लानं धृतवन्तं मनोहरम् ।<br>
मुरलीहस्तविन्यस्तं सुप्रशस्तं च दर्पणम् ॥ १३ ॥<br><br>
जवेन च समुत्थाय गोपीभिः सह सादरम् ।<br>
प्रणम्य परया भक्त्या तुष्टाव परमेश्वरम् ॥ १४ ॥<br><br>
राधिकोवाच<br>
अद्य मे सफलं जन्मजीवितं च सुजीवितम् ।<br>
यद्दृष्ट्वा मुखचन्द्रं ते सुस्निग्धं लोचनं मनः ॥ १५ ॥<br><br>
पञ्च प्राणाश्च स्निग्धाश्च परमात्मा च सुप्रियः ।<br>
उभयोर्हर्षबीजं च दुर्लभं बन्धुदर्शनम् ॥ १६ ॥<br><br>
शोकार्णवे निमग्नाऽहं प्रदग्धा विरहानलैः ।<br>
त्वद्दृष्ट्याऽमृतवृष्ट्या च सुसिक्ताऽद्य सुशीतला ॥ १७ ॥<br><br>
शिवा शिवप्रदाऽहं च शिवबीजा त्वया सह ।<br>
शि (श) व स्वरूपा निश्चेष्टाऽप्यदृश्या च त्वया विना ॥ १८ ॥<br><br>
त्वयि तिष्ठति देहे च देही श्रीमाञ्छुचिः स्वयम् ।<br>
सर्वशक्तिस्वरूपा च शिवरूपा गते त्वयि ॥ १९ ॥<br><br>
स्त्रीपुंसो विंरहो नाथसामान्यश्च सुदारुणः ।<br>
यान्त्येव शक्तिभिः प्राणा विच्छेदात्परमात्मनः ॥ २० ॥<br><br>
इत्युक्त्वा राधिका वेवी परमात्मानमीश्वरम् ।<br>
स्वासने वासयासास कृत्वा पादार्चनं मुदा ॥ २१ ॥<br><br>
रत्नसिंहासने श्रीमानुवास राधया सह ।<br>
गोपीभिः सप्तभिः शश्वत्सेवितः श्वेतचामरैः ॥ २२ ॥<br><br>
चन्दना सा ददौ गात्रे सुगन्धि चन्दनं हरेः ।<br>
सस्मिता रत्नमाला सा रत्नमालां गले ददौ ॥ २३ ॥<br><br>
पद्मैः पद्मार्चिते पादपद्मे पद्मावती सती ।<br>
अर्ध्या ददौ सा सजलं दूर्वा पुष्पं च चन्दनम् ॥ २४ ॥<br><br>
मालतो मालतीमाल्यं चूडायां च हरेर्ददौ ।<br>
चम्पापुष्पस्य पुटकं ददौ चम्पावती सती ॥ २५ ॥<br><br>
पारिजाता च हरये पारिजातं ददौ मुदा ।<br>
सकर्पूरं च ताम्बूलं वासितं शीतलं जलम् ॥ २६ ॥<br><br>
ददौ कदम्बमाला सा कदम्बमालिकां शुभाम् ।<br>
क्रीडाकमलमम्लानममूल्यं र्तनदर्पणम् ॥ २७ ॥<br><br>
ददौ हस्ते हरेरेव कमला सा सुकोमला ।<br>
वरुणेन पुरा दत्तं वस्त्रयुग्मं च सुन्दरम् ॥ २८ ॥<br><br>
साक्षाद्गोरोचनाभं च सुन्दरी हरये ददौ ।<br>
मधुपात्रं मधुस्तस्मै मधुरं मधुपूर्णकम् ॥ २९ ॥<br><br>
सुधापूर्गं सुधापात्रं ददौ भक्त्या सुधामुखी ।<br>
चकार पुष्पशय्यां च गोपी चन्दनचर्चिताम् ॥ ३० ॥<br><br>
अम्लानमालतीपुष्पमालाजालविभूषिताम् ।<br>
रत्नेन्द्रसारनिर्माणमन्दिरे सुमनोहरे ॥ ३१ ॥<br><br>
मणीन्द्रमुक्तामाणिक्यहीरहारविभूषिते ।<br>
कस्तूरीकुङ्कुमाक्तेन वायुना सुरभीकृते ॥ ३२ ॥<br><br>
रत्नप्रदीपशतकैर्ज्वलद्भिश्च सुदीपिते ।<br>
धूपिते सततं धूपैर्नानावस्तुसमन्वितैः ॥ ३३ ॥<br><br>
कृत्वा शय्यां रतिकरीं ययुर्गोप्यश्च सस्मिताः ।<br>
दृष्ट्वा रहसि तल्पं च सुरम्यं सुमनोहरम् ॥ ३४ ॥<br><br>
माधवो राघया सार्ध विवेश रतिमन्दिरम् ।<br>
नानाप्रकारहास्यं च परिहासं स्मरोचितम् ॥ ३५ ॥<br><br>
द्वयोर्बभूव तल्पे च मदनातुरयोस्तथा ।<br>
माल्यं ददौ च कृष्णाय ताम्बूलं च सुवासितम् ॥ ३६ ॥<br><br>
कस्तूरीकुङ्कुमाक्तं च चन्दनं श्यामवक्षसि ।<br>
चारुचम्पकपुष्पं च चूडायां प्रददौ सती ॥ ३७ ॥<br><br>
सहस्रदलससंक्तक्रीडापद्मं करे ददौ ।<br>
प्रक्षिप्य मुरलीं हस्तात्प्रददौ रत्नदर्पणम् ॥ ३८ ॥<br><br>
पारिजातस्य कुसुममम्लानं पुरतो ददौ ।<br>
उवाच मधुरं राधा रहस्ये मधुरं वचः<br>
सस्मिता सस्मितं शान्तं कान्तं कान्ता मनोहरम् ॥ ३९ ॥<br><br>
राधिकोवाच<br>
निष्फलं मङ्गलप्रश्तं मङ्गले मङ्गलालये ।<br>
सर्वमङ्गलबीजे च माङ्गल्ये मङ्गलप्रदे ॥ ४० ॥<br><br>
तथाऽपि कुशलप्रश्ने सांप्रतं समयोचितम् ।<br>
लौकिको व्यवहारोऽपि वेदेभ्यो बलवांस्तथा ॥ ४१ ॥<br><br>
कुशलं रुक्मिणीकान्त सत्यभामेश सांप्रतम् ।<br>
महन्द्रेण समं युद्धं लीलया च यदाज्ञया ॥ ४२ ॥<br><br>
पारिजाततरुं स्वर्गादुत्पाट्य चामरावतीम् ।<br>
गत्वा विजित्य देवांश्च तस्यै दसमिति श्रुतम् ॥ ४३ ॥<br><br>
पुण्यकं च कृतं तेन पारिजातेन सुव्रतम् ।<br>
त्वामेव साध्यं कान्तं च संपूर्णे दक्षिणां ददौ ॥ ४४ ॥<br><br>
ब्रह्मेशशेषासाध्यस्त्वं तया साध्यः कृतः कथम् ।<br>
सर्वभ्यः कामिनीभ्यश्च सत्यभामां बिभेषि च ॥ ४५ ॥<br><br>
रुक्मिण्यां प्रेमसौभाग्यमतिरिक्तं च गौरवम् ।<br>
भयं माल्यं च धन्यायां सत्यायां सततं श्रुतम् ॥ ४६ ॥<br><br>
सत्यं जाम्बवतीकान्त वद मां च सुनिश्चितम् ।<br>
तासु सर्वासु कान्तासु कस्यास्ते प्रेम चाधिकम् ॥ ४७ ॥<br><br>
शृङ्गारे सर्वभावे वा तासु का रसिका परा ।<br>
त्वयि स्निग्धा विदग्धा का तामु धन्याऽतिसुव्रता ॥ ४८ ॥<br><br>
सा स्त्री भावानुरक्ता या भार्यां पाति पतिश्च सः ।<br>
प्रेमातिरिक्तं स्त्रीपुंसोस्त्रैलोक्येषु सुदुर्लभम् ॥ ४९ ॥<br><br>
रसिका स्त्री विजानाति सती गुणवती पतिम् ।<br>
गुणज्ञं रसिकं शूरं सुशीलं सुरतौ सदा ॥ ५० ॥<br><br>
दूराद्धावति पद्मार्थ मधुलोभान्मध्रुव्रतः ।<br>
भेकस्तन्न हि जानाति तन्मूर्ध्नि पादमुत्सृजेत् ॥ ५१ ॥<br><br>
यन्त्री जानाति संगीतरसं यन्त्रं च नैव च ।<br>
दुग्धास्वादं विदग्धश्च न दर्वी नैव भाजनम् ॥ ५२ ॥<br><br>
परिपक्वफलास्वादं जानन्ति भोगिनः सुखम् ।<br>
एकत्रावस्थिताः शश्वन्नकिंचित्फलिनो यथा ॥ ५३ ॥<br><br>
सुशीलजलास्वादं विजानन्ति तृषाल्वः ।<br>
न च वापी न घटश्चैकत्रावस्थितो यथा ॥ ५४ ॥<br><br>
भोकिनो हि विजानन्ति शालिस्वादुरसं परम् ।<br>
एकत्रावस्थितं चेतु न क्षेत्रं भाजनं यथा ॥ ५५ ॥<br><br>
बुबुधे चन्दनाघ्रणं चन्दनार्थी च भोगवित् ।<br>
न गर्दभो भारवाही न तस्य पात्रिका यथा ॥ ५६ ॥<br><br>
यं न यानन्ति वेदाश्च ब्रह्मेशानादयस्तथा ।<br>
योगिनो मुनयः सिद्धास्तं किं जानन्ति योषितः ॥ ५७ ॥<br><br>
सौभाग्यं गौरवं प्रेम दुर्लभं नित्यनूतम् ।<br>
यौषितां च परं नैव चूर्णीभूतं क्षणेन च ॥ ५८ ॥<br><br>
अत्युच्छ्रितो निपतनं प्राप्नोत्येव ध्रुवं प्रभो ।<br>
आराद्विपत्तिबीजं च वैष्णवानां विहिंसनम् ॥ ५९ ॥<br><br>
श्रीदामा च मया शप्तस्त्वद्भक्तो भक्तवत्सलः ।<br>
एतादृशी विपत्तिर्मे पुत्रश्रीदामशापतः ॥ ६० ॥<br><br>
ईश्वरः कस्य वा बन्धुः प्रियो वा विप्रियस्तथा ।<br>
सततं भक्तिसाध्यश्च यो भक्तश्च तदीश्वरः ॥ ६१ ॥<br><br>
वेदाश्च वैदिकाः सन्तः पुराणानि वदन्ति च ।<br>
राधाया माधवः साध्यो भगवानिति निष्फलम् ॥ ६२ ॥<br><br>
जित्वा च सगणं शंभुं बाणस्य भुजकृन्तनम् ।<br>
कृत्वा च रुक्मिणीपौत्रः समानीतः सभार्यकः ॥ ६३ ॥<br><br>
अहो त्वयि समायाते रुक्मिणी किमुवाच ह ।<br>
प्रेम स्थितं समानं ते किं विवृद्धं च गौरवम् ॥ ६४ ॥<br><br>
कुरुपाण्डवयुद्धेन कुरवो निहतास्त्वया ।<br>
पाण्डवार्थे तथा भूपाः क्व साम्यं परमात्मनः ॥ ६५ ॥<br><br>
साक्षान्महेन्द्रजातस्य कौन्तेयस्यार्जुनस्य च ।<br>
राजमण्डलम्ध्यस्थो भवानेव हि सारथिः ॥ ६६ ॥<br><br>
तेन भक्तेन शुद्धेन भीष्मेण च महात्मना ।<br>
लज्जितेन किमुक्तं ते महतीषु मभासु च ॥ ६७ ॥<br><br>
देवैरपि कथं दृष्टो ब्रह्मेशशेसंषज्ञकैः ।<br>
भक्तसिहैर्भृत्तैः सर्वैर्न चोक्तं किंचिदेव सः ॥ ६८ ॥<br><br>
यश्चानिर्वचनीयश्च वेदेषु च चतुर्षु च ।<br>
पुराणेष्वितिहासेषु प्रकृतेः पर ईश्वरः ॥ ६९ ॥<br><br>
निर्गुणच नीरीहश्च निर्लिप्तः सर्वकर्मणाम् ।<br>
कर्मणां साक्षिरूपश्च भक्तानुग्रहविग्रहः ॥ ७० ॥<br><br>
परं ब्रह्म परं ज्योतिः परमेशः परात्परः ।<br>
परमात्मा च सर्वेषां सूतो नररथस्थितः ॥ ७१ ॥<br><br>
त्वया कुब्जा च संभुक्ता वृद्धा क्षत्रियकामिनी ।<br>
अपुत्रिणी चाधिकाङ्गी यूनाऽस्पृश्या च ॥<br>
प्रक्तनात् ॥ ७२ ॥<br><br>
त्वया च निहतः कंसो मातुलः केन हेतुना ।<br>
आयास्यतीति कृत्वा च गत्तं न पुनरागतम् ॥ ७३ ॥<br><br>
निहत्य यादवान्सर्वान्विभज्य द्वारकां पुरीम् ।<br>
त्वां निबध्य समानेतुमीश्वरी वारिता जनैः ॥ ७४ ॥<br><br>
इत्युक्त्वा राधिका देवी भृशमुच्चै रुरोद सा ।<br>
मूर्च्छां संप्राप सहसा निनिःश्वासा बभूव ह ॥ ७५ ॥<br><br>
गोप्यो गवाक्षजालस्थाः शुश्रुवुर्ददृशुस्तथा ।<br>
दृष्ट्वा तमाययुः सर्वा ऊचू राधा मृतेति च ॥ ७६ ॥<br><br>
उच्चैस्ता रुरुदुः सर्वाः क्रोडे कृत्वा च राधिकाम् ।<br>
ऊचुस्ता रक्षरक्षेति हरे नरहरे प्रभो ॥ ७७ ॥<br><br>
गोप्य ऊचुः<br>
किं कृतं किं कृतं कृष्ण त्वया राधा मृता च नः ।<br>
राधां जीवय भद्रं ते यास्यामः काननं वयम् ॥ ७८ ॥<br><br>
अन्यथा स्त्रीवधं तुभ्यं दास्यामः सर्वयोषितः ।<br>
गोपीनां वचनं श्रुत्वा राधिकायाश्च माधवः ॥ ७९ ॥<br><br>
उवाच जीवयामास मुधादृष्ट्या च नारद ।<br>
उत्तस्थौ राधिका देवी रुदती मानिनी सती ॥ ८० ॥<br><br>
गोप्यस्तां बोधयामासुःक्रोडे कृत्वा पुनः पुनः ॥ ८१ ॥<br><br>
श्रीकृष्ण उवाच<br>
श्रृणु राधे प्रवक्ष्यामि ज्ञानमाध्यात्मिकं परम् ।<br>
यच्छ्रुत्वा हालिको मूर्खः सद्यो भवति पण्डितः ॥ ८२ ॥<br><br>
जात्याऽहं चगतां स्वामी किं रुक्मिण्यादियोषिताम् ।<br>
कार्यकारणरूपोऽहं व्यक्तो राधे पृथक् पृथक् ॥ ८३ ॥<br><br>
एकात्माऽहं च विश्वेषां जात्या ज्योतिर्मयः स्वयम् ।<br>
सर्वप्राणिषु व्यक्त्या चाप्याब्रह्मादितृणादिषु ॥ ८४ ॥<br><br>
एकस्मिंश्च भुक्तवति न तुष्टोऽन्यो जनस्तथा ।<br>
मय्यात्मनि गतेऽप्येको मृतोऽप्यन्यः सुजीवति ॥ ८५ ॥<br><br>
जात्याऽहं कृष्णरूपश्च परिपूर्णतमः स्वयम् ।<br>
गोलोके गोकुले पुण्ये क्षेत्रे वृन्दावने वने ॥ ८६ ॥<br><br>
द्विभुजो गोपवेषश्च स्वयं राधापतिः शिशुः ।<br>
गोपालैर्गोपिकाभिश्च सहितः कामधेनुभिः ॥ ८७ ॥<br><br>
चतुर्भुजोऽहं वैकुण्ठे द्विधारूपः सनातनः ।<br>
लक्ष्मीसरस्वतीकान्तः सततं शान्तविग्रहः ॥ ८८ ॥<br><br>
यन्मानसी सिन्धुकन्या मर्त्यलक्ष्मीपतिर्भुवि ।<br>
श्वेतद्वीपे च श्रीरीदे तत्रापि च चतुर्भुजः ॥ ८९ ॥<br><br>
अहं नारायणर्षिश्च नरो धर्मः सनातनः ।<br>
धर्मवक्ता च धर्मिष्ठो धर्मवर्त्मप्रवर्तकः ॥ ९० ॥<br><br>
शान्तिर्लक्ष्मीस्वरूपा च धर्मिष्ठा च पतिव्रता ।<br>
अत्र तस्याः पतिरहं पुण्यक्षेत्रे च भारते ॥ ९१ ॥<br><br>
सिद्धेशः सिद्धिदः साक्षात्कपिलोऽहं सतीपतिः ।<br>
नानारूपधरोऽहं च व्यक्तिभेदेन सुन्दरि ॥ ९२ ॥<br><br>
अहं चतुर्भुजः शश्वद्द्वार्वत्यां रुक्मिणीवतिः ।<br>
अहं क्षीरोदशायी च सत्यभामागृहे शुभे ॥ ९३ ॥<br><br>
अन्यासां मन्दिरेऽहं च कायव्यूहात्पृथक्पृथक् ।<br>
अहं नारायणर्षिश्च फाल्गुनस्यास्य सारथिः ॥ ९४ ॥<br><br>
स नरर्षिर्धर्मपुत्रो मदंशो बलवान्भुवि ।<br>
तपसाऽऽराधितस्तेन सारथ्येऽहं च पुष्करे ॥ ९५ ॥<br><br>
यथा त्वं राधिका देवी गोलेके गोकुले तथा ।<br>
वैकुण्ठे च महालक्ष्मीर्भवती च सरस्वती ॥ ९६ ॥<br><br>
भवती मर्त्यलक्ष्मीश्च क्षीरोदशायिनः प्रिया ।<br>
धर्मपुत्रवधूस्त्वं च शान्तिर्लक्ष्मीस्वरूपिणी ॥ ९७ ॥<br><br>
कपिलस्य प्रिया कान्ताभारते भवती सती ।<br>
त्वं सीता मिथिलायां च त्वच्छाया द्रौपदी सती ॥ ९८ ॥<br><br>
द्वारवत्यां महाल्क्ष्मीर्भवती रुक्मिणी सती ।<br>
पञ्चानां पाण्डवानां च भवती कलया प्रिया ॥ ९९ ॥<br><br>
रावणेन हृता त्वं च स्वं च रामस्य कामिनी ।<br>
नानारूपा यथा त्वं च च्छायया कलया सती ॥ १०० ॥<br><br>
नानारूपस्तथाऽहं च श्वांशेन कलया तथा ।<br>
परिपूर्णतमोऽहं च परमात्मा परात्परः ॥ १०१ ॥<br><br>
इति ते कथितं सर्वमाध्यात्मिकमिदं सति ।<br>
राधे कर्वापराधं मे क्षमस्व परमेश्वरी ॥ १०२ ॥<br><br>
श्रीकृष्णवचनं श्रुत्वा परितुष्टा च राधिका ।<br>
परितुष्टाश्च गोप्यश्च प्रणेमुः परमेश्वरम् ॥ १०३ ॥<br><br>
इति श्रीब्रह्मo महाo श्रीकृष्णजन्मखo उत्तo नारदनाo<br>
षड्विंशत्यधिकशततमोध्यायः ॥ १२६ ॥<br><br>
