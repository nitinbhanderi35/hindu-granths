॥ नारद उवाच ॥ <br>
समतीते पूर्णरासे किं चकार जगत्पतिः ॥ <br>
रहस्यं किं बभूवाथ तद्भवान्वक्तुमर्हति ॥ १ ॥ <br>
श्रीनारायण उवाच ॥ <br>
रासं निवर्त्य रासे च रासेश्वर्या समन्वितः ॥ <br>
स्वयं रासेश्वरस्तस्माद्यमुनापुलिनं ययौ ॥ २ ॥ <br>
तत्र स्नात्वा जलं पीत्वा निर्मलं निर्मले जले ॥ <br>
सार्द्धं गोपाङ्गनाभिश्च जलक्रीडां चकार सः ॥ ३ ॥ <br>
ततो जगाम भगवान्भाण्डीरं राधया सह ॥ <br>
गोपाङ्गनाश्च स्वगृहान्प्रययुर्विरहातुराः ॥ ४ ॥ <br>
क्रीडां चकार रहसि भाण्डीरे मालतीवने ॥ <br>
मालतीपुष्पशय्यायां रम्यायां रमणोत्सुकः ॥ ५ ॥ <br>
कृत्वा क्रीडां च तत्रैव वासन्तीकाननं ययौ ॥ <br>
रेमे तत्रैव रासेशो वसन्ते सुमनोहरे ॥ ६ ॥ <br>
तत्रैव रमणं कृत्वा ययौ चन्दनकाननम् ॥ <br>
चन्दनोक्षितसर्वांगो गृहीत्वा चन्दनोक्षितम्॥ १७ ॥ <br>
रम्ये चन्दनतल्पे च स्निग्धे चन्दनपल्लवे ॥ <br>
पूर्णचन्द्रे समुदिते विजहार तया सह ॥ ८ ॥ <br>
कृत्वा विहारं तत्रैव ययौ चम्पककाननम् ॥ <br>
रम्ये चम्पकतल्पे च चकार रतिमीश्वरी॥ ९ ॥ <br>
रतिं निर्वर्त्य तत्रैव ययौ पद्मवनं प्रभुः ॥ <br>
पद्मपत्रसमाकीर्णे तल्पेऽतिसुमनोहरे ॥ 4.53.१०॥ <br>
सार्धं तत्र पद्ममुख्या शीतेन पद्मवायुना॥ <br>
चकार सुखसंभोगं ययौ निद्रां तया सह ॥ ११ ॥ <br>
विहाय निद्रां निद्रेशो ददर्श निद्रितां प्रियाम् ॥ <br>
शयानां पद्मतल्पे च सुखसंभोगमात्रतः ॥ १२ ॥ <br>
दृष्ट्वा मुखं च घर्माक्तं शरच्चन्द्रविनिंदितम् ॥ <br>
अतिसंलुप्तसिन्दूरं लुप्तं कज्जलमुल्बणम् ॥ १३ ॥ <br>
संलुप्ताधररागं च संलुप्तगण्डपत्रकम् ॥ <br>
विस्रस्तकबरीभारं नेत्रोत्पलविमुद्रितम् ॥ १४ ॥ <br>
रत्नकुण्डलयुग्मेनामूल्येन परिशोभितम् ॥ <br>
राजितं मौक्तिकेनैव गजराजोद्भवेन च ॥ १५ ॥ <br>
प्रेम्णा स्वसूक्ष्मवस्त्रेण वह्निशुद्धेन माधवः ॥ <br>
चकार मार्जनं भक्त्या तद्वक्त्रं भक्तवत्सलः ॥ १६ ॥ <br>
केशसंमार्जनं कृत्वा निर्माय कबरीं हरिः ॥ <br>
माधवीमालतीमालाजालेन परिशोभिताम् ॥ १७ ॥ <br>
रत्नपट्टसूत्रबद्धां वामवक्त्रां मनोहराम् ॥ <br>
अतीव वर्तुलाकारां कुन्दपुष्पसुशोभिताम् ॥ १८ ॥ <br>
ददौ सिन्दूरतिलकमधश्चन्दनमुज्ज्वलम् ॥ <br>
कस्तूरीबिन्दुना सार्द्धं परितः परिशोभिताम् ॥ १९ ॥ <br>
चकार पत्रकं गण्डयुग्मे चित्रविचित्रितम् ॥ <br>
प्रददौ कज्जलं भक्त्या नेत्रोत्पलसमुज्ज्वलम् ॥ ॥ 4.53.२० ॥ <br>
चकाराधररागं च राधायाश्चानुरागतः ॥ <br>
कर्णभूषणयुग्मं च चकारातीव निर्मलम् ॥ २१ ॥ <br>
अमूल्यरत्नहारं च स्तनभार युगोज्ज्वलम् ॥ <br>
ददौ कण्ठे च वैकुण्ठो मणिराजिविराजितम् ॥ २२ ॥ <br>
वह्निशुद्धांशुकं दिव्यममूल्यं विश्वरत्नतः ॥ <br>
वासयामास वसनं कस्तूरीकुङ्कुमाक्तकम् ॥ २३ ॥ <br>
प्रददौ पादयुगले रत्नमञ्जीररञ्जितम् ॥ <br>
चकारालक्तकं भक्त्या पादुङ्गुलिनखेषु च ॥२४॥ <br>
चकार सेवां सेव्यायाः सेव्यस्त्रिजगतां सताम् ॥ <br>
अहो सेवकसंभक्त्या श्वेतेन चामरेण च ॥ २५ ॥ <br>
सर्वभावविदां श्रेष्ठो बोधज्ञः कामशास्त्रवित् ॥ <br>
कामिनीं बोधयामास वासयामास वक्षसि ॥ २६ ॥ <br>
प्रेम्णा च प्रददौ तस्यै सद्रत्नदर्पणं शुभम् ॥ <br>
सुवेषदर्शनार्थं च मुखचन्द्रं च मार्जितुम् ॥ २७॥ <br>
नानापुष्पैर्विरचितामम्लानां चन्दनोक्षिताम् ॥ <br>
गण्डे सौभाग्ययुक्तायाः सौभाग्येन ददौ हरिः ॥ २८ ॥ <br>
कस्तूरीकुङ्कमाक्तं च सुगन्धिचन्दनं ततः ॥ <br>
ददौ प्रियायाः सर्वाङ्गे प्रियः प्रेमभरेण च ॥ २९ ॥ <br>
पारिजातस्य कुसुमं दत्तं रहसि ब्रह्मणा ॥ <br>
प्रददौ तत्कबर्यां च ललितायां च नारद ॥ 4.53.३० ॥ <br>
कमलं निर्मलं दिव्यं सहस्रदलमुज्ज्वलम् ॥ <br>
शिवेन दत्तं रहसि ददौ तद्दक्षिणे करे ॥ ३१ ॥ <br>
अतिसारं मणीन्द्राणां मणिरत्नं च कौस्तुभम् ॥ <br>
दत्तं रहसि धर्मेण तस्यै सुप्रीतये ददौ ॥ ३२॥ <br>
आसवं रत्नपात्रस्थं दस्रदत्तं च निर्जने ॥ <br>
पानार्थं प्रददौ तस्यै कामोन्मादकरं परम्॥३३॥ <br>
मालतीमाधवीकुन्दमन्दारचम्पकादिकम्॥ <br>
पुष्पं सद्रत्नपात्रस्थं तस्यै सुप्रीतये ददौ ॥ ३४ ॥ <br>
सुदुर्लभं च ताम्बूलं कर्पूरादिसुसंस्कृतम् ॥ <br>
भक्षणं कारयामास समयज्ञश्च तां प्रियाम् ॥ ३५ ॥ <br>
सुदुर्लभं च विश्वेषु वाक्पतेः परिनिर्मितम् ॥ <br>
अनुत्तमममूल्यं च वरुणेन रहःस्थले ॥ ३६ ॥ <br>
अतिसूक्ष्ममनुपमं दत्तं भक्त्या विराजितम् ॥ <br>
वासयामास वसनं कृत्वा नग्नां च कौतुकात् ॥ ३७ ॥ <br>
देवराजेन दत्तं च गजराजेन्द्रमौक्तिकम् ॥ <br>
नासिकाभूषणं चारु तस्यै सुप्रीतये ददौ ॥ ३८ ॥ <br>
एतस्मिन्नन्तरे तत्र सुशीलाद्याश्च गोपिकाः ॥ <br>
षष्टिः सत्सहचर्यश्च राधायाः सुप्रतिष्ठिताः ॥ ३९ ॥ <br>
षष्टिसत्कोटिगोपीभिः सार्धं संहृष्टमानसाः ॥ <br>
आययुः पादचिह्नेन प्रियस्य वहतः प्रियाम् ॥ 4.53.४० ॥<br>
काश्चिच्चंदनहस्ताश्च काश्चिच्चामरवाहिकाः ॥ <br>
काश्चित्कस्तूरिहस्ताश्च मालाहस्ताश्च काश्चन ॥ ४१ ॥ <br>
काश्चित्सिंदूरहस्ताश्च काश्चित्कंकतिकाकराः ॥ <br>
काश्चिदलक्तककरा वस्त्रहस्ताश्च काश्चन ॥ ४२ ॥ <br>
काश्चिद्दर्पणहस्ताश्च पुष्पपात्रधरा वराः ॥ <br>
काश्चित्क्रीडापद्महस्ता मालाहस्ताश्च काश्चन ॥ ४३ ॥ <br>
काश्चिदासवहस्ताश्च काश्चिद्भूषणवाहिकाः ॥ <br>
करतालकराः काश्चिन्मृदंगवाहिकाः पराः ॥ ४४ ॥ <br>
स्वरयंत्रकराः काश्चिद्वीणाहस्ताश्च काश्चन ॥ <br>
षट्त्रिंशद्रागरागिण्यो गोपिकारूपधारिकाः ॥ ४५ ॥ <br>
गोलोकादागतायाश्च भारतं राधया सह ॥ <br>
काश्चिज्जगुश्च ननृतुस्तत्रागत्य च काश्चन ॥ ४६ ॥ <br>
काश्चिच्चक्रुश्च सेवां च राधायाः श्वेतचामरैः ॥ <br>
काश्चिच्चक्रुश्च देव्याश्च पादसंवाहनं मुदा ॥४७॥ <br>
काचिद्ददौ च ताम्बूलं भक्षणार्थे महामुने ॥ <br>
एवं कौतुकयुक्तश्च पुण्ये वृन्दावने वने ॥ ॥ ४८ ॥ <br>
प्रतस्थौ गोपिकासार्द्धं राधावक्षःस्थलस्थितः ॥ <br>
क्षणं पपौ च माध्वीकं प्रियया सह माधवः ॥ ४९ ॥ <br>
क्षणं चखाद ताम्बूलं क्षणं निद्रां ययौ मुदा ॥ <br>
क्षणं चकार शृङ्गारं रत्ननिर्मितमन्दिरे ॥ 4.53.५० ॥ <br>
क्षणं जलविहारं च चकार यमुनाजले ॥ <br>
इत्येवं कथिता वत्स रासक्रीडा हरेरहो ॥५१॥ <br>
स्वेच्छामयस्यात्मनश्च परिपूर्णतमस्य च ॥ <br>
निर्गुणस्य स्वतन्त्रस्य परस्य प्रकृतेः प्रभोः ॥५२॥ <br>
ब्रह्मविष्णुशिवादीनामीश्वरस्य परस्य च ॥ <br>
कृष्णजन्मरहस्यं च बालक्रीडनमीप्सितम्॥५३॥<br>
उक्तं किशोरचरितं किं भूयः श्रोतुमिच्छसि ॥ ५४ ॥ <br>
इति श्रीब्रह्मवैवर्त्ते महापुराणे श्रीकृष्णजन्मखण्डे नारायणनारदसंवादे श्रीकृष्णरासक्रीडावर्णनं नाम त्रिपञ्चाशत्तमोऽध्यायः ॥ ५३ ॥ <br>
<br>
