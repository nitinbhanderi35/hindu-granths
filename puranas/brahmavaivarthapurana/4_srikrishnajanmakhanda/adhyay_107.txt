अथ सप्ताधिकशततमोऽध्यायः<br>
नारायण उवाच<br>
अथ कोपपीतश्च बलदेवो महाबलः ।<br>
हलेन रुक्मियानं च बभञ्ज मुनिपुंगव ।। १ ।।<br><br>
घोटकान्सारथिं चैव निहत्य जगतीपतिः ।<br>
भुमिष्ठं चापि पापिष्ठं रुक्मिं हन्तुं जगाम सः ।। २ ।।<br><br>
रुक्मी च शरजालेन वारयामास लीलया ।<br>
नागास्त्रं योजयामास बद्धुं हलिनमीश्वरम् ।। ३ ।।<br><br>
नागास्त्रं गारुडेनैव संजहार हली स्वयम् ।<br>
जग्राह कोपाद्रुक्मी च परं पाशुपतं मुने ।। ४ ।।<br><br>
अव्यर्थं वैरिमर्द च शतसूर्यसमप्रभम् ।<br>
अभितो हलिना रुक्मी जृम्भणास्त्रेण जृम्भितः ।। ५ ।।<br><br>
भूमिष्ठः स्थाणुमद्रुक्मी निद्रास्त्रेणैव निद्रितः ।<br>
शाल्वस्तं निद्रितं दृष्ट्वा शतबाणान्मुमोच तम् ।। ६ ।।<br><br>
शैलवृष्टिं शिलावृष्टिं जलवृष्टिं चकार सः ।<br>
ज्वलदङ्गारवृष्टिं च शरवृष्टिं चकार ह ।। ७ ।।<br><br>
बलाच्चास्त्रेण सर्वाणि वारयामास लाङ्गली ।<br>
हलेन तद्रथं चूर्ण चकार रणमध्यतः ।। ८ ।।<br><br>
घोटकान्सारथिं चैव जघान चैव लीलया ।<br>
कोपाद्बलेन तं हन्तुं वाग्बभूवाशरीरिणी ।। ९ ।।<br><br>
त्यज शाल्वं कृष्णवध्यं तव किं पौरुषं रणे ।<br>
यस्य मूर्ध्नि च ब्रह्माण्डं शूर्पे च सर्षपे यथा ।। १० ।।<br><br>
तच्छ्रुत्वा बलदेवश्च हलेन तस्य मस्तकम् ।<br>
चकार चूर्ण व्यथितः पपात रणमूर्धनि ।। ११ ।।<br><br>
शाल्वस्य पतनं दृष्ट्वा शिशुपालो महाबली ।<br>
चकार शरवृष्टिं च जलवृष्टिं यथा भुवि ।। १२ ।।<br><br>
हली तस्य रथं चूर्ण चकार लाङ्गलेन च ।<br>
अर्धचन्द्रेण तद्वाणान्वारयामास लीलया ।। १३ ।।<br><br>
तं हन्तुं शंकरः साक्षान्निषेधं च चकार तम् ।<br>
कृष्णवध्यं त्यज बल पार्षदप्रवरं हरः ।। १४ ।।<br><br>
दन्तवक्त्रस्य दन्तं च बभञ्ज स हलेन च ।<br>
सुप्रवृत्तस्य युद्धेन ते सर्वे जहसुश्च तम् ।। १५ ।।<br><br>
बलस्य विक्रमं दृष्ट्वा सर्वे वीराः पलायिताः ।<br>
चक्रुः प्रवेशनं सर्वे कुण्डिनं वरयात्रिकाः ।। १६ ।।<br><br>
एतस्मिन्नन्तरे तत्र शतानन्दो महामुनिः ।<br>
कोटिभिर्मुनिभिः सार्धमाजगाम हरेः पुरः ।। १७ ।।<br><br>
पुरं प्रवेशयामास शतद्वारं च दुर्गमम् ।<br>
अगम्यं चापि शत्रूणां मित्राणा च सुखप्रदम् ।। १८ ।।<br><br>
देवकन्या नागकन्या राजकन्यास्तथैव च ।<br>
मुनिकन्या वरं द्रष्टुं सस्मिताश्च समाययुः ।। १९ ।।<br><br>
ददृशुर्योषितः सर्वा निमेषरहितेन च ।<br>
प्रसन्नं कारयामास सस्मितश्चन्द्रशेखरः ।। २० ।।<br><br>
रत्नेन्द्रसारनिर्माणरथस्थं परमेश्वरम् ।<br>
सर्वेषां परमात्मानं भक्तानुग्रहविग्रहम् ।। २१ ।।<br><br>
नवीनजलदश्यामं शोभितं पीतवाससा ।<br>
यन्दनोक्षितसर्वाङ्गं वनमालाविभूषितम् ।। २२ ।।<br><br>
रत्नकेयूरवलयरत्नमालाकुलोज्ज्वलम् ।<br>
रत्नकुण्डलयुग्मेन गण्डस्थलविराचितम् ।। २३ ।।<br><br>
रत्नेन्द्रसारनिर्माणक्वणन्मञ्जीररञ्जितम् ।<br>
सस्मितं मुरलीहस्तं पश्यन्तं रत्नदर्पणम् ।। २४ ।।<br><br>
सप्तभिः पार्षदैर्गोपैः सेवितं श्वेतचामरैः ।<br>
नवयौवनसंपन्नं शरत्कमललोचनम् ।। २५ ।।<br><br>
शरत्पूर्णेन्दुतुल्यास्यं भक्तानुग्रहकारकम् ।<br>
कोटिकन्दर्पसौन्दर्यं सत्यं नित्यं सनातनम् ।। २६ ।।<br><br>
तीर्थपूतं कीर्तिपूतं ब्रह्मेशशेषवन्दितम् ।<br>
परम्ह्नादकं रूपं कौटिचन्द्रसमप्रभम् ।। २७ ।।<br><br>
ध्यानासाध्यं दुराराध्यं परमं प्रकृतेः परम् ।<br>
दूर्वया पट्टसूत्रं च रत्नेन्द्रसारदर्पणम् ।। २८ ।।<br><br>
दधानं कर्तृकासार्ध कदल्याः स्फुटमञ्जरीम् ।<br>
चूडां त्रिविक्रमाकारां मालतीमाल्यभूषितम् ।। २९ ।।<br><br>
पुष्पं नारीप्रदत्तं च मुकुटं मस्तकोजज्ववलम् ।<br>
दृष्ट्वा वरं युवत्यश्च मूर्च्छा संप्रापुरीश्वरम् ।। ३० ।।<br><br>
रुक्मिणीजीवनं धन्यं श्लाध्यमित्यूचुरीप्सितम् ।<br>
जामातरं सा ददर्श राज्ञी भीष्मककामिनी ।। ३१ ।।<br><br>
निमेषरहिता तुष्टा प्रसन्नवदनेक्षणा ।<br>
राजा प्रसन्नवदनः सामात्यः सपुरोहितः ।। ३२ ।।<br><br>
समागत्य सुरान्विप्रान्भूपांश्च प्रणनाम सः ।<br>
ददौ योग्याश्रमं तेभ्यो भक्ष्यपूर्ण सुधोपमम् ।। ३३ ।।<br><br>
दिवानिशं चाप्युवाच दीयतां दीयतामिति ।<br>
सुखं निनाय रजनीं देवैश्च बान्धवैः सह ।। ३४ ।।<br><br>
वसुदेवः प्रभाते च प्रातःकृत्यं चकार सः ।<br>
स्नात्वा संध्यादिकं कृत्वा धृत्वा धौते च वाससी ।। ३५ ।।<br><br>
चकार वेदमन्त्रेण शुभाधिवासनं हरेः ।<br>
संपूज्य मातृकाः सर्वाः साक्षाच्च सर्वदेवताः ।। ३६ ।।<br><br>
प्रदाय वसुधारां च वृद्धिश्राद्धादिकं तथा ।<br>
प्राह्मणान्भोजयामास देवांश्च बान्धवांस्तथा ।। ३७ ।।<br><br>
वाद्यं च वादयामास कारयामास मङ्गलम् ।<br>
सुवेषं कारयामास वरस्यापि प्रशंसितम् ।। ३८ ।।<br><br>
सज्जं च कारयामास नरयानं सुशोभनम् ।<br>
एवं राजा भीष्मकश्च विवाहार्हं च मङ्गलम् ।। ३९ ।।<br><br>
पुरोहितैर्वेदमन्त्रैः सर्व कर्म चकार सः ।<br>
मणिरत्नं धनं चापि मुक्तामाणिक्यहीरकम् ।। ४० ।।<br><br>
भक्ष्यद्रव्यं च वस्त्रं चाप्युपहारमनुत्तमम् ।<br>
भट्टेम्यो ब्राह्मणेभ्योऽपि भिक्षुकेभ्यो ददौ मुदा ।। ४१ ।।<br><br>
वाद्यं च वादयामास कारयामास मङ्गलम् ।<br>
सुवेषं कारयामास रुक्मिण्याश्च मनोहरम् ।। ४२ ।।<br><br>
राज्ञीभिर्मुनिपत्नीभिर्विधानं च यथोचितम् ।<br>
ततः शुभे क्षणे प्राप्ते माहेन्द्रे परमोदये ।। ४३ ।।<br><br>
विवाहोचितलग्ने च लग्नाधिपतिसंयुते ।<br>
सद्ग्रहेक्षणशुद्धे चाप्यसतां दृष्टिवर्जिते ।। ४४ ।।<br><br>
शुभक्षणे सुभर्क्षे च विशुद्धे चन्द्रतारयोः ।<br>
वेधदोषादिरहिते शलाकादिविवर्जिते ।। ४५ ।।<br><br>
दंपत्योः शर्मयोग्ये च परिणामसुखप्रदे ।<br>
एवंभूते च समये भीष्मकप्राङ्गणं हरिः ।। ४६ ।।<br><br>
आजगाम सुरैः सार्ध सुनिविप्रपुरोहितैः ।<br>
ज्ञातिभिर्बान्धवैः सार्धं पित्रा मात्रानृपैस्तथा ।। ४७ ।।<br><br>
गोपालकैः पार्षदैश्च वयस्यैश्च मनोहरैः ।<br>
भट्टैश्च गणकैर्ज्योतिः शास्त्रज्ञानविशारदैः ।। ४८ ।।<br><br>
वाद्यैर्नानाविधैश्चैव नर्तकैर्गायनैस्तथा ।<br>
नानाशिल्पकरैश्चैव मालाकारैस्तथाऽपरैः ।। ४९ ।।<br><br>
विद्याधर्यप्सरोभिश्च किन्नरीभिश्च सत्वरम् ।<br>
स्थलं च ददुशुर्देवा मुनयश्च नृपेश्वराः ।। ५० ।।<br><br>
सर्वे समागता ये च विवाहदर्शनोत्सुकाः ।<br>
रम्भास्तम्भसहस्रैश्च पट्टसूत्रपरिष्कृतैः ।। ५१ ।।<br><br>
चम्बकानां चन्दनानां रसालानां च पल्लवैः ।<br>
माल्यैर्नानाविधैश्चैव पीतरक्तसितान्वितैः ।। ५२ ।।<br><br>
परितो मङ्गलघटैः फलपल्लवसंयुतैः ।<br>
कस्तूरीचन्दनाक्तैश्च कुङ्कुमेन विराजितैः ।। ५३ ।।<br><br>
पर्णैर्लाजैः फलैः पुष्पैर्दूर्वाभिरुपशोभितैः ।<br>
मुनिभिर्ब्राह्मणैश्चैव राजेन्द्रैरपि वेष्टितम् ।। ५४ ।।<br><br>
रत्नेन्द्रसारनिर्माणवेदीयुक्तं मनोहरम् ।<br>
चर्चितं चन्दनस्निग्धैः कस्तूरीकुङ्कुमान्वितैः ।। ५५ ।।<br><br>
सुगन्धिशीतमन्दैश्च पवनैः सुरभीकृतम् ।<br>
रत्नानां च सहस्रैश्च ज्वलितं ज्वलदीप्तकैः ।। ५६ ।।<br><br>
नानाप्रकारधूपैश्च गन्धद्रव्यैः सुवासतम् ।<br>
चित्रैर्विचित्रैर्विविधैः शिल्पिनांपुण्यकारिणाम् ।। ५७ ।।<br><br>
परितः परितश्चैव शोभनार्हैः सुशोभनैः ।<br>
गन्धर्वाणां च संगीतैमधुरंर्मधुरीकृतम् ।। ५८ ।।<br><br>
विद्याधरीणांनृत्यैश्च नर्तकीनां च शिल्पिनाम् ।<br>
तत्र निश्चेष्टचित्रैश्च जनराजिविराजितम् ।। ५९ ।।<br><br>
गुप्तद्वारैर्गवाक्षैश्च युवतीभिश्च वीक्षितम् ।<br>
मङ्गलेन घटेनैव विधुषा च पुरोधसा ।। ६० ।।<br><br>
कुशहस्तेन भूपेन दानेन दानवस्तुना ।<br>
दृष्ट्वा च प्राङ्गणं राज्ञो देवा ब्रह्मादयस्तथा ।। ६१ ।।<br><br>
अवरुह्य रथात्तूणं तिष्टन्ति प्राङ्गणे मुदा ।<br>
राजेन्द्रा दानवेन्द्राश्च सुनयः सनकादयः ।। ६२ ।।<br><br>
श्रीकृष्णश्चापि भगवान्पार्षदप्रवरैः सह ।<br>
तान्दृष्ट्वा सहसोत्थाय जवेन भीष्मकस्तथा ।। ६३ ।।<br><br>
मूर्घ्ना ववन्दे देवाश्च मुनोन्द्रांश्च नृपांस्तथा ।<br>
रत्नसिहासनेष्वेव सुरम्येषु पृथवपृथक् ।। ६४ ।।<br><br>
क्रमतो वासयामास संपूज्य सादरेण च ।<br>
राजा तुष्टाव भक्त्या च तान्सर्वान्भक्तिपूर्वकम्<br>
वसुदेवं वासुदेवं साश्रुनेत्रः पुटाञ्जलिः ।। ६५ ।।<br><br>
भीष्मक उवाच<br>
अद्य मे सफलं जन्म जीवितं च सुजीवितम् ।<br>
बभूव जन्मकोटीनां कर्ममूलनिकृन्तनम् ।। ६६ ।।<br><br>
स्वयं विधाता जगतां प्रदाता सर्वसंपदाम् ।<br>
स्वप्रे यत्पादपद्मं च द्रष्टुं नैव क्षमः प्रभो ।। ६७ ।।<br><br>
तपसां फरदाता च संस्रष्टा प्राङ्गणे मम ।<br>
स्वात्मारामेषु पूर्णेषु शुभप्रश्नमनीप्सितम् ।। ६८ ।।<br><br>
योगीन्द्रैरपि सिद्धेन्द्रैः सुरेन्द्रैश्च मुनीन्द्रकैः ।<br>
ध्यानादृष्टश्च यो देवः स शिवः प्राङ्गणे मम ।। ६९ ।।<br><br>
कालस्य कालो भगवान्मृत्योर्मृत्युश्च यः प्रभुः ।<br>
मृत्युंजयश्च सर्वेशोनराणां दृष्टिगोचरः ।। ७० ।।<br><br>
यस्यमूर्ध्नां सहस्रेषु मूर्ध्नि विश्वं चराचरम् ।<br>
नास्त्यन्तः सर्ववेदेषु सोऽयं च मम प्राङ्गणे ।। ७१ ।।<br><br>
सर्वकामप्रणेयो हि सर्वाग्रे यस्य पूजनम् ।<br>
श्रेष्ठो देवगणानां च स गणेशो ममाङ्गणे ।। ७२ ।।<br>मुनीनां वैष्णवानां च प्रवनो ज्ञानिनां गुरुः ।<br>
सनत्कुमारो भगवान्प्रत्यक्षः प्राङ्गणे मम ।। ७३ ।।<br><br>
ब्रह्मपुत्राश्च पौत्राश्च प्रपौत्राश्चापि वंशजाः ।<br>
ते सर्वे मदगृहेऽद्यैव ज्वलन्तो ब्रह्मतेजसा ।। ७४ ।।<br><br>
अहो कल्पान्तपर्यन्तं तीर्थीभूतो ममाऽऽश्रमः ।<br>
येषां पादोदकैस्तीर्थ विशुद्धं तद्गृहे मम ।। ७५ ।।<br><br>
पृथिव्यां यानि तीर्थानि तानि तीर्थानि सागरे ।<br>
सागरे यानि तीर्थानि विप्रपादेषु तानि च ।। ७६ ।।<br><br>
विप्रपादोदकक्लिन्ना यावत्तिष्ठति मेदिनी ।<br>
तावत्पुष्करपत्रेषु पिबन्ति पितरो जलम् ।। ७७ ।।<br><br>
विप्रपादोदकं भुक्त्वा दत्त्वा विप्राय दक्षिणाम् ।<br>
स्रानानां सर्वतीर्थानां फलमाप्नोति निश्चितम् ।। ७८ ।।<br><br>
निकृन्तनं च विपदां व्याधिनिर्मुलकारणम् ।<br>
सुखदं शुभदं सारं विप्रपादोदकं नृणाम् ।। ७९ ।।<br><br>
न गङ्गासदृशं तीर्थ न देवो माधवात्परः ।<br>
सनत्कुमारा द्भक्तो न न हि कल्पतरोस्तरुः ।। ८० ।।<br><br>
न पुष्पं पारिजाताच्च न व्रतं हरिवासरात् ।<br>
पूजने न हि पूज्यं च न पत्रं तुलसीपरम् ।। ८१ ।।<br><br>
न देवी प्रकृतेश्चापि नाऽऽधारः पवनात्परः ।<br>
न हि स्थूलो महाविष्णोर्न सूक्ष्मं परमाणुतः ।। ८२ ।।<br><br>
न ब्राह्मणात्परः पूतो नाऽऽश्रमश्च न तीर्यकम् ।<br>
न देवो न परः कोऽपि चेत्याह कमलोद्भवः ।। ८३ ।।<br><br>
ब्रह्मविष्णुशिवादीनां प्रकृतेश्च परः प्रभुः ।<br>
ध्यानासाध्यो दुराराध्यो योगिनामपि निश्चितम् ।। ८४ ।।<br><br>
निर्गुणश्च निराकारो भक्तानुग्रहविग्रहः ।<br>
स एव चक्षुषो नॄणां साक्षाद्देवश्च मद्गृहे ।। ८५ ।।<br><br>
देवैर्ब्रह्मेशशेषैश्च ध्यातं यत्पादपङ्कजम् ।<br>
धनेशेन गणेशेन दिनेशेनापि दुर्लभम् ।। ८६ ।।<br><br>
इत्युक्त्वा भीष्मकः कृष्णं समानीय स्वयं पुरः ।<br>
तुष्टाव सामवेदोक्तस्तोत्रेण परमेश्वरम् ।। ८७ ।।<br><br>
भीष्मक उवाच<br>
सर्वान्तरात्मा सर्वेषां साक्षी निर्लिप्त एव च ।<br>
कर्मिणां कर्मणामेव कारणानां च कारणम् ।। ८८ ।।<br><br>
केचिद्वदन्ति त्वामेकं ज्योतीरूपं सनातनम् ।<br>
केचिच्च परमात्मानं जीवो यत्प्रतिबिम्बकः ।। ८९ ।।<br><br>
केचित्प्राकृतिकं जीवं सगृणं भ्रान्तबुद्धयः ।<br>
केचिन्नित्यशरीरं च बुद्धा (धा) श्च सूक्ष्मबुद्धयः ।। ९० ।।<br><br>
ज्योतिरभ्यन्तरे नित्यं देहरूपं सनातनम् ।<br>
कस्मात्तेजः प्रभवति साकारमीश्वरं विना ।। ९१ ।।<br><br>
एवं स्तुत्वा स चाऽऽचान्तः स्मरन्विष्णुं च नारद ।<br>
पाद्यं पद्मार्चिते पादपद्मे चायं ददौ मुदा ।। ९२ ।।<br><br>
अर्ध्यं च प्रददौ तत्र दूर्वापुष्पजलान्वितम् ।<br>
मधुपर्कं च सुरभिं सर्वाङ्गे गन्धयन्दनम् ।। ९३ ।।<br><br>
यत्प्रदत्तं महेन्द्रेण शुभकर्मणि यौतुकम् ।<br>
पारिजातस्य माल्यं च जामातुश्च गले ददौ ।। ९४ ।।<br><br>
कुबेरेण च यदत्तममूल्यरत्नभूषणम् ।<br>
चकार वरणं तस्य स राजा भक्तिपूर्वकम् ।। ९५ ।।<br><br>
कह्निशुद्धांशुकयुगं यद्दत्तं वाह्निना पुरा ।<br>
ददौ तदेव कृष्णाय परिपूर्णतमाय च ।। ९६ ।।<br><br>
ज्वलितं रत्नमुकुटं यद्दत्तं विश्वकर्मणा ।<br>
ददौ तन्मस्तके राजा कृष्णस्य परमात्मनः ।। ९७ ।।<br><br>
धूपं रत्नप्रदीपं च नैवेद्यं सुमनोहरम् ।<br>
नानाप्रकारपुष्पं च रत्नसिहासनं ददौ ।। ९८ ।।<br><br>
सप्ततीर्थोदकं चैव पुनराचमनीयकम् ।<br>
ताम्बूलं च वरं रम्यं कर्पूरादिसुवासितम् ।। ९९ ।।<br><br>
शय्यां रतिकरी रम्यां पानार्थं वासितं जलम् ।<br>
कृत्वा च वरणं राजा परिहारं चकारतम् ।। १०० ।।<br><br>
कृताञ्जलिपुटो राजा तस्मै पुष्पाञ्जलीं ददौ ।। १०१ ।।<br><br>
इति श्रीब्रह्मo महाo श्रीकृष्णजन्मखo उत्तo नारदनाo रुक्मिण्युद्वाहे<br>
सप्ताधिकशततमोऽध्यायः ।। १०७ ।।<br>
