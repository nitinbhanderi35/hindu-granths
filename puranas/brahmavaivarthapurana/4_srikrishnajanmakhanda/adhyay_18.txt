।। शौनक उवाच ।। <br>
अहो किमद्भुतं सूत रहस्यं सुमनोहरम् ।।<br>
श्रुतं कृष्णस्य चरितं सुखदं मोक्षदं परम् ।। १ ।। <br>
सूत उवाच ।। <br>
श्रुत्वा नगरनिर्माणं नारदो मुनिसत्तमः ।। <br>
पप्रच्छ कृष्णचरितमपरं सुमनोहरम् ।। २ ।। <br>
नारद उवाच ।। <br>
श्रीकृष्णाख्यानचरितं पीयूषमृषिसत्तम ।। <br>
ज्ञानसिंधो निगद मां शिष्यं च शरणागतम् ।। ३ ।। <br>
नारदस्य वचः श्रुत्वा मुदा नारायणः स्वयम् ।। <br>
उवाच परमीशस्य चरितं परमाद्भुतम् ।। ४ ।। <br>
श्रीनारायण उवाच ।। <br>
एकदा बालकैः सार्धं बलेन सह माधवः ।। <br>
जगाम श्रीमधुवनं यमुनातीरनीरजम् ।। ५ ।। <br>
विचेरुर्गोसहस्रैश्च चिक्रीडुर्बालकास्तदा ।। <br>
विश्रान्तास्तृट्परीताश्च क्षुधा च परिपीडिताः ।। ६ ।। <br>
तमूचुर्गोपशिशवः श्रीकृष्णं परया मुदा ।। <br>
क्षुदस्मान्बाधते कृष्ण किं कुर्मो ब्रूहि किंकरान्।।७।।<br>
शिशूनां वचनं श्रुत्वा तानुवाच दयानिधिः ।।<br>
हितं तथ्यं च वचनं प्रसन्नवदनेक्षणः ।।८।।<br>
श्रीकृष्ण उवाच ।। <br>
बाला गच्छत विप्राणां यज्ञस्थानं सुखावहम् ।। <br>
अन्नं याचत ताञ्छीघ्रं ब्राह्मणांश्च क्रतून्मुखान् ।। ९ ।। <br>
विप्रा आंगिरसाः सर्वे स्वाश्रमे श्रीवनान्तिके ।। <br>
यज्ञं कुर्वन्ति विप्राश्च श्रुतिस्मृतिविशारदाः ।।4.18.१०।। <br>
निःस्पृहा वैष्णवाः सर्वे मां यजन्ति मुमुक्षवः। <br>
मायया मां न जानन्ति मायामानुषरूपिणम् ।। ११ ।। <br>
न चेद्ददति युष्मभ्यमन्नं विप्राः क्रतून्मुखाः ।। <br>
तत्कान्ता याचत क्षिप्रं दयायुक्ताः शिशून्प्रति ।। १२ ।। <br>
श्रीकृष्णवचनं श्रुत्वा ययुर्बालकपुंगवाः ।। <br>
पुरतो ब्राह्मणानां च तस्थुरानम्रकंधराः ।। १३ ।। <br>
इत्यूचुर्बालकाः शीघ्रमन्नं दत्त द्विजोत्तमाः ।। <br>
न शुश्रुवुर्द्विजाः केचित्केचिच्छ्रुत्वा स्थिताः स्थिताः।।१४।। <br>
ते ययू रन्धनागारं ब्राह्मण्यो यत्र पाचिकाः ।। <br>
गत्वा बाला विप्रभार्याः प्रणेमुर्नतकन्धराः ।। १९ ।। <br>
नत्वोचुर्बालकाः सर्वे विप्रभार्याः पतिव्रताः ।। <br>
अन्नं दत्त मातरोऽस्मान्क्षुधार्तान्बालकानपि ।। १६ ।। <br>
बालानां वचनं श्रुत्वा दृष्ट्वा तांश्च मनोहरान् ।।<br>
पप्रच्छुः सादरं साध्व्यः स्मेराननसरोरुहाः ।।१७।। <br>
विप्रपत्न्य ऊचुः ।। <br>
के यूयं प्रेषिताः केन कानि नामानि कोविदाः ।। <br>
दास्यामोऽन्नं बहुविधं व्यञ्जनैः सहितं वरम् ।। १८ ।। <br>
ब्राह्मणीनां वचः श्रुत्वा ता ऊचुस्ते मुदाऽन्विताः ।। <br>
स्निग्धा हसन्तः स्फीताश्च सर्वे गोपालबालकाः ।। १९ ।। <br>
बाला ऊचुः ।। <br>
प्रेषिता रामकृष्णाभ्यां वयं क्षुत्पीडिता भृशम् ।। <br>
दत्तान्नं मातरोऽस्मभ्यं क्षिप्रं यामस्तदन्तिकम् ।। 4.18.२० ।। <br>
इतो विदूरे भाण्डीरे वनाभ्यन्तरमेव च ।। <br>
वटमूले मधुवने वसन्तौ रामकेशवौ ।। २१ ।। <br>
विश्रान्तौ क्षुधितौ तौ च याचेतेऽन्नं च मातरः ।। <br>
किमु देयमदेयं वा शीघ्रं वदत नोऽधुना ।। २२ ।। <br>
गोपानां वचनं श्रुत्वा हृष्टानन्दाश्रुलोचनाः ।। <br>
पुलकांकितसर्वांगास्तत्पादाब्जमनोरथाः ।। २३ ।। <br>
नानाव्यञ्जनसंयुक्तं शाल्यन्नं सुमनोहरम्।।<br>
पायसं पिष्टकं स्वादु दधि क्षीरं घृतं मधु ।। २४ ।। <br>
रौप्ये कांस्ये राजते च पात्रे कृत्वा मुदाऽन्विताः ।। <br>
ताः सर्वा विप्रपत्न्यश्च प्रययुः कृष्णसन्निधिम् ।। २५ ।। <br>
नानामनोरथं कृत्वा मनसा गमनोत्सुकाः ।। <br>
पतिव्रतास्ता धन्याश्च श्रीकृष्णदर्शनोत्सुकाः ।। २६ ।। <br>
श्रीकृष्णं ददृशुर्गत्वा रामं च सह बालकम् ।। <br>
वटमूले वसन्तं तमुडुमध्ये यथोडुपम् ।। २७ ।। <br>
श्यामं किशोरवयसं पीतकौशेयवाससम् ।। <br>
सुन्दरं सस्मितं शान्तं राधाकान्तं मनोहरम् ।।२८।। <br>
शरत्पार्वणचन्द्रास्यं रत्नालंकारभूषितम् ।। <br>
रत्नकुण्डलयुग्माभ्यां गण्डस्थलविराजितम् ।। २९ ।। <br>
रत्नकेयूरवलयरत्ननूपुरभूषितम् ।। <br>
आजानुलम्बितां शुभ्रां बिभ्रतं रत्नमालिकाम् ।। 4.18.३० ।। <br>
मालतीमालया कण्ठवक्षःस्थलविराजितम्।।<br>
चन्दनागुरुकस्तूरीकुङ्कुमाञ्चितविग्रहम् ।।३१ ।। <br>
सुनखं सुकपोलं च पक्व बिम्बाधरं वरम् ।। <br>
पक्वदाडिमबीजाभं बिभ्रतं दन्तमुत्तमम् ।। ३२ ।। <br>
शिखिपिच्छसमायुक्तं बद्धचूडं परात्परम्।।<br>
कदम्बपुष्पयुग्माभ्यां कर्णमूले विराजितम् ।। ३३ ।। <br>
ध्यानासाध्यं योगिनां च भक्तानुग्रहकातरम्।। <br>
ब्रह्मेशधर्मशेषेन्द्रैः स्तूयमानं मुनीश्वरैः ।। ३४ ।।<br>
दृष्ट्वैवमीश्वरं भक्त्या प्रणेमुर्द्विजयोषितः ।। <br>
स्वानां ज्ञानानुरूपं च तुष्टुवुर्मधुसूदनम् ।। ३५ ।। <br>
विप्रपत्न्य ऊचुः ।।<br>
त्वं ब्रह्म परमं धाम निरीहो निरहंकृतिः ।। <br>
निर्गुणश्च निराकारः साकारः सगुणः स्वयम् ।।३६।। <br>
साक्षिरूपश्च निर्लिप्तः परमात्मा निराकृतिः ।। <br>
प्रकृतिः पुरुषस्त्वं च कारणं च तयोः परम्।। ३७।। <br>
सृष्टिस्थित्यन्तविषये ये च देवास्त्रयः स्मृताः ।। <br>
ते त्वदंशाः सर्वबीजा ब्रह्मविष्णुमहेश्वराः ।। ।। ३८ ।। <br>
यस्य लोम्नां च विवरे चाखिलं विश्वमीश्वर।।<br>
महाविराण्महाविष्णुस्त्वं तस्य जनको विभो ।। ३९ ।। <br>
तेजस्त्वं चापि तेजस्वी ज्ञानं ज्ञानी च तत्परः ।। <br>
वेदेऽनिर्वचनीयस्त्वं कस्त्वां स्तोतुमिहेश्वरः ।। 4.18.४० ।। <br>
महदादिसृष्टिसूत्रं पञ्चतन्मात्रमेव च ।। <br>
बीजं त्वं सर्वशक्तीनां सर्वशक्तिस्वरूपकः ।। ४१ ।। <br>
सर्वशक्तीश्वरः सर्वः सर्वशक्त्याश्रयः सदा ।। <br>
त्वमनीहः स्वयंज्योतिः सर्वानन्दः सनातनः ।। ४२ ।। <br>
अहोऽप्याकारहीनस्त्वं सर्वविग्रहवानपि।। <br>
सर्वेंद्रियाणां विषयं जानासि नेन्द्रियी भवान् ।। ४३ ।। <br>
सरस्वती जडीभूता यत्स्तोत्रे यन्निरूपणे।।<br>
जडीभूतो महेशश्च शेषो धर्मो विधिः स्वयम्।। ४४ ।। <br>
पार्वती कमला राधा सावित्री वेदसूरपि ।। <br>
वेदश्च जडतां याति के वा शक्ता विपश्चितः ।। ४९ ।। <br>
वयं किं स्तवनं कुर्मः स्त्रियः प्राणेश्वरेश्वर ।। <br>
प्रसन्नो भव नो देव दीनबन्धो कृपां कुरु।। ।। ४६ ।। <br>
इति पेतुश्च ता विप्रपत्न्यस्तच्चरणाम्बुजे ।। <br>
अभयं प्रददौ ताभ्यः प्रसन्नवदनेक्षणः ।।४७।। <br>
विप्रपत्नीकृतं स्तोत्रं पूजाकाले च यः पठेत् ।। <br>
स गतिं विप्रपत्नीनां लभते नात्र संशयः ।। ४८ ।। <br>
नारायण उवाच ।। <br>
ताः पदाम्भोजपतिता दृष्ट्वा श्रीमधुसूदनः ।। <br>
वरं वृणुत कल्याणं भविता चेत्युवाच ह ।। ४९ ।। <br>
श्रीकृष्णस्य वचः श्रुत्वा विप्रपन्त्यो मुदाऽन्विताः।।<br>
तमूचुर्वचनं भक्त्या भक्तिनम्रात्मकन्धराः ।।4.18.५०।। <br>
द्विजपत्न्य ऊचुः ।। <br>
वरं कृष्ण न गृह्णीमो नः स्पृहा त्वत्पदाम्बुजे ।। <br>
देहि स्वं दास्यमस्मभ्यं दृढां भक्तिं सुदुर्लभाम् ।। ५१ ।। <br>
पश्यामोऽनुक्षणं वक्त्रसरोजं तव केशव ।। <br>
अनुग्रहं कुरु विभो न यास्यामो गृहं पुनः ।। ५२ ।। <br>
द्विजपत्नीवचः श्रुत्वा श्रीकृष्णः करुणानिधिः ।। <br>
ओमित्युक्त्वा त्रिलोकेशस्तस्थौ बालकसंसदि।। ५३ ।।<br>
प्रदत्तं विप्रपत्नीभिर्मिष्टमन्नं सुधोपमम् ।। <br>
बालकान्भोजयित्वा तु स्वयं च बुभुजे विभुः।।५४।।<br>
एतस्मिन्नन्तरे तत्र शातकुम्भं रथं परम् ।। <br>
ददृशुर्विप्रपत्न्यश्च पतन्तं गगनादहो ।।५५।। <br>
रत्नदर्पणसंयुक्तं रत्नसारपरिच्छदम् ।। <br>
रत्नस्तम्भैर्निबद्धं च सद्रत्नकलशोज्ज्वलम् ।।५६।। <br>
श्वेतचामरसंयुक्तं वह्निशुद्धांशुकान्वितम् ।। <br>
पारिजातप्रसूनानां मालाजालैर्विराजितम्।।५७।।<br>
शतचक्रसमायुक्तं मनोयायि मनोहरम्।। <br>
वेष्टितं पार्षदैर्दिव्यैर्वनमालाविभूषितैः।।।९८ ।। <br>
पीतवस्त्रपरीधानै रत्नालंकारभूषितैः ।। <br>
नवयौवनसंपन्नैः श्यामलैः सुमनोहरैः ।। ५९ ।। <br>
द्विभुजैर्मुरलीहस्तैर्गोपवेषधरैर्वरैः ।। <br>
शिखिपिच्छगुञ्जमालाबद्धवक्रिमचूडकैः ।। 4.18.६० ।। <br>
अवरुह्य रथात्तूर्णं ते प्रणम्य हरेः पदम् ।। <br>
रथमारोहणं कर्तुमूचुर्ब्राह्मणकामिनीः ।। ६१ ।। <br>
विप्रभार्या हरिं नत्वा जग्मुर्गोलोकमीप्सितम् ।। <br>
बभूवुर्गोपिकाः सद्यस्त्यक्त्वा मानुषविग्रहान् ।। ६२।। <br>
हरिश्छायां विनिर्माय तासां च विष्णुमायया ।। <br>
प्रस्थापयामास गृहान्ब्राह्मणानां स्वयं विभुः ।। ६३ ।। <br>
विप्राश्च भार्या उद्दिश्य परमोद्विग्नमानसाः ।। <br>
अन्वेषणं प्रकुर्वन्तो ददृशुः पथि कामिनीः ।। ६४ ।। <br>
दृष्ट्वोचुर्ब्राह्मणाः सर्वे तास्ते च विनयान्विताः ।। <br>
पुलकाङ्कितसर्वाङ्गाः प्रसन्नवदनेक्षणाः ।। ।। ६५ ।। <br>
ब्राह्मणा ऊचुः ।। <br>
अहोऽतिधन्या यूयं च दृष्टो युष्माभिरीश्वरः ।। <br>
अस्माकं जीवनं व्यर्थं वेदपाठोऽप्यनर्थकः ।। ६६ ।। <br>
वेदे पुराणे सर्वत्र विद्वद्भिः परिकीर्तिताः ।। <br>
हरेर्विभूतयः सर्वाः सर्वेषां जनको हरिः ।। ६७ ।। <br>
तपो जपो व्रतं ज्ञानं वेदा ध्ययनमर्चनम् ।। <br>
तीर्थस्नानमनशनं सर्वेषां फलदो हरिः ।। ६८ ।। <br>
श्रीकृष्णः सेवितो येन किं तस्य तपसां फलैः ।। <br>
प्राप्तः कल्पतरुर्येन किं तस्यान्येन शाखिना ।। ६९ ।। <br>
श्रीकृष्णो हृदये यस्य तस्य किं कर्मभिः कृतैः ।। <br>
किं वा न सागरस्यैव पौरुषं कूपलङ्घने।। ।।4.18.७०।। <br>
इत्येवमुक्त्वा विप्राश्च गृहीत्वा कामिनीवराः ।। <br>
आजग्मुः स्वगृहं हृष्टास्ताभिः सार्धं च रेमिरे ।।७१।। <br>
तासां ततोऽधिकं प्रेम क्रीडासु सर्वकर्मसु ।। <br>
दाक्षिण्यं मायया शक्त्या ब्राह्मणानामतर्कितम् ।।७२।। <br>
अथ नारायणः सोऽयं बलेन शिशुभिः सह ।। <br>
जगाम स्वालयं तूर्णं पूर्णब्रह्म सनातनः ।।७३।। <br>
इत्येवं कथितं सर्वं हरेर्माहात्म्यमुत्तमम् ।। <br>
पुरा श्रुतं धर्मवक्त्रात्किं भूयः श्रोतुमिच्छसि ।। ।। ७४ ।। <br>
नारद उवाच ।। <br>
ऋषीन्द्र केन पुण्येन बभूव विप्रयोषिताम् ।। <br>
मुनीन्द्रयोगसिद्धानां दुर्लभा गतिरीश्वरी ।। ७५ ।। <br>
इमाः का वा पुण्यवत्यः पुरा तस्थुर्महीतलम् ।। <br>
आजग्मुः केन दोषेण वद संदेहभञ्जनम् ।। ७६ ।। <br>
।। श्रीनारायण उवाच।। <br>
सप्तर्षीणां रमण्यश्च रूपेणाप्रतिमाः पराः ।। <br>
गुणवत्यः सुशीलाश्च धर्मिष्ठाश्च पतिव्रताः ।। ७७ ।। <br>
नवीनयौवनाः सर्वाः पीनश्रोणि पयोधराः ।। <br>
दिव्यवस्त्रपरीधाना रत्नालंकारभूषिताः ।। ७८ ।। <br>
तप्तकाञ्चनवर्णाभाः स्मेराननसरोरुहाः ।। <br>
मुनीनां मोहितुं शक्ता मानसं वक्रचक्षुषा ।। ७९ ।। <br>
दृष्ट्वा तासां स्तनश्रोणिमुखानि सुन्दराणि च ।। <br>
अनलश्चकमे ताश्च मदनानलपीडितः ।। 4.18.८० ।। <br>
अग्निस्थानस्थितानां च शिखया सुरतोन्मुखः ।। <br>
स्पृष्ट्वा चाङ्गानि तासां च बभूव हृतचेतनः ।। ८१ ।। <br>
पतिव्रता न जानन्ति पतिपादाब्जमानसाः ।। <br>
अग्निरङ्गानि तासां च दर्शंदर्शं मुमोह च ।। ८२ ।। <br>
वह्नेश्च मानसं ज्ञात्वा भगवानङ्गिरा मुनिः ।। <br>
शशाप तं चेत्युवाच सर्वभक्षो भवेति ह ।। ८३ ।। <br>
वह्निः सचेतनो भूत्वा तुष्टाव मुनिपुंगवम् ।। <br>
व्रीडया नम्रवदनश्चकम्पे ब्रह्मतेजसा ।।८४ ।। <br>
क्रुद्धो मुनिवरः स्पृष्टाः कामिन्यश्च शशाप ह ।। <br>
यात यूयं पापयुक्ता मानुषीं योनिमेव च ।। ८५ ।। <br>
भारते ब्राह्मणानां च गृहे लभत जन्म वै ।। <br>
करिष्यन्ति विवाहं च युष्माकं कुलजा द्विजाः ।। ८६ ।। <br>
श्रुत्वा वाक्यं मुनेस्ताश्च रुरुदुः प्रेमविह्वलाः ।। <br>
पुटाञ्जलियुताः सर्वा ऊचुस्तं विदुषां वरम् ।। ८७ ।। <br>
मुनिपत्न्य ऊचुः ।। <br>
न त्यजास्मान्मुनिश्रेष्ठ निष्पापाश्च पतिव्रताः ।। <br>
अजानन्त्यः परस्पृष्टा न च नस्त्यक्तुमर्हसि ।। ८८।। <br>
भक्तानां किंकरीणां च न दण्डं कर्तुमर्हसि।।<br>
युष्माकं चरणाम्भोजं कदा द्रक्ष्यामहे वयम्।। ।। ८९ ।। <br>
खड्गच्छेदाद्वज्रपातात्सर्वप्रहरणान्मुने ।। <br>
दारुणः कान्तविच्छेदः साध्वीनां दुःसहः सदा ।। 4.18.९० ।। <br>
ब्रह्मिष्ठानां गुणवतां परान्कान्तान्महामुनीन् ।। <br>
एवंभूतान्कथं त्यक्त्वा यास्यामः पृथिवीतलम्।।९१।। <br>
यास्यामो यदि विप्रेश कदाऽत्रागमनं वद ।। <br>
अज्ञानस्पर्शदोषश्च न स्यान्नो विधिबोधितः।। ९२।। <br>
अहल्यया पुनः प्राप्तः स्वामीन्द्रस्य प्रधर्षणात् ।। <br>
सा संभोगात्पुनः शुद्धा स्पर्शनाद्वर्जिता वयम् ।।९३।। <br>
विचारं कुरु धर्मिष्ठ वेदवेदाङ्गपारग।।<br>
विश्वकर्तुश्च पुत्रस्त्वं सर्ववेदविदां वर।।९४ ।।<br>
अन्येषां च भयात्कान्ता व्रजन्ति शरणं पतिम्।।<br>
स्वकान्तभयसंविग्नाः शरणं कं व्रजन्ति ताः ।।९५।।<br>
अभयं देहि धर्मिष्ठ भययुक्ताभ्य एव च।।<br>
पुत्रे शिष्ये कलत्रे च को दण्डं कर्तुमक्षमः ।। ९६ ।।<br>
दुर्बलः सबलो वापि स्ववस्तूनामपीश्वरः ।। <br>
स्वद्रव्यविक्रयं कर्तुं न चान्यो रक्षितुं क्षमः ।।९७ ।।<br>
कामिनीनां वचः श्रुत्वा दयालुर्मुनिपुंगवः ।। <br>
प्रेम्णा रुरोद तासां च निरीक्ष्य मुखपङ्कजम् ।।९८।। <br>
वेदवेदाङ्गपारज्ञो ज्ञानिनां योगिनां वरः ।।<br>
पत्नीविच्छेदविषये मूर्च्छां प्राप तथापि सः ।।९९।। <br>
सर्वे बभूवुः शोकार्ता विरहोद्विग्नमानसाः।। <br>
निरीक्ष्य तासां वक्त्राणि तस्थुः पुत्तलिका यथा।। ।। 4.18.१०० ।। <br>
कृत्वा विलापं सुचिरं सर्ववेदविदां वरः ।। <br>
भ्रातृभिश्च सहालोच्य ता उवाच शुचाऽऽतुरः ।।१०१।। <br>
अङ्गिरा उवाच ।। <br>
यूयं शृणुत वक्ष्यामि वचनं सत्यमेव च ।। <br>
स्वकर्मभोगिनां भोगमाकर्माच्च श्रुतौ श्रुतम् ।। १०२ ।। <br>
गतो भोगश्च युष्माकमस्माभिः सह निश्चितम् ।। <br>
गते भोगे पुनर्भोगो न हि वेदे निरूपितः ।। १०३ ।। <br>
शुभाशुभं च यत्कर्म भारते कृतिभिः सह ।। <br>
नाभुक्तं क्षीयते कर्म जन्मकोटिशतैरपि ।। १०४ ।। <br>
परभुक्तां च कान्तां च यो भुङ्क्ते स नराधमः ।। <br>
स पच्यते कालसूत्रे यावच्चन्द्रदिवाकरौ ।। १०९ ।। <br>
न सा दैवे न सा पैत्र्ये पाकार्हा पापसंयुता ।। <br>
तस्या आलिंगने भर्ता भ्रष्टश्रीस्तेजसा हतः ।। १०६ ।। <br>
देवताः पितरस्तस्य हव्यदाने च तर्पणे ।। <br>
सुखिनो न भवन्त्येवमित्याह कमलोद्भवः ।। १०७ ।। <br>
तस्माद्यत्नेन भार्याया रक्षणं कुरुते सुधीः ।। <br>
अन्यथा पापभाग्भर्ता निश्चितं नरकं व्रजेत् ।। १०८।। <br>
पदेपदे सावधानः कान्तां रक्षति पण्डितः ।। <br>
न व्रती न स्थली योषा दोषाणां च करण्डिका ।। १०९ ।। <br>
कलत्रं पाकपात्रं च सदा रक्षितुमर्हति ।। <br>
परस्पर्शादशुद्धां च शुद्धां स्वस्पर्शने सदा ।। 4.18.११० ।। <br>
स्वकान्तं च परित्यज्य परं गच्छति याऽधमा ।। <br>
कुम्भीपाकं सा प्रयाति यावच्चन्द्रदिवाकरौ ।। १११ ।। <br>
तामेव यमदूताश्च संस्थाप्य नरकान्तरे ।। <br>
उत्तिष्ठति विदूराच्चेत्कुर्वन्ति दण्डताडनाम् ।। ११२ ।। <br>
सर्पप्रमाणाः कीटाश्च तीक्ष्णदंष्ट्राः सुदारुणाः ।। <br>
दशन्ति पुंश्चलीं तत्र सततं च दिवानिशम् ।। ११३ ।। <br>
विकृताकारशब्दं च करोति शाश्वतं भिया ।। <br>
न ममार प्रहारेण सूक्ष्मदेहविधारिणी ।। ११४ ।। <br>
मुहूर्तार्धं सुखं भुक्त्वा लोकेऽत्र यशसा हता ।। <br>
पतिता परलोके च गतिमेतादृशीं लभेत् ।। ११५ ।। <br>
परस्पृष्टा च वै नारी या स्पृहां कुरुते परम् ।। <br>
साऽपि दुष्टा परित्याज्या चेत्याह कमलोद्भवः ।। ११६ ।। <br>
तस्मान्नारी परैर्यत्नाददृष्टा कृतिभिः कृता ।। <br>
असूर्यंपश्या या दाराः शुद्धास्ताश्च पतिव्रताः ।। ११७ ।। <br>
स्वच्छन्दगामिनी या च स्वतन्त्रा सूकरीसमा ।। <br>
अन्तर्दुष्टा सदा सैव निश्चितं परगामिनी ।। ११८ ।। <br>
स्वामिसाध्या च या नारी कुलधर्मभिया स्थिता ।। <br>
कान्तेन सार्द्धं सा कान्ता वैकुण्ठं याति निश्चितम् ।। ११९ ।। <br>
यात यूयं च पृथिवीं मानुषीं योनिमीप्सिताम् ।। <br>
कृष्णदर्शनमात्रेण गोलोकं यास्यथ ध्रुवम् ।।4.18.१२०।। <br>
हरिणा निर्मिताश्छाया युष्माकं योगमायया ।। <br>
ता विप्रमन्दिरे स्थित्वा चागमिष्यन्ति नो ध्रुवम् ।।१२१।। <br>
पुनरंशेन नः पत्न्यो भविष्यथ न संशयः ।। <br>
युष्माकं मम शापश्च बभूव च वराधिकः ।। १२२ ।। <br>
इत्येवमुक्त्वा स मुनिर्विरराम शुचाऽन्वितः ।। <br>
ता आगत्य महीं शापाद्बभूवुर्विप्रयोषितः ।। १२३ ।। <br>
दत्त्वाऽन्नं हरये भक्त्या प्रजग्मुर्हरिमन्दिरम् ।। <br>
बभूव निश्चितं तासां शापश्च संपदोऽधिकः ।। १२४ ।। <br>
निन्द्या नीचा च संपत्तिर्विपत्तिर्महतो वरा ।। <br>
अहो सद्यः सतां कोपश्चोपकाराय कल्पते ।। १२५ ।। <br>
विना विपत्तेर्महिमा कुतः कस्य भवेद्भुवि ।। <br>
भूताः कान्तपरित्यागान्मुक्ता ब्राह्मणयोषितः ।। १२६ ।। <br>
इत्येवं कथितं सर्वं हरेश्चरितमुत्तमम् ।। <br>
अहो पुण्यवतीनां च मोक्षाख्यानं मनोहरम् ।। १२७ ।। <br>
श्रीकृष्णाख्यानं विप्रेन्द्र नूत्नं नूत्नं पदेपदे ।। <br>
न हि तृप्तिः श्रुतवतां केन श्रेयसि तृप्यते ।। १२८ ।। <br>
यावद्रम्यं तत्कथितं यच्छ्रुतं गुरुवक्त्रतः ।। <br>
वद मां वाञ्छितं यत्ते किं भूयः श्रोतुमिच्छसि ।। १२९ ।। <br>
नारद उवाच ।। <br>
यद्यच्छ्रुतं त्वया पूर्वं गुरुवक्त्रात्कृपानिधे ।। <br>
मङ्गलं कृष्णचरितं तन्मे ब्रूहि जगद्गुरो ।। 4.18.१३० ।। <br>
सूत उवाच ।। <br>
श्रुत्वा देवर्षिवचनमृषिर्नारायणः स्वयम् ।। <br>
अपरं कृष्णमाहात्म्यं प्रवक्तुमुपचक्रमे।। १३१ ।। <br>
इति श्रीब्रह्मवैवर्ते महापुराण्रे श्रीकृष्णजन्मखण्डे विप्रपत्नीमोक्ष णप्रस्तावोनामाष्टादशोऽध्यायः ।। ।। १८ ।। <br>
<br>
