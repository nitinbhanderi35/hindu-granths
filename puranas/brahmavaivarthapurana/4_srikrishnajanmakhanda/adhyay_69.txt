अथैकोनसप्ततितमोऽध्यायः<br>
नारद उवाच<br>
अतः परं किं रहस्यं राधाकेशवयोर्वद ।<br>
निगूढतत्वामस्पष्टं तन्मे व्याख्यातुमर्हसि ॥ १ ॥<br><br>
नारायण उवाच<br>
शृणु नारद वक्ष्यामि रहस्यं परमाद्भुतम् ।<br>
गोपनीयं च वेदेषु पुराणेषु पुराविदाम् ॥ २ ॥<br><br>
पुनः सकामो भगवान्कृष्णः स्वेच्छामयो विभुः ।<br>
रेमे स रमया सार्धं विदग्धश्च विदग्धया ॥ ३ ॥<br><br>
चतुःषष्टिकलाशक्त्या यथा कान्ता कलावती ।<br>
कामशास्त्रेषु निपुणा विदग्धा रसिकेश्वरी ॥ ४ ॥<br><br>
शृङ्गारलीलानिपुणा शश्वत्कामा च कामुकी ।<br>
सुन्दरी सुन्दरीष्वेव शश्वत्सुस्थिरयौवना ॥ ५ ॥<br><br>
पितणां मानसी कन्या धन्या मान्या च मानिनी ।<br>
शंभोः शिष्या ज्ञानयुता शतकल्पान्तजीविनी ॥ ६ ॥<br><br>
वेदवेदाङ्गनिपुणा योगनीतिविशारदा ।<br>
नानारूपधरा साध्वी प्रसिद्धा सिद्धयोगिनी ॥ ७ ॥<br><br>
तत्कन्या राधिका देवी मातृतुल्या च कामुकी ।<br>
चकार नानाभावं सा सुशीला स्वामिनं प्रति ॥ ८ ॥<br><br>
चतुःषष्टिकलामानं श्रृङ्गारं च चकार सः ।<br>
त्या विशिष्टया साकं रासे रामरसोत्सुकः ॥ ९ ॥<br><br>
तां नखाग्रक्षतश्रोणीं नखक्षतपयोधराम् ।<br>
लुप्तचन्दनसिंदूरां कबरीशिथिलां सतीम् ॥ १० ॥<br><br>
सुखसंभोगमग्नां च नग्नां च शोकमूर्च्छिताम् ।<br>
पुलकाञ्चितसर्पाङ्गीं निद्रादेवी समाययौ ॥ ११ ॥<br><br>
दृष्ट्वा तां निद्रितां कृष्णःकृपया च कृपानिधिः ।<br>
रुरोद मायया मायी मयेशो लोकशिक्षया ॥ १२ ॥<br><br>
कृत्वा वक्षसि राधां च चुचुम्ब च पुनः पुनः ।<br>
स्नातां च नेत्रसलिलैः प्राणाधिष्ठातृदेवताम् ॥ १३ ॥<br><br>
प्राणाधिकां प्रियतमां धारयामास वाससी ।<br>
वह्निशुद्धेऽतिसूक्ष्मे चामूल्ये विश्वमुदुर्लभे ॥ १४ ॥<br><br>
कबरीं च ददौ कुङ्कुमचन्दनम् ।<br>
तद्गात्रे च गले हारममूल्यं रत्ननिर्मितम् ॥ १५ ॥<br><br>
सिन्दूरं च ददौ तस्याः सीमन्ताधःस्थलेऽमले ।<br>
दाडिमीकुसुमाकारं युक्तं चन्दनबिन्दुभि ॥ १६ ॥<br><br>
चकार पद्मकं गण्डे नानाचित्रविचित्रकम् ।<br>
ददौ तत्पादपद्मे च रत्नमञ्जीररञ्जितम् ॥ १७ ॥<br><br>
पादाङ्गुलिनखागे च सुन्दरालक्तकं ददौ ।<br>
नानासुवेषोज्ज्वलितां तां निद्राकुलितां विभुः ॥ १८ ॥<br><br>
पुनश्चकार मोहेन गाढालिङ्गनमीप्सितम् ।<br>
पुनश्च चुम्बनं कृत्वा निवेश्य च स्ववक्षसि ॥ १९ ॥<br><br>
सुष्वाप जगतां स्वामी कान्ताविरहकातरः ।<br>
एतस्मिन्नन्तरे काने ब्रह्मा लोकपितामहः ॥ २० ॥<br><br>
शिवशेषादिभिर्देवैर्मुनीन्द्रैः सार्धमाययौ ।<br>
आगत्य नत्वा सिरसा तुष्टाव संपुटाञ्जलिः ॥ २१ ॥<br><br>
सामवेदोक्तस्तोत्रेण परिपूर्णतमं विभुम् ॥ २२ ॥<br><br>
ब्रह्मोवाच<br>
जय जय जगदीश वन्दितचरण निर्गुण निराकार स्वेच्छामय भक्तानुग्रह नित्यविग्रह ॥ २३ ॥<br><br>
गोपवेष मायया मायेश सुवेष सुशील शान्त सर्वकान्त दान्त नितान्तज्ञानानन्द परात्परतर प्रकृतेः पर सर्वान्तरात्मरूप निर्लिप्त साक्षिस्वरूप व्यक्ताव्यक्त निरञ्जन भारावतारण करुणार्णव शोकसेतापग्रसन जरामृत्युभयादिहरण शरणपञ्जर भक्तानुग्रहकारक भक्तवत्सल भक्तसंचितधन ओं नमोऽस्तु ते ॥ २४ ॥<br><br>
सर्पाधिष्ठातृदेवायेत्युक्त्वा वै प्रीणनाय च ।<br>
पुनःपुनःरुवाचेदं मूर्च्छितश्च बभूव ह ॥ २५ ॥<br><br>
इति ब्रह्मकृतं स्तोत्रं यः शृणोति समाहितः ।<br>
तत्सर्पाभीष्टसिद्धिश्च भवत्येव न संशयः ॥ २६ ॥<br><br>
अपुत्रो लभते पुत्रं प्रियाहीनो लभेत्प्रियाम् ।<br>
निर्धनो लभते सत्यं परिपूर्णतमं धनम् ॥ २७ ॥<br><br>
इह लोके सुखं भुक्त्वा चान्ते दास्यं लभेद्धरेः ।<br>
अचलां भक्तिमाप्नोति मुक्तेरपि सुदुर्लभाम् ॥ २८ ॥<br><br>
स्तुत्वा च जगतां धाता प्रणम्य च पुनः पुनः ।<br>
शनैः शनैः समुत्थाय भक्त्या पुनरुवाच ह ॥ २९ ॥<br><br>
ब्रह्मोवाच<br>
उत्तिष्ठ देवदेवेश परमानन्दकारण ।<br>
नन्दनन्दन सानन्द नित्यानन्द नमोऽस्तु ते ॥ ३० ॥<br><br>
व्रज नन्दालयं नाथ त्यज वृन्दावनं वनम् ।<br>
स्मर सृदामशापं च शतवर्षनिबन्धनम् ॥ ३१ ॥<br><br>
भक्तशापानृरोधेन शतवर्ष प्रियां त्यज ।<br>
पुनरेनां च संप्राप्य गोलोकं च गमिष्यसि ॥ ३२ ॥<br><br>
गत्वा पितृगृहं देव पश्याकूरं समागतम् ।<br>
पितृव्यमतिथिं मान्यं धन्यं वैष्णवमीश्वर ॥ ३३ ॥<br><br>
तेन सार्धं मधुपुरीं भगवान् गच्छ संप्रतम् ।<br>
कुरु शंभोर्धनुर्भङ्गं भग्नं वैरिगणं हरे ॥ ३४ ॥<br><br>
हन कंसं दुरात्मानं तातं बोधय मातरम् ।<br>
निर्माणं द्वारकायाश्च भारावतरणं भुवः ॥ ३५ ॥<br><br>
दह वाराणसीं शंभोः शक्रस्य सदनं विभो ।<br>
शिवस्य जृम्भणं युद्धे बाणस्य भुजकृन्तनम् ॥ ३६ ॥<br><br>
रुक्मिणीहरणं नाथ घातनं नरकस्य च ।<br>
षोडशानां सहस्रं च स्त्रीणां पाणिग्रहं कुरु ॥ ३७ ॥<br><br>
त्यज प्रियां प्राणसमां व्रजेश्वर व्रजं व्रज ।<br>
उत्तिष्ठोत्तिष्ठ भद्रं ते यावद्राधा न जाग्रति ॥ ३८ ॥<br><br>
त्येवमुक्त्वा ब्रह्मा च सेन्द्रैर्देवगणैः सह ।<br>
जगाम ब्रह्मलोकं च शेषश्च शंकरस्तथा ॥ ३९ ॥<br><br>
पुष्पचन्दनवृष्टिं च कुष्णस्योपरि देवताः ।<br>
चक्रुः प्रीत्या च भक्त्या च वाग्बभूवाशरीरिणी ॥ ४० ॥<br><br>
बध कंसं वथार्ह च स्वपित्रोर्मोक्षणं कुरु ।<br>
क्षयं कुरुभुवो भारं नारदेत्येवमेव च ॥ ४१ ॥<br><br>
इत्येवं तद्वचः श्रुत्वा भगवान् भूतभावनः ।<br>
राधा भगवतीं त्यक्त्वा समुत्तस्थौ शनैः शनैः ॥ ४२ ॥<br><br>
ययौ हरिः कियद्दूरं निरीक्ष्य च पुनः पुनः ।<br>
क्षणं तस्थौ चन्दनानां वने वाससमीपतः ॥ ४३ ॥<br><br>
विहाय राधा निन्द्रां सा समुत्तस्थौ स्वतल्पतः ।<br>
न निरीक्ष्य हरीं शान्तं कान्तं च प्राणवल्लभम् ॥ ४४ ॥<br><br>
हा नाथ रमण प्रेष्ठ प्राणेश प्राणवल्लभ ।<br>
प्राणचोर प्रियतम क्व गतोऽसीत्युवाच ह ॥ ४५ ॥<br><br>
क्षणमन्वेषणं कृत्वा बभ्राम मालतीवनम् ।<br>
उवास क्षणमुत्तस्थौ क्षणं सुष्वाप भूतले ॥ ४६ ॥<br><br>
रुरोद क्षणमत्युच्चैर्विललाप मुहुर्मुहुः ।<br>
आगच्छाऽऽगच्छ हे नाथेत्येवसुक्त्वा पुनः पुनः ॥ ४७ ॥<br><br>
मूर्च्छां संप्राप संतापात्संप्तता विरहानलैः ।<br>
भूतले च तृणाच्छन्ने पपात च यथा मृता ॥ ४८ ॥<br><br>
आययुस्तत्र गोप्यश्च ब्रह्मञ्छतसहस्रशः ।<br>
काश्चिच्चामरहस्ताश्च गृहीत्वा चन्दनद्रवम् ॥ ४९ ॥<br><br>
तासां मध्ये प्रिया लीला कृत्वा राधां स्ववक्षसि ।<br>
मृतामिव प्रियां दृष्ट्वा रुरोद प्रेमविह्वला ॥ ५० ॥<br><br>
सजलं पङ्कजदलं पङ्कोपरि निधाय च ।<br>
स्थापयामास तां राधां निश्चेष्टां च मृतामिव ॥ ५१ ॥<br><br>
गोपीभिः सेवितां तत्र रुचिरैः श्वेतचामरैः ।<br>
चन्दनद्रवयुक्तां च स्निग्धवस्त्रान्वितां सतीम् ॥ ५२ ॥<br><br>
ददर्श कृष्णस्तत्रैत्य तामेव प्राणवल्लभाम् ।<br>
निवारितश्च गोपीभिर्बलिष्ठाभिश्च नारद ॥ ५३ ॥<br><br>
यथा नीतः सापराधो दण्डथो राजभटादिभिः ।<br>
चकार राधां क्रोडे च समागत्य कृपानिधिः ॥ ५४ ॥<br><br>
चेतनां कारयामास बोधयामास बोधनैः ।<br>
संप्राप्य चेतनां देवी ददर्श प्राणवल्लाभाम् ॥ ५५ ॥<br><br>
बभूव सुस्थिरा देवी तत्याज विरहज्वरम् ।<br>
चकार कान्तं सा कान्ता गात्रालिङ्गनमीप्सितम् ॥ ५६ ॥<br><br>
नानाप्रकारशृङ्गारं चकार मधुसूदनः ।<br>
उवास रत्नतल्पे च राधां कृत्वा स्ववक्षसि ॥ ५७ ॥<br><br>
राधासखी रत्नमाला विदग्धा सर्वपूजिता ।<br>
उवाच कृष्णं मधुरं नीतिसारमनुत्तमम् ॥ ५८ ॥<br><br>
रत्नमारोवाच<br>
शृणु कृष्ण प्रवक्ष्यामि परिणामसुखावहम् ।<br>
हितं तथ्यं नीतिसारं दंपत्योः प्रीतिकारणम् ॥ ५९ ॥<br><br>
संमतं कामशास्त्रेषु नीतौ वेदपुराणयोः ।<br>
लौकिकव्यवरारेषु प्रशस्यं सुयशस्करम् ॥ ६० ॥<br><br>
नारीणां च प्रिया माता प्रियो भ्राता च वन्धुषु ।<br>
ततः प्रियश्च पुत्रश्च पुत्रादेव प्रियः पतिः ॥ ६१ ॥<br><br>
शतपुत्रात्प्रियः स्वामी साध्वीनां साधुसंमतः ।<br>
रसिकानां विदग्धानां न हि भर्तुः परः प्रियः ॥ ६२ ॥<br><br>
यदि भर्ता विदग्धश्च विदग्धानां सुखावहः ।<br>
अन्यथा विषतुल्यश्च विषमश्चेत्खलः खलु ॥ ६३ ॥<br><br>
संसारे चानृते वत्स दंपत्योः प्रीतिरेव च ।<br>
परस्परं च समता प्रियसौभाग्यमीप्सितम् ॥ ६४ ॥<br><br>
दंपत्योः समता नास्ति यत्र-यत्र हि मन्तिरे ।<br>
अलक्ष्मीस्तत्र तत्रैव विफलं जीवनं तयोः ॥ ६५ ॥<br><br>
सुस्वामिनां विभेदश्च परं दुःखं च योषिताम् ।<br>
शोकसंतापबीजं च जीवितं मरणाधिकम् ॥ ६६ ॥<br><br>
स्वप्ने जागरणे चापि पतिः प्राणाश्च योषितः ।<br>
पतिरेव गुरुः स्त्रीणामिह लोके परत्र च ॥ ६७ ॥<br><br>
अस्मात्तवयि गते नाथे मूर्च्छां संप्राप राधिका ।<br>
पपात सहसा भूमौ तृणाच्छन्ने च भूतले ॥ ६८ ॥<br><br>
मया दत्तं मुखेऽस्याश्च शीतलं जलमुत्तमम् ।<br>
तदा श्वासो बभूवास्याश्चेतनं बाल्यमेव च ॥ ६९ ॥<br><br>
क्षणं वदति हे नाथ हे कृष्णेति क्षणं सखी ।<br>
क्षणं रोदिति संतप्ता मूर्च्छां प्राप्नोति तत्क्षणम् ॥ ७० ॥<br><br>
राधिकायाः शरीरं च संतप्तं विरहानलैः ।<br>
दग्धलोहयष्टिसममस्पृश्यमनलोपमम् ॥ ७१ ॥<br><br>
स्वप्ने जागनणे रात्रौ दिवसे च गृहे वने ।<br>
जले स्थले चान्तरिक्षेऽभ्युदये चन्द्रसूर्ययोः ॥ ७२ ॥<br><br>
नास्ति भेदश्च राधाया मृततुल्या जडाकृतिः ।<br>
शश्वत्पश्यति स्थानस्था सर्वं विष्णुमयं जगत् ॥ ७३ ॥<br><br>
स्निग्धपङ्के पङ्कजानां सजलानि दलानि च ।<br>
निपत्य तत्कृते तल्पे सुष्वाप विरहातुरा ॥ ७४ ॥<br><br>
सेविता सा प्रियालीभिः संततं श्वेतचामरैः ।<br>
चन्दनद्रवसंसिक्ता स्निग्धवस्त्रसमन्विता ॥ ७५ ॥<br><br>
राधाङ्गस्पर्शमात्रेण पङ्कः संप्राप शुष्कताम् ।<br>
स्निग्धानि पद्मपत्राणि बभूवुर्भस्मसात्क्षणम् ॥ ७६ ॥<br><br>
चन्दनं शुष्कतां प्राप वर्णश्चम्पकसंनिभः ।<br>
बभुव कज्जलाकारः केशस्य वर्णतो हरे ॥ ७७ ॥<br><br>
सिन्दूरबिन्दू रुचिरः श्यामतां प्राप तत्क्षणम् ।<br>
वेषो विलासो लीला च क्रीडा त्यक्ता बभूव ह ॥ ७८ ॥<br><br>
रत्नमाला तु तां दृष्ट्वा गत्वा कृष्णान्तिकं तदा ।<br>
उवाच मधुरं वाक्यं राधाहितकरं परम् ॥ ७९ ॥<br><br>
रत्नमालोवाच<br>
हे कृष्ण कमलाकान्त त्वद्वियोगेन मत्सखी ।<br>
प्राणांस्त्यक्ष्यति शीघ्रं सा यदि नाऽऽयास्यसि ध्रुवम् ॥ ८० ॥<br><br>
विचार्य मनसा कृष्ण यत्तत्समृचितं कुरु ।<br>
न भवेत्कामिनीहत्या येन नीतिविशारद ॥ ८१ ॥<br><br>
रत्नमालावाचः श्रुत्वा प्रहस्योवाच माधवः ।<br>
हितं सत्यं नीतिसारं परिणमसुखावहम् ॥ ८२ ॥<br><br>
श्रीभगवानुवाच<br>
ईशो यद्यपि शक्तोऽहं निषेकं खण्डितुं प्रिये ।<br>
तथाऽपि न क्षमो रत्ने नियतेर्नं करोम्यहम् ॥ ८३ ॥<br><br>
ब्रह्माण्डेषु च सर्वेषु मर्यादा स्थापिता मया ।<br>
तया कर्म प्रकुर्वन्ति मुनयश्च सुरा नराः ॥ ८४ ॥<br><br>
सुदामशापाद्विच्छेदः शतवर्षमनीप्सितः ।<br>
भविष्यत्येव दंपत्योरावयोरेव सुन्दरि ॥ ८५ ॥<br><br>
भेदो जागरणेऽस्याश्च मया सह सुमध्यमे ।<br>
संश्लेषः संततं स्वप्ने मद्वरेण भविष्यति ॥ ८६ ॥<br><br>
आध्यात्मिकी मया दत्ता शोकच्छेदो भविष्यति ।<br>
राधां बोधय भद्रं ते यास्यामि नन्दमन्दिरम् ॥ ८७ ॥<br><br>
इत्युक्त्वा जगतां नाथो ययौ नन्दालयं प्रति ।<br>
राधिकां बोधयामासुरालिसंघाश्च नारद ॥ ८८ ॥<br><br>
गत्वा गृहं च पितरं ननाम मातरं तथा ।<br>
चकार माता क्रोडे च नवनीतं च नूतनम् ॥ ८९ ॥<br><br>
मातृदत्तं च ताम्बूलं चखाद शीतलं जलम् ।<br>
उवास तत्र जगतां नाथो मातृसमीपतः ॥ ९० ॥<br><br>
सर्वैर्गोपसमूहैश्च सेवितः श्वेतचामरैः ।<br>
माल्यचन्दनताम्बूलं ते च तस्मै ददुर्मुदा ॥ ९१ ॥<br><br>
इति श्रीब्रह्मo महाo श्रीकृष्णचन्मखo उत्तo नारदनाo श्रीकृष्णागमनं<br>
नामैकोनसप्ततितमोऽध्यायः ॥ ६९ ॥<br>
