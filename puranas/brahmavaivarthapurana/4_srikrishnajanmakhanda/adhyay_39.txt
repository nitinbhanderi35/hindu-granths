<br>
।। श्रीकृष्ण उवाच ।। <br>
इति स्तुत्वा हिमगिरिर्वसतः शङ्करस्य च ।। <br>
उवास पुरतो दूरे लब्धाज्ञः  सर्वसंमतः ।। १ ।। <br>
मधुपर्कादिकं तस्मै प्रददौ भक्तिपूर्वकम् ।। <br>
मुनीन्संपूजयामास ततः शङ्करपार्षदान् ।। २ ।। <br>
तदा तत्र समागत्य मेनका स्त्रीगणैः सह ।। <br>
ददर्श वटमूलस्थं शङ्करं चन्द्रशेखरम् ।। ३ ।। <br>
ईषद्धास्यप्रसन्नास्यं वसन्तं व्याघ्रचर्मणि ।। <br>
मध्ये मुनिगणानां च ज्वलन्तं ब्रह्मतेजसा ।।४।। <br>
यथाऽऽकाशे तारकाणां द्विजराजं विराजितम् ।। <br>
परमाह्लादकं रूपं कंदर्पकोटिसन्निभम् ।।५।। <br>
विहाय वार्द्धकावस्थां दधतं नवयौवनम् ।। <br>
अतीव सुन्दरं रम्यं चित्तचोरं च योषिताम् ।। ६ ।। <br>
कामं कामातुराणां च सतीनां च सुतं यथा ।। <br>
वैष्णवानां महाविष्णुं शैवानां च सदाशिवम् ।। ७ ।। <br>
शक्तिस्वरूपं शाक्तानां सौराणां सूर्यरूपिणम् ।। <br>
कालस्वरूपं दुष्टानां शिष्टानां परिपालकम्।।८।।<br>
कालकालसमं मृत्योर्मृत्युमृत्यु भयानकम् ।। <br>
व्याघ्रचर्म चारुवस्त्रं बभूव भस्म चंदनम्।।९।।<br>
सर्पाः सुंदरमाल्यानि कस्तूरी या विषप्रभा ।। <br>
जटासु ललिता चूडा चंद्रस्त्वलिकचंदनम् ।। 4.39.१० ।। <br>
सुचार्वी मालतीमाला गंगाधारा मनोहरा ।।<br>
अस्थिमाला रत्नमाला धत्तूरं चारुचंपकम् ।।११।। <br>
एकीभूतं पंचवक्त्रं नेत्रयुग्माब्जशोभितम् ।। <br>
शरत्पार्वणचंद्राभं प्रच्छाद्य दीप्तमुत्तमम्।। १२ ।। <br>
बंधुजीवविनिंद्यैकमोष्ठाधरमनोहरम् ।। <br>
श्वेतश्चन्द्रो वृषेंद्रश्च भूताद्या नर्तका इव ।।१३।। <br>
सद्यो व्यतिक्रमं सर्वं महेशस्य महेश्वरि ।। <br>
दृष्ट्वैवं शिवरूपं च मेना तुष्टा बभूव ह ।।१४।। <br>
काश्चिन्निमेषरहिताः कामेन पुलकांचिताः ।। <br>
अतिकामातुराः सत्यः प्रापुर्मूर्च्छां च काश्चन ।। ।। १९ ।। <br>
काश्चिद्विनिंद्य कांतांश्च प्रशशंसुर्महेश्वरम् ।। <br>
मनोरथेन मनसा समाश्लिष्यंति काश्चन ।। १६ ।। <br>
काचिन्मानसिकं कामात्कुर्वन्ती चुम्बनं मुदा ।। <br>
ध्रुवं कामं करिष्यामो वयं च कामसागरे ।। १७ ।। <br>
अस्माकमेव भर्ता चेत्परत्रैव यशो भवेत् ।। <br>
इहैवं किं करिष्यामो वयं कांतैरतैरलम् ।। १८ ।।<br>
दृष्ट्वा तमेवं सुचिरमिति जल्पंति काश्चन ।। <br>
काश्चिद्दृष्ट्वा शिवं किंचिन्मुखमाच्छाद्य वाससा ।। १९ ।।<br>
सस्मिता वक्रनयनाः पश्यंत्येव पुनःपुनः ।। <br>
वयं गृहं न यास्यामो यास्यामः शिवसन्निधिम् ।। 4.39.२० ।। <br>
शरत्सुधांशुवदनं द्रक्ष्यामोऽहर्निशं मुदा ।।<br>
संसारं न करिष्यामः प्रविशामो हुताशनम् ।।२१ ।। <br>
भविता नः शिवः स्वामीत्येवं जल्पंति काश्चन ।। <br>
अहो पुण्यवती दुर्गा श्लाघ्यते जन्म भारते ।। २२ ।। <br>
यस्या अयं शिवः स्वामीत्येवं जल्पंति काश्चन ।। <br>
मुदा मेना शिवं दृष्ट्वा गृहं ताभिर्जगाम ह ।। २३ ।। <br>
शिवं संपूज्य शैलेंद्रः प्रणम्य स्वगृहं ययौ ।। <br>
कृत्वाऽनुमानं रहसि गिरीशो मेनया सह ।। २४ ।। <br>
दुर्गां प्रस्थापयामास शिवाय शिवसन्निधिम् ।। <br>
पार्वती सखिभिः सार्द्धं वेषं कृत्वा मनोहरम् ।। २५ ।। <br>
भावानुरक्ता हर्षेण जगाम शिवसंनिधिम् ।। <br>
दृष्ट्वा शिवा शिवं शांतं प्रसन्नवदनेक्षणम् ।। २६ ।।<br>
सप्तप्रदक्षिणं कृत्वा सस्मिता प्रणनाम सा ।। <br>
अनन्यभावं गुणिनमपरं ज्ञानिनां वरम् ।। २७ ।। <br>
सुंदरं लभ भर्तारं सुन्दरीत्याशिषं ददौ ।। <br>
भविता तव सौभाग्यं शुभे स्वामिनि संततम् ।। २८।।<br>
पुत्रस्ते भविता साध्वि नारायणसमो गुणैः ।। <br>
भविता ते परा पूजा त्रैलोक्ये जगदम्बिके ।।२९।। <br>
ब्रह्माण्डेषु च सर्वेषु सर्वेषां च परा भव ।। <br>
सप्तप्रदक्षिणाः कृत्वा यतो भक्त्या त्वया नतम् ।।4.39.३०।। <br>
सप्तजन्मनि तुष्टोऽहं तत्फलं लभ सुन्दरि ।।<br>
तीर्थे कान्तेऽभीष्टदेवे गुरौ मन्त्रे तथौषधे ।। ३१ ।। <br>
आस्था च यादृशी यासां सिद्धिस्तासां च तादृशी ।। <br>
इत्युक्त्वा शङ्करस्तूर्णं ब्रह्मज्योतिः परं च माम् ।। ३२ ।। <br>
दध्यौ योगासनं कृत्वा योगीशो व्याघ्रचर्मणि ।। <br>
प्रक्षाल्य चरणौ देवी पपौ तच्चरणोदकम् ।। ३३ ।।<br>
चकार मार्जनं भक्त्या वह्निशौचेन वाससा ।। <br>
रत्नसिंहासनं रम्यं विश्वकर्मादिनिर्मितम् ।।३४।। <br>
अपूर्वं कांस्यपात्रस्थं नैवेद्यं प्रददौ किल ।। <br>
अर्घ्यं मंदाकिनीतोय संयुक्तं चरणे ददौ ।।३५।।<br>
सुगन्धिचन्दनं चारु कस्तूरीकुङ्कुमान्वितम् ।। <br>
प्रददौ मालतीमालां गले गरलसुन्दरे ।।३६।। <br>
भक्त्या पूजां चकाराथ पुष्पवृष्टिं च तुष्टये ।। <br>
पीयूषं स्वर्णपात्रस्थं प्रददौ मधुरं मधु ।। ३७ ।। <br>
रत्नप्रदीपशतकं समन्ताद्धूपमुत्तमम् ।। <br>
त्रैलोक्यदुर्लभं वस्त्रं स्वर्णयज्ञोपवीतकम्   ।। ३८ ।। <br>
सुगन्धिशीततोयं च पानार्थं पार्वती ददौ ।। <br>
अतीव सुन्दरं रम्यं रत्नसारेन्द्रभूषणम्।।३९।। <br>
दुर्लभां कामधेनुं च  स्वर्णशृङ्गसमन्विताम् ।। <br>
स्नानीयं तीर्थतोयं च ताम्बूलं च मनोहरम् ।। 4.39.४० ।। <br>
दत्त्वा षोडशोपचारं प्रणनाम पुनः पुनः ।। <br>
संपूज्य शूलिनं भक्त्या ययौ नित्यं पितुर्गृहम् ।।४१।। <br>
शुश्रावाप्सरसां वक्त्राद्देवीमिन्द्रो महेश्वरः ।। <br>
श्रुत्वा वार्तां शुनासीरो ननर्त हर्षसंयुतः ।। ४२ ।। <br>
दूतद्वारा कामदेवमानिनाय त्वरान्वितः ।। <br>
इन्द्राज्ञया कामदेवः प्रजगामामरावतीम् ।। ४३ ।। <br>
तूर्णं प्रस्थापयामास तं च यत्र शिवः शिवा ।। <br>
पञ्चसायकसंयुक्तो जगाम पञ्चसायकः ।।४४।। <br>
प्रसन्नवदनः श्रीमान्यत्र शक्तियुतः शिवः।। <br>
गत्वा ददर्श मदनः शिवायुक्तं शिवं विभुम्।।४५।।<br>
शान्तं त्रैलोक्यकान्तं च प्रसन्नवदनेक्षणम्।।<br>
कामः स्थितोऽन्तरिक्षे च धृत्वा च सशरं धनुः ।। ४६ ।। <br>
चिक्षेपास्त्रं दुर्निवार्यममोघं शंकरे मुदा ।। <br>
बभूवामोघमस्त्रं च मोघं तत्परमात्मनि।।४७।।<br>
आकाश इव निर्लिप्ते निर्लिप्ते परमात्मनि ।। <br>
मोघीभूते च शस्त्रे च भयमाप च मन्मथः ।। ४८ ।। <br>
चकम्पे पुरतः स्थित्वा दृष्ट्वा मृत्युंजयं विभुम् ।। <br>
सस्मार त्रिदशान्कामः शक्रादीन्भयविह्वलः ।।।४९।।। <br>
आययुर्देवताः सर्वाः शंभुकोपेन वेपिताः।।<br>
चक्रुः स्तुतिं च स्तोत्रेण शंकरं त्रिदशेश्वरम् ।।4.39.५०.।। <br>
कोपाग्निमुद्गिरन्तं तं कपाललोचनादहो ।। <br>
स्तुतिं कुर्वत्सु देवेषु स वह्निः शंभुसंभवः।।५१।। <br>
जज्वालोर्ध्वशिखो दीप्तः प्रलयाग्निशिखोपमः ।। <br>
उत्पत्य गगने घूर्णन्निपत्य    धरणीतले ।। <br>
भ्रामंभ्रामं च परितः पपात मदनोपरि ।। ५२ ।। <br>
बभूव भस्मसात्कामः क्षणेन हरकोपतः।।<br>
विषण्णा देवताः सर्वा नतवक्त्रा च पार्वती ।।५३।। <br>
विललाप बहुतरं हरस्य पुरतो रतिः ।। <br>
तुष्टुवुर्देवताः सर्वाः कम्पिताश्चन्द्रशेखरम् ।। ५४ ।। <br>
रतिमूचुः सुराः सर्वे रुरुदुश्च मुहुर्मुहुः ।। <br>
किंचिद्भस्म गृहीत्वा च रक्ष मातर्भयं त्यज ।।५५।। <br>
वयं तं जीवयिष्यामो लभिष्यसि प्रियं पुनः ।। <br>
हरकोपापनयने सुप्रसन्ने दिने तथा ।।५६।। <br>
दृष्ट्वा रतेर्विलापं च मूर्च्छां संप्राप पार्वती ।। <br>
अतीन्द्रियं गुणातीतं तुष्टाव चन्द्रशेखरम्।।५७।।<br>
रुदन्तीं पार्वतीं त्यक्त्वा स्वस्थानं प्रययौ शिवः।।<br>
सद्यो बभूव तत्रैव पार्वतीदर्पमोक्षणम्।।५८।। <br>
रूपयौवनयोर्गर्वं तत्याज शैलकन्यका ।। <br>
मुखं दर्शयितुं लज्जा तद्बभूव सखीगणे ।। ५९ ।। <br>
सुराश्च रतिमाश्वास्य सर्वे जग्मुः स्वमन्दिरम् ।। <br>
प्रणम्य दण्डवद्रुद्रं शोकादुद्विग्नमानसाः ।।4.39.६०।। <br>
स्तुत्वा रुदित्वा शोकेन भयेन कामकामिनी ।। <br>
कोपरक्तेक्षणं रुद्रं राधिके स्वालयं ययौ ।। ६१ ।। <br>
न जगाम पितुर्गेहं पार्वती सा तु लज्जया ।। <br>
स्वालिभिर्वार्यमाणाऽपि जगाम तपसे वनम् ।। ६२ ।। <br>
प्रजग्मुः सहचारिण्यस्तत्पश्चाच्छोकविह्वलाः ।। <br>
मातृभिर्वार्यमाणा सा स्वर्णदीतीरजं वनम् ।।६३।। <br>
सुचिरं च तपस्तप्त्वा सा संप्राप त्रिलोचनम् ।। <br>
रतिः संप्राप मदनं शंकरस्य वरेण च ।। ६४ ।। <br>
इत्येवं कथितं सर्वं पार्वतीदर्पमोक्षणम् ।। <br>
निगूढचरितं राधे किं भूयः श्रोतुमिच्छसि ।। ६५ ।। <br>
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे एकोनचत्वारिंशोऽध्यायः ।। ३९ ।। <br>
<br>
