अथ द्वादशाधिकशततमोऽध्यायः<br>
नारायण उवाच<br>
वासुदेवो द्वारकायां वसुदेवाज्ञया मुने ।<br>
प्रययौ रत्नरुचिरं रुक्मिणीमन्दिरं वरम् ॥ १ ॥<br><br>
शुद्धस्फटिकसंकाशममूल्यरत्ननिर्मितम् ।<br>
पुरतः परितो रम्यं नानाचित्रेण चित्रितम् ॥ २ ॥<br><br>
अमूल्यरत्नकलशं श्वेतचामरदर्पणैः ।<br>
वहनिशुद्धाशुकैः शुद्धैः परितः परिशोभितम् ॥ ३ ॥<br><br>
ददर्श रुक्मिणीं देवीमतीव नवयौवनाम् ।<br>
रत्नपर्यङ्कमारुह्य शयानां सस्मितां मुदा ॥ ४ ॥<br><br>
अप्रौढां च नवोढां तां नवसंगमलज्जिताम् ।<br>
अमूल्यरत्ननिर्माणभूषणेन विभूषिताम् ॥ ५ ॥<br><br>
सुचारुकबरीभारां मालतीमल्यभूषिताम् ।<br>
दृष्टवा कृष्णां भीष्मकन्या सहसा प्रणनाम सा ॥ ६ ॥<br><br>
तां संप्राप्य जगन्नाथो रत्नतल्पे उवास सः ।<br>
शुभक्षणे च शुभया स रेमे रामया सह ॥ ७ ॥<br><br>
सुखसंभोगमात्रेण मूर्च्छामाप मुदा सती ।<br>
तस्यां जज्ञे कामदेवो भस्मीभूतदश्च शंभुना ॥ ८ ॥<br><br>
स शम्बरं निहत्यैव तत्र प्राप रतिं सतीम् ।<br>
रतिर्मायावतीनाम्ना संकेतेन सुरस्य च ॥<br>
छायां दत्त्वा च शयने गृहिणी शम्बरालये ॥ ९ ॥<br><br>
नरद उवाच<br>
जहार शम्बरं कामो दैत्यं केन प्रकारतः ।<br>
कथयस्व माहाभाग विस्तरेण शुभां कथाम् ॥ १० ॥<br><br>
नारायण उवाच<br>
समतीते च सप्ताहे रुक्मिणीसूतिकागृहात् ।<br>
गृहीत्वा बालकं दैत्यो जगाम् स्वालयं जवात् ॥ ११ ॥<br><br>
अपुत्रकश्च दैत्येशः पुत्रं प्राप्य प्रहर्षितः ।<br>
मायावत्यै ददौ हृष्टो हृष्टा मायावती सती ॥ १२ ॥<br><br>
अतीव पालनेनैव वर्धयामास बारकम् ।<br>
सरस्वती तां रहसि कथयामास निर्जने ॥ १३ ॥<br><br>
सरस्वत्युवाच<br>
शिवकोपानले पूर्व भस्मीभूतः पतिस्तव ।<br>
स चायं रुक्मिणीपुत्रो दैत्येनैव समाहृतः ॥ १४ ॥<br><br>
माययाऽपि च मायेशो रुक्मिणीसूतिकागृहात् ।<br>
समानीय ददौ तुभ्यं पतिस्तेऽयं न चाऽऽत्मजः ॥ १५ ॥<br><br>
कामं च कथयामास जगन्माता च सा सती ।<br>
तव पत्नी रतिश्चेयं रमस्व रामया सह ॥ १६ ॥<br><br>
त्वमेव रुक्मिणीपुत्रो नान्यदैत्यस्य मन्मथः ।<br>
कुररीव सती नित्यं रोदिति स्म त्वया विना ॥ १७ ॥<br><br>
इत्युक्त्वा च ययौ वाणी ब्रह्माणी ब्रह्मणः पदम् ।स रेमे निर्जने नित्यं रामया सह सुन्दरः ॥ १८ ॥<br><br>
एकदा मन्मथं दैत्यौ ददर्श रहसि श्थितम् ।<br>
शृङ्गारं रामया सार्धं कुर्वन्तं कौतुकेन च ॥ १९ ॥<br><br>
सस्मितं सस्मितायाश्च मध्यवक्षःस्थलस्थितम् ।<br>
रतिं ददर्श कामेन मूर्च्छितां सुरतोत्सुकाम् ॥ २० ॥<br><br>
दृष्ट्वा चुकोप दैत्यश्च जग्राह खड्गमुत्तमम् ।<br>
उवाच खड्गहस्तश्च कामदेवं रतिं सतीम् ॥ २१ ॥<br><br>
शम्वर उवाच<br>
धिक्त्वां महाकामुकं च मूर्खं पण्डितमानिनम् ।<br>
महापातकिनां श्रेष्ठं प्रमत्तं मातृगामिनम् ॥ २२ ॥<br><br>
धिक्त्वां च पुंश्चलीं मत्तां कामुकीं हतचेतनाम् ।<br>
पुत्रं गृहीत्वा रहसि कलोषि सुरतिं सति ॥ २३ ॥<br><br>
इत्येवमुक्त्वा खड्गं च तामेव हन्तुमृद्यतः ।<br>
जिघांसन्तं रतिं देत्यं प्रेरयामास मन्मथः ॥ २४ ॥<br><br>
पपात दूरतो ब्रह्मन्मूर्च्छितः स्वाङ्गपीडितः ।<br>
पुनश्च चेतनां प्राप्य कोपेन प्रज्वलन्निव ॥ २५ ॥<br><br>
शिवदत्तं च शूलं च जग्राह निर्भरेण च ।<br>
शतसूर्यप्रभं शूलं प्रलयाग्निसमं मुने ॥ २६ ॥<br><br>
दृष्ट्वाऽऽजग्मुश्च देवाश्च ब्रह्मेशशेषसंज्ञकाः ।<br>
पवनः कथयामास कर्णे कामस्य यत्नतः ॥ २७ ॥<br><br>
स्मर स्मर महामायां दुर्गां तुर्गतिनाशिनीम् ।<br>
पवनस्य वचः श्रुत्वा दुर्गां सस्मार मन्मथः ॥ २८ ॥<br><br>
शूलं बभूव तस्याङ्गे रम्यं माल्यं मनोहरम् ।<br>
ब्रह्मास्त्रेण च तं दैत्यं जघान मन्मथो मुदा ॥ २९ ॥<br><br>
रतिं गृहीत्वा यानेन जगाम द्वारकां पुरीम् ।<br>
प्रययुर्देवताः सर्वा स्तुत्वा च पार्वतीं स्वयम् ॥ ३० ॥<br><br>
रुक्मिणी मङ्गलं कृत्वा प्रजग्राह रतिं सुतम् ।<br>
उत्सवं कारयामास परं स्वस्त्ययनं हरिः ॥ ३१ ॥<br><br>
ब्राह्मणान्भोजयामास पूजयामास पार्वतीम्र ।<br>
अथ कृष्णः क्रमेणैव वेदोक्ते मङ्गले दिने ॥ ३२ ॥<br><br>
सप्तानां रमणीनां च पाणिग्राहं चकार ह ।<br>
कालिन्दीं सत्यभामां च सत्या राग्निजितीं सतीम् ॥ ३३ ॥<br><br>
जाम्बवतीं लक्ष्मणां च समुद्वाहं चकार सः ।<br>
ताभिः सार्ध क्रमेणैव पुत्रत्पत्तिं चकार ह ॥ ३४ ॥<br><br>
एकस्यां दशपुत्राश्च कन्यकैका क्रमेण च ।<br>
निहत्य नरकं दैत्यं सपुत्रं च नृपेश्वरम् ॥ ३५ ॥<br><br>
बलवन्तं मुरं दैत्यं जघान रणमूर्धनि ।<br>
ददर्श कन्यास्तत्रस्थाः सहस्राणां च षोडश ॥ ३६ ॥<br><br>
शताधिका वयस्याश्च शश्वत्सुस्थिरयौवनाः ।<br>
प्रफुल्लवदनाः सर्वा रत्नभूषणभूषिताः ॥ ३७ ॥<br><br>
शुभक्षणे च तासां च पाणिं जग्राह माधवः ।<br>
ताभिः सार्धं स रेमे च क्रमेण च शुभक्षणे ॥ ३८ ॥<br><br>
एकस्यां दशपुत्राश्च कन्यकैका क्रमेणा च ।<br>
हरेरेतान्यपत्यानि बभूवुश्च पृथक्पृथक् ॥ ३९ ॥<br><br>
एकदा द्वारकां रम्यां दुर्वासा मुनिपुंगवः ।<br>
शिष्यैस्त्रिकोटिभिः सार्धमाजगामावलीलया ॥ ४० ॥<br><br>
राजा महोग्रसेनश्च सपुत्रः सपुरोहितः ।<br>
वसुदेवो वासुदेवोऽप्यक्रूरश्चोद्धवस्तथा ॥ ४१ ॥<br><br>
नीत्वा षोडशोपचारं प्रणेमुर्मुनिपुंगवम् ।<br>
शुभार्शिषं च प्रददौ तेभ्यो ब्रह्मन्पृथक्पृथक् ॥ ४२ ॥<br><br>
एकानंशां च कन्यां तां ददौ तस्मै शुभक्षणे ।<br>
मुक्तामाणिक्यङीरांश्च रत्नं च यौतकं ददौ ॥ ४३ ॥<br><br>
स रेमे रामया सार्ध माहेन्द्रे रत्नमन्दिरे ।<br>
रत्नेन्द्रसारनिर्माणं ददौ तस्मै शुभाश्रमम् ॥ ४४ ॥<br><br>
एकदा स मुनिश्रेष्ठः समालोच्य स्वचेतसा ।<br>
शयानं कृत्रचिद्रम्यपर्यङ्के रत्ननिर्मिते ॥ ४५ ॥<br><br>
श्रुतवन्तं पुराणं च श्रद्धया कुत्रचिद्धिभुम् ।<br>
महोत्सवे नियुक्तं च कुत्रचित्प्राङ्गणे शुभे ॥ ४६ ॥<br><br>
तामबूलं भुक्तवन्तं च भक्त्या दत्तं च सत्यया ।<br>
कुत्रचित्सेवितं तल्पे रुक्मिण्या श्चेतचामरैः ॥ ४७ ॥<br><br>
कालिन्दीसेपितपदं शयानं कुत्रचिन्मुदा ।<br>
सर्वत्र समसंभाषां चकार भगवान्मुनिम् ॥ ४८ ॥<br><br>
विस्मयं प्रययौ विप्रौ दृष्ट्वा तत्परमाद्भुतम् ।<br>
तुष्टाव जगतीनाथं रुक्मिणीमन्दिरे पुनः<br>
वसन्तं च सुधर्मायां सतां संसदि सुन्दरम् ॥ ४९ ॥<br><br>
दुर्वासा उवाच<br>
जय जय जगतां नाथ जितसर्व जनार्दन सर्वात्मक<br>
सर्वेश सर्वबीज पुरातन निर्गुण निरीह ॥ ५० ॥<br><br>
निर्लिप्त निरञ्जन निराकार भक्तानुग्रहविग्रह सत्यम्वरूपसनातन निःस्वरूप नित्यनूतन ॥ ५१ ॥<br><br>
ब्रह्मेशशेषधनेशवन्दित पद्मया सेवितपादपद्म ब्रह्मज्योतिरनिर्वचनीय वेदाविदितगुणरूप महाकाशसंमाननीय परमात्मन्नमोऽस्तु ते ॥ ५२ ॥<br><br>
इत्येवमुक्त्वा मनसा हरेरनुमतेन च ।<br>
प्रणम्य तस्थौ विप्रेन्द्रस्तत्रैव पुरतो हरेः ॥ ५३ ॥<br><br>
तमुवाच जगन्नाथो हितं सत्यं पुरातनम् ।<br>
ज्ञानं च वेदविहितं सर्वेषां च सतां मतम् ॥ ५४ ॥<br><br>
श्रीभगवानुवाच<br>
मा भेर्विप्र शिवांशस्त्वं किं न जानासि ज्ञानतः ।<br>
अहं सर्वस्य प्रभवो मत्तः सर्वं प्रवर्तते ॥ ५५ ॥<br><br>
अहमात्मा च सर्वेषां शावाः सर्वे मया विना ।<br>
प्राणिदेहान्मयि गते यान्त्येव सर्वशक्तयः ॥ ५६ ॥<br><br>
जातावप्येक एवाहं व्यक्तावेव पृथक्पृथक् ।<br>
यो भुङ्क्ते तस्य तृप्तिः स्यान्नान्येषां च कदाचन ॥ ५७ ॥<br><br>
पृथग्जीवादिसर्वेषां प्रतिमानं च प्राणिनाम् ।<br>
परिपूर्णतमोऽहं च गोलोके रासमण्डले ॥ ५८ ॥<br><br>
श्रीदामशापाद्राधा सा मां द्रष्टुमक्षमाऽधुना ।<br>
सर्वे चैवांशरूपेणा कलया च तदंशतः ॥ ५९ ॥<br><br>
रुक्मिणीमन्दिरे चांशोऽप्यन्यासां मन्दिरे कलाः ।<br>
ममापि कुत्रचिच्चांशं कुत्र चिच्च कलाकलाः ॥ ६० ॥<br><br>
कलाकलांशाः कुत्रापि प्रतिमासु च देहिषु ।<br>
इत्युक्त्वा जगतां नाथो गृहस्याभ्यन्तरं ययौ<br>
दुर्वासाश्च प्रियां त्यक्त्वा श्रीहरेस्तपसे गतः ॥ ६१ ॥<br><br>
इति श्रीब्रह्मo महाo श्रीकृष्णजन्मखo उत्तo नारदनाo मुनिकृष्णसंo<br>
द्वादशाधिकाशततमोऽध्यायः ॥ ११२ ॥<br><br>
