अथ नवाशीतितमोऽध्यायः<br>
श्रीकृष्ण उवाच<br>
गच्छ गच्छ गृहं गच्छ व्रजराज व्रजं व्रज ।<br>
सर्वं तत्त्वं त्वया ज्ञातं दृष्टाश्च मुनयः सुराः ।। १ ।।<br><br>
श्रुतं मे धन्यमाख्यानं नानाख्यानं सुदुर्लभम् ।<br>
दुर्गायाः स्तोत्रराजं च जन्मपाशनिकृन्तनम् ।। २ ।।<br><br>
स्थितं तते निगदितं हर्षेण च सुखेन च ।<br>
मत्कृतं बालभावेन चापराद्धं च तत्क्षणम् ।। ३ ।।<br><br>
यत्सुखं न कृतं तात पित्रोश्च नृपमन्दिरे ।<br>
कृतं सुखं तत्परं च स्वर्गादपि सुदुर्लभम् ।। ४ ।।<br><br>
मदीयं प्रियवाक्यं च प्रह्वत्वं विनयं नयम् ।<br>
परिहासं बहतरं यशोदां गोपिकागणम् ।। ५ ।।<br><br>
बालकानां समूहं च राधां चापि विशेषतः ।<br>
एकत्र च स्थितं तेषु बन्धुवर्गेषु कर्मणा ।। ६ ।।<br><br>
इहैवापि सुखं भुक्त्वा गच्छ गोलोकमुत्तमम् ।<br>
सार्ध यशोदया तात रोहिण्या गोपिकागणैः ।। ७ ।।<br><br>
गोपानां बालकैः सार्धं वृषभानेन गोपकैः ।<br>
राधामात्रा कलावत्या राधया सह यास्यसि ।। ८ ।।<br><br>
रथानां शतलक्षं च गोलोकादागतं पितः ।<br>
अमूल्यरत्ननिर्माणं हीरहारपरिष्कृतम् ।। ९ ।।<br><br>
मणिमाणिक्यमुक्तानां मालाजालविभूषितम् ।<br>
वह्निशुद्धांशुकै रम्यैराच्छन्नं पीतवर्णकैः ।। १० ।।<br><br>
पार्षदप्रवरै रम्यैर्वेष्टितं श्वेतचामरैः ।<br>
सद्रत्नदर्पणै रम्यैर्गोपिकाभिश्च गोपकैः ।। ११ ।।<br><br>
वेष्टितं च तदारुह्य कौतुकाद्यास्यसि ध्रुवम् ।<br>
त्यक्त्वा च पार्थिवं देहं दिव्यदेहं विधाय च ।। १२ ।।<br><br>
अयोनिसंभवा राधा राधामाता कलावती ।<br>
यास्यत्येव हि तेनैव नित्यदेहेन निश्चितम् ।। १३ ।।<br><br>
पितृणां मानसी कन्या धन्या मान्या कलावती ।<br>
धन्या च सीतामाता च दुर्गामाता च मेनका ।। १४ ।।<br><br>
अयोनिसंभवा दुर्गा तारा सीता च सुन्दरी ।<br>
अयोनिसंभवास्ताश्च धन्या मेना कलावती ।। १५ ।।<br><br>
इत्येव कथितं तात गोपनीयं सुदुर्लभम् ।<br>
वरोऽयं तत्तस्तुभ्यं च मया च दुर्गया तथा ।। १६ ।।<br><br>
श्रीकृष्णस्य वचः श्रुत्वा प्रत्युवाच व्रजेश्वरः ।<br>
पुनरेव जगन्नाथं त द्भक्तो भक्तवात्सलम् ।। १७ ।।<br><br>
नन्द उवाच<br>
युगानां च चतुर्णां च यं यं धर्म सनातनम् ।<br>
क्रमेण कृष्ण विस्तीर्णं कृत्वा मां कथय प्रभो ।। १८ ।।<br><br>
कलिशेषे भवेद्यद्यद्गुणदोषं कलेस्तथा ।<br>
का गतिर्वा पृथिव्याश्च धर्मस्य प्रणिनां तथा ।। १९ ।।<br><br>
नन्दस्य वचनं श्रुत्वा हृष्टः कमललोचनः ।<br>
कथां कथितुमारेभे विचित्रां मधुरान्विताम् ।। २० ।।<br><br>
इति श्रीब्रह्मo महाo श्रीकृष्ण जन्मखo उत्तo नारदनाo भगवन्न-<br>
न्दसंo एकोननवतितमोऽध्यायः ।। ८९ ।।<br>
