।। श्रीनारायण उवाच ।। ।। <br>
अथ कंसः सभामध्ये स्वर्णसिंहासनस्थितः ।। <br>
शुश्राव वाचं गगने सूनृतामशरीरिणीम् ।। १ ।। <br>
किं करोषि महामूढ चिंतां स्वश्रेयसः कुरु ।। <br>
जातः कालो धरण्यां ते तिष्ठोपाये नराधिप ।। २ ।। <br>
नंदाय तनयं दत्त्वा वसुदेवस्तवांतकम् ।। <br>
कन्यामादाय तुभ्यं च दत्त्वा संमायया स्थितः।।३।।<br>
मायांशा कन्यकेयं च वासुदेवः स्वयं हरिः ।। <br>
तव हंता गोकुले च वर्द्धते नंदमंदिरे ।। ४ ।। <br>
देवक्याः सप्तमो गर्भो वर्द्धते नंदमंदिरे ।। <br>
देवक्याः सप्तमो गर्भो न सुस्रावामृतं सुतम् ।। ९ ।। <br>
स्थापयामास मायो तं रोहिणीजठरे किल ।। <br>
तत्र जातश्च शेषांशो बलदेवो महाबलः ।। ६ ।। <br>
गोकुले तौ च वर्धेते कालौ ते नंदमंदिरे ।। <br>
श्रुत्वेति वचनं राजा बभूवानम्रकंधरः ।। ७ ।। <br>
चिंतामवाप सहसा तत्याजाहारमुन्मनाः ।। <br>
पूतनां च समानीय प्राणेभ्यः प्रेयसीं सतीम् ।। ८ ।। <br>
उवाच भगिनीं राजा सभामध्ये च नीतिवित् ।। <br>
।।कंस उवाच ।। ।। <br>
पूतने गोकुलं गच्छ कार्यार्थं नंदमंदिरम् ।। ९ ।। <br>
विषाक्तं च स्तनं कृत्वा शिशवे देहि सत्वरम् ।। <br>
त्वं मनोयायिनी वत्से मायाशास्त्रविशारदा ।। 4.10.१० ।। <br>
मायामानुषरूपं च विधाय व्रज योगिनि ।। <br>
दुर्वाससो महामंत्रं प्राप्य सर्वत्रगामिनी ।। ११ ।। <br>
सर्वरूपं विधातुं त्वं शक्तासि सुप्रतिष्ठिते ।। <br>
इत्युक्त्वा तां महाराजस्तस्थौ संसदि नारद ।। १२ ।। <br>
जगाम पूतना कंसं प्रणम्य कामचारिणी ।। <br>
तप्तकांचनवर्णाभा नानालंकारभूषिता ।। १३ ।। <br>
बिभ्रती कबरीभारं मालतीमाल्यसंयुतम् ।। <br>
कस्तूरीबिंदुना युक्तं सिंदूरं दधती मुदा ।। ।। १४ ।। <br>
मंजीररशनाभ्यां च कलशब्दं प्रकुर्वती ।। <br>
संप्राप्य गोष्ठं दुर्दर्शं नंदालयमनोहरम् ।। १५ ।। <br>
परिखाभिर्गभीराभिर्दुर्लंघ्याभिश्च वेष्टितम् ।। <br>
रचितं प्रस्तरैर्दिव्यैर्निर्मितं विश्वकर्मणा ।। १६ ।। <br>
इंद्रनीलैर्मरकतैः पद्मरागैश्च भूषितम् ।। <br>
सुवर्णकलशैर्दिव्यैश्चित्रितैः शेखरोज्ज्वलैः ।। १७ ।। <br>
प्राकारैर्गगनस्पर्शैश्चतुर्द्वारसमन्वितैः ।। <br>
युक्तं लोहकपाटैश्च द्वारपालसमन्वितैः ।। १८ ।। <br>
वेष्टितं सुन्दरं रम्यं सुन्दरीगणवेष्टितम् ।। <br>
मुक्तामाणिक्यपरशैः पूर्णरत्नादिभिर्धनैः ।। १९ ।। <br>
स्वर्णपात्रवटाकीर्णं गवां कोटिभिरन्वितम्।। <br>
भरणीयैः किंकरैश्च गोपलक्षैः समन्वितम् ।। 4.10.२० ।। <br>
दासीनां च सहस्रैश्च कर्मव्यग्रैः समन्वितम् ।। <br>
प्रविवेशाश्रमं साध्वी सस्मिता सुमनोहरा । ।। २१ ।। <br>
दृष्ट्वा तां प्रविशंतीं च गोप्यो दृष्ट्वानुमेनिरे ।। <br>
किं वा पद्मालया दुर्गा कृष्णं द्रष्टुं समागता ।। २२ ।। <br>
प्रणेमुर्गोपिका गोपाः पप्रच्छुः कुशलं च ताम् ।। <br>
ददौ सिंहासनं पाद्यं वासयामास तत्र वै ।। २३ ।। <br>
पप्रच्छ कुशलं सा च गोपानां बालकस्य च ।। <br>
उवास सस्मिता साध्वी पाद्यं जग्राह सादरम् ।। २४ ।। <br>
तामूचुर्गोपिकाः सर्वाः का त्वमीश्वरि सांप्रतम् ।। <br>
वासस्ते कुत्र किं नाम किं वात्र कर्म नो वद ।। २५ ।। <br>
तासां च वचनं श्रुत्वा साप्युवाच मनोहरम् ।। <br>
मथुरावसिनी गोपी सांप्रतं विप्रकामिनी ।। २६ ।। <br>
श्रुतं वाचिकवक्त्रेण तत्त्वं मंगलसूचकम् ।। <br>
बभूव स्थविरे काले नंदपुत्रो महानिति ।। २७ ।। <br>
श्रुत्वागताहं तं द्रष्टुमाशिषं कर्तुमीप्सिताम् ।। । <br>
पुत्रमानय तं दृष्ट्वा यामि कृत्वा तमाशिषम् ।। २८ ।। <br>
ब्राह्मणीवचनं श्रुत्वा यशोदा हृष्टमानसा ।। <br>
प्रणमय्य सुतं क्रोडे ददौ ब्राह्मणयोषितः ।। २९ ।। <br>
कृत्वा क्रोडे तु तं साध्वी चुचुंब च पुनः पुनः ।। <br>
स्तनं ददौ सुखासीना हरिं पुण्यवती सती ।। ।। 4.10.३० ।। <br>
अहोद्भुतोऽयं बालस्त सुन्दरो गोपसुन्दरि ।। <br>
गुणैर्नारायणसमो बालोयमित्युवाच ह ।। ३१ ।। <br>
कृष्णो विषस्तनं पीत्वा जहास वक्षसि स्थितः ।। <br>
तस्याः प्राणैः सह पपौ विषक्षीरं सुधामिव ।। ३२ ।। <br>
तत्याज बालकं साध्वी प्राणांस्त्यक्त्वा  पपात ह ।। <br>
विकृताकारवदना चोत्तानवदना मुने ।। ३३ ।। <br>
स्थूलदेहं परित्यज्य सृक्ष्मदेहं विवेश सा ।। <br>
आरुरोह रथं शीघ्रं रत्नसारविनिर्मितम् ।। ३४ ।। <br>
पार्षदप्रवरैर्दिव्यैर्वेष्टितं सुमनोहरैः ।। <br>
श्वेतचामरलक्षेण शोभितं लक्षदर्पणैः ।। ३५ ।। <br>
वह्निशौचेन वस्त्रेण सूक्ष्मेण भूषितं वरम् ।। <br>
नानाचित्रविचित्रैश्च सद्रत्नकलशैर्युतम् ।। ३६ ।। <br>
सुंदरं शतचक्रं च वलितं रत्नतेजसा ।। <br>
पार्षदास्तां रथे कृत्वा जग्मुर्गोलोकमुत्तमम् ।। ३७ ।। <br>
दृष्ट्वा तमद्भुतं लोका गोपिकाश्चातिविस्मिताः ।। <br>
कंसः श्रुत्वा च तत्सर्वं विस्मितश्च बभूव ह ।। ३८ ।। <br>
यशोदा बालकं नीत्वा क्रोडे कृत्वा स्तनं ददौ ।। <br>
मंगलं कारयामास विप्रद्वारा शिशोर्मुने ।। ३९ ।। <br>
ददाह देहं तस्याश्च नंदः सानंदर्पूवकम् ।। <br>
चंदनागुरुकस्तूरीसमं संप्राप्य सौरभम् ।। 4.10.४० ।। <br>
नारद उवाच ।। ।। <br>
सा वा का राक्षसीरूपा कथं पुण्यवती सती ।। <br>
केन पुण्येन तं दृष्ट्वा जगाम कृष्णमंदिरम् ।। ४१ ।। <br>
।। श्रीनारायण उवाच ।। ।। <br>
बलियज्ञे वामनस्य दृष्ट्वा रूपं मनोहरम्।। <br>
बलिकन्या रत्नमाला पुत्रस्नेहं चकार तम् ।। ४२ ।। <br>
मनसा मानसं चक्रे पुत्रस्य सदृशो मम ।। <br>
पिबेद्यदि स्तनं कृष्णः करोमि तं च वक्षसि ।। ४३ ।। <br>
हरिस्तन्मानसं ज्ञात्वा पपौ जन्मांतरे स्तनम् ।। <br>
ददौ मातृगतिं तस्यै कामपूरः कृपानिधिः ।। ४४ ।। <br>
दत्त्वा विषस्तनं कृष्णं पूतना राक्षसी मुने ।। <br>
भक्त्या मातृगतिं प्राप कं भजाम विना हरिम् ।। ४५ ।। <br>
इत्येवं कथितं विप्र श्रीकृष्ण गुणकीर्तनम् ।। <br>
पदेपदे सुमधुरं प्रवरं कथयामि ते।।४६।।<br>
इति श्रीब्र० म० पु० श्रीकृ०ना०स० पूतनामोक्षो नाम दशमोऽध्यायः।।१०।। <br>
<br>
