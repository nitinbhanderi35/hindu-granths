अथ द्वाविंशत्यधिकशततमोऽध्यायः<br>
नारद उवाच<br>
सर्वासां रमणीनां च कृष्णेन परमात्मना ।<br>
समुद्वाहश्च कथितस्त्वया भगवता मुदा ॥ १ ॥<br><br>
स्यमन्तकस्य च मणेरुपाख्यानमभीप्सितम् ।<br>
तन्न श्रुतं महाभाग तन्मां व्याख्यातुमर्हसि ॥ २ ॥<br><br>
नारायण उवाच<br>
भाद्रशुक्लचतुर्थ्यां च तारकां हृत्वाञ्छशी ।<br>
तां तत्याज स कृष्णायां गुरुस्तां च गृहीतवान् ॥ ३ ॥<br><br>
गुरुणा भर्त्सिता तारा मगर्भा लज्जिता सती ।<br>
शशाप लज्जया कोपाच्चन्द्रं कामातुरं पुरा ॥ ४ ॥<br><br>
तारोवाच<br>
भव शापकलंकी त्वं यस्त्वां पश्यति देहभृत् ।<br>
पापं दृष्ट्वा स पापी च कलंकी च भविष्यति ॥ ५ ॥<br><br>
इति श्रुत्वा स चन्द्रश्च नारायणसरोवरे ।<br>
नारायणतपस्तप्त्वा मुमोच कृतपातकात् ॥ ६ ॥<br><br>
तपःक्लिष्टं च तं दृष्ट्वा भगवान्पुरुषोत्तमः ।<br>
तमुवाच महाभीतं कृपया च कृपानिधिः ॥ ७ ॥<br><br>
श्रीभगवानुवाच<br>
मुक्तो भव कलंकी त्वं सर्वकालं कलानिधे ।<br>
शापस्थानं तारकाया भाद्रे मासि सितासिते ॥ ८ ॥<br><br>
चतुर्थ्यामुदितं चन्द्रं यस्तु पश्यति कामतः ।<br>
तं याति तत्कलङ्कश्च स कलंकी भविष्यति ॥ ९ ॥<br><br>
हरिणा दीयते ताले भाद्रे मासि सितासिते ।<br>
चतुर्थ्यामुदितश्चन्द्रो नेक्षितव्यः कदाचन ॥ १० ॥<br><br>
स्वयं दृष्ट्वा स्ववाक्यं च पालनं कर्तुमर्हति ।<br>
भाद्रे चन्द्रं चतुर्थ्यां तु स कलंकी बभूव ह ॥ ११ ॥<br><br>
कलंकी येन रूपेण तद्वक्ष्यामि निशामय ।<br>
स मुमोच कलंकाच्च लोकशिक्षार्थमीश्वरः ॥ १२ ॥<br><br>
सत्राजितः सूर्यभक्तस्तपस्तब्त्वा च पुष्करे ।<br>
स्यमन्तकं मणिश्रेष्ठं संप्राप भास्करादपि ॥ १३ ॥<br><br>
अष्टौ भारान्सुवर्णानां प्रसूते नित्यमेव च ।<br>
विष्गोर्मणावधिष्ठानं महापूते च पुण्यदे ॥ १४ ॥<br><br>
सत्राजितः सत्यभामां दत्त्वा कृष्णाय भक्तितः ।<br>
यौतुकार्थे मणिं दातुमुद्यतो महते महान् ॥ १५ ॥<br><br>
तं निषिध्य प्रसेनश्च दुर्मतिः कालपीडितः ।<br>
मणिं गृहीत्वा प्रययौ पुण्यां वाराणसीं पुरीम् ॥ १६ ॥<br><br>
निहत्य तं पथि बलात्सिंहः सबल एव च ।<br>
मणिं जग्राह रुचिरं सूत्रबद्धं गले दधौ ॥ १७ ॥<br><br>
कलिङ्गराजपुत्रश्च ब्रह्मशापात्सुदारुणात् ।<br>
विप्रेणाम्युदितस्तेन पशुयोनिं जगाम् सः ॥ १८ ॥<br><br>
निहत्य सिंहं गहने भल्लूको जाम्बवान्बली ।<br>
मणिं गृहीत्वा प्रययौ स्वपुरं रत्ननिर्मितम् ॥ १९ ॥<br><br>
ऊचुः सर्वे द्वारकायां मणिं जगाह माधवः ।<br>
तस्य बुद्धिं न जानीमः केनोपायेन वेति च ॥ २० ॥<br><br>
इति श्रुत्वा तु भगवान्कलंककृन्तनाय च ।<br>
प्रययौ काननं घोरं चौरचिह्नेन वर्त्मना ॥ २१ ॥<br><br>
मृतं प्रसेनं दृष्ट्वा च दुःखी सिहं ददर्श सः ।<br>
मणिशून्यं च तं दृष्ट्वा विषसाद च माधवः ॥ २२ ॥<br><br>
सर्वंज्ञात्वा च सर्वज्ञो भल्लूकभवनं ययौ ।<br>
रुदन्तं बालकं तत्र धात्रीक्रोडे ददर्श सः ॥ २३ ॥<br><br>
बालकं बोधयामास सा धात्री करुणान्विता ।<br>
मणिं गृहाण बालेति तव ह्येष स्यमन्तकः ॥ २४ ॥<br><br>
सिंहः प्रसेनमवधीत्सिंहो जाम्बवता हतः ।<br>
सुकुमारक मा रोदीस्तव ह्येष स्यमन्तकः ॥ २५ ॥<br><br>
इति धात्र्युक्तसुश्लोकं यश्च स्मृत्वा जलं पिबेत् ।<br>
दैवदृष्टनष्टचन्द्रद्रोषादेव प्रमृच्यते ॥ २६ ॥<br><br>
कामतो यदि पश्यन्ति दाम्भिका वेदनिन्दकाः ।<br>
कलङ्किनो भवन्त्येवमित्याह कमलोद्भवः ॥ २७ ॥<br><br>
कृष्णो धात्रीवचः श्रुत्वा मणिं जग्राह बालकात् ।<br>
धात्री गत्वा च भल्लूकं कथयामास कोपतः ॥ २८ ॥<br><br>
जाम्बवांश्च समागत्य तुष्टाव प्रणिपत्य सः ।<br>
कन्यां जाम्बवतीं तस्मै यौतुकार्थं मणिं ददौ ॥ २९ ॥<br><br>
द्वारकां मणिमानीय दर्शयामास यादवान् ।<br>
प्रभुश्च सर्वतः शुद्धो निष्कलङ्को बभूव सः ॥ ३० ॥<br><br>
एतत्ते कथितं वत्स मणेराख्यानमुत्तमम् ।<br>
अध्यायश्रवणादेव निष्कलंको भवेन्नरः ॥ ३१ ॥<br><br>
यच्छ्रु तं धर्मवक्त्रेण तदुक्तं च यथागमम् ।<br>
सुदुर्लभमुपाख्यानं किं भूयः श्रोतुमिच्छसि ॥ ३२ ॥<br><br>
इति श्रीब्रह्मo महाo श्रीकृष्णजन्मखo उत्तo नारदानाo स्यमन्तकमणिः<br>
हरणं नाम द्वाविंशत्यधिकशततमोऽध्यायः ॥ १२२ ॥<br><br>
