नन्दीश्वर उवाच॥ <br>
एकादशवतारान्वै शृण्वथो शांकरान्वरान् ॥ <br>
याञ्छ्रुत्वा न हि बाध्येत बाधासत्यादिसम्भवा ॥१॥ <br>
पुरा सर्वे सुराश्शक्रमुखा दैत्यपराजिताः ॥ <br>
त्यक्त्वामरावतीम्भीत्याऽपलायन्त निजाम्पुरीम् ॥ २ ॥ <br>
दैत्यप्रपीडिता देवा जग्मुस्ते कश्यपा न्तिकम् ॥ <br>
बद्ध्वा करान्नतस्कन्धाः प्रणेमुस्तं सुविह्वलम् ॥ ३ ॥ <br>
सुनुत्वा तं सुरास्सर्व्वे कृत्वा विज्ञप्तिमादरात् ॥ <br>
सर्वं निवेदयामा स्स्वदुःखन्तत्पराजयम् ॥४॥ <br>
ततस्स कश्यपस्तात तत्पिता शिवसक्तधीः ॥ <br>
तदाकर्ण्यामराकं वै दुखितोभून्न चाधिकम् ॥ ५ ॥ <br>
तानाश्वास्य मुनिस्सोऽथ धैर्यमाधाय शान्तधीः ॥ <br>
काशीं जगाम सुप्रीत्या विश्वेश्वरपुरीम्मुने ॥६॥ <br>
गंगाम्भसि ततः स्नात्वा कृत्वा तं विधिमादरात् ॥ <br>
विश्वेश्वरं समानर्च साम्बं सर्वेश्वरम्प्रभुम् ॥७॥ <br>
शिवलिंगं सुसंस्थाप्य चकार विपुलन्तपः ॥ <br>
शम्भुमुद्दिश्य सुप्रीत्या देवानां हितकाम्यया ॥८॥ <br>
महान्कालो व्यतीयाय तपतस्तस्य वै मुनेः ॥ <br>
शिवपादाम्बुजासक्तमनसो धैर्य्यशालिनः ॥९॥ <br>
अथ प्रादुरभूच्छम्भुर्वरन्दातुन्तदर्षये ॥ <br>
स्वपदासक्तमनसे दीनबन्धुस्सतांगतिः ॥ 3.18.१० ॥ <br>
वरम्ब्रूहीति चोवाच सुप्रसन्नो महेश्वरः ॥ <br>
कश्यपं मुनिशार्दूलं स्वभक्तं भक्तवत्सलः ॥ १ १॥ <br>
दृष्ट्वाथ तं महेशानं स प्रणम्य कृताञ्जलिः ॥ <br>
तुष्टाव कश्यपो हृष्टो देवतातः प्रस न्नधीः ॥ १२॥ <br>
कश्यप उवाच ॥ <br>
देवदेव महेशान शरणागतवत्सल ॥ <br>
सर्वेश्वरः परात्मा त्वं ध्यानगम्योद्वयोऽव्ययः ॥ १३॥ <br>
बलनिग्रह कर्ता त्वं महेश्वर सतां गतिः ॥ <br>
दीनबन्धुर्दयासिन्धुर्भक्तरक्षणदक्षधीः ॥ १४॥ <br>
एते सुरास्त्वदीया हि त्वद्भक्ताश्च विशेषतः ॥ <br>
दैत्यैः पराजिताश्चाथ पाहि तान्दुःखितान् प्रभो ॥ १५॥ <br>
असमर्थो रमेशोपि दुःखदस्ते मुहुर्मुहुः ॥ <br>
अतः सुरा मच्छरणा वेदयन्तोऽसुखं च तत् ॥ १६॥ <br>
तदर्थं देवदेवेश देवदुःखविनाशकः ॥ <br>
तत्पूरितुं तपोनिष्ठां प्रसन्नार्थं तवासदम् ॥ १७॥ <br>
शरणं ते प्रपन्नोऽस्मि सर्वथाहं महेश्वर ॥ <br>
कामं मे पूरय स्वामिन्देवदुःखं विनाशय ॥ १८॥ <br>
पुत्रदुःखैश्च देवेश दुःखितोऽहं विशेषतः ॥ <br>
सुखिनं कुरु मामीश सहाय स्त्वन्दिवौकसाम् ॥ १९॥ <br>
भूत्वा मम सुतो नाथ देवा यक्षाः पराजिताः ॥ <br>
दैत्यैर्महाबलैश्शम्भो सुरानन्दप्रदो भव ॥3.18.२०॥ <br>
सदैवास्तु महेशान सर्वलेखसहायकः ॥ <br>
यथा दैत्यकृता बाधा न बाधेत सुरान्प्रभो ॥ २१ ॥ <br>
नंदीश्वर उवाच ॥ <br>
इत्युक्तस्स तु सर्वेशस्तथेति प्रोच्य शंकरः ॥ <br>
पश्यतस्तस्य भगवांस्तत्रैवांतर्दधे हरः ॥२२॥ <br>
कश्यपोऽपि महाहृष्टः स्वस्थानमगमद्द्रुतम् ॥ <br>
देवेशः कथयामास सर्ववृत्तान्तमादरात् ॥ २३ ॥ <br>
ततस्स शंकरश्शर्वस्सत्यं कर्तुं स्वकं वचः ॥ <br>
सुरभ्यां कश्यपाज्जज्ञे एकादशस्वरूपवान् ॥ २४ ॥ <br>
महोत्सवस्तदासीद्वे सर्वं शिवमयं त्वभूत् ॥ <br>
आसन्हृष्टाः सुराश्चाथ मुनिना कश्यपेन च ॥ २५ ॥ <br>
कपाली १ पिंगलो २ भीमो ३ विरूपाक्षो ४ विलोहितः ५ ॥ <br>
शास्ताऽ ६ जपाद ७ हिर्बुध्न्य ८ श्शंभु ९ श्चण्डो १० भवस्तथा ११ ॥ २६ ॥ <br>
एकादशैते रुद्रास्तु सुरभतिनयाः स्मृताः ॥ <br>
देवकार्य्यार्थमुत्पन्नाश्शिवरूपास्सुखास्पदम् ॥ २७ ॥ <br>
ते रुद्राः काश्यपा वीरा महाबलपराक्रमाः ॥ <br>
दैत्याञ्जघ्नुश्च संग्रामे देवसाहाय्यकारिणः ॥ २८ ॥ <br>
तद्रुद्रकृपया देवा दैत्याञ्जित्वा च निर्भयाः ॥ <br>
चक्रु- स्वराज्यं सर्वे ते शक्राद्यास्स्वस्थमानसाः ॥ २९ ॥ <br>
अद्यापि ते महारुद्रास्सर्वे शिवस्वरूपकाः ॥ <br>
देवानां रक्षणार्थाय विराजन्ते सदा दिवि ॥ 3.18.३० ॥ <br>
ऐशान्याम्पुरि ते वासं चक्रिरे भक्तवत्सलाः ॥ <br>
विरमन्ते सदा तत्र नानालीलाविशारदाः ॥ ३१ ॥ <br>
तेषामनुचरा रुद्राः कोटिशः परिकीर्तिताः ॥ <br>
सर्वत्र संस्थितास्तत्र त्रिलोकेष्वभिभागशः ॥ ३२ ॥ <br>
इति ते वर्णितास्तातावताराश्शंकरस्य वै ॥ <br>
एकादशमिता रुद्रास्सर्वलोकसुखावहाः ॥ ३३ ॥ <br>
इदमाख्यानममलं सर्वपापप्रणाशकम् ॥ <br>
धन्यं यशस्यमायुष्यं सर्वकामप्रदायकम् ॥ ३४ ॥ <br>
य इदं शृणुयात्तात श्रावयेद्वै समाहितः ॥ <br>
इह सर्वसुखम्भुक्त्वा ततो मुक्तिं लभेत सः ॥ ३५ ॥ <br>
इति श्रीशिवमहापुराणे तृतीयायां शतरुद्रसंहितायां एकादशावतारवर्णनं नामाष्टादशोऽध्यायः ॥ १८ ॥ <br>
<br>
