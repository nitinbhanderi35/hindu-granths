नन्दीश्वर उवाच॥ <br>
विश्वानरस्सपत्नीकस्तच्छ्रुत्वा नारदेरितम्॥ <br>
तदेवम्मन्यमानोभूद्वज्रपातं सुदारुणम् ॥१॥ <br>
हा हतोस्मीति वचसा हृदयं समताडयत् ॥ <br>
मूर्च्छामवाप महतीं पुत्रशोकसमाकुलः ॥ २ ॥ <br>
शुचिष्मत्यपि दुःखार्त्ता रुरोदातीव दुस्सहम् ॥ <br>
अतिस्वरेण हारावैरत्यन्तं व्याकुलेन्द्रिया ॥३॥ <br>
श्रुत्वार्त्तनादमिति विश्वनरोपि मोहं हित्वोत्थितः किमिति किंत्विति किं किमेतत्॥<br>
उच्चैर्वदन् गृहपतिः क्व स मे बहिस्थः प्राणोन्तरात्मनिलयस्सकलेंद्रियेशः ॥ ४ ॥ <br>
ततो दृष्ट्वा स पितरौ बहुशोकसमावृतौ ॥ <br>
स्मित्वोवाच गृहपस्सबालश्शंकरांशजः ॥५॥ <br>
गृहपतिरुवाच ॥ <br>
हे मातस्तात किं जातं कारणन्तद्वदाधुना ॥ <br>
किमर्थं रुदितोऽत्यर्थं त्रासस्तादृक्कुतो हि वाम् ॥ ६ ॥ <br>
न मां कृतवपुस्त्राणम्भवच्चरणरेणुभिः ॥ <br>
कालः कलयितुं शक्तो वराकीं चिञ्चलाल्पिका ॥७॥ <br>
प्रतिज्ञां शृणुतान्तातौ यदि वान्तनयो ह्यहम् ॥ <br>
करिष्येहं तथा येन मृत्युस्त्रस्तो भविष्यति ॥ ८ ॥ <br>
मृत्युंजयं समाराध्य गर्वज्ञं सर्वदं सताम् ॥ <br>
जपिष्यामि महाकालं सत्यं तातौ वदाम्यहम्॥९॥ <br>
नन्दीश्वर उवाच ॥ <br>
इति श्रुत्वा वचस्तस्य जारितौ द्विजदम्पती॥<br>
अकालमृतवर्षौघैर्गततापौ तदोचतुः ॥3.15.१०॥ <br>
द्विजदम्पती ऊचतुः ॥ <br>
पुनर्ब्रूहि पुनर्ब्रूहि कीदृक्कीदृक् पुनर्वद ॥ <br>
कालः कलयितुन्नालं वराकी चञ्चलास्ति का॥११॥ <br>
आवयोस्तापनाशाय महोपायस्त्वयेरितः ॥ <br>
मृत्युंजयाख्यदेवस्य समाराधनलक्षणः॥१२॥<br>
तद्वच्च शरणं शम्भोर्नातः परतरं हि तत्॥ <br>
मनोरथपथातीत कारिणः पापहारिणः ॥१३॥ <br>
किन्न श्रुतन्त्वया तात श्वेतकेतुं यथा पुरा ॥ <br>
पाशितं कालपाशेन ररक्ष त्रिपुरान्तकः ॥ १४ ॥ <br>
शिलादतनयं मृत्युग्रस्तमष्टाब्दमात्रकम् ॥ <br>
शिवो निजजनञ्चक्रे नन्दिनं विश्वनंदिनम् ॥ १५ ॥ <br>
क्षीरोदमथनोद्भूतं प्रलयानलसन्निभम् ॥ <br>
पीत्वा हलाहलं घोरमरक्षद्भुवनत्रयम् ॥ १६ ॥ <br>
जलंधरं महादर्पं हृतत्रैलोक्यसम्पदम् ॥ <br>
रुचिरांगुष्ठरेखोत्थ चक्रेण निजघान यः ॥ १७ ॥ <br>
य एकेषु निपातोत्थज्वलनैस्त्रिपुरम्पुरा ॥ <br>
त्रैलोक्यैश्वर्यसम्मूढं शोषयामास भानुना ॥ १८ ॥ <br>
कामं दृष्टिनिपातेन त्रैलोक्यविजयोर्जितम् ॥ <br>
निनायानंगपदवीं वीक्ष्यमाणेष्वजादिषु ॥१९॥ <br>
तम्ब्रह्माद्यैककर्तारम्मेघवाहनमच्युतम् ॥ <br>
प्रयाहि पुत्र शरणं विश्वरक्षामणिं शिवम् ॥3.15.२०॥ <br>
नन्दीश्वर उवाच ॥ <br>
पित्रोरनुज्ञाम्प्राप्येति प्रणम्य चरणौ तयोः ॥ <br>
प्रादक्षिण्यमुपावृत्य बह्वाश्वास्य विनिर्ययौ ॥ २१ ॥ <br>
सम्प्राप्य काशीं दुष्प्रापाम्ब्रह्मनारायणादिभिः ॥ <br>
महासंवर्त्तसन्तापहन्त्रीं विश्वेशपालिताम् ॥ २२ ॥ <br>
स्वर्धुन्या हारयष्ट्येव राजिता कण्ठभूमिषु ॥ <br>
विचित्रगुणशालिन्या हरपत्न्या विराजिताम् ॥२३॥ <br>
तत्र प्राप्य स विप्रेशः प्राग्ययौ मणिकर्णिकाम् ॥<br>
तत्र स्नात्वा विधानेन दृष्ट्वा विश्वेश्वरम्प्रभुम् ॥२४॥ <br>
साञ्जलिर्नतशीर्षोऽसौ महानन्दान्वितस्सुधीः ॥ <br>
त्रैलोक्यप्राणसन्त्राणकारिणम्प्रणनाम ह ॥ २५ ॥ <br>
आलोक्यालोक्य तल्लिंगं तुतोष हृदये मुहुः ॥ <br>
परमानंदकंदाढ्यं स्फुटमेतन्न संशयः ॥ २६ ॥ <br>
अहो न मत्तो धन्योस्ति त्रैलोक्ये सचराचरे ॥ <br>
यदद्राक्षिषमद्याहं श्रीमद्विश्वेश्वरं विभुम् ॥ २७ ॥ <br>
मम भाग्योदयायैव नारदेन महर्षिणा ॥ <br>
पुरागत्य तथोक्तं यत्कृतकृत्योस्म्यहन्ततः ॥ २८ ॥ <br>
नन्दीश्वर उवाच ॥ <br>
इत्यानन्दामृतरसैर्विधाय स हि पारणम् ॥ <br>
ततश्शुभेह्नि संस्थाप्य लिंगं सर्व्वहितप्रदम् ॥ २९ ॥ <br>
जग्राह नियमान्घोरान् दुष्करानकृतात्मभिः ॥ <br>
अष्टोत्तरशतैः कुम्भैः पूर्णैर्गंगाम्भसा शुभैः ॥ 3.15.३० ॥ <br>
संस्नाप्य वाससा पूतः पूतात्मा प्रत्यहं शिवम् ॥ <br>
नीलोत्पलमयीम्मालां समर्पयति सोऽन्वहम् ॥ ३१ ॥ <br>
अष्टाधिकसहस्रैस्तु सुमनोभिर्विनिर्मिताम् ॥ <br>
स पक्षे वाथ वा मासे कन्दमूलफलाशनः ॥ ३२ ॥ <br>
शीर्णपर्णाशनैर्धीरः षण्मासं सम्बभूव सः ॥ <br>
षण्मासं वायुभक्षोऽभूत्षण्मासं जल बिन्दुभुक् ॥ ३३ ॥ <br>
एवं वर्षवयस्तस्य व्यतिक्रान्तं महात्मनः ॥ <br>
शिवैकमनसो विप्रास्तप्यमानस्य नारद ॥ ३४ ॥ <br>
जन्मतो द्वादशे वर्षे तद्वचो नारदेरितम् ॥ <br>
सत्यं करिष्यन्निव तमभ्यगात्कुलिशायुधः ॥ ३५ ॥ <br>
उवाच च वरं ब्रूहि दद्मि त्वन्मनसि स्थितम् ॥ <br>
अहं शतक्रतुर्विप्र प्रसन्नोस्मि शुभव्रतैः ॥ ॥। ३६ ॥ <br>
नन्दीश्वर उवाच ॥ <br>
इत्याकर्ण्य महेन्द्रस्य वाक्यम्मुनिकुमारकः ॥ <br>
उवाच मधुरन्धीरः कीर्तयन्मधुराक्षरम् ॥ ३७ ॥ <br>
गृहपतिरुवाच ॥ <br>
मघवन् वृत्रशत्रो त्वां जाने कुलिशपाणिनम् ॥ <br>
नाहं वृणे वरन्त्वत्तश्शंकरो वरदोऽस्ति मे ॥ ३८ ॥ <br>
इन्द्र उवाच ॥ <br>
न मत्तश्शङ्करस्त्वन्यो देवदेवोऽस्म्यहं शिशो ॥ <br>
विहाय बालिशत्वं त्वं वरं याचस्व मा चिरम् ॥३९॥ <br>
गृहपतिरुवाच ॥ <br>
गच्छाहल्यापतेऽसाधो गोत्रारे पाकशासन ॥ <br>
न प्रार्थये पशुपतेरन्यं देवान्तरं स्फुटम् ॥ 3.15.४० ॥ <br>
नन्दीश्वर उवाच ॥ <br>
इति तस्य वचः श्रुत्वा क्रोध संरक्तलोचनः ॥ <br>
उद्यम्य कुलिशं घोरम्भीषयामास बालकम् ॥ ४१ ॥ <br>
स दृष्ट्वा बालको वज्रं विद्युज्ज्वाला समाकुलम् ॥ <br>
स्मरन्नारद वाक्यं च मुमूर्च्छ भयविह्वलः ॥ ४२ ॥ <br>
अथ गौरीपतिश्शम्भुराविरासीत्तपोनुदः ॥ <br>
उत्तिष्ठोत्तिष्ठ भद्रन्ते स्पर्शैस्संजीवयन्निव ॥ ४३ ॥ <br>
उन्मील्य नेत्रकमले सुप्ते इव दिनक्षये ॥ <br>
अपश्यदग्रे चोत्थाय शम्भुमर्कशताधिकम् ॥४४॥ <br>
भाले लोचनमालोक्य कण्ठे कालं वृषध्वजम्॥ <br>
वामाङ्गसन्निविष्टाद्रितनयं चन्द्रशेखरम्॥४५॥ <br>
कपर्द्देन विराजन्तं त्रिशूलाजगवायुधम्॥ <br>
स्फुरत्कर्पूरगौरांगं परिणद्ध गजाजिनम्॥४६॥<br>
परिज्ञाय महादेवं गुरुवाक्यत आगमात्॥<br>
हर्षबाष्पाकुलासन्नकण्ठरोमाञ्चकञ्चुकः ॥४७॥ <br>
क्षणं च गिरिवत्तस्थौ चित्रकूटत्रिपुत्रकः ॥ <br>
यथा तथा सुसम्पन्नो विस्मृत्यात्मानमेव च॥४८॥<br>
न स्तोतुं न नमस्कर्तुं किञ्चिद्विज्ञप्तिमेव च ॥ <br>
यदा स न शशाकालं तदा स्मित्वाह शङ्करः ॥ ४९ ॥ <br>
ईश्वर उवाच ॥ <br>
शिशो गृहपते शक्राद्वज्रोद्यतकरादहो ॥ <br>
ज्ञात भीतोऽसि मा भैषीर्जिज्ञासा ते मया कृता ॥ 3.15.५० ॥ <br>
मम भक्तस्य नो शक्रो न वज्रं चान्तकोऽपि च ॥ <br>
प्रभवेदिन्द्ररूपेण मयैव त्वम्विभीषितः ॥५१॥ <br>
वरन्ददामि ते भद्र त्वमग्निपदभाग्भव ॥ <br>
सर्वेषामेव देवानां वरदस्त्वं भविष्यसि ॥५२॥ <br>
सर्वेषामेव भूतानां त्वमग्नेऽन्तश्चरो भव॥<br>
धर्मराजेन्द्रयोर्मध्ये दिगीशो राज्यमाप्नुहि॥५३॥ <br>
त्वयेदं स्थापितं लिंगं तव नाम्ना भविष्यति॥ <br>
अग्नीश्वर इति ख्यातं सर्वतेजोविबृंहणम् ॥५४॥<br>
अग्नीश्वरस्य भक्तानां न भयं विद्युदग्निभिः ॥ <br>
अग्निमांद्यभयं नैव नाकालमरणं क्वचित् ॥ ५५ ॥ <br>
अग्नीश्वरं समभ्यर्च्य काश्यां सर्वसमृद्धिदम् ॥ <br>
अन्यत्रापि मृतो दैवाद्वह्निलोके महीयते ॥५६॥ <br>
नन्दीश्वर उवाच ॥ <br>
इत्युक्तानीय तद्बन्धून्पित्रोश्च परिपश्यतोः॥<br>
दिक्पतित्वेऽभिषिच्याग्निं तत्र लिंगे शिवोऽविशत् ॥५७॥ <br>
इत्थमग्न्यवतारस्ते वर्णितो मे जनार्दनः ॥ <br>
नाम्ना गृहपतिस्तात शंकरस्य परात्मनः ॥५८॥ <br>
चित्रहोत्रपुरी रम्या सुखदार्चिष्मती वरा ॥ <br>
जातवेदसि ये भक्ता ते तत्र निवसन्ति वै ॥ ५९ ॥ <br>
अग्निप्रवेशं ये कुर्य्युर्दृढसत्त्वा जितेन्द्रियाः ॥ <br>
स्त्रियो वा सत्त्वसम्पन्नास्ते सर्व्वेप्यग्नितेजसः ॥3.15.६०॥ <br>
अग्निहोत्ररता विप्राः स्थापिता ब्रह्मचारिणः ॥ <br>
पश्चानिवर्त्तिनोऽप्येवमग्निलोकेग्निवर्चसः ॥६१॥ <br>
शीते शीतापनुत्त्यै यस्त्वेधोभारान्प्रयच्छति ॥ <br>
कुर्य्यादग्नीष्टिकां वाथ स वसेदग्निसन्निधौ ॥ ६२ ॥ <br>
अनाथस्याग्निसंस्कारं यः कुर्य्याच्छ्रद्धयान्वितः ॥ <br>
अशक्तः प्रेरयेदन्यं सोग्निलोके महीयते ॥ ६३ ॥ <br>
अग्निरेको द्विजातीनां निश्श्रेयसकरः परः ॥ <br>
गुरुर्देवो व्रतं तीर्थं सर्वमग्निर्विनिश्चितम् ॥ ६४ ॥ <br>
अपावनानि सर्वाणि वह्निसंसर्गतः क्षणात् ॥ <br>
पावनानि भवन्त्येव तस्माद्यः पावकः स्मृतः॥६५॥ <br>
अन्तरात्मा ह्ययं साक्षान्निश्चयो ह्याशुशुक्षणिः ॥ <br>
मांसग्रासान्पचेत्कुक्षौ स्त्रीणां नो मांसपेशिकाम् ॥६६॥ <br>
तैजसी शाम्भवी मूर्त्तिः प्रत्यक्षा दहनात्मिका ॥ <br>
कर्त्री हर्त्री पालयित्री विनैतां किं विलोक्यते ॥६७॥ <br>
चित्रभानुरयं साक्षान्नेत्रन्त्रिभुवनेशितुः ॥ <br>
अन्धे तमोमये लोके विनैनं कः प्रकाशनः ॥ ६८ ॥ <br>
धूपप्रदीपनैवेद्यपयोदधिघृतैक्षवम् ॥ <br>
एतद्भुक्तं निषेवन्ते सर्वे दिवि दिवौकसः ॥६९॥ <br>
इति श्रीशिवमहापुराणे तृतीयायां शतरुद्रसंहितायां गृहपत्यवतारवर्णनं नाम पञ्चदशोऽध्यायः ॥ १५ ॥ <br>
<br>
