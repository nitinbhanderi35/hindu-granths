नन्दीश्वर उवाच ॥ <br>
यक्षेश्वरावतारं च शृणु शंभोर्मुनीश्वर ॥ <br>
गर्विणं गर्वहन्तारं सताम्भक्तिविवर्द्धनम् ॥ १ ॥ <br>
पुरा देवाश्च दैत्याश्च पीयूषार्थम्महाबलाः ॥ <br>
क्षीरोदधिं ममन्थुस्ते सुकृत स्वार्थ सन्धयः ॥ २ ॥ <br>
मथ्यमानेऽमृते पूर्वं क्षीराब्धेस्सुरदानवैः ॥ <br>
अग्नेः समुत्थितं तस्माद्विषं कालानलप्रभम् ॥ ३ ॥ <br>
तं दृष्ट्वा निखिला देवा दैत्याश्च भयविह्वलाः ॥ <br>
विद्रुत्य तरसा तात शंभोस्ते शरणं ययुः ॥ ४ ॥ <br>
दृष्ट्वा तं शंकरं सर्वे सर्वदेवशिखामणिम् ॥ <br>
प्रणम्य तुष्टुवुर्भक्त्या साच्युता नतमस्तकाः ॥ ५ ॥ <br>
ततः प्रसन्नो भगवाच्छङ्करो भक्तवत्सलः ॥ <br>
पपौ विषं महाघोरं सुरासुरगणार्दनम् ॥ ६ ॥ <br>
पतिं तं विषमं कण्ठे निदधे विषमुल्बणम् ॥ <br>
रेजेतेनाति स विभुर्नीलकण्ठो बभूव ह ॥ ७ ॥ <br>
ततः सुरा सुरगणा ममन्थुः पुनरेव तम् ॥ <br>
विषदाहविनिर्मुक्ताः शिवानुग्रहतोऽखिलाः ॥ ८ ॥ <br>
तातो बहूनि रत्नानि निस्सृतानि ततो मुने ॥ <br>
अमृतं च पदार्थं हि सुरदानवयोर्मुने ॥ ९ ॥ <br>
तत्पपुः केवलन्देवा नासुराः कृपया हरेः ॥ <br>
ततो बभूव सुमहद्रत्नं तेषां मिथोऽकदम् ॥ 3.16.१० ॥ <br>
द्वन्द्वयुद्धम्बभूवाथ देवदानवयोर्मुने ॥ <br>
तत्र राहुभयाच्चन्द्रो विदुद्राव तदर्दितः ॥ ११ ॥ <br>
जगाम सदनं शंभोः शरणम्भय विह्वलः ॥ <br>
सुप्रणम्य च तुष्टाव पाहिपाहीति संवदन् ॥ १२ ॥ <br>
ततस्सतामभयदः शंकरो भक्तवत्सलः ॥ <br>
दध्रे शिरसि चन्द्रं स विभुश्शरणमागतम् ॥ १३ ॥ <br>
अथागतस्तदा राहुस्तुष्टाव सुप्रणम्य तम् ॥ <br>
शंकरं सकलाधीशं वाग्भिरिष्टाभिरादरात् ॥ १४ ॥ <br>
शंभुस्तन्मतमाज्ञाय तच्छिरांस्यच्युतेन ह ॥ <br>
पुरा छिन्नानि वै केतुसंज्ञानि निदधे गले ॥ १५॥ <br>
ततो युद्धेऽसुराः सर्वे देवैश्चैव पराजिताः ॥ <br>
पीत्वाऽमृतं सुरास्सर्व्वे जयम्प्रापुर्महाबलाः ॥ १६॥ <br>
विष्णुप्रभृतयः सर्व्वे बभूवुश्चातिगर्विताः ॥ <br>
बलानि चांकुरंतोन्तश्शिवमायाविमोहिताः ॥ १७॥ <br>
ततस्स शंकरो देवः सर्वाधीशोथ गर्वहा ॥ <br>
यक्षो भूत्वा जगामाशु यत्र देवाः स्थिता मुने ॥ १८॥ <br>
सर्वान्दृष्ट्वाच्युतमुखान्देवान्यक्षपतिस्स वै ॥ <br>
महागर्वाढ्यमनसा महेशाः प्राह गर्वहा ॥ १९॥ <br>
यक्षेश्वर उवाच ॥ <br>
किमर्थं संस्थिता यूयमत्र सर्वे सुरा मिथः ॥ <br>
किमु काष्ठाखिलम्ब्रूत कारणं मेनुपृच्छते ॥3.16.२०॥ <br>
देवा ऊचुः ॥ <br>
अभूदत्र महान्देव रणः परमदारुणः ॥ <br>
असुरा नाशितास्सर्वेऽवशिष्टा विद्रुता गताः ॥२१॥ <br>
वयं सर्वे महावीरा दैत्यघ्ना बलवत्तराः ॥ <br>
अग्रेस्माकं कियन्तस्ते दैत्य क्षुद्रबलास्सदा ॥ २२ ॥ <br>
नन्दीश्वर उवाच ॥ <br>
इति श्रुत्वा वचस्तेषां सुराणां गर्वगर्भितम् ॥ <br>
गर्वहासौ महादेवो यक्षरूपो वचोऽब्रवीत् ॥ २३ ॥ <br>
यक्षेश्वर उवाच ॥<br>
हे सुरा निखिला यूयं मद्वचश्शृणुतादरात् ॥ <br>
यथार्थं वच्मि नासत्यं सर्वगर्वापहारकम् ॥ २४ ॥ <br>
गर्व्वमेनं न कुरुत कर्त्ता हर्त्ताऽपरः प्रभुः ॥ <br>
विस्मृताश्च महेशानं कथयध्वम्वृथाबलाः ॥ २५ ॥ <br>
युष्माकञ्चेत्स हि मदो जानतां स्वबलम्महत् ॥<br>
मत्स्थापितं तृणमिदं छिन्त स्वास्त्रैश्च तैस्सुराः ॥ २६ ॥ <br>
नन्दीश्वर उवाच ॥ <br>
इत्युक्त्वैकतृणन्तेषां निचिक्षेप पुरस्ततः ॥<br>
जह्रे सर्वमदं यक्षरूप ईशस्सतांगतिः ॥२७॥ <br>
अथ सर्वे सुरा विष्णुप्रमुखा वीरमानिनः ॥ <br>
कृत्वा स्वपौरुषन्तत्र स्वायुधानि विचिक्षिपुः ॥२८॥ <br>
तत्रासन् विफलान्याशु तान्यस्त्राणि दिवौकसाम् ॥ <br>
शिवप्रभावतस्तेषां मूढगर्वापहारिणः ॥ २९ ॥ <br>
अथासीत्तु नभोवाणी देवविस्मयहारिणी ॥ <br>
यक्षोऽयं शंकरो देवाः सर्वगर्वापहारकः ॥3.16.३०॥ <br>
कर्ता हर्त्ता तथा भर्त्ताऽयमेव परमेश्वरः ॥ <br>
एतद्बलेन वलिनो जीवाः सर्वेऽन्यथा न हि ॥ ३१ ॥ <br>
अस्य मायाप्रभावाद्वै मोहिताः स्वप्रभुं शिवम् ॥ <br>
मदतो बुबुधु नैवाद्यापि बोधतनुम्प्रभुम् ॥ ३२ ॥ <br>
नन्दीश्वर उवाच ॥ <br>
इति श्रुत्वा नभोवाणीं बुबुधुस्ते गतस्मयाः ॥ <br>
यक्षेश्वरम्प्रणेमुश्च तुष्टुवुश्च तमीश्वरम् ॥ ३३ ॥<br>
देवा ऊचुः ॥ <br>
देवदेव महादेव सर्वगर्वापहारक॥<br>
यक्षेश्वरमहालील माया तेत्यद्भुता प्रभो॥३४॥<br>
मोहिता माययाद्यापि तव यक्षस्वरूपिणः ॥<br>
सगर्वमभिभाषन्तस्त्वत्पुरो हि पृथङ्मयाः॥३५॥<br>
इदानीं ज्ञानमायातन्तवैव कृपया प्रभो॥<br>
कर्ता हर्ता च भर्ता च त्वमेवान्यो न शंकर ॥३६॥ <br>
त्वमेव सर्वशक्तीनां सर्वेषां हि प्रवर्तकः ॥ <br>
निवर्तकश्च सर्वेशः परमात्माव्ययोऽद्वयः ॥ ३७ ॥ <br>
यक्षेश्वरस्वरूपेण सर्वेषां नो मदो हृतः ॥ <br>
इतो मन्यामहे तत्तेनुग्रहो हि कृपालुना ॥ ३८ ॥ <br>
अथो स यक्षनाथोऽनुगृह्य वै सकलान् सुरान् ॥<br>
विबोध्य विविधैर्वाक्यैस्तत्रैवान्तरधीयत ॥ ३९ ॥ <br>
इत्थं स वर्णितः शम्भोरवतारः सुखावहः ॥ <br>
यक्षेश्वराख्यस्सुखदस्सतान्तुष्टोऽभयंकरः ॥ 3.16.४० ॥ <br>
इदमाख्यानममलं सर्वगर्वापहारकम् ॥ <br>
सतां सुशान्तिदन्नित्यं भुक्तिमुक्तिप्रदं नृणाम् ॥ ४१ ॥<br>
य इदं शृणुयाद्भक्त्या श्रावयेद्वा सुधीः पुमान् ॥ <br>
सर्वकामानवाप्नोति ततश्च लभते गतिम् ॥४२॥ <br>
इति श्रीशिवमहापुराणे तृतीयायां शतरुद्रसंहितायां यक्षेश्वरावतारवर्णनं नाम षोडशोध्यायः ॥ १६॥ <br>
<br>
