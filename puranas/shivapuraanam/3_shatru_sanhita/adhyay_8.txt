अथ भैरवावतारमाह ।। <br>
नन्दीश्वर उवाच।।<br>
सनत्कुमार सर्व्वज्ञ शृणु त्वं भैरवीं कथाम् ।। <br>
यस्याः श्रवणमात्रेण शैवी भक्तिर्दृढा भवेत् ।। १ ।। <br>
भैरवः पूर्णरूपो हि शंकरस्य परात्मनः ।। <br>
मूढास्तं वै न जानन्ति मोहिताश्शिवमायया ।।२।। <br>
सनत्कुमार नो वेत्ति महिमानं महेशितुः।। <br>
चतुर्भुजोऽपि विष्णुर्वै चतुर्व्वक्त्रोऽपि वै विधिः ।। ।।३।। <br>
चित्रमत्र न किञ्चिद्वै दुर्ज्ञेया खलु शाम्भवी ।। <br>
तया संमोहितास्सर्वे नार्चयन्त्यपि तम्परम् ।। ४ ।। <br>
वेद चेद्यदि वात्मानं स एव परमेश्वरः ।। <br>
तदा विहन्ति ते सर्व्वे स्वेच्छया न हि केऽपि तम्।।५।।<br>
सर्व्वगोऽपि महेशानो नेक्ष्यते मूढबुद्धिभिः।।<br>
देववद् बुध्यते लोके योऽतीतो मनसां गिराम् ।।६।। <br>
अत्रेतिहासं वक्ष्येऽहं परमर्षे पुरातनम् ।। <br>
शृणु तं श्रद्धया तात परमं ज्ञानकारणम् ।। ७ ।। <br>
मेरुशृङ्गेऽद्भुते रम्ये स्थितम्ब्रह्माणमीश्वरम्।।<br>
जग्मुर्देवर्षयः सर्व्वे सुतत्त्वं ज्ञातुमिच्छया ।।८।। <br>
तत्रागत्य विधिन्नत्वा पप्रच्छुस्ते महादरात् ।।<br>
कृताञ्जलिपुटास्सर्वे नतस्कन्धा मुनीश्वराः ।।९।। <br>
देवर्षय ऊचुः।।<br>
देवदेव प्रजानाथ सृष्टिकृल्लोकनायक ।। <br>
तत्त्वतो वद चास्मभ्यं किमेकं तत्त्वमव्ययम् ।। 3.8.१० ।। <br>
नन्दीश्वर उवाच ।। <br>
स मायया महेशस्य मोहितः पद्मसम्भवः ।। <br>
अविज्ञाय परम्भावं संभावं प्रत्युवाच ह ।।११।। <br>
ब्रह्मोवाच ।। <br>
हे सुरा ऋषयः सर्व्वे सुमत्या शृणुतादरात् ।। <br>
वच्म्यहं परमं तत्त्वमव्ययं वै यथार्थतः ।। १२ ।। <br>
जगद्योनिरहं धाता स्वयम्भूरज ईश्वरः ।। <br>
अनादिभागहं ब्रह्म ह्येक आत्मा निरञ्जनः।।१३।।<br>
प्रवर्तको हि जगतामहमेव निवर्त्तकः ।।<br>
संवर्तको मदधिको नान्यः कश्चित्सुरोत्तमाः ।। १४ ।। <br>
नन्दीश्वर उवाच ।। <br>
तस्यैवं वदतो धातुर्विष्णुस्तत्र स्थितो मुने ।। <br>
प्रोवाच प्रहसन्वाक्यं संक्रुद्धो मोहितोऽजया ।।१५।। <br>
न चैतदुचिता ब्रह्मन्योगयुक्तस्य मूर्खता।।<br>
अविज्ञाय परं तत्त्वं वृथैतत्ते निगद्यते।।१६।। <br>
कर्ता वै सर्वलोकानां परमात्मा परः पुमान्।।<br>
यज्ञो नारायणो देवो मायाधीशः परा गतिः।।१७।।<br>
ममाज्ञया त्वया ब्रह्मन्सृष्टिरेषा विधी यते ।। <br>
जगतां जीवनं नैव मामनादृत्य चेश्वरम् ।।१८।। <br>
एवं त्रिप्रकृतौ मोहात्परस्परजयैषिणौ ।।<br>
प्रोचतुर्निगमांश्चात्र प्रमाणे सर्वथा तनौ ।।१९।।<br>
प्रष्टव्यास्ते विशेषेण स्थिता मूर्तिधराश्च ते ।। <br>
पप्रच्छतुः प्रमाणज्ञानित्युक्त्वा चतुरोऽपि तान्।।3.8.२०।।<br>
विधिविष्णू ऊचतुः।। <br>
वेदाः प्रमाणं सर्व्वत्र प्रतिष्ठा परमामिताः।।<br>
यूयं वदत विश्रब्धं किमेकं तत्त्वमव्ययम्।।२१।।<br>
नन्दीश्वर उवाच।।<br>
इत्याकर्ण्य तयोर्वाचं पुनस्ते हि ऋगादयः।। <br>
अवदंस्तत्त्वतः सर्व्वे संस्मरतो परं प्रभुम्।।२२।।<br>
यदि मान्या वयन्देवौ सृष्टिस्थितिकरौ विभू।। <br>
तदा प्रमाणं वक्ष्यामो भवत्सन्देहभेदकम् ।।२३।।<br>
नन्दीश्वर उवाच।। <br>
श्रुत्युक्तविधिमाकर्ण्य प्रोचतुस्तौ सुरौ श्रुतीः।।<br>
युष्मदुक्तं प्रमाणं नौ किन्तत्त्वं सम्यगुच्यताम्।।२४।।<br>
ऋग्वेद उवाच।।<br>
यदन्तस्स्थानि भूतानि यतस्सर्व्वम्प्रवर्त्तते।।<br>
यदाहुः परमन्तत्त्वं स रुद्रस्त्वेक एव हि ।। २५ ।। <br>
यजुर्वेद उवाच ।। <br>
यो यज्ञैरखिलैरीशो योगेन च समिज्यते ।। <br>
येन प्रमाणं खलु नस्स एकः सर्व्वदृक् छिवः ।।२६।। <br>
सामवेद उवाच ।। <br>
येनेदम्भ्रम्यते विश्वं योगिभिर्यो विचिन्त्यते ।। <br>
यद्भासा भासते विश्वं स एकस्त्र्यम्बकः परः ।।२७।। <br>
अथर्ववेद उवाच ।। <br>
यं प्रपश्यन्ति देवेशम्भक्त्यनुग्रहिणो जनाः ।। <br>
तमाहुरेकं कैवल्यं शंकरं दुःखतः परम् ।। २८ ।। <br>
नन्दीश्वर उवाच ।। <br>
श्रुत्युक्तमिदमाकर्ण्यातीवमायाविमोहितौ ।। <br>
स्मित्वाहतुर्विधिहरी निगमांस्तान्विचेतनौ ।। २९ ।। <br>
विधिहरी ऊचतुः ।। <br>
हे वेदाः किमिदं यूयम्भाषन्ते गतचेतनाः ।। <br>
किञ्जातं वोऽद्य सर्व्वं हि नष्टं सुवयुनं परम् ।। 3.8.३० ।। <br>
कथम्प्रमथनाथोऽसौ रममाणो निरन्तरम् ।। <br>
दिगम्बरः पीतवर्णो शिवया धूलिधूसरः ।। ३१ ।। <br>
विरूपवेषो जटिलो वृषगो व्यालभूषणः ।। <br>
परं ब्रह्मत्वमापन्नः क्व च तत्संगवर्जितम् ।। ३२ ।। <br>
इत्युदीरितमाकर्ण्य प्रणवः सर्वगस्तयोः ।। <br>
अमूर्तो मूर्तिमान्प्रीत्या जृम्भमाण उवाच तौ ।। ३३ ।। <br>
प्रणव उवाच ।। <br>
न हीशो भगवाञ्छक्त्या ह्यात्मनो व्यतिरिक्तया ।। <br>
कदाचिद्रमते रुद्रो लीलारूपधरो हरः ।।३४।। <br>
असौ हि परमेशानस्स्वयंज्योतिस्सनातनः ।। <br>
आनन्दरूपा तस्यैषा शक्तिर्नागन्तुकी शिवा ।। ३५ ।। <br>
नन्दीश्वर उवाच ।। <br>
इत्येवमुक्तोऽपि तदा विधेर्विष्णोश्च वै तदा ।। <br>
नाज्ञानमगमन्नाशं श्रीकण्ठस्यैव मायया ।। ३६ ।। <br>
प्रादुरासीत्ततो ज्योतिरुभयोरन्तरे महत् ।। <br>
पूरयन्निजया भासा द्यावाभूम्योर्यदन्तरम् ।। ३७ ।। <br>
ज्योतिर्मण्डलमध्यस्थो ददृशे पुरुषाकृतिः ।। <br>
विधिक्रतुभ्यां तत्रैव महाद्भुततनुर्मुने ।। ३८ ।। <br>
प्रजज्वालाथ कोपेन ब्रह्मणः पञ्चमं शिरः ।। <br>
आवयोरन्तरे कोऽसौ बिभृयात्पुरुषाकृतिम् ।।३९।। <br>
विधिः संभावयेद्यावत्तावत्स त्रिविलोचनः ।। <br>
दृष्टः क्षणेन च महापुरुषो नीललोहितः ।। 3.8.४० ।। <br>
त्रिशूलपाणिर्भालाक्षो नागोडुपविभूषणः ।। <br>
हिरण्यगर्भस्तं दृष्ट्वा विहसन्प्राह मोहितः ।। ४१६ ।। <br>
ब्रह्मोवाच ।। <br>
नीललोहित जाने त्वां मा भैषीश्चन्द्रशेखर ।। <br>
भालस्थलान्मम पुरा रुद्रः प्रादुरभूद्भवान् ।। ४२ ।। <br>
रोदनाद्रुद्रनामापि योजितोऽसि मया पुरा ।। <br>
मामेव शरणं याहि पुत्र रक्षाङ्करोमि ते ।। ४३ ।। <br>
।। नन्दीश्वर उवाच ।। <br>
अथेश्वरः पद्मयोनेः श्रुत्वा गर्ववतीं गिरम् ।। <br>
चुकोपातीव च तदा कुर्वन्निव लयम्मुने ।। ४४ ।। <br>
स कोपतस्समुत्पाद्य पुरुषं भैरवं क्वचित् ।। <br>
प्रज्वलन्तं सुमहसा प्रीत्या च परमेश्वरः ।।४५।। <br>
ईश्वर उवाच ।। <br>
प्राक्च पंकजजन्मासौ शास्यस्ते कालभैरव ।। <br>
कालवद्राजसे साक्षात्कालराजस्ततो भवान् ।। ४६ ।। <br>
विश्वं भर्तुं समर्थोसि भीषणाद्भैरवः स्मृतः ।। <br>
त्वत्तो भेष्यति कालोऽपि ततस्त्वं कालभैरवः ।। ४७ ।। <br>
आमर्दयिष्यति भवान्रुष्टो दुष्टात्मनो यतः ।। <br>
आमर्दक इति ख्यातिं ततस्सर्वत्र यास्यसि ।।४८।। <br>
यतः पापानि भक्तानां भक्षयिष्यसि तत्क्षणात् ।। <br>
पापभक्षण इत्येव तव नाम भविष्यति ।।४९।। <br>
या मे मुक्तिपुरी काशी सर्व्वाभ्योऽहि गरीयसी ।। <br>
आधिपत्यं च तस्यास्ते कालराज सदैव हि ।।3.8.५०।। <br>
तत्र ये पातकिनरास्तेषां शास्ता त्वमेव हि ।। <br>
शुभाशुभं च तत्कर्म चित्रगुप्तो लिखिष्यति ।।५१।। <br>
नन्दीश्वर उवाच ।। <br>
एतान्वरान्प्रगृह्याथ तत्क्षणात्कालभैरवः ।। <br>
वामांगुलिनखाग्रेण चकर्त च विधेश्शिरः ।। ५२।। <br>
यदंगमपराध्नोति कार्यं तस्यैव शासनम् ।। <br>
अतो येन कृता निन्दा तच्छिन्नम्पञ्चमं शिरः ।।५३।। <br>
अथ च्छिन्नं विधिशिरो दृष्ट्वा भीततरो हरिः ।। <br>
शातरुद्रियमन्त्रैश्च भक्त्या तुष्टाव शङ्करम् ।।५४।। <br>
भीतो हिरण्यगर्भोऽपि जजाप शतरुद्रियम् ।। <br>
इत्थं तौ गतगर्वौ हि संजातौ तत्क्षणान्मुने ।।९९।। <br>
परब्रह्म शिवः साक्षात्सच्चिदानन्दलक्षणः ।। <br>
परमात्मा गुणातीत इति ज्ञानमवापतुः ।। ५६ ।। <br>
सनत्कुमार सर्वज्ञ शृणु मे परमं शुभम् ।। <br>
यावद्गर्वो भवेत्तावज्ज्ञानगुप्तिर्विशेषतः ।। ५७ ।। <br>
त्यक्त्वाभि मानं पुरुषो जानाति परमेश्वरम् ।। <br>
गर्विणं हन्ति विश्वेशो जातो गर्वापहारकः ।।५८।। <br>
अथ विष्णुविधी ज्ञात्वा विगर्वौ परमेश्वरः।। <br>
प्रसन्नोऽभून्महादेवोऽकरोत्तावभयौ प्रभुः ।।५९।। <br>
आश्वास्य तौ महादेवः प्रीतः प्रणतवत्सलः ।। <br>
प्राह स्वां मूर्तिमपरां भैरवन्तं कपर्दिनम् ।।3.8.६०।। <br>
महादेव उवाच ।। <br>
त्वया मान्यो विष्णुरसौ तथा शतधृतिः स्वयम् ।। <br>
कपालम्वैधसम्वापि नीललोहित धारय ।। ।।६१।। <br>
ब्रह्महत्यापनोदाय व्रतं लोकाय दर्शय ।। <br>
चर त्वं सततं भिक्षां कपालव्रतमाश्रितः ।।६२।। <br>
इत्युक्त्वा पश्यतस्तस्य तेजोरूपः शिवोऽब्रवीत् ।। <br>
उत्पाद्य चैकां कन्यान्तु ब्रह्महत्याभिविश्रुताम् ।। ६३ ।। <br>
यावद्वाराणसीन्दिव्याम्पुरीमेषां गमिष्यति ।। <br>
तावत्त्वं भीषणे कालमनुगच्छोग्ररूपिणम् ।। ६४ ।। <br>
सर्वत्र ते प्रवेशोऽस्ति त्यक्त्वा वाराणसीं पुरीम् ।। <br>
वाराणसीं यदा गच्छेत्तन्मुक्तां भव तत्क्षणात् ।। ६५ ।। <br>
नन्दीश्वर उवाच ।। <br>
नियोज्य तामिति तदा ब्रह्महत्यां च ताम्प्रभुः ।। <br>
महाद्भुतश्च स शिवोऽप्यन्तर्धानमगात्ततः ।। ६६ ।। <br>
इति श्रीशिवमहापुराणे तृतीयायां शतरुद्रसंहितायां भैरवावतारवर्णनं नामाष्टमोऽध्यायः ।। ८ ।। <br>
<br>
