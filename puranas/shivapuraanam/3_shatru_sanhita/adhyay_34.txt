नन्दीश्वर उवाच ।। <br>
सनत्कुमार सर्वज्ञ शिवस्य परमात्मनः । । <br>
अवतारं शृणु विभोस्सुनर्तकनटाह्वयम्। । १ । ।<br>
यदा हि कालिका देवी पार्वती हिमवत्सुता ।। <br>
तेपे तपस्तुविमलं वनं गत्वा शिवाप्तये । । २ । । <br>
तदा शिवः प्रसन्नो भूत्तस्यास्सुतपसो मुने । । <br>
तद्वृत्तसुपरीक्षार्थं वरं दातुम्मुदा ययौ ।।३।। <br>
स्वरूपन्दर्शयामास तस्यै सुप्रीतमानसः ।। <br>
वरम्ब्रूहीति चोवाच तां शिवां शंकरो मुने । ।४। । <br>
तच्छ्रुत्वा शम्भुवचनं दृष्ट्वा तद्रूपमुत्तमम् । । <br>
सुजहर्ष शिवातीव प्राह तं सुप्रणम्य सा । ।५। । <br>
पार्वत्युवाच ।। <br>
यदि प्रसन्नो देवेश मह्यं देयो वरो यदि । । <br>
पतिर्भव ममेशान कृपां कुरु ममोपरि ।।६। । <br>
पितुर्गृहे मया सम्यग्गम्यते त्वदनुज्ञया ।। <br>
गन्तव्यम्भवता नाथ मत्पितुः पार्श्वतः प्रभो । ।७।। <br>
याचस्व मान्ततो भिक्षुः ख्यापयंश्च यशः शुभम् ।। <br>
पितुर्मे सफलं सर्वं कुरु प्रीत्या गृहा श्रमम्। । ८। ।<br>
ततो यथोक्तविधिना कर्तुमर्हसि भो प्रभो ।।<br>
विवाहं त्वं महेशान देवानां कार्य्यसिद्धये ।। ९।। <br>
कामं मे पूरय विभो निर्विकारो भवान्सदा । । <br>
भक्तवत्सलनामा हि तव भक्तास्म्यमहं सदा । । 3.34.१० ।। <br>
नन्दीश्वर उवाच ।। <br>
इत्युक्तस्स तया शंभुर्महेशो भक्तवत्सलः ।। <br>
तथास्त्विति वचः प्रोच्यान्तर्हितस्स्वगिरिं ययौ।। ११ ।।<br>
पार्वत्यपि ततः प्रीत्या स्वसखीभ्यां वयोन्विता ।। <br>
जगाम स्वपितुर्गेहं रूपं कृत्वा तु सार्थकम्। । १ २।।<br>
पार्वत्यागमनं श्रुत्वा मेनया स हिमाचलः ।। <br>
परिवारयुतो द्रष्टुं स्वसुतां तां ययौ मुदा।। १ ३।।<br>
दृष्ट्वा तां सुप्रसन्नास्यामानयामासतुर्गृहम् ।। <br>
कारयामासतुः प्रीत्या महानन्दी महोत्सवम्।। १४ ।।. <br>
धनन्ददौ द्विजादिभ्यो मेनागिरिवरस्तथा ।। <br>
मंगलं कारयामास सवेदध्वनिमादरात् ।।१५।। <br>
ततः स्वकन्यया सार्द्धमुवास प्रांगणे मुदा ।। <br>
मेना च हिमवाञ्छैलः स्नातुं गंगां जगाम सः ।।१६।।<br>
एतस्मिन्नन्तरे शम्भुः सुलीलो भक्तवत्सलः।।<br>
सुनर्तकनटो भूत्वा मेनकासन्निधिं ययौ।।१७।।<br>
शृंगं वामे करे धृत्वा दक्षिणे डमरुन्तथा।। <br>
पृष्ठे कन्थां रक्तवासा नृत्यगानविशारदः ।। १८ ।। <br>
ततस्तु नटरूपोऽसौ मेनकाप्रांगणे मुदा ।। <br>
चक्रे स नृत्यं विविधं गानञ्चाति। मनोहरम् ।।१९।। <br>
शृंगञ्च डमरुन्तत्र वादयामास सुध्वनिम् ।। <br>
महोतिं विविधाम्प्रीत्या स चकार मनोहराम् ।।3.34.२०।। <br>
तन्द्रष्टुं नागरास्सर्वे पुरुषाश्च स्त्रियस्तथा ।। <br>
आजग्मुस्सहसा तत्र बाला वृद्धा अपि ध्रुवम्।।२१।। <br>
श्रुत्वा संगीतं तन्दृष्ट्वा सुनृत्यं च मनोहरम्।। <br>
सहसा मुर्मुहुः सर्वे मेनापि च तदा मुने ।।२२।। <br>
ततो मेनाशु रत्नानि स्वर्णपात्रस्थितानि च ।। <br>
तस्मै दातुं ययौ प्रीत्या तदूतिप्री तमानसा ।। २३ ।। <br>
तानि न स्वीचकारासौ भिक्षां चेते शिवां च ताम् ।। <br>
पुनस्तु नृत्यं गानं च कौतुकात्कर्तुमुद्यतः ।। २४ ।। <br>
मेना तद्वचनं श्रुत्वा चुकोपाति सुविस्मिता ।। <br>
भिक्षुकम्भर्त्सयामास बहिष्कर्तुमियेष सा ।। २५ ।। <br>
एतस्मिन्नन्तरे तत्र गंगातो गिरिराड्ययौ ।। <br>
ददर्श पुरतो भिक्षुं प्रांगणस्थं नराकृतिम् ।। २६ ।। <br>
श्रुत्वा मेनामुखाद्वृत्तन्तत्सर्वं सुचुकोप सः ।। <br>
आज्ञां चकारानुचरान्बहिः कर्तुं च भिक्षुकम् ।। २७ ।। <br>
महाग्निमिव दुःस्पर्शं प्रज्वलन्तं सुतेजसम् ।। <br>
न शशाक बहिः कर्तुं कोऽपि तं मुनिसत्तम ।। २८ ।। <br>
ततः स भिक्षुकस्तात नानालीलाविशारदः ।। <br>
दर्शयामास शैलाय स्वप्रभावमनन्तकम् ।। २९ ।। <br>
शैलो ददर्श तन्तत्र विष्णुरूपधरन्द्रुतम् ।। <br>
ततो ब्रह्मस्वरूपं च सूर्य्यरूपं ततः क्षणात् ।। 3.34.३० ।। <br>
ततो ददर्श तं तात रुद्ररूपं महाद्भुतम् ।। <br>
पार्वती सहितं रम्यं विहसन्तं सुतेजसम् ।। ३१ ।। <br>
एवं सुबहुरूपाणि तस्य तत्र ददर्श सः ।। <br>
सुविस्मितो बभूवाशु परमानन्दसंप्लुतः ।। ३२ ।। <br>
अथासौ भिक्षुवर्यो हि तस्मात्तस्याश्च सूतिकृत् ।। <br>
भिक्षां ययाचे दुर्गान्तान्नान्यज्जग्राह किञ्चन ।। ३३ ।। <br>
ततश्चान्तर्दधे भिक्षुस्वरूपः परमेश्वरः ।। <br>
स्वालयं स जगामाशु दुर्गावाक्यप्रणोदितः ।। ३४ ।। <br>
तदा बभूव सुज्ञानं मेनाशैलेशयोरपि ।। <br>
आवां शिवो वञ्चयित्वा गतवान्स्वालयं विभुः ।।३५।। <br>
अस्मै देया स्वकन्येयं पार्वती सुतप स्विनी ।। <br>
एवं विचार्य च तयोः शिवेभक्तिरभूत्परा ।। ३६ ।। <br>
अतो रुद्रो महोतीश्च कृत्वा भक्तमुदावहम् ।। <br>
विवाहं कृतवान्प्रीत्या पार्वत्या स विधानतः ।।३७।। <br>
इति प्रोक्तस्तु ते तात सुनर्तकनटाह्वयः ।। <br>
शिवावतारो हि मया शिवावाक्यप्रपूरकः ।। ३८ ।। <br>
इदमाख्यानमनघं परमं व्याहृतम्मया।। <br>
य एतच्छृणुयात्प्रीत्या स सुखी गतिमाप्नुयात् ।।३९।।<br>
इति श्रीशिवमहापुराणे तृतीयायां शतरुद्रसंहितायां सुनर्तकनटाह्वशिवावतारवर्णनंनाम चतुस्त्रिंशोध्यायः ।।३४।। <br>
<br>
