नंदीश्वर उवाच ॥ <br>
विध्वंसी दक्षयज्ञस्य वीरभद्राह्वयः प्रभो ॥ <br>
अवतारश्च विज्ञेयः शिवस्य परमात्मनः ॥१॥ <br>
सतीचरित्रे कथितं चरितं तस्य कृत्स्नशः ॥ <br>
श्रुतं त्वयापि बहुधा नातः प्रोक्तं सुविस्तरात्॥२॥ <br>
अतः परं मुनिश्रेष्ठ भवत्स्नेहाद्ब्रवीमि तत्॥<br>
शार्दूलाख्यावतारं च शङ्करस्य प्रभोः शृणु॥३॥<br>
सदाशिवेन देवानां हितार्थं रूपमद्भुतम्॥<br>
शारभं च धृतन्दिव्यं ज्वलज्ज्वालासमप्रभम् ॥४॥ <br>
शिवावतारा अमिता सद्भक्तहितकारकाः ॥ <br>
सङ्ख्या न शक्यते कर्तुं तेषां च मुनिसत्तमाः ॥५॥ <br>
आकाशस्य च ताराणां रेणुकानां क्षितेस्तथा ॥ <br>
आसाराणां च वृद्धेन बहुकल्पैः कदापि हि ॥६॥ <br>
सङ्ख्या विशक्यते कर्तुं सुप्राज्ञैर्बहुजन्मभिः ॥ <br>
शिवावताराणां नैव सत्यं जानीहि मद्वचः ॥ ७॥<br>
तथापि च यथाबुद्ध्या कथयामि कथाश्रुतम्॥<br>
चरित्रं शारभं दिव्यं परमैश्वर्य्यसूचकम् ॥ ८ ॥ <br>
जयश्च विजयश्चैव भवद्भिः शापितौ यदा ॥ <br>
तदा दितिसुतौ द्वौ तावभूतां कश्यपान्मुने ॥ ९ ॥ <br>
हिरण्यकशिपुश्चाद्यो हिरण्याक्षोऽनुजो बली ॥ <br>
देवर्षिपार्षदौ जातौ तौ द्वावपि दितेस्सुतौ ॥ 3.10.१० ॥ <br>
पृथ्व्युद्धारे विधात्रा व प्रार्थितो हि पुरा प्रभुः ॥ <br>
हिरण्याक्षं जघानासौ विष्णुर्वाराहरूपधृक् ॥१ १॥ <br>
तं श्रुत्वा भ्रातरं वीरं निहतं प्राणसन्निभम् ॥ <br>
चुकोप हरयेऽतीव हिरण्यकशिपुर्मुने ॥ १२ ॥ <br>
वर्षाणामयुतं तप्त्वा ब्रह्मणो वरमाप सः ॥ <br>
न कश्चिन्मारयेन्मां वै त्वत्सृष्टाविति तुष्टतः ॥ १३ ॥<br>
शोणिताख्यपुरं गत्वा देवानाहूय सर्वतः ॥ <br>
त्रिलोकीं स्ववशे कृत्वा चक्रे राज्यमकण्टकम् ॥ १४ ॥ <br>
देवर्षिकदनं चक्रे सर्वधर्म विलोपकः ॥ <br>
द्विजपीडाकरः पापी हिरण्यकशिपुर्मुने ॥ १५ ॥ <br>
प्रह्लादेन स्वपुत्रेण हरिभक्तेन दैत्यराट् ॥ <br>
यदा विद्वेषमकरोद्धरिर्वैरं विशेषतः ॥ १६ ॥ <br>
सभास्तम्भात्तदा विष्णुरभूदाविर्द्रुतम्मुने ॥ <br>
सन्ध्यायां क्रोधमापन्नो नृसिंहवपुषा ततः ॥ १७ ॥ <br>
सर्वथा मुनिशार्दूल करालं नृहरेर्व्वपुः ॥ <br>
प्रजज्वालातिभयदं त्रासयन्दैत्यसत्तमान् ॥ १८ ॥ <br>
नृसिंहेन तदा दैत्या निहताश्चैव तत्क्षणम् ॥ <br>
हिरण्यकशिपुश्चाथ युद्धञ्चक्रे सुदारुणम् ॥ १९ ॥ <br>
महायुद्धं तयोरासीन्मुहूर्त्तम्मुनिसत्तमाः ॥ <br>
विकरालं च भयदं सर्वेषां रोमहर्षणम् ॥ 3.10.२० ॥ <br>
सायं चकर्ष देवेशो देहल्यां दैत्यपुङ्गवम् ॥ <br>
व्योम्नि देवेषु पश्यत्सु नृसिंहश्च रमेश्वरः ॥ २१ ॥ <br>
अथोत्संगे च तं कृत्वा नखैस्तदुदरन्द्रुतम् ॥ <br>
विदार्य मारयामास पश्यतां त्रिदिवौकसाम् ॥ २२ ॥ <br>
हते हिरण्यकशिपौ नृसिंहे नैव विष्णुना॥<br>
जगत्स्वास्थ्यन्तदा लेभे न वै देवाविशेषतः ॥२३॥<br>
देवदुन्दुभयो नेदुः प्रह्लादो विस्मयं गतः॥<br>
लक्ष्मीश्च विस्मयं प्राप्ता रूपं दृष्ट्वाऽद्भुतं हरेः ॥२४॥ <br>
हतो यद्यपि दैत्येन्द्रस्तथापि न पुरं सुखम् ॥ <br>
ययुर्देवा नृसिंहस्य ज्वाला सा न निवर्तिता ॥ २५ ॥ <br>
तया च व्याकुलं जातं सर्वं चैव जगत्पुनः ॥ <br>
देवाश्च दुःखमापन्नाः किम्भविष्यति वा पुनः ॥२६॥ <br>
इत्येवं च वदन्तस्ते भयादूदूरमुपस्थि ताः ॥ <br>
नृसिंहक्रोधजज्वालाव्याकुलाः पद्मभूमुखाः ॥ २७ ॥ <br>
प्रह्रादं प्रेषयामासुस्तच्छान्त्यै निकटं हरेः ॥ <br>
सर्वान्मिलित्वा प्रह्लादः प्रार्थितो गतवांस्तदा ॥२८॥ <br>
उरसाऽऽलिंगयामास तं नृसिंहः कृपानिधिः ॥ <br>
हृदयं शीतलं जातं रुड्ज्वाला न निवर्त्तिता ॥ २९ ॥ <br>
तथापि न निवृता रुड्ज्वाला नरहरेर्यदा ॥ <br>
इष्टं प्राप्तास्ततो देवाश्शंकर शरणं ययुः ॥ 3.10.३० ॥ <br>
तत्र गत्वा सुरास्सर्वे ब्रह्माद्या मुनय स्तथा ॥ <br>
शंकरं स्तवयामासुर्लोकानां सुखहेतवे ॥ ३१ ॥ <br>
देवा ऊचुः ॥ <br>
देवदेव महादेव शरणागतवत्सल ॥ <br>
पाहि नः शरणापन्ना न्सर्वान्देवाञ्जगन्ति च ॥ ३२ ॥ <br>
नमस्तेऽस्तु नमस्तेऽस्तु नमस्तेऽस्तु सदाशिव ॥ <br>
पूर्वं दुःखं यदा जातं तदा ते रक्षिता वयम् ॥३३॥ <br>
समुद्रो मथितश्चैव रत्नानां च विभागशः ॥ <br>
कृते देवैस्तदा शंभो गृहीतं गरलन्त्वया ॥ ३४ ॥ <br>
रक्षिताः स्म तदा नाथ नीलकण्ठ इति श्रुतः ॥ <br>
विषं पास्यसि नो चेत्त्वं भस्मीभूतास्तदाखिलाः ॥ ३५ ॥ <br>
प्रसिद्धं च यदा यस्य दुःखं च जायते प्रभो ॥ <br>
तदा त्वन्नाममात्रेण सर्वदुःखं विलीयते ॥ ३६ ॥ <br>
इदानीं नृहरिज्वालापीडितान्नस्सदाशिव ॥ <br>
तां त्वं शमयितुं देव शक्तोऽसीति सुनिश्चितम् ॥ ३७ ॥ <br>
नन्दीश्वर उवाच ॥ <br>
इति स्तुतस्तदा देवैश्शंकरो भक्तवत्सलः ॥ <br>
प्रत्युवाच प्रसन्नात्माऽभयन्दत्त्वा परप्रभुः ॥ ३८ ॥ <br>
शंकर उवाच ॥ <br>
स्वस्थानं गच्छत सुरास्सर्व्वे ब्रह्मादयोऽभयाः ॥ <br>
शमयिष्यामि यद्दुःखं सर्वथा हि व्रतम्मम ॥ ३९ ॥ <br>
गतो मच्छरणं यस्तु तस्य दुःखं क्षयं गतम् ॥ <br>
मत्प्रियः शरणापन्नः प्राणेभ्योऽपि न संशयः ॥3.10.४०॥ <br>
नन्दीश्वर उवाच॥<br>
इति श्रुत्वा तदा देवा ह्यानन्दम्परमं गताः ॥ <br>
यथागतं तथा जग्मुस्स्मरन्तश्शंकरं मुदा ॥ ४१ ॥ <br>
इति श्रीशिवमहापुराणे तृतीयायां शतरुद्रसंहितायां शार्दूलावतारे नृसिंहचरितवर्णनं नाम दशमोऽध्यायः ॥ १० ॥ <br>
<br>
