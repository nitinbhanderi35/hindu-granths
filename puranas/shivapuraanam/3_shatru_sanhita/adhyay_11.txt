नंदीश्वर उवाच ।। <br>
एवमभ्यर्थितो देवैर्मतिं चक्रे कृपा लयः ।। <br>
महातेजो नृसिंहाख्यं संहर्त्तुं परमेश्वरः ।। १ ।। <br>
तदूर्द्ध्वं स्मृतवान्रुद्रो वीरभद्रम्महाबलम् ।। <br>
आत्मनो भैरवं रूपं प्राह प्रलयकारकम् ।। २ ।। <br>
आजगाम ततस्सद्यो गणानामग्रणीर्हसन् ।। <br>
साट्टहासैर्गणवरैरुत्पतद्भिरितस्ततः ।। ३ ।। <br>
नृसिंहरूपैरत्युग्रैः कोटिभिः परिवारितः ।। <br>
माद्यद्भिरभितो वीरैर्नृत्यद्भिश्च मुदान्वितैः ।। ४ ।। <br>
क्रीडद्भिश्च महावीरैर्ब्रह्माद्यैः कन्दुकैरिव ।। <br>
अदृष्टपूर्वैरन्यैश्च वेष्टितो वीरवन्दितः ।।५।। <br>
कल्पान्तज्वलनज्वालो विलसल्लोचनत्रयः ।। <br>
अशस्त्रो हि जटाजूटी ज्वलद्बालेन्दुमण्डितः ।।६।। <br>
बालेन्दुवलया कारतीक्ष्णदंष्ट्रांकुरद्वयः ।। <br>
आखण्डलधनुःखण्डसंनिभभ्रूलतान्वितः ।।७।। <br>
महाप्रचण्डहुङ्कारबधिरीकृतदिङ्मुखः ।। <br>
नीलमेघाञ्जन श्यामो भीषणः श्मश्रुलोद्भुतः ।। ८ ।। <br>
वाद्यखण्डमखण्डाभ्यां भ्रामयंस्त्रिशिखं मुहुः ।। <br>
वीरभद्रोऽपि भगवान्वरशक्तिविजृम्भितः ।। ९ ।। <br>
स्वयं विज्ञापयामास किमत्र स्मृतिकारणम् ।। <br>
आज्ञापय जगत्स्वामिन् प्रसादः क्रियताम्मयि ।। 3.11.१० ।। <br>
नन्दीश्वर उवाच ।। <br>
इत्याकर्ण्य महेशानो वीरभद्रोक्तमादरात् ।। <br>
विलोक्य वचनम्प्रीत्या प्रोवाच खल दण्डधृक् ।। ११ ।। <br>
।। शंकर उवाच ।।<br>
अकाले भयमुत्पन्नं देवानामपि भैरवम् ।। <br>
ज्वलितस्य नृसिंहाग्निश्शमयैनं दुरासदम् ।।१२।। <br>
सान्त्वयन्बोधयादौ तं तेन किन्नोपशाम्यति ।। <br>
ततो मत्परमं भावं भैरवं सम्प्रदर्शय ।। १३ ।। <br>
सूक्ष्मं संहृत्य सूक्ष्मेण स्थूलं स्थूलेन तेजसा ।। <br>
वक्त्रमानाय कृत्तिं च वीरभद्र ममाज्ञया ।। १४ ।। <br>
नन्दीश्वर उवाच ।। <br>
इत्यादिष्टो गणाध्यक्षो प्रशान्तं वपुरास्थितः।। <br>
जगाम रंहसा तत्र यत्रास्ते नरकेसरी ।। १५ ।। <br>
ततस्तम्बोधयामास वीरभद्रो हरो हरिम् ।। <br>
उवाच वाक्यमीशानः पितापुत्रमिवौरसम् ।। १६ ।। <br>
वीरभद्र उवाच ।। <br>
जगत्सुखाय भगवन्नवतीर्णोसि माधव ।। <br>
स्थित्यर्थं त्वं प्रयुक्तोऽसि परेशः परमेष्ठिना ।।१७।। <br>
जन्तुचक्रं भगवता प्रच्छिन्नं मत्स्यरूपिणा ।। <br>
पुच्छेनैव समाबध्य भ्रमन्नेकार्णवे पुरा।।१८।।<br>
बिभर्षि कर्मरूपेण वाराहेणोद्धृता मही ।। <br>
अनेन हरिरूपेण हिरण्यकशिपुर्हतः ।।१९।।<br>
वामनेन बलिर्बद्धस्त्वया विक्रमता पुनः ।। <br>
त्वमेव सर्व्वभूतानां प्रभवः प्रभुरव्ययः ।।3.11.२०।।<br>
यदायदा हि लोकस्य दुःखं किञ्चित्प्रजायते ।। <br>
तदातदावतीर्णस्त्वं करिष्यसि निरामयम्।।२१।।<br>
नाधिकस्त्वत्समोऽप्यस्ति हरे शिवपरायणः ।। <br>
त्वया वेदाश्च धर्माश्च शुभमार्गे प्रतिष्ठिताः ।।२२।। <br>
यदर्थमवतारोऽयं निहतस्स हि दानवः ।। <br>
हिरण्यकशिपुश्चैव प्रह्लादोऽपि सुरक्षितः ।।२३।। <br>
अतीव घोरं भगवन्नरसिंहवपुस्तव ।। <br>
उपसंहर विश्वात्मंस्त्वमेव मम सन्निधौ ।।२४।। <br>
नन्दीश्वर उवाच ।। <br>
इत्युक्तो वीरभद्रेण नृसिंहः शान्तया गिरा ।। <br>
ततोऽधिकं महाघोरं कोपञ्चक्रे महामदः ।। २५ ।। <br>
उवाच च महाघोरं कठिनं वचनन्तदा ।। <br>
वीरभद्रम्महावीरं दंष्ट्राभिर्भीषयन्मुने ।। २६ ।। <br>
नृसिंह उवाच ।। <br>
आगतोसि यतस्तत्र गच्छ त्वम्मा हितं वद ।। <br>
इदानीं संहरिष्यामि जगदेतच्चराचरम् ।। २७ ।। <br>
संहर्तुर्न हि संहारः स्वतो वा परतोऽपि वा ।। <br>
शासितम्मम सर्व्वत्र शास्ता कोऽपि न विद्यते ।।२८।। <br>
मत्प्रसादेन सकलमभयं हि प्रवर्त्तते ।। <br>
अहं हि सर्वशक्तीनां प्रवर्तकनिवर्तकः ।। २९ ।। <br>
यद्यद्विभूतिमत्सत्त्वं श्रीमदूर्जितमेव वा ।। <br>
तत्तद्विद्धि गणाध्यक्ष मम तेजोविजृम्भितम् ।। 3.11.३० ।। <br>
देवतापरमार्थज्ञं मामेव परमम्विदुः ।। <br>
मदंशाश्शक्तिसम्पन्ना ब्रह्मशक्रादयस्सुराः ।।३१।। <br>
मन्नाभिकमलाज्जातः पुरा ब्रह्मा जगत्करः ।। <br>
सर्वाधिकस्स्वतन्त्रश्च कर्ता हर्ताखिलेश्वरः ।।३२।। <br>
इदन्तु मत्परं तेजः किं पुनः श्रोतुमिच्छसि ।।<br>
अतो मां शरणम्प्राप्य गच्छ त्वं विगतज्वरः ।। ३३ ।। <br>
अवेहि परमं भावमिदम्भूतं गणेश्वर ।। <br>
मामकं सकलं विश्वं सदेवासुरमानुषम् ।।३४।। <br>
कालोऽस्म्यहं लोकविनाशहेतुर्लोकान्समाहर्तुमहम्प्रवृत्तः ।। <br>
मृत्योर्मृत्युं विद्धि मां वीरभद्र जीवन्त्येते मत्प्रसादेन देवाः ।३५।। <br>
नन्दीश्वर उवाच ।। ।। <br>
साहङ्कारं वचः श्रुत्वा हरेरमितविक्रमः ।। <br>
विहस्योवाच सावज्ञन्ततो विस्फुरिताधरः ।। ३६ । <br>
वीरभद्र उवाच ।। <br>
किन्न जानासि विश्वेशं संहर्तारम्पिनाकिनम् ।। <br>
असद्वादो विवादश्च विनाशस्त्वयि केवलः ।। ३७ ।। <br>
तवान्योन्यावताराणि कानि शेषाणि साम्प्रतम् ।। <br>
कृतानि येन केनैव कथाशेषो भविष्यति ।। ३८ ।। <br>
दोषं तं वद येन त्वमवस्थामीदृशी गतः ।। <br>
तेन संहारदक्षेण दक्षिणाशेषमेष्यसि ।।३९ ।। <br>
प्रकृतिस्त्वं पुमान्रुद्रस्त्वयि वीर्य्यं समाहितम् ।। <br>
त्वन्नाभिपङ्कजाज्जातः पञ्च वक्त्रः पितामहः ।। 3.11.४० ।। <br>
जगत्त्रयीसर्जनार्थं शंकरं नीललोहितम् ।। <br>
ललाटेऽचिन्तयत्सोयन्तपस्युग्रे च संस्थितः ।। ४१ ।। <br>
तल्ललाटादभूच्छम्भुः सृष्ट्यर्थे तेन भूषणम् ।। <br>
अतोऽहं देवदेवस्य तस्य भैरवरूपिणः ।। ४२ ।। <br>
त्वत्संहारे नियुक्तोऽस्मि विनयेन बलेन च ।। <br>
देवदेवेन रुद्रेण सकलप्रभुणा हरे ।। ४३ ।। <br>
एकं रक्षो विदार्यैव तच्छक्तिकलया युतः ।। <br>
अहंकारावलेपेन गर्जसि त्वमतन्द्रितः ।। ४४ ।। <br>
उपकारो हि साधूनां सुखाय किल संमतः ।। <br>
उपकारो ह्यसाधूनामपकाराय केवलम् ।। ४५ ।। <br>
यन्नृसिंह महेशानं पुनर्भूतं तु मन्यसे ।। <br>
तर्ह्यज्ञानी महागर्वी विकारी सर्वथा भवान् ।। ४६ ।। <br>
न त्वं स्रष्टा न संहर्ता भर्तापि न नृसिंहक ।। <br>
परतन्त्रो विमूढात्मा न स्वतन्त्रो हि कुत्रचित् ।। ४७ ।। <br>
कुलालचक्रवच्छक्त्या प्रेरितोसि पिनाकिना ।। <br>
नानावतारकर्ता त्वं तदधीनस्सदा हरे ।। ४८ ।। <br>
अद्यापि तव निक्षिप्तं कपालं कूर्मरूपिणः ।। <br>
हर हारलतामध्ये दग्धः कश्चिन्न बध्यते ।। ४९ ।। <br>
विस्मृतिः किं तदंशेन दंष्ट्रोत्पातनपीडितम् ।। <br>
वाराहविघ्नहस्तेऽद्य याक्रोशन्तारकारिणा ।। 3.11.५० ।। <br>
दग्धोसि पश्य शूलाग्रे विष्वक्सेनच्छलाद्भवान् ।। <br>
दक्षयज्ञे शिरश्छिन्नं मया तेजःस्वरूपिणा ।। ५१ ।। <br>
अद्यापि तव पुत्रस्य ब्रह्मणः पञ्चमं शिरः ।। <br>
छिन्नं न सज्जितं भूयो हरे तद्विस्मृतन्त्वया ।।५२।। <br>
निर्जितस्त्वं दधीचेन संग्रामे समरुद्गणः ।।<br>
कण्डूयमाने शिरसि कथं तद्विस्मृतन्त्वया ।। ५३ ।। <br>
चक्रं विक्रमतो यस्य चक्रपाणे तव प्रियम् ।। <br>
कुतः प्राप्तं कृतं केन त्वया तदपि विस्मृतम् ।। ५४ ।। <br>
ये मया सकला लोका गृहीतास्त्वं पयोनिधौ ।। <br>
निद्रापरवशश्शेषे स कथं सात्त्विको भवान् ।।५५।। <br>
त्वदादिस्तम्बपर्यन्तं रुद्रशक्तिविजृम्भितम् ।। <br>
शक्तिमानभितस्त्वं च ह्यनलात्त्वं विमोहितः ।।५६।। <br>
तत्तेजसो हि माहात्म्यं पुमान्द्र ष्टुन्न हि क्षमः ।। <br>
अस्थूला ये प्रपश्यन्ति तद्विष्णोः परमम्पदम् ।।५७।। <br>
द्यावापृथिव्या इन्द्राग्नेर्यमस्य वरुणस्य च ।। <br>
ध्वान्तोदरे शशांके च जनित्वा परमेश्वरः ।। ५८ ।। <br>
कालोसि त्वं महाकालः कालकालो महेश्वर ।। <br>
अतस्त्वमुग्रकलया मृत्योर्मृत्युर्भविष्यसि ।। ५९ ।। <br>
स्थिरोद्य त्वक्षरो वीरो वीरो विश्वावकः प्रभुः ।। <br>
उपहन्ता ज्वरं भीमो मृगः पक्षी हिरण्मयः ।। 3.11.६० ।। <br>
शास्ता शेषस्य जगतस्तत्त्वं नैव चतुर्मुखः ।। <br>
नान्ये च केवलं शम्भुस्सर्वशास्ता न संशयः ।६१।। <br>
इत्थं सर्वं समालोक्य संहारात्मानमात्मना ।। <br>
न विनष्टन्त्वमात्मानं कुरु हे नृहरेऽबुध ।।६२।। <br>
नो चेदिदानीं क्रोधस्य महाभैरवरूपिणः ।। <br>
वज्राशनिरिव स्थाणौ त्वयि मृत्युः पतिष्यति ।। ६३ ।। <br>
नन्दीश्वर उवाच।।<br>
इत्युक्त्वा वीरभद्रोपि विररामाकुतोभयः ।। <br>
दृष्ट्वा नृसिंहाभिप्रायं क्रोधमूर्त्तिश्शिवस्य सः ।। ६४ ।। <br>
इति श्रीशिवमहापुराणे तृतीयायां शतरुद्रसंहितायां शरभावतारवर्णनं नामैकादशोऽध्यायः ।। ११ ।। <br>
<br>
