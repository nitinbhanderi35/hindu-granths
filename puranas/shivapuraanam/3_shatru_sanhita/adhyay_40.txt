नन्दीश्वर उवाच ।। <br>
सनत्कुमार सर्वज्ञ शृणु लीलाम्परात्मनः ।। <br>
भक्तवात्सल्यसंयुक्तां तद्दृढत्वविदर्भिताम् ।।१।। <br>
शिवोप्यथ स्वभृत्यं वै प्रेषयामास स द्रुतम् ।। <br>
बाणार्थे च तदा तत्रार्जुनोपि समगात्ततः ।। २ ।। <br>
एकस्मिन् समये प्राप्तौ बाणार्थं तद्गणार्जुनौ ।। <br>
अर्जुनस्तं पराभर्त्स्य स्वबाणं चाग्रहीत्तदा।।३।।<br>
गण प्रोवाच तं तत्र किमर्थं गृह्यते शरः ।। <br>
बाणश्चैवास्मदीयो वै मुच्यतां ऋषिसत्तम ।। ४ ।। <br>
इत्युक्तस्तेन भिल्लस्य गणेन मुनिसत्तमः।। <br>
सोर्जुनः शंकरं स्मृत्वा वचनं च तमब्रवीत् ।। ५ ।। <br>
अर्जुन उवाच ।। <br>
अज्ञात्वा किंच वदसि मूर्खोसि त्वं वनेचर ।। <br>
बाणश्च मोचितो मेऽद्य त्वदीयश्च कथं पुनः ।।६।। <br>
रेखारूपं च पिच्छानि मन्नामांकित एव च ।। <br>
त्वदीयश्च कथं जातः स्वभावो दुस्त्यजस्तव ।।७।। <br>
।। नन्दीश्वर उवाच ।। <br>
इत्येवन्तद्वचः श्रुत्वा विहस्य स गणेश्वरः ।। <br>
अर्जुनं ऋषिरूपं तं भिल्लो वाक्यमुपाददे ।। ८ ।। <br>
तापस श्रूयतां रे त्वं न तपः क्रियते त्वया ।। <br>
वेषतश्च तपस्वी त्वं न यथार्थं छलायते ।। ९ ।। <br>
तपस्वी च कथं मिथ्या भाषते कुरुते नरः ।। <br>
नैकाकिनं च मां त्वं च जानीहि वाहिनीपतिम् ।। 3.40.१० ।। <br>
बहुभिर्वनभिल्लैश्च युक्तः स्वामी स आसत ।। <br>
समर्थस्सर्वथा कर्तुं विग्रहानुग्रहौ पुनः ।। ११ ।। <br>
वर्तते तस्य वाणीयं यो नीतश्च त्वयाधुना ।। <br>
अयं बाणश्च ते पार्श्वे न स्थास्यति कदाचन ।। १२ ।। <br>
तपःफलं कथं त्वं च हातुमिच्छसि तापस ।। <br>
चौर्य्याच्छलार्द्यमानाच्च विस्मयात्सत्य भञ्जनात् ।।१३।। <br>
तपसा क्षीयते सत्यमेतदेव मया श्रुतम् ।। <br>
तस्माच्च तपसस्तेद्य भविष्यति फलं कुतः ।।१४।। <br>
तस्माच्च मुच्यते बाणात्कृतघ्नस्त्वं भविष्यसि ।। <br>
ममैव स्वामिनो बाणस्तवार्थे मोचितो ध्रुवम् ।। १५ ।। <br>
शत्रुश्च मारितस्तेन पुनर्बाणश्च रक्षितः ।। <br>
अत्यन्तं च कृतघ्नोसि तपोशुभकरस्तथा ।। १६ ।। <br>
सत्यं न भाषसे त्वं च किमतः सिद्धिमिच्छसि ।। <br>
प्रयोजनं चेद्बाणेन स्वामी च याच्यतां मम ।। १७ ।। <br>
ईदृशांश्च बहून्बाणांस्तदा दातुं क्षमः स्वयम् ।। <br>
राजा च वर्तते मेऽद्य किं त्वेवं याच्यते त्वया।।१८।।<br>
उपकारं परित्यज्य ह्यपकारं समीहसे।।<br>
नैतद्युक्तं त्वयाद्यैव क्रियते त्यज चापलम् ।। १९ ।। <br>
नन्दीश्वर उवाच ।। <br>
इत्येवं वचनन्तस्य श्रुत्वा पार्थोर्जुनस्तदा ।। <br>
क्रोधं कृत्वा शिवं स्मृत्वा मितं वाक्यमथाब्रवीत्।। 3.40.२० ।। <br>
।। अर्जुन उवाच ।। <br>
शृणु भिल्ल प्रवक्ष्यामि न सत्यं तव भाषणम् ।। <br>
यथा जातिस्तथा त्वां च जानामि हि वनेचर ।। २१ ।। <br>
अहं राजा भवांश्चौरः कथं युद्धप्रयुक्तता ।। <br>
युद्धं मे सबलैः कार्यं नाधमैर्हि कदाचन ।। २२ ।। <br>
तस्मात्ते च तथा स्वामी भविष्यति भवादृशः ।। <br>
दातारश्च वयं प्रोक्ताश्चौरा यूयं वनेचराः ।। २३ ।। <br>
कथं याच्यो मया भिल्लराज एवं च साम्प्रतम् ।। <br>
त्वमेव याचसे नैव बाणं मां किं वनेचरः ।। २४ ।। <br>
ददामि ते तथा बाणान्सन्ति मे बहवो ध्रुवम् ।। <br>
राजा च ग्रहणं चैव न दास्यति तथा भवेत् ।। २५ ।। <br>
किम्पुनश्च तथा बाणान्प्रयच्छामि वनेचर ।। <br>
यदि मे या चिकीर्षा स्यात्कथं नागम्यतेऽधुना ।। २६ ।। <br>
यथागच्छतु ते भर्ता किमर्थं भाषतेऽधुना ।। <br>
आगत्य च मया सार्द्धं जित्वा युद्धे च माम्पुनः ।। २७ ।। <br>
नीत्वा बाणमिमं भिल्ल स्वामी ते वाहिनीपतिः।। <br>
निजालयं सुखं यातु विलंबः क्रियते कथम्।।२८।। <br>
नन्दीश्वर उवाच।। <br>
महेश्वरकृपाप्राप्तसद्बलस्यार्जुनस्य हि।। <br>
इत्येतद्वचनं श्रुत्वा भिल्लो वाक्यमथाब्रवीत्।।२९।। <br>
भिल्ल उवाच।। <br>
अज्ञोसि त्वं ऋषिर्नासि मरणं त्वीहसे कथम्।।<br>
देहि बाणं सुखन्तिष्ठ त्वन्यथा क्लेशभाग्भवेः ।।3.40.३०।। <br>
नन्दीश्वर उवाच ।। <br>
इत्युक्तस्तेन भिल्लेन शिवसच्छक्तिशोभिना ।। <br>
गणेन पाण्डवस्तं च प्राह स्मृत्वा च शङ्करम् ।। ३१ ।। <br>
अर्जुन उवाच।।<br>
मद्वाक्यन्तत्त्वतो भिल्ल शृणु त्वं च वनेचर।।<br>
आगमिष्यति ते स्वामी दर्शयिष्ये फलन्तदा ।।३२।। <br>
न शोभते त्वया युद्धं करिष्ये स्वामिना तव।।<br>
उपहासकरं ज्ञेयं युद्धं सिंहसृगालयोः ।।३३।। <br>
श्रुतं च मद्वचस्तेऽद्य द्रक्ष्यसि त्वं महाबलम् ।। <br>
गच्छ स्वस्वामिनं भिल्ल यथेच्छसि तथा कुरु ।। ३४ ।। <br>
नन्दीश्वर उवाच ।। <br>
इत्युक्तस्तु गतस्तत्र भिल्लः पार्थेन वै मुने ।। <br>
शिवावतारो यत्रास्ते किरातो वाहिनीपतिः ।।३५।। <br>
अथार्जुनस्य वचनं भिल्लनाथाय विस्तरात्।।<br>
सर्वं निवेदयामास तस्यै भिल्लपरात्मने ।।३६।।<br>
स किरातेश्वरः श्रुत्वा तद्वचो हर्षमागतः।।<br>
आजगाम स्वसैन्येन शंकरो भिल्लरूपधृक् ।। ३७ ।। <br>
अर्जुनश्च तदा सेनां किरातस्य च पाण्डवः।।<br>
दृष्ट्वा गृहीत्वा सशरन्धनुः सन्मुख आययौ ।।३८।। <br>
अथो किरातश्च पुनः प्रेषयामास तं चरम्।।<br>
तन्मुखेन जगौ वाक्यम्भारताय महात्मने ।। ३९ ।। <br>
किरात उवाच ।। <br>
पश्य सैन्यं तपस्विस्त्वं मुञ्च बाणं व्रजाधुना ।। <br>
मरणं स्वल्पकार्यार्थं कथमिच्छसि साम्प्रतम्।।3.40.४०।।<br>
भ्रातरस्तव दुःखार्त्ताः कलत्रं च ततः परम् ।। <br>
पृथिवी हस्ततस्तेद्य यास्यतीति मतिर्मम ।।४१।। <br>
।। नन्दीश्वर उवाच ।। <br>
इत्युक्तं परमेशेन पार्थदार्ढ्यपरीक्षया ।। <br>
सर्वथार्जुनरक्षार्थं धृतरूपेण शंभुना ।। ४२ ।। <br>
इत्युक्तस्तु तदागत्य सगणश्शंकरश्च तत् ।। <br>
विस्तराद्वृत्तमखिलमर्जुनाय न्यवेदयत् ।।४३।। <br>
तच्छ्रुत्वा तु पुनः प्राह प्रार्थस्तं दूतमागतम् ।। <br>
वाहिनीपतये वाच्यम्विपरीतम्भविष्यति ।।४४।। <br>
यद्यहं चैव ते बाणं यच्छामि च मदीयकम् ।। <br>
कुलस्य दूषणं चाहं भविष्यामि न संशयः ।। ४५ ।। <br>
भ्रातरश्चैव दुखार्ताः भवन्तु च तथा ध्रुवम् ।। <br>
विद्याश्च निष्फलाः स्युस्तास्तस्मादागच्छ वै ध्रुवम् ।। ४६ ।। <br>
सिंहश्चैव शृगालाद्वा भीतो नैव मया श्रुतः ।। <br>
तथा वनेचराद्राजा न बिभेति कदाचन ।। ४७ ।। <br>
नन्दीश्वर उवाच ।। <br>
इत्युक्तस्तं पुनर्गत्वा स्वामिनं पाण्डवेन सः ।। <br>
सर्वं निवेदयामास तदुक्तं हि विशेषतः ।। ४८ ।। <br>
अथ सोपि किराताह्वो महादेवस्ससैन्यकः ।। <br>
तच्छ्रुत्वा सैन्यसंयुक्तो ह्यर्जुनं चागमत्तदा ।।४९।। <br>
इति श्रीशिवमहापुराणे तृतीयायां शतरुद्रसंहितायाम किरातावतारवर्णने भिल्लार्जुनसंवादोनाम चत्वारिंशोऽध्यायः ।।४०।। <br>
<br>
