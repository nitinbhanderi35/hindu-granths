नन्दीश्वर उवाच ।। <br>
शृणु त्वं ब्रह्मपुत्राद्यावतारं परमेशितुः ।। <br>
अवधूतेश्वराह्वं वै शक्रगर्वापहारकम् ।। १ ।। <br>
शक्रः पुरा हि सगुरुः सर्वदेवसमन्वितः ।। <br>
दर्शनं कर्तुमीशस्य कैलासमगमन्मुने ।। २ ।। <br>
अथ गुर्विन्द्रयोर्ज्ञात्वागमनं शंकरस्तयोः ।। <br>
परीक्षितुं च तद्भावं स्वदर्शनरतात्मनोः ।। ३ ।। <br>
अवधूतस्वरूपोऽभून्नानालीलाकरः प्रभुः ।। <br>
दिगंबरो महाभीमो ज्वलदग्निसमप्रभः ।। .४ ।। <br>
सोऽवधूतस्वरूपो हि मार्गमारुद्ध्य सद्गतिः ।। <br>
लंबमानपटः शंभुरतिष्ठच्छोभिताकृतिः ।।५।। <br>
अथ तौ गुरुशक्रौ च गच्छन्तौ शिव सन्निधिम् ।। <br>
अद्राष्टांपुरुषं भीमं मार्गमध्येऽद्भुताकृतिम् ।।६।। <br>
अथ शक्रो मुनेऽपृच्छत्स्वाधिकारेण दुर्मदः ।। <br>
पुरुषं तं स्वमार्गान्तः स्थितमज्ञाय शंकरम् ।।७।। <br>
शक्र उवाच ।। <br>
कस्त्वं दिगंबराकारावधूतः कुत आगतः ।। <br>
किन्नाम तव विख्यातं तत्त्वतो वद मेऽचिरम् ।।८।। <br>
स्वस्थाने संस्थितः शंभुः किम्वान्यत्र गतोऽधुना ।। <br>
दर्शनार्थं हि तस्याहं गच्छामि सगुरुस्सुरैः ।। ९ ।। <br>
नन्दीश्वर उवाच ।। <br>
शक्रेणेत्थं स पृष्टश्च किंचिन्नोवाच पूरुषः ।। <br>
लीलागृहीतदेहस्स शङ्करो मदहा प्रभुः ।। 3.30.१० ।। <br>
शक्रः पुनरपृच्छत्तं नोवाच स दिगंबरः ।। <br>
अविज्ञातगतिश्शम्भुर्महाकौतुककारकः ।। ११ ।। <br>
पुनः पुरन्दरोऽपृच्छ्त्त्रैलोक्याधिपतिस्स्वराट् ।। <br>
तूष्णीमास महायोगी महालीलाकरस्स वै ।। १२ ।। <br>
इत्थं पुनः पुनः पृष्टः शक्रेण स दिगम्बरः ।। <br>
नोवाच किंचिद्भगवाञ्शक्रदर्प्पजिघांसया ।। १३ ।। <br>
अथ चुक्रोध देवेशस्त्रैलोक्यैश्वर्य्यगर्वितः ।। <br>
उवाच वचनं क्रोधात्तं निर्भर्त्स्य जटाधरम् ।। १४ ।। <br>
इन्द्र उवाच ।। <br>
पृच्छमानोऽपि रे मूढ नोत्तरं दत्तवानसि ।। <br>
अतस्त्वां हन्मि वज्रेण कस्ते त्रातास्ति दुर्मते ।। १५ ।। <br>
इत्युदीर्य्य ततो वज्री संनिरीक्ष्य क्रुधा हि तम् ।। <br>
हन्तुन्दिगम्बरं वज्रमुद्यतं स चकार ह ।। १६ ।। <br>
वज्रहस्तं च तं दृष्ट्वा शक्रं शीघ्रं सदाशिवः ।। <br>
चकार स्तम्भनं तस्य वज्रपातस्य शंकरः ।। १७ ।।<br>
ततः स पुरुषः कुद्धः करालाक्षो भयंकरः ।। <br>
द्रुतमेव प्रजज्वाल तेजसा प्रदहन्निव ।। १८ ।। <br>
बाहुप्रतिष्टम्भभुवा मन्युनान्तश्शचीपतिः ।। <br>
समदह्यत भोगीव मंत्ररुद्धपराक्रमः ।।१९।। <br>
दृष्ट्वा वृहस्पतिस्त्वेनम्प्रज्वलन्तं स्वतेजसा ।।<br>
पुरुषं तं धियामास प्रणनाम हरं द्रुतम्।। 3.30.२० ।। <br>
कृताञ्जलिपुटो भूत्वा ततो गुरुरुदारधीः ।। <br>
दण्डवत्कौ  पुनर्नत्वा प्रभुं तुष्टाव भक्तितः ।। २१ ।। <br>
गुरुरुवाच ।। <br>
देवदेव महादेव शरणागतवत्सल ।। <br>
प्रसन्नो भव गौरीश सर्वेश्वर नमोऽस्तु ते ।। २२ ।। <br>
मायया मोहितास्सर्वे ब्रह्मविष्ण्वादयोपि ते ।। <br>
त्वां न जानन्ति तत्त्वेन जानन्ति त्वदनुग्रहात् ।। २३ ।। <br>
नन्दीश्वर उवाच ।। <br>
बृहस्पतिरिति स्तुत्वा स तदा शंकरम्प्रभुम् ।। <br>
पादयोः पातयामास तस्येशस्य पुरन्दरम् ।। २४ ।। <br>
ततस्तात सुराचार्य्यः कृताञ्जलिरुदारधीः ।। <br>
बृहस्पतिरुवाचेदं प्रश्रयावनतः सुधीः।।२५।।<br>
बृहस्पतिरुवाच।।<br>
दीननाथ महादेव प्रणतन्तव पादयोः ।। <br>
समुद्धर च मां तत्त्वं क्रोधं न प्रणयं कुरु।।२६।।<br>
तुष्टो भव महादेव पाहीन्द्रं शरणागतम् ।। <br>
वह्निरेष समायाति भालनेत्रसमुद्भवः ।। २७ ।। <br>
।। नन्दीश्वर उवाच ।। <br>
इत्याकर्ण्य गुरोर्वाक्यमवधूताकृतिः प्रभुः ।। <br>
उवाच करुणासिंधुर्विहसन्स सदूतिकृत् ।। २८ ।। <br>
अवधूत उवाच ।। <br>
क्रोधाच्च निस्सृतन्तेजो धारयामि स्वनेत्रतः ।। <br>
कथं हि कंचुकीं सर्पस्संधत्ते चोज्ज्ञितां पुनः ।। २९ ।। <br>
नन्दीश्वर उवाच ।। <br>
इति श्रुत्वा वचस्तस्य शंकरस्य बृहस्पतिः ।। <br>
उवाच साञ्जलिर्भूयो भयव्याकुलमानसः ।। 3.30.३० ।। <br>
।। बृहस्पतिरुवाच ।। <br>
हे देव भगवन्भक्ता अनुकम्प्याः सदैव हि ।। <br>
भक्तवत्सलनामेति स्वं सत्यं कुरु शंकर ।।३१।। <br>
क्षेप्तुमन्यत्र देवेश स्वतेजोऽत्युग्रमर्हसि ।। <br>
उद्धर्ता सर्वभक्तानां समुद्धर पुरन्दरम् ।। ३२ ।। <br>
नन्दीश्वर उवाच ।। <br>
इत्युक्तो गुरुणा रुद्रो भक्तवत्सलनामभाक् ।। <br>
प्रत्युवाच प्रसन्नात्मा सुरेज्यम्प्रणतार्तिहा ।।३३।। <br>
रुद्र उवाच ।। <br>
प्रीतस्तेहं सुराचार्य्य ददामि वरमुत्तमम् ।। <br>
इन्द्रस्य जीवदानेन जीवेति त्वं प्रथाम्व्रज ।। ३४ ।। <br>
समुद्भूतोऽनलो योयं भालनेत्रात्सुरा सहः ।। <br>
एनन्त्यक्ष्याम्यहं दूरे यथेन्द्रं नैव पीडयेत् ।। ३५ ।। <br>
।। नन्दीश्वर उवाच ।। <br>
इत्युक्त्वा स करे धृत्वा स्वतेजोऽनलमद्भुतम् ।। <br>
भालनेत्रसमुद्भूतं प्राक्षिपल्लवणाम्भसि ।। ३६ ।। <br>
अथो शिवस्य तत्तेजो भालनेत्रसमुद्भवम् ।। <br>
क्षिप्तं च लवणाम्भोधौ सद्यो बालो बभूव ह ।। ३७ ।। <br>
स जलन्धरनामाभूत्सिन्धुपुत्रोऽसुरेश्वरः ।। <br>
तं जघान महेशानो देवप्रार्थनया प्रभुः ।।३८।। <br>
इत्थं कृत्वा सुचरितं शंकरो लोकशंकरः ।। <br>
अवधूतस्वरूपेण ततश्चान्तर्हितोऽभवत् ।। ३९ ।। <br>
बभूवुः सकला देवाः सुखिनश्चातिनिर्भयाः ।। <br>
गुरुशक्रौ भयान्मुक्तौ जग्मतुः सुखमुत्तमम्।। 3.30.४० ।। <br>
यदर्थे गमनोद्युक्तौ दर्शनं प्राप्य तस्य तौ।। <br>
कृतार्थौ गुरुशक्रौ हि स्वस्थानं जग्मतुर्मुदा।।४१।। <br>
अवधूतेश्वराह्वोऽवतारस्ते कथितो मया।। <br>
परमेशस्य परमानन्ददः खलदण्डदः।।४२।। <br>
इदमाख्यानमनघं यशस्यं स्वर्ग्यमेव च ।। <br>
भुक्तिमुक्तिप्रदं दिव्यं सर्वकामफलप्रदम् ।। ४३ ।। <br>
य इदं शृणुयान्नित्यं श्रावयेद्वा समाहितः ।। <br>
इह सर्वसुखं भुक्त्वा सोन्ते शिवगतिं लभेत् ।। ४४ ।। <br>
इति श्रीशिवमहापुराणे तृतीयायां शतरुद्रसंहितायां नन्दी श्वरसनत्कुमारसंवादे अवधूतेश्वरशिवावतारचरित्रवर्णनं नाम त्रिंशोऽध्यायः ।। ३० ।। <br>
<br>
