।। नन्दिकेश्वर उवाच ।। <br>
तत्र गत्वा मुनेऽहं वै स्थित्वैकान्तस्थले सुधीः ।। <br>
अतपं तप उग्रं सन्मुनीनामपि दुष्करम् ।।१।। <br>
हृत्पुण्डरीकसुषिरे ध्यात्वा देवं त्रियम्बकम् ।। <br>
त्र्यक्षं दशभुजं शान्तं पञ्चवक्त्रं सदा शिवम् ।। २ ।। <br>
रुद्रजाप्यमकार्षं वै परमध्यानमास्थितः ।। <br>
सरितश्चोत्तरे पुण्ये ह्येकचित्तः समाहितः ।।३।। <br>
तस्मिञ्जाप्येऽथ संप्रीतः स्थितं मां परमेश्वरः ।। <br>
तुष्टोऽब्रवीन्महादेवः सोमः सोमार्द्धभूषणः ।।४।। <br>
शिव उवाच।। <br>
शैलादे वरदोहं ते तपसानेन तोषितः ।।<br>
साधु तप्तं त्वया धीमन् ब्रूहि यत्ते मनोगतम् ।।५।। <br>
स एवमुक्तो देवेन शिरसा पादयोर्नतः।।<br>
अस्तवं परमेशानं जराशोकविनाशनम्।।६।। <br>
अथ मां नन्दिनं शम्भुर्भक्त्या परामया युतम् ।। <br>
अश्रुपूर्णेक्षणं सम्यक् पादयोः शिरसा नतम् ।।७।। <br>
उत्थाय परमेशानः पस्पर्श परमार्तिहा।। <br>
कराभ्यां संमुखाभ्यान्तु संगृह्य वृषभध्वजः ।।८।।<br>
निरीक्ष्य गणपांश्चैव देवीं हिमवतः सुताम् ।। <br>
उवाच मां कृपादृष्ट्या समीक्ष्य जगताम्पतिः ।। ९ ।। <br>
वत्स नन्दिन्महाप्राज्ञ मृत्योर्भीतिः कुतस्तव ।। <br>
मयैव प्रेषितौ विप्रौ मत्समस्त्वं न संशयः ।।3.7.१०।। <br>
अमरो जरया त्यक्तोऽदुःखी गणपतिः सदा ।। <br>
अव्ययश्चाक्षयश्चेष्टः स पिता स सुहृज्जनः ।। ११ ।। <br>
मद्बलः पार्श्वगो नित्यं ममेष्टो भवितानिशम् ।। <br>
न जरा जन्म मृत्युर्वै मत्प्रसादाद्भविष्यति ।। १२ ।। <br>
नन्दीश्वर उवाच ।। <br>
एवमुक्त्वा शिरोमालां कुशेशयमयीं निजाम्।।<br>
समुन्मुच्य बबन्धाशु मम कण्ठे कृपानिधिः।।१३।।<br>
तयाहं मालया विप्र शुभया कण्ठसक्तया।।।<br>
त्र्यक्षो दशभुजश्चासं द्वितीय इव शङ्कर।।१४।।<br>
तत एव समादाय हस्तेन परमेश्वरः।।<br>
उवाच ब्रूहि किं तेऽद्य ददामि वरमुत्तमम्।।१५।।<br>
ततो जटाश्रितं वारि गृहीत्वा हार निर्मलम् ।। <br>
उक्त्वा नन्दी भवेतीह विससर्ज वृषध्वजः ।। १६ ।।<br>
ततः पञ्चमिता नद्यः प्रावर्तत शुभावहाः।।<br>
सुतोयाश्च महावेगा दिव्य रूपा च सुन्दरी ।।१७।। <br>
जटोदका त्रिस्रोताश्च वृषध्वनिरितीव हि।।<br>
स्वर्णोदका जम्बुनदी पञ्चनद्यः प्रकीर्तिताः ।।१८।। <br>
एतत्पञ्चनदं नाम शिवपृष्ठतमं शुभम्।।<br>
जपेश्वरसमीपे तु पवित्रं परमं मुने ।। १९ ।। <br>
यः पञ्चनदमासाद्य स्नात्वा जप्त्वेश्वरेश्वरम्।। <br>
पूजयेच्छिवसायुज्यं प्रयात्येव न संशयः ।।3.7.२०।। <br>
अथ शम्भुरुवाचोमामभिषिञ्चामि नन्दिनम्। <br>
गणेन्द्रं व्याहरिष्यामि किं वा त्वं मन्यसेऽव्यये ।। २१ ।। <br>
उमोवाच ।। <br>
दातुमर्हसि देवेश नन्दिने परमेश्वर ।। <br>
महाप्रियतमो नाथ शैलादिस्तनयो मम ।। २२ ।। <br>
नन्दीश्वर उवाच ।। <br>
ततस्स शङ्करः स्वीयान्सस्मार गणपान्वरान् ।।<br>
स्वतन्त्रः परमेशानस्सर्वदो भक्तवत्सलः ।।२३।। <br>
स्मरणादेव रुद्रस्य सम्प्राप्ताश्च गणेश्वराः ।। <br>
असङ्ख्याता महामोदाश्शङ्कराकृतयोऽखिलाः ।। २४ ।। <br>
ते गणेशाश्शिवं देवीं प्रणम्याहुः शुभं वचः ।। <br>
ते प्रणम्य करौ बद्ध्वा नतस्कन्धा महाबलाः ।। २५ ।। <br>
गणेशा ऊचुः ।। <br>
किमर्थं च स्मृता देव ह्याज्ञापय महाप्रभो ।। <br>
किङ्करान्नः समायातांस्त्रिपुरार्दन कामद ।।२६।। <br>
किं सागराञ्शोषयामो यमं वा सह किंकरैः ।। <br>
हन्मो मृत्युं महामृत्युं विशेषं वृद्धपद्मजम् ।। २७ ।। <br>
बद्ध्वेन्द्रं सह देवैश्च विष्णुं वा पार्षदैः सह।। <br>
आनयामः सुसंकुद्धान्दैत्यान्वा दानवैः सह ।। २८ ।। <br>
कस्याद्य व्यसनं घोरं करिष्यामस्तवाज्ञया ।। <br>
कस्य वाद्योत्सवो देव सर्वकामसमृद्धये ।। २९ ।। <br>
नन्दीश्वर उवाच ।। <br>
इत्याकर्ण्य वचस्तेषां गणानां वीरवादिनाम् ।। <br>
उवाच तान्स प्रशंस्य गणेशान्परमेश्वरः ।।3.7.३०।। <br>
शिव उवाच।।<br>
नन्दीश्वरोयं पुत्रो मे सर्वेषामीश्वरेश्वरः।।  <br>
प्रियो गणामग्रणीस्सर्वैः क्रियतां वचनं मम।।३१।। <br>
सर्वे प्रीत्याभिषिञ्चध्वं मद्गणानां गतिम्पतिम् ।। <br>
अद्यप्रभृति युष्माकमयं नन्दीश्वरः प्रभुः ।।३२।। <br>
नन्दीश्वर उवाच ।। <br>
एवमुक्ताः शङ्करेण गणपास्सर्व्व एव ते ।। <br>
एवमस्त्विति सम्प्रोच्य सम्भारानाहरँस्ततः ।। ३३ ।। <br>
ततो देवाश्च सेन्द्राश्च नारायणमुखास्तथा ।। <br>
मुनयः सर्वतो लोका आजग्मुर्मुदिताननाः ।। ३४ ।। <br>
पितामहोपि भगवन्नियोगाच्छङ्करस्य वै ।। <br>
चकार नंदिनस्सर्व्वमभिषेकं समाहितः ।। ३५ ।। <br>
ततो विष्णुस्ततश्शक्रो लोकपालास्तथैव च ।। <br>
ऋषयस्तुष्टुवुश्चैव पितामहपुरोगमाः ।। ३६ ।। <br>
स्तुतिमत्सु ततस्तेषु विष्णुः सर्वजगत्पतिः ।। <br>
शिरस्यञ्जलिमाधाय तुष्टाव च समाहितः ।। ३७ ।। <br>
प्राञ्जलिः प्रणतो भूत्वा जयशब्दं चकार च ।। <br>
ततो गणाधिपास्सर्व्वे ततो देवास्ततोऽसुराः ।। ३८ ।। <br>
एवं स्तुतश्चाभिषिक्तो देवैस्स ब्रह्मकैस्तदा ।। <br>
नन्दीश्वरोहं विप्रेन्द्र नियोगात्प रमेशितुः ।। ३९ ।। <br>
उद्वाहश्च कृतस्तत्र नियोगात्परमेष्ठिनः ।। <br>
महोत्सवयुतः प्रीत्या विष्णुब्रह्मादिभिर्मम ।। 3.7.४० ।। <br>
मरुतां च सुता देवी सुयशास्तु मनोहरा ।। <br>
पत्नी सा मेऽभवद्दिव्या मनोनयननन्दिनी ।। ४१ ।। <br>
लब्धं शशिप्रभं छत्रं तया तत्र विभूषितम् ।। <br>
चामरैश्चामरासक्तहस्ताग्रैः स्त्रीगणैर्युतम् ।।४२।। <br>
सिंहासनं च परमं तया चाधिष्ठितं मया।।<br>
अलंकृतो महालक्ष्म्या मुकुटाद्यैस्सुभूषणैः ।।४३।। <br>
लब्धो हारश्च परमो देव्याः कण्ठगतस्तथा ।। <br>
वृषेन्द्रश्च शितो नागस्सिंहस्सिंहध्वजस्तथा ।। ४४ ।। <br>
रथश्च हेमहारश्च चन्द्रबिंबसमः शुभः ।। <br>
अन्यान्यपि च वस्तूनि लब्धानि हि मया मुने ।। ४५।। <br>
एवं कृतविवाहोऽहं तया पत्न्या महामुने ।। <br>
पादौ ववन्दे शम्भोश्च शिवाया ब्रह्मणो हरेः ।।४६।।<br>
तथाविधं त्रिलोकेशस्सपत्नीकं च माम्प्रभुः ।।<br>
प्रोवाच परया प्रीत्या स शिवो भक्तवत्सलः ।।४७।। <br>
ईश्वर उवाच ।। <br>
शृणु सत्पुत्र तातस्त्वं सुयशेयन्तव प्रिया ।। <br>
ददामि ते वरम्प्रीत्या यत्ते मनसि वाञ्छितम् ।।४८।। <br>
सदाहन्तव नन्दीश सन्तुष्टोऽस्मि गणेश्वर ।। <br>
देव्या च सहितो वत्स शृणु मे परमं वचः ।। ४९ ।।<br>
सदेष्टश्च विशिष्टश्च परमैश्वर्य्यसंयुतः।।<br>
महायोगी महेष्वासः स पिता स पितामहः ।। 3.7.५० ।। <br>
अजेयस्सर्वजेता च सदा पूज्यो महाबलः ।। <br>
अहं यत्र भवांस्तत्र यत्र त्वं तत्र चाप्यहम् ।। ५१ ।। <br>
अयं च ते पिता पुत्र परमैश्वर्य्यसंयुतः ।। <br>
भविष्यति गणाध्यक्षो मम भक्तो महाबलः ।।५२।। <br>
पितामहोऽपि ते वत्स तथास्तु नियमा इमे ।। <br>
मत्समीपं गमिष्यन्ति मया दत्तवरास्तथा ।।५३।। <br>
नन्दीश्वर उवाच।।<br>
ततो देवी महाभागा नन्दिनं वरदाब्रवीत्।। <br>
वरं ब्रूहीति  माम्पुत्र सर्व्वान्कामान्यथेसितान् ।। ५४ ।। <br>
तच्छ्रुत्वा वचनं देव्याः प्रावोचत्साञ्जलिस्तदा।।<br>
भक्तिर्भवतु मे देवि पादयोस्ते सदा वरा ।। ५५ ।। <br>
श्रुत्वा मम वचो देवी ह्येवमस्त्विति साब्रवीत्।। <br>
सुयशां  ताञ्च सुप्रीत्या नन्दिप्रियतमां शिवाम् ।।५६।। <br>
देव्युवाच ।। <br>
वत्से वरं यथेष्टं हि त्रिनेत्रा जन्मवर्जिता ।। <br>
पुत्रपौत्रेस्तु भक्तिर्मे तथा च भर्तुरेव हि ।। ५७ ।। <br>
नन्द्युवाच ।। <br>
तदा ब्रह्मा च विष्णुश्च सर्व्वे देवगणाश्च वै ।। <br>
ताभ्यां वरान्ददुः प्रीत्या सुप्रसन्नाश्शिवाज्ञया।।५८।। <br>
सान्वयं मां गृहीत्वेशस्ततस्सम्बन्धिबान्धवैः।।<br>
आरुह्य वृषमीशानो गतो देव्या निजं गृहम्।।५९।। <br>
विष्ण्वादयः सुरास्सर्व्वे प्रशंसन्तो ह्यमी तदा।।<br>
स्वधामानि ययुः प्रीत्या संस्तुवन्तः शिवं शिवम् ।। 3.7.६० ।। <br>
इति ते कथितो वत्स स्वावतारो महामुने ।। <br>
सदानन्दकरः पुंसां शिवभक्तिप्रवर्द्धनः ।। ६१ ।। <br>
य इदन्नन्दिनो जन्म वरदानन्तथा मम ।। <br>
अभिषेकं विवाहं च शृणुयाच्छ्रावयेत्तथा ।। ६२ ।। <br>
पठेद्वा पाठयेद्वापि श्रद्धावान्भक्तिसंयुतः ।। <br>
इह सर्व्वसुखम्भुक्त्वा परत्र लभते गतिम् ।।६३।।<br>
इति श्रीशिवमहापुराणे तृतीयायां शतरुद्रसंहितायां नन्दिकेश्वरावताराभिषेकविवाह वर्णनं नाम सप्तमोऽध्यायः।।७।।इति त्रिचत्वारिंशोवतारः ।।४३।। <br>
<br>
