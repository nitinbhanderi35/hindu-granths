नन्दीश्वर उवाच ॥ <br>
अथ लोके व्यवस्थाय धर्मस्य स्थापनेच्छया ॥ <br>
महालीलां चकारेशस्तामहो सन्मुने शृणु ॥ १ ॥ <br>
एकदा पुष्पभद्रायां स्नातुं गच्छन्मुनीश्वरः ॥ <br>
ददर्श पद्मां युवतीं शिवांशां सुमनोहराम् ॥२॥ <br>
तल्लिप्सुस्तत्पितुः स्थानमनरण्यस्य भूपतेः ॥ <br>
जगाम भुवनाचारी लोकतत्त्वविचक्षणः ॥ ३ ॥ <br>
राजा नराणां तं दृष्ट्वा प्रणम्य च भयाकुलः ॥ <br>
मधुपर्कादिकं दत्त्वा पूजयामास भक्तितः ॥ ४ ॥ <br>
स्नेहात्सर्वं गृहीत्वा स ययाचे कन्यकां मुनिः ॥ <br>
मौनी बभूव नृपतिः किंचिन्निर्वक्तुमक्षमः ॥ ५ ॥ <br>
मुनिः प्रोवाच नृपतिं कन्यां मे देहि भक्तितः ॥ <br>
अन्यथा भस्मसात्सर्वं करिष्येहं त्वया सह ॥६॥ <br>
अथो बभूवुराच्छन्नाः सर्वे राजजनास्तदा ॥ <br>
तेजसा पिप्पलादस्य दाधीचस्य महामुने ॥ ७ ॥ <br>
अथ राजा महाभीतो विलप्य च मुहुर्मुहुः ॥ <br>
कन्यामलंकृताम्पद्मां वृद्धाय मुनये ददौ ॥ ८ ॥ <br>
पद्मां विवाह्य स मुनिश्शिवांशाम्भूपतेः सुताम् ॥ <br>
पिप्पलादो गृहीत्वा तां मुदितः स्वाश्रमं ययौ ॥ ९ ॥ <br>
तत्र गत्वा मुनिवरो वयसा जर्जरोधिकः ॥ <br>
उवाच नार्या स तया तपस्वीनातिलम्पटः ॥3.25.१०॥ <br>
अथोऽनरण्यकन्या सा सिषेवे भक्तितो मुनिम् ॥ <br>
कर्मणा मनसा वाचा लक्ष्मीर्नारायणं यथा ॥ ११॥ <br>
इत्थं स पिप्पलादो हि शिवांशो मुनिसत्तमः ॥ <br>
रेमे तया युवत्या च युवाभूय स्वलीलया ॥ १२ ॥ <br>
दश पुत्रा महात्मानो बभूवुस्सुतपस्विनः ॥ <br>
मुनेः पितुस्समाः सर्वे पद्मायाः सुखवर्द्धनाः ॥१३॥ <br>
एवं लीलावतारो हि शंकरस्य महाप्रभोः ॥ <br>
पिप्पलादो मुनिवरो नानालीलाकरः प्रभुः ॥ १४ ॥ <br>
येन दत्तो वरः प्रीत्या लोकेभ्यो हि दयालुना ॥ <br>
दृष्ट्वा लोके शनेः पीडां सर्वेषामनिवारिणीम् ॥ १५ ॥ <br>
षोडशाब्दावधि नृणां जन्मतो न भवेच्च सा ॥ <br>
तथा च शिवभक्तानां सत्यमेतद्धि मे वचः ॥ १६ ॥ <br>
अथानादृत्य मद्वाक्यं कुर्यात्पीडां शनिः क्वचित् ॥ <br>
तेषां नृणां तदा स स्याद्भस्मसान्न हि संशयः ॥ १७ ॥ <br>
इति तद्भयतस्तात विकृतोपि शनैश्चरः ॥ <br>
तेषां न कुरुते पीडां कदाचिद्ग्रहसत्तमः ॥ १८ ॥ <br>
इति लीलामनुष्यस्य पिप्पलादस्य सन्मुने ॥ <br>
कथितं सुचरित्रन्ते सर्वकामफलप्रदम् ॥ १९ ॥ <br>
गाधिश्च कौशिकश्चैव पिप्पलादो महामुनिः ॥ <br>
शनैश्चरकृतां पीडां नाशयन्ति स्मृतास्त्रयः ॥ 3.25.२० ॥ <br>
पिप्पलादस्य चरितं पद्माचरितसंयुतम् ॥ <br>
यः पठेच्छृणुयाद्वापि सुभक्त्या भुवि मानवः ॥ २१ ॥ <br>
शनिपीडाविनाशार्थमेतच्चरितमुत्तमम् ॥ <br>
यः पठेच्छणुयाद्वापि सर्वान्कामानवाप्नुयात् ॥ २२ ॥ <br>
धन्यो मुनिवरो ज्ञानी महाशैवः सताम्प्रियः ॥ <br>
अस्य पुत्रो महेशानः पिप्पलादाख्य आत्मवान् ॥ २३ ॥ <br>
इदमाख्यानमनघं स्वर्ग्यं कुग्रहपोषहृत् ॥ <br>
सर्वकामप्रदन्तात शिवभक्तिविवर्द्धनम् ॥ २४ ॥ <br>
इति श्रीशिवमहापुराणे तृतीयायां शतरुद्रसंहितायां पिप्पलादावतारचरितवर्णनं नाम पंचविंशोऽध्यायः ॥ २५ ॥ <br>
<br>
