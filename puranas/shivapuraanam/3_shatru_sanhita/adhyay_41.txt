तमागतन्ततो दृष्ट्वा ध्यानं कृत्वा शिवस्य सः ।। <br>
गत्वा तत्रार्जुनस्तेन युद्धं चक्रे सुदारुणम् ।।१।। <br>
गणैश्च विविधैस्तीक्ष्णैरायुधैस्तं न्यपीडयत् ।। <br>
तैस्तदा पीडितः पार्थः सस्मार स्वामिनं शिवम् ।।२।। <br>
अर्जुनश्च तदा तेषां बाणावलिमथाच्छिनत् ।। <br>
यदायुद्धं च तैः क्षिप्तं ततः शर्वं परामृशत् ।।३।। <br>
पीडितास्ते गणास्तेन ययुश्चैव दिशो दश ।। <br>
गणेशा वारितास्ते च नाजग्मुस्स्वामिनम्प्रति ।।४।। <br>
शिवश्चैवार्जुनश्चैव युयुधाते परस्परम् ।।<br>
नानाविधैश्चायुधैर्हि महाबलपराक्रमौ ।।५।। <br>
शिवोऽपि मनसा नूनं दयां कृत्वार्जुनं ह्यगात् ।। <br>
अर्जुनश्च दृढं तत्र प्रहारं कृतवांस्तदा ।। ६ ।। <br>
आयुधानि शिवस्सो वै ह्यर्जुनस्याच्छिनत्तदा ।। <br>
कवचानि च सर्वाणि शरीरं केवलं स्थितम्।। ७ ।। <br>
तदार्जुनः शिवं स्मृत्वा मल्लयुद्धं चकार सः ।। <br>
वाहिनीपतिना तेन भयात्क्लिष्टोपि धैर्यवान् ।।८।। <br>
तद्युद्धेन मही सर्वा चकंपे ससमुद्रका ।। <br>
देवा दुःखं समापन्नः किं भविष्यति वा पुनः ।।९।। <br>
एतस्मित्रंतरे देवः शिवो गगनमास्थितः ।। <br>
युद्धं चकार तत्रस्थस्सोर्जुनश्च तथाऽकरोत्।।3.41.१०।। <br>
उड्डीयोड्डीय तौ युद्धं चक्रतुर्देवपार्थिवौ।।<br>
देवाश्च विस्मयं प्रापू रणं दृष्ट्वा तदाद्भुतम् ।।११।। <br>
अथार्जुनोत्तरे ज्ञात्वा स्मृत्वा शिवपदांबुजम्।।<br>
दधार पादयोस्तं वै तद्ध्यानादाप्तसद्बलः ।।१२।। <br>
धृत्वा पादौ तदा तस्य भ्रामयामास सोर्जुनः ।।<br>
विजहास महादेवो भक्तवत्सल ऊतिकृत् ।।१३।। <br>
दातुं स्वदासतां तस्मै भक्तवश्यतया मुने ।। <br>
शिवेनैव कृतं ह्येतच्चरितन्नान्यथा भवेत् ।।१४।। <br>
पश्चाद्विहस्य तत्रैव शंकरो रूपम द्भुतम् ।। <br>
दर्शयामास सहसा भक्तवश्यतया शुभम् ।। १५ ।। <br>
यथोक्तं वेदशास्त्रेषु पुराणे पुरुषोत्तमम्।। <br>
व्यासोपदिष्टं ध्यानाय तस्य यत्सर्वसिद्धिदम् ।। १६ ।। <br>
तद्दृष्ट्वा सुंदरं रूपं ध्यानप्राप्तं शिवस्य तु ।। <br>
बभूव विस्मितोतीव ह्यर्जुनो लज्जितः स्वयम् ।। १७ ।। <br>
अहो शिवश्शिवस्सोय यो मे प्रभुतया वृतः ।। <br>
त्रिलोकेशः स्वयं साक्षाद्धा कृतं किं मयाऽधुना ।। १८।। <br>
प्रभोर्बलवती माया मायिनामपि मोहिनी ।। <br>
किं कृतं रूपमाच्छाद्य प्रभुणा छलितो ह्यहम् ।। १९ ।। <br>
धियेति संविचार्य्यैव साञ्जलिर्नतमस्तकः ।। <br>
प्रणनाम प्रभुं प्रीत्या तदोवाच स खिन्नधीः ।।3.41.२०।। <br>
अर्जुन उवाच ।। देवदेव महादेव करुणाकर शंकर।।<br>
ममापराधः सर्वेश क्षन्तव्यश्च त्वया पुनः ।।२१।। <br>
किं कृतं रूपमाच्छाद्य च्छलितोऽस्मि त्वयाधुना ।। <br>
धिङ् मां समरकर्तारं स्वामिना भवता प्रभो।।२२।। <br>
नन्दीश्वर उवाच।। <br>
इत्येवं पाण्डवस्सोथ पश्चात्तापमवाप सः ।। <br>
पादयोर्निपपाताशु शंकरस्य महाप्रभोः ।।२३।। <br>
अथेश्वरः प्रसन्नात्मा प्रत्युवाचार्जुनं च तम् ।। <br>
समाश्वास्येति बहुशो महेशो भक्तवत्सलः ।। २४ ।। <br>
शंकर उवाच ।। <br>
न खिद्य पार्थ भक्तोसि मम त्वं हि विशेषतः।।<br>
परीक्षार्थं मया तेऽद्य कृतमेवं शुचञ्जहि ।। २५ ।। <br>
नंदीश्वर उवाच ।। <br>
इत्युक्त्वा तं स्वहस्ताभ्यामुत्थाप्य प्रभुरर्जुनम् ।। <br>
विलज्जं कारयामास गणैश्च स्वामिनो गणैः ।। २६ ।। <br>
पुनश्शिवोऽर्जुनम्प्राह पाण्डवं वीरसम्मतम् ।। <br>
हर्षयन् सर्वथा प्रीत्या शंकरो भक्तवत्सलः ।। २७।। <br>
शिव उवाच ।। <br>
हे पार्थ पाण्डवश्रेष्ठ प्रसन्नोस्मि वरं वृणु ।। <br>
प्रहारैस्ताडनैस्तेऽद्य पूजनम्मानितम्मया ।। २८ ।। <br>
इच्छया च कृतं मेऽद्य नापराधस्तवाधुना ।। <br>
नादेयं विद्यते तुभ्यं यदिच्छसि वृणीष्व तत्।।२९।।<br>
ते शत्रुषु यशोराज्यस्थापनाय शुभं कृतम् ।। <br>
एतद्दुःखं न कर्तव्यं वैक्लव्यं च त्यजाखिलम् ।।3.41.३०।। <br>
<br>
नन्दीश्वर उवाच ।। <br>
इत्युक्तस्त्वर्जुनस्तेन प्रभुणा शंकरेण सः।। <br>
उवाच शंकरं भक्त्या सावधानतया स्थितः ।।३१।। <br>
अर्जुन उवाच ।। <br>
भक्तप्रियस्य शम्भोस्ते सुप्रभो किं समीहितम्।।<br>
वर्णनीयं मया देव कृपालुस्त्वं सदाशिव ।। ३२ ।। <br>
इत्युक्त्वा संस्तुतिं तस्य शंकरस्य महाप्रभोः ।। <br>
चकार पाण्डवस्सोथ सद्भक्तिं वेदसंमताम् ।।३३।। <br>
अर्जुन उवाच।।<br>
नमस्ते देवदेवाय नमः कैलासवासिने ।। <br>
सदाशिव नमस्तुभ्यं पञ्चवक्त्राय ते नमः ।।३४।। <br>
कपर्दिने नमस्तुभ्यन्त्रिनेत्राय नमोऽस्तु ते।।<br>
मनः प्रसन्नरूपाय सहस्रवदनाय च ।। ३५ ।। <br>
नीलकंठ नमस्तेस्तु सद्योजाताय वै नमः ।। <br>
वृषध्वज नमस्तेस्तु वामांगगिरिजाय च।।३६।। <br>
दशदोष नमस्तुभ्यन्नमस्ते परमात्मने ।। <br>
डमरुकपालहस्ताय नमस्ते मुण्डमालिने ।। ३७ ।। <br>
शुद्धस्फटिकसंकाशशुद्धकर्पूरवर्ष्मणे ।।<br>
पिनाकपाणये तुभ्यन्त्रिशूलवरधारिणे ।।३८।। <br>
व्याघ्रचर्मोत्तरीयाय गजाम्बरविधारिणे ।। <br>
नागांगाय नमस्तुभ्यं गंगाधर नमोस्तु ते।। ३९ ।। <br>
सुपादाय नमस्तेऽस्तु आरक्तचरणाय च ।। <br>
नन्द्यादिगणसेव्याय गणेशाय च ते नमः ।। 3.41.४० ।। <br>
नमो गणेशरूपाय कार्तिकेयानुगाय च ।। <br>
भक्तिदाय च भक्तानां मुक्तिदाय नमोनमः ।। ४१ ।। <br>
अगुणाय नमस्तेस्तु सगुणाय नमोनमः ।। <br>
अरूपाय सरूपाय सकलायाकलाय च ।। ४२ ।। <br>
नमः किरातरूपाय मदनुग्रहकारिणे ।। <br>
युद्धप्रियाय वीराणां नानालीलानुकारिणे ।। ४३ ।। <br>
यत्किंचिद्दृश्यते रूपन्तत्तेजस्तावकं स्मृतम् ।। <br>
चिद्रूपस्त्वं त्रिलोकेषु रमसेन्वयभेदतः ।। ४४ ।। <br>
गुणानान्ते न संख्यास्ति यथा भूरजसामिह ।। <br>
आकाशे तारकाणां हि कणानां वृष्ट्यपामपि।।४५।।<br>
न ते गुणास्तु संख्यातुं वेदा वै सम्भवन्ति हि ।। <br>
मन्दबुद्धिरहं नाथ वर्णयामि कथम्पुनः ।।४६।। <br>
सोसि योसि नमस्तेऽस्तु कृपां कर्तुमिहार्हसि।। <br>
दासोहं ते महेशान स्वामी त्वं मे महेश्वर।।४७।।<br>
नन्दीश्वर उवाच ।। <br>
इति श्रुत्वा वचस्तस्य पुनः प्रोवाच शंकर ।। <br>
सुप्रसन्नतरो भूत्वा विहसन्प्रभुरर्जुनम् ।।४८।। <br>
शंकर उवाच।। <br>
वचसा किम्बहूक्तेन शृणुष्व वचनम्मम ।। <br>
शीघ्रं वृणु वरम्पुत्र सर्वन्तच्च ददामि ते ।।४९।। <br>
नन्दीश्वर उवाच।। <br>
इत्युक्तश्चार्जुनस्तेन प्रणिपत्य सदाशिवम् ।। <br>
साञ्जलिर्नतकः प्रेम्णा प्रोवाच गद्गदाक्षरम् ।। 3.41.५० ।। <br>
अर्जुन उवाच ।। <br>
किं ब्रूयां त्वं च सर्वेषामन्तर्यामितया स्थितः ।। <br>
तथापि वर्णितं मेऽद्य श्रूयतां च त्वया विभो ।।५१।। <br>
शत्रूणां संकटं यच्च तद्गतन्दर्शनात्तव।।<br>
ऐहिकीं च परां सिद्धिम्प्राप्नुयां वै तथा कुरु ।। ५२ ।। <br>
नन्दीश्वर उवाच ।। <br>
इत्युक्त्वा तं नमस्कृत्य शंकरम्भक्तवत्सलम् ।। <br>
नतस्कन्धोऽर्जुनस्तत्र बद्धाञ्जलिरुपस्थितः ।। ५३ ।। <br>
शिवोपि च तथाभूतञ्ज्ञात्वा पाण्डवमर्जुनम् ।। <br>
निजभक्तवरं स्वामी महातुष्टो बभूव ह ।। ५४ ।। <br>
अस्त्रम्पाशुपतं स्वीयन्दुर्जयं सर्वदाखिलैः ।। <br>
ददौ तस्मै महेशानो वचनश्चेदमब्रवीत् ।। ५५ ।। <br>
शिव उवाच ।। <br>
स्वं महास्त्रम्मया दत्तन्दुर्जयस्त्वम्भविष्यति ।। <br>
अनेन सर्वशत्रूणां जयकृत्यमवाप्नुहि ।। ५६ ।। <br>
कृष्णं च कथयिष्यामि साहाय्यन्ते करिष्यति ।।<br>
स वै ममात्मभूतश्च मद्भक्तः कार्य्यकारकः ।। ५७ ।। <br>
मत्प्रभावान्भारत त्वं राज्यन्निकण्टकं कुरु ।। <br>
धर्म्यान्नानाविधान्भ्रात्रा कारय त्वं च सर्वदा ।। ५८ ।। <br>
नन्दीश्वर उवाच ।। <br>
इत्युक्त्वा निजहस्तं च धृत्वा शिरसि तस्य सः ।। <br>
पूजितो ह्यर्जुनेनाशु शंकरोन्तरधीयत ।। ५९ ।। <br>
अथार्जुनः प्रसन्नात्मा प्राप्यास्त्रं च वरं प्रभोः ।। <br>
जगाम स्वाश्रमे मुख्यं स्मरन्भक्त्या गुरुं शिवम् ।। 3.41.६० ।। <br>
सर्व्वे ते भ्रातरः प्रीतास्तन्वः प्राणमिवागतम् ।। <br>
मिलित्वा तं सुखं प्रापुर्द्रौपदी चाति सुव्रता ।। ६१ ।। <br>
शिवं परं च सन्तुष्टम्पाण्डवाः सर्व एव हि ।। <br>
नातृप्यन्सर्ववृत्तान्तं श्रुत्वा हर्षमुपागताः ।। ६२ ।। <br>
आश्रमे पुष्पवृष्टिश्च चन्दनेन समन्विता ।। <br>
पपात सुकरार्थं च तेषाञ्चैव महात्मनाम् ।।६३।। <br>
धन्यं च शंकरं चैव नमस्कृत्य शिवम्मुदा ।। <br>
अवधिं चागतं ज्ञात्वा जयश्चैव भविष्यति ।। ६४ ।। <br>
एतस्मिन्नन्तरे कृष्णश्श्रुत्वार्जुनमथागतम्।।<br>
मेलनाय समायातश्श्रुत्वा सुखमुपागतः ।।६५।। <br>
अतश्चैव मयाख्यातः शंकरः सर्वदुःखहा ।। <br>
स सेव्यते मया नित्यं भवद्भिरपि सेव्यताम् ।। ६६ ।। <br>
इत्युक्तस्ते किराताह्वोवतारश्शंकस्य वै ।। <br>
तं श्रुत्वा श्रावयन्वापि सर्वान्कामानवाप्नुयात्।।६७।। <br>
इत्यष्टाशीत्यवताराः (८८) <br>
इति श्रीशिवमहापुराणे तृतीयायां शतरुद्रसंहितायां किरातेश्वरावतारवर्णनं नामैकचत्वारिंशोऽध्यायः ।।४१।। <br>
<br>
