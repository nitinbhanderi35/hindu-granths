नन्दीश्वर उवाच ॥ <br>
अथ वक्ष्ये मुनिश्रेष्ठ शम्भोः शृण्ववतारकम् ॥ <br>
स्वभक्तदयया विप्र नारीसन्देहभंजकम् ॥ १ ॥ <br>
आसीत्सत्यरथो नाम्ना विदर्भविषये नृपः ॥ <br>
धर्म्मात्मा सत्यशीलश्च महाशैवजनप्रियः ॥ २ ॥ <br>
तस्य राज्ञस्सुधर्मेण महीं पालयतो मुने ॥ <br>
महान्कालो व्यतीयाय सुखेन शिवधर्म्मतः ॥३॥ <br>
कदाचित्तस्य राज्ञस्तु शाल्वैश्च पुररोधिभिः ॥ <br>
महान्रणो बभूवाथ बहुसैन्यैर्बलोद्धतैः ॥४॥ <br>
स विदर्भनृपः कृत्वा सार्धं तैर्दारुणं रणम् ॥ <br>
प्रनष्टोरुबलः शाल्वैर्निहतो दैवयोगतः ॥ ५ ॥ <br>
तस्मिन्नृपे हते युद्धे शाल्वैस्तु भयविह्वलाः ॥ <br>
सैनिका हतशेषाश्च मन्त्रिभिस्सह दुद्रुवुः ॥ ६ ॥ <br>
अथ तस्य महाराज्ञी रात्रौ स्वपुरतो मुने ॥ <br>
संरुद्धा रिपुभिर्यत्नादन्तर्वत्नी बहिर्ययौ ॥ ७ ॥ <br>
निर्गता शोकसंतप्ता सा राजमहिषी शनैः॥<br>
प्राचीं दिशं ययौ दूरं स्मरन्तीशपदाम्बुजम्॥८॥<br>
अथ प्रभाते सा राज्ञी ददर्श विमलं सरः॥ <br>
अतीता दूरमध्वानं दयया शङ्करस्य हि ॥९॥ <br>
तत्रागत्य प्रिया राज्ञस्संतप्ता सुकुमारिणी॥ <br>
निवासार्थं सरस्तीरे छायावृक्षमुपाश्रयत् ॥ ॥3.31.१०॥ <br>
तत्र दैववशाद्राज्ञी मुहूर्त्ते सद्गुणान्विते ॥ <br>
असूत तनयं दिव्यं सर्वलक्षणलक्षितम् ॥११॥ <br>
अथ तज्जननी दैवात्तृषिताति नृपाङ्गना ॥ <br>
सरोवतीर्णा पानार्थं ग्रस्ता ग्राहेण पाथसि ॥ १२ ॥<br>
स सुतो जातमात्रस्तु क्षुत्पिपासार्द्दितो भृशम्॥ <br>
रुरोद च सरस्तीरे विनष्ट पितृमातृकः ॥१३॥ <br>
तस्मिन्वने क्रन्दमाने जातमात्रे सुते मुने ॥ <br>
कृपान्वितो महेशोऽभूदन्तर्यामी स रक्षक. ॥१४॥ <br>
प्रेरिता मनसा काचिदीशेन त्रासहारिणा॥<br>
अकस्मादागता तत्र भ्रमन्ती भैक्ष्यजीविनी॥१५॥<br>
सा त्वेकहायनं बालं वहन्ती विधवा निजम्॥<br>
अनाथमेकं क्रंदन्तं शिशुन्तत्र ददर्श ह ॥१६॥ <br>
सा दृष्ट्वा तत्र तम्बालं वने निर्मनुजे मुने ॥ <br>
विस्मिताति द्विजस्त्री सा चिचिन्तं हृदये बहु ॥१७॥ <br>
अहो सुमहदाश्चर्य्यमिदं दृष्टम्मयाधुना ॥ <br>
असंभाव्यमकथ्यं च सर्वथा मनसा गिरा ॥ १८ ॥ <br>
अच्छिन्ननाभिनालोयं रसायां केवलं शिशुः ॥ <br>
शेते मातृविहीनश्च क्रन्दंस्तेजस्विनां वरः ॥१९॥ <br>
अस्य पित्रादयः केऽपि न सन्तीह सहायिनः। <br>
कारणं किं बभूवाथ ह्यहो दैवबलं महत् ॥ 3.31.२० ॥ <br>
न जाने कस्य पुत्रोऽयमस्य ज्ञातात्र कोपि न ॥ <br>
यतः पृच्छाम्यस्य जन्य जाता च करुणा मयि ॥ २१॥ <br>
इच्छाम्येनं पोषितुं हि बालमौरसपुत्रवत् ॥ <br>
संप्रष्टुं नोत्सहेऽज्ञात्वा कुलजन्मादि चास्य वै ॥ २२ ॥ <br>
नन्दीश्वर उवाच ॥ <br>
इति संचिन्त्यमानायां तस्यां विप्रवरस्त्रियाम् ॥ <br>
कृपां चकार महतीं शंकरो भक्तवत्सल॥२३॥<br>
दध्रे भिक्षुस्वरूपं हि महालीलो महेश्वरः॥ <br>
सर्वथा भक्तसुखदो निरुपाधिः स्वयं सदा ॥२४॥ <br>
तत्राजगाम सहसा स भिक्षुः परमेश्वरः ॥ <br>
यत्रास्ति संदेहवती द्विजस्त्री ज्ञातुमिच्छती ॥ २५ ॥ <br>
भिक्षुवर्य्यस्वरूपोऽसावविज्ञातगतिः प्रभुः ॥ <br>
तामाह विप्रवनितां विहस्य करुणानिधिः ॥ २६ ॥ <br>
भिक्षुवर्य्य उवाच ॥ <br>
सन्देहं कुरु नो चित्ते विप्रभामिनि मा खिद ॥ <br>
रक्षैनम्बालकं प्रीत्या सुपवित्रं स्वपुत्रकम् ॥ २७ ॥ <br>
अनेन शिशुना श्रेयः प्राप्स्यसे न चिरात्परम् ॥<br>
पुष्णीहि सर्वथा ह्येनं महातेजस्विनं शिशुम् ॥२८॥ <br>
नन्दीश्वर उवाच॥<br>
इत्युक्तवन्तं तं भिक्षुस्वरूपं करुणानिधिम् ॥ <br>
सा विप्रवनिता शम्भुं प्रीत्या पप्रच्छ सादरम् ॥ २९ ॥ <br>
विप्रवनितोवाच ॥ <br>
त्वदाज्ञयैनं बालं हि रक्षिष्यामि स्वपुत्रवत्॥<br>
पौक्ष्यामि नात्र सन्देहो मद्भाग्यात्त्वमिहागतः ॥3.31.३०॥ <br>
तथापि ज्ञातुमिच्छामि विशेषेण तु तत्त्वतः ॥ <br>
कोयं कस्य सुतश्चायं कस्त्वमत्र समागतः ॥ ॥ ३१ ॥ <br>
मुहुर्मम समायाति ज्ञानं भिक्षुवर प्रभो ॥ <br>
त्वं शिवः करुणासिन्धुस्त्वद्भक्तोयं शिशुः पुरा ॥ ३२ ॥ <br>
केनचित्कर्मदोषेण सम्प्राप्तोयं दशामिमाम् ॥ <br>
तद्भुक्त्वा परमं श्रेयः प्राप्स्यते त्वदनुग्रहात् ॥ ३३ ॥ <br>
त्वन्माययैव साहं वै मार्गभ्रष्टा विमोहिता ॥ <br>
आगता प्रेषिता त्वत्तो ह्यस्य रक्षणहेतुतः ॥ ३४ ॥ <br>
॥ नन्दीश्वर उवाच ॥ <br>
इति तद्दर्शनप्राप्तविज्ञानां विप्रकामिनीम् ॥ <br>
ज्ञातुकामां विशेषेण प्रोचे भिक्षुतनुश्शिवः ॥ ३५ ॥ <br>
॥ भिक्षुवर्य्य उवाच ॥ <br>
शृणु प्रीत्या विप्रपत्नि बालस्यास्य पुरेहितम् ॥ <br>
सर्वमन्यस्य सुप्रीत्या वक्ष्यते तत्त्वतोऽनघे ॥ ३६ ॥ <br>
सुतो विदर्भराजस्य शिवभक्तस्य धीमतः ॥ <br>
अयं सत्यरथस्यैव स्वधर्मनिरतस्य हि ॥३७॥ <br>
शृणु सत्यरथो राजा हतः शाल्वे रणे परैः ॥ <br>
तत्पत्नी निशि सुव्यग्रा निर्ययौ स्वगृहाद्द्रुतम् ॥ ३८ ॥ <br>
असूत तनयं चैनं समायाता प्रगेऽत्र हि ॥ <br>
सरोवतीर्णा तृषया ग्रस्ता ग्राहेण दैवतः ॥ ३९ ॥ <br>
नन्दीश्वर उवाच ॥ <br>
इति तस्य समुत्पत्तिं तत्पितुः संगरे मृतिम् ॥ <br>
तन्मातृमरणं ग्राहात्सर्वं तस्य न्यवेदयत्॥3.31.४०॥ <br>
अथ सा ब्रह्माणी सा हि विस्मिताति मुनीश्वर ॥<br>
पुनः पप्रच्छ तं भिक्षुं ज्ञानिनं सिद्धरूपकम् ॥४१॥ <br>
ब्राह्मण्युवाच ॥ <br>
स राजोऽस्य पिता भिक्षो वरभोगान्तरेव हि ॥ <br>
कस्माच्छाल्वैस्स्वरिपुभिस्स्वल्पेहैश्च विघातितः ॥ ४२ ॥ <br>
कस्मादस्य शिशोर्माता ग्राहेणाशु सुभक्षिता ॥<br>
यस्मादनाथोयं जातो विबन्धुश्चैव जन्मतः ॥ ४३ ॥ <br>
कस्मात्सुतो ममापीह सुदरिद्रो हि भिक्षुकः ॥ <br>
भवेत्कथं सुखं भिक्षो पुत्रयोरनयोर्वद ॥४४॥ <br>
नन्दीश्वर उवाच ॥ <br>
इति तस्या वचः श्रुत्वा स भिक्षुः परमेश्वरः ॥<br>
विप्रपत्न्याः प्रसन्नात्मा प्रोवाच विहसंश्च ताम्॥४५॥<br>
भिक्षुवर्य्य उवाच ॥ <br>
विप्रपत्नि विशेषेण सर्वप्रश्नान्वदामि ते ॥ <br>
शृणु त्वं सावधानेन चरित्रमिदमुत्तमम्॥४६॥ <br>
अमुष्य बालस्य पिता स विदर्भमहीपतिः ॥ <br>
पूर्वजन्मनि पाण्ड्योऽसौ बभूव नृपसत्तमः ॥४७॥ <br>
स शैवनृपतिर्धर्मात्पालयन्निखिला महीम् ॥ <br>
स्वप्रजां रंजयामास सर्वोपद्रवनाशनः ॥४८॥ <br>
कदाचित्स हि सर्वेशं प्रदोषे पर्यपूजयत्॥<br>
त्रयोदश्यां निराहारो दिवानक्तव्रती शिवम् ॥४९॥ <br>
तस्य पूजयतः शम्भुं प्रदोषे गिरिशं रते ॥ <br>
महाञ्छब्दो बभूवाथ विकटस्सर्वथा पुरे ॥3.31.५०॥ <br>
तमाकर्ण्य रवं सोऽथ राजा त्यक्तशिवार्चनः॥<br>
रिप्वागमनशंकातो निर्ययौ भवनाद्बहिः ॥५१॥ <br>
एतस्मिन्नेव काले तु तस्यामात्यो महाबली ॥ <br>
गृहीतशस्त्रसामन्तो राजान्तिकमुपाययौ ॥५२॥ <br>
तन्दृष्ट्वा शत्रुसामन्तं महाक्रोधेन विह्वलः ॥<br>
अविचार्य वृषन्तस्य शिरश्छेदमकारयत्॥ ५३॥<br>
असमाप्ये शपूजान्तामशुचिर्नष्टधीर्नृपः ॥<br>
रात्रौ चकार सुप्रीत्या भोजनन्नष्टमंगलः॥५४॥ <br>
विदर्भे सोभवद्राजा जन्मनीह शिवव्रती॥ <br>
शिवार्चनान्तरायेण परैर्भोगांन्तरे हतः ॥ ९५ ॥ <br>
तत्पुत्रो यः पूर्वभवे सोऽस्मिञ्जन्मनि तत्सुतः ॥ <br>
अहमेव हतैश्वर्य्यः शिवपूजा व्यतिक्रमात् ॥५६॥ <br>
अस्य माता पूर्वभवे सपत्नीं छद्मनाहरत्॥ <br>
भक्षिता तेन पापेन ग्राहेणाऽस्मिन्भवे हि सा॥५७॥ <br>
एषा प्रवृत्तिरेतेषां भवत्यै परिकीर्तिता ॥ <br>
अनर्चिता शिवा भक्त्या प्राप्नुवन्ति दरिद्रताम् ॥५९।<br>
एष ते तनयः पूर्वजन्मनि ब्राह्मणोत्तमः॥ <br>
प्रतिग्रहैर्वयो निन्ये  न यज्ञाद्यैस्सुकर्मभिः ॥५९॥ <br>
अतो दारिद्र्यमापन्नः पुत्रस्ते द्विजभामिनि ॥ <br>
तद्दोषपरिहारार्थं शरणं शंकरं व्रज ॥ 3.31.६० ॥ <br>
एताभ्यां खलु बालाभ्यां शिवपूजाविधीयताम् ॥ <br>
उपवीतानन्तरं हि शिवः श्रेयः करिष्यति ॥ ६१ ॥ <br>
नन्दीश्वर उवाच ॥ <br>
इति तामुपदिश्याथ भिक्षुवर्ण्यतनुः शिवः ॥ <br>
स्वरूपं दर्शयामास परमं भक्तवत्सलः  ॥ ६२ ॥ <br>
अथ सा विप्रवनिता ज्ञात्वा तं शंकरम्प्रभुम्॥ <br>
सुप्रणम्य हि तुष्टाव प्रेम्णा गद्गदया गिरा ॥६३॥ <br>
ततस्स भगवाञ्च्छम्भुर्धृतभिक्षुतनुर्द्रुतम् ॥<br>
पश्यन्त्या विप्रपन्त्यास्तु तत्रैवान्तरधीयत ॥६४॥ <br>
अथ तस्मिन् गते भिक्षौ विश्रब्धा ब्राह्मणी च सा॥<br>
तमर्भकं समादाय सस्वपुत्रा गृहं ययौ ॥६५ ॥<br>
एकचक्राह्वये रम्ये ग्राम्ये कृत निकेतना ॥ <br>
स्वपुत्रं राजपुत्रं च वरान्नैश्च व्यवर्द्धयत् ॥ ६६ ॥ <br>
ब्राह्मणै कृतसंस्कारौ कृतोपनयनौ च तौ ॥ <br>
ववृधाते स्वगेहे च शिवपूजनतत्परौ ॥६७॥ <br>
तौ शाण्डिल्यमुनेस्तात निदेशान्नियम स्थितौ॥ <br>
प्रदोषे चक्रतुः शम्भोः पूजां कृत्वा व्रतं शुभम्॥ ६८ ॥ <br>
कदाचिद्द्विजपुत्रेण विनाऽसौ राजनन्दनः ॥ <br>
नद्यां स्नातुं गतः प्राप निधानकलशं वरम् ॥६९॥ <br>
एवं पूजयतोः शम्भुं राजद्विजकुमारयोः ॥ <br>
सुखेनैव व्यतीयाय तयोर्मासचतुष्टयम् ॥3.31.७०॥ <br>
एवमर्चयतोः शम्भुं भूयोपि परया मुदा ॥ <br>
सम्वत्सरो व्यतीयाय तस्मिन्नेव तयोर्गृहे ॥ ७१ ॥ <br>
सम्वत्सरे व्यतिक्रान्ते स राजतनयो मुने ॥<br>
गत्वा वनान्ते विप्रेण शिवस्यानुग्रहाद्विभोः ॥ ७२ ॥ <br>
अकस्मादागतां तत्र दत्तां तज्जनकेन ह ॥ <br>
विवाह्य गन्धर्वसुतां चक्रे राज्यमकण्टकम् ॥ ७३ ॥ <br>
या विप्रवनिता पूर्वंतमपुष्णात्स्वपुत्रवत्॥ <br>
सैव माताभवत्तस्य स भ्राता द्विजनन्दनः ॥ ७४ ॥ <br>
इत्थमाराध्य देवेशं धर्मगुप्ताह्वयस्स वै ॥ <br>
विदर्भ विषये राज्ञ्या तया भोगं चकार ह ॥७४॥। <br>
भिक्षुवर्य्यावतारस्ते वर्णितश्च मयाधुना ॥ <br>
शिवस्य धर्मगुप्ताह्व नृपबालसुखप्रदः ॥ ७६ ॥ <br>
एतदाख्यानमनघं पवित्रं पावनं महत् ॥ <br>
धर्मार्थकाममोक्षाणां साधनं सर्वकामदम् ॥ ७७ ॥<br>
य एतच्छ्रृणुयान्नित्यं श्रावयेद्वा समाहितः॥<br>
स भुक्त्वेहाखिलान्कामान्सोन्ते शिवपुरम्व्रजेत् ॥७८।<br>
इति श्री शिवमहापुराणे तृती०शतरुद्रसंहितायां भिक्षुवर्य्याह्वशिवावता रचरित्रवर्णनंनामैकत्रिंशोऽध्यायः ॥३१॥ <br>
<br>
