नन्दीश्वर उवाच ।। <br>
शृणु प्राज्ञ प्रवक्ष्यामि शिवस्य परमात्मनः ।। <br>
अवतारं पुरानन्दं यातिनाथाह्वयं मुने ।।१।। <br>
अर्बुदाचलसंज्ञे तु पर्वते भिल्लवंशजः ।। <br>
आहुकश्च तदभ्याशे वसतिस्म मुनीश्वर ।। २ ।। <br>
तत्पत्नी ह्याहुका नाम बभूव किल सुव्रता ।। <br>
उभावपि महाशैवावास्तान्तौ शिवपूजकौ ।।३।। <br>
कस्मिंश्चित्समये भिल्लः शिवभक्तिरतः सदा ।। <br>
आहारार्थं स्वपत्न्याश्च सुदूरं स गतो मुने ।।४।। <br>
एतस्मिन्नन्तरे तत्र गेहे भिल्लस्य शङ्करः।। <br>
भूत्वा यतिवपुः सायं परीक्षार्थं समाययौ ।।५।। <br>
तस्मिन्नवसरे तत्राजगाम स गृहाधिपः ।। <br>
पूजनं च यतीशस्य चकार प्रेमतः सुधीः ।।६।। <br>
तद्भावस्य परीक्षार्थं यतिरूपस्स शंकरः।।<br>
महालीलातरः प्रीत्या भीतं प्रोवाच दीनगीः ।।७।। <br>
यतिनाथ उवाच ।। <br>
अद्य स्थलं निवासार्थं देहि मे प्रातरेव हि ।। <br>
यास्यामि सर्वथा भिल्ल स्वस्ति स्यात्तव सर्वदा ।।८।। <br>
भिल्ल उवाच ।। <br>
त्यम्प्रोक्तं त्वया स्वामिञ्शृणु मद्वचनं च ते ।। <br>
अति स्वल्पं स्थलं मे हि स्यान्निवासः कथन्तव।।९।। <br>
नन्दीश्वर उवाच ।। <br>
इत्युक्तस्स यतिस्तेन गमनाय मतिन्दधे ।। <br>
तावद्भिल्ल्या वचः प्रोक्तं स्वामिनं संविचार्य्य वै ।।3.28.१०।। <br>
भिल्ल्युवाच।। <br>
स्वामिन्देहि यतेःस्थानं विमुखं कुरु मातिथिम् ।। <br>
गृहधर्मं विचार्य्य त्वमन्यथा धर्मसंक्षयः ।। ११ ।। <br>
स्थीयतान्ते गृहाभ्यंतः सुखेन यतिना सह ।। <br>
अहं बहिः स्थितिं कुर्य्यामायुधानि बृहन्त्यपि।।१२।। <br>
नन्दीश्वर उवाच।।<br>
तस्यास्तद्वचनं श्रुत्वा भिल्ल्या धर्मान्वितं शिवम् ।। <br>
स्वपत्न्या मनसा तेन भिल्लेन च विचारितम् ।।१३।। <br>
स्त्रियं बहिश्च निष्कास्य कथं स्थेयं मया बहे ।। <br>
यतेरन्यत्र गमनमधर्म्मकरमात्मनः ।। १४ ।। <br>
द्वयमप्युचितं नैव सर्वथा गृहमेधिनः ।। <br>
यद्भावि तद्भवेदेव मया स्थेयं गृहाद्बहिः ।।१५।। <br>
इत्याग्रहन्तदा कृत्वा गृहान्तः स्थाय तौ मुदा ।। <br>
स्वायुधानि च संस्थाप्य भिल्लोऽतिष्ठद्गृहाद्बहिः ।। १६ ।। <br>
रात्रौ तम्पशवः क्रूरा हिंसकाः समपीडयन् ।। <br>
तेनापि च यथाशक्ति कृतो यत्नो महांस्तदा ।।१७।। <br>
एवं यत्नं प्रकुर्वाण स भिल्लो बलवानपि ।। <br>
प्रारब्धात्प्रेरितैर्हिंस्रैर्बलादासीच्च भक्षितः ।।१८।। <br>
प्रातरुत्थाय स यतिर्दृष्ट्वा हिंस्रैश्च भक्षितम् ।। <br>
भिल्लं वने चरंतं वै दुःखितोऽभूदतीव हि ।१९।। <br>
दुखितं तं यतिन्दृष्ट्वा भिल्ली सा दुःखितापि हि ।। <br>
धैर्यात्स्वदुःखं संहृत्य वचनं चेदमब्रवीत् ।। 3.28.२० ।। <br>
भिल्ल्युवाच ।।<br>
किमर्थं क्रियते दुःखं भद्रं जातं यतेऽधुना ।। <br>
धन्योयं कृतकृत्यश्च यज्जातो मृत्युरीदृशः ।। २१ ।। <br>
अहं चैनं गमिष्यामि भस्म भूत्वानले यते ।। <br>
चितां कारय सुप्रीत्या स्त्रीणां धर्मः सनातनः ।। २२ ।। <br>
इति तद्वचनं श्रुत्वा हितं मत्वा स्वयं यतिः ।। <br>
चितां व्यरचयत्सा हि प्रविवेश स्वधर्मतः ।। २३ ।। <br>
एतस्मिन्नन्तरे साक्षात्पुरः प्रादुरभूच्छिवः ।। <br>
धन्ये धन्ये इति प्रीत्या प्रशंसस्तां हरोऽब्रवीत् ।। २४ ।। <br>
हर उवाच ।। <br>
वरं ब्रूहि प्रसन्नोस्मि त्वदाचरणतोऽनघे ।। <br>
तवादेयं न वै किंचिद्वश्योऽहं ते विशेषतः ।।२५।। <br>
नन्दीश्वर उवाच ।। <br>
तच्छुत्वा शम्भुवचनं परमानन्ददायकम् ।। <br>
सुखं प्राप्तं विशेषेण न किंचित्स्मरणं ययौ।।२६।। <br>
तस्यास्तद्गतिमालक्ष्य सुप्रसन्नो हरोऽभवत् ।। <br>
उवाच च पुनः शम्भुर्वरं ब्रूहीति ताम्प्रभुः ।। २७।।<br>
शिव उवाच ।। <br>
अयं यतिश्च मद्रूपो हंसरूपो भविष्यति ।। <br>
परजन्मनि वां प्रीत्या संयोग कारयिष्यति ।। २८ ।<br>
भिल्लश्च वीरसेनस्य नैषधे नगरे वरे ।। <br>
महान्पुत्रो नलो नाम भविष्यति न संशयः ।। २९ ।। <br>
त्वं सुता  भीमराजस्य वैदर्भे नगरेऽनघे।। <br>
दमयन्ती च विख्याता भविष्यसि गुणान्विता ।। 3.28.३० ।। <br>
युवां चोभौ मिलित्वा च राजभोगं सुविस्तरम् ।। <br>
भुक्त्वा मुक्तिं च योगीन्द्रेर्लप्स्येथे दुर्लभां ध्रुवम् ।। ३१ ।। <br>
नन्दीश्वर उवाच ।। <br>
इत्युक्त्वा च स्वयं शम्भुर्लिङ्गरूपोऽभवत्तदा ।। <br>
तस्मान्न चलितो धर्मादचलेश इति स्मृतः ।। ३२ ।। <br>
स भिल्ल आहुकश्चापि वीरसेनसुतोऽभवत् ।। <br>
नैषधे नगरे तात नलनामा महानृपः ।।३३।। <br>
आहुका सा महाभिल्ली भीमस्य तनयाऽभवत् ।। <br>
वैदर्भे नगरे राज्ञो दमयन्तीति विश्रुता ।। ३४ ।। <br>
यतिनाथाह्वयस्सोपि हंसरूपोऽभवच्छिवः ।। <br>
विवाहं कारयामास दमयन्त्या नलेन वै ।। ३५ ।। <br>
पूर्वसत्काररूपेण महापुण्येन शंकरः ।। <br>
हंसरूपं विधायैव ताभ्यां सुखमदात्प्रभुः ।। ३६ ।। <br>
शिवो हंसावतारो हि नानावार्ताविचक्षणः ।। <br>
दमयन्त्या नलस्यापि परमानन्ददायकः ।। ३७ ।। <br>
इदं चरितं परमं पवित्रं शिवावतारस्य पवित्रकीर्तेः ।। <br>
यतीशसंज्ञस्य महाद्भुतं हि हंसाह्वयस्यापि विमुक्तिदं हि ।। ३८ ।। <br>
यतीशब्रह्महंसाख्यावतारचरितं शुभम् ।। <br>
शृणुयाच्छ्रावयेद्यो हि स लभेत परां गतिम्।।३९।।<br>
इदमाख्यानमनघं सर्वकामफलप्रदम् ।।<br>
स्वर्ग्यं यशस्यमायुष्यं भक्तिवर्धनमुत्तमम्।।3.28.४०।।<br>
श्रुत्वैतच्चचरितं शम्भोर्यतिहंसस्वरूपयोः ।। <br>
इह सर्वसुखम्भुक्त्वा सोऽन्ते शिवपुरं व्रजेत् ।। ४१ ।। <br>
इति श्रीशिवमहापुराणे तृ० शतरुद्रसंहि० यतिनाथब्रह्महंसाह्वयशिवावतारचरितवर्णनं नामाष्टाविंशोऽध्यायः ।। २८ ।। <br>
<br>
