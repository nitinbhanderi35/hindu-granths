॥ नन्दीश्वर उवाच ॥ <br>
शृणु तात महेशस्यावतारान्परमान्प्रभो ॥ <br>
सर्वकार्यकराँल्लोके सर्वस्य सुखदान्मुने ॥१॥ <br>
तस्य शंभोः परेशस्य मूर्त्यष्टकमयं जगत् ॥ <br>
तस्मिन्व्याप्य स्थितं विश्वं सूत्रे मणिगणा इव ॥२॥ <br>
शर्वो भवस्तथा रुद्र उग्रो भीमः पशो पतिः ॥ <br>
ईशानश्च महादेवो मूर्तयश्चाष्ट विश्रुताः ॥ ३ ॥ <br>
भूम्यंभोग्निमरुद्व्योमक्षेत्रज्ञार्कनिशाकराः ॥ <br>
अधिष्ठिताश्च शर्वाद्यैरष्टरूपैः शिवस्य हि ॥४॥ <br>
धत्ते चराचरं विश्वं रूपं विश्वंभरात्मकम् ॥ <br>
शंकरस्य महेशस्य शास्त्रस्यैवेति निश्चयः ॥ ५ ॥ <br>
संजीवनं समस्तस्य जगतः सलिलात्मकम् ॥ <br>
भव इत्युच्यते रूपं भवस्य परमात्मनः ॥६॥ <br>
बहिरंतर्जगद्विश्वं बिभर्ति स्पन्दतेस्य यम् ॥ <br>
उग्र इत्युच्यते सद्भी रूपमुग्रस्य सत्प्रभो ॥७॥ <br>
सर्वावकाशदं सर्वव्यापकं गगनात्मकम् ॥ <br>
रूपं भीमस्य भीमाख्यं भूपवृन्दस्व भेदकम् ॥ ८ ॥ <br>
सर्वात्मनामधिष्ठानं सर्वक्षेत्रनिवासकम् ॥ <br>
रूपं पशुपतेर्ज्ञेयं पशुपाशनिकृन्तनम् ॥९॥ <br>
सन्दीपयञ्जगत्सर्वं दिवाकरसमाह्वयम् ॥ <br>
ईशानाख्यं महेशस्य रूपं दिवि विसर्पति ॥3.2.१०॥ <br>
आप्याययति यो विश्वममृतांशुर्निशाकरः ॥ <br>
महादेवस्य तद्रूपं महादेवस्य चाह्वयम् ॥ ११ ॥ <br>
आत्मा तस्याष्टमं रूपं शिवस्य परमात्मनः ॥ <br>
व्यापिकेतरमूर्तीनां विश्वं तस्माच्छिवात्मकम् ॥ १२ ॥ <br>
शाखाः पुष्यन्ति वृक्षस्य वृक्षमूलस्य सेचनात् ॥ <br>
तद्वदस्य वपुर्विश्वं पुष्यते च शिवार्चनात ॥१३॥<br>
यथेह पुत्रपौत्रादेः प्रीत्या प्रीतो भवेत्पिता ॥ <br>
तथा विश्वस्य सम्प्रीत्या प्रीतो भवति शंकरः ॥ १४ ॥ <br>
क्रियते यस्य कस्यापि देहिनो यदि निग्रहः ॥ <br>
अष्टमूर्त्तेरनिष्टं तत्कृतमेव न संशयः ॥ १५ ॥ <br>
अष्टमूर्त्यात्मना विश्वमधिष्ठायास्थितं शिवम् ॥ <br>
भजस्व सर्वभावेन रुद्रं परमकारणम् ॥ १६ ॥ <br>
इति प्रोक्ताः स्वरूपास्ते विधिपुत्राष्टविश्रुताः ॥ <br>
सर्वोपकारनिरताः सेव्याः श्रेयोर्थिभिर्नरैः ॥ १७ ॥ <br>
इति श्रीशिवमहापुराणे तृतीयायां शतरुद्रसंहितायां शिवाष्टमूर्त्तिवर्णनं नाम द्वितीयोऽध्यायः ॥ २ ॥ <br>
<br>
