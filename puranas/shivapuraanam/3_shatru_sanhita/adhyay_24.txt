नन्दीश्वर उवाच॥<br>
पिप्पलादाख्यपरममवतारं महेशितुः ॥ <br>
शृणु प्राज्ञ महाप्रीत्या भक्तिवर्धनमुत्तमम्॥१॥<br>
यः पुरा गदितो विप्रो दधीचिर्मुनिसत्तमः ॥<br>
महाशैवस्सुप्रतापी च्यावनिर्भृगुवंशजः॥२॥<br>
क्षुवेण सह संग्रामे येन विष्णुः पराजितः॥<br>
सनिर्जरोऽथ संशप्तो महेश्वरसहायिना॥३॥<br>
तस्य पत्नी महाभागा सुवर्चा नामनामतः॥<br>
महापतिव्रता साध्वी यया शप्ता दिवौकसः ॥४॥ <br>
तस्मात्तस्यां महादेवो नानालीलाविशारदः ॥ <br>
प्रादुर्बभूव तेजस्वी पिप्पलादेति नामतः ॥५॥ <br>
सूत उवाच ॥ <br>
इत्याकर्ण्य मुनिश्रेष्ठो नन्दीश्वरवचोऽद्भुतम्॥<br>
सनत्कुमारः प्रोवाच नतस्कन्धः कृताञ्जलिः ॥६॥<br>
सनत्कुमार उवाच ॥ <br>
नन्दीश्वर महाप्राज्ञ साक्षाद्रुद्रस्वरूपधृक् ॥ <br>
धन्यस्त्वं सद्गुरुस्तात श्रावितेयं कथाद्भुता ॥७॥ <br>
क्षुवेण सह संग्रामे श्रुतो विष्णुपुरा जयः ॥ <br>
ब्रह्मणा मे पुरा तात तच्छापश्च शिलादज ॥८॥ <br>
अधुना श्रोतुमिच्छामि देवशापं सुवर्चया॥<br>
दत्तं पश्चात्पिप्पलादचरितं मङ्गलायनम् ॥९॥<br>
सूत उवाच ॥ <br>
इति श्रुत्वाथ शैलादिर्विधिपुत्रवचश्शुभम् ॥ <br>
प्रत्युवाच प्रसन्नात्मा स्मृत्वा शिवपदाम्बुजम्॥3.24.१०॥ <br>
नन्दीश्वर उवाच ॥ <br>
एकदा निर्जरास्सर्वे वासवाद्या मुनीश्वर ॥ <br>
वृत्रासुरसहायैश्च दैत्यैरासन्पराजिताः ॥११॥ <br>
स्वानि स्वानि वरास्त्रा णि दधीचस्याश्रमेऽखिलाः ॥ <br>
निक्षिप्य सहसा सद्योऽभवन्देवाः पराजिताः ॥ १२ ॥ <br>
तदा सर्वे सुरास्सेन्द्रा वध्यमानास्तथर्षयः॥ <br>
ब्रह्मलोकगताश्शीघ्रं प्रोचुः स्वं व्यसनं च तत् ॥१३॥ <br>
तच्छ्रुत्वा देववचनं ब्रह्मा लोकपितामहः ॥ <br>
सर्वं शशंस तत्त्वेन त्वष्टुश्चैव चिकीर्षितम् ॥ १४ ॥ <br>
भवद्वधार्थं जनितस्त्वष्ट्रायं तपसा सुराः ॥ <br>
वृत्रो नाम महातेजाः सर्वदैत्याधिपो महान् ॥ १५ ॥ <br>
अथ प्रयत्नः क्रियतां भवेदस्य वधो यथा ॥ <br>
तत्रोपायं शृणु प्राज्ञ धर्महेतोर्वदामि ते ॥१६॥ <br>
महामुनिर्दधीचिर्यस्स तपस्वी जितेन्द्रियः ॥ <br>
लेभे शिवं समाराध्य वज्रास्थित्ववरम्पुरा ॥१७॥ <br>
तस्यास्थीन्येव याचध्वं स दास्यति न संशय ॥ <br>
निर्माय तैर्दण्डवज्रं वृत्रं जहि न संशयः ॥१८॥ <br>
नन्दीश्वर उवाच॥<br>
तच्छ्रुत्वा ब्रह्मवचनं शक्रो गुरुसमन्वितः॥ <br>
आगच्छत्सामरः सद्यो दधीच्याश्रममुत्तमम् ॥ १९ ॥ <br>
दृष्ट्वा तत्र मुनिं शक्रः सुवर्चान्वितमादरात् ॥ <br>
ननाम साञ्जलिर्नम्रः सगुरुः सामरश्च तम् ॥3.24.२०॥ <br>
तदभिप्रायमाज्ञाय स मुनिर्बुधसत्तमः ॥ <br>
स्वपत्नीं प्रेषयामास सुवर्चां स्वाश्रमान्तरम् ॥२१॥ <br>
ततस्स देवराजश्च सामरः स्वार्थसाधकः ॥ <br>
अर्थशास्त्रपरो भूत्वा मुनीशं वाक्यमब्रवीत् ॥ २२ ॥ <br>
शक्र उवाच ॥ <br>
त्वष्ट्रा विप्रकृताः सर्वे वयन्देवास्तथर्षयः ॥ <br>
शरण्यं त्वां महाशैवं दातारं शरणं गताः ॥ २३ ॥ <br>
स्वास्थीनि देहि नो विप्र महावज्रमयानि हि ॥ <br>
अस्थ्ना ते स्वपविं कृत्वा हनिष्यामि सुरद्रुहम् ॥ २४ ॥ <br>
इत्युक्तस्तेन स मुनिः परोपकरणे रतः ॥ <br>
ध्यात्वा शिवं स्वनाथं हि विससर्ज कलेवरम् ॥ २५॥ <br>
ब्रह्मलोकं गतस्सद्यस्स मुनिर्ध्वस्तबन्धनः ॥ <br>
पुष्पवृष्टिरभूत्तत्र सर्वे विस्मयमागताः ॥२६॥<br>
अथ गां सुरभिं शक्र आहूयाशु ह्यलेहयत् ॥ <br>
अस्त्रनिर्मितये त्वाष्ट्रं निदि देश तदस्थिभिः ॥ २७ ॥ <br>
विश्वकर्मा तदाज्ञप्तश्चक्लृपेऽस्त्राणि कृत्स्नशः ॥ <br>
तदस्थिभिर्वज्रमयस्सुदृढैश्शिववर्चसा ॥ २८ ॥<br>
वंशोद्भवं वज्रं शरो ब्रह्मशिरस्तथा॥<br>
अन्यास्थिभिर्बहूनि स्वपराण्यस्त्राणि निर्ममे ॥२९॥ <br>
तमिन्द्रो वज्रमुद्यम्य वर्द्धितः शिववर्चसा ॥ <br>
वृत्रमभ्यद्रवत्क्रुद्धो मुने रुद्र इवान्तकम् ॥3.24.३०॥ <br>
ततः शक्रस्सुसन्नद्धस्तेन वज्रेण स द्रुतम् ॥ <br>
उच्चकर्त शिरो वार्त्रं गिरिशृंगमिवौजसा ॥ ३१ ॥ <br>
तदा समुत्सवस्तात बभूव त्रिदिवौकसाम्॥<br>
तुष्टुवुर्निर्जराश्शक्रम्पेतुः कुसुमवृष्टयः ॥३२॥<br>
इति ते कथितन्तात प्रसंगाच्चरि तन्त्विदम्॥<br>
पिप्पलादावतारम्भे शृणु शम्भोर्महादरात्॥३३॥<br>
सुवर्चा सा मुनेः पत्नी दधीचस्य महात्मनः ॥ <br>
ययौ स्वमाश्रमाभ्यन्तस्तदाज्ञप्ता पतिव्रता ॥३४॥ <br>
आगत्य तत्र सा दृष्ट्वा न पतिं स्वन्तपस्विनी ॥ <br>
गृहकार्यं च सा कृत्वाखिलम्पतिनिदेशतः ॥ ३५ ॥ <br>
आजगाम पुनस्तत्र पश्यन्ती बह्वशोभनम् ॥<br>
देवांश्च तान्मुनिश्रेष्ठ सुवर्चा विस्मिताभवत्॥३६॥ <br>
ज्ञात्वा च तत्सर्वमिदं सुराणां कृत्यं तदानीञ्च चुकोप साध्वी ॥ <br>
ददौ तदा शापमतीव रुष्टा तेषां सुवर्चा ऋषिवर्यभार्या ॥३७॥ <br>
सुवर्चोवाच ॥ <br>
अहो सुरा द्रुष्टतराश्च सर्वे स्वकार्यदक्षा ह्यबुधाश्च लुब्धाः ॥ <br>
तस्माच्च सर्वे पशवो भवन्तु सेन्द्राश्च मेऽद्यप्रभृतीत्युवाच ॥३८॥ <br>
एवं शापन्ददौ तेषां सुराणां सः तपस्विनी ॥ <br>
सशक्राणां च सर्वेषां सुवर्चा मुनिकामिनी ॥३९॥ <br>
अनुगन्तुम्पतेर्लोकमथेच्छत्सा पतिव्रता॥ <br>
चितां चक्र समेधोभिः सुपवित्रैर्मनस्विनी ॥ 3.24.४० ॥ <br>
ततो नभोगिरा प्राह सुवर्चान्ताम्मुनिप्रियाम् ॥ <br>
आश्वासयन्ती गिरिशप्रेरिता सुखदायिनी ॥ ४१ ॥ <br>
आकाशवाण्युवाच ॥ <br>
साहसं न कुरु प्राज्ञे शृणु मे परमं वचः ॥<br>
मुनितेजस्त्वदुदरे तदुत्पादय यत्नतः ॥४२॥ <br>
ततः स्वाभीष्टचरणन्देवि कर्तुन्त्वमर्हसि ॥ <br>
सगर्भा न दहेद्गात्रमिति ब्रह्मनिदेशनम् ॥४३॥ <br>
नन्दीश्वर उवाच ॥<br>
इत्युक्त्वा सा नभोवाणी विरराम मुनीश्वर ॥ <br>
तां श्रुत्वा सा मुनेः पत्नी विस्मिताभूत्क्षणं च सा॥४४॥<br>
सुवर्चा सा महासाध्वी पतिलोकमभीप्सती॥<br>
उपविश्याश्मना भूयः सोदरं विददार ह॥४५॥<br>
निर्गतो जठरात्तस्या गर्भो मुनिवरस्य सः॥<br>
महादिव्यतनुर्दीप्तो भासयंश्च दिशोदश॥४६॥<br>
साक्षाद्रुद्रावतारोऽसौ दधीच वरतेजसः॥<br>
प्रादुर्भूतस्स्वयन्तात स्वलीलाकरणे क्षमः॥४७।<br>
तन्दृष्ट्वा स्वसुतन्दिव्यं  स्वरूपम्मुनिकामिनी॥<br>
सुवर्चाज्ञाय मनसा साक्षाद्रुद्रावतारकम्॥४८॥<br>
प्रहृष्टाभून्महासाध्वी प्रणम्याशु नुनाव सा॥<br>
स्वहृदि स्थापयामास तत्स्वरूपम्मुनीश्वर॥४९॥<br>
सुवर्चा तनयं तं च प्रहस्य विमलेक्षणा॥<br>
जननी प्राह सुप्रीत्या पतिलोकमभीप्सती ॥ 3.24.५० ॥ <br>
सुवर्चोवाच॥ <br>
हे तात परमेशान चिरन्तिष्ठास्य सन्निधौ ॥ <br>
अश्वत्थस्य महाभाग सर्वेषां सुखदो भवेः॥५१॥<br>
मामाज्ञापय सुप्रीत्या पतिलोकाय चाधुना ॥<br>
तत्रस्थाहं च पतिना त्वां ध्याये रुद्ररूपिणम्॥५२॥<br>
नन्दीश्वर उवाच ॥ <br>
इत्येवं सा बभाषेऽथ सुवर्चा तनयम्प्रति ॥ <br>
पतिमन्वगमत्साध्वी परमेण समाधिना ॥ ९३ ॥ <br>
एवन्दधीचपत्नी सा पतिना संगता मुने ॥ <br>
शिवलोकं समासाद्य सिषेवे शङ्करम्मुदा ॥५४ ॥ <br>
एतस्मिन्नन्तरे देवास्सेन्द्राश्च मुनिभिस्सह ॥ <br>
तत्राजग्मुस्त्वरा तात आहूता इव हर्षिताः ॥ ५५ ॥ <br>
हरिर्ब्रह्मा च सुप्रीत्यावतीर्णं शंकरं भुवि ॥ <br>
सुवर्चायां दधीचाद्वा ययतुस्स्वगणैस्सह ॥५६॥ <br>
तत्र दृष्ट्वावतीर्णन्तं मुनिपुत्रत्वमागतम् ॥ <br>
रुद्रं सर्वे प्रणेमुश्च तुष्टुवुर्बद्धपाणयः ॥ ५७॥ <br>
तदोत्सवो महानासीद्देवानां मुनिसत्तम ॥ <br>
नेदुर्दुन्दुभयस्तत्र नर्तक्यो ननृतुर्मुदा ॥५८॥ <br>
जगुर्गन्धर्वपुत्राश्च किन्नरा वाद्यवादकाः ॥ <br>
वादयामासुरमराः पुष्प वृष्टिं च चक्रिरे ॥५९॥ <br>
पिप्पलस्य शर्वपितुर्विलसन्तं सुतं च तम्॥ <br>
संस्कृत्य विधिवत्सर्वे विष्ण्वाद्यास्तुष्टुवुः पुनः ॥ 3.24.६० । <br>
पिप्पलादेति तन्नाम चक्रे ब्रह्मा प्रसन्नधीः ॥ <br>
प्रसन्नो भव देवेश इत्यूचे हरिणा सुरैः ॥ ६१ ॥ <br>
इत्युक्त्वा तमनुज्ञाय ब्रह्मा विष्णुस्सुरास्तथा ॥ <br>
स्वंस्वं धाम ययुस्सर्वे विधाय च महोत्सवम् ॥ ६२ ॥ <br>
अथ रुद्रः पिप्पलादोऽश्वत्थमूले महाप्रभुः ॥ <br>
तताप सुचिरं कालं लोकानां हितकाम्यया॥६३॥<br>
इत्थं सुतपतस्तस्य पिप्पलादस्य सम्मुखे॥<br>
महाकालो व्यतीयाय लोकचर्यानुसारिणः ॥६४॥ <br>
इति श्रीशिवमहापुराणे तृतीयायां शतरुद्रसंहितायां पिप्पलादावतारवर्णनं नाम चतुर्विशोऽध्यायः ॥ २४ ॥ <br>
<br>
