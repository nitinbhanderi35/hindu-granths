शृणु तात प्रवक्ष्यामि शिवस्य परमात्मनः।। <br>
सुरेश्वरावतारस्ते धौम्याग्रज हितावहम् ।।१।। <br>
व्याघ्रपादसुतो धीमानुपमन्युस्सताम्प्रियः ।। <br>
जन्मान्तरेण संसिद्धः प्राप्तो मुनिकुमारताम्।। २ ।। <br>
उवास मातुलगृहे स मात्रा शिशुरे व हि ।। <br>
उपमन्युर्व्याघ्रपादिस्स्याद्दरिद्रश्च दैवतः।। ३ ।।<br>
कदाचित्क्षीरमत्यल्पम्पीतवान्मातुलाश्रमे।।<br>
ययाचे मातरम्प्रीत्या बहुशो दुग्ध लालसः ।।४।। <br>
तच्छ्रुत्वा पुत्रवचनं तन्माता च तपस्विनी।। <br>
सांतः प्रविश्याथ तदा शुभोपायमरीरचत् ।। ५।।<br>
उञ्छवृत्त्यर्जितान्बीजान्पिष्ट्वालोड्य जलेन तान् ।। <br>
उपलाल्य सुतन्तस्मै सा ददौ कृत्रिमम्पयः ।।६।। <br>
पीत्वा च कृत्रिमं दुग्धं मात्रा दत्तं स बालकः ।। <br>
नैतत्क्षीरमिति प्राह मातरं चारुदत्पुनः।।७।।<br>
श्रुत्वा सुतस्य रुदितं प्राह सा दुःखिता सुतम।।<br>
संमार्ज्य नेत्रे पुत्रस्य कराभ्यां कमलाकृतिः ।।८।। <br>
मातोवाच।।क्षीरमत्र कुतोऽस्माकं वने निवसतां सदा।।<br>
प्रसादेन विना शम्भोः पयः प्राप्तिर्भवेन्नहि।।९।।<br>
पूर्वजन्मनि यत्कृत्यं शिवमु द्दिश्य हे सुत।। <br>
तदेव लभ्यते नूनन्नात्र कार्या विचारणा।।<br>
इति  मातृवचश्श्रुन्वा व्याघ्रपादिस्स बालकः।।3.32.१०।<br>
प्रत्युवाच विशोकात्मा मातरं मातृवत्सलः ।।११।। <br>
शोकेनालमिमं मातः शंभुर्यद्यस्ति शङ्करः।। <br>
त्यज शोकं महाभागे सर्वं भद्रम्भविष्यति।।१२।। <br>
शृणु मातर्वचो मेऽयमहादेवोऽस्ति चेत्क्वचित्।।<br>
चिराद्वा ह्यचिराद्वापि क्षीरोदं साधयाम्यहम्।।१३।। <br>
नन्दीश्वर उवाच।।<br>
इत्युक्त्वा स शिशुः प्रीत्या शिवं मेऽस्त्वित्युदीर्य्य च ।। <br>
विसृज्य तां सुप्रणम्य तपः कर्त्तुं प्रचक्रमे।१४।। <br>
हिमवत्पर्वतगतः वायुभक्षस्समाहितः ।।<br>
अष्टेष्टकाभिः प्रासादं कृत्वा लिंगं च मृन्मयम् ।।१५।। <br>
तत्रावाह्य शिवं साम्बं भक्त्या पञ्चाक्षरेण ह ।। <br>
पत्रपुष्पादिभिर्वन्यैस्समानर्च शिशुः स वै ।। १६ ।। <br>
ध्यात्वा शिवं च तं साम्बं जपन्पञ्चाक्षरम्मनुम् ।। <br>
समभ्यर्च्य चिरं कालं चचार परमन्तपः ।। १७ ।। <br>
तपसा तस्य बालस्य ह्युपमन्योर्महात्मनः ।।<br>
चराचरं च भुवनं प्रदीपितमभून्मुने ।।१८ ।। <br>
एतस्मिन्नन्तरे शंभुर्विष्ण्वाद्यैः प्रार्थितः प्रभुः ।। <br>
परीक्षितुं च तद्भक्तिं शक्ररूपोऽभवत्तदा।।१९।।<br>
शिवा शचीस्वरूपाभूद्गणाः सर्वेऽभवन्सुराः।। <br>
ऐरावतगजो नन्दी सर्वमेव च तन्मयम् ।।3.32.२०।।। <br>
ततः साम्बः शिवः शक्रस्वरूपस्सगणो द्रुतम्।। <br>
जगामानुग्रहं कर्तुमुपमन्योस्तदाश्रमम् ।। <br>
परीक्षितुं च तद्भक्तिं शक्ररूपधरो हरः ।। <br>
प्राह गंभीरया वाचा बालकन्तं मुनीश्वर ।। २२।। <br>
सुरेश्वर उवाच।।<br>
तुष्टोऽस्मि ते वरं ब्रूहि  तपसानेन सुव्रत ।। <br>
ददामि चेच्छितान्कामान्सर्वान्नात्रास्ति संशयः ।।२३।। <br>
एवमुक्तः स वै तेन शक्ररूपेण शम्भुना ।। <br>
वरयामि शिवे भक्तिमित्युवाच कृताञ्जलि ।। २४ ।। <br>
तन्निशम्य हरिः प्राह मां न जानासि लेखपम् ।। <br>
त्रैलोक्याधिपतिं शक्रं सर्वदेवनमस्कृतम् ।। २५।। <br>
मद्भक्तो भव विप्रर्षे मामेवार्चय सर्वदा ।। <br>
ददामि सर्वं भद्रन्ते त्यज रुद्रं च निर्गुणम्।।२६।।<br>
रुद्रेण  निर्गुणेनालं किन्ते कार्यं भविष्यति ।।<br>
देवजातिबहिर्भूतो यः पिशाचत्वमागतः।।२७।।<br>
नन्दीश्वर उवाच।।<br>
तच्छ्रुत्वा स मुनेः  पुत्रो  जपन्पञ्चाक्षरम्मनुम् ।। <br>
मन्यमानो धर्मविघ्नम्प्राह तं कर्तुमागतम् ।।२८।। <br>
उपमन्युरुवाच ।। <br>
त्वयैवं कथितं सर्वं भवनिन्दा रतेन वैः।।<br>
प्रसंगाद्देवदेवस्य निर्गुणत्वं पिशाचता ।। २९ ।। <br>
त्वं न जानासि वै रुद्रं सर्वदेवेश्वरेश्वरम् ।। <br>
ब्रह्मविष्णुमहेशानां जनकम्प्रकृतेः परम्।।3.32.३०।। <br>
सदसद्व्यक्तमव्यक्तं यमाहुर्ब्रह्मवादिनः ।।<br>
नित्यमेकमनेकं च वरं तस्माद्वृणोम्यहम् ।।३१।। <br>
हेतुवादविनिर्मुक्तं सांख्ययोगार्थदम्परम्।। <br>
यमुशन्ति हि तत्त्वज्ञा वरन्तस्माद्वृणोम्यहम् ।। ३२ ।। <br>
नास्ति शम्भोः परन्तत्त्वं सर्वकारणकारणात्।। <br>
ब्रह्मविष्ण्वादि देवानां श्रेष्ठाद्गणपराद्विभोः ।। ३३ ।। <br>
नाहं वृणे वरं त्वत्तो न विष्णोर्ब्रह्मणोऽपि वा ।।<br>
नान्यस्मादमराद्वापि शङ्करो वरदोऽस्तु मे।३४।।<br>
बहुनात्र किमुक्तेन वच्मि तत्त्वं मतं स्वकम् ।। <br>
न प्रार्थये पशुपतेरन्यं देवादिकं स्फुटम् ।।३५।।। <br>
मद्भावं शृणु गोत्रारे मयाद्यानुमितन्त्विदम् ।।<br>
भवान्तरे कृतं पापं श्रुता निन्दा भवस्य चेत् ।। ३६ ।।<br>
श्रुत्वा निन्दाम्भवस्याथ तत्क्षणादेव संत्यजेत् ।।<br>
स्वदेहं तन्निहत्याशु शिवलोकं स गच्छति ।। ३७ ।। <br>
आस्तां तावन्ममेच्छेयं क्षीरम्प्रति सुराधम ।। <br>
निहत्य त्वां शिवास्त्रेण त्यजाम्येतत्कलेवरम्।। ३८ ।। <br>
नन्दीश्वर उवाच ।।<br>
एवमुक्त्वोपमन्युस्तं मर्तुं व्यवसितः स्वयम् ।। <br>
क्षीरे वाच्छामपि त्यक्त्वा निहन्तुं शक्रमुद्यतः ।।३९।। <br>
भस्मादाय तदाधारादघोस्त्राभिमन्त्रितम् ।। <br>
विसृज्य शक्रमुद्दिश्य ननाद स मुनिस्तदा ।। 3.32.४० ।। <br>
स्मृत्वा स्वेष्टपदद्वन्द्वं स्वदेहं दग्धुमुद्यतः ।। <br>
आग्नेयीं धारणां बिभ्रदुपमन्युरवस्थितः ।। ४१ ।। <br>
एवं व्यवसिते विप्रे भगवाञ्छक्ररूपवान् ।। <br>
वारयामास सौम्येन धारणान्तस्य योगिनः ।। ४२ ।। <br>
तद्विसृष्टमघोरास्त्रं नन्दीश्वरनियो गतः ।। <br>
जगृहे मन्यतः क्षिप्तं नन्दी शंकरवल्लभम्।। ४३।। <br>
स्वरूपमेव भगवानास्थाय परमेश्वरः ।। <br>
दर्शयामास विप्राय बालेन्दु कृतशेखरम् ।। ४४ ।। <br>
क्षीरार्णवसहस्र्ं च दध्यादेवरर्णवन्तथा ।। <br>
भक्ष्यभोज्यार्णवन्तस्मै दर्शयामास स प्रभुः ।। ४५ ।। <br>
एवं स ददृशे शम्भुदेव्या सार्द्धं वृषोपरि।। <br>
गणेश्वरैस्त्रिशूलाद्यैर्दिव्यास्त्रैरपि संवृतः ।। ४६ ।। <br>
दिवि दुन्दुभयो नेदु पुष्पवृष्टिः पपात ह ।। <br>
विष्णुब्रह्मेन्द्रप्रमुखैर्देवैश्छन्ना दिशो दश ।। ४७ ।। <br>
अथोपमन्युरानन्दसमुद्रोर्मिभिरावृतः ।। <br>
पपात दण्डवद्भूमौ भक्तिनम्रेण चेतसा ।।४८।। <br>
एतस्मिन्समये तत्र सस्मितो भगवान्भवः ।।<br>
एह्येहीति समाहूय मूर्ध्न्याघ्राय ददौ वरान् ।। ४९ ।। <br>
शिव उवाच ।। <br>
वत्सोपमन्यो तुष्टोऽस्मि त्वदाचरणतो वरात् ।। <br>
दृढभक्तोऽसि विप्रर्षे मया जिज्ञासितोऽधुना ।। 3.32.५० ।। <br>
भक्ष्यभोगान्यथाकामं बान्धवैर्भुंक्ष्व सर्वदा ।। <br>
सुखी भव सदा दुःखनिर्मुक्तो भक्तिमान्मम।। ९१ ।।<br>
उपमन्यो महाभाग तवाम्बैषा हि पार्वती ।। <br>
मया पुत्रीकृतो ह्यद्य कुमारत्वं सनातनम् ।। ५२ ।। <br>
दुग्धदध्याज्यमधुनामर्णवाश्च सहस्रशः ।। <br>
भक्ष्यभोज्यादिवस्तूनामर्णवाश्चाखिला स्तथा ।। ५३ ।। <br>
तुभ्यं दत्ता मया प्रीत्या त्वं गृह्णीष्व महामुने ।। <br>
अमरत्वन्तथा दक्ष गाणपत्यं च शाश्वतम् ।। ५४ ।। <br>
पिताहन्ते महादेवो माता ते जगदम्बिका।।<br>
वरान्वरय सुप्रीत्या मनोभिलषितान्परान्।।५५।। <br>
अजरश्चामरश्चैव भव त्वं दुःखवर्जित।। <br>
यशस्वी वरतेजस्वी दित्त्वज्ञानी महाप्रभुः ।।५६।। <br>
अथ शम्भुः प्रसन्नात्मा स्मृत्वा तस्य तपो महत् ।। <br>
पुनर्दश वरान्दिव्यान्मुनये हयूपमन्यवे ।।५७।।<br>
व्रतं पाशुपतं ज्ञानं व्रतयोगं च तत्त्वतः ।। <br>
ददौ तस्मै प्रवक्तृत्वं पाटवं च निजं पदम्ं।।५८।।<br>
एवन्दत्त्वा महादेवः कराभ्यामुपगृह्य तम्।।<br>
मूर्ध्न्याघ्राय सुतस्तेऽयमिति देव्यै न्यवेदयत्।।५९।।<br>
देवी च शृण्वती प्रीत्या मूर्ध्निदेशे कराम्बुजम्।।<br>
विन्यस्य प्रददौ तस्मै कुमारपदमक्षयम् ।।3.32.६०।।<br>
क्षीराब्धिमपि साकारं क्षीरस्वादुकरोदधिः ।। <br>
उपास्थाय ददौ तस्मै पिण्डीभूतमनश्वरम्।।६१।। <br>
योगैश्वर्य्यं सदा तुष्टम्ब्रह्मविद्यामनश्वराम् ।। <br>
समृद्धिं परमान्तस्मै ददौ सन्तुष्टमानसः।।६२।।<br>
सोऽपि लब्ध्वा वरान्दिव्यान्कुमारत्वं च सर्वदा।। <br>
तस्माच्छिवाच्च तस्याश्च शिवाया मुदितोऽभवत् ।। ६३ ।। <br>
ततः प्रसन्नचेतस्कः सुप्रणम्य कृताञ्जलिः ।। <br>
ययाचे स वरं प्रीत्या देवदेवान्महे श्वरात् ।। ६४ ।।<br>
उपमन्युरुवाच ।। <br>
प्रसीद देवदेवेश प्रसीद परमेश्वर ।। <br>
स्वभक्तिन्देहि परमां दिव्यामव्यभिचारिणीम् ।। ६५ ।। <br>
श्रद्धान्देहि महादेव स्वसंबन्धिषु मे सदा।। <br>
स्वदास्यं परमं स्नेहं स्वसान्निध्यं च सर्वदा ।।६६ ।। <br>
नन्दीश्वर उवाच ।। <br>
एवमुक्त्वा प्रसन्नात्मा हर्षगद्गदया गिरा ।। <br>
तुष्टाव स महादेवमुपमन्युर्द्विजोत्तमः ।। ६७।।<br>
एवमुक्तश्शिवस्तेन सर्वेषां शृण्वताम्प्रभुः ।।<br>
प्रत्युवाच प्रसन्नात्मोपमन्युं सकलेश्वरः ।। ६८ ।।<br>
शिव उवाच ।। <br>
वत्सोपमन्यो धन्यस्त्वं मम भक्तो विशेषतः ।। <br>
सर्वन्दत्तम्मया ते हि यद्वृ क्त्तम्भवतानघ ।।६९।। <br>
अजरश्चामरश्च त्वं सर्वदा दुःखवर्जित।।<br>
सर्वपूज्यो निर्विकारी भक्तानाम्प्रवरो भव ।।3.32.७०।।<br>
अक्षया बान्धवाश्चैव कुलं गोत्रं च ते सदा ।। <br>
भविष्यति द्विजश्रेष्ठ मयि भक्तिश्च शाश्वती ।।७१।।<br>
सान्निध्यं चाश्रये नित्यं करिष्यामि मुने तव ।। <br>
तिष्ठ वत्स यथा कामं नोत्कण्ठां च करिष्यसि ।। ७२ ।। <br>
नन्दीश्वर उवाच ।। <br>
एवमुक्त्वा स भगवांस्तस्मै दत्त्वा वरान्वरान् ।। <br>
सांबश्च सगणस्सद्यस्तत्रैवान्तर्दधे प्रभुः ।।७३ ।। <br>
उपमन्युः प्रसन्नात्मा प्राप्य शम्भोर्वरान्वरान् ।। <br>
जगाम जननीस्थानं मात्रे सर्वम वर्णयत् ।। ।। ७४ ।। <br>
तच्छ्रुत्वा तस्य जननी महाहर्षमवाप सा ।। <br>
सर्वपूज्वोऽभवत्सोऽपि सुखं प्रापाधिकं सदा ।। ७५ ।। <br>
इत्थन्ते वर्णितस्तात शिवस्य परमात्मनः ।। <br>
सुरेश्वरावतारो हि सर्वदा सुखदः सताम् ।।७६।। <br>
इदमाख्यानमनघं सर्वकामफलप्रदम् ।।<br>
स्वर्ग्यं यशस्यमायुष्यं भुक्तिमुक्तिप्रदं सताम् ।।७७।।<br>
य एतच्छृणुयाद्भक्त्या श्रावयेद्वा समाहितः ।।<br>
इह सर्वसुखं भुक्त्वा सोऽन्ते शिवगतिं लभेत् ।। ७८ ।। ।। <br>
इति श्रीशिवमहापुराणे तृतीयायां शतरुद्रसंहितायां सुरेश्वराख्यशिवावतारचरितवर्णनं नाम  द्वात्रिंशो ध्यायः ।।३२।। (८३) <br>
<br>
