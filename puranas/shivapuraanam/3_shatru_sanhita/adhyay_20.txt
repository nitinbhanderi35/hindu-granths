नन्दीश्वर उवाच॥ <br>
अतः परं श्रुणु प्रीत्या हनुमच्चरितम्मुने॥<br>
यथा चकाराशु हरो लीलास्तद्रूपतो वराः ॥१॥ <br>
चकार सुहितं प्रीत्या रामस्य परमेश्वराः ॥<br>
तत्सर्वं चरितं विप्र शृणु सर्वसुखावहम् ॥ २ ॥। <br>
एकस्मिन्समये शम्भुरद्भुतोतिकरः प्रभुः ॥ <br>
ददर्श मोहिनीरूपं विष्णोस्स हि वसद्गुणः? ॥ ३ ॥ <br>
चक्रे स्वं क्षुभितं शम्भुः कामबाणहतो यथा ॥ <br>
स्वम्वीर्यम्पातयामास रामकार्यार्थमीश्वरः ॥४॥ <br>
तद्वीर्यं स्थापयामासुः पत्रे सप्तर्षयश्च ते ॥ <br>
प्रेरिता मनसा तेन रामकार्यार्थमादरात ॥५॥ <br>
तैर्गौतमसुतायां तद्वीर्यं शम्भोर्महर्षिभिः॥ <br>
कर्णद्वारा तथांजन्यां रामकार्यार्थमाहितम् ॥६॥ <br>
ततश्च समये तस्माद्धनूमानिति नामभाक् ॥ <br>
शम्भुर्जज्ञे कपितनुर्महाबलपराक्रमः ॥७॥ <br>
हनूमान्स कपीशानः शिशुरेव महाबलः ॥ <br>
रविबिम्बं बभक्षाशु ज्ञात्वा लघुफलम्प्रगे ॥८॥ <br>
देवप्रार्थनया तं सोऽत्यजज्ज्ञात्वा महाबलम् ॥ <br>
शिवावतारं च प्राप वरान्दत्तान्सुरर्षिभिः ॥ ९ ॥ <br>
स्वजनन्यन्तिकम्प्रागादथ सोतिप्रहर्षितः ॥ <br>
हनूमान्सर्वमाचख्यौ तस्यै तद्वृत्तमादरात्॥3.20.१०॥<br>
तदाज्ञया ततो धीरस्सर्वविद्यामयत्नतः ॥<br>
सूर्यात्पपाठ स कपिर्गत्वा नित्यं तदान्तिकम्॥११॥<br>
सूर्याज्ञया तदंशत्य सुग्रीवस्यान्तिकं ययौ॥<br>
मातुराज्ञामनुप्राप्य रुद्रांशः कपिसत्तमः ॥१२॥ <br>
ज्येष्ठभ्रात्रा वालिना हि स्वस्त्रीभोक्त्रा तिरस्कृतः ॥ <br>
ऋष्यमृकगिरौ तेन न्यवसत्स हनूमता ॥ १३ ॥ <br>
ततोऽभूत्स सुकण्ठस्य मन्त्री कपिवरस्सुधीः ॥ <br>
सर्वथा सुहितं चक्रे सुग्रीवस्य हरांशजः ॥ १४ ॥ <br>
तत्रागतेन सभ्रात्रा हृतभार्येण दुःखिना ॥ <br>
कारयामास रामेण तस्य सख्यं सुखावहम् ॥१५॥ <br>
घातयामास रामश्च वालिनं कपिकुञ्जरम् ॥ <br>
भ्रातृपत्न्याश्च भोक्तारं पापिनम्वीरमानिनम् ॥ १६ ॥ <br>
ततो रामाऽऽज्ञया तात हनूमान्वानरेश्वरः ॥ <br>
स सीतान्वेषणञ्चक्रे बहुभिर्वानरैस्सुधीः ॥ १७ ॥ <br>
ज्ञात्वा लङ्कागतां सीतां गतस्तत्र कपीश्वरः ॥ <br>
द्रुतमुल्लंघ्य सिंधुन्तमनिस्तीर्य्यं परैस्स वै ॥ १८ ॥ <br>
चक्रेऽद्भुतचरित्रं स तत्र विक्रमसंयुतम् ॥ <br>
अभिज्ञानन्ददौ प्रीत्या सीतायै स्वप्रभोर्वरम् ॥ १९ ॥ <br>
सीताशोकं जहाराशु स वीरः कपिनायकः ॥ <br>
श्रावयित्वा रामवृत्तं तत्प्राणावनकारकम् ॥ 3.20.२० ॥ <br>
तदभिज्ञानमादाय निवृत्तो रामसन्निधिम्॥ <br>
रावणाऽऽराममाहत्य जघान बहुराक्षसान्॥२१॥ <br>
तदेव रावणसुतं हत्वा सबहुराक्षसम् ॥ <br>
स महोपद्रवं चक्रे महोतिस्तत्र निर्भयः ॥२२॥<br>
यदा दग्धो रावणेनावगुंठ्य वसनानि च ॥<br>
तैलाभ्यक्तानि सुदृढं महाबलवता मुने॥२३॥ ॥<br>
उत्प्लुत्योत्प्लुत्य च तदा महादेवांशजः कपिः ॥ <br>
ददाह लंकां निखिलां कृत्वा व्याजन्तमेव हि ॥ २४ ॥ <br>
दग्ध्वा लंकां वंचयित्वा विभीषणगृहं ततः ॥ <br>
अपतद्वारिधौ वीरस्ततस्स कपिकुञ्जरः ॥२५॥ <br>
स्वपुच्छं तत्र निर्वाप्य प्राप तस्य परन्तटम् ॥ <br>
अखिन्नस्स ययौ रामसन्निधिं गिरिशांशजः ॥२६॥ <br>
अविलंबेन सुजवो हनूमान् कपिसत्तमः ॥ <br>
रामोपकण्ठमागत्य ददौ सीताशिरोमणिम् ॥ २७ ॥ <br>
ततस्तदाज्ञया वीरस्सिन्धौ सेतुमबन्धयत् ॥ <br>
वानरस्स समानीय बहून्गिरिवरान्बली ॥२८॥ <br>
गत्वा तत्र ततो रामस्तर्तुकामो यथा ततः ॥ <br>
शिवलिंगं समानर्च प्रतिष्ठाप्य जयेप्सया ॥ २९ ॥ <br>
तद्वरात्स जयं प्राप्य वरं तीर्त्वोदधिं ततः ॥ <br>
लंकामावृत्य कपिभी रणं चक्रे स राक्षसैः ॥ 3.20.३० ॥ <br>
जघानाथासुरान्वीरो रामसैन्यं ररक्ष सः ॥ <br>
शक्तिक्षतं लक्ष्मणं च संजीविन्या ह्यजीवयत् ॥ ३१ ॥ <br>
सर्वथा सुखिनं चक्रे सरामं लक्ष्मणं हि सः ॥ <br>
सर्वसैन्यं ररक्षासौ महादेवात्मजः प्रभुः ॥३२॥<br>
रावणं परिवाराढ्यं नाशयामास विश्रमः ॥ <br>
सुखीचकार देवान्स महाबलग्रहः कपि॥३३॥<br>
महीरावणसंज्ञं स हत्वा रामं सलक्ष्मणम् ॥ <br>
तत्स्थानादानयामास स्वस्थानम्परिपाल्य च ॥३४ ॥ <br>
रामकार्यं चकाराशु सर्वथा कपिपुंगवः ॥ <br>
असुरान्नमयामास नानालीलां चकार च ॥ ३५ ॥ <br>
स्थापयामास भूलोके रामभक्तिं कपीश्वरः॥ <br>
स्वयं भक्तवरो भूत्वा सीतारामसुखप्रदः॥३६॥<br>
लक्ष्मणप्राणदाता च सर्वदेवमदापहः ॥ <br>
रुद्रावतारो भगवान्भक्तोद्धारकरस्स वै ॥३७॥<br>
हनुमान्स महावीरो रामकार्यकरस्सदा॥<br>
रामदूताभिधो लोके दैत्यघ्नो भक्तवत्सलः॥३८॥ <br>
इति ते कथितं तात हनुमच्चरितम्वरम्॥<br>
धन्यं यशस्यमायुष्यं सर्वकामफलप्रदम्॥३९॥<br>
य इदं शृणुयाद्भक्त्या श्रावयेद्वा समाहितः॥<br>
स भुक्त्वेहाखिलान्कामानन्ते मोक्षं लभेत्परम् ॥3.20.४०॥ <br>
इति श्रीशिवमहापुराणे तृतीयायां शतरुद्रसंहितायां हनुमदवतारचरित्रवर्णनं नाम विंशोऽध्यायः ॥२०॥ <br>
<br>
