नन्दीश्वर उवाच ॥ <br>
ततो वृषभरूपेण गर्जमानः पिनाकधृक् ॥ <br>
प्रविष्टो विवरं तत्र निनदन्भैरवान्रवान् ॥ १ ॥ <br>
निपेस्तुतस्य निनदैः पुराणि नगराणि च ॥ <br>
प्रकम्पो हि बभूवाथ सर्वेषां पुरवासिनाम् ॥ २ ॥ <br>
ततो वृषो हरेः पुत्रान्संग्रामोद्यतकार्मुकान् ॥ <br>
शिवमायाविमूढात्ममहाबलपराक्रमान् ॥ ३ ॥ <br>
हरिपुत्रास्ततस्तेऽथ प्राकुप्यन्मुनिसत्तम  ॥ <br>
प्रदुद्रुवुः प्रगर्ज्योच्चैर्वीराश्शंकरसन्मुखम् ॥ ४ ॥ <br>
आयातांस्तान्हरेः पुत्रान्रुद्रो वृषभरूपधृक् ॥ <br>
प्राकुप्यद्विष्णुपुत्रांश्च खुरैश्शृंगैर्व्यदारयत् ॥ ५ ॥ <br>
विदारितांगा रुद्रेण सर्वे हरिसुताश्च ते ॥ <br>
नष्टा द्रुतं सन्बभूवुर्गतप्राणा विचेतसः ॥ ६ ॥<br>
हतेषु तेषु पुत्रेषु विष्णुर्बलवतां वरः ॥ <br>
निष्क्रम्याथ प्रणम्योच्चैर्ययौ शीघ्रं हरान्तिकम् ॥ ७ ॥ <br>
दृष्ट्वा रुद्रं प्रव्रजंतं हतविष्णुसुतं वृषम्॥ <br>
शरैस्सन्ताडयामास दिव्यैरस्त्रैश्च केशवः॥ ८॥ <br>
ततः क्रुद्धो महादेवो वृषरूपी मदाबलः ॥ <br>
अस्त्राणि तानि विष्णोश्च जग्रास गिरिगोचरः ॥९॥ <br>
अथ कृत्वा महाकोपं वृषात्मा स महेश्वरः ॥ <br>
विननाद महाघोरं कम्पयंस्त्रिजगन्मुने ॥3.23.१०॥ <br>
तत विष्णोश्च तरसा खुरैश्शृंगैर्व्यदारयत् ॥<br>
विष्णुं क्रोधाकुलं मूढमजानन्तं निजं हरिम्॥११॥<br>
ततस्स शिथिलात्मा हि व्यथितांगो बभूव ह॥<br>
तत्प्रहारमसह्याशु हरिर्मायाविमोहितः॥१२॥<br>
गतगर्वोहरिश्चैव विचेता गतचेतनः॥<br>
ज्ञातवान्परमेशानं विहरन्तं वृषात्मना॥१३॥<br>
अथ विज्ञाय गौरीशमागतं वृषरूपतः ॥ <br>
प्राह गम्भीरया वाचा नतस्कन्धः कृताञ्जलिः ॥१४॥ <br>
हरिरुवाच ॥<br>
देवदेव महादेव करुणासागर प्रभो॥ <br>
मायया ते महेशान मोहितोहं विमूढधीः ॥१५॥ <br>
कृतं युद्धं त्वयेशेन स्वनाथेन मया प्रभो ॥ <br>
कृपां कृत्वा मयि स्वामिन्सोऽपराधो हि सह्यताम् ॥ १६ ॥ <br>
नन्दीश्वर उवाच ॥ <br>
तस्य तद्वचनं श्रुत्वा हरेर्दीनतया मुने ॥ <br>
भगवाञ्छंकरः प्राह रमेशं भक्तवत्सलः ॥१७॥ <br>
हे विष्णो हे महाबुद्धे कथं मां ज्ञातवान्न हि ॥ <br>
युद्धं कृतं कृतस्तेऽद्य ज्ञानं सर्व्वं च विस्मृतम्॥१८॥ <br>
आत्मानं किन्न जानासि मदधीनपराक्रमम् ॥ <br>
त्वया नात्र रतिः कार्या निवर्तस्व कुचारतः ॥ १९ ॥ <br>
कामाधीनं कथं ज्ञानं स्त्रीषु सक्तो विहारकृत् ॥ <br>
नोचितन्तव देवेश स्मरणं विश्वतारणम्॥3.23.२०॥ <br>
तच्छुत्वा शम्भुवचनं विज्ञानप्रदमादरात्॥<br>
व्रीड्यन्स्वमनसा विष्णुः प्राह वाचं महेश्वरम्॥२१॥ <br>
विष्णुरुवाच। <br>
ममात्र विद्यते चक्रं तद्गृहीत्वे तदादरात्॥<br>
गमिष्यामि स्वलोकन्तन्त्वदाज्ञापरिपालकः ॥२२॥<br>
नन्दीश्वर उवाच ॥ <br>
तदाकर्ण्य महेशानो वचनं वैष्णवं हरः ॥<br>
प्रत्युवाच वृषात्मा हि वृषरक्षः पुनर्हरिम् ॥२३॥ <br>
न विलम्बः प्रकर्त्तव्यो गन्तव्यमित आशु ते॥<br>
मच्छासनाद्धरे लोके चक्रमत्रैव तिष्ठताम्॥२४॥ <br>
सन्तानादित्यसंस्थानाच्छिवत्ववचनादपि॥<br>
अहं घोरतरं तस्माच्चक्रमन्यद्ददामि ते ॥ २५ ॥ <br>
नन्दीश्वर उवाच ॥ <br>
एतदुक्त्वा हरोऽलेखीद्दिव्यं कालानलप्रभम् ॥ <br>
परं चक्रं प्रदीप्तं हि सर्वदुष्टविनाशनम् ॥ २६ ॥ <br>
विष्णवे प्रददौ चक्रं घोरार्कायुतसुप्रभम् ॥ <br>
सर्वामरमुनीन्द्राणां रक्षकाय महात्मने ॥ २७ ॥ <br>
लब्ध्वा सुदर्शनं चान्यञ्चक्रं परमदीप्तिमित् ॥ <br>
उवाच विबुधांस्तत्र विष्णुर्बुद्धिमतां वरः ॥ २८ ॥ <br>
सर्वदेववरा यूयं मद्वाक्यं शृणुतादरात् ॥ <br>
कर्तव्यन्तत्तथा शीघ्रं ततश्शं वो भविष्यति ॥२९॥ <br>
दिव्या वरांगनास्सन्ति पाताले यौवनान्विताः॥<br>
ताभिः सार्द्धं महाक्रीडां यः करोतु करोतु सः॥3.23.३०॥<br>
तच्छुत्वा केशवाद्वाक्यं शूरास्त्रिदशयोनयः ॥ <br>
प्रवेष्टुकामाः पातालम्बभूवुर्विष्णुना सह ॥३१॥ <br>
विचारमथ विज्ञाय तन्तदा भगवान्हर ॥ <br>
क्रोधाच्छापन्ददौ घोरं देवयोन्यष्टकस्य च ॥ ३२ ॥ <br>
हर उवाच ॥ <br>
वर्जयित्वा मुनिं शान्तं दानवान्वा मदंशजम् ॥ <br>
इदं यः प्रविशेत्स्थानं तस्य स्यान्निधनं क्षणात् ॥३३॥ <br>
श्रुत्वा वाक्यमिदं घोरं मनुष्यहितवर्धनम् ॥ <br>
प्रत्याख्यातास्तु रुद्रेण देवास्स्वगृहमा ययुः ॥ ३४ ॥ <br>
एवं स्त्रीलः परो विष्णुश्शिवेन प्रतिशासितः ॥ <br>
स्वर्लोकमगमद्व्यास स्वास्थ्यं प्राप जगच्च तत् ॥ ३५ ॥ <br>
वृषेश्वरोऽपि भगवाच्छंकरो भक्तवत्सलः ॥ <br>
इत्थं कृत्वा देवकार्यं जगाम स्वगिरीश्वरम् ॥ ३६ ॥ <br>
वृषेश्वरावतारस्तु वर्णितश्शंकरस्य च ॥ <br>
विष्णुमोहहरश्शर्वस्त्रैलोक्यसुखकारकः ॥ ३७ ॥ <br>
पवित्रमिदमाख्यानं शत्रुबाधाहरम्परम् ॥ <br>
स्वर्ग्यं  यशस्यमायुष्यं भुक्तिमुक्तिप्रदं सताम् ॥ ३८ ॥ <br>
य इदं शृणुयाद्भक्त्या श्रावयेद्वै समाहितः ॥ <br>
स भुक्त्वा सकलान्कामानन्ते मोक्ष मवाप्नुयात् ॥ <br>
तथा पठिति यो हीदं पाठयेत्सुधियो नरान् ॥३९॥ <br>
इति श्रीशिवमहापुराणे तृतीयायां शतरुद्रसहितायां वृषेश्वरसंज्ञकशिवावतारवर्णनं नाम त्रयोविंशोऽध्यायः ॥२३॥ <br>
<br>
