नन्दीश्वर उवाच॥<br>
सनत्कुमार सुप्रीत्या शिवस्य परमात्मनः ॥<br>
अवतारं शृणु विभोर्जटिलाह्वं सुपावनम्। ॥१॥ <br>
पुरा सती दक्षकन्या त्यक्त्वा देहं पितुर्मखे ॥ <br>
स्वपित्राऽनादृता जज्ञे मेनायां हिमभूधरात्॥२॥<br>
सा गत्वा गहनेऽरण्ये तेपे सुवि मलं तपः ॥ <br>
शंकरम्पतिमिच्छन्ती सखीभ्यां संयुता शिवा॥<br>
तत्तपःसुपरीक्षार्थं सप्तर्षीन्प्रैषयच्छिवः॥<br>
तपःस्थानं तु पार्वत्या नानालीलाविशारदः ॥४॥ <br>
ते गत्वा तत्र मुनयः परीक्षां चक्रुरादरात् ॥ <br>
तस्याः सुयत्नतो नैव समर्था ह्यभवंश्च ते ॥५॥। <br>
तत्रागत्य शिवं नत्वा वृत्तान्तं च निवेद्य तत्॥ <br>
तदाज्ञां समनुप्राप्य स्वर्लोकं जग्मुरादरात् ॥६॥ <br>
गतेषु मुनिषु स्वस्थानं शंकरः स्वयम्॥ <br>
परीक्षितुं शिवावृत्तमैच्छत्सूतिकरः  प्रभुः॥७॥ <br>
सुप्रसन्नस्तपस्वीच्छाशमनादयमीश्वरः॥<br>
ब्रह्मचर्य्यस्वरूपोऽभूत्तदाद्भुततरः प्रभुः॥८। <br>
अतीव स्थविरो विप्रदेहधारी स्वतेजसा॥<br>
प्रज्वलन्मनसा हृष्टो दण्डी छत्री महोज्जलः।९॥<br>
धृत्वैवं जटिलं रूपं जगाम गिरिजावनम्॥ <br>
अतिप्रीतियुतः शम्भुश्शङ्करो भक्तवत्सलः॥3.33.१०॥<br>
तत्रापश्यस्त्थितान्देवीं सखीभिः परिवारिताम्॥<br>
वेदिकोपरि शुद्धान्तां शिवामिव विधोः कलाम् ॥११॥ <br>
शंभुर्निरीक्ष्य तान्देवीं ब्रह्मचारिस्वरूपवान्॥<br>
उपकण्ठं  ययौ प्रीत्या चोत्सुकी भक्तवत्सलः॥१२॥<br>
आगतं सा तदा दृष्ट्वा ब्राह्मणं तेजसाद्भुतम्॥ <br>
अंगेषु लोमशं शान्तं दण्डचर्मसमन्वितम् ॥१३॥<br>
ब्रह्मचर्य्यधरं वृद्धं जटिलं सकमण्डलुम्॥<br>
अपूजयत्परप्रीत्या सर्वपूजोपहारकैः॥१४॥ <br>
ततस्ता पार्वतीदेवी पूजितं परया मुदा ॥ <br>
कुशलं पर्यपृच्छत्तं ब्रह्मचारिणमादरात् ॥१५॥ <br>
ब्रह्मचारिस्वरूपेण कस्त्वं हि कुत आगतः॥<br>
इद्ं वनं भासयसि वद वेदविदां वर॥ १६॥<br>
नन्दीश्वर उवाच॥ <br>
इति पृष्टस्तु पार्वत्या ब्रह्मचारी स वै द्विजः ॥ <br>
प्रत्युवाच द्रुतम्प्रीत्या शिवाभावपरीक्षया ॥ १७ ॥ <br>
ब्रह्मचार्य्युवाच ॥ <br>
अहमिच्छाभिगामी च ब्रह्मचारी द्विजोस्मि वै ॥<br>
तपस्वी सुखदोऽन्येषामुपकारी न संशयः ॥१८॥ <br>
नन्दीश्वर उवाच ॥ <br>
इत्युक्त्वा ब्रह्मचारी स शंकरो  भक्तवत्सलः ॥ ।<br>
तस्थिवानुपकण्ठं स गोपायन्रूपमात्मनः ॥ १९ ॥ <br>
ब्रह्मचार्य्युवाच ॥ <br>
किम्ब्रवीमि महादेवि कथनीयन्न विद्यते ॥ <br>
महानर्थकरं वृत्तं दृश्यते विकृतं महत् ॥3.33.२०॥ <br>
नवे वयसि सद्भोगसाधने सुखकारणे ॥ <br>
महोपचारसद्भोगैर्वृथैव त्वं तपस्यसि॥२॥ <br>
का त्वं कस्यासि तनया किमर्थं विजने वने ॥ <br>
तपश्चरसि दुर्धर्षं मुनिभिः प्रयतात्मभिः ॥ २२ ॥ <br>
नन्दीश्वर उवाच ॥ <br>
इति तद्वचनं श्रुत्वा प्रहस्य परमेश्वरी ॥ <br>
उवाच वचनं प्रीत्या ब्रह्मचारिणमुत्तमम्॥२३॥ <br>
पार्वत्युवाच ॥ <br>
शृणु विप्र ब्रह्मचारिन्मदवृत्तमखिलं मुने॥<br>
जन्म मे भारते वर्षे साम्प्रतं हिमवद्गृहे ॥ २४ ॥ <br>
पूर्वं दक्षगृहे जन्म सती शङ्करकामिनी ॥ <br>
योगेन त्यक्तदेहाहं तातेन पतिनिन्दिना ॥ २५ ॥ <br>
अत्र जन्मनि संप्राप्य सुपुण्येन शिवो द्विज ॥ <br>
मां त्यक्त्वा भस्मसात्कृत्वा मन्मथं स जगाम ह॥२६॥<br>
प्रयाते शङ्करे तापाद्व्रीडिताहं पितुर्गृहात् ॥ <br>
आगच्छमत्र तपसे गुरुवाक्येन संयता ॥२७॥ <br>
मनसा वचसा साक्षात्कर्मणा पतिभावतः ॥ <br>
सत्यम्ब्रवीमि नोऽसत्यं संवृतः शङ्करो मया ॥ २८ ॥ <br>
जानामि दुर्लभं वस्तु कथम्प्राप्यं मया भवेत् ॥ <br>
तथापि मनसौत्सुक्यात्तप्यते मे तपोऽधुना॥२९॥ <br>
हित्वेन्द्रप्रमुखान्देवान्विष्णुम्ब्रह्माणमप्यहम्॥<br>
पतिम्पिनाकपाणिं वै प्राप्तुमिच्छामि सत्यतः॥3.33.३०॥<br>
नन्दीश्वर उवाच ॥ <br>
इत्येवं वचनं श्रुत्वा पार्वत्या हि सुनिश्चितम्॥ <br>
मुने स जटिलो रुद्रो विहसन्वाक्यमब्रवीत् ॥३१॥ <br>
जटिल उवाच ॥ <br>
हिमाचलसुते देवि का बुद्धिः स्वीकृता त्वया ॥ <br>
रुद्रार्थं विबुधान्हित्वा करोषि विपुलन्तपः ॥३२॥ <br>
जानाम्यहं च तं रुद्रं शृणु त्वम्प्रवदामि ते॥<br>
वृषध्वजस्स रुद्रो हि विकृतात्मा जटाधरः॥३३॥<br>
एकाकी च सदा नित्यं विरागी च विशेषतः ॥ <br>
तस्मात्त्वं तेन रुद्रेण मनो योक्तुं न चार्हसि ॥३४॥ <br>
सर्वं विरुद्धं रूपादि तव देवि हरस्य च।<br>
मह्यं न रोचते ह्येतद्यदीच्छसि तथा कुरु ॥३५॥ <br>
नन्दीश्वर उवाच॥<br>
इत्युक्त्वा च पुना रुद्रो ब्रह्मचारिस्वरूपवान्॥<br>
निनिन्द बहुधात्मानं तदग्रे तां परीक्षितुम्॥३६॥<br>
तच्छ्रुत्वा पार्वती देवी विप्रवाक्यं दुरासदम्॥<br>
प्रत्युवाच महाक्रुद्धा शिवनिन्दापरं च तम्॥३७॥<br>
एतावद्धि मया ज्ञातं कश्चिद्धन्यो भविष्यति ॥ <br>
परन्तु सकलं ज्ञातमवध्यो दृश्यतेऽधुना ॥३८॥<br>
ब्रह्मचारिस्वरूपेण कश्चित्त्वं धूर्त आगतः ॥<br>
शिवनिन्दा कृता मूढ त्वया मन्युरभून्मम ॥३९॥ <br>
शिवं त्वं च न जानासि शिवात्त्वं हि बहिर्मुखः ॥ <br>
त्वत्पूजा च कृता यन्मे तस्मात्तापयुताऽभवम् ॥3.33.४०॥ <br>
शिवनिन्दां करोतीह तत्त्वमज्ञाय यः पुमान्॥<br>
आजन्मसंचितं पुण्यं तस्य भस्मीभवत्युत ॥४१॥ <br>
शिवविद्वेषिणं स्पृष्ट्वा प्रायश्चित्तं समाचरेत् ॥४२॥ <br>
रे रे दुष्ट त्वया प्रोक्तमहं जानामि शंकरम्॥<br>
निश्चयेन न विज्ञातः शिव एव परः प्रभुः ॥४३॥ <br>
यथा तथा भवेद्रुद्रो मायया बहुरूपवान् ॥ <br>
ममाभीष्टप्रदोऽत्यन्तं निर्विकारः सताम्प्रियः ॥ ४४ ॥ <br>
नन्दीश्वर उवाच ॥ <br>
इत्युक्त्वा तं शिवा देवी शिवतत्त्वं जगाद सा ॥ <br>
यत्र ब्रह्मतया रुद्रः कथ्यते निर्गुणोऽव्ययः ॥४५॥ <br>
तदाकर्ण्य वचो देव्या ब्रह्मचारी स वै द्विजः॥ <br>
पुनर्वचनमादातुं यावदेव प्रचक्रमे ॥४६॥ <br>
प्रोवाच गिरिजा तावत्स्वसखीं विजयान्द्रुतम् ॥ <br>
शिवासक्तमनोवृत्तिः शिवनिन्दापराङ्मुखी॥४७॥ ॥ <br>
गिरिजोवाच॥<br>
वारणीयः प्रयत्नेन सख्ययं हि द्विजाधमः ॥ <br>
पुनर्वक्तुमनाश्चायं शिवनिन्दां करिष्यति ॥४८॥ <br>
न केवलं भवेत्पापं निन्दाकर्तुः शिवस्य हि ॥ <br>
यो वै शृणोति तन्निन्दां पापभाक्स भवेदिह ॥४९॥ <br>
शिवनिन्दाकरो वध्यस्सर्वथा शिवकिंकरैः॥<br>
ब्राह्मणश्चेत्स वै त्याज्यो गन्तव्यं तत्स्थलाद्द्रुतम्॥3.33.५०॥<br>
अयन्दुष्टः पुनर्निंदां करिष्यति शिवस्य हि ॥ <br>
ब्राह्मणत्वादवध्यश्च त्याज्योऽदृश्यश्च सर्वथा ॥ ५१ ॥ <br>
स्थलमेतद्द्रुतं हित्वा यास्यामोऽन्यत्र मा चिरम् ॥ <br>
यथा संभाषणं न स्यादनेनाविदुषा पुनः ॥ ९२ ॥ <br>
॥ नन्दीश्वर उवाच ॥ <br>
इत्युक्त्वा चोमया यावत्पदमुत्क्षिप्यते मुने ॥ <br>
असौ तावच्छिवः साक्षादाललम्बे पटं स्वयम्॥५३॥<br>
कृत्वा स्वरूपं दिव्यं च शिवाध्यानं यथा तथा॥<br>
दर्शयित्वा शिवायै तामुवाचावाङ्मुखी शिवः ॥५४॥ <br>
शिव उवाच॥<br>
कुत्र त्वं यासि मां हित्वा न त्वन्त्याज्या मया शिवे॥<br>
मया परीक्षितासि त्वं दृढभक्तासि मेऽनघे ॥५५॥ <br>
ब्रह्मचारिस्वरूपेण भावमिच्छुस्त्वदीयकम्॥<br>
तवोपकण्ठमागत्य प्रावोचं विविधं वचः॥५६॥<br>
प्रसन्नोस्मि दृढं भक्त्या शिवे तव विशेषतः॥ <br>
चित्तेप्सितं वरं ब्रूहि नादेयं विद्यते तव॥५७॥<br>
अद्यप्रभृति ते दासस्तपोभिः प्रेमनिर्भरे॥ <br>
कृतोऽस्मि तव सौन्दर्य्यात्क्षण एको युगायते॥५८॥ <br>
त्यज्यतां च त्वया लज्जा मम पत्नी सनातनी ॥ <br>
एहि प्रिये त्वया साकं द्रुतं यामि स्वकं गिरिम्॥५९॥<br>
इत्युक्तवति देवेशे शिवाति मुदमाप सा ॥ <br>
तपोदुःखन्तु यत्सर्वं तज्जहौ द्रुतमेव हि ॥3.33.६ ०॥ <br>
ततः प्रहृष्टा सा दृष्ट्वा दिव्यरूपं शिवस्य तत्॥ <br>
प्रत्युवाच प्रभुं प्रीत्या लज्जयाधो मुखी शिवा ॥ ६१ ॥ <br>
शिवोवाच ॥ <br>
यदि प्रसन्नो देवेश करोषि च कृपां मयि ॥ <br>
पतिर्मे भव देवेश इत्युक्तश्शिवया शिवः । । ६२ ॥  <br>
गृहीत्वा विधिवत्पाणिं कैलासं स तया ययौ ॥ <br>
पतिं तं गिरिजा प्राप्य देवकार्यं चकार सा । ।६३। । <br>
इति प्रोक्तस्तु ते तात ब्रह्मचारि स्वरूपकः । । <br>
शिवावतारो हि मया शिवाभावपरीक्षकः । । ६४ । । <br>
इदमाख्यानमनघं परमं व्याहृतं मया । । <br>
य एतच्छृणुयात्प्रीत्या सुखी गतिमाप्नुयात् ॥६५॥ <br>
इति श्रीशिवमहापुराणे तृतीयायां शतरुद्रसंहितायां ब्रह्मचारिशिवावतारवर्णनं नाम त्रयस्त्रिंशोऽध्यायः । ।३३। । इति चतुरशीतिरवताराः ( ८४) <br>
<br>
