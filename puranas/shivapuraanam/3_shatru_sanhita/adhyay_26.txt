नन्दीश्वर उवाच ।। <br>
शृणु तात प्रवक्ष्यामि शिवस्य परमात्मनः ।। <br>
अवतारं परमानन्दं वैश्यनाथाह्वयं मुने ।। १ ।। <br>
नन्दिग्रामे पुरा काचिन्महानन्देति विश्रुता ।। <br>
बभूव वारवनिता शिवभक्ता सुसुन्दरी ।। २ ।। <br>
महाविभवसम्पन्ना सुधनाढ्या महोज्ज्वला ।। <br>
नानारत्नपरिच्छिन्न शृङ्गाररसनिर्भरा ।। ३ ।। <br>
सर्वसंगीत विद्यासु निपुणातिमनोहरा ।। <br>
तस्या गेयेन हृष्यन्ति राज्ञ्यो राजान एव च ।। ४ ।। <br>
समानर्च सदा साम्बं सा वेश्या शंकरं मुदा ।। <br>
शिवनामजपासक्ता भस्मरुद्राक्षभूषणा ।।५।। <br>
शिवं सम्पूज्य सा नित्यं सेवन्ती जगदीश्वरम् ।। <br>
ननर्त परया भक्त्या गायन्ती शिवसद्यशः ।। ६ ।। <br>
रुद्राक्षैर्भूषयित्वैकं मर्कटं चैव कुक्कुटम् ।। <br>
करतालैश्च गीतैश्च सदा नर्तयति स्म सा ।। ७ ।। <br>
नृत्यमानौ च तौ दृष्ट्वा शिवभक्तिरता च सा ।। <br>
वेश्या स्म विहसत्युच्चैः प्रेम्णा सर्वसखीयुता ।। ८ ।। <br>
रुद्राक्षैः कृतकेयूरकर्णा भरणमण्डनः ।। <br>
मर्कटः शिक्षया तस्याः पुरो नृत्यति बालवत् ।। ९ ।। <br>
शिखासंबद्धरुद्राक्षः कुक्कुटः कपिना सह ।। <br>
नित्यं ननर्त नृत्यज्ञः पश्यतां हितमावहन् ।। 3.26.१० ।। <br>
एवं सा कुर्वती वेश्या कौतुकम्परमादरात् ।। <br>
शिवभक्तिरता नित्यं महानन्दभराऽभवत् ।।। ।। ११ ।। <br>
शिवभक्तिं प्रकुर्वन्त्या वेश्याया मुनिसत्तम ।। <br>
बहुकालो व्यतीयाय तस्याः परमसौख्यतः ।। १२ ।। <br>
एकदा च गृहे तस्या वैश्यो भूत्वा शिवस्स्वयम् ।। <br>
परीक्षितुं च तद्भावमाजगाम शुभो व्रती ।। १३ ।। <br>
त्रिपुण्ड्रविलसद्भालो रुद्राक्षाभरणः कृती ।। <br>
शिवनामजपासक्तो जटिलः शैववेषभृत् ।। १४ ।। <br>
स बिभ्रद्भस्मनिचयं प्रकोष्ठे वरकंकणम् ।। <br>
महारत्नपरिस्तीर्णं राजते परकौतुकी ।। १५ ।। <br>
तमागतं सुसंपूज्य सा वेश्या परया मुदा ।। <br>
स्वस्थाने सादरं वैश्यं सुन्दरी हि न्यवेशयत् ।। ।। १६ ।। <br>
तत्प्रकोष्ठे वरं वीक्ष्य कंकणं सुमनोहरम् ।। <br>
तस्मिञ्जातस्पृहा सा च तं प्रोवाच सुविस्मिता ।। १७ ।। <br>
महानन्दोवाच ।। <br>
महारत्नमयश्चायं कंकणस्त्वत्करे स्थितः ।। <br>
मनो हरति मे सद्यो दिव्यस्त्रीभूषणोचितः ।। १८ ।। <br>
नन्दीश्वर उवाच ।। <br>
इति तां नवरत्नाढ्ये सस्पृहां करभूषणे ।। <br>
वीक्ष्योदारमतिर्वैश्यः सस्मितं समभाषत ।। १९ ।। <br>
वैश्यनाथ उवाच ।। <br>
अस्मिन्रत्नवरे दिव्ये सस्पृहं यदि ते मनः ।। <br>
त्वमेवाधत्स्व सुप्रीत्या मौल्यमस्य ददासि किम् ।। 3.26.२० ।। <br>
वेश्योवाच ।। <br>
वयं हि स्वैरचारिण्यो वेश्यास्तु न पतिव्रताः ।। <br>
अस्मत्कुलोचितो धर्मो व्यभिचारो न संशयः ।। २१ ।। <br>
यद्येतदखिलं चित्तं गृह्णाति करभूषणम् ।। <br>
दिनत्रयमहोरात्रं पत्नी तव भवाम्यहम् ।। २२ ।। <br>
वैश्य उवाच ।। <br>
तथास्तु यदि ते सत्यं वचनं वीरवल्लभे ।। <br>
ददामि रत्नवलयं त्रिरात्रं भव मे वधूः ।। २३ ।। <br>
एतस्मिन्व्यवहारे तु प्रमाणं शशिभास्करौ ।। <br>
त्रिवारं सत्यमित्युक्त्वा हृदयं मे स्पृश प्रिये ।। २४ ।। <br>
वेश्योवाच ।। <br>
दिनत्रयमहोरात्रं पत्नी भूत्वा तव प्रभो ।। <br>
सहधर्मं चरामीति सत्यंसत्यं न संशयः ।। २५ ।। <br>
नन्दीश्वर उवाच ।। <br>
इत्युक्त्वा हि महानन्दा त्रिवारं शशिभास्करौ।। <br>
प्रमाणीकृत्य सुप्रीत्या सा तद्धृदयमस्पृशत् ।।२६।। <br>
अथ तस्यै स वैश्यस्तु प्रदत्त्वा रत्नकंकणम्।।<br>
लिंगं रत्नमयं तस्य हस्ते दत्त्वेदमब्रवीत्।।२७।। <br>
वैश्यनाथ उवाच।। <br>
इदं रत्नमयं लिंगं शैवं मत्प्राणदवल्ल भम् ।।<br>
रक्षणीयं त्वया कान्ते गोपनीयं प्रयत्नतः ।।२८।।<br>
नन्दीश्वर उवाच।। <br>
एवमस्त्विति सा प्रोच्य लिंगमादाय रत्नजम् ।। <br>
नाट्यमण्डपिका मध्ये निधाय प्राविशद्गृहम् ।। २९ ।। <br>
सा तेन संगता रात्रौ वैश्येन विटधर्मिणा ।। <br>
सुखं सुष्वाप पर्यंके मृदुतल्पोपशो भिते ।। 3.26.३० ।। <br>
ततो निशीथसमये मुने वैश्यपतीच्छया ।। <br>
अकस्मादुत्थिता वाणी नृत्यमण्डपिकान्तरे ।। ३१ ।। <br>
महाप्रज्वलितो वह्निः सुसमीरसहायवान् ।। <br>
नाट्यमण्डपिकां तात तामेव सहसावृणोत् ।। ३२ ।। <br>
मण्डपे दह्यमाने तु सहसोत्थाय संभ्रमात्।।<br>
मर्कटं मोचयामास सा वेश्या तत्र बन्धनात् ।।३३।। <br>
स मर्कटो मुक्तबन्धः कुक्कुटेन सहामुना ।। <br>
भिया दूरं हि दुद्राव विधूयाग्निकणान्बहून् ।। ३४ ।।<br>
स्तम्भेन सह निर्दग्धं तल्लिंगं शकलीकृतम्।। <br>
दृष्ट्वा वेश्या स वैश्यश्च दुरंतं दुःखमापतुः ।।३५।। <br>
दृष्ट्वा ह्यात्मसमं लिंगं दग्धं वैश्यपतिस्तदा।। <br>
ज्ञातुन्तद्भावमन्तःस्थम्मरणाय मतिन्दधे ।। ३६ ।। <br>
निविश्येतितरां खेदाद्वैश्यस्तामाह दुःखिताम् ।। <br>
नानालीलो महेशानः कौतुकान्नरदेहवान् ।। ३७ ।। <br>
वैश्यपतिरुवाच ।। <br>
शिवलिंगे तु निर्भिन्ने दग्धे महत्प्राणवल्लभे ।। <br>
सत्यं वच्मि न सन्देहो नाहं जीवितुमुत्सहे ।। ३८ ।। <br>
चितां कारय मे भद्रे स्वभृत्यैस्त्वं वरैर्लघु ।। <br>
शिवे मनस्समावेश्य प्रवेक्ष्यामि हुताशनम् ।। ३९ ।। <br>
यदि ब्रह्मेन्द्रविष्ण्वाद्या वारयेयुः समेत्य माम् ।। <br>
तथाप्यस्मिन् क्षणे भद्रे प्रविशामि त्यजाम्यसून् ।। 3.26.४० ।। <br>
नन्दीश्वर उवाच ।। <br>
तमेवं दृढनिर्बन्धं सा विज्ञाय सुदुःखिता ।।<br>
स्वभृत्यैः कारयामास चितां स्वभवनाद्बहिः ।। ४१ ।। <br>
ततस्स वैश्यश्शिव एक एव प्रदक्षिणीकृत्य समिद्धमग्निम् ।। <br>
विवेश पश्यत्सु नरेषु धीरः सुकौतुकी संगतिभावमिच्छुः ।। ४२ ।। <br>
दृष्ट्वा सा तद्गतिं वेश्या महानन्दातिविस्मिता ।। <br>
अनुतापं च युवती प्रपेदे मुनिसत्तम ।।४३।। <br>
अथ सा दुःखिता वेश्या स्मृत्वा धर्म सुनिर्मलम् ।। <br>
सर्वान्बंधुजनान्वीक्ष्य बभाषे करुणं वचः ।।४४।। <br>
महानन्दोवाच।। <br>
रत्नकंकणमादाय मया सत्यमुदाहृतम् ।। <br>
दिनत्रयमहं पत्नी वैश्यस्यामुष्य संमता ।। ४५ ।। <br>
कर्मणा मत्कृतेनायं मृतो वैश्यः शिवव्रती ।। <br>
तस्मादहं प्रवेक्ष्यामि सहानेन हुताशनम् ।। ४६ ।। <br>
स्वधर्मचारिणी त्यक्तमाचार्य्यै सत्यवादिभिः ।। <br>
एवं कृते मम प्रीत्या सत्यं मयि न नश्यतु ।।४७।। <br>
सत्याश्रयः परो धर्म सत्येन परमा गतिः ।। <br>
सत्येन स्वर्ग मोक्षौ च सत्ये सर्वं प्रतिष्ठितम् ।।४८।। <br>
नन्दीश्वर उवाच ।। <br>
इति सा दृढनिर्वन्धा वार्यमाणापि बन्धुभिः ।। <br>
सत्यलोकपरा नारी प्राणांस्त्यक्तुं मनो दधे ।। ४९ ।। <br>
सर्वस्वं द्विजमुख्येभ्यो दत्त्वा ध्यात्वा सदाशिवम् ।। <br>
तमग्निं त्रिः परिक्रम्य प्रवेशाभिमुखी ह्यभूत् ।। 3.26.५० ।। <br>
तां पतन्तीं समिद्धेग्नौ स्वपदार्पितमानसाम् ।। <br>
वारयामास विश्वात्मा प्रादुर्भूतः स वै शिवः ।। ५१ ।। <br>
सा तं विलोक्याखिलदेवदेवन्त्रिलोचनं चन्द्रकलावतंसम् ।। <br>
शशांकसूर्यानलकोटिभासं स्तब्धेव भीतेव तथैव तस्थौ ।। ५२ ।। <br>
तां विह्वलां सुवित्रस्वां वेपमानां जडीकृताम् ।। <br>
समाश्वास्य गलद्बाष्पां करौ धृत्वाऽब्रवीद्वचः ।। ५३ ।। <br>
शिव उवाच ।। <br>
सत्यं धर्मं च धैर्यं च भक्तिं च मयि निश्चलाम् ।। <br>
परीक्षितुं त्वत्सकाशं वैश्यो भूत्वाहमागतः ।।५४।। <br>
मा ययाग्निं समुद्दीप्य दग्धन्ते नाट्यमण्डपम् ।। <br>
दग्धं कृत्वा रत्नलिंगं प्रविष्टोहं हुताशनम् ।।५५।। <br>
सा त्वं सत्यमनुस्मृत्य प्रविष्टाग्निं मया सहा।।<br>
अतस्ते संप्रदास्यामि भोगांस्त्रिदशदुर्लभान् ।।५६।। <br>
यद्यदिच्छसि सुश्रोणि तदेव हि ददामि ते।।<br>
त्वद्भक्त्याहं प्रसन्नोस्मि तवादेयं न विद्यते ।।५७।। <br>
नन्दीश्वर उवाच ।। <br>
इति ब्रुवति गौरीशे शंकरे भक्तवत्सले ।। <br>
महानन्दा च सा वेश्या शंकरम्प्रत्यभाषत ।।५८।। <br>
वेश्योवाच ।। <br>
न मे वाञ्छास्ति भोगेषु भूमौ स्वर्गे रसातले ।। <br>
तव पादाम्बुजस्पर्शादन्यत्किंचिन्न कामये ।।५९।।<br>
ये मे भृत्याश्च दास्यश्च ये चान्ये मम बान्धवाः ।। <br>
सर्वे त्वद्दर्शनपरास्त्वयि सन्न्यस्तवृत्तयः ।।3.26.६०।। <br>
सर्वानेतान्मया सार्द्धं निनीयात्मपरम्पदम् ।। <br>
पुनर्जन्मभयं घोरं विमोचय नमोऽस्तु ते ।। ६१ ।। <br>
नन्दीश्वर उवाच ।। <br>
ततस्स तस्या वचनम्प्रतिनन्द्य महेश्वरः ।। <br>
ताः सर्वाश्च तया सार्धं निनाय स्वम्परम्पदम् ।।६२।। <br>
वैश्यनाथावतारस्ते वर्णितः परमो मया ।। <br>
महानन्दासुखकरो भक्तानन्दप्रदस्सदा।।६३।। <br>
इदं चरित्रं परमं पवित्रं सतां च सर्वप्रदमाशु दिव्यम् ।। <br>
शिवावतारस्य विशाम्पतेर्महानन्दामहासौख्यकरं विचित्रम् ।।६४।। <br>
इदं यः शृणुयाद्भक्त्या श्रावयेद्वा समाहितः ।। <br>
च्यवते न स्वधर्मात्स परत्र लभते गतिम् ।।६५।। <br>
इति श्रीशिवमहापुराणे तृतीयायां शतरुद्रसंहितायां वैश्यनाथाह्वयशिवावतारवर्णनं नाम षड्विंशोऽध्यायः ।। २६ ।। ( ७६)<br>
<br>
