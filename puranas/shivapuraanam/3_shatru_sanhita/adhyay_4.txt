नन्दीश्वर उवाच ॥ <br>
सनत्कुमार सर्वज्ञ चरितं शांकरं मुदा ॥<br>
रुद्रेण कथितं प्रीत्या ब्रह्मणे सुखदं सदा ॥ १ ॥ <br>
शिव उवाच ॥ <br>
सप्तमे चैव वाराहे कल्पे मन्वन्तराभिधे ॥ <br>
कल्पेश्वरोऽथ भगवान्सर्वं लोकप्रकाशनः ॥ २ ॥ <br>
मर्नोर्वैवस्वतस्यैव ते प्रपुत्रो भविष्यति॥<br>
तदा चतुर्युगाश्चैव तस्मिन्मन्वन्तरे विधे ॥३॥ <br>
अनुग्रहार्थं लोकानां ब्राह्मणानां हिताय च॥ <br>
उत्पश्यामि विधे ब्रह्मन्द्वापराख्ययुगान्तिके ॥ ४ ॥<br>
युगप्रवृत्त्या च तदा तस्मिंश्च प्रथमे युगे ॥ <br>
द्वापरे प्रथमे ब्रह्मन्यदा व्यासः स्वयंप्रभुः ॥५॥ <br>
तदाहं ब्राह्मणार्थाय कलौ तस्मिन्युगान्तिके॥ <br>
भविष्यामि शिवायुक्तः श्वेतो नाम महामुनिः ॥६॥ <br>
हिमवच्छिखरे रम्ये छागले पर्वतोत्तमे॥ <br>
तदा शिष्याः शिखायुक्ता भविष्यन्ति विधे मम ॥७॥ <br>
श्वेतः श्वेतशिखश्चैव श्वेताश्वः श्वेतलोहितः   ॥ <br>
चत्वारो ध्यानयोगात्ते गमिष्यन्ति पुरं मम॥८॥<br>
ततो भक्ता भविष्यन्ति ज्ञात्वा मां तत्त्वतोऽव्ययम्॥<br>
जन्ममृत्युजराहीनाः परब्रह्मसमाधयः ॥ ९ ॥ <br>
द्रष्टुं शक्यो नरैर्नाहमृते ध्यानात्पितामह ॥ <br>
दानधर्मादिभिर्वत्स साधनैः कर्महेतुभिः ॥3.4.१०॥ <br>
द्वितीये द्वापरे व्यासः सत्यो नाम प्रजापतिः ॥ <br>
यदा तदा भविष्यामि सुतारो नामतः कलौ ॥ ११ ॥ <br>
तत्रापि मे भविष्यन्ति शिष्या वेदविदो द्विजाः ॥ <br>
दुन्दुभिः शतरूपश्च हृषीकः केतुमांस्तथा ॥१२॥ <br>
चत्वारो ध्यानयोगात्ते गमिष्यन्ति पुरं मम ॥<br>
ततो मुक्ता भविष्यन्ति ज्ञात्वा मां तत्त्वतोऽव्ययम् ॥ १३ ॥ <br>
तृतीये द्वापरे चैव यदा व्यासस्तु भार्गवः ॥ <br>
तदाप्यहं भविष्यामि दमनस्तु पुरान्तिके ॥१४॥ <br>
तत्रापि च भविष्यन्ति चत्वारो मम पुत्रकाः ॥ <br>
विशोकश्च विशेषश्च विपापः पापनाशनः ॥ १५ ॥ <br>
शिष्यैः साहाय्यं व्यासस्य करिष्ये चतुरानन ॥ <br>
निवृत्तिमार्गं सुदृढं वर्त्तयिष्ये कलाविह ॥१६॥ <br>
चतुर्थे द्वापरे चैव यदा व्यासोंऽगिराः स्मृतः ॥ <br>
तदाप्यहं भविष्यामि सुहोत्रो नाम नामतः ॥१७॥ <br>
तत्रापि मम ते पुत्राश्चत्वारो योगसाधकाः ॥ <br>
भविष्यंति महात्मानस्तन्नामानि ब्रुवे विधे॥१८॥ <br>
सुमुखो दुर्मुखश्चैव दुदर्भो दुरतिक्रमः ॥ <br>
शिष्यैः साहाय्यं व्यासस्य करिष्येऽहं तदा विधे ॥ १९ ॥ <br>
पञ्चमे द्वापरे चैव व्यासस्तु सविता स्मृतः ॥ <br>
तदा योगी भविष्यामि कंको नाम महातपाः ॥3.4.२०॥ <br>
तत्रापि मम ते पुत्राश्चत्वारो योगसाधकाः ॥ <br>
भविष्यन्ति महात्मानस्तन्नामानि शृणुष्व मे ॥ २१ ॥ <br>
सनकः सनातनश्चैव प्रभुर्यश्च सनन्दनः ॥<br>
विभुः सनत्कुमारश्च निर्मलो निरहंकृतिः ॥२२॥<br>
तत्रापि कंकनामाहं साहाय्यं सवितुर्विधे ॥ <br>
व्यासस्य हि करिष्यामि निवृत्तिपथवर्द्धकः ॥ २३ ॥ <br>
परिवर्ते पुनः षष्ठे द्वापरे लोककारकः ॥ <br>
कर्ता वेदविभागस्य मृत्युर्व्यासो भविष्यति ॥२४॥ <br>
तदाऽप्यहं भविष्यामि लोकाक्षिर्नाम नामतः ॥ <br>
व्यासस्य सुसाहा य्यार्थं निवृत्तिपथवर्द्धनः ॥ २५ ॥ <br>
तत्रापि शिष्याश्चत्वारो भविष्यन्ति दृढव्रताः ॥ <br>
सुधामा विरजाश्चैव संजयो विजयस्तथा ॥ २६ ॥ <br>
सप्तमे परिवर्ते तु यदा व्यासः शतक्रतुः ॥ <br>
तदाप्यहं भविष्यामि जैगीषव्यो विभुर्विधे ॥ २७ ॥ <br>
योगं संद्रढयिष्यामि महायोगविचक्षणः ॥ <br>
काश्यां गुहान्तरे संस्थो दिव्यदेशे कुशास्तरिः ॥ २८ ॥ <br>
साहाय्यं च करिष्यामि व्यासस्य हि शतक्रतोः ॥ <br>
उद्धरिष्यामि भक्तांश्च संसारभयतो विधे ॥२९॥ <br>
तत्रापि मम चत्वारो भविष्यन्ति सुता युगे ॥ <br>
सारस्वतश्च योगीशो मेघवाहः सुवाहनः ॥3.4.३०॥ <br>
अष्टमे परिवर्ते हि वसिष्ठो मुनिसत्तमः ॥ <br>
कर्त्ता वेदविभागस्य वेदव्यासो भविष्यति ॥३१॥ <br>
तत्राप्यहं भविष्यामि नामतो दधिवाहनः ॥ <br>
व्यासस्य हि करिष्यामि साहाय्यं योगवित्तम ॥ ३२ ॥ <br>
कपिलश्चासुरिः पञ्चशिखः शाल्वलपूर्वकः ॥ <br>
चत्वारो योगिनः पुत्रा भविष्यन्ति समा मम ॥ ३३ ॥ <br>
नवमे परिवर्ते तु तस्मिन्नेव युगे विधे ॥ <br>
भविष्यति मुनिश्रेष्ठो व्यासः सारस्वताह्वयः ॥३४॥ <br>
व्यासस्य ध्यायतस्तस्य निवृत्तिपथवृद्धये ॥ <br>
तदाप्यहं भविष्यामि ऋषभो नामतः स्मृतः ॥३५॥ <br>
पराशरश्च गर्गश्च भार्गवो गिरिशस्तथा ॥ <br>
चत्वारस्तत्र शिष्या मे भविष्यन्ति सुयोगिनः ॥३६॥ <br>
तैः साकं द्रढयिष्यामि योगमार्गं प्रजापते ॥ <br>
करिष्यामि साहाय्यं वै वेदव्यासस्य सन्मुने ॥३७॥ <br>
तेन रूपेण भक्तानां बहूनां दुःखिनां विधे ॥ <br>
उद्धारं भवतोऽहं वै करिष्यामि दयाकरः ॥ ३८ ॥ <br>
सोऽवतारो विधे मे हि ऋषभाख्यस्सुयोगकृत् ॥ <br>
सारस्वतव्यासमनः कर्त्ता नानोतिकारकः ॥३९॥ <br>
अवतारेण मे येन भद्रायुर्नृपबालकः ॥ <br>
जीवितो हि मृतः क्ष्वेडदोषतो जनकोज्झितः ॥3.4.४०॥ <br>
प्राप्तेऽथ षोडशे वर्षे तस्य राजशिशोः पुनः ॥ <br>
ययौ तद्वेश्म सहसा ऋषभः स मदात्मकः ॥ ४१॥ <br>
पूजितस्तेन स मुनिः सद्रूपश्च कृपानिधिः ॥ <br>
उपादिदेश तद्धर्मान्राज्ययोगान्प्रजापते ॥४२॥ <br>
ततः स कवचं दिव्यं शंखं खङ्गं च भास्वरम् ॥ <br>
ददौ तस्मै प्रसन्नात्मा सर्वशत्रुविनाशनम् ॥४३॥ <br>
तदङ्ग भस्मनामृश्य कृपया दीनवत्सलः ॥ <br>
स द्वादशसहस्रस्य गजानां च बलं ददौ ॥४४॥ <br>
इति भद्रायुषं सम्यगनुश्वास्य समातृकम्॥ <br>
ययौ स्वैरगतस्तस्यां पूजितस्त्वृषभः प्रभुः ॥ ४५ ॥ <br>
भद्रायुरपि राजर्षिर्जित्वा रिपुगणान्विधे ॥ <br>
राज्यं चकार धर्मेण विवाह्य कीर्त्तिमालिनीम् ॥ ४६ ॥ <br>
इत्थं प्रभावं ऋषभोऽवतारः शङ्करस्य मे ॥ <br>
सतां गतिर्दीनबन्धुर्नवमः कथितस्तव ॥ ४७ ॥ <br>
ऋषभस्य चरित्रं हि परमं पावनं महत् ॥ <br>
स्वर्ग्यं यशस्यमायुष्यं श्रोतव्यं च प्रयत्नतः ॥ ४८ ॥ <br>
इति श्रीशिवमहापुराणे तृतीयायां शतरुद्रसंहितायामृषभचरित्रवर्णनं नाम चतुर्थोऽध्यायः ॥ ४ ॥ <br>
<br>
