नन्दीश्वर उवाच ॥ <br>
सनत्कुमार सर्वज्ञ शिवस्य परमात्मनः॥ <br>
अवतारं शृणु विभोस्साधुवेषद्विजाह्वयम् ॥ १ ॥ <br>
मेनाहिमालयोर्भक्तिं शिवे ज्ञात्वा महोत्तमाम् ॥ <br>
चिन्तामापुस्तुरास्सर्वे मन्त्रयामासुरादरात् ॥ २ ॥ <br>
एकान्तभक्त्या शैलश्चेत्कन्यां दास्यति शम्भवे ॥ <br>
ध्रुवं निर्वाणतां सद्यः सम्प्राप्स्यति शिवस्य वै ॥ ३ ॥ <br>
अनन्तरत्नाधारोऽसौ चेत्प्रयास्यति मोक्षताम् ॥<br>
रत्नगर्भाभिधा भूमिर्मिथ्यैव भविता ध्रुवम् ॥४॥ <br>
अस्थिरत्वम्परित्यज्य दिव्यरूपं विधाय सः ॥ <br>
कन्यां शूलभृते दत्त्वा शिवालोकं गमिष्यति ॥ ५ ॥ <br>
महादेवस्य सारूप्यं प्राप्य शम्भोरनुग्रहात् ॥ <br>
तत्र भुक्त्वा महाभोगांस्ततो मोक्षमवाप्स्यति ॥ ६ ॥ <br>
इत्यालोच्य सुरास्सर्वे जग्मुर्गुरुगृहं मुने ॥ <br>
चक्रुर्निवेदनं गत्वा गुरवे स्वार्थसाधकाः ॥ ७ ॥ <br>
देवा ऊचुः ॥ <br>
गुरो हिमालयगृहं गच्छास्मत्कार्य्यसिद्धये ॥ <br>
कृत्वा निंदां महेशस्य गिरिभक्तिं निवारय ॥ ८ ॥ <br>
स्वश्रद्धया सुतां दत्त्वा शिवाय स गिरिर्गुरो ॥ <br>
लभेत मुक्तिमत्रैव धरण्यां स हि तिष्ठतु ॥ ९ ॥ <br>
इति देववचः श्रुत्वा प्रोवाच च विचार्य्य तान् ॥ 3.35.१० ॥ <br>
गुरुरुवाच ॥ <br>
कश्चिन्मध्ये च युष्माकं गच्छेच्छैलान्तिकं सुराः ॥ <br>
सम्पादयेत्स्वाभिमतमहं तत्कर्तुमक्षमः ॥ ११ ॥ <br>
अथवा गच्छत सुरा ब्रह्मलोकं सवासवाः ॥ <br>
तस्मै वृत्तं कथय स्वं स वः कार्यं करिष्यति ॥ १२ ॥ <br>
॥ नन्दीश्वर उवाच ॥ <br>
तच्छ्रुत्वा ते समालोच्य जग्मुर्विधिसभां सुराः ॥ <br>
सर्वं निवेदयामासुस्तद्वृत्तं पुरतो विधेः ॥ १३ ॥<br>
अवोचत्तान्विधिः श्रुत्वा तद्वचः सुविचिंत्य वै ॥ <br>
नाहं करिष्ये तन्निंदां दुःखदां कहरां सदा॥१४॥<br>
सुरा गच्छत कैलासं संतोषयत शङ्करम्॥<br>
प्रस्थापयत तं देवं हिमालयगृहं प्रति ॥१५॥ <br>
स गच्छेदथ शैलेशमात्मनिन्दां करोतु वै॥<br>
परनिन्दा विनाशाय स्वनिन्दा यशसे मता ॥१६॥ <br>
नन्दीश्वर उवाच ॥ <br>
ततस्ते प्रययुः शीघ्रं कैलासं निखिलास्सुराः॥ <br>
सुप्रणम्य शिवं भक्त्या तद्द्रुतं निखिला जगुः ॥ १७ ॥ <br>
तच्छ्रुत्वा देववचनं स्वीचकार महेश्वरः ॥ <br>
देवान्सुयापयामास तानाश्वास्य विहस्य सः ॥ १८॥ <br>
ततः स भगवाञ्छम्भुर्महेशो भक्तवत्सलः ॥ <br>
गन्तुमैच्छच्छैलमूलं मायेशो न विकारवान् ॥१९॥ <br>
दण्डी छत्री दिब्यवासा बिभ्रत्तिलकमुज्ज्वलम्॥ <br>
करे स्फटिकमालां च शालग्रामं गले दधत् ॥3.35.२०॥ <br>
जपन्नाम हरेर्भक्त्या साधुवेषधरो द्विजः॥<br>
हिमाचलं जगामाशु बन्धुवर्गेस्समन्वितम् ॥ २१ ॥ <br>
तं च दृष्ट्वा समुत्तस्थौ सगणोऽपि हिमालयः ॥ <br>
ननाम दण्डवद्भूमौ साष्टाङ्गं विधिपूर्वकम् ॥ २२ ॥ <br>
ततः पप्रच्छ शैलेशस्तं द्विजं को भवानिति ॥ <br>
उवाच शीघ्रं विप्रेन्द्रस्स योग्यद्रिम्महादरात् ॥ २३ ॥ <br>
साधुद्विज उवाच ॥ <br>
साधु द्विजाह्वः शैलाहं वैष्णवः परमार्थदृक् ॥ <br>
परोपकारी सर्वज्ञः सर्वगामी गुरोर्बलात्॥२४॥<br>
मया ज्ञातं स्वविज्ञानात्स्वस्थाने शैलसत्तम॥ <br>
तच्छृणु प्रीतितो वच्मि हित्वा दम्भन्तवांतिकम् ॥२५॥ <br>
शङ्कराय सुतान्दातुन्त्वमिच्छसि निजोद्भवाम् ॥ <br>
इमाम्पद्मासमां रम्यामज्ञातकुलशीलिने ॥२६॥ <br>
इयं मतिस्ते शैलेन्द्र न युक्ता मङ्गलप्रदा ॥ <br>
निबोध ज्ञानिनां श्रेष्ठ नारायणकुलोद्भव ॥२७॥ <br>
पश्य शैलाधिपत्वं च न तस्यैकोऽस्ति बान्धवः ॥ <br>
बान्धवान्स्वान्प्रयत्नेन पृच्छ मेनां च स्वप्रियाम् ॥२८॥ <br>
सर्वान्संपृच्छ यत्नेन मेनादीन्पा र्वती विना ॥ <br>
रोगिणे नौषधं शैल कुपथ्यं रोचते सदा॥२९॥<br>
न ते पात्रानुरूपश्च पार्वतीदानकर्म्मणि ॥ <br>
महाजनः स्मेरमुखः श्रुति मात्राद्भविष्यति ॥ 3.35.३० ॥ <br>
निराश्रयस्सदासङ्गो विरूपो निगुर्णोऽव्ययः ॥ <br>
स्मशानवासी विकटो व्यालग्राही दिगम्बरः ॥ ३१ ॥ <br>
विभूतिभूषणो व्यालवरावेष्टितमस्तकः ॥ <br>
सर्वाश्रमपरिभ्रष्टस्त्वविज्ञातगतिस्सदा ॥ ३२ ॥ <br>
ब्रह्मोवाच ॥ <br>
इत्याद्युक्त्वा वचस्तथ्यं शिवनिन्दापरं स हि ॥ <br>
जगाम स्वालयं शीघ्रन्नाना लीलाकरः शिवः ॥३३॥ <br>
तच्छ्रुत्वा विप्रवचनमभूताञ्च तनू तयोः ॥ <br>
विपरीतानर्थपरे किं करिष्यावहे ध्रुवम् ॥ ३४ ॥ <br>
ततो रुद्रो महोतिं च कृत्वा भक्तमुदावहाम् ॥ <br>
विवाहयित्वा गिरिजां देवकार्य्यं चकार सः ॥ ३५ ॥ <br>
इति प्रोक्तस्तु ते तात साधुवेषो द्विजाह्वयः ॥ <br>
शिवावतारो हि मया देवकार्य्यकरः प्रभो ॥३६॥ <br>
इदमाख्यानमनघं स्वर्ग्यमायुष्यमुत्तमम् ॥ <br>
यः पठेच्छृणुयाद्वापि स सुखी गतिमाप्नुयात्॥३७॥<br>
इति श्रीशिवमहापुराणे तृतीयायां शतरुद्रसंहितायां साधुद्विजशिवावतारवर्णनं नाम पञ्चत्रिंशोऽध्यायः ॥ ३५ ॥ षडशीत्यवताराः ( ८६) <br>
<br>
