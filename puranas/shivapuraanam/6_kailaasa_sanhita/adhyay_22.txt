।। सुब्रह्मण्य उवाच ।। <br>
एकादशेह्नि सम्प्राप्ते यो विधिस्समुदाहृतः ।। <br>
तं वक्ष्ये मुनिशार्दूल यतीनां स्नेहतस्तव ।। १ ।। <br>
सम्मार्ज्य वेदीमालिप्य कृत्वा पुण्याहवाचनम् ।। <br>
प्रोक्ष्य पश्चिममारभ्य पूर्वान्तम्पञ्च च क्रमात्।।२।।<br>
मण्डलान्युत्तराशास्यः कुर्यात्स्वयमवस्थितः।। <br>
प्रादेशमात्रं संकल्प्य चतुरस्रं च मध्यतः ।।३।। <br>
बिन्दुत्रिकोणषट्कोणवृत्ताकाराणि च क्रमात् ।। <br>
शंखं च पुरतस्थाप्य पूजोक्तक्रममार्गतः ।।४।। <br>
प्राणानायम्य संकल्प्य पूजयित्वा सुरेश्वरी ।। <br>
देवताः पञ्च पूर्वोक्ता अतिवाहिकरूपिणीः ।। ५ ।। <br>
संत्यज्योत्तरतो दर्भान् यश्च संस्पृशते ततः ।। <br>
पश्चिमादि समारभ्य षडुत्थासनमार्गतः ।।६।। <br>
मण्डलानि च तेष्वन्तः पुष्पाण्याधाय पीठवत् ।। <br>
ॐ ह्री मित्युक्त्वाग्निरूपान्तामतिवाहिकदेवताम् ।। ७ ।। <br>
आवाहयामि नम इत्यन्तं सर्वत्र भावयेत् ।। <br>
दर्शयेत्स्थापनाद्यास्तु मुद्राः प्रत्येकमादरात् ।। ८ ।। <br>
ह्रांह्रीमित्यादिना कुर्य्यादासामंगानि च क्रमात् ।। <br>
पाशांकुशाभयाभीष्टपाणिचन्द्रोपलप्रभाः ।। ९ ।। <br>
रक्तांगुलीयकच्छायरञ्जिताखिलदिङ्मुखा ।। <br>
रक्ताम्बरधराः कारपदपंकजशोभिताः ।।6.22.१०।। <br>
त्रिनेत्रोल्लासिवदनपूर्णचन्द्रमनोहराः ।। <br>
माणिक्य मुकुटोद्भासिचन्द्रलेखावतंसिताः।।११।।<br>
कुण्डलामृष्टगण्डाश्च पीनोन्नतपयोधराः ।। <br>
हारकेयूरकटककांचीदाममनोहराः ।।१२।। <br>
तनुमध्याः पृथुश्रोण्यो रक्तदिव्याम्बरावृताः ।।<br>
माणिक्यमयमंजीरसिंजत्पदसरोरुहाः।। <br>
पादांगुलीयकश्रोणीर्मंजुलातिमनोहराः।।१३।।<br>
अनुग्रहेण मूर्तेन शिववत्किं नु साध्यते।।<br>
तस्माच्छक्त्यात्ममूर्तेन सर्वं साध्यं महेशवत् ।।१४।। <br>
सर्वानुग्रहकर्त्रैव स्वीकृताः पंचमूर्तय।।<br>
सर्वकार्य्यकरा दिव्याः परानुग्रहतत्पराः।।१५।।<br>
एवं ध्यात्वा तु ताः सर्वा अनुग्रहपराश्शिवाः ।। <br>
पादयोः पाद्यमेतासां दद्याच्छंखोदबिन्दुभिः ।।१६।।<br>
हस्तेष्वाचमनीयं च मौलिष्वर्घ्यं प्रदापयेत्।। <br>
शंखोद बिन्दुभिस्तासां स्नानकर्म च भावयेत्।।१७।।<br>
रक्ताम्बराणि दिव्यानि सोत्तरीयाणि दापयेत् ।। <br>
मुकुटादीन्यनर्घ्याणि दद्यादाभरणानि च।।१८।।<br>
सुवासितं च श्रीखण्डमक्षतांश्चातिशोभनान्।। <br>
सुरभीणि मनोज्ञानि कुसुमानि च दापयेत् ।।१९।। <br>
धूपं च परमामोदं साज्यवर्ति च दीपकम्।।<br>
सर्वं समर्पयामीति प्रणवं ह्रीमुपक्रमात् ।।6.22.२०।। <br>
नमोऽन्तंचततोदद्यात्पायस्तमधुनाप्लुतम्।।<br>
साज्यशर्करयापूपकदलीगुडपूरितम्।।२१।।<br>
प्रत्येकं कदलीपत्रे भरितं च सुवासितम् ।। <br>
भूर्भुवस्स्वरिति प्रोच्य प्रोक्ष्णादीनि कारयेत ।।२२।। <br>
ॐ ह्रीमिति समुच्चार्य्य नैवेद्यं वह्निजायया ।। <br>
पानीयं नम इत्युक्त्वा परम्प्रेम्णा समर्पयेत् ।।२३।। <br>
तत उद्वासयेत्प्रीत्या पूर्वतो मुनिसत्तम ।। <br>
स्थलं विशोध्य गंडूषाचमनार्घ्याणि दापयेत् ।। २४ ।। <br>
तांबूलं धूप दीपौ च प्रदक्षिणनमस्कृती ।। <br>
विधाय प्रार्थयेदेताश्शिरस्यंजलिमादधत्।।२५।।<br>
श्रीमातरस्सुप्रसन्ना यतिं शिवपदैषिणम्।। <br>
रक्षणीय म्प्रब्रुवन्तु परमेशपदाब्जयोः।।२६।।<br>
इति संप्रार्थ्य तास्सर्वा विसृज्य च यथागतम्।। <br>
तासाम्प्रसादमुद्धृत्य कन्यकाभ्यः प्रदापयेत ।।२७।। <br>
गोभ्यो वा जलमध्ये वा निक्षिपेन्नान्यथा क्वचित् ।। <br>
अत्रैव पार्वणं कुर्य्यान्नैकोद्दिष्टं यतेः क्वचित् ।।२८।। <br>
अत्रायं पार्वणश्राद्धे नियमः प्रोच्यते मया ।। <br>
तं शृणुष्व मुनिश्रेष्ठ येन श्रेयो भवेत्ततः।।२९।।<br>
कर्ता स्नात्वा धृतप्राण उपवीती समाहितः।।<br>
सपवित्रकरस्त्वस्यां पुण्यतिथ्यामिति ब्रुवन् ।।6.22.३०।। <br>
करिष्ये पार्वणं श्राद्धमिति संकल्प्य चोत्तरे ।।<br>
दद्याद्दर्भानुत्तमांश्च ह्यासनार्थं जलं स्पृशेत्।।३१।। <br>
तत्रोपवेशयेद्भक्त्या साभ्यंगं कृतमज्जनान् ।। <br>
आहूय चतुरो विप्राञ्छिवभक्तान्दृढव्रतान् ।। ३२ ।। <br>
विश्वेदेवार्थं भवता प्रसादः क्रियतामिति ।। <br>
आत्मने भवता पश्चादन्तरात्मन इत्यपि ।। ३३ ।। <br>
परमात्मन इत्येवं प्रोच्य प्रार्थ्यं च तान्यतिः ।। <br>
श्रद्धया चरणन्तेषां कुर्य्याद्याथार्थ्यमादरात् ।।३४।। <br>
पादौ प्रक्षाल्य तेषान्तु प्राङ्मुखानुपवेश्य च ।। <br>
गन्धादिभिरलंकृत्य भोजयेच्च शिवा ग्रतः ।।३५।। <br>
गोमयेनोपलिप्यात्र दर्भान्प्रागग्रकल्पितान् ।। <br>
आस्तीर्य्य संयतप्राणः पिण्डानां च प्रदानकम् ।।३६।। <br>
करिष्य इति संकल्प्य मण्डलत्रयमर्च्य च ।। <br>
आत्मानमन्तरात्मानं परमात्मनमप्यतः ।।३७।। <br>
चतुर्थ्यन्तं वदन्पश्चादिमं पिण्डमितीरयन् ।। <br>
ददामीति च सम्प्रोच्य दद्यात्पिण्डान्स्वभक्तितः ।।३८।।<br>
कुशोदकं ततो दद्याद्यथाविधिविधानतः ।। <br>
तत उत्थाप्य वै कुर्य्यात्प्रदक्षिणनमस्कृती ।। ३९ ।। <br>
ततो दत्त्वा ब्राह्मणेभ्यो दक्षिणां च यथाविधि ।। <br>
नारायणबलिं कुर्य्यात्तस्मिन्नेव स्थले दिने ।। 6.22.४० ।। <br>
रक्षार्थमेव सर्वत्र विष्णोः पूजाविधिः स्मृतः ।। <br>
कुर्य्याद्विष्णोर्महापूजां पायसान्नं निवेदयेत्।।४१।। <br>
द्वादशाथ समाहूय ब्राह्मणान्वेदपारगान् ।। <br>
केशवादिभिरभ्यर्च्य गन्धपुष्पाक्षतादिभिः ।।४२।।<br>
उपानच्छत्रवस्त्रादि दत्त्वा तेभ्यो यथाविधि ।। <br>
सन्तोषयेन्महाभक्त्या विविधैर्वच नैश्शुभैः ।।४३।। <br>
आस्तीर्य्य दर्भान्पूर्वाग्रान्भूस्स्वाहा च भुवस्सुवः ।। <br>
प्रणवादि प्रोच्य भूमौ पायसान्नं बलिं हरेत् ।।४४।। <br>
एकादशाह सुविधिर्मया प्रोक्तो मुनीश्वर ।। <br>
द्वादशाहविधिं वक्ष्ये शृणुष्वादरतो द्विज ।।४५।। <br>
इति श्रीशिवमहापुराणे षष्ठ्यां कैलाससंहितायां यतीनामेकादशाहकृत्यवर्णनन्नाम द्वाविंशोऽध्यायः ।।२२ ।। <br>
<br>
