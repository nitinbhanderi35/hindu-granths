॥ सुब्रह्मण्य उवाच ॥ <br>
अथ मध्याह्नसमये स्नात्वा नियतमानसः ॥ <br>
गन्धपुष्पाक्षतादीनि पूजाद्रव्याण्युपाहरेत॥॥<br>
नैर्ऋत्ये पूजयेद्देवं विघ्रेशं देवपूजितम्॥ <br>
गणानां त्वेति मन्त्रेणावाहयेत्सुविधानतः ॥२॥ <br>
रक्तवर्णं महाकायं सर्व्वाभरणभूषितम्॥<br>
पाशांकुशाक्षाभीष्टञ्च दधानं करपंकजैः ॥ ३ ॥ <br>
एवमावाह्य सन्ध्याय शंभुपुत्रं गजाननम्॥ <br>
अभ्यर्च्य पायसापूपनालिकेरगुडादिभिः ॥४॥ <br>
नैवेद्यमुत्तमं दद्यात्ताम्बूलादिमथापरम्॥ <br>
परितोष्य नमस्कृत्य निर्विघ्नम्प्रार्थयेत्ततः ॥ ५ ॥ <br>
औपासनाग्नौ कर्त्तव्यं स्वगृह्योक्तविधानतः ॥ <br>
आज्यभागान्तमाग्नेयं मखतन्त्रमतः परम् ॥ ६ ॥ <br>
भूः स्वाहेति त्र्यृचा पूर्णाहुतिं हुत्वा समाप्य च॥<br>
गायत्रीं प्रजपेद्यावदपराह्णमतंद्रितः ॥७॥<br>
अथ सायन्तनीं सन्ध्यामुपास्य स्नानपूर्वकम् ॥ ।<br>
सायमौपासनं हुत्वा मौनी विज्ञापयेद्गुरुम् ॥ ६ ॥ <br>
श्रपयित्वा चरुन्तस्मिन्समिदन्नाज्यभेदतः ॥ <br>
जुहुयाद्रौद्रसूक्तेन सद्योजातादि पञ्चभिः ॥ ९ ॥ <br>
ब्रह्मभिश्च महादेवं सांबं वह्नौ विभावयेत् ॥ <br>
गौरीर्मिमाय मन्त्रेण हुत्वा गौरीमनुस्मरन् ॥ 6.13.१०॥ <br>
ततोऽग्नये स्विष्टकृते स्वाहेति जुहुयात्सकृत्॥<br>
हुत्वोपरिष्टात्तन्त्रन्तु ततोऽग्नेरुत्तरे बुधः ॥११॥ <br>
स्थित्वासने जपेन्मौनी चैलाजिनकुशोत्तरे ॥ <br>
आब्राह्मं च मुहूर्ते तु गायत्री दृढमानसः ॥ १२ ॥ <br>
ततः स्नात्वा त्वशक्तश्चेद्भस्मना वा विधानतः ॥ <br>
श्रपयित्वा चरुं तस्मिन्नग्नावे वाभिधारितम् ॥ १३ ॥ <br>
उदगुद्वास्य बर्हिष्यासाद्याज्येन चरुं ततः ॥ <br>
अभिघार्य्य व्याहृतीश्च रौद्रसूक्तञ्च पञ्च च ॥ १४ ॥ <br>
जपेद्ब्रह्माणि सन्धार्य्य चित्तं शिवपदांबुजे ॥ <br>
प्रजापतिमथेन्द्रञ्च विश्वेदेवास्ततः परम् ॥१५। <br>
ब्रह्माणं सचतुर्थ्यन्तं स्वाहांतान्प्रणवा दिकान् ॥ <br>
संजप्य वाचयित्वाऽथ पुण्याहं च ततः परम् ॥ १६ ॥ <br>
परस्तात्तंत्रमग्नये स्वाहेत्यग्निमुखावधि ॥ <br>
निर्वर्त्य पश्चात्प्राणाय स्वाहेत्यारभ्य पञ्चभिः ॥१७॥ <br>
साज्येन चरुणा पश्चादग्निं स्विष्टकृतं हुनेत् ॥ <br>
पुनश्च प्रजपेत्सूक्तं रौद्रं ब्रह्माणि पञ्च च ॥१८॥ <br>
महेशादिचतुर्व्यूहमन्त्रांश्च प्रजपेत्पुनः ॥ <br>
हुत्वोपरिष्टात्तन्त्रन्तु स्वशाखोक्तेन वर्त्मना ॥१९॥ <br>
तत्तद्देवान्समुद्दिश्य सांगं कुर्य्याद्विचक्षणः॥ <br>
एवमग्निमुखाद्यं यत्कर्मतन्त्रम्प्रवर्त्तितम् ॥6.13.२०॥ <br>
अतः परं प्रजुहुयाद्विरजाहोममात्मनः ॥ <br>
षड्विंशतत्त्वरूपेस्मिन्देहे लीनस्य शुद्धये ॥२१॥ <br>
तत्त्वान्येतानि मद्देहे शुध्यन्तामित्यनुस्मरन् ॥ <br>
तत्रात्मतत्त्वशुद्ध्यर्थं मन्त्रैरारुणकेतुकैः ॥२२॥ <br>
पठ्यमानैः पृथिव्यादिपुरुषांतं क्रमान्मुने ॥ <br>
साज्येन चरुणा मौनी शिवपादाम्बुजं स्मरन् ॥२३॥ <br>
पृथिव्यादि च शब्दादि वागाद्यं पञ्चकं पुनः ॥ <br>
श्रोत्राद्यञ्च शिरः पार्श्वपृष्ठोदरचतुष्टयम् ॥२४॥ <br>
जंघां च योजयेत्पश्चात्त्वगाद्यं धातुसप्तकम् ॥ <br>
प्राणाद्यं पञ्चकं पश्चादन्नाद्यं कोशपञ्चकम्॥२५॥। <br>
मनाश्चित्तं च बुद्धिश्चाहंकृतिः ख्यातिरेव च ॥ <br>
संकल्पन्तु गुणाः पश्चात्प्रकृतिः पुरुषस्ततः ॥२६॥ <br>
पुरुषस्य तु भोक्तृत्वं प्रतिपन्नस्य भोजने ॥ <br>
अन्तरंगतया तत्त्वपंचकं परिकीर्तितम् ॥ २७ ॥ <br>
नियतिः कालरागश्च विद्या च तदनन्तरम् ॥ <br>
कला च पंचकमिदं मयोत्पन्नम्मुनीश्वर ॥२८॥ <br>
मायान्तु प्रकृतिं विद्यादिति माया श्रुतीरिता ॥ <br>
तज्जान्येतानि तत्त्वानि श्रुत्युक्तानि न संशयः ॥२९॥। <br>
कालस्वभावो नियतिरिति च श्रुतितब्रवीत् ॥ <br>
एतत्पञ्चकमेवास्य पञ्चकञ्चक्रमुच्यते ॥ 6.13.३० ॥ <br>
अजानन्पञ्चतत्त्वानि विद्वानपि च। मूढधीः ॥ <br>
निपत्याधस्तात्प्रकृतेरुपरिष्टात्पुमानयम् ॥ ३१ ॥ <br>
काकाक्षिन्यायमाश्रित्य वर्त्तते पार्श्वतोन्वहम् ॥ <br>
विद्यातत्त्वमिदं प्रोक्तं शुद्धविद्यामहेश्वरौ ॥ ३२ ॥ <br>
सदाशिवश्च शक्तिश्च शिवश्चेदं तु पञ्चकम् ॥ <br>
शिव तत्त्वमिदम्ब्रह्मन्प्रज्ञानब्रह्मवाग्यतः ॥ ३३॥। <br>
पृथिव्यादिशिवांतं यत्तत्त्वजातं मुनीश्वर ॥ <br>
स्वकारणलयद्वारा शुद्धिरस्य विधीयताम् ॥ ३४ ॥ <br>
एकादशानां मन्त्राणाम्परस्मैपद पूर्वकम् ॥ <br>
शिवज्योतिश्चतुर्थ्यन्तमिदम्पदमथोच्चरेत् ॥ ३५ ॥ <br>
न ममेति वदेत्पश्चादुद्देशत्याग ईरितः ॥ <br>
अतः परं विविद्यैति कपोतकायेति मन्त्रयोः ॥ ३६ ॥ <br>
व्यापकाय पदस्यान्ते परमात्मन इत्यपि ॥ <br>
शिवज्योतिश्चतुर्थ्यन्तं विश्वभूतपदम्पुनः ॥३७॥<br>
घसनोत्सुकशब्दञ्च चतुर्थ्यंतमथो वदेत् ॥<br>
परस्मैपदमुच्चार्य्य देवाय पदमुच्चरेत्॥३८॥<br>
उत्तिष्ठस्वेति मन्त्रस्य विश्वरूपाय शब्दतः ॥<br>
पुरुषाय पदम्ब्रूयादोस्वाहेत्यस्य संवदेत् ॥३९॥ <br>
लोकत्रयपदस्यान्ते व्यापिने परमात्मने॥ <br>
शिवायेदं न मम च पदम्ब्रूयादतः परम् ॥6.13.४०॥। <br>
स्व शाखोक्तप्रकारेण पुरस्तात्तन्त्रकर्म्म च ॥ <br>
निर्वर्त्य सर्पिषा मिश्रं चरुम्प्राश्य पुरोधसे ॥ ४१ ॥ <br>
प्रदद्याद्दक्षिणान्तस्मै हेमादिपरिबृंहिताम् ॥ <br>
ब्रह्माणमुद्वास्य ततः प्रातरौपासनं हुनेत् ॥ ४२ ॥ <br>
सं मां सिञ्चन्तु मरुत इति मन्त्रञ्जपेन्नरः ॥ <br>
याते अग्न इत्यनेन मन्त्रेणाग्नौ प्रताप्य च ॥ ४३ ॥ <br>
हस्तमग्नौ समारोप्य स्वात्मन्यद्वैतधामनि ॥ <br>
प्राभातिकीं ततः सन्ध्यामुपास्यादित्यमप्यथ ॥ ४४ ॥ <br>
उपस्थाय प्रविश्याप्सु नाभिदघ्नं प्रवेशयन् ॥ <br>
तन्मन्त्रान्प्रजपेत्प्रीत्या निश्चलात्मा समुत्सुकः ॥४५॥ <br>
आहिताग्निस्तु यः कुर्य्यात्प्राजापत्येष्टिमाहिते ॥ <br>
श्रौते वैश्वानरे सम्यक्सर्ववेदसदक्षिणाम् ॥४६॥ <br>
अथाग्निमात्मन्यारोप्य ब्राह्मणः प्रव्रजेद्गृहात्॥ <br>
सावित्रीप्रथमं पादं सावित्रीमित्युदीर्य च॥४७॥ <br>
प्रवेशयामि शब्दान्ते भूरोमिति च संवदेत् ॥ <br>
द्वितीयम्पादमुच्चार्य्य सावित्रीमिति पूर्व्ववत् ॥ ४८ ॥ <br>
प्रवेशयामि शब्दान्ते भुवरोमिति संवदेत्॥<br>
तृतीयम्पादमुच्चार्य्य सावित्रीमित्यतः परम् ॥४९॥ <br>
प्रवेशयामि शब्दान्ते सुवरोमित्युदीरयेत्॥ <br>
त्रिपादमुच्चरेत्पूर्वं सावित्रीमित्यतः परम् ॥6.13.५०॥ <br>
प्रवेशयामि शब्दान्ते भूर्भुवस्सुवरोमिति ॥ <br>
उदीरयेत्परम्प्रीत्या निश्चलात्मा मुनीश्वर ॥५१॥ <br>
इयम्भगवती साक्षाच्छंकरार्द्धशरीरिणी ॥ <br>
पंचवक्त्रा दशभुजा विपञ्चनयनोज्ज्वला ॥५२॥ <br>
नवरत्नकिरीटोद्यच्चन्द्र लेखावतंसिनी ॥<br>
शुद्धस्फटिकसंकाशा दयायुधधरा शुभा ॥५३॥ <br>
हारकेयूरकटककिंकिणीनूपुरादिभिः ॥ <br>
भूषितावयवा दिव्यवसना रत्नभूषणा ॥ ५४ ॥ <br>
विष्णुना विधिना देवऋषिगंधर्व्वनायकैः ॥ <br>
मानवैश्च सदा सेव्या सर्व्वात्मव्यापिनी शिवा ॥ ५५ ॥ <br>
सदाशिवस्य देवस्य धर्मपत्नी मनोहरा ॥ <br>
जगदम्बा त्रिजननी त्रिगुणा निर्गुणाप्यजा ॥ ५६ ॥ <br>
इत्येवं संविचार्य्याथ गायत्रीं प्रजपेत्सुधीः ॥ <br>
आदिदेवीं च त्रिपदां ब्राह्मणत्वादिदामजाम् ॥५७॥ <br>
यो ह्यन्यथा जपेत्पापो गायत्री शिवरूपिणीम्॥ <br>
स पच्यते महाघोरे नरके कल्पसंख्यया ॥ ५८ ॥ <br>
सा व्याहृतिभ्यः संजाता तास्वेव विलयं गता॥ <br>
ताश्च प्रणवसम्भूताः प्रणवे विलयं गता ॥५९॥ <br>
प्रणवस्सर्ववेदादिः प्रणवः शिववाचकः ॥ <br>
मन्त्राधिराजराजश्च महाबीजं मनुः परः ॥ 6.13.६० ॥ <br>
शिवो वा प्रणवो ह्येष प्रणवो वा शिवः स्मृतः ॥ <br>
वाच्यवाचकयोर्भेदो नात्यन्तं विद्यते यतः ॥ ६१ ॥ <br>
एनमेव महामन्त्रञ्जीवानाञ्च तनुत्यजाम् ॥ <br>
काश्यां संश्राव्य मरणे दत्ते मुक्तिं परां शिवः ॥ ६२ ॥ <br>
तस्मादेकाक्षरन्देवं शिवं परमकारणम् ॥ <br>
उपासते यतिश्रेष्ठा हृदयाम्भोजमध्यगम् ॥ ६३ ॥ <br>
मुमुक्षवोऽपरे धीरा विरक्ता लौकिका नराः॥<br>
विषयान्मनसा ज्ञात्वोपासते परमं शिवम् ॥६४॥ <br>
एवं विलाप्य गायत्रीं प्रणवे शिववाचके ॥ <br>
<a href="/wiki/%E0%A4%A4%E0%A5%88%E0%A4%A4%E0%A5%8D%E0%A4%A4%E0%A4%BF%E0%A4%B0%E0%A5%80%E0%A4%AF%E0%A4%BE%E0%A4%B0%E0%A4%A3%E0%A5%8D%E0%A4%AF%E0%A4%95%E0%A4%AE%E0%A5%8D(%E0%A4%B5%E0%A4%BF%E0%A4%B8%E0%A5%8D%E0%A4%B5%E0%A4%B0)/%E0%A4%AA%E0%A5%8D%E0%A4%B0%E0%A4%AA%E0%A4%BE%E0%A4%A0%E0%A4%95%E0%A4%83_%E0%A5%AD" title="तैत्तिरीयारण्यकम्(विस्वर)/प्रपाठकः ७">अहं वृक्षस्य रेरिवेत्यनुवाकं</a> जपेत्पुनः ॥ ६५ ॥ <br>
यश्छन्दसामृषभ इत्यनुवाकमुपक्रमात् ॥ <br>
गोपायांतं जपन्पश्चादुत्थितोहमितीरयेत् ॥६६॥<br>
वदेज्जयेत्त्रिधा मन्दमध्योच्छ्रायक्रमान्मुने॥<br>
प्रणवम्पूर्व्वमुद्धत्य सृष्टिस्थितिलयक्रमात्॥६७॥ <br>
तेषामथ क्रमाद्भूयाद्भूस्संन्यस्तम्भुवस्तथा ॥ <br>
संन्यस्तं सुवरित्युक्त्वा संन्यस्तं पदमुच्चरम् ॥६८॥ <br>
सर्वमंत्राद्यः प्रदेशे मयेति च पदं वदेत् ॥ <br>
प्रणवं पूर्वमुद्धृत्य समष्टिं व्याहृतीर्वदेत् ॥६९॥ <br>
समस्तमित्यतो ब्रूयान्मयेति च समब्रवीत् ॥ <br>
सदाशिवं हृदि ध्यात्वा मंदादीति ततो मुने॥6.13.७०॥<br>
प्रैषमंत्रांस्तु जप्त्वैवं सावधानेन चेतसा ॥ <br>
अभयं सर्वभूतेभ्यो मत्तः स्वाहेति संजपन् ॥ ७१ ॥ <br>
प्राच्यां दिश्यप उद्धृत्य प्रक्षिपेदजलिं ततः ॥ <br>
शिखां यज्ञोपवीतं च यत्रोत्पाट्य च पाणिना ॥७२॥ <br>
गृहीत्वा प्रणवं भूश्च समुद्रं गच्छ सम्वदेत् ॥ <br>
वह्निजायां समुच्चार्य्य सोदकाञ्जलिना ततः ॥ ७३ ॥<br>
अप्सु हूयादथ प्रेषैरभिमंत्र्य त्रिधा त्वपः । <br>
प्राश्य तीरे समागत्य भूमौ वस्त्रादिकं त्यजेत् ॥ ७४ ॥ <br>
उदङ्मुखः प्राङ्मुखो वा गच्छेस्सप्तपदाधिकम् ॥ <br>
किञ्चिद्दूरमथाचार्यस्तिष्ठ तिष्ठेति संवदेत् ॥७५॥ <br>
लोकस्य व्यवहारार्थं कौपीनं दण्डमेव च ॥ <br>
भगवन्स्वीकुरुष्वेति दद्यात्स्वेनैव पाणिना ॥ ७६ ॥ <br>
दत्त्वा सुदोरं कौपीनं काषायवसनं ततः ॥ <br>
आच्छाद्याचम्य च द्वेधा त शिष्यमिति संवदेत्॥ ७७ ॥<br>
इन्द्रस्य वज्रोऽसि तत इति मन्त्रमुदाहरेत् ॥ <br>
सम्प्रार्थ्य दण्डं गृह्णीयात्सखाय इति संजपन् ॥ ७८ ॥ <br>
अथ गत्वा गुरोः पार्श्वं शिवपादांबुजं स्मरन् ॥ <br>
प्रणमेद्दण्डवद्भूमौ त्रिवारं संयतात्मवान् ॥ ७९ ॥ <br>
पुनरुत्थाय च शनैः प्रेम्णा पश्यन्गुरुं निजम् ॥ <br>
कृताञ्जलिपुटस्तिष्ठेद्गुरुपाद समीपतः ॥ 6.13.८० ॥<br>
कर्म्मारम्भात्पूर्वमेव गृहीत्वा गोमयं शुभम् ॥<br>
स्थूलामलकमात्रेण कृत्वा पिण्डान्विशोषयेत॥८१॥<br>
सौरैस्तु किरणैरेव होमारम्भाग्निमध्यगान्॥ <br>
निक्षिप्य होमसम्पूर्त्तौ भस्म संगृह्य गोपयेत् ॥८२॥ <br>
ततो गुरुस्समादाय विरजानलजं सितम् ॥ <br>
भस्म तेनैव तं शिष्यमग्निरित्यादिभिः क्रमात् ॥८३॥ <br>
मंत्रैरंगानि संस्पृश्य मूर्द्धादिचरणान्ततः ॥ <br>
ईशानाद्यैः पञ्चमंत्रै शिर आरभ्य सर्वतः ॥ ८४ ॥ <br>
समुद्धृत्य विधानेन त्रिपुण्ड्रं धारयेत्ततः॥<br>
त्रियायुषैस्त्र्यम्बकैश्च मूर्ध्न आरभ्य च क्रमात्॥८५॥<br>
ततस्सद्भक्तियुक्तेन चेतसा शिष्यसत्तमः॥ <br>
हृत्पंकजे समासीनं ध्यायेच्छिवमुमासखम्॥८६॥ <br>
हस्तं निधाय शिरसि शिष्यस्य स गुरुर्वदेत् ॥ <br>
त्रिवारं प्रणवं दक्षकर्णे ऋष्यादिसंयुतम् ॥८७॥ <br>
ततः कृत्वा च करुणां प्रणवस्यार्थ मादिशेत् ॥ <br>
षड्विधार्त्थपरि ज्ञानसहितं गुरुसत्तमः॥८८॥<br>
द्विषट्प्रकारं स गुरुं प्रणमेद्भुवि दण्डवत्॥<br>
तदधीनो भवेन्नित्यं नान्यत्कर्म्म समाचरेत् ॥८९॥<br>
तदाज्ञया ततः शिष्यो वेदान्तार्थानुसारतः ॥ <br>
शिवज्ञानपरो भूयात्सगुणागुणभेदतः ॥6.13.९०॥ <br>
ततस्तेनैव शिष्येण श्रवणाद्यंगपूर्व्वकम् ॥<br>
प्रभातिकाद्यनुष्ठानं जपान्ते कारयेद्गुरुः ॥ ९१ ॥ <br>
पूजां च मण्डले तस्मिन्कैलासप्रस्तराह्वये ॥ <br>
शिवोदितेन मार्गेण शिष्यस्तत्रैव पूजयेत् ॥९२॥ <br>
देवन्नित्यमशक्तश्चेत्पूजितुं गुरुणा शुभम् ॥ <br>
स्फाटिकं पीठिकोपेतं गृह्णीयाल्लिंगमैश्वरम् ॥९३॥ <br>
वरं प्राणपरित्यागश्छेदनं शिरसोऽपि मे ॥ <br>
न त्वनभ्यर्च्य भुञ्जीयां भगवन्तं त्रिलोचनम् ॥ ९४ ॥ <br>
एवन्त्रिवारमुच्चार्य्य शपथं गुरुसन्निधौ ।<br>
कुर्य्याद्दृढमनाश्शिष्यः शिवभक्तिसमुद्वहन्॥९५॥ <br>
तत एव महादेवं नित्यमुद्युक्तमानसः॥<br>
पूजयेत्परया भक्त्या पञ्चावरणमार्गतः ॥९६॥ <br>
इति श्रीशिवमहापुराणे षष्ठ्यां कैलाससंहितायां त्रयोदशोऽध्यायः ॥ १३ ॥ <br>
<br>
