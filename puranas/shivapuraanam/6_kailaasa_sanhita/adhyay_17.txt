वामदेव उवाच ॥ <br>
नियत्यधस्तात्प्रकृतेरुपरिस्थः पुमानिति ॥ <br>
पूर्वत्र भवता प्रोक्तमिदानीं कथमन्यथा॥१॥  <br>
मायया संकुचद्रूपस्तदधस्तादिति प्रभो ॥ <br>
इति मे संशयं नाथ छेत्तुमर्हसि तत्त्वतः ॥ २ ॥ <br>
श्रीसुबह्मण्य उवाच ॥ <br>
अद्वैतशैववादोऽयं द्वैतन्न सहते क्वचित् ॥ <br>
द्वैतं च नश्वरं ब्रह्माद्वैतम्परमनश्वरम् ॥ ३ ॥ <br>
सर्वज्ञस्सर्वकर्ता च शिवस्सर्वेश्वरोऽगुणः ॥ <br>
त्रिदेवजनको ब्रह्मा सच्चिदानन्दविग्रहः ॥ ४ ॥ <br>
स एव शंकरो देवस्स्वेच्छया च स्वमायया ॥ <br>
संकुचद्रूप इव सन्पुरुषस्संबभूव ह ॥५॥ <br>
कलादि पञ्चकेनैव भोक्तृत्वेन प्रकल्पितः ॥ <br>
प्रकृतिस्थः पुमानेष भुङ्क्ते प्रकृतिजान्गुणान् ॥ ६ ॥ <br>
इति स्थानद्वयान्तस्थः पुरुषो न विरोधकः ॥ <br>
संकुचन्निजरूपाणां ज्ञानादीनां समष्टिमान् ॥ ७ ॥ <br>
सत्त्वादिगुणसाध्यं च बुध्यादित्रितयात्मकम्॥ <br>
चित्तम्प्रकृतितत्त्वं तदासीत्सत्त्वादिकारणात् ॥ ८ ॥ <br>
सात्त्विकादिविभेदेन गुणाः प्रकृतिसम्भवाः ॥ <br>
गुणेभ्यो बुद्धिरुत्पन्ना वस्तुनिश्चयकारिणी ॥ ९ ॥ <br>
ततो महानहङ्कारस्ततो बुद्धीन्द्रियाणि च ॥ <br>
जातानि मनसो रूपं स्यात्संकल्पविकल्पकम् ॥ 6.17.१० ॥ <br>
बुद्धीन्द्रियाणि श्रोत्रं त्वक् चक्षुर्जिह्वा च नासिका ॥ <br>
शब्दः स्पर्शश्च रूपं च रसो गन्धश्च गोचरः ॥ ११ ॥ <br>
बुद्धीन्द्रियाणां कथितः श्रोत्रादिक्रमतस्ततः ॥ <br>
वैकारिकादहंकारात्तन्मात्राण्यभवन्क्रमात् ॥१२॥ <br>
तानि प्रोक्तानि सूक्ष्माणि मुनिभि स्तत्त्वदर्शिभिः ॥ <br>
कर्मेन्द्रियाणि ज्ञेयानि स्वकार्य्यसहितानि च ॥१३॥ <br>
विप्रर्षे वाक्करौ पादौ पायूपस्थौ च तत्क्रियाः ॥ <br>
वचनादानगमनविसर्ग्गानन्दसंज्ञिताः॥१४॥ <br>
भूतादिकादहंकारात्तन्मात्राण्यभवन्क्रमात्॥ <br>
तानि सूक्ष्माणि रूपाणी शब्दादीनामिति स्थितिः॥ ॥ १५ ॥ <br>
तेभ्यश्चाकाशवाय्वग्निजलभूमिजनिः क्रमात् ॥ <br>
विज्ञेया मुनिशार्दूल पञ्चभूतमितीष्यते ॥१६॥ <br>
अवकाशप्रदानं च वाहकत्वञ्च पावनम् ॥ <br>
संरम्भो धारणन्तेषां व्यापाराः परिकीर्तिताः ॥ १७ ॥ <br>
वामदेव उवाच ॥ <br>
भूतसृष्टिः पुरा प्रोक्ता कलादिभ्यः कथम्पुनः ॥ <br>
अन्यथा प्रोच्यते स्कन्द संदेहोऽत्र महान्मम ॥ १८ ॥ <br>
आत्मतत्त्वमकारस्स्याद्विद्या स्यादुस्ततः परम् ॥ <br>
शिवतत्त्वम्मकारस्स्याद्वामदेवेति चिंत्यताम् ॥१९॥ <br>
बिन्दुनादौ तु विज्ञेयौ सर्वतत्त्वार्थकावुभौ॥<br>
तत्रत्या देवतायाश्च ता मुने शृणु साम्प्रतम्॥6.17.२०॥ <br>
ब्रह्मा विष्णुश्च रुद्रश्च महेश्वरसदाशिवौ ॥ <br>
ते हि साक्षाच्छिवस्यैव मूर्तयः श्रुतिविश्रुताः ॥२१॥ <br>
इत्युक्तम्भवता पूर्वमिदानीमुच्यतेऽन्यथा ॥ <br>
तन्मात्रेभ्यो भवन्तीति सन्देहोऽत्र महान्मम ॥२२॥ <br>
कृत्वा तत्करुणां स्कन्द संशयं छेत्तुमर्हसि ॥ <br>
इत्याकर्ण्य मुनेर्वाक्यं कुमारः प्रत्यभाषत ॥२३॥ <br>
श्रीसुब्रह्मण्य उवाच ॥ <br>
तस्माद्वेति समारभ्य भूतसृष्टिक्रमे मुने ॥ <br>
ताञ्छृणुष्व महाप्राज्ञ सावधानतया द रात् ॥२४॥ <br>
जातानि पञ्च भूतानि कलाभ्य इति निश्चितम्॥ <br>
स्थूलप्रपञ्चरूपाणि तानि भूतपतेर्वपुः ॥२५॥ <br>
शिवतत्त्वादि पृथ्व्यन्तं तत्त्वानामुदयक्रमे॥<br>
तन्मात्रेभ्यो भवन्तीति वक्तव्यानि क्रमान्मुने॥२६॥ <br>
तन्मात्राणां कलानामप्यैक्यं स्याद्भूतकारणम्॥<br>
अविरुद्धत्व मेवात्र विद्धि ब्रह्माविदांवर ॥ २७ ॥ <br>
स्थूलसूक्ष्मात्मके विश्वे चन्द्रसूर्य्यादयो ग्रहाः ॥ <br>
सनक्षत्राश्च संजातास्तथान्ये ज्योतिषां गणाः ॥२८॥ <br>
ब्रह्मविष्णुमहेशादिदेवता भूतजातयः ॥ <br>
इन्द्रादयोऽपि दिक्पाला देवाश्च पितरोऽसुराः ॥२९॥ <br>
राक्षसा मानुषाश्चान्ये जंगमत्वविभागिनः ॥ <br>
पशवः पक्षिणः कीटाः पन्नगादि प्रभेदिनः ॥ 6.17.३० ॥ <br>
तरुगुल्मलतौषध्यः पर्वताश्चाष्ट विश्रुताः ॥ <br>
गंगाद्यास्सरितस्सप्त सागराश्च महर्द्धयः ॥ ३१ ॥ <br>
यत्किंचिद्वस्तुजातन्तत्सर्वमत्र प्रतिष्ठितम् ॥ <br>
विचारणीयं सद्बुध्या न बहिर्मुनिसत्तम ॥३२॥ <br>
स्त्रीपुंरूपमिदं विश्वं शिवशक्त्यात्मकं बुधैः ॥ <br>
भवादृशैरुपास्यं स्याच्छिवज्ञानविशारदैः ॥ ३३ ॥ <br>
सर्वं ब्रह्मेत्युपासीत सर्वं वै रुद्र इत्यपि॥<br>
श्रुतिराह मुने तस्मात्प्रपञ्चात्मा सदाशिवः ॥३४॥ <br>
अष्टत्रिंशत्कलान्याससामर्थ्याद्वैतभावना॥<br>
सदाशिवोऽहमेवेति भावि तात्मा गुरुः शिवः॥३५॥<br>
एवं विचारी सच्छिष्यो गुरुस्स्यात्स शिवस्स्वयम्॥<br>
प्रपञ्चदेवतायंत्रमंत्रात्मा न हि संशयः ॥ ३६ ॥ <br>
आचार्य्य रूपया विप्र संछिन्नाखिलबन्धनः ॥ <br>
शिशुः शिवपदासक्तो गुर्वात्मा भवति धुवम् ॥ ३७ ॥ <br>
यदस्ति वस्तु तत्सर्वं गुण प्राधान्ययोगतः ॥ <br>
समस्तं व्यस्तमपि च प्रणवार्थम्प्रचक्षते ॥ ३८ ॥ <br>
रागादिदोषरहितं वेदसारः शिवो दिशः॥<br>
तुभ्यम्मे कथितम्प्रीत्याऽद्वैतज्ञानं शिवप्रियम् ॥ ३९ ॥ <br>
यो ह्यन्यथैतन्मनुते मद्वचो मदगर्वितः ॥ <br>
देवो वा मानवस्सिद्धो गन्धर्वो मनुजोऽपि वा ॥ 6.17.४० ॥ <br>
दुरात्मनस्तस्य शिरश्छिंद्यां समतयाद्ध्रुवम् ॥ <br>
सच्छक्त्या रिपुकालाग्निकल्पया न हि संशयः ॥ ४१ ॥ <br>
भवानेव मुने साक्षाच्छिवाद्वैतविदांवरः॥ <br>
शिवज्ञानोपदेशे हि शिवाचारप्रदर्शकः ॥४२॥ <br>
यद्देहभस्मसम्पर्कात्संछिन्नाघव्रजोऽशुचिः॥ <br>
महापिशाचः सम्प्राप्य त्वत्कृपातस्सतां गतिम्॥४३॥<br>
शिवयोगीति संख्यातत्रिलोक विभवो भवान्॥<br>
भवत्कटाक्षसम्पर्कात्पशु पशुपतिर्भवेत्॥४४॥ <br>
तव तस्य मयि प्रेक्षा लोकाशिक्षार्थमादरात् ॥ <br>
लोकोपकारकरणे विचरन्तीह साधवः ॥ ४५ ॥ <br>
इदं रहस्यम्परमं प्रतिष्ठितमतस्त्वयि ॥ <br>
त्वमपि श्रद्धया भक्त्या प्रणवेष्वेव सादरम् ॥ ४६ ॥ <br>
उपविश्य च तान्सर्वान्संयोज्य परमेश्वरे ॥ <br>
शिवाचारं ग्राहयस्व भूतिरुद्राक्षमिश्रितम् ॥ ४७ ॥ <br>
त्वं शिवो हि शिवाचारी सम्प्राप्ताद्वैतभावतः ॥ <br>
विचरँलोकरक्षायै सुखमक्षयमाप्नुहि ॥ ४८ ॥ <br>
॥ सूत उवाच ॥ <br>
श्रुत्वेदमद्भुतमतं हि षडाननोक्तं वेदान्तनिष्ठितमृषिस्तु विनम्रमूर्त्तिः ॥ <br>
भूत्वा प्रणम्य बहुशो भुवि दण्डवत्तत्पादारविन्दविहरन्मधुपत्वमाप ॥ ४९ ॥ <br>
इति श्रीशिवमहापुराणे षष्ठ्यां कैलाससंहितायां शिवाद्वैतज्ञानकथनादि सृष्टिकथनं नाम सप्तदशोऽध्यायः ॥१७॥ <br>
<br>
