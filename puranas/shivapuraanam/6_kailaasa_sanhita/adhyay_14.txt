वामदेव उवाच ॥ <br>
भगवन्षण्मुखाशेष विज्ञानामृतवारिधे ॥ <br>
विश्वामरेश्वरसुत प्रणतार्त्तिप्रभञ्जन ॥१॥ <br>
षड्विधार्त्थपरिज्ञानमिष्टदं किमुदाहृतम् ॥ <br>
के तत्र षड्विधा अर्थाः परिज्ञानञ्च किं प्रभो ॥२॥ <br>
प्रतिपाद्यश्च कस्तस्य परिज्ञाने च किं फलम् ॥ <br>
एतत्सर्वं समाचक्ष्व यद्यत्पृष्टं मया गुह ॥ ३ ॥ <br>
एतमर्त्थमविज्ञाय पशुशास्त्रविमोहितः॥<br>
अद्याप्यहम्महासेन भ्रान्तश्च शिवमायया॥४॥<br>
अहं शिवपदद्वंद्वज्ञानामृतरसायनम्॥<br>
पीत्त्वा विगतसम्मोहो भविष्यामि यथा तथा ॥ ५ ॥ <br>
कृपामृतार्द्रया दृष्ट्या विलोक्य सुचिरं मयि ॥ <br>
कर्त्तव्योऽनुग्रहः श्रीमत्पादाब्जशरणागते ॥ ६ ॥ <br>
इति श्रुत्वा मुनीन्द्रोक्तं ज्ञानशक्तिधरो विभुः ॥ <br>
प्राहान्यदर्शनमहासंत्रासजनकं वचः ॥७॥ <br>
सुब्रह्मण्य उवाच ॥ <br>
श्रूयताम्मुनिशार्दूल त्वया यत्पृष्टमादरात्॥<br>
समष्टिव्यष्टिभावेन परिज्ञानम्महेशितुः ॥८॥ <br>
प्रणवार्त्थपरिज्ञानरूपं तद्विस्तरादहम् ॥<br>
वदामि षड्विधार्थैक्य परिज्ञानेन सुव्रत ॥ ९ ॥ <br>
प्रथमो मंत्ररूपः स्याद्द्वितीयो मंत्रभावितः ॥ <br>
देवतार्त्थस्तृतीयोऽर्थः प्रपञ्चार्थस्ततः परम्॥6.14.१०॥ <br>
चतुर्थः पञ्चमार्थस्स्याद्गुरुरूपप्रदर्शकः।<br>
षष्ठश्शिष्यात्मरूपोऽर्थः षड्विधार्थाः प्रकीर्त्तिताः ॥११॥<br>
तत्र मन्त्रस्वरूपन्ते वदामि मुनिसत्तम॥ <br>
येन विज्ञातमात्रेण महाज्ञानी भवेन्नरः ॥ १२॥ <br>
आद्यस्स्वरः पंचमश्च पञ्चमान्तस्ततः परः ॥ <br>
बिन्दुनादौ च पञ्चार्णाः प्रोक्ता वेदैर्न चान्यथा ॥१३॥ <br>
एतत्समष्टिरूपो हि वेदादिस्समुदाहृतः ॥ <br>
नादस्सर्व्वसमष्टिः स्याद्बिंद्वाढ्यं यच्चतुष्टयम् ॥ १४ ॥ <br>
व्यष्टिरूपेण संसिद्धं प्रणवे शिववाचके ॥ <br>
यंत्ररूपं शृणु प्राज्ञ शिवलिंगं तदेव हि ॥ १५ ॥ <br>
सर्व्वाधस्ताल्लिखेत्पीठं तदूर्ध्वम्प्रथमं स्वरम् ॥ <br>
उवर्णं च तदूर्द्ध्वं स्थम्पवर्गान्तं   तदूर्ध्वगम् ॥१६॥ <br>
तन्मस्तकस्थं बिंदुं च तदूर्द्ध्वं नादमालिखेत् ॥ <br>
यंत्रे संपूर्णतां याति सर्वकामः प्रसिध्यति ॥१७॥ <br>
एतं यंत्रं समालिख्य प्रणवे नव वेष्टयेत् ॥ <br>
तदुत्थेनैव नादेन विद्यन्नादावसानकम् ॥ १८ ॥ <br>
देवतार्त्थम्प्रवक्ष्यामि गूढं सर्व्वत्र यन्मुने ॥ <br>
तव स्नेहाद्वामदेव यथा शंकरभाषितम् ॥ १९ ॥ <br>
सद्योजातम्प्रपद्यामीत्युपक्रम्य सदाशिवोम् ॥ <br>
इति प्राह श्रुतिस्तारं ब्रह्मपंचकवाचकम् ॥ 6.14.२० ॥ <br>
विज्ञेया ब्रह्मरूपिण्यस्सूक्ष्माः पंचैव देवताः ॥ <br>
एता एव शिवस्यापि मूर्तित्वे नोपबृंहिताः ॥ २१ ॥ <br>
शिवस्य वाचको मन्त्रश्शिवमूर्त्तेश्च वाचकः ॥ <br>
मूर्त्तिमूर्तिमतोर्भेदो नात्यन्तं विद्यते यतः ॥२२ ॥ <br>
ईशानमुकुटोपेत इत्यारभ्य पुरोदितः ॥ <br>
शिवस्य विग्रहः पञ्चवक्त्राणि शृणु सांप्रतम्॥ २३ ॥ <br>
पंचमादि समारभ्य सद्योजाताद्यनुक्रमात् ॥ <br>
उर्द्ध्वांतमीशानांतं च मुखपंचकमीरितम् ॥ २४ ॥ <br>
ईशानस्यैव देवस्य चतुर्व्यूहपदे स्थितम् ॥ <br>
पुरुषाद्यं च सद्यांतं ब्रह्मरूपं चतुष्टयम् ॥ २५ ॥ <br>
पंच ब्रह्मसमष्टिस्स्यादीशानं ब्रह्म विश्रुतम् ॥ <br>
पुरुषाद्यं तु तद्व्यष्टिस्सद्योजातान्तिकं मुने ॥ २६ ॥ <br>
अनुग्रहमयं चक्रमिदं पंचार्त्थकारणम् ॥ <br>
परब्रह्मात्मकं सूक्ष्मं निर्विकारमनामयम् ॥ २७ ॥ <br>
अनुग्रहोऽपि द्विविधस्तिरोभावादिगोचरः ॥ <br>
प्रभुश्चान्यस्तु जीवानां परावरविमुक्तिदः ॥ २८ ॥ <br>
एतत्सदाशिवस्यैव कृत्यद्वयमुदाहृतम् ॥ <br>
अनुग्रहेऽपि सृष्ट्यादिकृत्यानां पंचकं विभोः ॥२९॥ <br>
मुने तत्रापि सद्याद्या देवताः परिकीर्त्तिताः ॥ <br>
परब्रह्मस्वरूपास्ताः पंच कल्याणदास्सदा ॥ 6.14.३० ॥ <br>
अनुग्रहमयं चक्रं शांत्यतीतकलामयम् ॥ <br>
सदाशिवाधिष्ठितं च परमं पदमुच्यते ॥३१॥ <br>
एतदेव पदं प्राप्यं यतीनां भवितात्मनाम् ॥ <br>
सदाशिवोपासकानां प्रणवासक्तचेतसाम् ॥ ३२ ॥ <br>
एतदेव पदं प्राप्य तेन साकं मुनीश्वराः ॥ <br>
भुक्त्वा सुविपुलान्भोगान्देवेन ब्रह्मरूपिणा ॥ ३३ ॥ <br>
महाप्रलयसंभूतौ शिवसाम्यं भजंति हि ॥ <br>
न पतंति पुनः क्वापि संसाराब्धौ जनाश्च ते ॥ ३४ ॥ <br>
ते ब्रह्मलोक इति च श्रुतिराह सनातनी ॥ <br>
ऐश्वर्य्यं तु शिवस्यापि समष्टिरिदमेव हि ॥ ३५ ॥ <br>
सर्वैश्वर्येण सम्पन्न इत्याहाथर्व्वणी शिखा ॥ <br>
सर्वैश्वर्य्यप्रदातृत्वमस्यैव प्रवदन्ति हि ॥ ३६ ॥ <br>
चमकस्य पदान्नान्य दधिकं विद्यते पदम् ॥ <br>
ब्रह्मपंचकविस्तारप्रपंचः खलु दृश्यते ॥३७॥<br>
ब्रह्मभ्य एवं संजाता निवृत्त्याद्याः कला मताः ॥ <br>
सूक्ष्मभूतस्वरूपिण्यः कारणत्वेन विश्रुताः ॥ ३८ ॥ <br>
स्थूलरूपस्वरूपस्य प्रपंचस्यास्य सुव्रत ॥ <br>
पंचधावस्थितं यत्तद्ब्रह्मपंचकमिष्यते ॥ ३९ ॥ <br>
पुरुषः श्रोत्रवाण्यौ च शब्दकाशौ च पंचकम् ॥ <br>
व्याप्तमीशानरूपेण ब्रह्मणा मुनिसत्तम ॥ 6.14.४० ॥ <br>
प्रकृतिस्त्वक्च पाणिश्च स्पर्शो वायुश्च पंचकम् ॥ <br>
व्याप्तं पुरुषरूपेण ब्रह्मणैव मुनीश्वर ॥ ४१ ॥ <br>
अहंकारस्तथा चक्षुः पादो रूपं च पावकः ॥ <br>
अघोरब्रह्मणा व्याप्तमेतत्पंचकमंचितम् ॥४२॥ <br>
बुद्धिश्च रसना पायू रस आपश्च पंचकम् ॥ <br>
ब्रह्मणा वामदेवेन व्याप्तं भवति नित्यशः ॥४३॥ <br>
मनो नासा तथोपस्थो गन्धो भूमिश्च पंचकम्॥<br>
सद्येन ब्रह्मणा व्याप्तं पंचब्रह्ममयं जगत् ॥४४॥ <br>
यंत्ररूपेणोपदिष्टः प्रणवश्शिववाचकः॥<br>
समष्टिः पंचवर्णानां बिंद्वाद्यं यच्चतुष्टयम् ॥४५॥ <br>
शिवोपदिष्टमार्गेण यंत्ररूपं विभावयेत्॥<br>
प्रणवम्परमं मन्त्राधिराजं शिवरूपिणम्॥४६॥ <br>
इति श्रीशिवमहापुराणे षष्ठ्यां कैलाससंहितायां शिवरूपप्रणववर्णनं नाम चतुर्द्दशोध्यायः ॥ १४ ॥ <br>
<br>
