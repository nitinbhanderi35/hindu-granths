ईश्वर उवाच ॥ <br>
अत्रास्ति च महादेवि खल्वावरणपंचकम् ॥ <br>
पंचावरणपूजान्तु प्रारभेत यथाक्रमम् ॥१॥ <br>
प्रथमम्पूजितौ यत्र तत्रैव क्रमशस्सुधीः ॥ <br>
गन्धाद्यैरर्चयेत्पूर्वं देवौ हेरंबषण्मुखौ ॥ २ ॥ <br>
पंच ब्रह्माणि परितो वृत्ते सम्पूजयेत्क्रमात् ॥ <br>
ईशानदेशे पूर्वे च दक्षिणे चोत्तरे तथा ॥ ३ ॥ <br>
पश्चिमे च ततस्तस्मिन्षडंगानि समर्चयेत ॥ <br>
आग्नेये च तथैशाने नैर्ऋते वायुदेशके ॥ ४ ॥ <br>
मध्ये नेत्रन्तद्वदस्त्रम्पूर्वादिपरितः क्रमात् ॥ <br>
प्रथमावरणम्प्रोक्तं द्वितीयावरणं शृणु ॥ ५ ॥ <br>
अनन्तम्पूर्वदिक्पत्रे सूक्ष्मन्दक्षिणतस्तथा ॥ <br>
शिवोत्तमं पश्चिमत एकनेत्रन्तथोत्तरे ॥ ६ ॥ <br>
एकरुद्रन्तथैशाने त्रिमूर्तिं वह्निदिग्दले ॥ <br>
श्रीकण्ठं नैर्ऋते वायौ शिखण्डीशं समर्चयेत् ॥ ७ ॥ <br>
द्वितीयावरणे चैव पूज्यास्ते चक्रवर्तिनः ॥ <br>
पूर्वद्वारस्य मध्ये तु वृषेशानम्प्रपूजयेत् ॥ ८ ॥ <br>
तद्दक्षिणे नन्दिनञ्च महाकालन्तदुत्तरे ॥ <br>
भृंगीशन्दक्षिणद्वारपश्चिमे सम्प्रपूजयेत् ॥९॥ <br>
तत्पूर्वकोष्ठे गन्धाद्यैस्सम्प्रपूज्य विनायकम् ॥ <br>
पश्चिमोत्तरकोष्ठे च वृषभन्दक्षिणे गुहम् ॥ 6.8.१० ॥ <br>
उत्तरद्वारपूर्वे तु प्रदक्षिणविधानतः ॥ <br>
नामाष्टकविधानेन पूजयेदुच्यते हि तत् ॥ ११ ॥ <br>
भवं शर्वं तथेशानं रुद्रम्पशुपतिम्पुनः ॥ <br>
उग्रम्भीमम्महादेवन्तृतीयावरणन्त्विदम् ॥ १२ ॥ <br>
यो वेदादौ स्वर इति समावाह्य महेश्वरम् ॥ <br>
पूजयेत्पूर्वदिग्भागे कमले कर्णिकोपरि ॥ १३ ॥ <br>
ईश्वरम्पूर्वदिक्पत्रे विश्वेशन्दक्षिणे ततः ॥ <br>
सौम्ये तु परमेशानं सर्वेशम्प श्चिमे यजेत् ॥ १४ ॥ <br>
दक्षिणे तु यजेद्रुद्रमावोराजानमित्यृचा ॥ <br>
आवाह्य गन्धपुष्पाद्यैः कर्णिकायान्दलेषु च ॥ १५ ॥ <br>
शिवः पूर्वे दक्षिणतो हर उत्तरतो मृडः ॥ <br>
भवः पश्चिमदिक्पत्रे पूज्या एते यथाक्रमम् ॥ १६ ॥ <br>
उत्तरे विष्णुमावाह्य गन्धपुष्पादिभिर्यजेत् ॥ <br>
प्रतद्विष्णुरिति प्रोच्य कर्णिकायान्दलेषु च ॥१७॥ <br>
वासुदेवम्पूर्वभागे दक्षिणे चानिरुद्धकम् ॥ <br>
सौम्ये संकर्षणञ्चैव प्रद्युम्नम्पश्चिमे यजेत् ॥ १८ ॥ <br>
ब्रह्माणम्पश्चिमे पद्मे समावाह्य समर्चयेत् ॥ <br>
हिरण्यगर्भः समवर्तत इति मंत्रेण मंत्रवित् ॥ १९ ॥ <br>
हिरण्यगर्भं पूर्वस्यां विराजन्दक्षिणे ततः ॥ <br>
उत्तरे पुष्करञ्चैव कालम्पश्चिमतो यजेत् ॥ 6.8.२० ॥ <br>
सर्वोर्द्ध्वपंक्तौ पूर्वादिप्रदक्षिणविधानतः॥ <br>
तत्तत्स्थानेषु संपूज्य लोकपालाननुक्रमात् ॥ २१ ॥ <br>
रान्तंपान्तं तथा ज्ञान्तं लान्तं लान्तमपूर्वकम् ॥ <br>
षान्तं सान्तञ्च वेदाद्यं श्रीबीजञ्च दशक्रमात् ॥ २२ ॥ <br>
बीजानि लोकपालानामेतैरेतान्समर्चयेत् ॥ <br>
नैर्ऋते चोत्तरे तद्वदीशानस्य च दक्षिणे ॥ २३ ॥ <br>
ब्रह्म विष्णू च विधिना पूजयेदुपचारकैः ॥ <br>
बाह्यरेखासु देवेशम्पञ्चमावरणे यजेत् ॥ २४ ॥ <br>
श्रीमत्त्रिशूलमीशाने वज्रं माहेन्द्रदिङ्मुखे ॥ <br>
परशुं वह्निदिग्भागे याम्ये सायकमर्चयेत् ॥ २५ ॥ <br>
नैर्ऋते तु यजेत्खड्गम्पाशं वरुणगोचरे ॥ <br>
अंकुशं मारुते भागे पिनाकं चोत्तरे यजेत् ॥२६॥ <br>
पश्चिमाभिमुखं रौद्रं क्षेत्रपालं समर्चयेत् ॥ <br>
यथाविधि विधानज्ञश्शिवप्रीत्यर्थमेव च ॥ २७ ॥ <br>
कृताञ्जलिपुटास्सर्वे चिन्त्याः स्मितमुखाम्बुजाः ॥ <br>
सादरं प्रेक्षमाणाश्च देवं देवीञ्च सर्वदा ॥२८॥ <br>
इत्थमावरणाभ्यर्चां कृत्वा विक्षेपशान्तये ॥ <br>
पुनरभ्यर्च्य देवेशम्प्रणवं च शिवं वदेत्॥२९॥<br>
एवमभ्यर्च्य विधिवद्गन्धाद्यैरुपचारकैः॥<br>
उपचर्य्य ततो दद्यान्नैवेद्यं विधिसाधितम्॥6.8.३०॥ <br>
पुनराचमनीयं च दद्यादर्घ्यं यथा पुरा ॥ <br>
ततो निवेद्य पानीयन्ताम्बूलं चोपदेशतः ॥३१ ॥ <br>
नीराजनादिकं कृत्वा पूजाशेषं समापयेत् ॥ <br>
ध्यात्वा देवं च देवीञ्च मनुमष्टोत्तरं जपेत् ॥३२॥ <br>
तत उत्थाय रचितपुष्पाञ्जलिपुटः स्थितः॥ <br>
जपेद्ध्यात्वा महादेवं यो देवानामिति क्रमात् ॥ ३३ ॥ <br>
यो वेदादौ स्वरः प्रोक्त इत्यंतम्परमेश्वरि ॥ <br>
पुष्पाञ्जलिन्ततो दत्त्वा त्रिः प्रदक्षिणमाचरेत् ॥ ३४ ॥ <br>
साष्टांगम्प्रणमेत्तं स भक्त्या परमयान्वितः ॥ <br>
पुनः प्रदक्षिणां कृत्वा प्रणमेत्पुनरेकधा ॥ ३५ ॥ <br>
स्थित्वासने समभ्यर्च्य देवं नामाष्टकेन च ॥ <br>
साधु वासाधु वा कर्म यद्यदाचरितं मया ॥३६॥ <br>
तत्सर्वं भगवञ्छम्भो भवदाराधनम्परम् ॥<br>
इति शंखोदकेनैव सपुष्पेण समर्पयेत् ॥ ३७ ॥ <br>
पूज्यं पुनस्समभ्यर्च्य सार्थं नामाष्टकं जपेत् ॥ <br>
तदेव शृणु देवेशि संब्रुवे तव भक्तितः ॥ ३८ ॥ <br>
इति श्रीशिवमहापुराणे षष्ठ्यां कैलाससंहितायामावरणपूजावर्णनं नामाष्टमोऽध्यायः ॥८॥ <br>
<br>
