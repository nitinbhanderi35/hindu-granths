सूत उवाच ।। <br>
श्रुत्वोपदिष्टं गुरुणा वेदार्थं मुनिपुंगवः ।। <br>
परमात्मनि संदिग्धं परिपप्रच्छ सादरम् ।।१।। <br>
वामदेव उवाच ।। <br>
ज्ञानशक्तिधर स्वामिन्परमानन्दविग्रह ।। <br>
प्रणवार्थामृतं पीतं श्रीमुखख्जात्परिस्रुतम् ।।२।। <br>
दृढप्रज्ञश्च जातोऽस्मि संदेहो विगतो मम ।। <br>
किंचिदन्यन्महासेन पृच्छामि त्वां शृणु प्रभो ।।३।। <br>
सदाशिवादिकीटांतरूपस्य जगतः स्थितिः।। <br>
स्त्रीपुंरूपेण सर्वत्र दृश्यते न हि संशयः ।। ४ ।। <br>
एवं रूपस्य जगतः कारणं यत्सनातनम् ।। <br>
स्त्रीरूपं तत्किमाहोस्वित्पुरुषो वा नपुंसकम् ।। ५ ।। <br>
उत मिश्रं किमन्यद्वा न जातस्तत्र निर्णयः ।। <br>
बहुधा विवदन्तीह विद्वांसश्शास्त्रमोहिताः ।। ६ ।। <br>
जगत्सृष्टिविधायिन्यः श्रुतयो जगता सह ।। <br>
विष्णुब्रह्मादयो देवाः सिद्धाश्च न विदन्ति हि ।।७।। <br>
यथैक्यभावं गच्छेयुरेतदन्यच्च वेदय ।। <br>
जानामीति करोमीति व्यवहारः प्रदृश्यते ।। ८ ।। <br>
स हि सर्वात्मसंसिद्धो विवादो नात्र कस्यचित् ।। <br>
सर्वदेहेन्द्रियमनोबुध्यहंकारसंभवः ।।९।। <br>
आहोस्वि दात्मनोरूपं महानत्रापि संशयः ।। <br>
द्वयमेतद्धि सर्व्वेषां विवादास्पदमद्भुतम् ।। 6.16.१० ।। <br>
उत्पाट्याज्ञानसंभूतं संशयाख्यं विषद्रुमम्।।<br>
शिवाद्वैतमहाकल्पवृक्षभूमिर्यथाभवेत् ।। ११ ।। <br>
चित्तं मम यथा देव बोध्योऽस्मि कृपया तव ।। <br>
कृपातस्तव देवेश दृढज्ञानी भवा म्यहम् ।। १२ ।। <br>
सूत उवाच ।। <br>
श्रुत्वैवं मुनिना पृष्टं वचो वेदान्तनिर्वृतम् ।। <br>
रहस्यं प्रभुराहेदं किंचित्प्रहसिताननः ।।९३।। <br>
सुब्रह्मण्य उवाच ।। <br>
एतदेव मुने गुह्यं शिवेन परिभाषितम् ।। <br>
अम्बायाः शृण्वतो देव्या वामदेव ममापि हि ।। १४ ।। <br>
तस्याः स्तन्यं तदा पीत्वा संतृप्तोऽस्मि मुहुर्मुहुः।। <br>
श्रुतवान्निश्चलं तद्वै निश्चितं मे विचारितम्।।१५।। <br>
तत्ते वदामि दयया वामदेव महामुने।।<br>
महद्गुह्यं च परमं सुत त्वं शृणु सांप्रतम् ।।१६।। <br>
कर्मास्ति तत्त्वादारभ्य शास्त्रवादस्सुविस्तरः ।।<br>
यथाविवेकं श्रोतव्यो ज्ञानिना ज्ञानदो मुने।।१७।।<br>
त्वयोपदिष्टा ये शिष्यास्तत्र को वा भवत्समः ।। <br>
कपिलादिषु शास्त्रेषु भ्रमंत्यद्यापि तेऽधमाः ।।१८।।<br>
ते शप्ता मुनिभिः षड्भिश्शिवनिन्दा पराः पुरा।।<br>
न श्रोतव्या हि तद्वार्त्ता तेऽन्यथावादिनो यतः।।१९।। <br>
अनुमानप्रयोगस्याप्यवकाशो न विद्यते।।<br>
पंचावयवयुक्तस्य स तु धूमस्य दर्शनात् ।। 6.16.२० ।। <br>
पर्व्वतस्याग्निमद्भावं वदंत्यत्रापि सुव्रत। <br>
प्रत्यक्षस्य प्रपंचस्य दर्शनालंबनं त्वतः ।। २१ ।। <br>
ज्ञातव्यः परमेशानः परमात्मा न संशयः ।। <br>
स्त्रीपुंरूपमयं विश्वं प्रत्यक्षेणैव दृश्यते ।। २२ ।। <br>
षट्कोशरूपः पिण्डो हि तत्र चाद्यत्रयम्भवेत् ।। <br>
मात्रंशजं पुनश्चान्यत्पित्रंशजमिति श्रुतिः ।। २३ ।। <br>
एवं सर्वशरीरेषु स्त्रीपुंभावविदो जनाः ।। <br>
परमात्मन्यपि मुने स्त्रीपुंभावं विदुर्बुधा।।२४।। <br>
सच्चिदानदरूपत्वं वदति ब्रह्मणः श्रुतिः ।। <br>
असन्निवर्त्तकः शब्दः सदात्मेति निगद्यते ।। २५ ।। <br>
निवर्त्तनं जगत्त्वस्य चिच्छब्देन विधीयते ।। <br>
त्रिलिंगवर्त्ती सच्छब्दः पुरुषोत्र विधीयताम् ।। २५ ।। <br>
प्रकाशवाची स भवेत्सत्प्रकाश इति स्फुटम् ।। <br>
ज्ञानशब्दस्य पर्य्यायश्चिच्छब्दः स्त्रीत्वमागतः ।। २७ ।। <br>
प्रकाशश्चिच्च मिथुनं जगत्कारणतां गतम् ।। <br>
सच्चिदात्मन्यपि तथा जगत्कारणतां गतम् ।। २८ ।। <br>
एकत्रैव शिवश्शक्तिरिति भावो विधीयते ।। <br>
तैलवर्त्त्यादिमालिन्यात्प्रकाशस्यापि वर्त्तते ।। २९ ।। <br>
मालिन्यमशिवत्वं च चिताग्न्यादिषु दृश्यते ।। <br>
एवं विवर्त्तकत्वेन शिवत्वं श्रुतिचोदितम् ।। 6.16.३० ।। <br>
जीवाश्रितायाश्चिच्छक्तेर्दौर्बल्यं विद्यते सदा ।। <br>
तन्निवृत्यर्थमेवात्र शक्तित्वं सार्वकालिकम् ।। ३१ ।। <br>
बलवाञ्छक्तिमांश्चेति व्यवहारः प्रदृश्यते ।। <br>
लोके वेदे च ससतं वामदेव महामुने ।।३२।। <br>
एवं शिवत्वं शक्तित्वं परमात्मनि दर्शितम् ।। <br>
शिवशक्त्योस्तु संयोगादानंदस्सततोदितः ।।३३।। <br>
अतो मुने तमुद्दिश्य मुनयः क्षीणकल्मषाः ।। <br>
शिवे मनस्समाधाय प्राप्ताश्शिवमनामयम् ।। ३४ ।। <br>
सर्वात्मत्वं तयोरेवं ब्रह्मेत्युपनिषत्सु च ।। <br>
गीयते ब्रह्मशब्देन बृंहिधात्वर्थगोचरम् ।। ३५ ।। <br>
बृंहणत्वं बृहत्त्वं च शंभ्वाख्यविग्रहे ।। <br>
पंचब्रह्ममये विश्वप्रतीतिर्ब्रह्म शब्दिता ।। ३६ ।। <br>
प्रतिलोमात्मके हंसे वक्ष्यामि प्रणवोद्भवम् ।। <br>
तव स्नेहाद्वामदेव सावधानतया शृणु ।।३७।। <br>
व्यंजनस्य सकारस्य हकारस्य च वर्जनात् ।। <br>
ओमित्येव भवेत्स्थूलो वाचकः परमात्मनः ।। ३८ ।। <br>
महामन्त्रस्स विज्ञेयो मुनिभिस्तत्त्वदर्शिभिः ।। <br>
तत्र सूक्ष्मो महामन्त्रस्तदुद्धारं वदामि ते ।। ३९ ।। <br>
आद्ये त्रिपंचरूपे च स्वरे षोडशके त्रिषु ।। <br>
महामन्त्रो भवेदादौ स सकारो भवेद्यदा ।।6.16.४०।। <br>
हंसस्य प्रतिलोमः स्यात्सकारार्थश्शिवः स्मृतः ।। <br>
शक्त्यात्मको महामन्त्रवाच्यः स्यादिति निर्णयः ।।४१।। <br>
गुरूपदेश काले तु सोहंशक्त्यात्मकश्शिवः ।। <br>
इति जीवपरो भूयान्महामन्त्रस्तदा पशुः ।।४२।। <br>
शक्त्यात्मकश्शिवांशश्च शिवैक्याच्छिवसाम्यभाक् ।। <br>
प्रज्ञानं ब्रह्मवाक्ये तु प्रज्ञानार्थः प्रदृश्यते ।।४३।। <br>
प्रज्ञानशब्दश्चैतन्यपर्य्यायस्स्यान्न संशयः ।। <br>
चैतन्यमात्मेति मुने शिवसूत्रं प्रवर्त्तितम् ।। ४४ ।। <br>
चैतन्यमिति विश्वस्य सर्वज्ञानक्रियात्मकम् ।। <br>
स्वातन्त्र्यं तत्स्वभावो यः स आत्मा परिकीर्त्तितः ।। ४५ ।। <br>
इत्यादिशिवसूत्राणां वार्तिकं कथितं मया।।<br>
ज्ञानं बंध इतीदं तु द्वितीयं सूत्रमीशितुः ।।४६।। <br>
ज्ञानमित्यात्मनस्तस्य किंचिज्ज्ञानक्रियात्मकम्।।<br>
इत्याहाद्यपदेनेशः पशुवर्गस्य लक्षणम्।।४७।।<br>
एतद्द्वयं पराशक्तेः प्रथमं स्पंदतां गतम्।। <br>
एतामेव परां शक्तिं श्वेताश्वतरशाखिनः ।।४८।। <br>
स्वाभाविकी ज्ञानबलक्रिया चेत्यस्तुवन्मुदा।।<br>
ज्ञानक्रियेच्छारूपं हि शंभोर्दृष्टित्रयं विदुः।।४९।। <br>
एतन्मनोमध्यगं सदिन्द्रियज्ञानगोचरम् ।। <br>
अनुप्रविश्य जानाति करोति च पशुः सदा।।6.16.५० ।। <br>
तस्मादात्मन एवेदं रूपमित्येव निश्चितम् ।। <br>
प्रपंचार्थं प्रवक्ष्यामि प्रणवै क्यप्रदर्शनम् ।।५१।। <br>
ॐमितीदं सर्वमिति श्रुतिराह सनातनी ।। <br>
तस्माद्वेतीत्युपक्रम्य जगत्सृष्टिः प्रक्रीर्तिता ।।५२।। <br>
तस्याः श्रुतेस्तु तात्पर्यं वक्ष्यामि श्रूयतामिदम् ।।<br>
तव स्नेहाद्वामदेव विवेकार्थविजृंभितम् ।।५३।। <br>
शिवशक्तिसमायोगः परमात्मेति निश्चितम्।।<br>
पराशक्तेस्तु संजाता चिच्छक्तिस्तु तदुद्भवा ।। ५४ ।। <br>
आनन्दशक्तिस्तज्जास्यादिच्छाशक्तिस्तदुद्भवा ।। <br>
ज्ञानशक्तिस्ततो जाता क्रियाशक्तिस्तु पंचमी ।। <br>
एताभ्य एव संजाता निवृत्त्याद्याः कला मुने।।५५।।<br>
चिदानन्दसमुत्पन्नौ नादबिन्दू प्रकीर्त्तितौ।। <br>
इच्छाशक्तेर्मकारस्तु ज्ञानशक्तेस्तु पंचमः ।। ५६ ।। <br>
स्वरः क्रियाशक्तिजातो ह्यकारस्तु मुनीश्वर ।। <br>
इत्युक्ता प्रणवोत्पत्तिः पंचब्रह्मोद्भवं शृणु ।। ५७ । <br>
शिवादीशान उत्पन्नस्ततस्तत्पुरुषोद्भवः ।। <br>
ततोऽघोरस्ततो वामस्सद्योजातोद्भवस्ततः ।।५८।। <br>
एतस्मान्मातृकादष्टत्रिंशन्मातृसमुद्भवः।।<br>
ईशानाच्छान्त्यतीताख्या कला जाताथ पूरुषात्।।<br>
उत्पद्यते शान्तिकला विद्याऽघोरसमुद्भवा ।।५९।।<br>
प्रतिष्ठा च निवृत्तिश्च वाम सद्योद्भवे मते ।। <br>
ईशाच्चिच्छक्तिमुखतो विभोर्मिथुनपञ्चकम्।।6.16.६०।।<br>
अनुग्रहादिकृत्यानां हेतुः पञ्चकमिष्यते ।। <br>
तद्विद्भिर्मुनिभिः प्राज्ञैर्वरतत्त्वप्रदर्शिभिः ।। ६१ ।। <br>
वाच्यवाचकसम्बन्धान्मिथुनत्वमुपेयुषि ।। <br>
कलावर्णस्वरूपेऽस्मिन्पञ्चके भूतपञ्चकम् ।।६२।। <br>
वियदादि क्रमादासीदुत्पन्नम्मुनिपुङ्गव ।। <br>
आद्यं मिथुनमारभ्य पञ्चमं यन्मयं विदुः ।। ६३ ।। <br>
शब्दैकगुण आकाशः शब्दस्पर्शगुणो मरुत्।। <br>
शब्दस्पर्शरूपगुणप्रधानो वह्निरुच्यते ।। ६४ ।। <br>
शब्दस्पर्शरूपरसगुणकं सलिलं स्मृतम्।। <br>
शब्द्स्पर्शरूपरसगन्धाढ्या पृथिवी स्मृता ।। ६५ ।। <br>
व्यापकत्वञ्च भूतानामिदमेव प्रकीर्तितम् ।। <br>
व्याप्यत्वं वैपरीत्येन गन्धादिक्रमतो भवेत् ।।६६।। <br>
भूतपञ्चकरूपोऽयम्प्रपञ्चः परिकीर्त्यते।।<br>
विराट् सर्वसमष्ट्यात्मा ब्रह्माण्डमिति च स्फुटम्।।६७।।<br>
पृथिवीतत्त्वमारभ्य शिवतत्त्वावधि क्रमात्।।<br>
निलीय तत्त्वसंदोहे जीव एव विलीयते।।६८।।<br>
संशक्तिकः पुनस्सृष्टौ शक्तिद्वारा विनिर्गतः।।<br>
स्थूलप्रपञ्चरूपेण तिष्ठत्याप्रलयं सुखम्।।६९।।<br>
निजेच्छया जगत्सृष्टमुद्युक्तस्य महेशितुः।।<br>
प्रथमो यः परिस्पन्दश्शिव तत्त्वन्तदुच्यते।।6.16.७०।।<br>
एषैवेच्छाशक्तितत्वं सर्वकृत्यानुवर्तनात् ।। <br>
ज्ञानक्रियाशक्तियुग्मे ज्ञानाधिक्ये सदाशिवः ।।७१।। <br>
महेश्वरं क्रियोद्रेके तत्त्वं विद्धि मुनीश्वर।। <br>
ज्ञानक्रियाशक्तिसाम्यं  शुद्धविद्यात्मकं मतम्।।७२।। <br>
स्वाङ्गरूपेषु भावेषु मायातत्त्वविभेदधीः।। <br>
शिवो यदा निजं रूपं परमैश्वर्य्यपूर्वकम्।।७३।।<br>
निगृह्य माययाशेषपदार्थग्राहको भवेत्।। <br>
तदा पुरुष इत्याख्या तत्सृष्ट्वेत्यभवच्छ्रुतिः।।७४।। <br>
अयमेव हि संसारी मायया मोहितः पशुः।।<br>
शिवज्ञानविहीनो हि नानाकर्मविमूढधीः।।७५।।<br>
शिवादभिन्नं न जगदात्मानं भिन्नमित्यपि ।। <br>
जानतोऽस्य पशोरेव मोहो भवति न प्रभो।।७६।।<br>
यथैन्द्रजालिकस्यापि योगिनो न भवेद्भ्रमः ।। <br>
गुरुणा ज्ञापितैश्वर्यश्शिवो भवति चिद्धनः ।।७७।। <br>
सर्वकर्तृत्वरूपा च सर्वजत्वस्वरूपिणी ।। <br>
पूर्णत्वरूपान्नित्यत्वव्यापकत्व स्वरूपिणी ।।७८।। <br>
शिवस्य शक्तयः पञ्च संकुचदूपभास्कराः।।७९।। <br>
अपि संकोचरूपेण विभांत्य इति नित्यशः ।। <br>
पशोः कलाख्य विद्येति रागकालौ नियत्यपि ।। <br>
तत्त्वपञ्चकरूपेण भवत्यत्र कलेति सा ।।6.16.८०।। <br>
किंचित्कर्तृत्त्त्वहेतुस्स्यात्किंचित्तत्त्वैकसाधनम् ।।<br>
सा तु विद्या भवेद्रागो विषयेष्वनुरंजकः।।८१।।<br>
कालो हि भावभावानां भासानां भासनात्मकः ।। <br>
क्रमावच्छेदको भूत्वा भूतादिरिति कथ्यते ।।।८२।।<br>
इदन्तु मम कर्तव्यमिदन्नेति नियामिका ।। <br>
नियतिस्स्याद्विभोश्शक्तिस्तदाक्षेपात्पतेत्पशुः ।।८३।। <br>
एतत्पंचकमेवास्य स्वरूपा वारकत्वतः ।। <br>
पञ्चकञ्चुकमाख्यातमन्तरंगं च साधनम् ।।८४।। <br>
इति श्रीशिवमहापुराणे षष्ठ्यां कैलाससंहितायां शिवतत्त्ववर्णनन्नाम षोडशोऽध्यायः ।।१६।। <br>
<br>
