ईश्वर उवाच ।। <br>
अतः परं प्रवक्ष्यामि संन्यासाह्निककर्म च ।। <br>
तव स्नेहान्महादेवि संप्रदायानुरोधतः ।।१।। <br>
ब्राह्मे मुहूर्त्त उत्थाय शिरसि श्वेतपंकजे ।। <br>
सहस्रारे समासीनं गुरुं संचितयेद्यतिः ।। २ ।। <br>
शुद्धस्फटिकसंकाशं द्विनेत्रं वरदाभये ।। <br>
दधानं शिवसद्भावमेवात्मनि मनोहरम् ।।३।। <br>
भावोपनीतैः संपूज्य गन्धादिभिरनुक्रमात् ।। <br>
बद्धांजलिपुटो भूत्वा नमस्कुर्याद्गुरुं ततः ।।४।। <br>
प्रातःप्रभृति सायान्ते सायादिप्रातरं ततः ।। <br>
यत्करोमि महादेव तदस्तु तव पूजनम् ।।५।। <br>
प्रतिविज्ञाप्य गुरवे लब्धानुज्ञस्ततो गुरोः ।। <br>
निरुद्धप्राण आसीनो विजितात्मा जितेन्द्रियः ।।६।। <br>
मूलादिब्रह्मरंध्रांतं षट्चक्रं परिचिंतयेत् ।। <br>
विद्युत्कोटिसमप्रख्यं सर्वतेजोमयं परम् ।।७।। <br>
तन्मध्ये चिंतयेन्मां च सच्चिदानन्दविग्रहम् ।। <br>
निर्गुणं परमं ब्रह्म सदाशिवमनामयम् ।। ८ ।। <br>
सोहमस्मीति मतिमान्म दैक्यमनुभूय च ।। <br>
बहिर्निर्गत्य च ततो दूरं गच्छेद्यथासुखम् ।। ९ ।। <br>
वस्त्रेणाच्छाद्य मतिमाञ्छिरो नासिकया सह।।<br>
विशोध्य देहं वि धिवत्तृणमाधाय भूतले ।।6.4.१०।। <br>
गृहीतशिश्न उत्थाय ततो गच्छेज्जलाशयम् ।। <br>
उद्धृत्य वार्यथान्यायं शौचं कुर्यादतन्द्रितः ।। ११ ।। <br>
हस्तौ पादौ च संशोध्य द्विराचम्योमिति स्मरन् ।। <br>
उत्तराभिमुखो मौनी दन्तधावनमाचरेत्।।१२।।<br>
तृणपर्णैः सदा कुर्यादमामेकादशी विना ।। <br>
अपां द्वादशगण्डूषैर्मुखं संशोधयेत्ततः ।। १३ ।। <br>
द्विराचम्य मृदा तोयैः कटिशौचं विधाय च ।। <br>
अरुणोदयकाले तु स्नानं कुर्यान्मृदा सह ।। १४ ।। <br>
गुरुं संस्मृत्य मां चैव स्नानसंध्याद्यमाचरेत् ।। <br>
विस्तारभयतो नोक्तमत्र द्रष्टव्यमन्यतः ।। १५ ।। <br>
आबध्य शंखमुद्रां च प्रणवेनाभिषेचयेत् ।। <br>
शिरसि द्वादशावृत्त्या तदर्धं वा तदर्धकम् ।। १६ ।। <br>
तीरमागत्य कौपीनं प्रक्षाल्याचम्य च द्विधा ।। <br>
प्रोक्षयेत्प्रणवेनैव वस्त्रमंगोपमार्जनम् ।। १७ ।। <br>
मुखम्प्रथमतो मृज्य शिर आरभ्य सर्वतः ।। <br>
तेनैव मार्जयेद्देहं स्थित्वा च गुरुसन्निधौ ।। १८ ।। <br>
आबध्याद्वामतः शुद्धं कौपीनं च सडोरकम् ।। <br>
ततः संधारयेद्भस्म तद्विधिः प्रोच्यतेऽद्रिजे ।।१९।। <br>
द्विराचम्य समादाय भस्म सद्यादिमंत्रतः ।। <br>
अग्निरित्यादिभिर्मंत्रैरभिमंत्र्य स्पृशेत्तनुम् ।।6.4.२०।। <br>
आपोवेत्यभिमंत्र्याथ जलं तेनैव सेचयेत् ।।  <br>
ओमापोज्योतिरित्युक्त्वा मानस्तोकेति मंत्रतः।।२१।।<br>
समद्य कमलद्वन्द्वं कुर्या केकं तु पंचधा।।<br>
शिरोवदनहृद्गुह्यपादेषु परमेश्वरि।।२२।। <br>
ईशानादिसमारभ्य सद्यान्तं पंचभिः क्रमात्।।<br>
उद्धूल्य कवलं पश्चात्प्रणवेनाभिषेचयेत्।२३।<br>
सर्वांगं च ततो हस्तौ प्रक्षाल्यान्यत्समाहरेत् <br>
समर्च्य पूर्वत्तत्तु त्रिपुण्ड्रांस्तेन धारयेत्।।२४।।<br>
त्रियायुषैस्त्र्यम्बकैश्च प्रणवेन शिवेन च।।<br>
शिरस्यथ ललाटे च वक्षसि स्कन्ध एव च।।२९।। <br>
नाभौ बाह्वौः संधिषु च पृष्ठ चैव यथाक्रमम् ।। <br>
प्रक्षाल्य हस्तौ च ततो द्विराचम्य यथाविधि ।।२६।। <br>
पंचीकरणमुच्चार्य भावयेत्स्वगुरुं बुधः ।। <br>
वक्ष्यमाणप्रकारेण प्राणायामान्षडाचरेत् ।। २७ ।। <br>
दक्षहस्तेन संगृह्य जलं वामेन पाणिना ।।<br>
समाच्छाद्य द्विषड्वारं प्रणवे नाभिमंत्रयेत् ।। २८ ।। <br>
एवं त्रिवारं संप्रोक्ष्य शिरसि त्रिः पिबेत्ततः ।। <br>
समाहितेन मनसा ध्यायन्नोंकारमीश्वरम्।। २९ ।।<br>
सौरमण्डलमध्यस्थं सर्वतेजोमयं परम् ।। <br>
अष्टबाहुं चतुर्वक्त्रमर्द्धनारीकमद्भुतम् ।।6.4.३०।। <br>
सर्वाश्चर्य्यगुणोपेतं सर्वालंकारशोभितम् ।। <br>
एवं ध्यात्वाथ विधिवद्दद्यादर्घ्यत्रयं ततः ।। ३१ ।। <br>
अष्टोत्तरशतं जप्त्वा द्विषड्वारं तु तर्पयेत् ।। <br>
पुनराचम्य विधिवत्प्राणायामत्रयं चरेत् ।। ३२ ।। <br>
पूजासदनमागच्छेन्मनसा संस्मरञ्च्छिवम्।।<br>
द्वारमासाद्य प्रक्षाल्य पादौ मौनी द्विराचमेत्।।३३।।<br>
प्रविशेद्विधिना तत्र दक्षपादपुरस्स रम्।। <br>
मण्डपान्तस्सुधीस्तत्र मण्डलं रचयेत्क्रमात् ।।३४।। <br>
इति श्रीशिवमहापुराणे षष्ठ्यां कैलाससंहितायां संन्यासाचारवर्णनंनाम चतुर्थोऽध्यायः ।। ४ ।। <br>
<br>
