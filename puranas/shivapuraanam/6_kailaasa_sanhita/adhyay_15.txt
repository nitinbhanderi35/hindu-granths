ईश्वर उवाच ।। <br>
ततः परं प्रवक्ष्यामि सृष्टिपद्धतिमुत्तमाम् ।। <br>
सदाशिवान्महेशादिचतुष्कस्य वरानने।।१।।<br>
सदाशिवस्समष्टिस्स्यादाकाशधिपतिः प्रभुः ।। <br>
अस्यैव व्यष्टितापन्नम्महेशादिचतुष्टयम् ।।२।। <br>
सदाशिवसहस्रांशान्महेशस्य समुद्भवः ।।<br>
पुरुषाननरूपत्वाद्वायोरधिपतिश्च सः ।।३।। <br>
मायाशक्तियुतो वामे सकलश्च क्रियाधिकः ।। <br>
अस्यैव व्यष्टिरूपं स्यादीश्वरादिचतुष्टयम् ।।४।। <br>
ईशो विश्वेश्वरः पश्चात्परमेशस्ततः परम् ।। <br>
सर्वेश्वर इतीदन्तु तिरोधाचक्रमुत्तमम् ।।५।। <br>
तिरोभावो द्विधा भिन्न एको रुद्रादिगोचरः ।। <br>
अन्यश्च देहभावेन पशुवर्गस्य सन्ततेः ।।६।। <br>
भोगानुरंजनपरः कर्मसाम्यक्षणावधि ।। <br>
कर्मसाम्ये स एकः स्यादनुग्रहमयो विभुः ।।७।। <br>
तत्र सर्वेश्वरा यास्ते देवताः परिकीर्त्तिताः ।। <br>
परब्रह्मात्मकाः साक्षान्निर्विकल्पा निरामयाः ।।८।। <br>
तिरोभावात्मकं चक्रं भवेच्छान्तिकलामयम् ।। <br>
महेश्वराधिष्ठितं च पदमेतदनुत्तमम् ।।९।। <br>
एतदेव पदं प्राप्यं महेशपदसेविनाम् ।। <br>
माहेश्वराणां सालोक्यक्रमादेव विमुक्तिदम्।।6.15.१०।।<br>
महेश्वरसहस्रांशाद्रुद्रमूर्तिरजायत ।। <br>
अघोरवदनाकारस्तेजस्तत्त्वाधिपश्च सः ।।११।। <br>
गौरीशक्तियुतो वामे सर्व्वसंहारकृत्प्रभुः ।। <br>
अस्यैव व्यष्टिरूपं स्याच्छिवाद्यथ चतुष्टयम् ।। १२ ।। <br>
शिवो हरो मृडभवौ विदितं चक्रमद्भुतम् ।। <br>
संहाराख्यं महादिव्यं परमं हि मुनीश्वर ।। १३ ।। <br>
स संहारस्त्रिधा प्रोक्तो बुधैर्नित्यादिभेदतः ।। <br>
नित्यो जीवसुषुप्त्याख्यो विधेर्नैमित्तिकः स्मृतः ।। १४ ।। <br>
विलयस्तस्य तु महानिति वेदनिदर्शितः ।। <br>
जीवानां जन्मदुःखादिशांतानामुषितात्मनाम् ।। १५ ।। <br>
विश्रांत्यर्थं मुनिश्रेष्ठ कर्मणां पाकहेतवे।।<br>
संहारः कल्पितस्त्रेधा रुद्रेणामिततेजसा ।।१६।। <br>
रुद्रस्यैव तु कृत्यानां त्रयमेतदुदाहृतम् ।। <br>
संहृतवपि सृष्ट्यादिकृत्यानां पञ्चकं विभोः ।।१७।। <br>
मुने तत्र भवाद्यास्ते देवताः परिकीर्त्तिताः ।। <br>
परब्रह्मस्वरूपाश्च लोकानुग्रहकारकाः ।। १८ ।। <br>
संहाराख्यमिदं चक्रं विद्यारूपकलामयम् ।। <br>
अधिष्ठितं च रुद्रेण पदमेतन्निरामयम् ।।१९।। <br>
एतदेव पदं प्राप्यं रुद्राराधनकांक्षिणाम् ।। <br>
रुद्राणां तद्धि सालोक्यक्रमात्सायुज्यदम्मुने ।।6.15.२०।। <br>
रुद्रमूर्त्तेस्सहस्रांशाद्विष्णोश्चैवाभवज्जनिः ।। <br>
स वामदेवचक्रात्मा वारितत्त्वैकनायकः ।।२१।। <br>
रमाशाक्तियुतो वामे सर्व्वरक्षाकरो महान्।।<br>
चतुर्भुजोऽरविंदाक्षः श्यामश्शंखादिचिह्नभृत् ।।२२।। <br>
अस्यैव वासुदेवादिचतुष्कं व्यष्टितां गतम् ।। <br>
उपासनरतानां वै वैष्णवानां विमुक्तिदम् ।।२३।। <br>
वासुदेवोऽनिरुद्धश्च ततस्संकर्षणः परः ।। <br>
प्रद्युम्नश्चेति विख्यातं स्थितिचक्रमनुत्तमम् ।। २४ ।। <br>
स्थितिस्सृष्टस्य जगतस्तत्कर्त्रा सह पालनम् ।। <br>
आरब्धकर्मभोगान्तं जीवानां फलभोगिनाम् ।। २५ ।। <br>
विष्णोरेवेदमाख्यातं कृत्यं रक्षाविधायिनः।।<br>
स्थितावपि तु सृष्ट्यादि कृत्यानां पंचकं विभोः ।।२६।।<br>
तत्र प्रद्युम्नमुख्यास्ते देवताः परिकीर्तिताः ।। <br>
निर्विकल्पा निरातंका मुक्तानंदकरास्सदा ।।२७।।<br>
स्थितिचक्रमिदं ब्रह्मन्प्रतिष्ठारूपमुत्तमम् ।। <br>
जनार्दनाधिष्ठितं च परमं पदमुच्यते ।। २८ ।। <br>
एवदेव पदं प्राप्यं विष्णुपादाब्जसेविनाम् ।। <br>
वैष्णवानां चक्रमिदं सालोक्यादिपदप्रदम् ।।२९।। <br>
विष्णोरेव सहस्रांशात्संबभूव पितामहः ।। <br>
सद्योजातमुखात्मा यः पृथिवीतत्त्वनायकः ।।6.15.३०।। <br>
वाग्देवीसहितो वामे सृष्टिकर्त्ता जगत्प्रभुः ।। <br>
चतुर्मुखो रक्तवर्णो रजोरूपस्वरूपवान् ।।३१।। <br>
हिण्यगर्भाद्यस्यैव व्यष्टिरूपं चतुष्टयम् ।। <br>
हिरण्यगर्भोथ विराट् पुरुषः काल एव च।।३२।।<br>
सृष्टि चक्रमिदं ब्रह्म पुत्रादिऋषिसेवितम्।।<br>
सर्व्वकामार्थदं ब्रह्मन्परिवारसुखप्रदम्।।३३।।<br>
सृष्टिस्तु संहृतस्यास्य जीवस्य प्रकृतौ बहिः।।<br>
आनीय कर्मभोगार्थ साधनांगफलैस्सह ।।३४।। <br>
संयोजनमितीदं तु कृत्यं पैतामहं विदुः ।।<br>
जगत्सृष्टिक्रियाविज्ञा यावद्व्यूहं सुखावहम् ।।३५।। <br>
जगत्सृष्टावपि मुने कृत्यानां च पंचकं विभोः ।। <br>
अस्ति कालोदयस्तत्र देवताः परिकीर्त्तिताः।।३६।।<br>
निवृत्तिरूपमाख्यातं सृष्टिचक्रमिदं बुधैः ।। <br>
पितामहाधिष्ठितं च पदमेतद्धि शोभनम् ।।३७।। <br>
एतदेव प्रदं प्राप्यं ब्रह्मार्पितधियां नृणाम् ।। <br>
पैतामहानामेतद्धि सालोक्या दिविमुक्तिदम् ।।३८।। <br>
अस्मिन्नपि चतुष्के तु चक्राणां प्रणवो भवेत् ।। <br>
महेशादिक्रमादेव गौण्या वृत्त्या स वाचकः ।।३९।। <br>
इदं खलु जगच्चक्रं श्रुतिविश्रुतवैभवम् ।। <br>
पञ्चारं चक्रमिति ह स्तौति श्रुतिरिदम्मुने।।6.15.४०।।<br>
एकमेव जगच्चक्रं शम्भोश्शक्तिविजृंभितम् ।। <br>
सृष्ट्यादिपंचांवयवं  पंचारमिति कथ्यते ।।४१।। <br>
अलातचक्रभ्रमिवदविच्छिन्नलयोदयम् ।। <br>
परितो वर्तते यस्मात्तस्माच्चक्रमितीरितम्।।४२।।  <br>
सृष्ट्यादिपृथुसृष्टित्वात्पृथुत्वेनोपदृश्यते ।। <br>
हिरण्मयस्य देवस्य शम्भोरमिततेजसः ।। ४३ ।। <br>
शक्तिकार्यमिदं चक्रं हिरण्यज्योतिराश्रितम् ।। <br>
सलिलेनावृतमिदं सलिलं वह्निनावृतम् ।।४४।। <br>
आवृतो वायुना वह्निराकाशेनावृतं महत् ।। <br>
भूतादिना तथाकाशो भूतादिर्महतावृतः ।। ४५ ।। <br>
अव्यक्तेनावृतस्तद्वन्महानित्येवमास्तिकैः ।। <br>
ब्रह्माण्डमिति संप्रोक्तमाचार्य्यैर्मुनिसत्तम ।। ४६ ।। <br>
उक्तानि सप्तावरणान्यस्य विश्वस्य गुप्तये ।। <br>
चक्राद्दशगुणाधिक्यं सलिलस्य विधीयते ।। ४७ ।। <br>
उपर्युपरि चान्योन्यमेवं दशगुणाधिकम् ।। <br>
ब्रह्माण्डमिति विज्ञेयं तद्द्विजैर्मुनिनायक ।।४८।। <br>
इममर्थमुरीकृत्य चक्रसामीप्यवर्त्तनात्।।<br>
सलिलस्य च तन्मध्ये इति प्राह श्रुतिस्स्वयम्।।४९।। <br>
अनुग्रहतिरोभावसंहृतिस्थितिसृष्टिभिः ।। <br>
करोत्यविरतं लीलामेकश्शक्तियुतश्शिवः।।6.15.५०।। <br>
बहुनेह किमुक्तेन मुने सारं वदामि ते।।<br>
शिव एवेदमखिलं शक्तिमानिति निश्चितम्।।५१।।<br>
इति श्रीशिवमहापुराणे षष्ठ्यां कैलाससंहितायामुपासनामूर्त्तिवर्णनं नाम पंचदशोऽध्यायः ।।१५।। <br>
<br>
