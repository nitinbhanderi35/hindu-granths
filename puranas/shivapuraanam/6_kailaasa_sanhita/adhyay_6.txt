॥ईश्वर उवाच ॥ <br>
दक्षिणे मंडलस्याथ वैयाघ्रं चर्मशोभनम्॥<br>
आस्तीर्य्य शुद्धतोयेन प्रोक्षयेदस्त्रमंत्रतः ॥१॥<br>
प्रणवं पूर्वमुद्धृत्य पश्चादाधार मुद्धरेत् ॥ <br>
तत्पश्चाच्छक्तिकमलं चतुर्थ्यंतं नमोन्तकम् ॥२॥ <br>
मनुमेवं समुच्चार्य स्थित्वा तस्मिन्नुदङ्मुखः ॥<br>
प्राणानायम्य विधिवत्प्र णवोच्चारपूर्वकम् ॥३॥ <br>
अग्निरित्यादिभिर्मंत्रैर्भस्म संधारयेत्ततः ॥ <br>
शिरसि श्रीगुरुं नत्वा मण्डलं रचयेत्पुनः ॥४॥ <br>
त्रिकोणवृत्तं बाह्ये तु चतुरस्रात्मकं क्रमात् ॥ <br>
अभ्यर्च्योमिति साधारं स्थाप्य शंखं समर्चयेत् ॥५॥ <br>
आपूर्य शुद्धतोयेन प्रणवेन सुगंधिना॥ <br>
अभ्यर्च्य गंधपुष्पाद्यैः प्रणवेन च सप्तधा ॥ ६ ॥ <br>
अभिमंत्र्य ततस्तस्मिन्धेनुमुद्रां प्रदर्शयेत ॥ <br>
शंखमुद्रां च तेनैव प्रोक्षयेदस्त्रमंत्रतः ॥ ७ ॥ <br>
आत्मानं गंधपुष्पादिपूजोपकरणानि च ॥ <br>
प्राणायामत्रयं कृत्वा ऋष्यादिकमथाचरेत् ॥ ८ ॥ <br>
अस्य श्रीसौरमंत्रस्य देवभाग ऋषिस्ततः ॥ <br>
छन्दो गायत्रमित्युक्तं देवस्सूर्यो महेश्वरः ॥९॥ <br>
देवता स्यात्षडंगानि ह्रामित्यादीनि विन्यसेत् ॥ <br>
ततस्संप्रोक्षयेत्पद्ममस्त्रेणाग्नेरगोचरम् ॥6.6.१०॥ <br>
तस्मिन्समर्चयेद्विद्वान् प्रभूतां विमलामपि ॥ <br>
सारां चाथ समाराध्य पूर्वादिपरतः क्रमात् ॥ ११ ॥ <br>
अथ कालाग्निरुद्रं च शक्तिमाधारसंज्ञिताम् ॥ <br>
अनन्तं पृथिवीं चैव रत्नद्वीपं तथैव च ॥ १२ ॥ <br>
संकल्पवृक्षोद्यानं च गृहं मणिमयं ततः॥<br>
रक्तपीठं च संपूज्य पादेषु प्रागुपक्रमात् ॥१३॥ <br>
धर्मं ज्ञानं च वैराग्यमैश्वर्यं च चतुष्टयम्॥ <br>
अधर्माद्यग्निकोणादिकोणेषु च समर्चयेत् ॥ १४ ॥ <br>
मायाधश्छदनं पश्चाद्विद्योर्ध्वच्छदनं ततः ॥ <br>
सत्त्वं रजस्तमश्चैव समभ्यर्च्य यथाक्रमम् ॥१५॥ <br>
पूर्वादिदिक्षु मध्ये च दीप्तां सूक्ष्मां जयामपि ॥ <br>
भद्रां विभूति विमलाममोघां वैद्युतामपि॥१६॥ <br>
सर्वतोमुखसंज्ञां च कन्दनालं तथैव च ॥<br>
सुषिरं च ततस्तं तु कंटकांस्तदनंतरम् ॥ १७ ॥ <br>
मूलच्छदनकिंजल्कप्रकाशसकलात्मनः ॥ <br>
पंचग्रंथिकर्णिकां च दलानि तदनंतरम् ॥ १८ ॥ <br>
केशरान्ब्रह्मविष्णू च रुद्रमात्मानमेव च ॥ <br>
अन्तरात्मानमपि च ज्ञानात्मपरमात्मनि ॥ १९ ॥ <br>
सम्पूज्य पश्चात्सौराख्यं योगपीठं समर्चयेत् ॥ <br>
पीठोपरि समाकल्प्य मूर्त्तिं मूलेन मूलवित् ॥6.6.२०॥ <br>
निरुद्धप्राण आसीनो मूलेनैव स्वमूलतः ॥ <br>
शक्तिमुत्थाप्य तत्तेजः प्रभावात्पिंगलाध्वना ॥ २१ ॥ <br>
पुष्पांजलौ निर्गमय्य मण्डलस्थस्य भास्वतः ॥ <br>
सिन्दूरारुणदेहस्य वामार्द्धदयितस्य च ॥ २२ ॥ <br>
अक्षस्रक्पाशखट्वांगकपालांकुशपंकजम् ॥ <br>
शंखं चक्रं दधानस्य चतुर्वक्त्रस्य लोचनैः ॥ २३ ॥ <br>
राजितस्य द्वादशभिस्तस्य हृत्पंकजोदरे ॥ <br>
प्रणवं पूर्वमुद्धृत्य ह्रांह्रींसस्तदनन्तरम् ॥२४॥ <br>
प्रकाशशक्तिसहितं मार्तण्डं च ततः परम् ॥ <br>
आवाहयामि नम इत्यावाह्या वाहनाख्यया ॥२५॥ <br>
मुद्रया स्थापनाद्याश्च मुद्रास्संदर्शयेत्ततः ॥ <br>
विन्यस्यांगानि ह्रां ह्रीं ह्रूमंतेन मनुना ततः ॥२६॥ <br>
पंचोपचारान्संकल्प्य मूलेनाभ्यर्चयेत्त्रिधा ॥ <br>
केशरेषु च पद्मस्य षडंगानि महेश्वरि ॥२७॥ <br>
वह्नीशरक्षोवायूनां परितः क्रमतः सुधीः ॥ <br>
द्वितीयावरणे पूज्याश्चतस्रो मूर्तयः क्रमात् ॥ २८ ॥ <br>
पूर्वाद्युत्तरपर्यंतं दलमूलेषु पार्वति ॥ <br>
आदित्यो भास्करो भानू रविश्चेत्यनुपूर्वशः ॥ २९ ॥ <br>
अर्को ब्रह्मा तथा रुद्रो विष्णुश्चेति पुनः प्रिये ॥ <br>
ईशानादिषु संपूज्यास्तृतीयावरणे पुनः ॥6.6.३०॥ <br>
सोमं कुजं बुधं जीवं कविं मंदं तम स्तमः ॥ <br>
समंततो यजेदेतान्पूर्वादिदलमध्यतः ॥३१॥ <br>
अथवा द्वादशादित्यान्द्वितीयावरणे यजेत ॥ <br>
तृतीयावरणे चैव राशीर्द्वादश पूजयेत् ॥३२॥ <br>
सप्तसागरगंगाश्च बहिरस्य समंततः ॥ <br>
ऋषीन्देवांश्च गंधर्वान्पन्नगानप्सरोगणान् ॥३३॥ <br>
ग्रामण्यश्च तथा यक्षान्यातुधानांस्तथा हयान् ॥ <br>
सप्तच्छन्दोमयांश्चैव वालखिल्यांश्च पूजयेत् ॥ ३४ ॥ <br>
एवं त्र्यावरणं देवं समभ्यर्च्य दिवाकरम् ॥ <br>
विरच्य मंडलं पश्चाच्चतुरस्रं समाहितः ॥ ३५ ॥ <br>
स्थाप्य साधारकं ताम्रपात्रं प्रस्थोदविस्तृतम् ॥ <br>
पूरयित्वा जलैः शुद्धैर्वासितैः कुसुमादिभिः ॥३६॥ <br>
अभ्यर्च्य गंधपुष्पाद्यैर्जानुभ्यामवनीं गतः ॥ <br>
अर्घ्यपात्रं समादाय भूमध्यान्तं समुद्धरेत् ॥३७॥ <br>
ततो ब्रूयादिमं मंत्रं सावित्रं सर्वसिद्धिदम् ॥ <br>
शृणु तच्च महादेवि भक्तिमुक्तिप्रदं सदा ॥३८॥ <br>
सिन्दूरवर्णाय सुमण्डलाय नमोऽस्तु वज्राभरणाय तुभ्यम् ॥ <br>
पद्माभनेत्राय सुपंकजाय ब्रह्मेन्द्रनारायणकारणाय ॥ ३९ ॥ <br>
सरक्तचूर्णं ससुवर्णतोयं स्रक्कुंकुमाढ्यं सकुशं सपुष्पम् ॥ <br>
प्रदत्तमादाय सहेमपात्रं प्रशस्तमर्घ्यं भगवन्प्रसीद ॥ 6.6.४० ॥ <br>
एवमुक्त्वा ततो दत्त्वा तदर्थं सूर्यमूर्त्तये ॥ <br>
नमस्कुर्यादिमं मंत्रं पठित्वा सुसमाहितः ॥४१॥ <br>
नमश्शिवाय साम्बाय सगणायादिहेतवे ॥ <br>
रुद्राय विष्णवे तुभ्यं ब्रह्मणे च त्रिमूर्तये ॥ ४२ ॥ <br>
एवमुक्त्वा नमस्कृत्य स्वासने समवस्थितः ॥ <br>
ऋष्यादिकं पुनः कृत्वा करं संशोध्य वारिणा ॥ ४३ ॥ <br>
पुनश्च भस्म संधार्य पूर्वोक्तेनैव वर्त्मना ॥ <br>
न्यासजातम्प्रकुर्वीत शिवभावविवृद्ध्धये ॥ ४४ ॥ <br>
पंचोपचारैस्संपूज्य शिरसा श्रीगुरुम्बुधः ॥ <br>
प्रणवं श्रीचतुर्थ्यंतं नमोंतं प्रणमेत्ततः ॥ ४५ ॥ <br>
पंचात्मकं बिन्दुयुतं पंचमस्वरसंयुतम् ॥ <br>
तदेव बिन्दुसहितं पंचमस्वरवर्जितम् ॥ ४६ ॥ <br>
पंचमस्वरसंयुक्तं मंत्रीशं च सबिन्दुकम् ॥ <br>
उद्धृत्य बिन्दुसहितं संवर्तकमथोद्धरेत् ॥४७॥ <br>
एतैरेव क्रमाद्बीजैरुद्धृतैः प्रणमेद्बुधः ॥ <br>
भुजयोरूरुयुग्मे च गुरुं गणपतिन्तथा॥४८॥ <br>
दुर्गां च क्षेत्रपालं च बद्धांजलिपुटः स्थितः ॥ <br>
ओमस्त्राय फडित्युक्त्वा करौ संशोध्य षट् क्रमात् ॥ ४९ ॥ <br>
अपसर्प्पन्त्विति प्रोच्य प्रणवं तदनंतरम् ॥ <br>
अस्त्राय फडिति प्रोच्य पार्ष्णिघातत्रयेण तु ॥6.6.५०॥ <br>
उद्धृत्य विघ्नान्भूयिष्ठान्कर तालत्रयेण तु ॥ <br>
अन्तरिक्षगता न्दृष्ट्वा विलोक्य दिवि संस्थितान् ॥ ५१ ॥ <br>
निरुद्धप्राण आसीनो हंसमंत्रमनुस्मरन् ॥ <br>
हृदिस्थं जीवचैतन्यं ब्रह्मनाड्या समान येत् ॥ ५२ ॥ <br>
द्वादशांतस्स्थविशदे सहस्रारमहाम्बुजे ॥ <br>
चिच्चन्द्रमण्डलान्तस्थं चिद्रूपं परमेश्वरम् ॥ ५३ ॥ <br>
शोषदाहप्लवान्कुर्याद्रेचकादि क्रमेण तु ॥ <br>
सषोडशचतुष्षष्टिद्वात्रिंशद्गणनायुतैः ॥ ५४ ॥ <br>
वाय्वग्निसलिलाद्यैस्तैस्स्तवेदाद्यैरनुक्रमात् ॥ <br>
प्राणानायम्य मूलस्थां कुण्डलीं ब्रह्मरंध्रगाम् ॥ ५५ ॥ <br>
आनीय द्वादशांतस्थसहस्राराम्बुजोदरे ॥ <br>
चिच्चन्द्रमण्डलोद्भूतपरमामृतधारया ॥ ५६ ॥<br>
संसिक्तायां तनौ भूयश्शुद्धदेहस्सुभावनः ॥ <br>
सोहमित्यवतीर्याथ स्वात्मानं हृदयाम्बुजे ॥ ५७ ॥ <br>
आत्मन्यावेश्य चात्मानममृतं सृतिधारया ॥ <br>
प्राणप्रतिष्ठां विधिवत्कुर्यादत्र समाहितः ॥ ५८ ॥ <br>
एकाग्रमानसो योगी विमृश्यात्तां च मातृकाम् ॥ <br>
पुटितां प्रणवेनाथ न्यसेद्बाह्ये च मातृकाम् ॥ ५९ ॥ <br>
पुनश्च संयतप्राणः कुर्याद्दृष्ट्यादिकं बुधः ॥ <br>
शंकरं संस्मरंश्चित्ते संन्यसेच्च विमत्सरः ॥ 6.6.६० ॥ <br>
प्रणवस्य ऋषिर्ब्रह्मा देवि गायत्रमीरितम् ॥ <br>
छन्दोत्र देवताहं वै परमात्मा सदाशिवः ॥ ६१ ॥ <br>
अकारो बीजमाख्यातमुकारः शक्तिरुच्यते ॥ <br>
मकारः कीलकं प्रोक्तं मोक्षार्थे विनियुज्यते ॥६२॥ <br>
अंगुष्ठद्वयमारभ्य तलांतं परिमार्जयेत् ॥ <br>
ओमित्युक्त्वाथ देवेशि करन्यासं समारभेत् ॥६३॥ <br>
दक्षहस्तस्थितांगुष्ठं समारभ्य यथाक्रमम् ॥ <br>
वामहस्तकनिष्ठांतं विन्यसेत्पूर्ववत्क्रमात् ॥ ६४ ॥ <br>
अकारमप्युकारं च मकारं बिन्दुसंयुतम् ॥ <br>
नमोन्तं प्रोच्य सर्वत्र हृदयादौ न्यसेदथ ॥ ६५ ॥ <br>
अकारं पूर्वमुद्धृत्य ब्रह्मात्मानमथाचरेत् ॥ <br>
ङेंतं नमोंतं हृदये विनियुज्यात्तथा पुनः॥६६॥<br>
उकारं विष्णुसहितं शिरोदेशे प्रविन्यसेत्॥<br>
मकारं रुद्रसहितं शिखायान्तु प्रविन्यसेत् ॥ ६७ ॥ <br>
एवमुक्त्वा मुनिर्मंत्री कवचं नेत्रमस्तके ॥ <br>
विन्यसेद्देवदेवेशि सावधानेन चेतसा ॥ ६८ ॥ <br>
अंगवक्त्रकलाभेदात्पंच ब्रह्माणि विन्यसेत् ॥ <br>
शिरोवदनहृदगुह्यपादेष्वेतानि विन्यसेत् ॥६९॥ <br>
ईशान्यस्य कलाः पंच पंचस्वेतेषु च क्रमात् ॥ <br>
ततश्चतुर्षु वक्त्रेषु पुरुषस्य कला अपि ॥6.6.७०॥ <br>
चतस्रः प्रणिधातव्याः पूर्वादिक्रमयोगतः ॥ <br>
हृत्कंठांसेषु नाभौ च कुक्षौ पृष्ठे च वक्षसि ॥७१॥ <br>
अघोरस्य कलाश्चाष्टौ पूजनीया यथाक्रमम् ॥ <br>
पश्चात्त्रयोदशकलाः पायुमेढ्रोरुजानुषु॥७२॥<br>
जंघास्फिक्कटिपार्श्वेषु वामदेवस्य भावयेत्॥ <br>
सद्यस्यापि कला चाष्टौ नेत्रेषु च यथाक्रमम्॥७३॥<br>
कीर्तितास्ताः कलाश्चैव पादयोरपि हस्तयोः॥<br>
प्राणे शिरसि बाह्वोश्च कल्पयेत्कल्पवित्तमः ॥७४॥ <br>
अष्टत्रिंशत्कलान्यासमेवं कृत्वा तु सर्वशः ॥ <br>
पश्चात्प्रणवविद्धीमान्प्रणवन्यासमाचरेत्॥ <br>
बाहुद्वये कूर्परयोस्तथा च मणिबन्धयोः॥<br>
पार्श्वतोदरजंघेषु पादयोः पृष्ठतस्तथा॥७६॥<br>
इत्थं प्रणवविन्यासं कृत्वा न्यासविचक्षणः॥ <br>
हंसन्यासं प्रकुर्वीत परमात्मविबोधिनि ॥ ७७ ॥ <br>
इति श्रीशिवमहापुराणे षष्ठ्यां कैलाससंहितायां संन्यासपद्धतौ न्यासवर्णनं नाम षष्ठोऽध्यायः ॥ ६ ॥ <br>
<br>
