व्यास उवाच ।। <br>
गतेऽथ सूते मुनयस्सुविस्मिता विचिन्त्य चान्योन्यमिदन्तु विस्मृतम् ।। <br>
यद्वामदेवस्य मतन्मुनीश्वर प्रत्यूचितन्तत्खलु नष्टमद्य नः ।। १ ।। <br>
कदानुभूयान्मुनिवर्यदर्शनम्भावाब्धिदुःखौघहरम्परं हि तत् ।। <br>
महेश्वराराधनपुण्यतोऽधुना मुनीश्वरस्सत्वरमाविरस्तु नः।।२।।<br>
इति चिन्तासमाविष्टा मुनयो मुनिपुंगवम्।।<br>
व्यासं संपूज्य हृत्पद्मे तस्थुस्तद्दशर्नोत्सुकाः।।३।।<br>
सम्वत्सरान्ते स पुनः काशीम्प्राप महामुनिः ।। <br>
शिवभक्तिरतो ज्ञानी पुराणार्थप्रकाशकः ।।४।। <br>
तन्दृष्ट्वा सूतमायान्तम्मुनयो हृष्टचेतसः ।। <br>
अभ्युत्थानासनार्घ्यादिपूजया समपूजयन् ।।५।। <br>
सोपि तान्मुनिशार्दूलानभिनन्द्य स्मितोदरम् ।। <br>
प्रीत्या स्नात्वा जाह्नवीये जले परमपावने ।। ६ ।।<br>
ऋषीन्संतर्प्य  च सुरान्पितॄंश्च तिलतण्डुलैः ।। <br>
तीरमागत्य सम्प्रोक्ष्य वाससी परिधाय च ।। ७ ।। <br>
द्विराचम्य समादाय भस्म सद्यादिमंत्रतः ।। <br>
उद्धूलनादिक्रमतो विधार्य्याऽथ मुनीश्वरः ।।८।। <br>
रुद्राक्षमालाभरणः कृतनित्यक्रियस्सुधी ।। <br>
यथोक्तांगेषु विधिना त्रिपुण्ड्रं रचति स्म ह ।।९।।<br>
विश्वेश्वरमुमाकान्तं ससुतं सगणाधिपम् ।। <br>
पूजयामास सद्भक्त्या ह्यस्तौ न्नत्वा मुहुर्मुहुः ।। 6.10.१० ।।<br>
कालभैरवनाथं च संपूज्याथ विधानतः ।। <br>
प्रदक्षिणीकृत्य पुनस्त्रेधा नत्वा च पंचधा ।।११।। <br>
पुनः प्रदक्षिणी कृत्य प्रणम्य भुवि दण्डवत् ।। <br>
तुष्टाव परया स्तुत्या संस्मरंस्तत्पदाम्बुजम् ।। १२ ।। <br>
श्रीमत्पंचाक्षरीम्विद्यामष्टोत्तरसहस्रकम्।।<br>
संजप्य पुरतः स्थित्वा क्षमापय्य महेश्वरम् ।।१३।। <br>
चण्डेशं सम्प्रपूज्याऽथ मुक्तिमण्डपमध्यतः ।। <br>
निर्द्दिष्टमासनं भेजे मुनिभिर्वेदपारगैः ।। १४ ।। <br>
एवं स्थितेषु सर्वेषु नमस्कृत्य समंत्रकम् ।। <br>
अथ प्राह मुनीन्द्राणां भाववृद्धिकरम्वच ।।१५ ।। <br>
सूत कृतः ।। <br>
धन्या यूयं महाप्राज्ञा मुनयश्शंसितव्रताः ।। <br>
भवदर्थमिह प्राप्तोऽहन्तद्वृत्तमिदं शृणु ।।१६।। <br>
यदाहमुपदिश्याथ भवतः प्रणवार्थकम्।। <br>
गतस्तीर्थाटनार्थाय तद्वृत्तान्तम्ब्रवीमि वः ।। १७ ।। <br>
इतो निर्गत्य सम्प्राप्य तीरं दक्षपयोनिधेः ।। <br>
स्नात्वा सम्पूज्य विधिवद्देवीं कन्यामयीं शिवाम् ।। <br>
पुनरागत्य विप्रेन्द्रास्सुवर्णमुखरीतटम् ।। १८ ।। <br>
श्रीकालहस्तिशैलाख्यनगरे परमाद्भुते ।। <br>
सुवर्णमुखरीतोये स्नात्वा देवानृषीनपि ।। १९ ।। <br>
सन्तर्प्य विधिवद्भक्त्या समुदं गिरिशं स्मरन् ।। <br>
समर्च्य कालहस्तीशं चन्द्रकांतसमप्रभम् ।। 6.10.२० ।। <br>
पश्चिमाभिमुखम्पंचशिरसम्परमाद्भुतम् ।। <br>
सकृद्दर्शनमात्रेण सर्वाघक्षयकारणम् ।। २१ ।। <br>
सर्वसिद्धिप्रदम्भुक्तिमुक्तिदन्त्रिगुणेश्वरम् ।। <br>
ततश्च परया भक्त्या तस्य दक्षिणगां शिवाम् ।। २२ ।। <br>
ज्ञानप्रसूनकलिकां समर्च्य हि जगत्प्रसूम् ।। <br>
श्रीमत्पंचाक्षरीं विद्यामष्टोत्तरसहस्रकम् ।। २३ ।। <br>
जप्त्वा प्रदक्षिणीकृत्य स्तुत्वा नत्वा मुहुर्मुहुः ।।२४।। <br>
ततः प्रदक्षिणीकृत्य गिरिम्प्रत्यहमादरात् ।। <br>
आमोदतीव मनसि प्रत्यहन्नियमास्थितः।।२५।।<br>
अनयञ्चतुरो मासानेवन्तत्र मुनीश्वराः ।।<br>
ज्ञानप्रसूनकलिका महादेव्याः प्रसादतः ।। २६ ।। <br>
एकदा तु समास्तीर्य चैलाजिनकुशोत्तरम् ।। <br>
आसनम्परमन्तस्मिन्स्थित्वा रुद्धेन्द्रियो मुनि ।। २७ ।। <br>
समाधिमास्थाय सदा परमानंदचिद्धनः ।। <br>
परिपूर्णश्शिवोस्मीति निर्व्यग्रहृदयोऽभवम् ।। २८ ।। <br>
एतस्मिन्नेव समये सद्गुरुः करुणानिधिः ।। <br>
नीलजीमूतसङ्काशो विद्युत्पिङ्गजटाधरः ।। २९ ।। <br>
प्रांशुः कमण्डलूद्दण्डकृष्णाजिनधरस्स्वयम् ।। <br>
भस्मावदातसर्वाङ्गस्सर्वलक्षणलक्षितः ।।6.10.३०।। <br>
त्रिपुण्ड्रविलसद्भालो रुद्राक्षालङ्कृताकृतिः ।। <br>
पद्मपत्रारुणायामविस्तीर्णनयनद्वयः ।।३१।। <br>
प्रादुर्भूय हृदम्भोजे तदानीमेव सत्वरम् ।। <br>
विमोहितस्तदैवासमेतदद्भुतमास्तिकाः ।।३२।। <br>
तत उन्मील्य नयने विलापं कृतवानहम् ।। <br>
आसीन्ममाश्रुपातश्च गिरिनिर्झरसन्निभः ।। ३३ ।। <br>
एतस्मिन्नेव समये श्रुता वागशरीरिणी ।। <br>
व्योम्नो महाद्भुता विप्रास्तामेव शृणुतादरात् ।। ३४ ।। <br>
सूतपुत्र महाभाग गच्छ वाराणसीम्पुरीम् ।। <br>
तत्रासन्मुनयः पूर्वमुपदिष्टास्त्वयाऽधुना ।। ३५ ।। <br>
त्वदुपागमकल्याणं कांक्षंते विवशा भृशम् ।। <br>
तिष्ठन्ति ते निराहारा इत्युक्त्वा विरराम सा ।। ३६ ।। <br>
तत उत्थाय तरसा देवन्देवीञ्च भक्तितः ।। <br>
प्रदक्षिणीकृत्य पुनः प्रणम्य भुवि दण्डवत् ।। ३७ ।। <br>
द्विषड्वारं गुरोराज्ञां विज्ञाय शिवयोरथ ।। <br>
क्षेत्रान्निर्गत्य तरसा चत्वारिंशद्दिनान्तरे ।। ३८ ।।<br>
आगतोऽस्मि मुनिश्रेष्ठा अनुगृह्णन्तु मामिह ।। <br>
मया किमद्य वक्तव्यं भवन्तस्तद्ब्रुवन्तु मे ।। ३९ ।। <br>
इति सूतवचश्श्रुत्वा ऋषयो हृष्टमानसाः ।। <br>
अवोचन्मुनिशार्दूलं व्यासन्नत्वा मुहुर्मुहुः ।। 6.10.४० ।। <br>
इति श्रीशिवमहापुराणे षष्ठ्यां कैलाससंहितायां सूतोपदेशो नाम दशमोऽध्यायः ।।१०।।<br>
<br>
