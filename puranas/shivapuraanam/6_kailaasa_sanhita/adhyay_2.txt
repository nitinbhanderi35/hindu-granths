व्यास उवाच ।। <br>
साधु पृष्टमिदं विप्रा भवद्भिर्भाग्यवत्तमैः ।। <br>
दुर्लभं हि शिवज्ञानं प्रणवार्थप्रकाशकम् ।। १ ।। <br>
येषां प्रसन्नो भगवान्साक्षाच्छूलवरायुधः ।। <br>
तेषामेव शिवज्ञानं प्रणवार्थप्रकाशकम ।। २ ।। <br>
जायते न हि सन्देहो नेतरेषामिति श्रुतिः ।।। <br>
शिवभक्तिविहीनानामिति तत्त्वार्थनिश्चयः ।। ३ ।। <br>
दीर्घसत्रेण युष्माभिर्भगवानम्बिकापतिः ।। <br>
उपासित इतीदं मे दृष्टमद्य विनिश्चितम् ।।४।। <br>
तस्माद्वक्ष्यामि युष्माकमितिहासम्पुरातनम् ।। <br>
उमामहेशसम्वादरूपमद्भुतमास्तिकाः ।।५।। <br>
पुराखिलजगन्माता सती दाक्षायणी तनुम् ।। <br>
शिवनिन्दाप्रसङ्गेन त्यक्त्वा च जनकाध्वरे ।।६।। <br>
ततः प्रभावात्सा देवी सुताऽभूद्धिमवद्गिरेः ।। <br>
शिवार्थमतपत्सा वै नारदस्योपदेशतः ।।७।। <br>
तस्मिन्भूधरवर्य्ये तु स्वयंवरविधानतः।। <br>
देवेशे च कृतोद्वाहे पार्वती सुखमाप सा ।।८।। <br>
तथैकस्मिन्महादेवी समये पतिना सह ।। <br>
सूपविष्टा महाशैले गौरी देवमभाषत।।९।।<br>
महादेव्युवाच ।। <br>
भगवन्परमेशान पञ्चकृत्यविधायक ।। <br>
सर्वज्ञ भक्तिसुलभ परमामृतविग्रह ।। 6.2.१० ।। <br>
दाक्षायणीन्तनुं त्यक्त्वा तव निन्दाप्रसंगतः ।। <br>
आसमद्य महेशान पुत्री हिमवतो गिरेः।।। <br>
कृपया परमेशान मंत्रदीक्षाविधानतः ।। <br>
मां विशुद्धात्मतत्त्वस्थां कुरु नित्यं महेश्वर ।।१२।। <br>
इति सम्प्रार्थितो देव्या देवः शीतांशु भूषणः ।। <br>
प्रत्युवाच ततो देवीं प्रहृष्टेनान्तरात्मना ।।१३।। <br>
महादेव उवाच ।। <br>
धन्या त्वं देवदेवशि यदि जातेदृशी मतिः ।। <br>
कैलास शिखरं गत्वा करिष्ये त्वां च तादृशीम् ।। १४ ।। <br>
ततो हिमवतो गत्वा कैलासम्भूधरेश्वरम्।।<br>
जगौ दीक्षाविधानेन प्रणवादीन्मनून् क्रमात् ।। १५ ।। <br>
उक्त्वा मंत्रांश्च तान्देवीं कृत्वा शुद्धात्मनि स्थिताम् ।। <br>
सार्द्धं देव्या महादेवो देवोद्यानं गतोऽभवत् ।। १६ ।। <br>
ततः सुमालिनीमुख्यैर्दैव्याः प्रियसखीजनैः।।<br>
समाहृतैः प्रफुल्लैस्तैः पुष्पैः कल्पतरूद्भवैः।।१७।।<br>
अलंकृत्य महादेवीं स्वांकमारोप्य  शंकरः।। <br>
प्रहृष्टवदनस्तस्थौ विलोक्य च तदाननम् ।। १८ ।। <br>
ततः प्रियकथा जाताः पार्वतीपरमेशयोः ।। <br>
हिताय सर्वलोकानां साक्षाच्छ्रुत्यर्थं सम्मिता ।।१९।। <br>
तदा सर्वजगन्माता भर्तुरंकं समाश्रिता ।। <br>
विलोक्य वदनं भर्तुरिदमाहः तपोधनाः ।।6.2.२० ।। <br>
।। श्रीदेव्युवाच ।। <br>
उपदिष्टास्त्वया देव मंत्रास्सप्रणवा मताः ।। <br>
तत्रादौ श्रोतुमिच्छामि प्रणवार्थं विनिश्चितम् ।।२३।। <br>
कथम्प्रणव उत्पन्नः कथं प्रणव उच्यते ।। <br>
मात्राः कति समाख्याताः कथं वेदादिरुच्यते ।।२२।। <br>
देवताः कति च प्रोक्ताः कथं वेदादिभावना।। <br>
क्रियाः कतिविधाः प्रोक्ता व्याप्यव्यापकता कथम्।।२३।।<br>
ब्रह्माणि पंच मंत्रेऽस्मिन्कथं तिष्ठंत्यनुक्रमात्।।<br>
कलाः कति समाख्याताः प्रपंचात्मकता कथम् ।।।२४।। <br>
वाच्यवाचकसम्बन्धस्थानानि च कथं शिव ।। <br>
कोऽत्राधिकारी विज्ञेयो विषयः क उदाहृतः ।।२५।। <br>
सम्बन्धः कोत्र विज्ञेयः किंप्रयोजनमुच्यते ।। <br>
उपासकस्तु किंरूपः किं वा स्थानमुपासनम् ।।२६।। <br>
उपास्यं वस्तु किंरूपं किं वा फलमुपासितुः ।। <br>
अनुष्ठान विधिः कोवा पूजास्थानं च किं प्रभो ।। २७ ।। <br>
पूजायां मण्डलं किं वा किं वा ऋष्यादिकं हर ।। <br>
न्यासजातविधिः को वा को वा पूजाविधिक्रमः ।। २८ ।। <br>
एतत्सर्वं महेशान समाचक्ष्व विशेषतः ।। <br>
श्रोतुमिच्छामि तत्त्वेन यद्यस्ति मयि ते कृपा ।। २९ ।। <br>
इति देव्या समापृष्टो भगवानिन्दुभूषणः ।। <br>
सम्प्रशस्य महेशानीं वक्तुं समुपचक्रमे ।। 6.2.३० ।। <br>
इति श्रीशिवमहापुराणे षष्ठ्यां कैलास संहितायां देवीदेवसंवादे देवीकृतप्रश्नवर्णनं नाम द्वितीयोऽध्यायः ।। २ ।। <br>
<br>
