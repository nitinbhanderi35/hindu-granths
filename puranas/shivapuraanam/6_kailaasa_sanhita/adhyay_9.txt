ईश्वर उवाच ॥ <br>
शिवो महेश्वरश्चैव रुद्रो विष्णुः पितामहः ॥ <br>
संसारवैद्यस्सर्वज्ञः परमात्मेति मुख्यतः ॥ १ ॥<br>
नामाष्टकमिदं नित्यं शिवस्य प्रतिपादकम् ॥ <br>
आद्यन्तपञ्चकन्तत्र शान्त्यतीताद्यनुक्रमात् ॥२॥ <br>
संज्ञा सहाशिवादीनां पञ्चोपाधिपरिग्रहात् ॥ <br>
उपाधिविनिवृत्तौ तु यथास्वं विनि वर्तते ॥ ३ ॥ <br>
पदमेव हितं नित्यमनित्याः पदिनः स्मृताः ॥ <br>
पदानां परिवृत्ति स्यान्मुच्यंते पदिनो यतः ॥ ४ ॥ <br>
परिवृत्त्यन्तरे त्वेवं भूयस्तस्याप्युपाधिना ॥ <br>
आत्मान्तराभिधानं स्यात्पादाद्यं नामपंचकम् ॥५॥ <br>
अन्यत्तु त्रितयं नाम्नामुपादानादिभेदतः॥<br>
त्रिविधोपाधिरचनाच्छिव एव तु वर्तते ॥ ६ ॥ <br>
अनादिमलसंश्लेषप्रागभावात्स्वभावतः ॥ <br>
अत्यन्तपरिशुद्धात्मेत्यतोऽयं शिव उच्यते ॥७॥ <br>
अथवाऽशेषकल्याणगुणैकघन ईश्वरः ॥ <br>
शिव इत्युच्यते सद्भिश्शिवतत्त्वार्थवेदिभिः ॥८॥ <br>
त्रयोविंशतितत्वेभ्यः पराप्रकृतिरुच्यते॥ <br>
प्रकृतेस्तु परम्प्राहुः पुरुषम्पञ्चविंशकम्॥९॥<br>
यद्वेदादौ स्वरम्प्राहुर्वाच्यवाचकभावतः ॥ <br>
वेदैकवेद्यं याथात्म्याद्वेदान्ते च प्रतिष्ठितम् ॥ ॥ 6.9.१० ॥ <br>
स एव प्रकृतौ लीनो भोक्ता यः प्रकृतेर्यतः ॥ <br>
तस्य प्रकृतिलीनस्य यः परस्स महेश्वरः ॥११॥ <br>
तदधीनप्रवृत्तित्त्वात्प्रकृतेः पुरुषस्य च ॥ <br>
अथवा त्रिगुणन्तत्त्वं मायेयमिदमव्ययम् ॥ १२ ॥ <br>
मायान्तु प्रकृतिम्विद्यान्मायिनन्तु महेश्वरम्॥<br>
मायाविमोचकोऽनन्तोमहेश्वरसमन्वयात्॥१३॥<br>
रु द्दुःखं दुःखहेतुर्वा तद्द्रावयति यः प्रभुः॥<br>
रुद्र इत्युच्यते तस्माच्छिवः परमकारणम्॥१४॥<br>
शिवतत्त्वादिभूम्यन्तं शरीरादि घटादि च॥<br>
व्याप्याधितिष्ठति शिवस्तमाद्विष्णुरुदाहृतः॥१५॥<br>
जगतः पितृभूतानां शिवो मूर्त्यात्मनामपि ॥। <br>
पितृभावेन सर्वेषां पितामह उदीरितः ॥१६॥ <br>
निदानज्ञो यथा वैद्यो रोगस्य निवर्तकः॥<br>
उपायैर्भेषजैस्तद्वल्लयभोगाधिकारकः॥१७॥ <br>
संसारस्येश्वरो नित्यं स्थूलस्य विनिवर्तकः ॥ <br>
संसार वैद्य इत्युक्तस्सर्वतत्त्वार्थवेदिभिः॥१८॥ <br>
दशार्द्धज्ञानसिद्ध्यर्थमिन्द्रियेषु च सत्स्वपि ॥ <br>
त्रिकालभाविनो भावान्स्थूलान्सूक्ष्मानशेषतः ॥१९॥ <br>
अणवो नैव जानन्ति मायार्णवमलावृताः ॥ <br>
असत्स्वपि च सर्वेषु सिद्धसर्वार्थवेदिषु ॥ 6.9.२० ॥ <br>
यद्यथावस्थितं वस्तु तत्तथैव सदाशिवः ॥ <br>
अयत्नेनैव जानाति तस्मात्सर्वज्ञ उच्यते ॥२१॥ <br>
सर्वात्मा परमैरेभिर्गुणैर्नित्यसमन्वयात्॥ <br>
स्वस्मात्परात्मविरहात्परमात्मा शिवस्स्वयम् ॥२२॥ <br>
इति स्तुत्वा महादेवं प्रणवात्मानमव्ययम्॥ <br>
दत्त्वा पराङ्मुखाद्यञ्च पश्चादीशानमस्तके॥२३॥<br>
पुनरर्च्य देवेशम्प्रणवेन समाहितः॥<br>
हस्तेन बद्धाञ्जलिना पूजापुष्पम्प्रगृह्य च॥२४॥ <br>
उन्मनान्तं शिवं नीत्वा वामनासापुटाध्वना॥<br>
देवोमुद्वास्य च ततो दक्षनासापुटाध्वना ॥२५॥ <br>
शिव एवाहमस्मीति तदैक्यमनुभूय च॥ <br>
सर्वावरणदेवांश्च पुनरुद्वासयेद्धृदि॥२६॥<br>
विद्यापूजां गुरोःपूजां कृत्वा पश्चाद्यथाक्रमम्॥<br>
शंखार्घपात्रमंत्रांश्च हृदये विन्यसेत्क्रमात्॥२७॥ <br>
निर्माल्यञ्च समर्प्याऽथ चण्डेशायेशगोचरे ॥ <br>
पुनश्च संयतप्राण ऋष्यादिकमथोच्चरेत् ॥ २८ ॥ <br>
कैलासप्रस्तरो नाम मण्डलम्परिभाषितम् ॥ <br>
अर्चयेन्नित्यमेवैतत्पक्षे वा मासिमासि वा ॥२९॥ <br>
षण्मासे वत्सरे वापि चातुर्मास्यादिपर्वणि ॥ <br>
अवश्यञ्च समभ्यर्चेन्नित्यं मल्लिङ्गमास्तिकः ॥6.9.३०॥ <br>
तस्मिन्क्रमे महादेवि विशेषः कोऽपि कथ्यते ॥ <br>
उपदेशदिने लिंगम्पूजितं गुरुणा सह ॥३१॥ <br>
गृह्णीयादर्चयिष्यामि शिवमाप्राणसंक्षयम्॥<br>
एवन्त्रिवारमुच्चार्य्य शपथं गुरुसन्निधौ ॥३२॥ <br>
ततस्समर्चयेन्नित्यम्पूर्वोक्तविधिना प्रिये॥<br>
अर्घं समर्पयेल्लिंगमूर्द्धन्यर्घ्योदकेन च॥३३॥<br>
प्रणवेन समभ्यर्च्य धूपदीपौ समर्पयेत् ॥ <br>
ऐशान्यां चण्डमाराध्य निर्माल्यञ्च निवेदयेत् ॥३४॥ <br>
प्रक्षाल्य ल्लिंगम्वेदीञ्च वस्त्रपूतैर्जलैस्ततः ॥ <br>
निःक्षिप्य पुष्पं शिरसि लिंगस्य प्रणवेन तु ॥३५॥ <br>
आधारशक्तिमारभ्य शुद्धविद्यासनावधि ॥ <br>
विभाव्य सर्वं मनसा स्थापयेत्परमेश्वरम् ॥ ३६ ॥ <br>
पञ्चगव्यादिभिर्द्रव्यैर्यथाविभवसम्भृतैः ॥ <br>
केवलैर्वा जलैश्शुद्धैस्सुरभि द्रव्यवासितैः ॥ ३७ ॥ <br>
पावमानेन रुद्रेण नीलेन त्वरितेन च ॥ <br>
ऋग्भिश्च सामभिर्वापि ब्रह्मभिश्चैव पञ्चभिः ॥ ३८ ॥ <br>
स्नापयेद्देवदेवेशं प्रणवेन शिवेन च ॥ <br>
विशेषार्घ्योदकेनापि प्रणवेनाभिषेचयेत् ॥३९॥<br>
विशोध्य वाससा पुष्पं लिंगमूर्द्धनि विन्यसेत्॥ <br>
पीठे लिंगं समारोप्य सूर्याद्यर्चां समाचरेत् ॥6.9.४०॥ <br>
आधारशक्त्यनन्तौ द्वौ पीठाधस्तात्समर्चयेत् ॥ <br>
सिंहासनन्तदूर्ध्वन्तु समभ्यर्च्य यथाक्रमम् ॥ ४१ <br>
अथोर्ध्वच्छदनम्पीठपादे स्कन्दं समर्चयेत् ॥ <br>
लिंगे मूर्तिं समाकल्प्य मान्त्वया सह पूजयेत् ॥ ४२ ॥ <br>
सम्यग् भक्त्या विधानेन यतिर्मद्ध्यानतत्परः ॥ <br>
एवम्मया ते कथितमतिगुह्यमिदम्प्रिये ॥ ४३ ॥ <br>
गोपनीयं प्रयत्नेन न देयं यस्य कस्य चित् ॥ <br>
मम भक्ताय दातव्यं यतये वीतरागिणे ॥ ४४ ॥ <br>
गुरुभक्ताय शान्ताय मदर्थे योगभागिने ॥ <br>
ममाज्ञामतिलंघ्यैतद्यो   ददाति विमूढधीः ॥४५॥ <br>
स नारकी मम द्रोही भविष्यति न संशयः ॥ <br>
मद्भक्तदानाद्देवेशि मत्प्रियश्च भवेद्ध्रुवम् ॥ <br>
इह भुक्त्वाखिलान्भोगान्मत्सान्निध्यमवाप्नुयात् ॥ ४६ ॥ <br>
व्यास उवाच ॥ <br>
एतच्छुत्वा महादेवी महादेवेन भाषितम् ॥ <br>
स्तुत्वा तु विविधैः स्तोत्रैर्देवम्वेदार्थगर्वितैः ॥४७॥ <br>
श्रीमत्पादाब्जयोः पत्युः प्रणवं परमेश्वरी ॥ <br>
अतिप्रहृष्टहृदया मुमोद मुनिसत्तमाः ॥४८॥ <br>
अतिगुह्यमिदम्विप्राः प्रणवार्थप्रकाशकम् ॥ <br>
शिवज्ञानपरं ह्येतद्भवतामार्तिनाशनम् ॥ ४९ ॥ <br>
सूत उवाच ॥ <br>
इत्युक्त्वा मुनिशार्दूलः पराशर्य्यो महातपाः ॥ <br>
पूजितः परया भक्त्या मुनिभिर्वेदवादिभिः ॥6.9.५०॥ <br>
कैलासाद्रिमनुसृत्य ययौ तस्मात्तपोवनात् ॥ <br>
तेऽपि प्रहृष्टहृदयास्सत्रान्ते परमेश्वरम्॥५१॥ <br>
सम्पूज्य परया भक्त्या सोमं सोमार्द्धशेखरम् ॥ <br>
यमादियोगनिरताश्शिवध्यानपराभवन् ॥५२॥ <br>
गुहाय कथितं ह्येतद्देव्या तेनापि नन्दिने ॥ <br>
सनत्कुमारमुनये प्रोवाच भगवान् हि सः ॥५३॥ <br>
तस्माल्लब्धं मद्गुरुणा व्यासेनामिततेजसा ॥ <br>
तस्माल्लब्धमिदम्पुण्यम्मयापि मुनिपुंगवाः ॥५४॥ <br>
मया वश्श्रावितं ह्येतद्गुह्याद्गुह्यतरम्परम् ॥ <br>
ज्ञात्वा शिवप्रियान्भक्त्या भवतो गिरिशप्रियम् ॥ ५५ ॥ <br>
भवद्भिरपि दातव्यमेतद्गुह्यं शिवप्रियम् ॥ <br>
यतिभ्यश्शान्तचित्तेभ्यो भक्तेभ्यश्शिवपादयोः ॥ ५६ ॥ <br>
एतदुक्त्वा महाभागस्सूतः पौराणिकोत्तमः ॥ <br>
तीर्थयात्राप्रसंगेन चचार पृथिवीमिमाम् ॥५७॥ <br>
एतद्रहस्यम्परमं लब्ध्वा सूतान्मुनीश्वराः ॥ <br>
काश्यामेव समासीना मुक्ताश्शिवपदं ययुः ॥५८॥ <br>
इति श्रीशिवमहापुराणे षष्ठ्यां कैलाससंहितायां प्रणवार्थपद्धतिवर्णनं नाम नवमोऽध्यायः ॥९॥ ॥<br>
<br>
