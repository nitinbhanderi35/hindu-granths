ईश्वर उवाच ।। <br>
परीक्ष्य विधिवद्भूमिं गंधवर्णरसादिभिः ।। <br>
मनोभिलषिते तत्र वितानवितताम्बरे ।। १ ।। <br>
सुप्रलिप्ते महीपृष्ठे दर्पणोदरसन्निभे ।। <br>
अरत्नियुग्ममानेन चतुरस्रं प्रकल्पयेत् ।। २ ।। <br>
तालपत्रं समादाय तत्समायामविस्तरम्।।<br>
तस्मिन्भागान्प्रकुर्वीत त्रयोदशसमां कलाम्।।३।।<br>
तत्पत्रं तत्र निक्षिप्य पश्चिमाभिमुखः स्थितः ।। <br>
तत्पूर्वभागे सुदृढं सूत्रमादाय रंजितम् ।। ४ ।। <br>
प्राक्प्रत्यग्दक्षिणोदक् च चतुर्दिशि निपातयेत् ।। <br>
सूत्राणि देवदेवेशि नवषष्ट्युत्तरं शतम् ।। ५ ।। <br>
कोष्ठानि स्युस्ततस्तस्य मध्यकोष्ठं तु कर्णिका।। <br>
कोष्ठाष्टकं बहिस्तस्य दलाष्टकमिहोच्यते।।६।। <br>
दलानि श्वेतवर्णानि  दलाष्टकमिहोच्यते ।। ।। <br>
दलानि श्वेतवर्णात्रि समग्राणि प्रकल्पयेत् ।। <br>
पीतरूपां कर्णिकां च कृत्वा रक्तं च वृत्तकम् ।।७।। <br>
वनभिद्दलदक्षं तु समारभ्य सुरेश्वरि ।। <br>
रक्तकृष्णाः क्रमेणैव दलसन्धीन्विचित्रयेत्।।८।। <br>
कर्णिकायां लिखेद्यंत्रं प्रणवार्थप्रकाशकम् ।। <br>
अधः पीठं समालिख्य श्रीकण्ठं च तदूर्ध्वतः ।। ९ ।। <br>
तदुपर्य्यमरेशं च महाकालं च मध्यतः ।। <br>
तन्मस्तकस्थं दण्डं च तत ईश्वरमालिखेत् ।। 6.5.१० ।। <br>
श्यामेन पीठं पीतेन श्रीकण्ठं च विचित्रयेत् ।। <br>
अमरेशं महाकालं रक्तं कृष्णं च तौ क्रमात् ।। ११ ।। <br>
कुर्यात्सुधूम्रं दण्डं च धवलं चेश्वरं बुधः ।। <br>
एवं यंत्रं समालिख्य रक्तं सद्येन वेष्टयेत् ।।१२।। <br>
तदुत्थेनैव नादेन विद्यादीशानमीश्वरि ।। <br>
तद्वासपंक्तीर्गृह्णीयादाग्नेयादिक्रमेण वै ।। १३ ।। <br>
कोष्ठानि कोणभागेषु चत्वार्येतानि सुन्दरि ।। <br>
शुक्लेनापूर्य्य वर्णादि चतुष्कं रक्तधातुभिः ।।१४।। <br>
आपूर्य्य तानि चत्वारि द्वाराणि परिकल्पयेत् ।। <br>
ततस्तत्पार्श्वयोर्द्वंद्वं पीतेनैव प्रपूरयेत् ।। १५ ।। <br>
आग्नेयकोष्ठमध्ये तु पीताभे चतुरस्रके ।। <br>
अष्टपत्रं लिखेत्पद्मं रक्ताभं पीतकर्णिकम् ।। १६ ।। <br>
हकारं विलिखेन्मध्ये विन्दुयुक्तं समाहितः ।। <br>
पद्मस्य नैर्ऋते कोष्ठे चतुरस्रन्तदा लिखेत्।।१७।। <br>
पद्ममष्टदलं रक्तं पीतकिंजल्ककर्णिकम् ।।। <br>
शवर्गस्य तृतीयन्तु षष्ठस्वरसमन्वितम् ।।१८।। <br>
चतुर्दशस्वरोपेतं बिन्दुनादविभूषितम् ।। <br>
एतद्बीजवरं भद्रे पद्ममध्ये समालिखेत्।। ।। १९ ।। <br>
पद्मस्येशानकोष्ठे तु तथा पद्मं समालिखेत् ।। <br>
कवर्गस्य तृतीयं तु पंचमस्वरसंयुतम् ।। 6.5.२० ।। <br>
विलिखेन्मध्यतस्तस्य बिन्दुकण्ठे स्वलंकृतम् ।। <br>
तद्बाह्यपंक्तित्रितये पूर्वादिपरितः क्रमात् ।। २१ ।। <br>
कोष्ठानि पंच गृह्रीयाद्गिरिराजसुते शिवे ।। <br>
मध्ये तु कर्णिकां कुर्यात्पीतां रक्तं च वृत्तकम्।।२२।।<br>
दलानि रक्तवर्णानि कल्पयेत्कल्पवित्तमः।।<br>
दलबाह्ये तु कृष्णेन रंध्राणि परिपूरयेत्।।२३।। <br>
आग्नेयादीनि चत्वारि शुक्लेनैव प्रपूरयेत्।।<br>
पूर्वे षड्बिन्दुसहितं षट्कोणं कृष्णमालिखेत्।।२४।।<br>
रक्तवर्णं दक्षिणतस्त्रिकोणं चोत्तरे ततः।। <br>
श्वेताभमर्द्धचन्द्रं च पीतवर्णं च पश्चिमे ।।२५।। <br>
चतुरस्रं क्रमात्तेषु लिखेद्बीजचतुष्टयम्।।<br>
पूर्वे बिन्दुं समालिख्य शुभ्रं कृष्णं तु दक्षिणे ।।२६।।<br>
उकारमुत्तरे रक्तं मकारं पश्चिमे ततः।।<br>
अकारं पीतमेवं तु कृत्वा वर्णचतुष्टयम्।।२७।। <br>
सर्वोर्द्ध्वपंक्त्यधः पंक्तौ समारभ्य च सुन्दरि।।<br>
पीतं श्वेतं च रक्तं च कृष्णं चेति चतुष्टयम् ।।२८।। <br>
तदधो धवलं श्यामं पीतं रक्तं चतुष्टयम् ।। <br>
अधस्त्रिकोणके रक्तं शुक्लं पीतं वरानने ।।२९।।<br>
एवन्दक्षिणमारभ्य कुर्यात्सोमान्तमीश्वरि।।<br>
तद्बाह्यपंक्तौ पूर्वादिमध्यमान्तं विचित्रयेत् ।।6.5.३०।।<br>
पीतं रक्तं च कृष्णं च श्यामं श्वेतं च पीतकम् ।। <br>
आग्रेय्यादि समारभ्य रक्तं श्यामं सितं प्रिये ।। ३१ ।। <br>
रक्तं कृष्णं च रक्तं च षट्कमेव प्रकीर्तितम् ।। <br>
दक्षिणाद्यं महेशानि पूर्वावधि समीरितम् ।। ३२ ।। <br>
नैर्ऋताद्यन्तु विज्ञेयमाग्नेयावधि चेश्वरि ।। <br>
वारुणं तु समारभ्य दक्षिणावधि चेरितम।।३३।। <br>
वायव्याद्यं महादेवि नैर्ऋतावधि चेरितम् ।। <br>
सोमार्थं परमेशानि वारुणावधि चेरितम् ।।३४।। <br>
ईशानाद्यं तु विज्ञेयं वायव्यावधि चाम्बिके ।। <br>
इत्युक्तो मण्डलविधिर्मया तुभ्यं च पार्वति ।।३५।। <br>
एवं मण्डलमालिख्य नियतात्मा यतिस्स्वतः ।। <br>
सौरपूजां प्रकुर्वीत स हि तद्वस्तुतत्परः ।। ३६ ।। <br>
इति श्रीशिवमहापुराणे षष्ठ्यां कैलाससंहितायां संन्यासमण्डलविधिवर्णनं नाम पंचमोऽध्यायः ।। ५ ।। <br>
<br>
