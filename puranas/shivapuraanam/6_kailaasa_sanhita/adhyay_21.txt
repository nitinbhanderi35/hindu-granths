वामदेव उवाच ।। <br>
ये मुक्ता यतयस्तेषां दाहकर्म्म न विद्यते ।। <br>
मृते शरीरे खननं तद्देहस्य श्रुतं मया।।१।।<br>
तत्कर्माचक्ष्व सुप्रीत्या कार्तिकेय गुरो मम।।<br>
त्वत्तोन्यो न हि संवक्ता त्रिषु लोकेषु विद्यते ।।२।। <br>
पूर्णाहं भावमाश्रित्य ये मुक्ता देहपंजरात् ।। <br>
ये तूपासनमार्गेण देहमुक्ताः परंगतः ।।३।। <br>
तेषां गतिविशेषञ्च भगवञ्छंकरात्मज ।। <br>
वक्तुमर्हसि सुप्रीत्या मां विचार्य्य स्वशिष्यतः।।४।। <br>
।।सूत उवाच ।।<br>
मुनिविज्ञप्तिमाकर्ण्य शक्तिपुत्रस्सुरारिहा ।।<br>
प्राहात्यन्तरहस्यं तद्भृगुणा श्रुतमीश्वरात् ।।५।। <br>
।। सुब्रह्मण्य उवाच ।। <br>
इदमेव मुने गुह्यं भृगवे शिवयोगिने ।। <br>
उक्तं भगवता साक्षात्सर्वज्ञेन पिनाकिना ।।६।। <br>
वक्ष्ये तदद्य ते ब्रह्मन्न देयं यस्य कस्यचित् ।। <br>
देयं शिष्याय शान्ताय शिवभक्तियुताय वै ।।७।। <br>
समाधिस्थो यतिः कश्चिच्छिवभावेन देहभुक् ।। <br>
अस्ति चेत्स महाधीरः परिपूर्णश्शिवो भवेत् ।। ८ ।। <br>
अधैर्य्यचित्तो यः कश्चित्समाधिं न च विंदति ।। <br>
तदुपायम्प्रवक्ष्यामि सावधानतया शृणु ।। ९ ।। <br>
त्रिपदार्थपरिज्ञानं वेदान्तागमवाक्यजम् ।। <br>
श्रुत्वा गुरोर्मुखाद्योगमभ्यसेत्स यमादिकम् ।।6.21.१०।। <br>
तत्कुर्वन्स यतिस्सम्यक्छिवध्यानपरो भवेत् ।। <br>
नियमेन मुने नित्यं प्रणवासक्तमानसः ।।११।। <br>
देहदौर्बल्यवशतो यद्यधैर्य्यधरो यतिः ।। <br>
अकामश्च शिवं स्मृत्वा स जीर्णां स्वां तनुं त्यजेत् ।।१२।। <br>
सदाशिवानुग्रहतो नंदिना प्रेरिता मुने।।<br>
आतिवाहिकरूपिण्यो(?) देवताः पञ्च विश्रुताः।।१३।।<br>
आत्महन्ताकृतिः काचिज्ज्योत्तिःपुंजवपुष्मती ।। <br>
अह्नोऽभिमानिनी काचिच्छुक्लपक्षाभिमानिनी ।। १४ ।। <br>
उत्तरायणरूपा च पंचानुग्रहतत्परा ।। <br>
धूम्रा तमस्विनी रात्रिः कृष्णपक्षाभिमानिनी ।। १५ ।। <br>
दक्षिणायनरूपेति विश्रुताः पञ्च देवताः ।। <br>
तासां वृत्तिं शृणुष्वाद्य वामदेव महामुने ।। १६ ।। <br>
ताः पंचदेवता जीवान्कर्मानुष्ठान तत्परान् ।। <br>
गृहीत्वा त्रिदिवं यांति तत्पुण्यवशतो मुने ।। १७ ।। <br>
भुक्त्वा भोगान्यथोक्तांश्च ते तत्पुण्यक्षये पुनः ।। <br>
मानुषं लोकमासाद्य भजते जन्मपूर्ववत् ।। १८ ।। <br>
ताः पुनः पंचधा मार्गं विभज्यारभ्य भूतलम् ।। <br>
अग्न्यादिक्रमतां गृह्यं सदाशिवपदं यतिः ।। १९ ।। <br>
निनीय वन्द्यचरणौ देवदेवस्य पृष्ठतः ।। <br>
तिष्ठंत्यनुग्रहाकाराः कर्म्मण्येव प्रयोजिताः ।। 6.21.२० ।। <br>
समागतमभिप्रेक्ष्य देवदेवस्सदा शिवः ।। <br>
विरक्तश्चेन्महामंत्रतात्पर्यमुपदिश्य च ।।२१।। <br>
स्वसाम्यं च वपुर्दत्ते गाणपत्येभिषिच्य च ।। <br>
अनुगृह्णाति सर्वेशश्शंकरः सर्वनायकः ।। २२ ।। <br>
मृगटंकत्रिशूलाग्र्यवरदानविभूषितम् ।। <br>
त्रिनेत्रं चन्द्रशकलं गंगोल्लासिजटाधरम् ।। २३ ।। <br>
अधिष्ठितविमानाग्र्यं सर्वदं सर्वकामदम् ।। <br>
इति शाखाविरक्तश्चेद्रुद्रकन्यासमावृतम् ।। २४ ।। <br>
नृत्यगीतमृदंगादिवाद्यघोषमनोहरम् ।। <br>
दिव्याम्बरस्रगालेप भूषणैरपि भूषितम् ।। २५ ।। <br>
दिव्यामृतघटैः पूर्णं दिव्यांभःपरिपूरितम् ।। <br>
सूर्यकोटिप्रतीकाशं चंद्रकोटिसुशीतलम् ।। २६ ।। <br>
मनोवेगं सर्वगं च विमानमनुगृह्य च ।। <br>
भुक्तभोगस्य तस्यापि भोगकौतूहलक्षये ।। २७ ।। <br>
निपात्य शक्तिं तीव्रतरां प्रकृत्या ह्यति दुर्गमाम् ।। <br>
कान्तारं दग्धुकामान्तान्मलयानलसुप्रभाम् ।।२८।। <br>
अनुगृह्य महामंत्रतात्पर्यम्परमेश्वरः ।। <br>
पूर्णोहं भावनारूपः शंभुर स्मीति निश्चलम् ।।२९।। <br>
अनुगृह्य समाधिश्च स्वदास्यस्पन्दरूपिणीः ।। <br>
रव्यादिकर्म्मसामर्थ्यरूपाः सिद्धीरनर्गलाः ।।6.21.३०।। <br>
आयुः क्षये पद्मयोनेः पुनरावृत्तिवर्जिताम् ।। <br>
मुक्तिं च परमां तस्मै प्रयच्छति जगद्गुरुः ।।३१।। <br>
एतदेव पदं तस्मात्सर्वैश्वर्य्यं समष्टिमत्।। <br>
मुक्तिघंटापथं चेति वेदांतानां विनिश्चयः ।। ३२ ।। <br>
मुमूर्षोस्तस्य मन्दस्य यतेस्सत्सम्प्रदायिनः ।। <br>
यतयः सानुकूलत्वात्तिष्ठेयुः परित स्तदा ।। ३३ ।। <br>
ततस्सर्वे च ते तत्र प्रणवादीन्यनुक्रमात् ।। <br>
उपदिश्य च वाक्यानि तात्पर्यं च समाहिताः ।। ३४ ।। <br>
वर्णयेयुः स्फुटं प्रीत्या शिवं संस्मारयन्सदा ।। <br>
निर्गुणं परमज्योतिः प्रणम्य विलयावधि ।। ३५ ।। <br>
एतेषां सममेवात्र संस्कारक्रम उच्यते ।। <br>
असंस्कृतशरीराणां दौर्गत्यं नैव जायते ।। ३६ ।। <br>
संन्यस्य सर्वकर्म्माणि शिवाश्रयपरा यतः ।। <br>
देहं दूषयतस्तेषां राज्ञो राष्ट्रं च नश्यति ।। ३७ ।। <br>
तद्ग्रामवासिनस्तेऽपि भवेयुर्भृशदुःखिनः ।। <br>
तद्दोषपरिहाराय विधानं चैवमुच्यते ।। ३८ ।। <br>
स तु नम हरिण्याय चेत्यारभ्य विनम्रधीः ।। <br>
नम आमीवत्केभ्यान्तं तत्काले प्रजपेन्मनुम् ।। ३९ ।। <br>
ॐमित्यन्ते जपन्देवयजनम्पूरयेत्ततः ।। <br>
ततश्शान्तिर्भवेत्तस्य दोषस्य हि मुनीश्वर ।। 6.21.४० ।। <br>
पुत्रादयो यथा न्यायं कुर्य्युस्संस्कारमुत्तमम् ।। <br>
वच्मि तत्कृपया विप्र सावधानतया शृणु ।।४१।। <br>
अभ्यर्च्य स्नाप्य शुद्धोदैरभ्यर्च्य कुसुमादिभिः ।। <br>
श्रीरुद्रचमकाभ्यां च रुद्रसूक्तेन च क्रमात् ।।४२।। <br>
शंखं च पुरतः स्थाप्य तज्जलेनाभिषिच्य च ।। <br>
पुष्पं निधाय शिरसि प्रणवेन प्रमार्जयेत् ।।४३।। <br>
कौपीनादीनि संत्यज्य पुनरन्यानि धारयेत् ।। <br>
भस्मनोद्धूलयेत्तस्य सर्वांगं विधिना ततः ।। ४४ ।। <br>
त्रिपुण्ड्रं च विधानेन तिलकं चन्दनेन च ।। <br>
विरच्य पुष्पैर्मालाभिरलंकुर्य्यात्कलेवरम् ।। ४५ ।। <br>
उरः कण्डशिरोबाहुप्रकोष्ठश्रुतिषु क्रमात् ।। <br>
रुद्राक्षमालाभरणैरलंकुर्य्याच्च मंत्रतः ।। ४६ ।। <br>
सुधूपितं समुत्थाप्य शिक्योपरि निधाय च ।। <br>
पंचब्रह्ममये रम्ये रथे संस्थापयेत्तनुम् ।।४७।। <br>
ॐमाद्यैः पंचभिर्ब्रह्ममंत्रैस्सद्यादिभिः क्र्मात् ।। <br>
सुगंधकुसुमैर्माल्यैरलंकुर्य्याद्रथं च तम् ।। ४८ ।। <br>
नृत्यवाद्यैर्ब्राह्मणानां वेदघोषैश्च सर्वतः ।। <br>
ग्रामम्प्रदक्षिणीकृत्य गच्छे त्प्रेतं तमुद्वहन् ।। ४९ ।।<br>
ततस्ते यतिनः सर्वे तथा प्राच्यामथापि वा ।। <br>
उदीच्यम्पुण्यदेशे तु पुण्यवृक्षसमीपतः ।।6.21.५०।। <br>
खनित्वा देवयजनं दण्डमात्रप्रमाणतः ।। <br>
प्रणवव्याहृतिभ्यां च प्रोक्ष्य चास्तीर्य्य च क्रमात् ।। ५१ ।। <br>
शमीपत्रश्च कुसुमैरुत्तराग्रं तदूर्ध्वतः।। <br>
आस्तीर्य दर्भांस्तत्पीठं चैलाजिनकुशोत्तरम् ।। ५२ ।। <br>
प्रणवेन ब्रह्मभिश्च पञ्चगव्येन तां तनुम् ।। <br>
प्रोक्ष्याभिषिच्य रौद्रेण सूक्तेन प्रणवेन च ।। ५३ ।। <br>
शंखतोयेनाभिषिच्य मूर्ध्नि पुष्पं विनिःक्षिपेत् ।। <br>
तद्गतस्यानुकूलोऽसौ शिवस्मरणतत्परः ।।५४।। <br>
ॐमित्यथ समुद्धृत्य स्वस्तिवाचनपूर्वकम् ।। <br>
गर्ते योगासने स्थाप्य प्राङ्मुखं स्याद्यथा तथा ।। ५५ ।। <br>
गंधपुष्पैरलंकृत्वा धूपगुग्गुलुना ततः।। <br>
विष्णो हव्यमिति प्रोच्य रक्षस्वेति वदन्ददेत् ।।५६।। <br>
दण्डं दक्षिणहस्ते तु वामे दद्यात्कमण्डलुम् ।। <br>
प्रजापते न त्वदेतान्यन्यो मंत्रेण सोदकम् ।। ५७ ।। <br>
ब्रह्मजज्ञानम्प्रथममितिमंत्रेण मस्तके ।। <br>
स्पृशञ्जप्त्वा रुद्रसूक्तं भुवोर्मध्ये स्पृशञ्जपेत् ।। ५८ ।। <br>
मानो महान्तमित्यादिचतुर्भिर्मस्तकन्ततः ।। <br>
नालिकेरेण निर्भिद्यादवटं पूरयेत्ततः ।। ५९ ।। <br>
पंचभिर्ब्रह्मभिस्स्पृष्ट्वा जपेत्स्थलमनन्यधीः ।। <br>
यो देवानामुपक्रम्य यः परः स महेश्वरः ।। 6.21.६० ।। <br>
इति जप्त्वा महादेवं सांबं संसारभेषजम् ।। <br>
सर्वज्ञमपराधीनं सर्वानुग्रहकारकम् ।। ६१ ।। <br>
एकारत्निसमुत्सेधमरत्निद्वयविस्तृतम् ।। <br>
मृदा पीठं प्रकल्प्याथ गोपये नोपलेपयेत् ।। ६२ ।। <br>
चतुरस्रं च तन्मध्ये गंधाक्षतसमन्वितेः ।। <br>
सुगंधकुसुमैर्बिल्वैस्तुलस्या च समर्चयेत् ।। ६३ ।। <br>
प्रणवेन ततो दयाद्धूपदीपौ पयोहविः ।। <br>
दत्त्वा प्रदक्षिणीकृत्य नमस्कुर्य्याच्च पंचधा ।। ६४ ।। <br>
प्रणवं द्वादशावृत्त्वा संजप्य प्रणमेत्ततः ।। <br>
दिग्विदिक्क्रमतो दद्याद्ब्रह्माद्यम्प्रणवेन च ।। ६५ ।। <br>
एवं दशाहपर्य्यंतं विधिस्ते समुदाहृतः ।। <br>
यतीनां मुनिवर्य्याथैकादशाहविधिं शृणु ।। ६६ ।। <br>
इति श्रीशिवमहापुराणे षष्ठ्यां कैलाससंहितायां यतीनान्मरणानन्तरदशाहपर्य्यंतकृत्यवर्णनन्नामैकविंशोऽध्यायः।।२१।। <br>
<br>
