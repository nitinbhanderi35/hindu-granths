॥ ब्रह्मोवाच ॥ <br>
तदाकर्ण्य महादेवो योगज्ञानविशारदः ॥ <br>
त्यक्तकामो न तत्याज संभोगं पार्वतीभयात् ॥ १ ॥ <br>
आजगाम गृहद्वारि सुराणां निकटं शिवः ॥ <br>
दैत्येन पीडितानां च शंकरो भक्तवत्सलः ॥२॥ <br>
देवास्सर्वे प्रभुं दृष्ट्वा हरिणा च मया शिवम् ॥ <br>
बभूबुस्सुखिनश्चाति तदा वै भक्तवत्सलम् ॥३॥ <br>
इत्याकर्ण्य वचस्तेषां सुराणां भगवान्भवः ॥ <br>
प्रत्युवाच विषण्णात्मा दूयमानेन चेतसा ॥४॥ <br>
प्रणम्य सुमहाप्रीत्या नतस्कंधाश्च निर्जराः ॥ <br>
तुष्टुवुः शंकरं सर्वे मया च हरिणा मुने ॥५॥ <br>
देवा ऊचुः ॥ <br>
देवदेव महादेव करुणासागर प्रभो ॥ <br>
अन्तर्यामी हि सर्वेषां सर्वं जानासि शंकर ॥६॥ <br>
देवकार्यं कुरु विभो रक्ष देवान् महेश्वर ॥ <br>
जहि दैत्यान् कृपां कृत्वा तारकादीन् महाप्रभून् ॥ ७ ॥ <br>
॥ शिव उवाच ॥ <br>
हे विष्णो हे विधे देवास्सर्वेषां वो मनोगतिः ॥ <br>
यद्भावि तद्भवत्येव कोऽपि नो तन्निवारकः ॥ ८ ॥ <br>
यज्जातं तज्जातमेव प्रस्तुतं शृणुताऽमराः ॥ <br>
शिरस्तस्खलितं वीर्यं को ग्रहीष्यति मेऽधुना ॥ ९ ॥ <br>
स गृह्णीयादिति प्रोच्य पातयामास तद्भुवि ॥ <br>
अग्निर्भूत्वा कपोतो हि प्रेरितस्सर्वनिर्जरैः ॥ 2.4.2.१० ॥ <br>
अभक्षच्छांभवं वीर्यं चंच्वा तु निखिलं तदा ॥ <br>
एतस्मिन्नंतरे तत्राऽऽजगाम गिरिजा मुने ॥ ११ ॥ <br>
शिवागमविलंबे च ददर्श सुरपुंगवान् ॥ ॥ <br>
ज्ञात्वा तद्वृत्तमखिलं महाक्रोधयुता शिवा ॥ १२ ॥ <br>
उवाच त्रिदशान् सर्वान् हरिप्रभृतिकाँस्तदा ॥ १३ ॥ <br>
देव्युवाच ॥ <br>
रे रे सुरगणास्सर्वे यूयं दुष्टा विशेषतः ॥ <br>
स्वार्थसंसाधका नित्यं तदर्थं परदुःखदाः ॥ १४ ॥ <br>
स्वार्थहेतोर्महेशानमाराध्य परमं प्रभुम् ॥ <br>
नष्टं चक्रुर्मद्विहारं वंध्याऽभवमहं सुराः ॥ १५ ॥ <br>
मां विरोध्य सुखं नैव केषांचिदपि निर्जराः ॥ <br>
तस्माद्दुःखं भवेद्वो हि दुष्टानां त्रिदिवौकसाम् ॥ १६ ॥ <br>
॥ ब्रह्मोवाच ॥ <br>
इत्युक्त्वा विष्णुप्रमुखान् सुरान्सर्वान् शशाप सा ॥ <br>
प्रज्वलंती प्रकोपेन शैलराजसुता शिवा ॥ १७ ॥ <br>
॥ पार्वत्युवाच ॥ <br>
अद्यप्रभृति देवानां वंध्या भार्या भवन्त्विति ॥ <br>
देवाश्च दुःखितास्संतु निखिला मद्विरोधिनः ॥१८॥ <br>
॥ ब्रह्मोवाच ॥ ॥ <br>
इति शप्त्वाखिलान्देवान् विष्ण्वाद्यान्सकलेश्वरी ॥ <br>
उवाच पावकं क्रुद्धा भक्षकं शिवरेतसः ॥ १९ ॥ <br>
पार्वत्युवाच ॥ <br>
सर्वभक्षी भव शुचे पीडितात्मेति नित्यशः ॥ <br>
शिवतत्त्वं न जानासि मूर्खोऽसि सुरकार्यकृत् ॥ 2.4.2.२० ॥ <br>
रे रे शठ महादुष्ट दुष्टानां दुष्टबोधवान् ॥ <br>
अभक्षश्शिववीर्यं यन्नाकार्षीरुचितं हि तत् ॥ २१ ॥ <br>
॥ ब्रह्मोवाच ॥ <br>
इति शप्त्वा शिवा वह्निं सहेशेन नगात्मजा ॥ <br>
जगाम स्वालयं शीघ्रमसंतुष्टा ततो मुने ॥ २२ ॥ <br>
गत्वा शिवा शिवं सम्यक् बोधयामास यत्नतः ॥ <br>
अजीजनत्परं पुत्रं गणेशाख्यं मुनीश्वर॥२३॥<br>
तद्वृत्तांतमशेषं च वर्णयिष्ये मुनेऽग्रतः॥ <br>
इदानीं शृणु सुप्रीत्या गुहोत्पत्तिं वदाम्यहम् ॥२४॥ <br>
पावकादितमन्नादि भुंजते निर्जराः खलु ॥ <br>
वेदवाण्येति सर्वे ते सगर्भा अभवन्सुराः ॥२५॥ <br>
ततोऽसहंतस्तद्वीर्यं पीडिता ह्यभवन् सुराः ॥ <br>
विष्ण्वाद्या निखिलाश्चाति शिवाऽऽज्ञा नष्टबुद्धयः ॥२६॥ <br>
अथ विष्णुप्रभृतिकास्सर्वे देवा विमोहिताः ॥ <br>
दह्यमाना ययुः शीघ्रं शरणं पार्वतीपतेः ॥२७॥ <br>
शिवालयस्य ते द्वारि गत्वा सर्वे विनम्रकाः ॥ <br>
तुष्टुवुस्सशिवं शंभुं प्रीत्या सांजलयस्सुराः ॥ २८ ॥ <br>
॥ देवा ऊचुः ॥ <br>
देवदेव महादेव गिरिजेश महाप्रभो ॥ <br>
किं जातमधुना नाथ तव माया दुरत्यया ॥ २९ ॥ <br>
सगर्भाश्च वयं जाता दह्यमानाश्च रेतसा ॥ <br>
तव शंभो कुरु कृपां निवारय दशामिमाम् ॥ 2.4.2.३० ॥ <br>
ब्रह्मोवाच ॥ <br>
इत्याकर्ण्याऽमरनुतिं परमेशश्शिवापतिः ॥ <br>
आजगाम द्रुतं द्वारि यत्र देवाः स्थिता मुने ॥३१॥ <br>
आगतं शंकरं द्वारि सर्वे देवाश्च साच्युताः ॥ <br>
प्रणम्य तुष्टुवुः प्रीत्या नर्तका भक्तवत्सलम् ॥३२॥ <br>
॥ देवा ऊचुः ॥ <br>
शंभो शिव महेशान त्वां नतास्स्म विशेषतः ॥ <br>
रक्ष नश्शरणापन्नान्दह्यमानांश्च रेतसा ॥३३॥ <br>
इदं दुःखं हर हर भवामो हि मृता ध्रुवम् ॥ <br>
त्वां विना कस्समर्थोऽद्य देवदुःखनिवा रणे ॥३४॥ <br>
॥ ब्रह्मोवाच ॥ <br>
इति दीनतरं वाक्यमाकर्ण्य सुरराट् प्रभुः ॥ <br>
प्रत्युवाच विहस्याऽथ स सुरान् भक्तवत्सलः ॥ ३५ ॥ <br>
॥ शिव उवाच ॥ <br>
हे हरे हे विधे देवास्सर्वे शृणुत मद्वचः ॥ <br>
भविष्यति सुखं वोऽद्य सावधाना भवन्तु हि ॥ ३६ ॥ <br>
एतद्वमत मद्वीर्यं द्रुतमेवाऽखिलास्सुराः ॥ <br>
सुखिनस्तद्विशेषेण शासनान्मम सुप्रभो॥३७॥ <br>
॥ ब्रह्मोवाच ॥ <br>
इत्याज्ञां शिरसाऽधाय विष्ण्वाद्यास्सकलास्सुराः ॥ <br>
अकार्षुर्वमनं शीघ्रं स्मरंतश्शिवमव्ययम् ॥३८॥ <br>
तच्छंभुरेतस्स्वर्णाभं पर्वताकारमद्भुतम्॥<br>
अभवत्पतितं भूमौ स्पृशद् द्यामेव सुप्रभम्॥३९॥<br>
अभवन्सुखिनस्सर्वे सुरास्सर्वेऽच्युतादयः ॥ <br>
अस्तुवन् परमेशानं शंकरं भक्तवत्सलम् ॥2.4.2.४०॥ <br>
पावकस्त्वभवन्नैव सुखी तत्र मुनीश्वर॥<br>
तस्याज्ञां परमोऽदाद्वै शंकरः परमेश्वरः॥४१॥<br>
ततस्सवह्निर्विकलस्सांजलिर्नतको मुने॥ <br>
अस्तौच्छिवं सुखी नात्मा वचनं चेदमब्रवीत् ॥ ४२ ॥ <br>
॥ अग्निरुवाच ॥ ॥ <br>
देवदेव महेशान मूढोऽहं तव सेवकः ॥ <br>
क्षमस्व मेऽपराधं हि मम दाहं निवारय ॥४३॥ <br>
त्वं दीनवत्सल स्वामिञ्शंकरः परमेश्वरः ॥ <br>
प्रत्युवाच प्रसन्नात्मा पावको दीनवत्सलम् ॥४४॥ <br>
॥ ब्रह्मोवाच ॥ <br>
इत्याकर्ण्य शुचेर्वाणीं स शंभुः परमेश्वरः ॥ <br>
प्रत्युवाच प्रसन्नात्मा पावकं दीनवत्सलः ॥४५॥ <br>
शिव उवाच ॥ <br>
कृतं त्वनुचितं कर्म मद्रेतो भक्षितं हि यत् ॥ <br>
अतोऽनिवृत्तस्ते दाहः पापाधिक्यान्मदाज्ञया ॥ ४६ ॥ <br>
इदानीं त्वं सुखी नाम शुचे मच्छरणागतः ॥ <br>
अतः प्रसन्नो जातोऽहं सर्वं दुःखं विनश्यति ॥४७॥ <br>
कस्याश्चित्सुस्त्रियां योनौ मद्रेतस्त्यज यत्नतः ॥<br>
भविष्यति सुखी त्वं हि निर्दाहात्मा विशेषतः ॥ ४८ ॥ <br>
॥ ब्रह्मोवाच ॥ <br>
शंभुवाक्यं निशम्येति प्रत्युवाच शनैः शुचिः ॥ <br>
सांजलिर्नतकः प्रीत्या शंकरं भक्तशंकरम् ॥ ४९ ॥ <br>
दुरासदमिदं तेजस्तव नाथ महेश्वर ॥ <br>
काचिन्नास्ति विना शक्त्या धर्तुं योनौ जगत्त्रये ॥ 2.4.2.५० ॥ <br>
इत्थं यदाऽब्रवीद्वह्निस्तदा त्वं मुनिसत्तम ॥ <br>
शंकरप्रेरितः प्रात्थ हृदाग्निमुपकारकः ॥ ५१ ॥ <br>
॥ नारद उवाच ॥ <br>
शृणु मद्वचनं वह्ने तव दाहहरं शुभम्॥ <br>
परमानंददं रम्यं सर्वकष्टनिवारकम् ॥५२॥ <br>
कृत्वोपायमिमं वह्ने सुखी भव विदाहकः ॥ <br>
शिवेच्छया मया सम्यगुक्तं तातेदमादरात् ॥ ५३ ॥ <br>
तपोमासस्नानकर्त्र्यस्त्रियो यास्स्युः प्रगे शुचे ॥ <br>
तद्देहेषु स्थापय त्वं शिवरेतस्त्विदं महत् ॥५४॥ <br>
ब्रह्मोवाच ॥ <br>
तस्मिन्नवसरे तत्रा ऽगतास्सप्तमुनिस्त्रियः ॥ <br>
तपोमासि स्नानकामाः प्रातस्सन्नियमा मुने ॥५५॥ <br>
स्नानं कृत्वा स्त्रियस्ता हि महाशीतार्द्दिताश्च षट् ॥<br>
गंतुकामा मुने याता वह्निज्वालासमीपतः ॥ ५६ ॥ <br>
विमोहिताश्च ता दृष्ट्वारुन्धती गिरिशाज्ञया ॥ <br>
निषिषेध विशेषेण सुचरित्र सुबोधिनी ॥ ५७ ॥ <br>
ताः षड् मुनिस्त्रियो मोहाद्धठात्तत्र गता मुने ॥ <br>
स्वशीतविनिवृत्त्यर्थं मोहिताः शिवमायया ॥ ५८ ॥ <br>
तद्रेतःकणिकास्सद्यस्तद्देहान् विविशुर्मुने ॥ <br>
रोमद्वाराऽखिला वह्निरभूद्दाहविवर्जितः ॥५९॥ <br>
अंतर्धाय द्रुतं वह्निर्ज्वालारूपो जगाम ह ॥ <br>
सुखी स्वलोकं मनसा स्मरंस्त्वां शंकरं च तम् ॥ 2.4.2.६० ॥ <br>
सगर्भास्ताः स्त्रियस्साधोऽभवन् दाहप्रपीडिताः ॥ <br>
जग्मुस्स्वभवनं तातारुंधती दुःखिताऽग्निना ॥६१॥ <br>
दृष्ट्वा स्वस्त्रीगतिं तात नाथाः क्रोधाकुला द्रुतम् ॥ <br>
तत्यजुस्ताः स्त्रियस्तात सुसंमंत्र्य परस्परम् ॥ ६२ ॥ <br>
अथ ताः षट् स्त्रियस्सर्वा दृष्ट्वा स्वव्यभिचारकम् ॥ <br>
महादुःखान्वितास्ताताऽभवन्नाकुलमानसाः ॥ ६३ ॥ <br>
तत्यजुश्शिव रेतस्तद्गर्भरूपं मुनिस्त्रियः ॥ <br>
ता हिमाचलपृष्ठेऽथाभवन् दाहविवर्जिताः ॥ ६४ ॥ <br>
असहञ्शिवरेतस्तद्धिमाद्रिः कंपमुद्वहन् ॥ <br>
गंगायां प्राक्षिपत्तूर्णमसह्यं दाहपीडितः ॥ ६५ ॥ <br>
गंगयाऽपि च तद्वीर्यं दुस्सहं परमात्मनः ॥ <br>
निःक्षिप्तं हि शरस्तंबे तरंगैः स्वैर्मुनीश्वर ॥६६॥ <br>
पतितं तत्र तद्रेतो द्रुतं बालो बभूव ह ॥ <br>
सुन्दरस्सुभगः श्रीमांस्तेजस्वी प्रीतिवर्द्धनः ॥ ६७ ॥ <br>
मार्गमासे सिते पक्षे तिथौ षष्ठ्यां मुनीश्वर ॥ <br>
प्रादुर्भावोऽभवत्तस्य शिवपुत्रस्य भूतले ॥ ६८ ॥ <br>
तस्मिन्नवसरे ब्रह्मन्न कस्माद्धिम शैलजा ॥ <br>
अभूतः सुखिनौ तत्र स्वगिरौ गिरिशोऽपि च ॥६९॥ <br>
शिवाकुचाभ्यां सुस्राव पय आनन्दसंभवम् ॥ <br>
तत्र गत्वा च सर्वेषां सुखमासीन्मुनेऽधिकम् ॥ 2.4.2.७० ॥ <br>
मंगलं चाऽभवत्तात त्रिलोक्यां सुखदं सताम् ॥ <br>
खलानामभवद्विघ्नो दैत्यानां च विशेषतः ॥ ७१ ॥ <br>
अकस्मादभवद्व्योम्नि परमो दुंदुभिध्वनिः ॥ <br>
पुष्पवृष्टिः पपाताऽशु बालकोपरि नारद ॥ ७२ ॥ <br>
विष्ण्वादीनां समस्तानां देवानां मुनिसत्तम ॥ <br>
अभूदकस्मात्परम आनन्दः परमोत्सवः ॥७३॥ <br>
इति श्रीशिवमहापुराणे द्वितीयायां रुद्रसंहितायां चतुर्थे कुमारखंडे शिवपुत्रजननवर्णनं नाम द्वितीयोऽध्यायः ॥ २ ॥ <br>
<br>
