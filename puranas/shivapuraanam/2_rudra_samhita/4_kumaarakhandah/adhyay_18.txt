नारद उवाच ॥ <br>
जीविते गिरिजापुत्रे देव्या दृष्टे प्रजेश्वर ॥ <br>
ततः किमभवत्तत्र कृपया तद्वदाधुना ॥ १ ॥ <br>
ब्रह्मोवाच ॥ <br>
जीविते गिरिजापुत्रे देव्या दृष्टे मुनीश्वर ॥ <br>
यज्जातं तच्छृणुष्वाद्य वच्मि ते महदुत्सवम् ॥२॥ <br>
जीवितस्स शिवापुत्रो निर्व्यग्रो विकृतो मुने॥ <br>
अभिषिक्तस्तदा देवैर्गणाध्यक्षैर्गजाननः ॥३॥ <br>
दृष्ट्वा स्वतनयं देवी शिवा हर्षसमन्विता ॥ <br>
गृहीत्वा बालकं दोर्भ्यां प्रमुदा परिषस्वजे॥ ४ ॥ <br>
वस्त्राणि विविधानीह नानालंकरणानि च ॥ <br>
ददौ प्रीत्या गणेशाय स्वपुत्राय मुदांबिका ॥ ५ ॥ <br>
पूजयित्वा तया देव्या सिद्धिभिश्चाप्यनेकशः ॥ <br>
करेण स्पर्शितस्सोथ सर्वदुःखहरेण वै ॥६॥ <br>
पूजयित्वा सुतं देवी मुखमाचुम्ब्य शांकरी ॥ <br>
वरान्ददौ तदा प्रीत्या जातस्त्वं दुःखितोऽधुना ॥ ७ ॥ <br>
धन्योसि कृतकृत्योसि पूर्वपूज्यो भवाधुना ॥ <br>
सर्वेषाममराणां वै सर्वदा दुःखवर्जितः ॥ ८ ॥ <br>
आनने तव सिन्दूरं दृश्यते सांप्रतं यदि ॥ <br>
तस्मात्त्वं पूजनीयोसि सिन्दूरेण सदा नरैः ॥ ९ ॥ <br>
पुष्पैर्वा चन्दनैर्वापि गन्धेनैव शुभेन च ॥ <br>
नैवेद्ये सुरम्येण नीराजेन विधानतः ॥ 2.4.18.१० ॥ <br>
तांम्बूलैरथ दानैश्च तथा प्रक्रमणैरपि ॥ <br>
नमस्कारविधानेन पूजां यस्ते विधास्यति ॥ ११ ॥ <br>
तस्य वै सकला सिद्धिर्भविष्यति न संशयः ॥ <br>
विघ्नान्यनेकरूपाणि क्षयं यास्यंत्यसंशयम् ॥ १२ ॥ <br>
ब्रह्मोवाच ॥ <br>
इत्युक्त्वा च तदा देवी स्वपुत्रं तं महेश्वरो ॥ <br>
नानावस्तुभिरुत्कृष्टं पुनरप्यर्चयत्तथा ॥ १३ ॥ <br>
ततस्स्वास्थ्यं च देवानां गणानां च विशेषतः ॥ <br>
गिरिजाकृपया विप्र जातं तत्क्षणमात्रतः ॥ १४ ॥ <br>
एतस्मिंश्च क्षणे देवा वासवाद्याः शिवं मुदा॥<br>
स्तुत्वा प्रसाद्य तं देवं भक्ता निन्युः शिवांतिकम् ॥१५॥ <br>
संसाद्य गिरिशं पश्चादुत्संगे सन्न्यवेशयन् ॥ <br>
बालकं तं महेशान्यास्त्रिजगत्सुखहेतवे ॥१६॥<br>
शिवोपि तस्य शिरसि दत्त्वा स्वकरपंकजम् ॥ <br>
उवाच वचनं देवान् पुत्रोऽयमिति मेऽपरः ॥१७॥ <br>
गणेशोपि तदोत्थाय नमस्कृत्य शिवाय वै ॥ <br>
पार्वत्यै च नमस्कृत्य मह्यं वै विष्णवे तथा ॥१८॥ <br>
नारादाद्यानृषीन्सर्वान्सत्वास्थाय पुरोऽब्रवीत्॥<br>
क्षंतव्यश्चापराधो मे मानश्चैवेदृशो नृणाम्॥१९॥<br>
अहं च शंकरश्चैव विष्णुश्चैते त्रयस्सुराः॥ <br>
प्रत्यूचुर्युगपत्प्रीत्या ददतो वरमुत्तमम् ॥2.4.18.२०॥ <br>
त्रयो वयं सुरवरा यथापूज्या जगत्त्रये॥<br>
तथायं गणनाथश्च सकलैः प्रतिपूज्यताम्॥२१॥ <br>
वयं च प्राकृताश्चायं प्राकृतः पूज्य एव च ॥ <br>
गणेशो विघ्नहर्ता हि सर्वकामफलप्रदः ॥२२॥ <br>
एतत्पूजां पुरा कृत्वा पश्चात्पूज्या वयं नरैः ॥ <br>
वयं च पूजितास्सर्वे नायं चापूजितो यदा॥२३॥ <br>
अस्मिन्नपूजिते देवाः परपूजाकृता यदि ॥ <br>
तदा तत्फलहानिः स्यान्नात्र कार्या विचारणा ॥ २४ ॥ <br>
ब्रह्मोवाच ॥ <br>
इत्युक्त्वा स गणेशानो नानावस्तुभिरादरात् ॥ <br>
शिवेन पूजितः पूर्वं विष्णुनानु प्रपूजितः ॥२५॥ <br>
ब्रह्मणा च मया तत्र पार्वत्या च प्रपूजितः ॥ <br>
सर्वैर्देवैर्गणैश्चैव पूजितः परया मुदा ॥२६॥ <br>
सवैर्मिलित्वा तत्रैव ब्रह्मविष्णुहरादिभिः ॥ <br>
सगणेशश्शिवातुष्ट्यै सर्वाध्यक्षो निवेदितः ॥ २७ ॥ <br>
पुनश्चैव शिवेनास्मै सुप्रसन्नेन चेतसा ॥ <br>
सर्वदा सुखदा लोके वरा दत्ता ह्यनेकशः ॥२८॥ <br>
शिव उवाच ॥ <br>
हे गिरीन्द्रसुतापुत्र संतुष्टोहं न संशयः ॥ <br>
मयि तुष्टे जगत्तुष्टं विरुद्धः कोपि नो भवेत् ॥ २९ ॥ <br>
बालरूपोपि यस्मात्त्वं महाविक्रमकारकः ॥ <br>
शक्तिपुत्रस्सुतेजस्वी तस्माद्भव सदा सुखी ॥2.4.18.३०॥ <br>
त्वन्नाम विघ्नहंतृत्वे श्रेष्ठं चैव भवत्विति॥ <br>
मम सर्वगणाध्यक्षः संपूज्यस्त्वं भवाधुना ॥ ३१ ॥ <br>
एवमुक्त्वा शंकरेण पूजाविधिरनेकशः ॥ <br>
आशिषश्चाप्यनेका हि कृतास्तस्मिंस्तु तत्क्षणात् ॥३२॥ <br>
ततो देवगणाश्चैव गीत वाद्यं च नृत्यकम् ॥ <br>
मुदा ते कारयामासुस्तथैवप्सरसां गणाः ॥३३॥ <br>
पुनश्चैव वरो दत्तस्सुप्रसन्नेन शंभुना ॥ <br>
तस्मै च गणनाथाय शिवेनैव महात्मना ॥३४॥ <br>
चतुर्थ्यां त्वं समुत्पन्नो भाद्रे मासि गणेश्वर ॥ <br>
असिते च तथा पक्षे चंद्रस्योदयने शुभे ॥ ३५ ॥ <br>
प्रथमे च तथा यामे गिरिजायास्सुचेतसः ॥ <br>
आविर्बभूव ते रूपं यस्मात्ते व्रतमुत्तमम् ।३६॥ <br>
तस्मात्तद्दिनमारभ्य तस्यामेव तिथौ मुदा ॥ <br>
व्रतं कार्यं विशेषेण सर्वसिद्ध्यै सुशोभनम् ॥ ३७ ॥ <br>
यावत्पुनस्समायाति वर्षान्ते च चतुर्थिका ॥ <br>
तावद्व्रतं च कर्तव्यं तव चैव ममाज्ञया ॥३८॥ <br>
संसारे सुखमिच्छन्ति येऽतुलं चाप्यनेकशः ॥ <br>
त्वां पूजयन्तु ते भक्त्या चतुर्थ्यां विधिपूर्वकम् ॥३९॥ <br>
मार्गशीर्षे तथा मासे रमा या वै चतुर्थिका ॥ <br>
प्रातःस्नानं तदा कृत्वा व्रतं विप्रान्निवेदयेत ॥2.4.18.४०॥ <br>
दूर्वाभिः पूजनं कार्यमुपवासस्तथाविधः ॥ <br>
रात्रेश्च प्रहरे जाते स्नात्वा संपूजयेन्नरः ॥४१ ॥ <br>
मूर्तिं धातुमयीं कृत्वा प्रवालसंभवां तथा ॥ <br>
श्वेतार्कसंभवां चापि मार्द्दिकां निर्मितां तथा॥४२॥ <br>
प्रतिष्ठाप्य तदा तत्र पूजयेत्प्रयतः पुमान् ॥ <br>
गंधैर्नानाविधैर्दिव्यैश्चन्दनैः पुष्पकैरिह ॥४३॥ <br>
वितस्तिमात्रा दूर्वा च व्यंगा वै मूलवर्जिता ॥<br>
ईदृशानां तद्बलानां शतेनैकोत्तरेण ह ॥ ४४ ॥ <br>
एकविंशतिकेनैव पूजयेत्प्रतिमां स्थिताम् ॥ <br>
धूपैर्दीपैश्च नैवेद्यैर्विविधैर्गणनायकम् ॥ ४५ ॥ <br>
ताम्बूलाद्यर्घसद्द्रव्यैः प्रणिपत्य स्तवैस्तथा ॥ <br>
त्वां तत्र पूजयित्वेत्थं बालचंद्रं च पूजयेत् ॥ ४६ ॥ <br>
पश्चाद्विप्रांश्च संपूज्य भोजयेन्मधुरैर्मुदा ॥ <br>
स्वयं चैव ततो भुंज्यान्मधुरं लवणं विना ॥४७॥ <br>
विसर्जयेत्ततः पश्चान्नियमं सर्वमात्मनः ॥ <br>
गणेशस्मरणं कुर्य्यात्संपूर्णं स्याद्व्रतं शुभम् ॥४८॥ <br>
एवं व्रतेन संपूर्णे वर्षे जाते नरस्तदा ॥ <br>
उद्यापनविधिं कुर्याद्व्रतसम्पूर्त्तिहेतवे ॥४९॥ <br>
द्वादश ब्राह्मणास्तत्र भोजनीया मदाज्ञया ॥ <br>
कुंभमेकं च संस्थाप्य पूज्या मूर्तिस्त्वदीयिका ॥2.4.18.५०॥ <br>
स्थण्डिलेष्टपलं कृत्वा तदा वेदविधानतः ॥ <br>
होमश्चैवात्र कर्तव्यो वित्तशाठ्यविवर्जितैः ॥ ५१ ॥ <br>
स्त्रीद्वयं च तथा चात्र बटुकद्वयमादरात्॥ <br>
भोजयेत्पूजयित्वा वै मूर्त्यग्रे विधिपूर्वकम् ॥५२॥ <br>
निशि जागरणं कार्यं पुनः प्रातः प्रपूजयेत्॥ <br>
विसर्जनं ततश्चैव पुनरागमनाय च ॥५३॥ <br>
बालकाच्चाशिषो ग्राह्यास्स्वस्तिवाचनमेव च ॥ <br>
पुष्पांजलिं प्रदद्याच्च व्रतसंपूर्ण हेतवे॥५४॥ <br>
नमस्कारांस्ततः कृत्वा नानाकार्यं प्रकल्पयेत् ॥ <br>
एवं व्रतं कृतं येन तस्येप्सितफलं भवेत् ॥५५॥ <br>
यो नित्यं श्रद्धया सार्द्धं पूजां चैव स्व शक्तितः ॥ <br>
कुर्य्यात्तव गणेशान सर्वकामफलाप्तये ॥५६॥ <br>
सिन्दूरैश्चन्दनैश्चैव तंडुलैः केतकैस्तथा ॥ <br>
उपचारैरनेकैश्च पूजयेत्त्वां गणे श्वरम् ॥५७॥ <br>
एवं त्वां पूजयेयुर्ये भक्त्या नानोपचारतः ॥ <br>
तेषां सिद्धिर्भवेन्नित्यं विघ्ननाशो भवेदिह ॥५८॥ <br>
सर्वैर्वर्णैः प्रकर्त्तव्या स्त्रीभिश्चैव विशेषतः ॥ <br>
उदयाभिमुखैश्चैव राजभिश्च विशेषतः ॥५९॥ <br>
यं यं कामयते यो वै तंतमाप्नोति निश्चितम् ॥ <br>
अतः कामयमानेन तेन सेव्यस्सदा भवान् ॥ 2.4.18.६० ॥ <br>
॥ ब्रह्मोवाच ॥ <br>
शिवेनैव तदा प्रोक्तं गणेशाय महात्मने ॥ <br>
तदानीं दैवतैश्चैव सर्वैश्च ऋषिसत्तमैः ॥६१॥ <br>
तथेत्युक्त्वा तु तैस्सर्वैर्गणैश्शंभुप्रियैर्मुने ॥ <br>
पूजितो हि गणाधीशो विधिना परमेण सः॥६२॥<br>
ततश्चैव गणास्सर्वे प्रणेमुस्ते गणेश्वरम् ॥ <br>
समानर्चुर्विशेषेण नानावस्तुभिरादरात् ॥ ६३ ॥ <br>
गिरिजायास्समुत्पन्नो यश्च हर्षो मुनीश्वर ॥ <br>
चतुर्भिर्वदनैर्वै तमवर्ण्यं च कथं ब्रुवे ॥ ६४ ॥ <br>
देवदुंदुभयो नेदुर्ननृतुश्चाप्सरोगणाः ॥ <br>
जगुर्गंधर्वमुख्याश्च पुष्पवर्षं पपात ह ॥ ६५ ॥ <br>
जगत्स्वास्थ्यं तदा प्राप गणाधीशे प्रतिष्ठिते॥<br>
महोत्सवो महानासीत्सर्वं दुःखं क्षयं गणम् ॥६६॥<br>
शिवाशिवौ च मोदेतां विशेषेणाति नारद ॥ <br>
आसीत्सुमंगलं भूरि सर्वत्र सुखदायकम्॥६७॥<br>
ततो देवगणाः सर्वे ऋषीणां च गणास्तथा ॥ <br>
समागताश्च ये तत्र जग्मुस्ते तु शिवाज्ञया ॥६८॥ <br>
प्रशंसंतश्शिवा तत्र गणेशं च पुनः पुनः ॥ <br>
शिवं चैव तथा स्तुत्वा कीदृशं युद्धमेव च॥६९॥<br>
यदा सा गिरिजा देवी कोपहीना बभूव ह ॥ <br>
शिवोऽपि गिरिजां तत्र पूर्ववत्संप्रपद्य ताम्॥2.4.18.७०॥<br>
चकार विविधं सौख्यं लोकानां हितकाम्यया॥<br>
स्वात्मारामोऽपि परमो भक्तकार्योद्यतः सदा ॥७१॥ <br>
विष्णुश्च शिवमापृच्छ्य ब्रह्माहं तं तथैव हि ॥ <br>
आगच्छाव स्वधामं च शिवौ संसेव्य भक्तितः ॥ ७२ ॥ <br>
नारद त्वं च भगवन्संगीय शिवयोर्यशः ॥ <br>
आगमो भवनं स्वं च शिवौ पृष्ट्वा मुनीश्वर ॥ ७३ ॥ <br>
एतत्ते सर्वमाख्यातं मया वै शिवयोर्यशः ॥ <br>
भवत्पृष्टेन विघ्नेश यशस्संमिश्रमादरात्॥७४॥<br>
इदं सुमंगलाख्यानं यः शृणोति सुसंयतः ॥ <br>
सर्वमंगल संयुक्तस्स भवेन्मंगलालयः ॥७५॥ <br>
अपुत्रो लभते पुत्रं निर्धनो लभते धनम् ॥ <br>
भायार्थी लभते भार्यां प्रजार्थी लभते प्रजाम्॥७६॥ <br>
आरोग्यं लभते रोगी सौभाग्यं दुर्भगो लभेत् ॥ <br>
नष्टपुत्रं नष्टधनं प्रोषिता च पतिं लभेत् ॥७७॥ <br>
शोकाविष्टश्शोकहीनस्स भवेन्नात्र संशयः ॥ <br>
इदं गाणेशमाख्यानं यस्य गेहे च तिष्ठति ॥७८॥ <br>
सदा मंगलसंयुक्तस्स भवेन्नात्र संशयः ॥ <br>
यात्राकाले च पुण्याहे यश्शृणोति समाहितः ॥ <br>
सर्वाभीष्टं स लभते श्रीगणेशप्रसादतः ॥ ७९ ॥ <br>
इति श्रीशिवमहापुराणे द्वितीयायां रुद्रसंहितायां चतुर्थे कुमारखंडे गणेशगणाधिपपदवीवर्णनं नामाष्टादशोऽध्यायः ॥ १८ ॥ <br>
<br>
