सूत उवाच ।। <br>
तारकारेरिति श्रुत्वा वृत्तमद्भुतमुत्तमम् ।। <br>
नारदस्सुप्रसन्नोथ पप्रच्छ प्रीतितो विधिम् ।। १ ।। <br>
।। नारद उवाच ।। <br>
देवदेव प्रजानाथ शिवज्ञाननिधे मया ।। <br>
श्रुतं कार्तिकसद्वृत्तममृतादपि चोत्तमम् ।। २ । <br>
अधुना श्रोतुमिच्छामि गाणेशं वृत्तमुत्तमम् ।। <br>
तज्जन्मचरितं दिव्यं सर्वमंगलमंगलम् ।।३।। <br>
सूत उवाच ।। <br>
इत्याकर्ण्य वचस्तस्य नारदस्य महामुने ।। <br>
प्रसन्नमानसो ब्रह्मा प्रत्युवाच शिवं स्मरन् ।। ४ ।। <br>
ब्रह्मोवाच ।। <br>
कल्पभेदाद्गणेशस्य जनिः प्रोक्ता विधेः परात्।।<br>
शनिदृष्टं शिरश्छिन्नं संचितं गजमाननम्।।५।।<br>
इदानीं श्वेतकल्पोक्ता गणेशोत्पत्तिरुच्यते ।। <br>
यत्र च्छिन्नं शिरस्तस्य शिवेन च कृपालुना ।।६।। <br>
संदेहो नात्र कर्तव्यः शंकरस्सूतिकृन्मुने ।। <br>
स हि सर्वाधिपः शंभुर्निर्गुणस्सगुणो ऽपि हि ।।७।। <br>
तल्लीलयाखिलं विश्वं सृज्यते पाल्यते तथा ।। <br>
विनाश्यते मुनिश्रेष्ठ प्रस्तुतं शृणु चादरात् ।।८।। <br>
उद्वाहिते शिवे चात्र कैलासं च गते सति ।। <br>
कियता चैव कालेन जातो गणपतेर्भवः ।। ९ ।। <br>
एकस्मिन्नेव काले च जया च विजया सखी ।। <br>
पार्वत्या च मिलित्वा वै विचारे तत्पराभवत् ।। 2.4.13.१० ।। <br>
रुद्रस्य च गणास्सर्वे शिवस्याज्ञापरायणाः ।।<br>
ते सर्वेप्यस्मदीयाश्च नन्दिभृंगिपुरस्सराः ।।११।। <br>
प्रमथास्ते ह्यसंख्याता अस्मदीयो न कश्चन ।। <br>
द्वारि तिष्ठन्ति ते सर्वे शंकराज्ञापरायणाः ।। १२ ।। <br>
ते सर्वेप्यस्मदीयांश्च तथापि न मिलेन्मनः ।। <br>
एकश्चैवास्मदीयो हि रचनीयस्त्वयानघे ।। १३ ।। <br>
ब्रह्मोवाच ।। <br>
इत्युक्त्वा पार्वती देवी सखीभ्यां सुन्दरं वचः ।। <br>
हितं मेने तदा तच्च कर्तुं स्माप्यध्यवस्यति।। १४ ।। <br>
ततः कदाचिन्मज्जत्यां पार्वत्यां वै सदाशिवः ।। <br>
नंदिनं परिभर्त्स्याथ ह्याजगाम गृहांतरम् ।।१५।। <br>
आयांतं शंकरं दृष्ट्वाऽसमये जगदंबिका ।।<br>
उत्तस्थौ मज्जती सा वै लज्जिता सुन्दरी तदा ।।१६।।<br>
तस्मिन्नवसरे देवी कौतुकेनातिसंयुता ।। <br>
तदीयं तद्वचश्चैव हितं मेने सुखावहम् ।। १७ ।। <br>
एवं जाते सदा काले कदाचित्पार्वती शिवा ।। <br>
विचिंत्य मनसा चेति परमाया परेश्वरी ।। १८ ।। <br>
मदीयस्सेवकः कश्चिद्भवेच्छुभतरः कृती ।। <br>
मदाज्ञया परं नान्यद्रेखामात्रं चलेदिह ।। १९ ।। <br>
विचार्येति च सा देवी वपुषो मलसंभवम् ।। <br>
पुरुषं निर्ममौ सा तु सर्वलक्षणसंयुतम् ।। 2.4.13.२० ।। <br>
सर्वावयवनिर्द्दोषं सर्वावयव सुन्दरम् ।। <br>
विशालं सर्वशोभाढ्यं महाबलपराक्रमम् ।।२१।। <br>
वस्त्राणि च तदा तस्मै दत्त्वा सा विविधानि हि ।। <br>
नानालंकरणं चैव बह्वाशिषमनुत्तमाम् ।1२२।। <br>
मत्पुत्रस्त्वं मदीयोसि नान्यः कश्चिदिहास्ति मे ।। <br>
एवमुक्तस्य पुरुषो नमस्कृत्य शिवां जगौ ।। २३ ।। <br>
।। गणेश उवाच ।। <br>
किं कार्यं विद्यते तेद्य करवाणि तवोदितम्।। <br>
इत्युक्ता सा तदा तेन प्रत्युवाच सुतं शिवा ।।२४।। <br>
शिवोवाच।।<br>
हे तात शृणु मद्वाक्यं द्वारपालो भवाद्य मे ।। <br>
मत्पुत्रस्त्वं मदीयोऽसि नान्यथा कश्चिदस्ति मे ।।२५।। <br>
विना मदाज्ञां मत्पुत्र नैवायान्म द्गृहान्तरम् ।। <br>
कोऽपि क्वापि हठात्तात सत्यमेतन्मयोदितम् ।। २६ ।। <br>
ब्रह्मोवाच ।। <br>
इत्युक्त्वा च ददौ तस्मै यष्टिं चातिदृढां मुने ।। <br>
तदीयं रूपमालोक्य सुन्दरं हर्षमागता ।। २७ ।। <br>
मुखमाचुंब्य सुप्रीत्यालिंग्य तं कृपया सुतम् ।। <br>
स्वद्वारि स्थापयामास यष्टिपाणिं गणाधिपम् ।।२८।। <br>
अथ देवीसुतस्तात गृहद्वारि स्थितो गणः ।। <br>
यष्टिपाणिर्महावीरः पार्वतीहितकाम्यया ।। २९ ।। <br>
स्वद्वारि स्थापयित्वा तं गणेशं स्वसुतं शिवा ।। <br>
स्वयं च मज्जती सा वै संस्थितासीत्सखीयुता ।।2.4.13.३० ।। <br>
एतस्मिन्नेव काले तु शिवो द्वारि समागतः ।। <br>
कौतुकी मुनिर्शादूल नानालीलाविशारदः ।।३१।। <br>
उवाच च शिवेशं तमविज्ञाय गणाधिपः ।। <br>
मातुराज्ञां विना देव गम्यतां न त्वया धुना ।। ३२ ।। <br>
मज्जनार्थं स्थिता माता क्व यासीतो व्रजाधुना ।। <br>
इत्युक्त्वा यष्टिकां तस्य रोधनाय तदाग्रहीत् ।। ३३ ।। <br>
तं दृष्ट्वा तु शिवः प्राह कं निषेधसि मूढधीः ।। <br>
मां न जानास्यसद्बुद्धे शिवोहमिति नान्यथा ।। ३४ ।। <br>
ताडितस्तेन यष्ट्या हि गणेशेन महेश्वरः ।। <br>
प्रत्युवाच स तं पुत्रं बहुलीलश्च कोपितः ।। ३५।। <br>
शिव उवाच ।। <br>
मुर्खोसि त्वं न जानासि शिवोहं गिरिजापतिः ।। <br>
स्वगृहं यामि रे बाल निषेधसि कथं हि माम् ।। ३६ ।। <br>
इत्युक्त्वा प्रविशंतं तं महेशं गणनायकः ।। <br>
क्रोधं कृत्वा ततो विप्र दंडेनाताडयत्पुनः ।। ३७ ।। <br>
ततश्शिवश्च संक्रुद्धो गणानाज्ञापयन्निजान् ।। <br>
को वायं वर्तते किंच क्रियते पश्यतां गणाः ।। ३८ ।। <br>
इत्युक्त्वा तु शिवस्तत्र स्थितः क्रुद्धो गृहाद्बहिः ।। <br>
भवाचाररतस्स्वामी बह्वद्भुतसुलीलकः।। ३९ ।। <br>
इति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे गणेशोत्पत्तिवर्णनं नाम त्रयोदशोऽध्यायः ।। १३ ।। <br>
<br>
