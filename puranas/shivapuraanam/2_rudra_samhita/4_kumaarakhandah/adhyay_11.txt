ब्रह्मोवाच ।। <br>
एतस्मिन्नंतरे तत्र क्रौञ्चनामाचलो मुने ।। <br>
आजगाम कुमारस्य शरणं बाणपीडित ।। १ ।। <br>
पलायमानो यो युद्धादसोढा तेज ऐश्वरम्।। <br>
तुतोदातीव स क्रौञ्चं कोट्यायुतबलान्वितः ।।२।। <br>
प्रणिपत्य कुमारस्य स भक्त्या चरणाम्बुजम् ।। <br>
प्रेमनिर्भरया वाचा तुष्टाव गुहमादरात् ।।३।। <br>
क्रौंच उवाच ।। <br>
कुमार स्कंद देवेश तारकासुरनाशक ।। <br>
पाहि मां शरणापन्नं बाणासुरनिपीडितम् ।। ४ ।। <br>
संगरात्ते महासेन समुच्छिन्नः पलायितः ।। <br>
न्यपीडयच्च मागत्य हा नाथ करुणाकर ।। ५ ।। <br>
तत्पीडितस्ते शरणमागतोऽहं सुदुःखितः ।। <br>
पलायमानो देवेश शरजन्मन्दयां कुरु ।। ६ ।। <br>
दैत्यं तं नाशय विभो बाणाह्वं मां सुखीकुरु ।। <br>
दैत्यघ्नस्त्वं विशेषेण देवावनकरस्स्वराट् ।। ७ ।। <br>
ब्रह्मोवाच ।। <br>
इति क्रौंचस्तुतस्स्कन्दः प्रसन्नो भक्तपालकः ।। <br>
गृहीत्वा शक्तिमतुलां स्वां सस्मार शिवो धिया ।।८।। <br>
चिक्षेप तां समुद्दिश्य स बाणं शंकरात्मजः ।। <br>
महाशब्दो बभूवाथ जज्वलुश्च दिशो नभः ।।९।। <br>
सबलं भस्मसात्कृत्वासुरं तं क्षणमात्रतः ।। <br>
गुहोपकंठं शक्तिस्सा जगाम परमा मुने ।।2.4.11.१ ०।। <br>
ततः कुमार प्रोवाच क्रौंचं गिरिवरं प्रभुः ।। <br>
निर्भयस्स्वगृहं गच्छ नष्टस्स सबलोऽसुरः ।।११।। <br>
तच्छुत्वा स्वामिवचनं  मुदितो गिरिराट् तदा ।। <br>
स्तुत्वा गुहं तदारातिं स्वधाम प्रत्यपद्यत ।।१२।। <br>
ततः स्कन्दो महेशस्य मुदा स्थापितवान्मुने ।। <br>
त्रीणि लिंगानि तत्रैव पापघ्नानि विधानतः ।।१३।। <br>
प्रतिज्ञेश्वरनामादौ कपालेश्वरमादरात् ।।<br>
कुमारेश्वरमेवाथ सर्वसिद्धिप्रदं त्रयम् ।।१४।। <br>
पुनस्सर्वेश्वरस्तत्र जयस्तंभसमीपतः ।। <br>
स्तंभेश्वराभिधं लिंगं गुहः स्थापितवान्मुदा।।१५।।<br>
ततस्सर्वे सुरास्तत्र विष्णुप्रभृतयो मुदा।। <br>
लिंगं स्थापितवंतस्ते देवदेवस्य शूलिनः।।१६।।<br>
सर्वेषां शिवलिंगानां महिमाभूत्तदाद्भुतः।।<br>
सर्वकामप्रदश्चापि मुक्तिदो भक्तिकारिणाम् ।।१७।। <br>
ततस्सर्वे सुरा विष्णुप्रमुखाः प्रीतमानसाः ।। <br>
ऐच्छन्गिरिवरं गंतुं पुरस्कृत्य गुहं मुदा ।।१८।। <br>
तस्मिन्नवसरे शेषपुत्रः कुमुद नामकः ।। <br>
आजगाम कुमारस्य शरणं दैत्यपीडितः ।।१९।। <br>
प्रलंबाख्योऽसुरो यो हि रणादस्मात्पलायितः ।। <br>
स तत्रोपद्रवं चक्रे प्रबलस्तारकानुगः ।।2.4.11.२०।। <br>
सोऽथ शेषस्य तनयः कुमुदोऽहिपतेर्महान् ।। <br>
कुमारशरणं प्राप्तस्तुष्टाव गिरिजात्मजम् ।। २१ ।। <br>
कुमुद उवाच ।। <br>
देवदेव महादेव वरतात महाप्रभो।। <br>
पीडितोऽहं प्रलंबेन त्वाहं शरणमागतः ।। २२ ।। <br>
पाहि मां शरणापन्नं प्रलंबा सुरपीडितम् ।। <br>
कुमार स्कन्द देवेश तारकारे महाप्रभो ।।२३।। <br>
त्वं दीनबंधुः करुणासिन्धुरानतवत्सलः ।। <br>
खलनिग्रहकर्ता हि शरण्यश्च सतां गतिः ।।२४।। <br>
कुमुदेनस्तुतश्चेत्थं विज्ञप्तस्तद्वधाय हि ।। <br>
स्वाश्च शक्तिं स जग्राह स्मृत्वा शिवपदांबुजौ ।। २५ ।। <br>
चिक्षेप तां समुद्दिश्य प्रलंबं गिरिजासुतः ।। <br>
महाशब्दो बभूवाथ जज्वलुश्च दिशो नभः ।।२६।। <br>
तं सायुतबलं शक्तिर्द्रुतं कृत्वा च भस्मसात् ।। <br>
गुहोपकंठं सहसाजगामाक्लिष्टवारिणी ।। २७ ।। <br>
ततः कुमारः प्रोवाच कुमुदं नागबालकम् ।। <br>
निर्भयः स्वगृहं गच्छ नष्टस्स सबलोऽसुरः ।।२८।। <br>
तच्छुत्वा गुहवाक्यं स कुमुदोहिपतेस्सुतः ।। <br>
स्तुत्वा कुमारं नत्वा च पातालं मुदितो ययौ ।। २९ ।। <br>
एवं कुमारविजयं वर्णितं ते मुनीश्वर ।। <br>
चरितं तारकवधं परमाश्चर्यकारकम् ।। 2.4.11.३० ।। <br>
सर्वपापहरं दिव्यं सर्वकामप्रदं नृणाम् ।। <br>
धन्यं यशस्यमायुष्यं भुक्तिमुक्तिप्रदं सताम् ।। ३१ ।। <br>
ये कीर्तयंति सुयशोऽमितभाग्ययुता नराः ।। <br>
कुमारचरितं दिव्यं शिव लोकं प्रयांति ते ।। ३२ ।। <br>
श्रोष्यंति ये च तत्कीर्तिं भक्त्या श्रद्धान्विता जनाः ।। <br>
मुक्तिं प्राप्स्यन्ति ते दिव्यामिह भुक्त्वा परं सुखम् ।। ३३ ।। <br>
इति श्रीशिवमहापुराणे द्वितीयायां रुद्रसंहितायां चतुर्थे कुमारखंडे बाणप्रलंबवध कुमारविजयवर्णनं नामैकादशोऽध्यायः ।।११।। <br>
<br>
