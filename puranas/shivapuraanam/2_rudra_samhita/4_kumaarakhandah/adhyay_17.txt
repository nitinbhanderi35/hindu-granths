नारद उवाच ।। <br>
ब्रह्मन् वद महाप्राज्ञ तद्वृत्तान्तेखिले श्रुते ।। <br>
किमकार्षीन्महादेवी श्रोतुमिच्छामि तत्त्वतः ।। १ ।। <br>
ब्रह्मोवाच ।। <br>
श्रूयतां मुनिशार्दूल कथयाम्यद्य तद्ध्रुवम् ।। <br>
चरितं जगदंबाया यज्जातं तदनंतरम् ।।२।। <br>
मृदंगान्पटहांश्चैव गणाश्चावादयंस्तथा ।। <br>
महोत्सवं तदा चक्रुर्हते तस्मिन्गणाधिपे ।।३।। <br>
शिवोपि तच्छिरश्छित्वा यावद्दुःखमुपाददे ।। <br>
तावच्च गिरिजा देवी चुक्रोधाति मुनीश्वर ।। ४ ।। <br>
किं करोमि क्व गच्छामि हाहादुःखमुपागतम् ।। <br>
कथं दुःखं विनश्येतास्याऽतिदुखं ममाधुना ।। ५ ।। <br>
मत्सुतो नाशितश्चाद्य देवेस्सर्वैर्गणैस्तथा ।। <br>
सर्वांस्तान्नाशयिष्यामि प्रलयं वा करोम्यहम् ।। ६ ।। <br>
इत्येवं दुःखिता सा च शक्तीश्शतसहस्रशः ।। <br>
निर्ममे तत्क्षणं क्रुद्धा सर्वलोकमहेश्वरी ।।७।। <br>
निर्मितास्ता नमस्कृत्य जगदंबां शिवां तदा ।। <br>
जाज्वल्यमाना ह्यवदन्मातरादिश्यतामिति ।। ८ ।। <br>
तच्छुत्वा शंभुशक्तिस्सा प्रकृतिः क्रोधतत्परा ।। <br>
प्रत्युवाच तु तास्सर्वा महामाया मुनीश्वर ।। ९ ।। <br>
देव्युवाच ।। <br>
हे शक्तयोऽधुना देव्यो युष्माभिर्मन्निदेशतः ।। <br>
प्रलयश्चात्र कर्त्तव्यो नात्र कार्या विचारणा ।। 2.4.17.१० ।। <br>
देवांश्चैव ऋषींश्चैव यक्षराक्षसकांस्तथा ।। <br>
अस्मदीयान्परांश्चैव सख्यो भक्षत वै हठात् ।।११।। <br>
ब्रह्मोवाच ।। <br>
तदाज्ञप्ताश्च तास्सर्वाश्शक्तयः क्रोधतत्पराः ।। <br>
देवादीनां च सर्वेषां संहारं कर्तुमुद्यताः ।। १२ ।। <br>
यथा च तृणसंहारमनलः कुरुते तथा ।। <br>
एवं ताश्शक्तयस्सर्वास्संहारं कर्तुमुद्यताः ।।१३।। <br>
गणपो वाथ विष्णुर्वा ब्रह्मा वा शंकरस्तथा ।। <br>
इन्द्रो वा यक्षराजो वा स्कंदो वा सूर्य एव वा ।।१४।। <br>
सर्वेषां चैव संहारं कुर्वंति स्म निरंतरम् ।। <br>
यत्रयत्र तु दृश्येत तत्रतत्रापि शक्तयः ।।१५।। <br>
कराली कुब्जका खंजा लंबशीर्षा ह्यनेकशः ।। <br>
हस्ते धृत्वा तु देवांश्च मुखे चैवाक्षिपंस्तदा ।।१६।। <br>
तं संहारं तदा दृष्ट्वा हरो ब्रह्मा तथा हरिः ।। <br>
इन्द्रादयोऽखिलाः देवा गणाश्च ऋषयस्तथा ।। १७ ।। <br>
किं करिष्यति सा देवी संहारं वाप्यकालतः ।। <br>
इति संशयमापन्ना जीवनाशा हताऽभवत् ।। १८ ।। <br>
सर्वे च मिलिताश्चेमे कि कर्त्तव्यं विचिंत्यताम् ।। <br>
एवं विचारयन्तस्ते तूर्णमूचुः परस्परम् ।।१९।। <br>
यदा च गिरिजा देवी प्रसन्ना हि भवेदिह ।। <br>
तदा चैव भवेत्स्वास्थ्यं नान्यथा कोटियत्नतः ।। 2.4.17.२० ।। <br>
शिवोपि दुःखमापन्नो लौकिकीं गतिमाश्रितः ।। <br>
मोहयन्सकलांस्तत्र नानालीलाविशारदः ।।२१।। <br>
सर्वेषां चैव देवानां कटिर्भग्ना यदा तदा ।। <br>
शिवा क्रोधमयी साक्षाद्गंतुं न पुर उत्सहेत् ।।। २२ ।। <br>
स्वीयो वा परकीयो वा देवो वा दानवोपि वा ।। <br>
गणो वापि च दिक्पालो यक्षो वा किन्नरो मुनिः ।। २३ ।। <br>
विष्णुर्वापि तथा ब्रह्मा शंकरश्च तथा प्रभुः ।। <br>
न कश्चिद्गिरिजाग्रे च स्थातुं शक्तोऽभवन्मुने ।।२४।। <br>
जाज्वल्यमानं तत्तेजस्सर्वतोदाहि तेऽखिलाः ।। <br>
दृष्ट्वा भीततरा आसन् सर्वे दूरतरं स्थिताः ।।२५।।<br>
एतस्मिन्समये तत्र नारदो दिव्यदर्शनः ।। <br>
आगतस्त्वं मुने देवगणानां सुखहेतवे ।।२६।। <br>
ब्रह्माणं मां भवं विष्णुं शंकरं च प्रणम्य साः ।। <br>
समागत्य मिलित्वोचे विचार्य कार्यमेव वा ।।२७।। <br>
सर्वे संमंत्रयां चक्रुस्त्वया देवा महात्मना ।। <br>
दुःखशांतिः कथं स्याद्वै समूचुस्तत एव ते ।।२८।। <br>
यावच्च गिरिजा देवी कृपां नैव करिष्यति।। <br>
तावन्नैव सुखं स्याद्वै नात्र कार्या विचारणा।।२९।।<br>
ऋषयो हि त्वदाद्याश्च गतास्ते वै शिवान्तिकम्।।<br>
सर्वे प्रसादयामासुः क्रोधशान्त्यै तदा शिवाम् ।।2.4.17.३०।। <br>
पुनः पुनः प्रणेमुश्च स्तुत्वा स्तोत्रैरनेकशः ।। <br>
सर्वे प्रसादयन्प्रीत्या प्रोचुर्देवगणाज्ञया।।३१।। <br>
सुरर्षय ऊचुः ।। <br>
जगदम्ब नमस्तुभ्यं शिवायै ते नमोस्तु ते ।। <br>
चंडिकायै नमस्तुभ्यं कल्याण्यै ते नमोस्तु ते ।।३२।। <br>
आदिशक्तिस्त्वमेवांब सर्वसृष्टिकरी सदा।।<br>
त्वमेव पालिनी शक्तिस्त्वमेव प्रलयंकरी ।।३३।। <br>
प्रसन्ना भव देवेशि शांतिं कुरु नमोस्तु ते।।<br>
सर्वं हि विकलं देवि त्रिजगत्तव कोपतः।।३४।। <br>
ब्रह्मोवाच ।। <br>
एवं स्तुता परा देवी ऋषिभिश्च त्वदादिभिः ।। <br>
क्रुद्धदृष्ट्या तदा ताश्च किंचिन्नोवाच सा शिवा ।।३५।। <br>
तदा च ऋषयस्सर्वे नत्वा तच्चरणांबुजम् ।। <br>
पुनरूचुश्शिवां भक्त्या कृतांजलिपुटाश्शनैः ।। ३६ ।। <br>
ऋषय ऊचुः ।। क्षम्यतां देवि संहारो जाय तेऽधुना ।। <br>
तव स्वामी स्थितश्चात्र पश्य पश्य तमंबिके ।।३७।। <br>
वयं के च इमे देवा विष्णुब्रह्मादयस्तथा ।। <br>
प्रजाश्च भवदीयाश्च कृतांजलिपुटाः स्थिताः ।।३८।। <br>
क्षंतव्यश्चापराधो वै सर्वेषां परमेश्वरि ।। <br>
सर्वे हि विकलाश्चाद्य शांतिं तेषां शिवे कुरु ।। ३९ ।। <br>
ब्रह्मोवाच ।। <br>
इत्युक्त्वा ऋषयस्सर्वे सुदीनतरमाकुलाः ।। <br>
संतस्थिरे चंडिकाग्रे कृतांजलिपुटास्तदा ।।2.4.17.४०।। <br>
एवं श्रुत्वा वचस्तेषां प्रसन्ना चंडिकाऽभवत् ।। <br>
प्रत्युवाच ऋषींस्तान्वै करुणाविष्टमानसा ।।४१।। <br>
देव्युवाच ।। <br>
मत्पुत्रो यदि जीवेत तदा संहरणं नहि ।। <br>
यथा हि भवतां मध्ये पूज्योऽयं च भविष्यति ।।४२।। <br>
सर्वाध्यक्षो भवेदद्य यूयं कुरुत तद्यदि ।। <br>
तदा शांतिर्भवेल्लोके नान्यथा सुखमाप्स्यथ ।।४३।। <br>
।। ब्रह्मोवाच ।। <br>
इत्युक्तास्ते तदा सर्वे ऋषयो युष्मदादयः ।। <br>
तेभ्यो देवेभ्य आगत्य सर्वं वृत्तं न्यवेदयन् ।।४४।। <br>
ते च सर्वे तथा श्रुत्वा शंकराय न्यवेदयन् ।। <br>
नत्वा प्रांजलयो दीनाः शक्रप्रभृतयस्सुराः ।।४५।। <br>
प्रोवाचेति सुराञ्छ्रुत्वा शिवश्चापि तथा पुनः ।। <br>
कर्त्तव्यं च तथा सर्वलोकस्वास्थ्यं भवेदिह।।४६।।<br>
उत्तरस्यां पुनर्यात प्रथमं यो मिलेदिह।।<br>
तच्छिरश्च समाहृत्य योजनीयं कलेवरे ।। ।। ४७ ।। <br>
।। ब्रह्मोवाच ।। <br>
ततस्तैस्तत्कृतं सर्वं शिवाज्ञाप्रतिपालकैः ।। <br>
कलेवरं समानीय प्रक्षाल्य विधिवच्च तत् ।।४८।। <br>
पूजयित्वा पुनस्ते वै गताश्चोदङ्मुखास्तदा ।। <br>
प्रथमं मिलितस्तत्र हस्ती चाप्येकदंतकः ।। ४९ ।। <br>
तच्छिरश्च तदा नीत्वा तत्र तेऽयोजयन् ध्रुवम् ।। <br>
संयोज्य देवतास्सर्वाः शिवं विष्णुं विधिं तदा ।। 2.4.17.५० ।। <br>
प्रणम्य वचनं प्रोचुर्भवदुक्तं कृतं च नः ।। <br>
अनंतरं च तत्कार्यं भवताद्भवशेषितम् ।। ५१ ।। <br>
ब्रह्मोवाच ।। <br>
ततस्ते तु विरेजुश्च पार्षदाश्च सुराः सुखम् ।। <br>
अथ तद्वचनं श्रुत्वा शिवोक्तं पर्यपालयन् ।। ५२ ।। <br>
ऊचुस्ते च तदा तत्र ब्रह्मविष्णुसुरास्तथा ।। <br>
प्रणम्येशं शिवं देवं स्वप्रभुं गुणवर्जितम् ।। ५३ ।। <br>
यस्मात्त्वत्तेजसस्सर्वे वयं जाता महात्मनः ।।<br>
त्वत्तेजस्तत्समायातु वेदमंत्राभियोगतः ।।५४।।<br>
&nbsp;इत्येवमभिमंत्रेण मंत्रितं जलमुत्तमम्।। <br>
स्मृत्वा शिवं समेतास्ते चिक्षिपुस्तत्कलेवरे ।।९५।। <br>
तज्जलस्पर्शमात्रेण चिद्युतो जीवितो द्रुतम् ।। <br>
तदोत्तस्थौ सुप्त इव स बालश्च शिवेच्छया ।। ५६ ।। <br>
सुभगस्सुन्दरतरो गजवक्त्रस्सुरक्तकः ।। <br>
प्रसन्नवदनश्चातिसुप्रभो ललिताकृतिः ।। ५७ ।। <br>
तं दृष्ट्वा जीवितं बालं शिवापुत्रं मुनीश्वर।। <br>
सर्वे मुमुदिरे तत्र सर्वदुःखं क्षयं गतम् ।।५८।। <br>
देव्यै संदर्शयामासुः सर्वे हर्षसमन्विताः ।। <br>
जीवितं तनयं दृष्ट्वा देवी हृष्टतराभवत् ।।५९।। <br>
इति श्रीशिवमहापुराणे द्वितीयायां रुद्रसंहितायां चतुर्थे कुमारखंडे गणेशजीवनवर्णनं नाम सप्तदशोऽध्यायः  ।। १७ ।। <br>
<br>
