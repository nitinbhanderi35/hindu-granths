।। ब्रह्मोवाच ।। <br>
हर्य्यादयस्सुरास्ते च दृष्ट्वा तच्चरितं विभोः ।। <br>
सुप्रसन्ना बभूवुर्हि विश्वासासक्तमानसाः ।।१।। <br>
वल्गंतः कुर्वतो नादं भाविताश्शिवतेजसा ।। <br>
कुमारन्ते पुरस्कृत्य तारकं हंतुमाययुः ।। २ ।। <br>
देवानामुद्यमं श्रुत्वा तारकोऽपि महाबलः।।<br>
सैन्येन महता सद्यो ययौ योद्धुं सुरान् प्रति ।।३।। <br>
देवा दृष्ट्वा समायांतं तारकस्य महाबलम्।।<br>
बलेन बहुकुर्वन्तः सिंहनादं विसिस्मियुः ।।४।। <br>
तदा नभोऽऽङ्गना वाणीं जगादोपरि सत्वरम् ।। <br>
शङ्करप्रेरिता सद्यो हर्यादीनखिलान् सुरान् ।।५।। <br>
।। व्योमवाण्युवाच ।। <br>
कुमारं च पुरस्कृत्य सुरा यूयं समुद्यताः ।। <br>
दैत्यान्विजित्य संग्रामे जयिनोऽथ भविष्यथ ।।६।। <br>
ब्रह्मोवाच।।<br>
वाचं तु खेचरीं श्रुत्वा देवास्सर्वे समुत्सुकाः ।। <br>
वीरशब्दान् प्रकुर्वंतो निर्भया ह्यभवंस्तदा ।।७।। <br>
कुमारं च पुरस्कृत्य सर्वे ते जातसाध्वसाः ।। <br>
योद्धुकामास्सुरा जग्मुर्महीसागरसंगमम् ।।८।। <br>
आजगाम द्रुतं तत्र यत्र देवास्स तारकः ।। <br>
सैन्येन महता सार्द्धं सुरै र्बहुभिरावृत् ।।९।। <br>
रणदुंदुभयो नेदुः प्रलयांबुद्निस्स्वनाः ।। <br>
कर्कशानि च वाद्यानि पराणि च तदागमे ।।2.4.7.१०।। <br>
गर्जमानास्तदा दैत्यास्तारकेणसुरेण ह ।। <br>
कंपयन्तो भुवं पादक्रमैर्वल्गुनकारकाः ।।११।। <br>
तच्छ्रुत्वा रवमत्युग्रं सर्वे देवा विनिर्भयाः ।। <br>
ऐकपद्येन चोत्तस्थुर्योद्धुकामाश्च तारकम् ।। १२ ।। <br>
गजमारोप्य देवेन्द्रः कुमारं त्यग्रतोऽभवत् ।। <br>
सुरसैन्येन महता लोकपालैस्समावृतः ।।१३।। <br>
तदा दुंदुभयो नेदुर्भेरीतूर्याण्यनेकशः ।। <br>
वीणावेणुमृदंगानि तथा गंधर्वनिस्स्वनाः ।। १४ ।। <br>
गजं दत्त्वा महेन्द्राय कुमारो यानमारुहत् ।। <br>
अनेकाश्चर्यसंभूतं नानारत्नसमन्वितम् ।।१५।। <br>
विमानमारुह्य तदा महायशास्स शांकरिस्सर्वगुणैरुपेतः ।। <br>
श्रिया समेतः परया बभौ महान् संवीज्यमानश्चमरैर्महाग्रभैः।।१६।। <br>
प्राचेतसं छत्रमतीवसुप्रभं रत्नैरुपेतं विविधैर्विराजितम्।।<br>
धृतं तदा तच्च कुमारमूर्ध्नि वै ह्यनन्तचान्द्रैः किरणैर्महाप्रभैः ।।१७।। <br>
मिलितास्ते तदा सर्वे देवाश्शक्रपुरोगमा ।। <br>
स्वैःस्वैर्बलैः परिवृता युद्धकामा महाबलाः ।।१८।। <br>
एवं देवाश्च दैत्याश्च योद्धुकामाः स्थिता भुवि ।। <br>
सैन्येन महता तेन व्यूहं कृत्वा पृथक् पृथक् ।। १९ ।। <br>
ते सेने सुरदैत्यानां शुशुभाते परस्परम् ।। <br>
हंतुकामे तदान्योन्यं स्तूयमाने च बन्दिभिः ।।2.4.7.२०।। <br>
उभे सेनं तदा तेषामगर्जेतां वनोपमे ।। <br>
भयंकरेऽत्यवीराणामितरेषां सुखावहे ।।२१।। <br>
एतस्मिन्नन्तरे तत्र बलोन्मत्ताः परस्परम्।। <br>
दैत्या देवा महावीरा युयुधुः क्रोधविह्वलाः ।। २२ ।। <br>
आसीत्सुतुमुलं युद्धं देवदैत्यसमाकुलम् ।। <br>
रुण्डमुंडांकितं सर्वं क्षणेन समपद्यत ।। २३ ।। <br>
भूमौ निपतितास्तत्र शतशोऽथ सहस्रशः ।। <br>
निकृत्तांगा महाशस्त्रैर्निहता वीरसंमताः ।। २४ ।। <br>
केषांचिद्बाहवश्छिन्ना खड्पातैस्सुदारुणैः ।। <br>
केषांचिदूरवश्छिन्ना वीराणां मानिनां मृधे ।।२५।। <br>
केचिन्मथितसर्वांगा गदाभिर्मुद्गरैस्तथा ।। <br>
केचिन्निर्भिन्नहृदयाः पाशैर्भल्लैश्च पातिताः ।।२६।। <br>
केचिद्विदारिताः पृष्ठे कुंतैर्ऋष्टिभिरंकुशैः ।। <br>
छिन्नान्यपि शिरांस्येव पतितानि च भूतले ।। २७ ।। <br>
बहूनि च कबंधानि नृत्यमानानि तत्र वै ।।<br>
वल्गमानानि शतशो उद्यतास्त्रकराणि च ।। २८ ।। <br>
नद्यः प्रवर्तितास्तत्र शतशोऽसृङ्वहास्तदा ।। <br>
भूतप्रेतादयस्तत्र शतशश्च समागताः ।।२९।। <br>
गोमायवश्शिवा तत्र भक्षयन्तः पलं बहु ।। <br>
तथा गृध्रवटाश्येना वायसा मांसभक्षकाः ।। <br>
बुभुजुः पतितानां च पलानि सुबहूनि वै ।। 2.4.7.३० ।। <br>
एतस्मिन्नन्तरे तत्र तारकाख्यो महाबलः ।। <br>
सैन्येन महता सद्यो ययौ योद्धुं सुरान् प्रति ।। ३१ ।। <br>
देवा दृष्ट्वा समायान्तं तारकं युद्धदुर्मदम् ।। <br>
योद्धुकामं तदा सद्यो ययुश्शक्रादयस्तदा ।।<br>
बभूवाथ महोन्नादस्सेनयोरुभयोरपि ।।३२।। <br>
अथाभूद्द्वंद्वयुद्धं हि सुरासुरविमर्दनम्।। <br>
यं दृष्ट्वा हर्षिता वीराः क्लीबाश्च भयमागता।।३३।।<br>
तारको युयुधे युद्धे शक्रेण दितिजो बली।। <br>
अग्निना सह संह्रादो जंभेनैव यमः स्वयम् ।।३४।। <br>
महाप्रभुर्नैर्ऋतेन पाशी सह बलेन च ।। <br>
सुवीरो वायुना सार्धं पवमानेन गुह्यराट् ।।३५।। <br>
ईशानेन समं शंभुर्युयुधे रणवित्तमः ।। <br>
शुंभश्शेषेण युयुधे कुंभश्चन्द्रेण दानवः ।। ३६ ।। <br>
कुंबरो मिहिरेणाजौ महाबल पराक्रमः ।। <br>
युयुधे परमास्त्रैश्च नानायुद्धविशारदः ।।३७।। <br>
एवं द्वन्द्वेन युद्धेन महता च सुरासुराः ।। <br>
संगरे युयुधुस्सर्वे बलेन कृतनिश्च याः ।।३८ <br>
अन्योन्यं स्पर्द्धमानास्तेऽमरा दैत्या महाबलाः ।। <br>
तस्मिन्देवासुरे युद्धे दुर्जया अभवन्मुने ।। ३९ ।। <br>
तदा च तेषां सुरदानवानां बभूव युद्धं तुमुलं जयैषिणाम् ।। <br>
सुखावहं वीरमनस्विनां वै भयावहं चैव तथेतरेषाम् ।। 2.4.7.४० ।। <br>
मही महारौद्रतरा विनष्टकैस्सुरासुरैर्वै पतितैरनेकशः ।। <br>
तस्मिन्नगम्यातिभयानका तदा जाता महासौख्यवहा मनस्विनाम् ।। ४१ ।। <br>
इति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे युद्धप्रारंभवर्णनं नाम सप्तमोऽध्यायः ।। ७ ।। <br>
<br>
