॥ब्रह्मोवाच॥ <br>
एतस्मिन्नंतरे तत्र विश्वरूपः प्रजापतिः ॥ <br>
तदुद्योगं संविचार्य सुखमाप प्रसन्नधीः ॥ १ ॥ <br>
विश्वरूपप्रजेशस्य दिव्यरूपे सुते उभे॥ <br>
सिद्धिबुद्धिरिति ख्याते शुभे सर्वांगशोभने ॥ २ ॥ <br>
ताभ्यां चैव गणेशस्य गिरिजा शंकरः प्रभू ॥ <br>
महोत्सवं विवाहं च कारयामासतुर्मुदा ॥३॥ <br>
संतुष्टा देवतास्सर्वास्तद्विवाहे समागमन् ॥ <br>
यथा चैव शिवस्यैव गिरिजाया मनोरथः ॥४॥ <br>
तथा च विश्वकर्माऽसौ विवाहं कृतवांस्तथा ॥ <br>
तथा च ऋषयो देवा लेभिरे परमां मुदम् ॥ ५ ॥ <br>
गणेशोपि तदा ताभ्यां सुखं चैवाप्तिचिंतकम् ॥ <br>
प्राप्तवांश्च मुने तत्तु वर्णितुं नैव शक्यते ॥ ६ ॥ <br>
कियता चैव कालेन गणेशस्य महात्मनः ॥ <br>
द्वयोः पत्न्योश्च द्वौ दिव्यौ तस्य पुत्रौ बभूवतुः ॥ ७ ॥ <br>
सिद्धेर्गणेशपत्न्यास्तु क्षेमनामा सुतोऽभवत् ॥ <br>
बुद्धेर्लाभाभिधः पुत्रो ह्यासीत्परभशोभनः ॥ ८ ॥ <br>
एवं सुखमचिंत्यं व भुंजाने हि गणेश्वरे ॥ <br>
आजगाम द्वितीयश्च क्रांत्वा पृथ्वीं सुतस्तदा॥९॥ <br>
तावश्च नारदेनैव प्राप्तो गेहे महात्मना॥ <br>
यथार्थं वच्मि नोऽसत्यं न छलेन न मत्सरात् ॥ 2.4.20.१० ॥ <br>
पितृभ्यां तु कृतं यच्च शिवया शंकरेण ते ॥ <br>
तन्न कुर्य्यात्परो लोके सत्यं सत्यं ब्रवीम्यहम् ॥११॥ <br>
निष्कास्य त्वां कुक्रमणं मिषमुत्पाद्य यत्नतः ॥ <br>
गणेशस्य वरोकारि विवाहः परशोभनः ॥ १२ ॥ <br>
गणेशस्य कृतोद्वाहो लब्धवांस्स्त्रीद्वयं मुदा ॥ <br>
विश्वरूपप्रजेशस्य कन्यारत्नं महोत्तमम् ॥१३॥ <br>
पुत्रद्वयं ललाभासौ द्वयोः पत्न्योश्शुभांगयोः ॥ <br>
सिद्धे क्षेमं तथा बुद्धेर्लाभं सर्वं सुखप्रदम् ॥१४॥ <br>
पत्न्योर्द्वयोर्गणेशोऽसौ लब्ध्वा पुत्रद्वयं शुभम् ॥ <br>
मातापित्रोर्मतेनैव सुखं भुंक्ते निरंतरम् ॥१५॥ <br>
भवता पृथिवी क्रांता ससमुद्रा सकानना॥ <br>
तच्छलाज्ञावशात्तात तस्य जातं फलं त्विदम्॥१६॥ <br>
पितृभ्यां क्रियतास्मैवच्छलं तात विचार्यताम् ॥ <br>
स्वस्वामिभ्यां विशेषेण ह्यन्यः किन्न करोति वै ॥ १७ ॥ <br>
असम्यक्च कृतं ताभ्यां त्वत्पितृभ्यां हि कर्म ह ॥ <br>
विचार्यतां त्वयाऽपीह मच्चित्ते न शुभं मतम् ॥१८॥ <br>
दद्याद्यदि गरं माता विक्रीणीयात्पिता यदि ॥ <br>
राजा हरति सर्वस्वं कस्मै किं च ब्रवीतु वै ॥१९॥ <br>
येनैवेदं कृतं स्याद्वै कर्मानर्थकरं परम् ॥ <br>
शांतिकामस्सुधीस्तात तन्मुखं न विलोकयेत् ॥2.4.20.२०॥ <br>
इति नीतिः श्रुतौ प्रोक्ता स्मृतौ शास्त्रेषु सर्वतः ॥ <br>
निवेदिता च सा तेऽद्य यथेच्छसि तथा कुरु ॥२१॥ <br>
ब्रह्मोवाच ॥ <br>
इत्युक्त्वा नारद त्वं तु महेश्वरमनोगतिः ॥ <br>
तस्मै तथा कुमाराय वाक्यं मौनमुपागतः॥२२॥ <br>
स्कन्दोऽपि पितरं नत्वा कोपाग्निज्वलितस्तदा ॥ <br>
जगाम पर्वतं क्रौंचं पितृभ्यां वारितोऽपि सन् ॥२३॥ <br>
वारणे च कृते त्वद्य गम्यते च कथं त्वया ॥ <br>
इत्येवं च निषिद्धोपि प्रोच्य नेति जगाम सः ॥ २४ ॥ <br>
न स्थातव्यं मया तातौ क्षणमप्यत्र किंचन ॥ <br>
यद्येवं कपटं प्रीतिमपहाय कृतं मयि ॥ २५ ॥ <br>
एवमुक्त्वा गतस्तत्र मुने सोऽद्यापि वर्तते ॥ <br>
दर्शनेनैव सर्वेषां लोकानां पापहारकः ॥ २६ ॥ <br>
तद्दिनं हि समारभ्य कार्तिकेयस्य तस्य वै ॥<br>
शिवपुत्रस्य देवर्षे कुमारत्वं प्रतिष्ठितम् ॥२७॥ <br>
तन्नाम शुभदं लोके प्रसिद्धं भुवनत्रये ॥<br>
सर्वपापहरं पुण्यं ब्रह्मचर्यप्रदं परम्॥२८॥ <br>
कार्तिक्यां च सदा देवा ऋषयश्च सतीर्थकाः॥<br>
दर्शनार्थं कुमारस्य गच्छंति च मुनीश्वराः ॥२९॥ <br>
कार्तिक्यां कृत्तिकासंगे कुर्याद्यः स्वामिदर्शनम्॥ <br>
तस्य पापं दहेत्सर्वं चित्तेप्सित फलं लभेत् ॥2.4.20.३०॥ <br>
उमापि दुःखमापन्ना स्कन्दस्य विरहे सति ॥ <br>
उवाच स्वामिनं दीना तत्र गच्छ मया प्रभो ॥३१॥ <br>
तत्सुखार्थं स्वयं शंभुर्गतस्स्वांशेन पर्वते ॥ <br>
मल्लिकार्जुननामासीज्ज्योतिर्लिङ्गं सुखावहम् ॥३२॥ <br>
अद्यापि दृश्यते तत्र शिवया सहितश्शिवः ॥ <br>
सर्वेषां निजभक्तानां कामपूरस्सतां गतिः ॥३३॥ <br>
तमागतं स विज्ञाय कुमारस्सशिवं शिवम् ॥ <br>
स विरज्य ततोऽन्यत्र गंतुमासीत्समुत्सुकः ॥३४॥ <br>
देवैश्च मुनिभिश्चैव प्रार्थितस्सोपि दूरतः ॥ <br>
योजनत्रयमुत्सृज्य स्थितः स्थाने च कार्तिकः ॥ ३५ ॥ <br>
पुत्रस्नेहातुरौ तौ वै शिवौ पर्वणि पर्वणि ॥ <br>
दर्शनार्थं कुमारस्य तस्य नारद गच्छतः ॥ ३६ ॥ <br>
अमावास्यादिने शंभुः स्वयं गच्छति तत्र ह ॥ <br>
पूर्णमासी दिने तत्र पार्वती गच्छति ध्रुवम् ॥३७॥ <br>
यद्यत्तस्य च वृत्तांतं भवत्पृष्टं मुनीश्वर ॥ <br>
कार्तिकस्य गणेशस्य परमं कथितं मया ॥३८॥ <br>
एतच्छ्रुत्वा नरो धीमान् सर्वपापैः प्रमुच्यते ॥ <br>
शोभनां लभते कामानीप्सितान्सकलान्सदा ॥ ३९ ॥ <br>
यः पठेत्पाठयेद्वापि शृणुयाच्छ्रावयेत्तथा ॥ <br>
सर्वान्कामानवाप्नोति नात्र कार्या विचारणा ॥2.4.20.४०॥ <br>
ब्राह्मणो ब्रह्मवर्चस्वी क्षत्रियो विजयी भवेत् ॥ <br>
वैश्यो धन समृद्धस्स्याच्छूद्रस्सत्समतामियात् ॥४१॥ <br>
रोगी रोगात्प्रमुच्येत भयान्मुच्येत भीतियुक् ॥ <br>
भूतप्रेतादिबाधाभ्यः पीडितो न भवेन्नरः ॥४२॥ <br>
एतदाख्यानमनघं यशस्यं सुखवर्द्धनम् ॥ <br>
आयुष्यं स्वर्ग्यमतुलं पुत्रपौत्रादिकारकम् ॥ ४३ ॥ <br>
अपवर्गप्रदं चापि शिवज्ञानप्रदं परम् ॥ <br>
शिवाशिवप्रीतिकरं शिवभक्तिविवर्द्धनम् ॥ ४४ ॥ <br>
श्रवणीयं सदा भक्तैर्निःकामैश्च मुमुक्षुभिः ॥<br>
शिवाद्वैतप्रदं चैतत्सदाशिवमयं शिवम् ॥४५॥ <br>
इति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे गणेशविवाहवर्णनं नाम विंशोऽध्यायः ॥ २० ॥ <br>
समाप्तोयं रुद्रसंहितान्तर्गतः कुमारखण्डश्चतुर्थः ॥ ४ ॥ <br>
ॐ नमः शिवाय ।<br>
<br>
