।। ब्रह्मोवाच ।। <br>
गणास्ते क्रोधसंपन्नास्तत्र गत्वा शिवाज्ञया ।। <br>
पप्रच्छुर्गिरिजापुत्रं तं तदा द्वारपालकम् ।। १ ।। <br>
।। शिवगणा ऊचुः ।। <br>
कोऽसि त्वं कुत आयातः किं वा त्वं च चिकीर्षसि ।। <br>
इतोऽद्य गच्छ दूरं वै यदि जीवितुमिच्छसि ।।२ ।। <br>
ब्रह्मोवाच ।। <br>
तदीयं तद्वचः श्रुत्वा गिरिजातनयस्स वै ।। <br>
निर्भयो दण्डपाणिश्च द्वारपानब्रवीदिदम् ।। ३ ।। <br>
गणेश उवाच ।। <br>
यूयं के कुत आयाता भवंतस्सुन्दरा इमे ।। <br>
यात दूरं किमर्थं वै स्थिता अत्र विरोधिनः ।।४।। <br>
ब्रह्मोवाच ।। <br>
एवं श्रुत्वा वचस्तस्य हास्यं कृत्वा परस्परम्।। <br>
ऊचुस्सर्वे शिवगणा महावीरा गतस्मयाः ।। ५ ।। <br>
परस्परमिति प्रोच्य सर्वे ते शिवपार्षदाः ।। <br>
द्वारपालं गणेशं तं प्रत्यूचुः कुद्धमानसाः ।।६।। <br>
शिवगणा ऊचुः ।। <br>
श्रूयतां द्वारपाला हि वयं शिवगणा वराः ।। <br>
त्वां निवारयितुं प्राप्ताश्शंकरस्याज्ञया विभोः ।। ७ ।। <br>
त्वामपीह गणं मत्वा न हन्यामीन्यथा हतः ।। <br>
तिष्ठ दूरे स्वतस्त्वं च किमर्थं मृत्युमीहसे ।। ८ ।। <br>
।। ब्रह्मोवाच ।। इत्युक्तोऽपि गणेशश्च गिरिजातनयोऽभयः ।। <br>
निर्भर्त्स्य शंकरगणान्न द्वारं मुक्तवांस्तदा ।।९।। <br>
ते सर्वेपि गणाश्शैवास्तत्रत्या वचनं तदा ।। <br>
श्रुत्वा तत्र शिवं गत्वा तद्वृत्तांतमथाब्रुवन्।।2.4.14.१०।। <br>
ततश्च तद्वचः श्रुत्वाद्भुतलीलो महेश्वरः ।। <br>
विनिर्भर्त्स्य गणानूचे निजाँल्लोकगतिर्मुने ।। ११ ।। <br>
महेश्वर उवाच ।। <br>
कश्चायं वर्तते किं च ब्रवीत्यरिवदुच्छ्रितः ।। <br>
किं करिष्यत्यसद्बुद्धिः स्वमृत्युं वांछति ध्रुवम् ।।१२।। <br>
दूरतः क्रियतां ह्येष द्रारपालो नवीनकः।।<br>
क्लीबा इव स्थितास्तस्य वृत्तं वदथ मे कथम् ।।१३।। <br>
स्वामिनोक्ता गणास्ते चाद्भुतलीलेन शंभुना ।। <br>
पुनरागत्य तत्रैव तमूचुर्द्वारपालकम् ।। १४ ।। <br>
।। शिवगणा ऊचुः ।। <br>
रे रे द्वारप कस्त्वं हि स्थितश्च स्थापितः कुतः ।। <br>
नैवास्मान्गाणयस्येवं कथं जीवितुमिच्छसि ।।१५।। <br>
द्वारपाला वयं सर्वे स्थितः किं परिभाषसे ।। <br>
सिंहासनगृहीतश्च शृगालः शिवमीहते ।।१६।। <br>
तावद्गर्जसि मूर्ख त्वं यावद्गण पराक्रमः ।। <br>
नानुभूतस्त्वयात्रैव ह्यनुभूतः पतिष्यसि ।।१७।। <br>
इत्युक्तस्तैस्सुसंकुद्धो हस्ताभ्यां यष्टिकां तदा ।। <br>
गृहीत्वा ताडयामास गणांस्तान्परिभाषिणः ।। १८ ।। <br>
उवाचाथ शिवापुत्रः परिभर्त्स्य गणेश्वरान् ।। <br>
शंकरस्य महावीरान्निर्भयस्तान्गणेश्वरः ।।१९।। <br>
शिवापुत्र उवाच ।। <br>
यात यात ततो दूरे नो चेद्वो दर्शयामि ह ।। <br>
स्वपराक्रममत्युग्रं यास्यथात्युपहास्यताम् ।। 2.4.14.२० ।। <br>
इत्याकर्ण्य वचस्तस्य गिरिजातनयस्य हि ।। <br>
परस्परमथोचुस्ते शंकरस्य गणास्तदा ।। २१ ।। <br>
शिवगणा ऊचुः ।। <br>
किं कर्तव्यं क्व गंतव्यं माक्रियते स न किं पुनः ।। <br>
मर्यादा रक्ष्यतेऽस्माभिरन्यथा किं ब्रवीति च ।। २२ ।। <br>
ब्रह्मोवाच ।। <br>
ततश्शंभुगणास्सर्वे शिवं दूरे व्यवस्थितम् ।। <br>
क्रोशमात्रं तु कैलासाद्गत्वा ते च तथाब्रुवन् ।। २३ ।। <br>
शिवो विहस्य तान्सर्वांस्त्रिशूलकर उग्रधीः ।। <br>
उवाच परमेशो हि स्वगणान् वीरसंमतान् ।। २४ ।। <br>
शिव उवाच ।। <br>
रेरे गणाः क्लीबमता न वीरा वीरमानिनः ।। <br>
मदग्रे नोदितुं योग्या भर्त्सितः किं पुनर्वदेत् ।। २५ ।। <br>
गम्यतां ताड्यतां चैष यः कश्चित्प्रभवेदिह ।। <br>
बहुनोक्तेन किं चात्र दूरीकर्तव्य एव सः ।।२६।। <br>
।। ब्रह्मोवाच ।। ।। <br>
इति सर्वे महेशेन जग्मुस्तत्र मुनीश्वर ।। <br>
भर्त्सितास्तेन देवेन प्रोचुश्च गणसत्तमाः ।। २७ ।। <br>
शिवगणा ऊचुः । <br>
रेरे त्वं शृणु वै बाल बलात्किं परिभाषसे ।। <br>
इतस्त्वं दूरतो याहि नो चेन्मृत्युर्भविष्यति ।। २८ ।। <br>
।। ब्रह्मोवाच ।। <br>
इति श्रुत्वा वचस्तेषां शिवाज्ञाकारिणां ध्रुवम् ।। <br>
शिवासुतस्तदाभूत्स किं करोमीति दुःखितः ।।२९।। <br>
एतस्मिन्नंतरे देवी तेषां तस्य च वै पुनः ।। <br>
श्रुत्वा तु कलहं द्वारि सखीं पश्येति साब्रवीत् ।। 2.4.14.३० ।। <br>
समागत्य सखी तत्र वृत्तांतं समबुध्यत ।। <br>
क्षणमात्रं तदा दृष्ट्वा गता हृष्टा शिवांतिकम् ।।३१।। <br>
तत्र गत्वा तु तत्सर्वं वृत्तं तद्यदभून्मुने ।। <br>
अशेषेण तया सख्या कथितं गिरिजाग्रतः ।। ३२ ।। <br>
सख्युवाच ।। <br>
अस्मदीयो गणो यो हि स्थितो द्वारि महेश्वरि ।। <br>
निर्भर्त्सयति तं वीराश्शंकरस्य गणा ध्रुवम् ।।३३।। <br>
शिवश्चैव गणास्सर्वे विना तेऽवसरं कथम् ।। <br>
प्रविशंति हठाद्गेहे नैतच्छुभतरं तव ।।३४।। <br>
सम्यक् कृतं ह्यनेनैव न हि कोपि प्रवेशितः ।। <br>
दुःखं चैवानुभूयात्र तिरस्कारादिकं तथा ।। ३५ ।। <br>
अतः परन्तु वाग्वादः क्रियते च परस्परम् ।। <br>
वाग्वादे च कृते नैव तर्ह्यायान्तु सुखेन वै ।। ३६ ।। <br>
कृतश्चैवात्र वाग्वादस्तं जित्वा विजयेन च ।। <br>
प्रविशंतु तथा सर्वे नान्यथा कर्हिचित्प्रिये ।। ३७ ।। <br>
अस्मिन्नेवास्मदीये वै सर्वे संभर्त्सिता वयम् ।। <br>
तस्माद्देवि त्वया भद्रे न त्याज्यो मान उत्तमः ।। ३८ ।। <br>
शिवो मर्कटवत्तेऽद्य वर्तते सर्वदा सति ।। <br>
किं करिष्यत्यहंकारमानुकूल्यं भविष्यति।।३९।।<br>
ब्रह्मोवाच।।<br>
अहो क्षणं स्थिता तत्र शिवेच्छावशतस्सती ।।2.4.14.४०।। <br>
मनस्युवाच सा भूत्वा मानिनी पार्वती तदा ।। ४१ ।। <br>
शिवोवाच।।<br>
अहो क्षणं स्थितो नैव हठात्कारः कथं कृतः ।।<br>
कथं चैवात्र कर्त्तव्यं विनयेनाथ वा पुनः ।। ४२ ।। <br>
भविष्यति भवत्येव कृतं नैवान्यथा पुनः ।। <br>
इत्युक्त्वा तु सखी तत्र प्रेषिता प्रियया तदा ।।४३।। <br>
समागत्याऽब्रवीत्सा च प्रियया कथितं हि यत्।।<br>
तमाचष्ट गणेशं तं गिरिजातनयं तदा ।। ४४ ।। <br>
सख्युवाच ।। <br>
सम्यक्कृतं त्वया भद्र बलात्ते प्रविशंतु न ।। <br>
भवदग्रे गणा ह्येते किं जयंतु भवादृशम् ।।४५।। <br>
कृतं चेद्वाकृतं चैव कर्त्तव्यं क्रियतां त्वया।। <br>
जितो यस्तु पुनर्वापि न वैरमथ वा ध्रुवम् ।।४६।। <br>
ब्रह्मोवाच ।।<br>
इति श्रुत्वा वचस्तस्या मातुश्चैव गणेश्वरः ।। <br>
आनन्दं परमं प्राप बलं भूरि महोन्नतिम् ।।४७।। <br>
बद्धकक्षस्तथोष्णीषं बद्ध्वा जंघोरु संस्पृशन् ।। <br>
उवाच तान्गणान् सर्वान्निर्भयं वचनं मुदा ।। ४८ ।। <br>
गणेश उवाच ।।<br>
अहं च गिरिजासूनुर्यूयं शिवगणास्तथा ।। <br>
उभये समतां प्राप्ताः कर्तव्यं क्रियतां पुनः ।।४९।। <br>
भवंतो द्वारपालाश्च द्वारपोहं कथं न हि ।। <br>
भवंतश्च स्थितास्तत्राऽहं स्थितोत्रेति निश्चितम् ।।2.4.14.५०।। <br>
भवद्भिश्च स्थितं ह्यत्र यदा भवति निश्चितम् ।। <br>
तदा भवद्भिः कर्त्तव्यं शिवाज्ञापरिपालनम् ।।५१।। <br>
इदानीं तु मया चात्र शिवाज्ञापरिपालनम् ।। <br>
सत्यं च क्रियते वीरा निर्णीतं मे यथोचितम् ।।५२।। <br>
तस्माच्छिवगणास्सर्वे वचनं शृणुतादरात् ।। <br>
हठाद्वा विनयाद्वा न गंतव्यं मन्दिरे पुनः ।। ५३ ।। <br>
।। ब्रह्मोवाच ।। <br>
इत्युक्तास्ते गणेनैव सर्वे ते लज्जिता गणाः।।<br>
ययुश्शिवांतिकं तं वै नमस्कृत्य पुरः स्थिताः ।।५४।। <br>
स्थित्वा न्यवेदयन्सर्वे वृत्तांतं च तदद्भुतम् ।।<br>
करौ बद्ध्वा नतस्कंधाश्शिवं स्तुत्वा पुरः स्थिताः ।।५५ ।। <br>
तत्सर्वं तु तदा श्रुत्वा वृत्तं तत्स्वगणोदितम्।।<br>
लौकिकीं वृत्तिमाश्रित्य शंकरो वाक्यमब्रवीत् ।।५६।। <br>
शंकर उवाच ।। श्रूयतां च गणास्सर्वे युद्धं योग्यं भवेन्नहि ।। <br>
यूयं चात्रास्मदीया वै स च गौरीगणस्तथा ।।५७।। <br>
विनयः क्रियते चेद्वै वश्यश्शंभुः स्त्रिया सदा ।। <br>
इति ख्यातिर्भवेल्लोके गर्हिता मे गणा धुवम् ।। ५८ ।। <br>
कृते चैवात्र कर्तव्यमिति नीतिर्गरीयसी ।। <br>
एकाकी स गणो बालः किं करिष्यति विक्रमम् ।। ५९ ।। <br>
भवंतश्च गणा लोके युद्धे चाति विशारदाः ।। <br>
मदीयाश्च कथं युद्धं हित्वा यास्यथ लाघवम् ।। 2.4.14.६० ।। <br>
स्त्रिया ग्रहः कथं कार्यो पत्युरग्रे विशेषतः ।। <br>
कृत्वा सा गिरिजा तस्य नूनं फलमवाप्स्यति ।। ६१ ।। <br>
तस्मात्सर्वे च मद्वीराः शृणुतादरतो वचः ।। <br>
कर्त्तव्यं सर्वथा युद्धं भावि यत्तद्भवत्विति ।। ६२ ।। <br>
ब्रह्मोवाच ।। <br>
इत्युक्त्वा शंकरो ब्रह्मन् नानालीलाविशारदः ।।<br>
विरराम मुनिश्रेष्ठ दर्शयँल्लौकिकीं गतिम् ।। ६३ ।। <br>
इति श्रीशिवमहापुराणे द्वितीयायां रुद्रसंहितायां चतुर्थे कुमारखंडे गणविवादवर्णनं नाम चतुर्दशोऽध्यायः ।। १४ ।। <br>
<br>
