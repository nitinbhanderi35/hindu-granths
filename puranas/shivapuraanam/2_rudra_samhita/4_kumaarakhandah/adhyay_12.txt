ब्रह्मोवाच ।। <br>
निहतं तारकं दृष्ट्वा देवा विष्णुपुरोगमाः ।। <br>
तुष्टुवुश्शांकरिं   भक्त्या सर्वेऽन्ये मुदिताननाः ।।१।। <br>
देवा ऊचुः ।। <br>
नमः कल्याणरूपाय नमस्ते विश्वमंगल।। <br>
विश्वबंधो नमस्तेऽस्तु नमस्ते विश्वभावन ।।२।। <br>
नमोस्तु ते दानववर्यहंत्रे बाणासुरप्राणहराय देव ।। <br>
प्रलंबनाशाय पवित्ररूपिणे नमोनमश्शंकरतात तुभ्यम् ।।३।। <br>
त्वमेव कर्त्ता जगतां च भर्त्ता त्वमेव हर्त्ता शुचिज प्रसीद ।। <br>
प्रपञ्चभूतस्तव लोकबिंबः प्रसीद शम्भ्वात्मज दीनबंधो।।४।।<br>
देवरक्षाकर स्वामिन्रक्ष नस्सर्वदा प्रभो।।<br>
देवप्राणावन कर प्रसीद करुणाकर ।।५।। <br>
हत्वा ते तारकं दैत्यं परिवारयुतं विभो ।। <br>
मोचितास्सकला देवा विपद्भ्यः परमेश्वर।।६।।<br>
ब्रह्मोवाच।। <br>
एवं स्तुतः कुमारोऽसौ देवैर्विष्णुमुखैः प्रभुः ।। <br>
वरान्ददावभिनवान्सर्वेभ्यः क्रमशो मुने ।।७।। <br>
शैलान्निरीक्ष्य स्तुवतस्ततस्स गिरिशात्मजः ।। <br>
सुप्रसन्नतरो भूत्वा प्रोवाच प्रददद्वरान् ।।८।। <br>
स्कन्द उवाच ।। <br>
यूयं सर्वे पर्वता हि पूजनीयास्तपस्विभिः ।। <br>
कर्मिभिर्ज्ञानिभिश्चैव सेव्यमाना भविष्यथ ।।९।। <br>
शंभोर्विशिष्टरूपाणि लिंगरूपाणि चैव हि ।। <br>
भविष्यथ न संदेहः पर्वता वचनान्मम ।। 2.4.12.१० ।। <br>
योऽयं मातामहो मेऽद्य हिमवान्पर्वतोत्तमः ।। <br>
तपस्विनां महाभागः फलदो हि भविष्यति ।।११।। <br>
देवा ऊचुः ।। <br>
एवं दत्त्वा वरान्हत्वा तारकं चासुराधिपम् ।। <br>
त्वया कृताश्च सुखिनो वयं सर्वे चराचराः ।।१२।। <br>
इदानीं खलु सुप्रीत्या कैलासं गिरिशालयम् ।। <br>
जननी जनकौ द्रष्टुं शिवाशंभू त्वमर्हसि ।। १३ ।। <br>
ब्रह्मोवाच।।<br>
इत्युक्त्वा निखिला देवा विष्ण्वाद्या प्राप्तशासनाः ।। <br>
कृत्वा महोत्सवं भूरि सकुमारा ययुर्गिरिम् ।।१४।। <br>
कुमारे गच्छति विभौ कैलासं शंकरालयम् ।। <br>
महामंगलमुत्तस्थौ जयशब्दो बभूव ह ।।१५।। <br>
आरुरोह कुमारोऽसौ विमानं परमर्द्धिमत् ।। <br>
सर्वतोलंकृतं रम्यं सर्वोपरि विराजितम् ।। १६ ।। <br>
अहं विष्णुश्च समुदौ तदा चामरधारिणौ।।<br>
गुह मूर्ध्नि महाप्रीत्या मुनेऽभूव ह्यतंद्रितौ ।। १७।। <br>
इन्द्राद्या अमरास्सर्वे कुर्वंतो गुहसेवनम् ।। <br>
यथोचितं चतुर्दिक्षु जग्मुश्च प्रमुदास्तदा ।।१८।। <br>
शंभोर्जयं प्रभाषंतः प्रापुस्ते शंभुपर्वतम् ।। <br>
सानंदा विविशुस्तत्रोच्चरितो मंगलध्वनिः ।। १९ ।। <br>
दृष्ट्वा शिवं शिवां चैव सर्वे विष्ण्वादयो द्रुतम् ।। <br>
प्रणम्य शंकरं भक्त्या करौ बद्ध्वा विनम्रकाः ।।2.4.12.२०।। <br>
कुमारोऽपि विनीतात्मा विमानादवतीर्य च ।। <br>
प्रणनाम मुदा शंभुं शिवां सिंहासनस्थिताम् ।।२१।। <br>
अथ दृष्ट्वा कुमारं तं तनयं प्राणवल्लभम् ।। <br>
तौ दंपती शिवौ देवौ मुमुदातेऽति नारद ।।२२।। <br>
महाप्रभुस्समुत्थाप्य तमुत्संगे न्यवेशयत् ।। <br>
मूर्ध्नि जघ्रौ मुदा स्नेहात्तं पस्पर्श करेण ह ।। २३।। <br>
महानंदभरः शंभुश्चकार मुखचुंबनम् ।। <br>
कुमारस्य महास्नेहात् तारकारेर्महाप्रभोः ।। २४ ।। <br>
शिवापि तं समुत्थाप्य स्वोत्संगे संन्यवेशयत् ।। <br>
कृत्वा मूर्ध्नि महास्नेहात् तन्मुखाब्जं चुचुम्ब हि ।।२५।।<br>
तयोस्तदा महामोदो ववृधेऽतीव नारद।।<br>
दंपत्योः शिवयोस्तात भवाचारं प्रकुर्वतोः।।२६।। <br>
तदोत्सवो महानासीन्नानाविधिः शिवालये ।। <br>
जयशब्दो नमश्शब्दो बभूवातीव सर्वतः ।। २७ ।। <br>
ततस्सुरगणास्सर्वे विष्ण्वाद्या मुनयस्तथा ।। <br>
सुप्रणम्य मुदा शंभुं तुष्टुवुस्सशिवं मुने ।। २८ ।। <br>
देवा ऊचुः ।। <br>
देवदेव महादेव भक्तानामभयप्रद ।। <br>
नमो नमस्ते बहुशः कृपाकर महेश्वर ।। २९ ।। <br>
अद्भुता ते महादेव महालीला सुखप्रदा ।। <br>
सर्वेषां शंकर सतां दीनबंधो महाप्रभो ।। 2.4.12.३० ।। <br>
एवं मूढधियश्चाज्ञाः पूजायां ते सनातनम् ।। <br>
आवाहनं न जानीमो गतिं नैव प्रभोद्भुताम् ।। ३१ ।। <br>
गंगासलिलधाराय ह्याधाराय गुणात्मने ।। <br>
नमस्ते त्रिदशेशाय शंकराय नमोनमः ।३२।। <br>
वृषांकाय महेशाय गणानां पतये नमः ।। <br>
सर्वेश्वराय देवाय त्रिलोकपतये नमः ।।३३।। <br>
संहर्त्रे जगतां नाथ सर्वेषां ते नमो नमः ।। <br>
भर्त्रे कर्त्रे च देवेश त्रिगुणेशाय शाश्वते ।।३४।। <br>
विसंगाय परेशाय शिवाय परमात्मने ।। <br>
निष्प्रपंचाय शुद्धाय परमायाव्ययाय च ।।३५।।<br>
दण्डहस्ताय कालाय पाशहस्ताय ते नमः ।। <br>
वेदमंत्रप्रधानाय शतजिह्वाय ते नमः ।।३६।। <br>
भूतं भव्यं भविष्यच्च स्थावरं जंगमं च यत् ।। <br>
तव देहात्समुत्पन्नं सर्वथा परमेश्वर ।।३७।। <br>
पाहि नस्सर्वदा स्वामिन्प्रसीद भगवन्प्रभो ।। <br>
वयं ते शरणापन्नाः सर्वथा परमेश्वर ।।३८।। <br>
शितिकण्ठाय रुद्राय स्वाहाकाराय ते नमः ।। <br>
अरूपाय सरूपाय विश्वरूपाय ते नमः ।। ३९ ।। <br>
शिवाय नीलकंठाय चिताभस्मांगधारिणे ।। <br>
नित्यं नीलशिखंडाय श्रीकण्ठाय नमोनमः ।। 2.4.12.४० ।। <br>
सर्वप्रणतदेहाय संयमप्रणताय च ।। <br>
महादेवाय शर्वाय सर्वार्चितपदाय च ।। ४१ ।।<br>
त्वं ब्रह्मा सर्वदेवानां रुद्राणां नीललोहितः ।। <br>
आत्मा च सर्वभूतानां सांख्यैः पुरुष उच्यसे ।।४२।। <br>
पर्वतानां सुमेरुस्त्वं नक्षत्राणां च चन्द्रमा ।। <br>
ऋषीणां च वशिष्ठस्त्वं देवानां वासवस्तथा ।। ४३ ।। <br>
अकारस्सर्ववेदानां त्राता भव महेश्वर ।। <br>
त्वं च लोकहितार्थाय भूतानि परिषिंचसि ।।४४।। <br>
महेश्वर महाभाग शुभाशुभनिरीक्षक ।। <br>
आप्यायास्मान्हि देवेश कर्तॄन्वै वचनं तव ।।४५।। <br>
रूपकोटिसहस्रेषु रूपकोटिशतेषु ते ।। <br>
अंतं गंतुं न शक्ताः स्म देवदेव नमोस्तु ते ।। ४६ ।। <br>
।। ब्रह्मोवाच ।। <br>
इति स्तुत्वाखिला देवा विष्ण्वाद्या प्रमुखस्थिताः ।। <br>
मुहुर्मुहुस्सुप्रणम्य स्कंदं कृत्वा पुरस्सरम् ।।४७।। <br>
देवस्तुतिं समाकर्ण्य शिवस्सर्वेश्वरस्स्वराट् ।। <br>
सुप्रसन्नो बभूवाथ विजहास दयापरः ।। ४८ ।। <br>
उवाच सुप्रसन्नात्मा विष्ण्वादीन्सुरसत्तमान् ।। <br>
शंकरः परमेशानो दीनबंधुस्सतां गतिः ।।४९।। <br>
शिव उवाच ।। <br>
हे हरे हे विधे देवा वाक्यं मे शृणुतादरात् ।। <br>
सर्वथाहं सतां त्राता देवानां वः कृपानिधिः ।।2.4.12.५० ।। <br>
दुष्टहंता त्रिलोकेशश्शंकरो भक्तवत्सलः ।। <br>
कर्ता भर्ता च हर्ता च सर्वेषां निर्विकारवान् ।।५१ ।। <br>
यदा यदा भवेद्दुःखं युष्माकं देवसत्तमाः ।। <br>
तदा तदा मां यूयं वै भजंतु सुखहेतवे ।। ५२ ।। <br>
ब्रह्मोवाच ।। <br>
इत्याज्ञप्तस्तदा देवा विष्ण्वाद्यास्समुनीश्वराः ।। <br>
शिवं प्रणम्य सशिवं कुमारं च मुदान्विताः ।।५३।। <br>
कथयंतो यशो रम्यं शिवयोश्शांकरेश्च तत् ।। <br>
आनन्दं परमं प्राप्य स्वधामानि ययु र्मुने ।।५४।। <br>
शिवोपि शिवया सार्द्धं सगणः परमेश्वरः ।। <br>
कुमारेणयुतः प्रीत्योवास तस्मिन्गिरौ मुदा ।।५५।। <br>
इत्येवं कथितं सर्वं कौमारं चरितं मुने ।। <br>
शैवं च सुखदं दिव्यं किमन्यच्छ्रोतुमिच्छसि ।।५६।। <br>
इति श्रीशिवमहापुराणे द्वितीयायां रुद्रसंहितायां चतुर्थे कुमारखंडे स्वामिकार्तिकचरितगर्भितशिवाशिवचरितवर्णनं नाम द्वादशोऽध्यायः ।। १२ ।। <br>
<br>
