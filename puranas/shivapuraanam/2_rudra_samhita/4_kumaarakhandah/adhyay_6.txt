।। ब्रह्मोवाच ।। <br>
अथ तत्र स गांगेयो दर्शयामास सूतिकाम् ।। <br>
तामेव शृणु सुप्रीत्या नारद त्वं स्वभक्तिदाम् ।।१।। <br>
द्विज एको नारदाख्य आजगाम तदैव हि ।। <br>
तत्राध्वरकरः श्रीमाञ्शरणार्थं गुहस्य वै ।। २ ।। <br>
स विप्रः प्राप्य निकटं कार्त्तिकस्य प्रसन्नधीः ।। <br>
स्वाभिप्रायं समाचख्यौ सुप्रणम्य शुभैः स्तवैः ।। ३ ।। <br>
।। विप्र उवाच ।। <br>
शृणु स्वामिन्वचो मेद्य कष्टं मे विनिवारय ।। <br>
सर्वब्रह्मांडनाथस्त्वमतस्ते शरणं गतः।।४।।<br>
अजमेधाध्वरं कर्तुमारंभं कृतवानहम् ।। <br>
सोऽजो गतो गृहान्मे हि त्रोटयित्वा स्वबंधनम् ।। ५ ।। <br>
न जाने स गतः कुत्राऽन्वेषणं तत्कृतं बहु ।। <br>
न प्राप्तोऽतस्स बलवान् भंगो भवति मे क्रतोः ।। ६ ।। <br>
त्वयि नाथे सति विभो यज्ञभंगः कथं भवेत् ।। <br>
विचार्य्यैवाऽखिलेशान काम पूर्णं कुरुष्व मे ।। ७ ।। <br>
त्वां विहाय शरण्यं कं यायां शिवसुत प्रभो ।। <br>
सर्वब्रह्मांडनाथं हि सर्वामरसुसेवितम् ।।८।। <br>
दीनबंधुर्दयासिन्धुस्सुसेव्या भक्तवत्सलः।। <br>
हरिब्रह्मादिदेवैश्च सुस्तुतः परमेश्वरः ।।९।। <br>
पार्वतीनन्दनस्स्कन्दः परमेकः परंतपः ।। <br>
परमात्माऽत्मदस्स्वामी सतां च शरणार्थिनाम् ।। 2.4.6.१० ।। <br>
दीनानाथ महेश शंकरसुत त्रैलोक्यनाथ प्रभो मायाधीश समागतोऽस्मि शरणं मां पाहि विप्रप्रिय ।। <br>
त्वं सर्वप्रभुप्रियः खिलविदब्रह्मादिदेवैस्तुतस्त्वं मायाकृतिरात्मभक्तसुखदो रक्षापरो मायिकः ।। ११ ।। <br>
भक्तप्राणगुणाकरस्त्रिगुणतो भिन्नोसि शंभुप्रियः शंभुः शंभुसुतः प्रसन्नसुखदस्सच्चित्स्वरूपो महान्।। <br>
सर्वज्ञस्त्रिपुरघ्नशंकरसुतः सत्प्रेमवश्यस्सदा षड्वक्त्रः प्रियसाधुरानतप्रियस्सर्वेश्वर श्शंकरः ।। <br>
साधुद्रोहकरघ्न शंकरगुरो ब्रह्मांडनाथो प्रभुः सर्वेषाममरादिसेवितपदो मां पाहि सेवाप्रिय ।। १२ ।। <br>
वैरिभयंकर शंकर जनशरणस्य वन्दे तव पदपद्मं सुखकरणस्य ।। <br>
विज्ञप्तिं मम कर्णे स्कन्द निधेहि निजभक्तिं जनचेतसि सदा विधेहि ।। १३ ।। <br>
करोति किं तस्य बली विपक्षो दक्षोऽपि पक्षोभयापार्श्वगुप्तः ।। <br>
किन्तक्षकोप्यामिषभक्षको वा त्वं रक्षको यस्य सदक्षमानः ।।१४।। <br>
विबुधगुरुरपि त्वां स्तोतुमीशो न हि स्यात्कथय कथमहं स्यां मंदबुद्धिर्वरार्च्यः ।। <br>
शुचिरशुचिरनार्यो यादृशस्तादृशो वा पदकमल परागं स्कन्द ते प्रार्थयामि ।। १५ ।। <br>
हे सर्वेश्वर भक्तवत्सल कृपासिन्धो त्वदीयोऽस्म्यहं भृत्यस्स्वस्य न सेवकस्य गणपस्याऽऽ गश्शतं सत्प्रभो ।। <br>
भक्तिं क्वापि कृतां मनागपि विभो जानासि भृत्यार्तिहा।। <br>
त्वत्तो नास्त्यपरोऽविता न भगवन् मत्तो नरः पामरः ।। १६ ।। <br>
कल्याणकर्त्ता कलिकल्मषघ्नः कुबेरबन्धुः करुणार्द्रचित्तः ।। <br>
त्रिषट्कनेत्रो रसवक्त्रशोभी यज्ञं प्रपूर्णं कुरु मे गुह त्वम् ।। १७ ।। <br>
रक्षकस्त्वं त्रिलोकस्य शरणागतवत्सलः ।। <br>
यज्ञकर्त्ता यज्ञभर्त्ता हरसे विघ्नकारिणाम् ।। १८ ।। <br>
विघ्नवारण साधूनां सर्ग कारण सर्वतः ।। <br>
पूर्णं कुरु ममेशान सुतयज्ञ नमोस्तु ते ।।१९।। <br>
सर्वत्राता स्कन्द हि त्वं सर्वज्ञाता त्वमेव हि ।। <br>
सर्वेश्वरस्त्वमीशानो निवेशसकलाऽवनः ।।2.4.6.२०।। <br>
संगीतज्ञस्त्वमेवासि वेदविज्ञः परः प्रभुः ।। <br>
सर्वस्थाता विधाता त्वं देवदेवस्सतां गतिः ।।२१।। <br>
भवानीनन्दनश्शंभुतनयो वयुनः स्वराट् ।। <br>
ध्याता ध्येयः पितॄणां हि पिता योनिः सदात्मनाम्।। २२ ।। <br>
।। ब्रह्मोवाच ।। <br>
इत्याकर्ण्य वचस्तस्य देवसम्राट् शिवात्मजः ।। <br>
स्वगणं वीरबाह्वाख्यं प्रेषयामास तत्कृते ।। २३ ।। <br>
तदाज्ञया वीरबाहुस्तदन्वेषणहेतवे।।<br>
प्रणम्य स्वामिनं भक्त्या महावीरो द्रुतं ययौ ।। २४ ।। <br>
अन्वेषणं चकारासौ सर्वब्रह्माण्डगोलके ।। <br>
न प्राप तमजं कुत्र शुश्राव तदुपद्रवम् ।।२५।। <br>
जगामाऽथ स वैकुंठं तत्राऽजं प्रददर्श तम् ।। <br>
उपद्रवं प्रकुर्वन्तं गलयूपं महाबलम् ।। २६ ।। <br>
धृत्वा तं शृंगयो वीरो धर्षयित्वा तिवेगतः ।। <br>
आनिनाय स्वामिपुरो विकुर्वंतं रवं बहु ।। २७ ।। <br>
दृष्ट्वा तं कार्तिकस्सोऽरमारुरोह स तं प्रभुः ।। <br>
धृतब्रह्माण्डगरिमा महासूतिकरो गुहः ।। २८ ।। <br>
मुहूर्तमात्रतस्सोऽजो ब्रह्मांडं सकलं मुने ।। <br>
बभ्राम श्रम एवाशु पुनस्तत्स्थानमागतः ।। २९ ।। <br>
तत उत्तीर्य स स्वामी समुवास स्वमासनम्।।<br>
सोऽजः स्थितस्तु तत्रैव स नारद उवाच तम् ।।2.4.6.३०।। <br>
।। नारद उवाच ।। <br>
नमस्ते देव देवेश देहि मेऽजं कृपानिधे।।<br>
कुर्यामध्वरमानन्दात्सखायं कुरु मामहो ।।३१।। <br>
।। कार्त्तिक उवाच ।। <br>
वधयोग्यो न विप्राऽजः स्वगृहं गच्छ नारद ।। <br>
पूर्णोऽस्तु तेऽध्वरस्सर्वः प्रसादादेव मे कृतः।।३२।।<br>
ब्रह्मोवाच ।। <br>
इत्याकर्ण्य द्विजस्स्वामी वचनं प्रीतमानसः।।<br>
जगाम स्वालयं दत्त्वा तस्मा आशिषमुत्तमाम् ।।३३।। <br>
इति श्रीशिवमहापुराणे द्वितीयायां रुद्रसंहितायां चतुर्थे कुमारखंडे कुमाराऽद्भुतचरि तवर्णनं नाम षष्ठोऽध्यायः ।।६।। <br>
<br>
