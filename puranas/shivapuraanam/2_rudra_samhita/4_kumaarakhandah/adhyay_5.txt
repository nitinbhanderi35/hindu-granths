ब्रह्मोवाच ॥ <br>
एतस्मिन्नंतरे तत्र ददर्श रथमुत्तमम् ॥ <br>
अद्भुतं शोभितं शश्वद्विश्वकर्मविनिर्मितम् ॥१॥ <br>
शतचक्रं सुविस्तीर्णं मनोयायि मनोहरम् ॥ <br>
प्रस्थापितं च पार्वत्या वेष्टितं पार्षदैर्वरैः ॥२॥ <br>
समारोहत्ततोऽनंतो हृदयेन विदूयता ॥ <br>
कार्त्तिकः परम ज्ञानी परमेशानवीर्यजः ॥३॥ <br>
तदैव कृत्तिकाः प्राप्य मुक्तकेश्यश्शुचाऽऽतुराः ॥ <br>
उन्मत्ता इव तत्रैव वक्तुमारेभिरे वचः ॥४॥ <br>
कृत्तिका ऊचुः ॥ <br>
विहायाऽस्मान् कृपासिन्धो गच्छसि त्वं हि निर्दयः ॥ <br>
नायं धर्मो मातृवर्गान् पालितो यत् सुतस्त्यजेत् ॥ ५ ॥ <br>
स्नेहेन वर्द्धितोऽस्माभिः पुत्रोऽस्माकं च धर्मतः ॥ <br>
किं कुर्मः क्व च यास्यामो वयं किं करवाम ह ॥६॥ <br>
इत्युक्त्वा कृत्तिकास्सर्वाः कृत्वा वक्षसि कार्त्तिकम्॥ <br>
द्रुतं मूर्च्छामवापुस्तास्सुतविच्छेदकारणात्॥७॥ <br>
ताः कुमारो बोधयित्वा अध्यात्मवचनेन वै ॥ <br>
ताभिश्च पार्षदैस्सार्द्धमारुरोह रथं मुने ॥८॥ <br>
दृष्ट्वा श्रुत्वा मंगलानि बहूनि सुखदानि वै ॥ <br>
कुमारः पार्षदैस्सार्द्धं जगाम पितृमन्दिरम् ॥९॥ <br>
दक्षेण नंदियुक्तश्च मनोयायिरथेन च ॥ <br>
कुमारः प्राप कैलासं न्यग्रोधाऽक्षयमूलके॥2.4.5.१०॥<br>
तत्र तस्थौ कृत्तिकाभिः पार्षदप्रवरैः सह॥<br>
कुमारश्शांकरिः प्रीतो नानालीलाविशारदः ॥११॥ <br>
तदा सर्वे सुरगणा ऋषयः सिद्धचारणाः ॥ <br>
विष्णुना ब्रह्मणा सार्द्धं समाचख्युस्तदागमम्॥१२॥<br>
तदा दृष्ट्वा च गांगेयं ययौ प्रमुदितश्शिवः । <br>
अन्यैस्समेतो हरिणा ब्रह्मणा च सुरर्षिभिः ॥१३॥ <br>
शंखाश्च बहवो नेदुर्भेरी तूर्याण्यनेकशः ॥ <br>
उत्सवस्तु महानासीद्देवानां तुष्टचेतसाम् ॥१४॥ <br>
तदानीमेव तं सर्वे वीरभद्रादयो गणाः ॥ <br>
कुर्वन्तः स्वन्वयुः केलिं नानातालधरस्वराः ॥ १५ ॥ <br>
स्तावकाः स्तूयमानाश्च चक्रुस्ते गुणकीर्त्तनम् ॥ <br>
जयशब्दं नमश्शब्दं कुर्वाणाः प्रीतमानसाः॥ १६ ॥ <br>
द्रष्टुं ययुस्तं शरजं शिवात्मजमनुत्तमम् ॥१७॥<br>
पार्वती मंगलं चक्रे राजमार्गं मनोहरम् ॥ <br>
पद्मरागादिमणिभिस्संस्कृतं परितः पुरम् ॥१८॥ <br>
पतिपुत्रवतीभिश्च साध्वीभिः स्त्रीभिरन्विता ॥ <br>
लक्ष्म्यादित्रिंशद्देवीश्च पुरः कृत्वा समाययौ॥१९॥ <br>
रम्भाद्यप्सरसो दिव्यास्स स्मिता वेषसंयुताः ॥ <br>
संगीतनर्तनपरा बभूवुश्च शिवाज्ञया ॥2.4.5.२०॥ <br>
ये तं समीक्षयामासुर्गागेयं शंकरोपमम् ॥ <br>
ददृशुस्ते महत्तेजो व्याप्तमासीज्जगत्त्रये ॥२१॥ <br>
तत्तेजसा वृतं बालं तप्तचामीकरप्रभम् ॥ <br>
ववंदिरे द्रुतं सर्वे कुमारं सूर्यवर्चसम् ॥ २२ ॥ <br>
जहुर्षुर्विनतस्कंधा नमश्शब्दरतास्तदा ॥ <br>
परिवार्योपतस्थुस्ते वामदक्षिणमागताः ॥२३॥ <br>
अहं विष्णुश्च शक्रश्च तथा देवादयोऽखिलाः ॥ <br>
दण्डवत्पतिता भूमौ परिवार्य्य कुमारकम् ॥२४॥ <br>
एतस्मिन्नन्तरे शंभुर्गिरिजा च मुदान्विता ॥ <br>
महोत्सवं समागम्य ददर्श तनयं मुदा ॥२५॥ <br>
पुत्रं निरीक्ष्य च तदा जगदेकबंधुः प्रीत्यान्वितः परमया परया भवान्या ॥ <br>
स्नेहान्वितो भुजगभोगयुतो हि साक्षात्सर्वेश्वरः परिवृतः प्रमथैः परेशः २६॥<br>
अथ शक्तिधरः स्कन्दौ दृष्ट्वा तौ पार्वतीशिवौ ॥ <br>
अवरुह्य रथात्तूर्णं शिरसा प्रणनाम ह ॥२७॥ <br>
उपगुह्य शिवः प्रीत्या कुमारं मूर्ध्नि शंकरः ॥ <br>
जघ्रौ प्रेम्णा परमेशानः प्रसन्नः स्नेहकर्तृकः ॥२८॥ <br>
उपगुह्य गुहं तत्र पार्वती जातसंभ्रमा ॥ <br>
प्रस्नुतं पाययामास स्तनं स्नेहपरिप्लुता ॥२९॥ <br>
तदा नीराजितो देवैस्सकलत्रैर्मुदान्वितैः ॥ <br>
जयशब्देन महता व्याप्तमासीन्नभस्तलम् ॥ 2.4.5.३० ॥ <br>
ऋषयो ब्रह्मघोषेण गीतेनैव च गायकाः ॥ <br>
वाद्यैश्च बहवस्तत्रोपतस्थुश्च कुमारकम् ॥३१॥ <br>
स्वमंकमारोप्य तदा महेशः कुमारकं तं प्रभया समुज्ज्वलम् ॥ <br>
बभौ भवानीपतिरेव साक्षाच्छ्रियाऽन्वितः पुत्रवतां वरिष्ठः ॥३२॥ <br>
कुमारः स्वगणैः सार्द्धमाजगाम शिवालयम् ॥<br>
शिवाज्ञया महोत्साहैस्सह देवैर्महासुखी ॥ ३३ ॥ <br>
दंपती तौ तदा तत्रैकपद्येन विरेजतुः ॥ <br>
विवंद्यमानावृषिभिरावृतौ सुरसत्तमैः ॥ ३४ ॥ <br>
कुमारः क्रीडयामास शिवोत्संगे मुदान्वितः ॥ <br>
वासुकिं शिवकंठस्थं पाणिभ्यां समपीडयत् ॥ ३५ ॥ <br>
प्रहस्य भगवाञ् शंभुश्शशंस गिरिजां तदा ॥ <br>
निरीक्ष्य कृपया दृष्ट्या कृपालुर्लीलयाकृतिम् ॥३६॥ <br>
मदस्मितेन च तदा भगवान्महेशः प्राप्तो मुदं च परमां गिरिजासमेतः ॥ <br>
प्रेम्णा स गद्गदगिरो जगदेकबंधुर्नोवाच किंचन विभुर्भुवनैकभर्त्ता॥ ३७ ॥ <br>
अथ शंभुर्जगन्नाथो हृष्टो लौकिकवृत्तवान् ॥ <br>
रत्नसिंहासने रम्ये वासयामास कार्त्तिकम्॥३८॥<br>
वेदमंत्राभिपूतैश्च सर्वतीर्थोदपूर्णकैः ॥ <br>
सद्रत्नकुंभशतकैः स्नापया मास तं मुदा ॥ ३९ ॥ <br>
सद्रत्नसाररचितकिरीटमुकुटांगदम्॥ <br>
वैजयन्ती स्वमालां च तस्मै चक्रं ददौ हरिः ॥2.4.5.४०॥ <br>
शूलं पिनाकं परशुं शक्ति पाशुपतं शरम् ॥ <br>
संहारास्त्रं च परमां विद्यां तस्मै ददौ शिवः ॥४१॥ <br>
अदामहं यज्ञसूत्रं वेदांश्च वेदमातरम् ॥ <br>
कमण्डलुं च ब्रह्मास्त्रं विद्यां चैवाऽरिमर्दिनीम् ॥ ४२ ॥ <br>
गजेन्द्रं चैव वज्रं च ददौ तस्मै सुरेश्वरः ॥ <br>
श्वेतच्छत्रं रत्नमालां ददौ वस्तुं जलेश्वरः ॥४३॥ <br>
मनोयायिरथं सूर्यस्सन्नाहं च महाचयम् ॥ <br>
यमदंडं यमश्चैव सुधाकुंभं सुधानिधिः ॥४४॥ <br>
हुताशनो ददौ प्रीत्या महाशक्तिं स्वसूनवे ॥<br>
ददौ स्वशस्त्रं निर्ऋतिर्वायव्यास्त्रं समीरणः ॥४५॥ <br>
गदां ददौ कुबेरश्च शूलमीशो ददौ मुदा ॥ <br>
नानाशस्त्राण्युपायांश्च सर्वे देवा ददुर्मुदा ॥४६॥ <br>
कामास्त्रं कामदेवोऽथ ददौ तस्मै मुदान्वितः ॥ <br>
गदां ददौ स्वविद्याश्च तस्मै च परया मुदा ॥४७॥ <br>
क्षीरोदोऽमूल्यरत्नानि विशिष्टं रत्ननूपुरम्॥ <br>
हिमालयो हि दिव्यानि भूषणान्यंशुकानि च ॥ ४८ ॥ <br>
चित्रबर्हणनामानं स्वपुत्रं गरुडो ददौ ॥ <br>
अरुणस्ताम्रचूडाख्यं बलिनं चरणायुधम्॥४९॥<br>
पार्वती सस्मिता हृष्टा परमैश्वर्यमुत्तमम् ॥ <br>
ददौ तस्मै महाप्रीत्या चिरंजीवित्वमेव च ॥2.4.5.५०॥ <br>
लक्ष्मीश्च संपदं दिव्यां महाहारं मनोहरम् ॥ <br>
सावित्री सिद्धविद्यां च समस्तां प्रददौ मुदा ॥५१॥ <br>
अन्याश्चापि मुने देव्यो यायास्तत्र समागताः ॥ <br>
स्वात्मवत्सु ददुस्तस्मै तथैव शिशुपालिकाः ॥ ५२ ॥ <br>
महामहोत्सवस्तत्र बभूव मुनिसत्तम ॥ <br>
सर्वे प्रसन्नतां याता विशेषाच्च शिवाशिवौ॥ ५३ ॥ <br>
एतस्मिन्नंतरे काले प्रोवाच प्रहसन् मुदा॥ <br>
मुने ब्रह्मादिकान् देवान् रुद्रो भर्गः प्रतापवान्॥ ५४ ॥ <br>
शिव उवाच ॥ <br>
हे हरे हे विधे देवास्सर्वे शृणुत मद्वचः ॥ ॥ <br>
सर्वथाहं प्रसन्नोस्मि वरान्वृणुत ऐच्छिकान् ॥ ५५ ॥ <br>
॥ ब्रह्मोवाच ॥ <br>
तच्छ्रुत्वा वचनं शंभोर्मुनेविष्ण्वादयस्सुराः ॥ <br>
सर्वे प्रोचुः प्रसन्नास्या देवं पशुपतिं प्रभुम् ॥ ५६ ॥ <br>
कुमारेण हतो ह्येष तारको भविता प्रभो ॥ <br>
तदर्थमेव संजातमिदं चरितमुत्तमम् ॥ ५७ ॥ <br>
तस्मादद्यैव यास्यामस्तारकं हन्तुमुद्यता ॥ <br>
आज्ञां देहि कुमाराय स तं हंतुं सुखाय नः ॥ ५८ ॥ <br>
॥ ब्रह्मोवाच ॥ <br>
तथेति मत्वा स विभुर्दत्तवांस्तनयं तदा ॥ <br>
देवेभ्यस्तारकं हंतुं कृपया परिभावितः ॥ ५९ ॥ <br>
शिवाज्ञया सुरास्सर्वे ब्रह्मविष्णुमुखास्तदा ॥ <br>
पुरस्कृत्य गुहं सद्यो निर्जग्मुर्मिलिता गिरेः ॥2.4.5.६०॥ <br>
बहिर्निस्सृत्य कैलासात्त्वष्टा शासनतो हरेः ॥ <br>
विरेचे नगरं रम्यमद्भुतं निकटे गिरेः ॥ ६१ ॥ <br>
तत्र रम्यं गृहं दिव्यमद्भुतं परमो ज्ज्वलम् ॥ <br>
गुहार्थं निर्ममे त्वष्टा तत्र सिंहासनं वरम् ॥६२॥ <br>
तदा हरिस्सुधीर्भक्त्या कारयामास मंगलम् ॥ <br>
कार्त्तिकस्याभिषेकं हि सर्वतीर्थजलैस्सुरैः ॥ ६३ ॥ <br>
सर्वथा समलंकृत्य वासयामास संग्रहम् ॥ <br>
कार्त्तिकस्य विधिं प्रीत्या कारयामास चोत्सवम् ॥ ६४ ॥ ॥ <br>
ब्राह्मांडाधिपतित्वं हि ददौ तस्मै मुदा हरिः ॥ <br>
चकार तिलकं तस्य समानर्च सुरैस्सह ॥ ६५ ॥ <br>
प्रणम्य कार्त्तिकं प्रीत्या सर्वदेवर्षिभिस्सह ॥ <br>
तुष्टाव विविधस्स्तोत्रैः शिवरूपं सनातनम्॥६६॥<br>
वरसिंहासनस्थो हि शुशुभेऽतीव कार्तिकः ॥ <br>
स्वामिभावं समापन्नो ब्रह्मांडस्यासि पालकः ॥ ६७ ॥ <br>
इति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे कुमाराभिषेकवर्णनं नाम पंचमोऽध्यायः ॥५॥ <br>
<br>
