॥ ब्रह्मोवाच ॥ <br>
इत्युक्ता विभुना तेन निश्चयं परमं गताः ॥ <br>
सन्नद्धास्तु तदा तत्र जग्मुश्च शिवमन्दिरम् ॥ १ ॥ <br>
गणेशोऽपि तथा दृष्ट्वा ह्यायातान्गणसत्तमान् ॥ <br>
युद्धाऽऽटोपं विधायैव स्थितांश्चैवाब्रवीदिदम् ॥२ ॥ <br>
गणेश उवाच ॥ <br>
आयांतु गणपास्सर्वे शिवाज्ञाप रिपालकाः ॥ <br>
अहमेकश्च बालश्च शिवाज्ञापरिपालकः॥३॥<br>
तथापि पश्यतां देवी पार्वती सूनुजं बलम् ॥ <br>
शिवश्च स्वगणानां तु बलं पश्यतु वै पुनः ॥ ४ ॥ <br>
बलवद्बालयुद्धं च भवानीशिव पक्षयोः ॥ <br>
भवद्भिश्च कृतं युद्धं पूर्वं युद्धविशारदैः ॥५॥ <br>
मया पूर्वं कृतं नैव बालोस्मि क्रियतेऽधुना ॥ <br>
तथापि भवतां लज्जा गिरिजाशिवयोरिह ॥६॥ <br>
ममैवं तु भवेन्नैव वैपरीत्यं भविष्यति ॥ <br>
ममैव भवतां लज्जा गिरिजाशिवयोरिह ॥ ७ ॥ <br>
एवं ज्ञात्वा च कर्त्तव्यः समरश्च गणेश्वराः ॥ <br>
भवद्भिस्स्वामिनं दृष्ट्वा मया च मातरं तदा ॥ ८ ॥ <br>
क्रियते कीदृशं युद्धं भवितव्यं भवत्विति ॥ <br>
तस्य वै वारणे कोऽपि न समर्थस्त्रिलोकके ॥९॥ <br>
ब्रह्मोवाच ॥ <br>
इत्येवं भर्त्सितास्ते तु दंडभूषितबाहवः ॥ <br>
विविधान्यायुधान्येवं धृत्वा ते च समाययुः ॥2.4.15.१०॥ <br>
घर्षयन्तस्तथा दंतान् हुंकृत्य च पुनःपुनः॥ <br>
पश्य पश्य ब्रुवंतश्च गणास्ते समुपागताः ॥११॥ <br>
नंदी प्रथममागत्य धृत्वा पादं व्यकर्षयत् ॥ <br>
धावन्भृंगी द्वितीयं च पादं धृत्वा गणस्य च ॥ १२ ॥ <br>
यावत्पादे विकर्षन्तौ तावद्धस्तेन वै गणः ॥ <br>
आहत्य हस्तयोस्ताभ्यामुत्क्षिप्तौ पादकौ स्वयम् ॥ १३ ॥ <br>
अथ देवीसुतो वीरस्सगृह्य परिघं बृहत्॥<br>
द्वारस्थितो गणपतिः सर्वानापोथयत्तदा ॥ १४ ॥ <br>
केषांचित्पाणयो भिन्नाः केषांचित्पृष्ठ कानि च ॥ <br>
केषांचिच्च शिरांस्येव केषांचिन्मस्तकानि च ॥१५॥ <br>
केषांचिजानुनी तत्र केषांचित्स्कंधकास्तथा ॥ <br>
सम्मुखे चागता ये वै ते सर्वे हृदये हताः ॥१६॥ <br>
केचिच्च पतिताभूमौ केचिच्च विदिशो गताः ॥ <br>
केषांचिच्चरणौ छिन्नौ केचिच्छर्वान्तिकं गताः ॥१७॥ <br>
तेषां मध्ये तु कश्चिद्वै संग्रामे सम्मुखो न हि ॥ <br>
सिंहं दृष्ट्वा यथा यांति मृगाश्चैव दिशो दश ॥ १८ ॥ <br>
तथा ते च गणास्सर्वे गताश्चैव सहस्रशः॥ <br>
परावृत्य तथा सोपि सुद्वारि समुपस्थितः ॥१९॥ <br>
कल्पांतकरणे कालो दृश्यते च भयंकरः ॥ <br>
यथा तथैव दृष्टस्स सर्वेषां प्रलयंकरः ॥2.4.15.२०॥ <br>
एतस्मिन्समये चैव सरमेशसुरेश्वराः ॥ <br>
प्रेरिता नारदेनेह देवास्सर्वे समागमन् ॥२१॥ <br>
समब्रुवंस्तदा सर्वे शिव स्य हितकाम्यया ॥ <br>
पुरःस्थित्वा शिवं नत्वा ह्याज्ञां देहि प्रभो इति ॥२२॥ <br>
त्वं परब्रह्म सर्वेशस्सर्वे च तव सेवकाः ॥ <br>
सृष्टेः कर्ता सदा भर्ता संहर्ता परमेश्वरः ॥२३॥ <br>
रजस्सत्त्वतमोरूपो लीलया निर्गुणः स्वतः ॥ <br>
का लीला रचिता चाद्य तामिदानीं वद प्रभो॥२४॥ <br>
॥ ब्रह्मोवाच ॥ <br>
इत्याकर्ण्य वचस्तेषां मुनिश्रेष्ठ महेश्वरः ॥ <br>
गणान् भिन्नाँस्तदा दृष्ट्वा तेभ्यस्सर्वं न्यवेदयत् ॥२५॥ <br>
अथ सर्वेश्वरस्तत्र शंकरो मुनिसत्तम ॥ <br>
विहस्य गिरिजानाथो ब्रह्माणं मामुवाच ह॥२६॥<br>
शिव उवाच ॥<br>
&nbsp;ब्रह्मञ्छृणु मम द्वारि बाल एकस्समास्थितः ॥ <br>
महाबलो यष्टिपाणिर्गेहावेशनिवारकः ॥ २७ ॥ <br>
महाप्रहारकर्ताऽसौ मत्पार्षदविघातकः ॥ <br>
पराजयः कृतस्तेन मद्गणानां बलादिह ॥२८॥ <br>
ब्रह्मन् त्वयैव गंतव्यं प्रसाद्योऽयं महाबलः ॥ <br>
यथा ब्रह्मन्नयः स्याद्वै तथा कार्यं त्वया विधे ॥२९॥ <br>
॥ ब्रह्मोवाच ॥ <br>
इत्याकर्ण्य प्रभोर्वाक्यमज्ञात्वाऽज्ञानमोहितः ॥ <br>
तदीयनिकटं तात सर्वैर्ऋषिवरैरयाम्॥2.4.15.३०॥ <br>
समायान्तं च मां दृष्ट्वा स गणेशो महाबली॥ <br>
क्रोधं कृत्वा समभ्येत्य मम श्मश्रूण्यवाकिरत् ॥ ३१ ॥ <br>
क्षम्यतां क्षम्यतां देव न युद्धार्थं समागतः ॥ <br>
ब्राह्मणोहमनुग्राह्यः शांतिकर्तानुपद्रवः ॥ ३२ ॥ <br>
इत्येवं ब्रुवति ब्रह्मंस्तावत्परिघमाददे ॥ <br>
स गणेशो महावीरो बालोऽबालपराक्रमः ॥ ३३ ॥ <br>
गृहीतपरिघं दृष्ट्वा तं गणेशं महाबलम् ॥ <br>
पलायनपरो यातस्त्वहं द्रुततरं तदा ॥३४॥ <br>
यात यात ब्रुवंतस्ते परिघेन हतास्तदा ॥ <br>
स्वयं च पतिताः केचित्केचित्तेन निपातिताः ॥३५॥ <br>
केचिच्च शिवसामीप्यं गत्वा तत्क्षणमात्रतः ॥ <br>
शिवं विज्ञापयांचक्रुस्तद्वृत्तां तमशेषतः ॥३६॥ <br>
तथाविधांश्च तान् दृष्ट्वा तद्वृत्तांतं निशम्य सः ॥ <br>
अपारमादधे कोपं हरो लीलाविशारदः ॥३७॥ <br>
इंद्रादिकान्देवगणान् षण्मुखप्रवरान् गणान् ॥ <br>
भूतप्रेतपिशाचांश्च सर्वानादेशयत्तदा ॥३८॥ <br>
ते सर्वे च यथायोग्यं गतास्ते सर्वतो दिशम् ॥ <br>
तं गणं हंतुकामा हि शिवाज्ञाता उदायुधाः॥३९॥ <br>
यस्य यस्यायुधं यच्च तत्तत्सर्वं विशेषतः॥ <br>
तद्गणेशोपरि बलात्समागत्य विमोचितम्॥2.4.15.४०॥ <br>
हाहाकारो महानासीत्त्रैलोक्ये सचराचरे ॥ <br>
त्रिलोकस्था जनास्सर्वे संशयं परमं गताः ॥४१॥ <br>
न यातं ब्रह्मणोऽप्यायुर्ब्रह्मांड क्षयमेति हि ॥ <br>
अकाले च तथा नूनं शिवेच्छावशतः स्वयम् ॥४२॥ <br>
ते सर्वे चागतास्तत्र षण्मुखाद्याश्च ये पुनः ॥ <br>
देवा व्यर्थायुधा जाता आश्चर्यं परमं गताः ॥ ४३ ॥ <br>
एतस्मिन्नन्तरे देवी जगदम्बा विबोधना ॥ <br>
ज्ञात्वा तच्चरितं सर्वमपारं क्रोधमादधे ॥ ४४ ॥ <br>
शक्तिद्वयं तदा तत्र तया देव्या मुनीश्वर ॥ <br>
निर्मितं स्वगणस्यैव सर्वसाहाय्यहेतवे ॥४५॥ <br>
एका प्रचंडरूपं च धृत्वातिष्ठन्महामुने ॥ <br>
श्यामपर्वतसंकांशं विस्तीर्य मुखगह्वरम् ॥४६॥ <br>
एका विद्युत्स्वरूपा च बहुहस्तसमन्विता ॥ <br>
भयंकरा महादेवी दुष्टदंडविधायिनी ॥४७॥ <br>
आयुधानि च सर्वाणि मोचितानि सुरैर्गणैः ॥ <br>
गृहीत्वा स्वमुखे तानि ताभ्यां शीघ्रं च चिक्षिपे ॥४८॥ <br>
देवायुधं न दृश्येत परिघः परितः पुनः ॥ <br>
एवं ताभ्यां कृतं तत्र चरितं परमाद्भुतम् ॥ ४९ ॥ <br>
एको बालोऽखिलं सैन्यं लोडयामास दुस्तरम् ॥ <br>
यथा गिरिवरेणैव लोडितस्सागरः पुरा ॥2.4.15.५०॥ <br>
एकेन निहतास्सर्वे शक्राद्या निर्जरास्तथा ॥ <br>
शंकरस्य गणाश्चैव व्याकुलाः अभवंस्तदा ॥५१॥ <br>
अथ सर्वे मिलित्वा ते निश्श्वस्य च मुहुर्मुहुः ॥ <br>
परस्परं समूचुस्ते तत्प्रहारसमाकुलाः ॥ ५२ ॥ <br>
देवगणा ऊचुः ॥ <br>
किं कर्तव्यं क्व गंतव्यं न ज्ञायंते दिशो दश ॥ <br>
परिघं भ्रामयत्येष सव्यापसव्यमेव च ॥ ५३ ॥ <br>
ब्रह्मोवाच ॥ <br>
एतत्कालेऽप्सरश्रेष्ठाः पुष्पचन्दनपाणयः ॥ <br>
ऋषयश्च त्वदाद्या हि येऽतियुद्धेतिलालसाः ॥५४॥ <br>
ते सर्वे च समाजग्मुर्युद्धसंदर्शनाय वै ॥ <br>
पूरितो व्योम सन्मार्गस्तैस्तदा मुनिसत्तम ॥ ५५ ॥ <br>
तास्ते दृष्ट्वा रणं तं वै महाविस्मयमागताः ॥ <br>
ईदृशं परमं युद्धं न दृष्टं चैकदापि हि ॥५६॥ <br>
पृथिवी कंपिता तत्र समुद्रसहिता तदा॥ <br>
पर्वताः पतिताश्चैव चक्रुः संग्रामसंभवम् ॥५७॥ <br>
द्यौर्ग्रहर्क्षगणैर्घूर्ण्णा सर्वे व्याकुलतां गताः ॥ <br>
देवाः पलायितास्सर्वे गणाश्च सकलास्तदा ॥ ५८ ॥ <br>
केवलं षण्मुखस्तत्र नापलायत विक्रमी ॥ <br>
महावीरस्तदा सर्वानावार्य पुरतः स्थितः ॥ ५९ ॥ <br>
शक्तिद्वयेन तद्युद्धे सर्वे च निष्फलीकृताः ॥ <br>
सर्वास्त्राणि निकृत्तानि संक्षिप्तान्यमरैर्गणैः 2.4.15.६० ॥ <br>
येऽव स्थिताश्च ते सर्वे शिवस्यांतिकमागताः ॥ <br>
देवाः पलायितास्सर्वे गणाश्च सकलास्तदा ॥६१॥ <br>
ते सर्वे मिलिताश्चैव मुहुर्नत्वा शिवं तदा ॥ <br>
अब्रुवन्वचनं क्षिप्रं कोऽयं गणवरः प्रभो ॥६२॥ <br>
पुरा चैव श्रुतं युद्धमिदानीं बहुधा पुनः ॥ <br>
दृश्यते न श्रुतं दृष्टमीदृशं तु कदाचन ॥ ६३ ॥ <br>
किंचिद्विचार्यतां देव त्वन्यथा न जयो भवेत् ॥ <br>
त्वमेव रक्षकस्स्वामिन्ब्रह्मांडस्य न संशयः ॥६४॥ <br>
ब्रह्मोवाच ॥ <br>
इत्येवं तद्वचः श्रुत्वा रुद्रः परमकोपनः॥<br>
कोपं कृत्वा च तत्रैव जगाम स्वगणैस्सह॥६५॥<br>
देवसैन्यं च तत्सर्वं विष्णुना चक्रिणा सह ॥ <br>
समुत्सवं महत्कृत्वा शिवस्यानुजगाम ह ॥ ६६ ॥ <br>
एतस्मिन्नंतरे भक्त्या नमस्कृत्य महेश्वरम् ॥ <br>
अब्रवीन्नारद त्वं वै देवदेवं कृतांजलिः॥६७॥ ॥ <br>
नारद उवाच ॥ <br>
देवदेव महादेव शृणु मद्वचनं विभो॥<br>
त्वमेव सर्वगस्स्वामी नानालीलाविशारदः॥।६८॥<br>
त्वया कृत्वा महालीलां गणगर्वोऽपहारितः ॥ <br>
अस्मै दत्त्वा बलं भूरि देवगर्वश्च शंकर॥६९॥<br>
दर्शितं भुवने नाथ स्वमेव बलमद्भुतम्॥<br>
स्वतंत्रेण त्वया शंभो सर्वगर्वप्रहारिणा ॥ 2.4.15.७० ॥ <br>
इदानीं न कुरुष्वेश तां लीलां भक्तवत्सलः ॥ <br>
स्वगणानमरांश्चापि सुसन्मान्याभिवर्द्धय ॥७१॥ ४। <br>
न खेलयेदानीं जहि ब्रह्मपदप्रद ॥ <br>
इत्युक्त्वा नारद त्वं वै ह्यंतर्द्धानं गतस्तदा ॥७२॥ <br>
इति श्रीशिवमहापुराणे द्वि० रुद्रसंहितायां च कुमारखण्डे गणेशयुद्धवर्णनं नाम पञ्चदशोऽध्यायः ॥१५॥ <br>
<br>
