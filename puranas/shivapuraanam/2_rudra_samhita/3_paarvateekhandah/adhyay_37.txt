नारद उवाच ॥ <br>
तात प्राज्ञ वदेदानीं सप्तर्षिषु गतेषु च ॥ <br>
किमकार्षीद्धिमगिरिस्तन्मे कृत्वा कृपां प्रभो ॥ १ ॥ <br>
॥ ब्रह्मोवाच ॥ <br>
गतेषु तेषु मुनिषु सप्तस्वपि मुनीश्वर ॥ <br>
सारुन्धतीषु हिमवान् यदकार्षीद्ब्रवीमि ते ॥२॥ <br>
तत आमन्त्र्य स्वभ्रातॄन् मेर्वादीन् ससुतप्रियः ॥ <br>
महामनास्स मुमुदे हिमवान् पर्वतेश्वरः ॥ ३ ॥ <br>
तदाज्ञप्तस्ततः प्रीत्या हिमवान् लग्न पत्रिकाम् ॥ <br>
लेखयामास सुप्रीत्या गर्गेण स्वपुरोधसा ॥४॥ <br>
अथ प्रस्थापयामास तां शिवाय स पत्रिकाम्॥ <br>
नानाविधास्तु सामग्र्यः स्वजनैर्मुदितात्मभिः ॥ ५ ॥ <br>
ते जनास्तत्र गत्वा च कैलासे शिवसन्निधिम् ॥ <br>
ददुश्शिवाय तत्पत्रं तिलकं सम्विधाय च ॥ ६ ॥ <br>
सन्मानिता विशेषेण प्रभुणा च यथोचितम् ॥ <br>
सर्वे ते प्रीतिमनस आजग्मुश्शैलसन्निधिम् ॥ ७ ॥ <br>
सन्मानितान्विशेषेण महेशेनागताञ्जनान् ॥ <br>
दृष्ट्वा सुहर्षिताञ्च्छैलो मुमोदातीव चेतसि ॥ ८ ॥ <br>
ततो निमन्त्रणं चक्रे स्वबन्धूनां प्रमोदितः ॥ <br>
नानादेशस्थितानाञ्च निखिलानां सुखास्पदम् ॥९॥ <br>
ततस्स कारयामास स्वर्णसंग्रहमादरात् ॥ <br>
नानाविधाश्च सामग्रीर्विवाहकरणोचिताः ॥ 2.3.37.१० ॥ <br>
तण्डुलानां बहूञ्छैलान् पृथुकानां तथैव च ॥ <br>
गुडानां शर्कराणाञ्च लवणानां तथैव च ॥११॥ <br>
क्षीराणां च घृतानाञ्च दध्नां वापीश्चकार सः॥ <br>
यवादिधान्यपिष्टानां लड्डुकानां तथैव च ॥ १२ ॥ <br>
शष्कुलीनां स्वस्तिकानां शर्कराणां तथैव च ॥ <br>
अमृतेक्षुरसानां च तत्र वापीश्चकार सः ॥१३॥ <br>
बह्वीर्हैयंगवानाञ्च ह्यासवानां तथैव च ॥ <br>
नाना पक्वान्नसंघांश्च महास्वादुरसाँस्तथा ॥ १४ ॥ <br>
नाना व्यञ्जनवस्तूनि गणदेवहितानि च ॥ <br>
अमूल्यनानावस्त्राणि वह्निशौचानि यानि च ॥ १९॥ <br>
मणिरत्नप्रकाराणि सुवर्णरजतानि च ॥ <br>
द्रव्याण्येतानि चान्यानि संगृह्य विधिपूर्वकम् ॥ १६ ॥ <br>
मंगलं कर्तुमारेभे गिरिर्मंगलकृद्दिने ॥ <br>
संस्कारं कारयामासुः पार्वत्याः पर्वतस्त्रियः ॥ १७ ॥ <br>
ता मंगलं मुदा चक्रुर्भूषिता भूषणैः स्वयम् ॥ <br>
पुरद्विजस्त्रियो दृष्ट्वा लोकाचारं प्रचक्रिरे ॥ १८ ॥ <br>
सोत्सवं विविधं तत्र सुमंगलपुरस्सरम् ॥ <br>
हिमालयोऽपि हृष्टात्मा कृत्वाचारं सुमंगलम् ॥ १९ ॥ <br>
सर्वभावेन सुप्रीतो बन्धुवर्गागमोत्सुकः ॥ <br>
एतस्मिन्नन्तरे तस्य बान्धवाश्च निमन्त्रिताः ॥ 2.3.37.२० ॥ <br>
आजग्मुस्सस्त्रियो हृष्टास्ससुतास्सपरिच्छदाः ॥ <br>
तदैव शृणु देवर्षे गिर्य्यागमनमादृतः ॥२१॥ <br>
वर्णयामि समासेन शिवप्रीतिविवृद्धये ॥ <br>
देवालय गिरिर्यो हि दिव्यरूपधरो महान् ॥ २२ ॥ <br>
नानारत्नपरिभ्राजत्समाजस्सपरिच्छदः ॥ <br>
नानामणिमहारत्नसारमादाय यत्नतः ॥ २३ ॥ <br>
सुवेषालंकृतः श्रीमान् जगाम स हिमालयम् ॥ <br>
मन्दरस्सर्वशोभाढ्यस्सनारीतनयो गिरिः ॥ २४ ॥ <br>
सूपायनानि संगृह्य जगाम विविधानि च ॥ <br>
अस्ताचलोपि दिव्यात्मा सोपायन उदारधीः ॥२५॥ <br>
बहुशोभासमायुक्त आजगाम मुदान्वितः ॥ <br>
उदयाचल आदाय सद्रत्नानि मणीनपि॥२६॥। <br>
अत्युत्कृष्टपरीवार आजगाम महासुखी ॥ <br>
मलयो गिरिराजो हि सपरीवार आदृतः ॥२७॥ <br>
सुदिव्यरचनायुक्त आययौ बहुसद्बलः ॥ <br>
सद्यो दर्दुरनामा च मुदितस्सकलत्रकः ॥२८॥<br>
बहुशोभान्वितस्तातः ययौ हिमगिरेर्गृहम्॥<br>
निषदोपि प्रहृष्टात्मा सपरिच्छद आययौ ॥२९॥ <br>
ससुतस्त्रीगणः प्रीत्या ययौ हिमगिरेर्गृहम् ॥ <br>
आजगाम महाभाग्यो भूधरो गन्धमादनः ॥2.3.37.३० ॥ <br>
करवीरस्तथैवापि महाविभव संयुतः ॥ <br>
महेन्द्रः पर्वतश्रेष्ठ आजगाम हिमालयम् ॥३ १ ॥ <br>
सगणस्ससुतस्त्रीको बहुशोभासमन्वितः ॥ <br>
पारियात्रो हि हृष्टात्मा मणि रत्नाकरस्सयुत् ॥३२॥ <br>
सगणस्सपरीवार आययौ हिमभूधरम् ॥ <br>
क्रौञ्चः पर्वतराजो हि महाबलपरिच्छदः ॥ <br>
आजगाम गिरिश्रेष्ठस्स मुपायन आदृतः ॥३३॥ <br>
पुरुषोत्तमशैलोपि सपरिच्छद आदृतः ॥ <br>
महोपायनमादायाजगाम हिमभूधरम् ॥३४॥ <br>
नीलः सलीलस्स सुतस्सस्त्रीको द्रव्यसंयुतः ॥ <br>
आजगाम हिमागस्य गृहमानन्दसंयुतः ॥३५॥ <br>
त्रिकूटश्चित्रकूटोपि वेंकटः श्रीगिरिस्तथा ॥ <br>
गोकामुखी नारदश्च हिमगेहमुपागमत् ॥ ३६ ॥ <br>
विन्ध्यश्च पर्वतश्रेष्ठो नानासम्पत्समन्वितः ॥ <br>
आजगाम प्रहृष्टात्मा सदारतनयश्शुभः ॥३७॥ <br>
कालंजरो महाशैलो बहुहर्षसमन्वितः ॥ <br>
बहुभस्सगणः प्रीत्याजगामहिमभूधरम् ॥३८॥ <br>
कैलासस्तु महाशैलो महाहर्षसमन्वितः॥ <br>
आजगाम कृपां कृत्वा सर्वोपरि लसत्प्रभुः ॥३९॥ <br>
अन्येपि भूभृतो ये हि द्वीपेष्वन्येष्वपि द्विज ॥ <br>
इहापि येऽचलास्सर्वे आययुस्ते हिमालयम् ॥ 2.3.37.४० ॥ <br>
निमन्त्रिता नगास्तत्र तेन पूर्वं मुदा मुने ॥ <br>
आययुर्निखिलाः प्रीत्या विवाहश्शिवयोरिति ॥४१॥ <br>
तदा सर्वे समायाताश्शोणभद्रादयः खलु॥ <br>
बहुशोभा महाप्रीत्या विवाहश्शिवयोरिति॥४२॥ <br>
नद्यस्सर्वास्समायाता नानालंकारसंयुताः ॥<br>
दिव्य रूपधराः प्रीत्या विवाहश्शिवयोरिति ॥४३॥<br>
गोदावरी च यमुना ब्रह्मस्त्रीर्वेणिका तथा ॥ <br>
आययौ हिमशैलम्वै विवाहश्शिवयोरिति ॥४४॥ <br>
गंगा तु सुमहाप्रीत्या नानालंकारसंयुता ॥ <br>
दिव्यरूपा ययौ प्रीत्या विवाहश्शिवयोरिति ॥४५॥ <br>
नर्मदा तु महामोदा रुद्रकन्या सरिद्वरा ॥ <br>
महाप्रीत्या जगामाशु विवाहश्शिवयोरिति ॥४६॥ <br>
आगतैस्तैस्ततः  सर्वैस्सर्वतो हिमभूधरम्॥<br>
संकुलासीत्पुरी दिव्या सर्वशोभासमन्विता ॥४७॥ <br>
महोत्सवा लसत्केतुध्वजातोरणकाधिका ॥ <br>
वितानविनिवृत्तार्का तथा नानालसत्प्रभा ॥ ४८ ॥ <br>
हिमालयोपि सुप्रीत्यादरेण विविधेन च ॥ <br>
तेषां चकार सन्मानं तासां चैव यथायथम् ॥४९॥ <br>
सर्वान्निवासयामास सुस्थानेषु पृथक् पृथक् ॥ <br>
सामग्रीभिरनेकाभिस्तोषयामास कृत्स्नशः ॥2.3.37.५०॥ <br>
इति श्रीशिवमहापुराणे द्वितीयायां रुद्रसंहितायां तृतीये पावतीखण्डे लग्नपत्रसंप्रेषणसामग्रीसंग्रहशैलागमनवर्णनं नाम सप्तत्रिंशोऽध्यायः ॥ ३७ ॥ <br>
<br>
