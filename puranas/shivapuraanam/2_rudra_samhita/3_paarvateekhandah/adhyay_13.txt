भवान्युवाच ।। <br>
किमुक्तं गिरिराजाय त्वया योगिस्तपस्विना ।। <br>
तदुत्तरं शृणु विभो मत्तो ज्ञानिविशारद ।। १ ।। <br>
तपश्शक्त्यान्वितश्शम्भो करोषि विपुलं तपः ।। <br>
तव बुद्धिरियं जाता तपस्तप्तुं महात्मनः ।। २ ।। <br>
सा शक्तिः प्रकृतिर्ज्ञेया सर्वेषामपि कर्मणाम् ।। <br>
तया विरच्यते सर्वं पाल्यते च विनाश्यते ।। ३ ।। <br>
कस्त्वं का प्रकृतिस्सूक्ष्मा भगवंस्तद्विमृश्यताम् ।। <br>
विना प्रकृत्या च कथं लिंगरूपी महेश्वरः ।। ४ ।। <br>
अर्चनीयोऽसि वंद्योऽसि ध्येयोऽसि प्राणिनां सदा ।। <br>
प्रकृत्या च विचार्येति हृदा सर्वं तदुच्यताम् ।। ५ ।। <br>
।। ब्रह्मोवाच ।। <br>
पार्वत्यास्तद्वचः श्रुत्वा महोतिकरणे रतः ।। <br>
सुविहस्य प्रसन्नात्मा महेशो वाक्यमब्रवीत् ।। ६ ।। <br>
।। महेश्वर उवाच ।। <br>
तपसा परमेणेव प्रकृतिं नाशयाम्यहम् ।। <br>
प्रकृत्या रहितश्शम्भुरहं तिष्ठामि तत्त्वतः ।। ७ ।। <br>
तस्माच्च प्रकृतेस्सद्भिर्न कार्यस्संग्रहः क्वचित् ।। <br>
स्थातव्यं निर्विकारैश्च लोकाचार विवर्जितैः ।।८।। <br>
।। ब्रह्मोवाच ।। <br>
इत्युक्ता शम्भुना तात लौकिकव्यवहारतः ।। <br>
सुविहस्य हृदा काली जगाद मधुरं वचः ।। ९ ।। ।<br>
।। काल्युवाच ।। <br>
यदुक्तं भवता योगिन्वचनं शंकर प्रभो ।। <br>
सा च किं प्रकृतिर्न स्यादतीतस्तां भवान्कथम् ।। 2.3.13.१ ०।। <br>
एतद्विचार्य वक्तव्यं तत्त्वतो हि यथातथम् ।। <br>
प्रकृत्या सर्वमेतच्च बद्धमस्ति निरंतरम् ।। ११ ।। <br>
तस्मात्त्वया न वक्तव्यं न कार्यं किंचिदेव हि ।। <br>
वचनं रचनं सर्वं प्राकृतं विद्धि चेतसा ।। १२ ।। <br>
यच्छृणोषि यदश्नासि यत्पश्यसि करोषि यत् ।। <br>
तत्सर्वं प्रकृतेः कार्यं मिथ्यावादो निरर्थकः ।। १३ ।। <br>
प्रकृतेः परमश्चेत्त्वं किमर्थं तप्यसे तपः ।। <br>
त्वया शंभोऽधुना ह्यस्मिन्गिरौ हिमवति प्रभो ।। १४ ।। <br>
प्रकृत्या गिलितोऽसि त्वं न जानासि निजं हर ।। <br>
निजं जानासि चेदीश किमर्थं तप्यसे तपः ।। १५ ।। <br>
वाग्वादेन च किं कार्यं मम योगिस्त्वया सह ।। <br>
प्रत्यक्षे ह्यनुमानस्य न प्रमाणं विदुर्बुधाः ।। १६ ।। <br>
इंद्रियाणां गोचरत्वं यावद्भवति देहिनाम् ।। <br>
तावत्सर्वं विमंतव्यं प्राकृतं ज्ञानिभिर्धिया ।। १७ ।। <br>
किं बहूक्तेन योगीश शृणु मद्वचनं परम् ।। <br>
सा चाहं पुरुषोऽसि त्वं सत्यं सत्यं न संशयः ।। १८ ।। <br>
मदनुग्रहतस्त्वं हि सगुणो रूपवान्मतः ।। <br>
मां विना त्वं निरीहोऽसि न किंचित्कर्तुमर्हसि ।। १९ ।। <br>
पराधीनस्सदा त्वं हि नानाकर्म्मकरो वशी ।। <br>
निर्विकारी कथं त्वं हि न लिप्तश्च मया कथम् ।। 2.3.13.२० ।। <br>
प्रकृतेः परमोऽसि त्वं यदि सत्यं वचस्तव ।। <br>
तर्हि त्वया न भेतव्यं समीपे मम शंकर ।।२१ ।। <br>
।। ब्रह्मोवाच ।। <br>
इत्याकर्ण्य वचस्तस्याः सांख्यशास्त्रोदितं शिवः ।। <br>
वेदांतमतसंस्थो हि वाक्यमूचे शिवां प्रति ।। २२ ।। <br>
श्रीशिव उवाच ।। <br>
इत्येवं त्वं यदि  ब्रूषे गिरिजे सांख्यधारिणी ।। <br>
प्रत्यहं कुरु मे सेवामनिषिद्धां सुभाषिणि ।। २३ ।। <br>
यद्यहं ब्रह्म निर्लिप्तो मायया परमेश्वरः ।। <br>
वेदांतवेद्यो मायेशस्त्वं करिष्यसि किं तदा ।। २४ ।। <br>
।। ब्रह्मोवाच ।। <br>
इत्येवमुक्त्वा गिरिजां वाक्यमूचे गिरिं प्रभुः ।। <br>
भक्तानुरंजनकरो भक्तानुग्रहकारकः ।। २५ ।।<br>
शिव उवाच ।। <br>
अत्रैव सोऽहं तपसा परेण गिरे तव प्रस्थवरेऽतिरम्ये ।। <br>
चरामि भूमौ परमार्थभावस्वरूपमानंदमयं सुलोचयन् ।। २६ ।। <br>
तपस्तप्तुमनुज्ञा मे दातव्या पर्वताधिप ।। <br>
अनुज्ञया विना किंचित्तपः कर्तुं न शक्यते ।। २७ ।। <br>
।। ब्रह्मोवाच ।। <br>
एतच्छ्रुत्वा वचस्तस्य देवदेवस्य शूलिनः ।। <br>
प्रणम्य हिमवाञ्छंभुमिदं वचनमब्रवीत् ।। २८ ।। <br>
हिमवानुवाच ।। <br>
त्वदीयं हि जगत्सर्वं सदेवासुरमानुषम् ।। <br>
किमप्यहं महादेव तुच्छो भूत्वा वदामि ते ।।२९।। <br>
।। ब्रह्मोवाच ।। <br>
एवमुक्तो हिमवता शंकरो लोकशंकरः ।। <br>
विहस्य गिरिराजं तं प्राह याहीति सादरम् ।। 2.3.13.३० ।। <br>
शंकरेणाभ्यनुज्ञातस्स्वगृहं हिमवान्ययौ ।। <br>
सार्द्धं गिरिजया वै स प्रत्यहं दर्शने स्थितः ।।३१ ।। <br>
पित्रा विनापि सा काली सखीभ्यां सह नित्यशः ।। <br>
जगाम शंकराभ्याशं सेवायै भक्तितत्परा ।। ३२ ।। <br>
निषिषेध न तां कोऽपि गणो नंदीश्वरादिकः ।। <br>
महेशशासनात्तात तच्छासनकरश्शुचिः ।।३३।। <br>
सांख्यवेदांतमतयोश्शिवयोश्शि वदस्सदा ।। <br>
संवादः सुखकृच्चोक्तोऽभिन्नयोस्सुविचारतः ।। ३४ ।। <br>
गिरिराजस्य वचनात्तनयां तस्य शंकरः ।। <br>
पार्श्वे समीपे जग्राह गौरवादपि गोपरः ।। ३५ ।। <br>
उवाचेदं वचः कालीं सखीभ्यां सह गोपतिः ।। <br>
नित्यं मां सेवतां यातु निर्भीता ह्यत्र तिष्ठतु ।।३६।। <br>
एवमुक्त्वा तु तां देवीं सेवायै जगृहे हरः ।। <br>
निर्विकारो महायोगी नानालीलाकरः प्रभुः ।। ३७ ।। <br>
इदमेव महद्धैर्य्यं धीराणां सुतपस्विनाम् ।। <br>
विघ्रवन्त्यपि संप्राप्य यद्विघ्नैर्न विहन्यते ।।३८।। <br>
ततः स्वपुरमायातो गिरिराट् परिचारकैः।। <br>
मुमोदातीव मनसि सप्रियस्स मुनीश्वर ।।३९।। <br>
हरश्च ध्यानयोगेन परमात्मानमादरात् ।। <br>
निर्विघ्नेन स्वमनसा त्वासीच्चिंतयितुं स्थितः ।।2.3.13.४०।। <br>
काली सखीभ्यां सहिता प्रत्यहं चंद्रशेखरम् ।। <br>
सेवमाना महादेवं गमनागमने स्थिता ।। ४१ ।। <br>
प्रक्षाल्य चरणौ शंभोः पपौ तच्चरणोदकम् ।। <br>
वह्निशौचैन वस्त्रेण चक्रे तद्गात्रमार्जनम् ।।४२।। <br>
षोडशेनोपचारेण संपूज्य विधिवद्धरम् ।। <br>
पुनःपुनः सुप्रणम्य ययौ नित्यं पितुर्गृहम् ।। ४३ ।। <br>
एवं संसेवमानायां शंकरं ध्यानतत्परम् ।। <br>
व्यतीयाय महान्कालश्शिवाया मुनिसत्तम ।। ४४ ।। <br>
कदाचित्सहिता काली सखीभ्यां शंकराश्रमे ।। <br>
वितेने सुंदरं गानं सुतालं स्मरवर्द्धनम् ।। ४५ ।। <br>
कदाचित्कुशपुष्पाणि समिधं नयति स्वयम् ।। <br>
सखीभ्यां स्थानसंस्कारं कुर्वती न्यवसत्तदा ।।४६।।<br>
कदाचिन्नियता गेहे स्थिता चन्द्रभृतो भ्रृशम् ।। <br>
वीक्षंती विस्मयामास सकामा चन्द्रशेखरम् ।।४७।। <br>
ततस्तप्तेन भूतेशस्तां निस्संगां परिस्थिताम् ।। <br>
सोऽचिंतयत्तदा वीक्ष्य भूतदेहे स्थितेति च ।।४८।।। <br>
नाग्रहीद्गिरिशः कालीं भार्यार्थे निकटे स्थिताम् ।। <br>
महालावण्यनिचयां मुनीनामपि मोहिनीम् ।। ४९ ।। <br>
महादेवः पुनर्दृष्ट्वा तथा तां संयतेद्रियाम् ।। <br>
स्वसेवने रतां नित्यं सदयस्समचिंतयत् ।। 2.3.13.५० ।। <br>
यदैवैषा तपश्चर्याव्रतं काली करिष्यति ।। <br>
तदा च तां ग्रहीष्यामि गर्वबीजविवर्जिताम् ।। ५१ ।। <br>
।। ब्रह्मोवाच ।। <br>
इति संचिन्त्य भूतेशो द्रुतं ध्यानसमाश्रितः ।। <br>
महयोगीश्वरोऽभूद्वै महालीलाकरः प्रभुः ।। ५२ ।। <br>
ध्यानासक्तस्य तस्याथ शिवस्य परमात्मनः ।। <br>
हृदि नासीन्मुने काचिदन्या चिंता व्यवस्थिता ।। ५३ ।। <br>
काली त्वनुदिनं शंभुं सद्भक्त्या समसेवत ।। <br>
विचिंतयंती सततं तस्य रूपं महात्मनः ।। ५४ । <br>
हरो ध्यानपरः कालीं नित्यं प्रैक्षत सुस्थितम् ।। <br>
विस्मृत्य पूर्वचिंतां तां पश्यन्नपि न पश्यति ।।५५।। <br>
एतस्मिन्नंतरे देवाश्शक्राद्या मुनयश्च ते ।। <br>
ब्रह्माज्ञया स्मरं तत्र प्रेषयामासुरादरात् ।।५६।। <br>
तेन कारयितुं योगं काल्या रुद्रेण कामतः ।। <br>
महावीर्येणासुरेण तारकेण प्रपीडिताः ।। ५७ ।। <br>
गत्वा तत्र स्मरस्सर्वमुपायमकरोन्निजम् ।। <br>
चुक्षुभे न हरः किञ्चित्तं च भस्मीचकार ह ।। ५८ ।। <br>
पार्वत्यपि विगर्वाभून्मुने तस्य निदेशतः ।। <br>
ततस्तपो महत्कृत्वा शिवं प्राप पतिं सती ।। ५९ ।। <br>
बभूवतुस्तौ सुप्रीतौ पार्वतीपरमेश्वरौ ।। <br>
चक्रतुर्देवकार्य्यं हि परोपकरणे रतौ ।। 2.3.13.६० ।। <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखंडे पार्वतीपरमेश्वरसंवादवर्णनं नाम त्रयोदशोऽध्यायः ।। १३ ।। <br>
<br>
