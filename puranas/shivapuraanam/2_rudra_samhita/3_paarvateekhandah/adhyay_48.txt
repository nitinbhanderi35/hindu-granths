।।ब्रह्मोवाच ।। <br>
एतस्मिन्नंतरे तत्र गर्गाचार्य्यप्रणोदितः ।। <br>
हिमवान्मेनया सार्द्धं कन्या दातुं प्रचक्रमे ।। १ ।। <br>
हैमं कलशमादाय मेना चार्द्धांगमाश्रिता ।। <br>
हिमाद्रेश्च महाभागा वस्त्राभरणभूषिता ।।२।।<br>
पाद्यादिभिस्ततः शैलः प्रहृष्टः स्वपुरोहितः ।।<br>
तं वंरं वरयामास वस्त्रचंदनभूषणैः ।।३।। <br>
ततो हिमाद्रिणा प्रोक्ता द्विजास्तिथ्यादिकीर्तने।।<br>
प्रयोगो भण्यतां तावदस्मिन्समय आगते ।।४।। <br>
तथेति चोक्त्वा ते सर्वे कालज्ञा द्विजसत्तमाः ।। <br>
तिथ्यादिकीर्तनं चक्रुः प्रीत्या परमनिर्वृताः ।।५।। <br>
ततो हिमाचलः प्रीत्या शम्भुना प्रेरितो हृदा ।। <br>
सूती कृतः परेशेन विहसञ्शम्भुमब्रवीत् ।।६।। <br>
स्वगोत्रं कथ्यतां शम्भो प्रवरश्च कुलं तथा।।<br>
नाम वेदं तथा शाखां मा कार्षीत्समयात्ययम् ।।७।। <br>
ब्रह्मोवाच ।। <br>
इत्याकर्ण्य वचस्तस्य हिमाद्रेश्शङ्करस्तदा ।। <br>
सुमुखाविमुखः सद्योऽप्यशोच्यः शोच्यतां गतः।। ८।।<br>
एवंविधस्सुरवरैर्मुनिभिस्तदानीं गन्धर्वयक्षगणसिद्धगणैस्तथैव।।<br>
दृष्टो निरुत्तरमुखो भगवान्महेशोऽकार्षीस्तु हास्यमथ तत्र स नारदत्वम्।।९।। <br>
वीणामवादयस्त्वं हि ब्रह्मविज्ञोऽथ नारद।।<br>
शिवेन प्रेरितस्तत्र मनसा शम्भुमानसः।।2.3.48.१०।।<br>
तदा निवारितो धीमान्पर्वतेन्द्रेण वै हठात् ।। <br>
विष्णुना च मया देवैर्मुनिभिश्चाखिलैस्तथा।।११।। <br>
न निवृत्तोऽभवस्त्वं हि स यदा शङ्करेच्छया ।। <br>
इति प्रोक्तोऽद्रिणा तर्हि वीणां मा वादयाधुना ।।१२।। <br>
सुनिषिद्धो हठात्तेन देवर्षे त्वं यदा बुध ।। <br>
प्रत्यवोचो गिरीशं तं सुसंस्मृत्य महेश्वरम् ।।१३।। <br>
नारद उवाच ।। <br>
त्वं हि मूढत्वमापन्नो न जानासि च किञ्चन ।। <br>
वाच्ये महेशविषयेऽतीवासि त्वं बहिर्मुखः ।।१४।। <br>
त्वया पृष्ठो हरस्साक्षात्स्वगोत्रकथनं प्रति ।। <br>
समयेऽस्मिँस्तदत्यन्तमुपहासकरं वचः ।।१५।। <br>
अस्य गोत्रं कुलं नाम नैव जानन्ति पर्वत ।। <br>
विष्णुब्रह्मादयोऽपीह परेषां का कथा स्मृता ।।१६।। <br>
यस्यैकदिवसे शैल ब्रह्मकोटिर्लयं गता ।। <br>
स एव शङ्करस्तेद्य दृष्टः कालीतपोबलात ।। १७ ।। <br>
अरूपोऽयं परब्रह्म निर्गुणः प्रकृतेः परः ।। <br>
निराकारो निर्विकारो मायाधीशः परात्परः ।।१८।। <br>
अगोत्रकुलनामा हि स्वतन्त्रो भक्तवत्सलः ।। <br>
तदिच्छया हि सगुणस्सुतनुर्बहुनामभृत् ।। १९ ।। <br>
सुगोत्री गोत्रहीनश्च कुलहीनः कुलीनकः ।। <br>
पार्वतीतपसा सोऽद्य जामाता ते न संशयः ।।2.3.48.२०।। <br>
लीलाविहारिणा तेन मोहितं च चराचरम् ।। <br>
नो जानाति शिवं कोऽपि प्राज्ञोऽपि गिरिसत्तम ।।२१।। <br>
लिंगाकृतेर्महेशस्य केन दृष्टं न मस्तकम्।।<br>
विष्णुर्गत्वा हि पातालं तदेनं नापविस्मितः ।।२२।।<br>
किंबहूक्त्या नगश्रेष्ठ शिवमाया दुरत्यया।। <br>
तदधीनास्त्रयो लोका हरिब्रह्मादयोपि च ।।२३।। <br>
तस्मात्त्वया शिवा तात सुविचार्य प्रयत्नतः ।। <br>
न कर्तव्यो विमर्शोऽत्र त्वेवंविधवरे मनाक् ।।२४।।<br>
ब्रह्मोवाच।। <br>
इत्युक्त्वा त्वं मुने ज्ञानी शिवेच्छाकार्यकारकः ।। <br>
प्रत्यवोचः पुनस्तं वै शैलेद्रं हर्षयन्गिरा ।।२५।। <br>
नारद उवाच ।। <br>
शृणु तात महाशैल शिवाजनक मद्वचः ।। <br>
तच्छ्रुत्वा तनयां देवीं देहि त्वं शंकराय हि ।। २६ ।। <br>
सगुणस्य महेशस्य लीलया रूप धारिणः ।। <br>
गोत्रं कुलं विजानीहि नादमेव हि केवलम् ।।२७।। <br>
शिवो नादमयः सत्त्यं नादश्शिवमयस्तथा ।। <br>
उभयोरन्तरं नास्ति नादस्य च शिवस्य च ।।२८।। <br>
सृष्टौ प्रथमजत्वाद्धि लीलासगुणरूपिणः ।। <br>
शिवान्नादस्य शैलेन्द्र सर्वोत्कृष्टस्ततस्स हि ।। २९ ।। <br>
अतो हि वादिता वीणा प्रेरितेन मयाद्य वै ।। <br>
सर्वेश्वरेण मनसा शङ्करेण हिमालय ।।2.3.48.३०।। <br>
ब्रह्मोवाच ।। <br>
एतच्छ्रुत्वा तव मुने वचस्तत्तु गिरिश्वरः ।। <br>
हिमाद्रिस्तोषमापन्नो गतविस्मयमानसः ।।३१।। <br>
अथ विष्णुप्रभृतयस्सुराश्च मुनयस्तथा ।। <br>
साधुसाध्विति ते सर्वे प्रोचुर्विगतविस्मयाः ।।३२।। <br>
महेश्वरस्य गांभीर्यं ज्ञात्वा सर्वे विचक्षणाः ।। <br>
सविस्मया महामोदान्विताः प्रोचुः परस्परम्।।३३।।<br>
यस्याज्ञया जगदिदं च विशालमेव जातं परात्परतरो निजबोधरूपः ।। <br>
शर्वः स्वतन्त्रगतिकृत्परभावगम्यस्सोऽसौ त्रिलोकपतिरद्य च नस्सुदृष्टः ।।३४।। <br>
अथ ते पर्वतश्रेष्ठा मेर्वाद्या जातसंभ्रमाः।।<br>
ऊचुस्ते चैकपद्येन हिमवन्तं नगेश्वरम् ।।३५।। <br>
पर्वता ऊचुः ।। <br>
कन्यादाने स्थीयतां चाद्य शैलनाथोक्त्या किं कार्यनाशस्तवेव ।। <br>
सत्यं ब्रूमो नात्र कार्यो विमर्शस्तस्मात्कन्या दीयतामीश्वराय ।।३६।। <br>
ब्रह्मो वाच ।। <br>
तच्छुत्वा वचनं तेषां सुहृदां स हिमालयः ।। <br>
स्वकन्यादानमकरोच्छिवाय विधिनोदितः ।। ३७ ।। <br>
इमां कन्यां तुभ्यमहं ददामि परमेश्वर ।। <br>
भार्यार्थे परिगृह्णीष्व प्रसीद सकलेश्वर ।। ३८ ।। <br>
तस्मै रुद्राय महते मंत्रेणानेन दत्तवान् ।। <br>
हिमाचलो निजां कन्यां पार्वतीं त्रिजगत्प्रसूम् ।। ३९।। <br>
इत्थं शिवाकरं शैलं शिवहस्तेनिधाय च ।। <br>
मुमोदातीव मनसि तीर्णकाममहार्णवः ।।2.3.48.४०।। <br>
वेदमंत्रेण गिरिशो गिरिजाकरपङ्कजम् ।। <br>
जग्राह स्वकरेणाशु प्रसन्नः परमेश्वरः ।।४१।। <br>
क्षितिं संस्पृश्य कामस्य कोदादिति मनुं मुने।। <br>
पपाठ शङ्करः प्रीत्या दर्शयँल्लौकिकीं गतिम् ।।४२।। <br>
महोत्सवो महानासीत्सर्वत्र प्रमुदावहः ।। <br>
बभूव जयसंरावो दिवि भूम्यन्तरिक्षके ।।४३।। <br>
साधुशब्दं नमः शब्दं चक्रुस्सर्वेऽति हर्षिताः।। <br>
गंधर्वास्सुजगुः प्रीत्या ननृतुश्चाप्सरोगणाः ।।४४।। <br>
हिमाचलस्य पौरा हि मुमुदु श्चाति चेतसि ।। <br>
मंगलं महदासीद्वै महोत्सवपुरस्सरम् ।।४५।। <br>
अहं विष्णुश्च शक्रश्च निर्जरा मुनयोऽखिलाः ।। <br>
हर्षिता ह्यभवंश्चाति प्रफुल्लवदनाम्बुजाः ।। ४६ ।। <br>
अथ शैलवरस्सोदात्सुप्रसन्नो हिमाचलः ।। <br>
शिवाय कन्यादानस्य साङ्गतां सुयथोचिताम् ।। ४७ ।। <br>
ततो वन्धुजनास्तस्य शिवां सम्पूज्य भक्तितः ।। <br>
ददुश्शिवाय सद्द्रव्यं नानाविधिविधानतः ।। ४८ ।। <br>
हिमालयस्तुष्टमनाः पार्वतीशि वप्रीतये ।। <br>
नानाविधानि द्रव्याणि ददौ तत्र मुनीश्वर ।।४९।। <br>
कौतुकानि ददौ तस्मै रत्नानि विविधानि च ।। <br>
चारुरत्नविकाराणि  पात्राणि विविधानि च ।। 2.3.48.५० ।। <br>
गवां लक्षं हयानां च सज्जितानां शतं तथा ।। <br>
दासीनामनुरक्तानां लक्षं सद्द्रव्यभूषितम् ।।५१।। <br>
नागानां शतलक्षं हि रथानां च तथा मुने ।। <br>
सुवर्णजटितानां च रत्नसारविनिर्मितम् ।। ५२ ।। <br>
इत्थं हिमालयो दत्त्वा स्वसुतां गिरिजां शिवाम् ।। <br>
शिवाय परमेशाय विधिनाऽऽप कृतार्थताम् ।। ५३ ।। <br>
अथ शैलवरो माध्यंदिनोक्तस्तोत्रतो मुदा ।। <br>
तुष्टाव परमेशानं सद्गिरा सुकृताञ्जलिः ।। ५४ ।। <br>
ततो वेदविदा तेनाज्ञप्ता मुनिगणास्तदा ।। <br>
शिरोऽभिषेकं चक्रुस्ते शिवायाः परमोत्सवाः ।। ५५ ।। <br>
देवाभिधानमुच्चार्य्य पर्य्यक्षणविधिं व्यधुः ।। <br>
महोत्सवस्तदा चासीन्महानन्दकरो मुने ।। ५६ ।। <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे कन्यादानवर्णनं नामाष्टचत्वारिंशोऽध्यायः ।। ४८ ।। <br>
<br>
