नारद उवाच ॥ <br>
विधे तात महाप्राज्ञ विष्णुशिष्य त्रिलोककृत् ॥<br>
अद्भुतेयं कथा प्रोक्ता शंकरस्य महात्मनः ॥ १ ॥ <br>
भस्मीभूते स्मरे शंभुतृतीयनयनाग्निना ॥ <br>
तस्मिन्प्रविष्टे जलधौ वद त्वं किमभूत्ततः ॥२॥ <br>
किं चकार ततो देवी पार्वती कुधरात्मजः ॥ <br>
गता कुत्र सखीभ्यां सा तद्वदाद्य दयानिधे ॥३॥ <br>
॥ ब्रह्मोवाच ॥ <br>
शृणु तात महाप्राज्ञ चरितं शशिमौलिनः ॥ <br>
महोतिकारकस्यैव स्वामिनो मम चादरात् ॥ ४ ॥ <br>
यदाहच्छंभुनेत्रोद्भवो हि मदनं शुचिः ॥ <br>
महाशब्दोऽद्भुतोऽभूद्वै येनाकाशः प्रपूरितः ॥ ५ ॥ <br>
तेन शब्देन महता कामं दग्धं समीक्ष्य च॥<br>
सखीभ्यां सह भीता सा ययौ स्वगृहमाकुला॥६॥<br>
तेन शब्देन हिमवान्परिवारसमन्वितः ॥<br>
विस्मितोऽभूदतिक्लिष्टस्सुतां स्मृत्वा गतां ततः ॥ ७ ॥ <br>
जगाम शोकं शैलेशो सुतां दृष्ट्वातिविह्वलाम् ॥ <br>
रुदतीं शंभुविरहादाससादाचलेश्वरः ॥ ८ ॥ <br>
आसाद्य पाणिना तस्या मार्जयन्नयनद्वयम् ॥ <br>
मा बिभीहि शिवेऽरोदीरित्युक्त्वा तां तदाग्रहीत् ॥९॥ <br>
क्रोडे कृत्वा सुतां शीघ्रं हिम वानचलेश्वरः ॥ <br>
स्वमालयमथानिन्ये सांत्वयन्नतिविह्वलाम् ॥2.3.21.१०॥ <br>
अंतर्हिते स्मरं दग्ध्वा हरे तद्विरहाच्छिवा ॥ <br>
विकलाभूद् भृशं सा वै लेभे शर्म न कुत्रचित् ॥११॥<br>
पितुर्गृहं तदा गत्वा मिलित्वा मातरं शिवा ॥ <br>
पुनर्जातं तदा मेने स्वात्मानं सा धरात्मजा ॥ ॥१२॥ <br>
निनिंद च स्वरूपं सा हा हतास्मीत्यथाब्रवीत् ॥ <br>
सखीभिर्बोधिता चापि न बुबोध गिरीन्द्रजा ॥१३॥ <br>
स्वपती च पिबंती च सा स्नाती गच्छती शिवा ॥ <br>
तिष्ठंती च सखीमध्ये न किंचित्सुखमाप ह ॥१४॥ <br>
धिक्स्वरूपं मदीयं च तथा जन्म च कर्म च ॥ <br>
इति ब्रुवंती सततं स्मरंती हरचेष्टितम् ॥१५॥ <br>
एवं सा पार्वती शंभुविरहोत्क्लिष्टमानसा ॥ <br>
सुखं न लेभे किंचिद्राऽब्रवीच्छिवशिवेति च ॥ १६ ॥ <br>
निवसंती पितुर्ग्गेहे पिनाकिगतचेतना ॥ <br>
शुशोचाथ शिवा तात मुमोह च मुहुर्मुहुः ॥ १७ ॥ <br>
शैलाधिराजोप्यथ मेनकापि मैनाकमुख्यास्तनयाश्च सर्वे॥<br>
तां सांत्वयामासुरदीनसत्त्वा हरं विसस्मार तथापि नो सा ॥१८॥ <br>
अथ देवमुने धीमन्हिमव त्प्रस्तरे तदा ॥ <br>
नियोजितो बलभिदागमस्त्वं कामचारतः ॥ १९ ॥ <br>
ततस्त्वं पूजितस्तेन भूधरेण महात्मना ॥ <br>
कुशलं पृष्टवांस्तं वै तदाविष्टो वरासने ॥ 2.3.21.२० ॥ <br>
ततः प्रोवाच शैलेशः कन्याचरितमादितः ॥ <br>
हरसेवान्वितं कामदहनं च हरेण ह ॥ २१ ॥ <br>
श्रुत्वावोचो मुने त्वं तु तं शैलेशं शिवं भज ॥ <br>
तमामंत्र्योदतिष्ठस्त्वं संस्मृत्य मनसा शिवम् ॥ २२ ॥ <br>
तं समुत्सृज्य रहसि कालीं तामगमंस्त्वरा ॥<br>
लोकोपकारको ज्ञानी त्वं मुने शिववल्लभः ॥२३॥ <br>
आसाद्य कालीं संबोध्य तद्धिते स्थित आदरात्॥<br>
अवोचस्त्वं वचस्तथ्यं सर्वेषां ज्ञानिनां वरः ॥२४॥ <br>
नारद उवाच ॥ <br>
शृणु कालि वचो मे हि सत्यं वच्मि दयारतः॥ <br>
सर्वथा ते हितकरं निर्विकारं सुकामदम् ॥ २५ ॥ <br>
सेवितश्च महादेवस्त्वयेह तपसा विना ॥ <br>
गर्ववत्या यदध्वंसीद्दीनानुग्रहकारकः ॥२६॥ <br>
विरक्तश्च स ते स्वामी महायोगी महेश्वरः ॥ <br>
विसृष्टवान्स्मरं दग्ध्वा त्वां शिवे भक्तवत्सलः ॥ २७ ॥ <br>
तस्मात्त्वं सुतपोयुक्ता चिरमाराधयेश्वरम् ॥ <br>
तपसा संस्कृतां रुद्रस्स द्वितीयां करिष्यति ॥२८॥ <br>
त्वं चापि शंकरं शम्भुं न त्यक्ष्यसि कदाचन ॥ <br>
नान्यं पतिं हठाद्देवि ग्रहीष्यसि शिवादृते ॥ २९ ॥ <br>
॥ ब्रह्मोवाच ॥ ॥ <br>
इत्याकर्ण्यवचस्ते हि मुने सा भूधरात्मजा ॥ <br>
किंचिदुच्छ्वसिता काली प्राह त्वां सांजलिर्मुदा ॥2.3.21.३०॥ <br>
शिवोवाच ॥ <br>
त्वं तु सर्वज्ञ जगतामुपकारकर प्रभो ॥ <br>
रुद्रस्याराधनार्थाय मंत्रं देहि मुने हि मे ॥ ३१ ॥ <br>
न सिद्यति क्रिया कापि सर्वेषां सद्गुरुं विना ॥ <br>
मया श्रुता पुरा सत्यं श्रुतिरेषा सनातनी ॥ ३२ ॥ <br>
ब्रह्मोवाच ॥ <br>
इति श्रुत्वा वचस्तस्याः पार्वत्या मुनिसत्तमः ॥ <br>
पंचाक्षरं शम्भुमन्त्रं विधिपूर्वमुपादिशः ॥ ३३ ॥ <br>
अवोचश्च वचस्तां त्वं श्रद्धामुत्पादयन्मुने॥ <br>
प्रभावं मन्त्रराजस्य तस्य सर्वाधिकं मुने ॥ ३४॥ <br>
नारद उवाच ॥ <br>
शृणु देवि मनोरस्य प्रभावं परमाद्भुतम् ॥ <br>
यस्य श्रवणमात्रेण शंकरस्तु प्रसीदति ॥ ३५ ॥ <br>
मंत्रोयं सर्वमंत्राणामधिराजश्च कामदः ॥ <br>
भुक्तिमुक्तिप्रदोऽत्यंतं शंकरस्य महाप्रियः ॥ ३६ ॥ <br>
सुभगे येन जप्तेन विधिना सोऽचिराद् द्रुतम् ॥ <br>
आराधितस्ते प्रत्यक्षो भविष्यति शिवो ध्रुवम्॥३७॥ <br>
चिंतयती च तद्रूपं नियमस्था शराक्षरम् ॥ <br>
जप मन्त्रं शिवे त्वं हि संतुष्यति शिवो द्रुतम् ॥ ३८ ॥ <br>
एवं कुरु तप साध्वि तपस्साध्यो महेश्वरः ॥ <br>
तपस्येव फलं सर्वैः प्राप्यते नान्यथा क्वचित् ॥३९॥ <br>
॥ ब्रह्मोवाच ॥ <br>
एवमुक्त्वा तदा कालीं नारद त्वं शिवप्रियः॥<br>
यादृच्छिकोऽगमस्त्वं तु स्वर्गं देवहिते रतः ॥ 2.3.21.४० ॥ <br>
पार्वती च तदा श्रुत्वा वचनं तव नारद ॥ <br>
सुप्रसन्ना तदा प्राप पंचाक्षरमनूत्तमम् ॥ ४१ ॥ ॥ <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे नारदोपदेशो नामैकविंशोऽध्यायः ॥ २१ ॥ <br>
<br>
