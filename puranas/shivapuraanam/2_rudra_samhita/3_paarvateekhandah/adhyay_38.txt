।। ब्रह्मोवाच ।। <br>
अथ शैलेश्वरः प्रीतो हिमवान्मुनि सत्तम ।। <br>
स्वपुरं रचयामास विचित्रं परमोत्सवम् ।।१।। <br>
सिक्तमार्गं संस्कृतं च शोभितं परमर्द्धिभिः ।। <br>
द्वारि द्वारि च रम्भादि मङ्गलं द्रव्यसंयुतम् ।।२।। <br>
प्रांगणं रचयामास रम्भास्तंभसमन्वितम् ।। <br>
पट्टसूत्रैस्संनिबद्धरसालपल्लवान्वितम् ।। ३ ।। <br>
मालतीमाल्यसंयुक्तं लसत्तोरणसुप्रभम् ।। <br>
शोभितम्मंगलद्रव्यैश्चतुर्दिक्षु स्थितैश्शुभैः ।। ४ ।। <br>
तथैव सर्वं परया मुदान्वितश्चक्रे गिरीन्द्रस्स्वसुतार्थमेव।। <br>
गर्गम्पुरस्कृत्य महाप्रभावं प्रस्तावयोग्यं च सुमंगलं हि ।।५।। <br>
आहूय विश्वकर्माणं कारयामास सादरम् ।। <br>
मण्डपं च सुविस्तीर्णं वेदिकादिमनोहरम् ।। ६ ।। <br>
अयुतेन सुरर्षे तद्योजनानां च विस्तृतम् ।। <br>
अनेकलक्षणोपेतं नानाश्चर्य्यसमन्वितम् ।। ७ । <br>
स्थावरं जंगमं सर्वं सदृशन्तैर्मनोहरम् ।। <br>
सर्वतोऽद्भुतसर्वत्वं नानावस्तुचमत्कृतम् ।।८।। <br>
जंगमं विजितन्तत्र स्थावरेण विशेषतः ।। <br>
जंगमेन च तत्रासीज्जितं स्थावरमेव हि ।।९।। <br>
पयसा च जिता तत्र स्थलभूमिर्न चान्यथा ।। <br>
जलं किं हि स्थलं किं हि न विदुः केऽपि कोविदाः ।। 2.3.38.१० ।। <br>
क्वचित्सिंहाः कृत्रिमाश्च क्वचित्सारसपंक्तयः ।। <br>
क्वचिच्छिखण्डिनस्तत्र कृत्रिमाश्च मनोहराः ।। ।। ११ ।। <br>
क्वचित्स्त्रियः कृत्रिमाश्च नृत्यन्त्यः पुरुषैस्सह ।। <br>
मोहयन्त्यो जनान्सर्वान्पश्यन्त्यः कृत्रिमास्तथा।।१२।।<br>
तथा तेनैव विधिना द्वारपाला मनोहराः ।। <br>
हस्तैर्धनूंषि चोद्धृत्य स्थावरा जंगमोपमाः ।।१३।। <br>
द्वारि स्थिता महालक्ष्मीः कृत्रिमा रचिताद्भुता।। <br>
सर्वलक्षणसंयुक्ता गताः साक्षत्पयोर्णवात ।।१४।। <br>
गजाश्चालङ्कृता ह्यासन्कृत्रिमा अकृतोपमाः ।।<br>
तथाश्वाः न सादिभिश्चैव गजाश्च गजसादिभिः ।। १५ ।। <br>
रथा रथिभिराकृष्टा महाश्चर्यसमन्विताः ।। <br>
वाहनानि तथान्यानि पत्तयः कृत्रिमास्तथा ।। १६ ।। <br>
एवं विमोहनार्थन्तु कृतं वै विश्वकर्मणा ।। <br>
देवानां च मुनीनां च तेन प्रीतात्मना मुने ।।१७।। <br>
महाद्वारि स्थितौ नन्दी कृत्रिमश्च कृतो मुने ।। <br>
शुद्धस्फटिकसंकाशो यथा नन्दी तथैव सः ।।१-।। <br>
तस्योपरि महादिव्यम्पुष्पकं रत्नभूषितम् ।। <br>
राजितं पल्लवैश्शुभ्रश्चामरैश्च सुशोभितम् ।।१९।। <br>
वामपार्श्वे गजौ द्वौ च शुद्धकाश्मीरसन्निभौ ।। <br>
चतुर्दन्तो षष्टिवर्षौ भेदमानौ महाप्रभौ ।।2.3.38.२०।। <br>
तथैवार्कनिभौ तेन कृतौ चाश्वौ महाप्रभौ ।। <br>
चामरालंकृतौ दिव्यौ दिव्यालङ्कारभूषितौ ।। २१ ।। <br>
दंशिता वररत्नाढ्या लोकपालास्तथैव च ।। <br>
सर्वे देवा यथार्थं वै कृता वै विश्वकर्मणा ।।२२।। <br>
तथा हि ऋषयस्सर्वे भृग्वाद्याश्च तपोधनाः ।। <br>
अन्ये ह्युपसुरास्तद्वत्सिद्धाश्चान्येऽपि वै कृताः ।।२३।। <br>
विष्णुश्च पार्षदैस्सर्वैर्गरुडाख्यैस्समन्वितः ।।<br>
&nbsp;कृत्रिमो निर्मितस्तद्वत्परमाश्चर्यरूपवान् ।। २४ ।। <br>
तथैवाहं सुतैवेदैस्सिद्धैश्च परिवारितः ।। <br>
कृत्रिमो निर्मितस्तद्वत्पठन्सूक्तानि नारद ।।२५।। <br>
ऐरावतगजारूढश्शक्रस्स्वदलसंयुतः ।। <br>
कृत्रिमो निर्मितस्तद्वत्परिपूर्णेन्दुसंनिभः ।। २६ ।। <br>
किं बहूक्तेन देवर्षे सर्वो वै विश्वकर्मणा ।। <br>
हिमागप्रेरितेनाशु क्लृप्तस्सुरसमाजकः ।। २७ ।। <br>
एवंभूतः कृतस्तेन मण्डपो दिव्यरूपवान् ।। <br>
अनेकाश्चर्यसम्भूतो महान्देवविमोहनः ।। २८ ।। <br>
अथाज्ञप्तो गिरीशेन विश्वकर्मा महामतिः ।। <br>
निवासार्थं सुरादीनां तत्तल्लोकाम् हि यत्नतः ।।२९।। <br>
तत्रैव च महामञ्चाः सुप्रभाः परमाद्भुताः ।। <br>
रचितास्सुखदा दिव्या स्तेषां वै विश्वकर्मणा ।।2.3.38.३०।। <br>
तथाप्तसप्तलोकं वै विरेचे क्षणतोऽद्भुतम् ।। <br>
दीप्त्या परमया युक्तं निवासार्थं स्वयम्भुवः ।।३१।। <br>
तथैव विष्णोस्त्वपरं वैकुण्ठाख्यं महोज्ज्वलम् ।। <br>
विरेचे क्षणतो दिव्यं नानाश्चर्यसमन्वितम् ।।३२।। <br>
अमरेशगृहन्दिव्यं तथैवाद्भुतमुत्तमम्।। <br>
विरेचे विश्वकर्मासौ सर्वैश्वर्यसमन्वितम् ।।३३।। <br>
गृहाणि लोकपालानां विरेचे सुन्दराणि च ।। <br>
तद्वत्स प्रीतितो दिव्यान्यद्भुतानि महान्ति च ।। ३४ ।। <br>
अन्येषाममराणां च सर्वेषां क्रमशस्तथा ।। <br>
सदनानि विचित्राणि रचितानि च तेन वै ।।३५।। <br>
विश्वकर्मा महाबुद्धिः प्राप्तशम्भुमहावरः ।। <br>
विरेचे क्षणतः सर्वं शिवतुष्ट्यर्थमेव च ।। ३६ ।। <br>
तथैव चित्रं परमं महोज्ज्वलं महाप्रभन्देववरैस्सुपूजितम् ।। <br>
गिरीशचिह्नं शिवलोकसंस्थितं सुशोभितं शम्भुगृहं चकार ।। ३७ ।। <br>
एवम्भूता कृता तेन रचना विश्वकर्मणा ।। <br>
विचित्रा शिवतुष्ट्यर्थं पराश्चर्या महोज्ज्वला ।। ३८ ।। <br>
एवं कृत्वाखिलं चेदं व्यवहारं च लौकिकम् ।। <br>
पर्य्यैक्षिष्ट मुदा शम्भ्वागमनं स हिमाचलः ।। ३९ ।। <br>
इति प्रोक्तमशेषेण वृत्तान्तम्प्रमुदावहम् ।। <br>
हिमालयस्य देवर्षे किम्भूयः श्रोतुमिच्छसि ।। 2.3.38.४० ।। <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे मण्डपादिरचनावर्णनं नामाष्टत्रिंशोऽध्यायः ।।३८।। <br>
<br>
