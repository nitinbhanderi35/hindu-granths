॥ नारद उवाच ॥ <br>
गतेषु तेषु देवेषु विधि विष्ण्वादिकेषु च ॥ <br>
सर्वेषु मुनिषु प्रीत्या किं बभूव ततः परम्॥१॥<br>
किं कृतं शंभुना तात वरं दातुंसमागतः ॥ <br>
कियत्कालेन  च कथं तद्वद प्रीतिमावहन् ॥२॥ <br>
॥ ब्रह्मोवाच ॥ <br>
गतेषु तेषु देवेषु ब्रह्मादिषु निजाश्रमम् ॥ <br>
तत्तपस्सु परीक्षार्थं समाधिस्थोऽभवद्भवः ॥३॥ <br>
स्वात्मानमात्मना कृत्वा स्वात्मन्येव व्यचिंतयत् ॥ <br>
परात्परतरं स्वस्थं निर्माय निरवग्रहम् ॥४॥ <br>
तद्वस्तुभूतो भगवानीश्वरो वृषभध्वजः ॥ <br>
अविज्ञातगतिस्सूतिस्स हरः परमेश्वरः ॥ ५ ॥ <br>
ब्रह्मोवाच ॥ <br>
गिरिजा हि तदा तात तताप परमं तपः॥<br>
तपसा तेन रुद्रोऽपि परं विस्मयमागतः ॥६॥ <br>
समाधेश्चलितस्सोऽभूद्भक्ताधीनोऽपि नान्यथा ॥ <br>
वसिष्ठादीन्मुनीन्सप्त सस्मार सूतिकृद्धरः ॥७॥ <br>
सप्तापि मुनयश्शीघ्रमाययुस्स्मृति मात्रतः ॥ <br>
प्रसन्नवदनाः सर्वे वर्णयंतो विधिं बहु ॥८॥ <br>
प्रणम्य तं महेशानं तुष्टुवुर्हर्षनिर्भराः ॥ <br>
वाण्या गद्गदया बद्धकरा विनतकंधराः ॥९॥ ॥ <br>
सप्तर्षय ऊचुः ॥ <br>
देवदेव महादेव करुणासागर प्रभो ॥ <br>
जाता वयं सुधन्या हि त्वया यदधुना स्मृताः ॥ 2.3.25.१० ॥ <br>
किमर्थं संस्मृता वाथ शासनं देहि तद्धि नः ॥ <br>
स्वदाससदृशीं स्वामिन्कृपां कुरु नमोऽस्तु ते ॥११॥ <br>
॥ ब्रह्मोवाच ॥ <br>
इत्याकर्ण्य नीनां तु विज्ञप्तिं करुणानिधिः ॥ <br>
प्रोवाच विहसन्प्रीत्या प्रोत्फुल्लनयनाम्बुजः ॥ १२ ॥ <br>
॥ महेश्वर उवाच ॥ <br>
हे सप्तमुनयस्ताताश्शृणुतारं वचो मम ॥ <br>
अस्मद्धितकरा यूयं सर्वज्ञानविचक्षणाः ॥ १३ ॥ <br>
तपश्चरति देवेशी पार्वती गिरिजाऽधुना ॥ <br>
गौरीशिखरसंज्ञे हि पार्वते दृढमानसा ॥१४॥ <br>
मां पतिं प्राप्तुकामा हि सा सखीसेविता द्विजाः ॥ <br>
सर्वान्कामान्विहायान्यान्परं निश्चयमागता ॥ १५ ॥ <br>
तत्र गच्छत यूयं मच्छासनान्मुनिसत्तमाः॥<br>
परीक्षां दृढतायास्तत्कुरुत प्रेमचेतसः॥१६॥ <br>
सर्वथा छलसंयुक्तं वचनीयं वचश्च वः ॥ <br>
न संशयः प्रकर्तव्यश्शासनान्मम सुव्रताः ॥ १७ ॥ <br>
॥ब्रह्मोवाच ॥ <br>
इत्याज्ञप्ताश्च मुनयो जग्मुस्तत्र द्रुतं हि ते ॥ <br>
यत्र राजति सा दीप्ता जगन्माता नगात्मजा॥१८॥<br>
तत्र दृष्ट्वा शिवा साक्षात्तपःसिद्धिरिवापरा॥<br>
मूर्ता परमतेजस्का विलसंती सुतेजसा ॥१९॥ <br>
हृदा प्रणम्य तां ते तु ऋषयस्सप्त सुव्रताः॥<br>
सन्नता वचनं प्रोचुः पूजिताश्च विशेषतः॥।2.3.25.२०॥ <br>
॥ ऋषय ऊचुः ॥ <br>
शृणु शैलसुते देवी किमर्थं तप्यते तपः ॥ <br>
इच्छसि त्वं सुरं कं च किं फलं तद्वदाधुना ॥२१॥ <br>
ब्रह्मोवाच ॥ <br>
इत्युक्ता सा शिवा देवी गिरींद्रतनया द्विजैः ॥ <br>
प्रत्युवाच वचस्सत्यं सुगूढमपि तत्पुरः ॥ २२ ॥ <br>
॥ पार्वत्युवाच ॥<br>
मुनीश्वरास्संशृणुत मद्वाक्यं प्रीतितो हृदा ॥ <br>
ब्रवीमि स्वविचारं वै चिंतितो यो धिया स्वया ॥ २३ ॥ <br>
करिष्यथ प्रहासं मे श्रुत्वा वाचो ह्यसंभवाः ॥ <br>
संकोचो वर्णनाद्विप्रा भवत्येव करोमि किम् ॥ २४ ॥ <br>
इदं मनो हि सुदृढमवशं परकर्मकृत् ॥ <br>
जलोपरि महाभित्तिं चिकीर्षति महोन्नताम् ॥ २५ ॥ <br>
सुरर्षेश्शासनं प्राप्य करोमि सुदृढं तपः ॥ <br>
रुद्रः पतिर्भवेन्मे हि विधायेति मनोरथम् ॥ २६ ॥ <br>
अपक्षो मन्मनः पक्षी व्योम्नि उड्डीयते हठात् ॥ <br>
तदाशां शंकरस्वामी पिपर्त्तु करुणानिधिः ॥ २७ ॥ <br>
॥ ब्रह्मोवाच ॥ <br>
इत्याकर्ण्य वचस्तस्या विहस्य मुनयश्च ते ॥ <br>
संमान्य गिरिजां प्रीत्या प्रोचुश्छलवचो मृषा ॥२८॥ <br>
ऋषय ऊचुः ॥ <br>
न ज्ञातं तस्य चरितं वृथापण्डितमानिनः ॥ <br>
देवर्षेः कूरमनसः सुज्ञा भूत्वाप्यगात्मजे ॥२९॥ <br>
नारदः कूटवादी च परचित्तप्रमंथकः ॥ <br>
तस्य वार्त्ताश्रवणतो हानिर्भवति सर्वथा ॥ 2.3.25.३० ॥ <br>
तत्र त्वं शृणु सद्बुध्या चेतिहासं सुशोभितम् ॥ <br>
क्रमात्त्वां बोधयंतो हि प्रीत्या तमुपधारय ॥ ३१ ॥ <br>
ब्रह्मपुत्रो हि यो दक्षस्सुषुवे पितुराज्ञया ॥ <br>
स्वपत्न्यामयुतं पुत्रानयुंक्त तपसि प्रियान् ॥ ३२ ॥ <br>
ते सुताः पश्चिमां दिशि नारायणसरो गताः ॥ <br>
तपोर्थे ते प्रतिज्ञाय नारदस्तत्र वै ययौ ॥ ३३ ॥ <br>
कूटोपदेशमाश्राव्य तत्र तान्नारदो मुनिः ॥ <br>
तदाज्ञया च ते सर्वे पितुर्न गृहमाययुः ॥ ३४ ॥ <br>
तच्छ्रुत्वा कुपितो दक्षः पित्राश्वासितमानसः ॥ <br>
उत्पाद्य पुत्रान्प्रायुंक्त सहस्रप्रमितांस्ततः ॥ ३५ ॥ <br>
तेऽपि तत्र गताः पुत्रास्तपोर्थं पितुराज्ञया ॥ <br>
नारदोऽपि ययौ तत्र पुनस्तत्स्वोपदेशकृत् ॥ ३६ ॥ <br>
ददौ तदुपदेशं ते तेभ्यो भ्रातृपथं ययुः ॥ <br>
आययुर्न पितुर्गेहं भिक्षुवृत्तिरताश्च ते ॥३७॥ <br>
इत्थं नारदसद्वृत्तिर्विश्रुत्ता शैलकन्यके ॥ <br>
अन्यां शृणु हि तद्वृत्तिं वैराग्यकरणीं नृणाम् ॥ ३८ ॥ <br>
विद्याधरश्चित्रकेतुर्यो बभूव पुराकरोत् ॥ <br>
स्वोपदेशमयं दत्त्वा तस्मै शून्यं च तद्गृहम् ॥ ३९ ॥ <br>
प्रह्लादाय स्वोपदेशान्हिरण्यकशिपोः परम् ॥ <br>
दत्त्वा दुखं ददौ चायं परबुद्धिप्रभेदकः ॥ 2.3.25.४० ॥ <br>
मुनिना निजविद्या यच्छ्राविता कर्णरोचना ॥ <br>
स स्वगेहं विहायाशु भिक्षां चरति प्रायशः ॥४१॥ <br>
नारदो मलिनात्मा हि सर्वदो ज्ज्वलदेहवान् ॥ <br>
जानीमस्तं विशेषेण वयं तत्सहवासिनः ॥ ४२ ॥ <br>
बकं साधुं वर्णयंति न मत्स्यानत्ति सर्वथा ॥ <br>
सहवासी विजानीयाच्चरित्रं सहवासिनाम् ॥४३॥ <br>
लब्ध्वा तदुपदेशं हि त्वमपि प्राज्ञसंमता ॥ <br>
वृथैव मूर्खीभूता तु तपश्चरसि दुष्करम् ॥४४॥ <br>
यदर्थमीदृशं बाले करोषि विपुलं तपः ॥ <br>
सदोदासी निर्विकारो मदनारिर्नसंशयः ॥४५॥ <br>
अमंगलवपुर्धारी निर्लज्जोऽसदनोऽकुली ॥ <br>
कुवेषी प्रेतभूतादिसंगी नग्नौ हि शूलभृत् ॥४६॥ <br>
स धूर्तस्तव विज्ञानं विनाश्य निजमायया ॥ <br>
मोहयामास सद्युक्त्या कारयामास वै तपः ॥४७॥<br>
ईदृशं हि वरं लब्ध्वा किं सुखं संभविष्यति ॥ <br>
विचारं कुरु देवेशि त्वमेव गिरिजात्मजे॥४६॥<br>
प्रथमं दक्षजां साध्वी विवाह्य सुधिया सतीम् ॥ <br>
निर्वाहं कृतवान्नैव मूढः किंचिद्दिनानि हि ॥४९॥ <br>
तां तथैव स वै दोषं दत्त्वात्याक्षीत्स्वयं प्रभुः ॥ <br>
ध्यायन्स्वरूप मकलमशोकमरमत्सुखी ॥2.3.25.५०॥ <br>
एकलः परनिर्वाणो ह्यसंगोऽद्वय एव च ॥ <br>
तेन नार्याः कथं देवि निर्वाहः संभविष्यति ॥ ५१ ॥ <br>
अद्यापि शासनं प्राप्य गृहमायाहि दुर्मतिम् ॥ <br>
त्यजास्माकं महाभागे भविष्यति च शं तव ॥५२॥ <br>
त्वद्योग्यो हि वरो विष्णुस्सर्वसद्गुणवान्प्रभुः ॥ <br>
वैकुण्ठवासी लक्ष्मीशो नानाक्रीडाविशारदः ॥ ५३ ॥ <br>
तेन ते कारयिष्यामो विवाहं सर्वसौख्यदम् ॥ <br>
इतीदृशं त्यज हठं सुखिता भव पार्वति ॥ ५४ ॥ <br>
ब्रह्मोवाच ॥ <br>
इत्येदं वचनं श्रुत्वा पार्वती जगदम्बिका ॥ <br>
विहस्य च पुनः प्राह मुनीन्ज्ञान विशारदान् ॥५५॥ <br>
पार्वत्युवाच ॥ <br>
सत्यं भवद्भिः कथितं स्वज्ञानेन मुनीश्वराः ॥ <br>
परंतु मे हठो नैव मुक्तो भवति वै द्विजाः ॥५६॥ <br>
स्वतनोः शैलजातत्वात्काठिन्यं सहजं स्थितम् ॥ <br>
इत्थं विचार्य सुधिया मां निषेद्धुं न चार्हथ ॥५७॥ <br>
सुरर्षेर्वचनं पथ्यं त्यक्ष्ये नैव कदाचन ॥ <br>
गुरूणां वचनं पथ्यमिति वेदविदो विदुः ॥५८॥ <br>
गुरूणां वचनं सत्यमिति येषां दृढा मतिः ॥ <br>
तेषामिहामुत्र सुखं परमं नासुखं क्वचित् ॥५९॥ <br>
गुरूणां वचनं सत्यमिति यद्धृदये न धीः ॥ <br>
इहामुत्रापि तेषां हि दुखं न च सुखं क्वचित् ॥ 2.3.25.६० ॥ <br>
सर्वथा न परित्याज्यं गुरूणां वचनं द्विजाः॥ <br>
गृहं वसेद्वा शून्यं स्यान्मे हठस्सुखदस्सदा॥६१॥<br>
यद्भवद्भिस्सुभणितं वचनं मुनिसत्तमाः ॥ <br>
तदन्यथा तद्विवेकं वर्णयामि समासतः ॥६२॥ <br>
गुणालयो विहारी च विष्णुस्सत्यं प्रकीर्तितः ॥ <br>
सदाशिवोऽगुणः प्रोक्तस्तत्र कारण मुच्यते ॥ ६३ ॥ <br>
शिवो ब्रह्माविकारः स भक्तहेतोर्धृताकृतिः ॥ <br>
प्रभुतां लौकिकीं नैव संदर्शयितुमिच्छति॥।६४। <br>
अतः परमहंसानां धार्यये सुप्रिया गतिः॥ <br>
अवधूतस्वरूपेण परानंदेन शंभुना॥६५॥<br>
भूषूणादिरुचिर्मायार्लिप्तानां ब्रह्मणो न च॥<br>
स प्रभुर्निर्गुणोऽजो निर्मायोऽलक्ष्यगतिर्विराट् ॥६६॥ <br>
धर्मजात्यादिभिश्शम्भुर्नानुगृह्णाति व द्विजाः ॥ <br>
गुरोरनुग्रहेणैव शिवं जानामि तत्त्वतः ॥६७॥ <br>
चेच्छिवस्स हि मे विप्रा विवाहं न करिष्यति ॥ <br>
अविवाहा सदाहं स्यां सत्यं सत्यं वदाम्यहम् ॥६८॥ <br>
उदयति यदि भानुः पश्चिमे दिग्विभागे प्रचलति यदि मेरुश्शीततां याति वह्निः ॥ <br>
विकसति यदि पद्मं पर्वताग्रे शिलायां न हि चलति हठो मे सत्यमेतद्ब्रवीमि॥६९॥ <br>
॥ ब्रह्मोवाच॥<br>
इत्युक्त्वा तान्प्रणम्याशु मुनीन्सा पर्वतात्मजा ॥ <br>
विरराम शिवं स्मृत्वा निर्विकारेण चेतसा ॥ 2.3.25.७० ॥ <br>
ऋषयोऽपीत्थमाज्ञाय गिरिजायास्सुनिश्चयम् ॥ <br>
प्रोचुर्जयगिरं तत्र ददुश्चाशिषमुत्तमाम् ॥ ७१ <br>
अथ प्राणम्य तां देवीं मुनयो हृष्टमानसाः ॥<br>
शिवस्थानं द्रुतं जग्मुस्तत्परीक्षाकरा मुने॥७२॥ <br>
तत्र गत्वा शिवं नत्वा वृत्तांतं विनिवेद्य तम् ॥ <br>
तदाज्ञां समनुप्राप्य स्वर्लोकं जग्मुरादरात् ॥७३॥ <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखंडे सप्तर्षिंकृतपरीक्षावर्णनो नाम पंचविशोऽध्याय ॥ २५ ॥ <br>
<br>
