॥ ब्रह्मोवाच॥ <br>
ततश्चाहं मुनिगणैश्शेषकृत्यं शिवाज्ञया ॥ <br>
अकार्षं नारद प्रीत्या शिवाशिवविवाहतः ॥ १ ॥ <br>
तयोश्शिरोऽभिषेकश्च बभूवादरतस्ततः॥ <br>
ध्रुवस्यदर्शनं विप्राः कारयामासुरादरात॥२॥<br>
हृदयालम्भनं कर्म बभूव तदनन्तरम् ॥ <br>
स्वस्तिपाठश्च विप्रेन्द्र महोत्सवपुरस्सरः ॥ ३ ॥ <br>
शिवाशिरसि सिन्दूरं ददौ शम्भुर्द्विजाज्ञया ॥ <br>
तदानीं गिरिजाभिख्याद्भुतावर्ण्या बभूव ह ॥४॥ <br>
ततो विप्राज्ञया तौ द्वावेकासनसमास्थितौ ॥ <br>
लेभाते परमां शोभां भक्तचित्त मुदावहाम् ॥५॥ <br>
ततः स्वस्थानमागत्य संस्रवप्राशनं मुदा ॥ <br>
चक्रतुस्तौ निदेशान्मेऽद्भुतलीलाकरौ मुने ॥६॥ <br>
इत्थं निवृत्ते विधिवद्याज्ञे वैवाहिके शिवः ॥ <br>
ब्रह्मणे पूर्णपात्रं मे ददौ लोककृते प्रभुः ॥ ७ ॥ <br>
गोदानं विधिवच्छम्भुराचार्याय ददौ ततः ॥ <br>
महादानानि च प्रीत्या यानि मङ्गलदानि वै ॥ ८ ॥ <br>
ततश्शतसुवर्णं च विप्रेभ्यस्स ददौ पृथक्॥ <br>
बहुभ्यो रत्नकोटीश्च नानाद्रव्याण्यनेकशः॥९॥<br>
तदानीममरास्सर्वे परे जीवाश्चराचराः॥ <br>
मुमुदुश्चेतसातीव     जयध्वनिः॥2.3.50.१०॥ <br>
मङ्गलध्वनिगानश्च बभूव बहु सर्वतः ॥ <br>
वाद्यध्वनिरभूद्रम्यो सर्वानन्दप्रवर्द्धनः ॥ ११ ॥ <br>
हरिर्मयाथ देवाश्च मुनयश्चापरेऽखिलाः ॥ <br>
गिरिमामन्त्र्य सुप्रीत्या स्वस्थानम्प्रययुर्द्रुतम् ॥ १२ ॥ <br>
तदानीं शैलनगरे स्त्रियश्च मुदिता वरम् ॥ <br>
शिवाशिवौ समानीय ययुः कुह वरालयम् ॥ १३ ॥ <br>
लौकिकाचारमाजह्रुस्ताः स्त्रियस्तत्र चादृताः ॥ <br>
महोत्साहो बभूवाथ सर्वतः प्रमुदावहः ॥१४॥ <br>
अथ तास्तौ समानीय दम्पती जनशंकरौ॥ <br>
वासालयम्महादिव्यं भवाचारं व्यधुर्मुदा ॥१५॥ <br>
अथो समीपमागत्य शैलेन्द्रनगरस्त्रियः ॥ <br>
निर्वृत्य मङ्गलं कर्म प्रापयन्दम्पती गृहम् ॥१६॥ <br>
कृत्वा जयध्वनिं चक्रुर्ग्रन्थिनिर्मोचनादिकम् ॥ <br>
सस्मितास्सकटाक्षाश्च पुलकाञ्चितविग्रहाः ॥ १७ ॥ <br>
वासगेहं सम्प्रविश्य मुमुहुः कामिनीवराः ॥ <br>
प्रसंशन्त्यस्स्वभाग्यानि पश्यन्तः परमेश्वरम् ॥१८॥ <br>
महासुरूपवेषश्च सर्व लावण्यसंयुतम् ॥ <br>
नवीनयौवनस्थञ्च कामिनीचित्तमोहनम् ॥१९॥ <br>
ईषद्धास्यप्रसन्नास्यं सकटाक्षं सुसुन्दरम् ॥ <br>
सुसूक्ष्मवासो बिभ्राणं नानारत्न विभूषितम् ॥ 2.3.50.२० ॥ <br>
तदानीन्दिव्यनार्यश्च षोडशारं समाययुः ॥ <br>
तौ दम्पती च संद्रष्टुं महादरपुरस्सरम् ॥ २१ ॥ <br>
सरस्वती च लक्ष्मीश्च सावित्री जाह्नवी तथा ॥ <br>
अदितिश्च शची चैव लोपामुद्राप्यरुन्धती ॥ २२ ॥ <br>
अहल्या तुलसी स्वाहा रोहिणी च वसुन्धरा ॥ <br>
शतरूपा च संज्ञा च रतिरेतास्सुरस्त्रियः ॥ २३ ॥ <br>
देवकन्या नागकन्या मुनिकन्या मनोहराः ॥ <br>
तत्र या याः स्थितास्तासां सङ्ख्यां कर्तुं च कः क्षमः ॥ २४ ॥ <br>
ताभी रत्नासने दत्ते तत्रोवास शिवो मुदा ॥ <br>
तमूचुः क्रमतो देव्यस्सुहास मधुरं वचः ॥ २५ ॥ <br>
सरस्वत्युवाच ॥ <br>
प्राप्ता सती महादेवाधुना प्राणाधिका मुदा ॥ <br>
दृष्ट्वा प्रियास्यञ्चन्द्राभं सन्तापन्त्यज कामुक ॥ २६ ॥ <br>
कालं गमय कालेश सतीसंश्लेषपूर्वकम् ॥ <br>
विश्लेषस्ते न भविता सर्वकालं ममाश्रिता ॥ २७ ॥ <br>
लक्ष्मीरुवाच ॥ <br>
लज्जां विहाय देवेश सतीं कृत्वा स्ववक्षसि ॥ <br>
तिष्ठ ताम्प्रति का लज्जा प्राणा यान्ति यया विना ॥ २८ ॥ <br>
सावित्र्युवाच ॥ <br>
भोजयित्वा सती शम्भो शीघ्रं त्वं भुंक्ष्व मा खिद ॥ <br>
तदाचम्य सकर्पूरन्तांबूलं देहि सादरम् ॥ २९ ॥ <br>
जाह्नव्युवाच ॥ <br>
स्वर्णकांतिकरां धृत्वा केशान्मार्जय योषितः ॥ <br>
कामिन्यास्स्वामिसौभाग्यसुखं नातः परं भवेत् ॥ 2.3.50.३० ॥ <br>
अदितिरुवाच ॥ <br>
भोजनान्ते शिवः शम्भुं मुखं शुद्ध्यर्थमादरात् ॥ <br>
जलं देहि महाप्रीत्या दम्पतिप्रेम दुर्लभम् ॥३१॥ <br>
शच्युवाच ॥ <br>
कृत्वा विलापं यद्धेतोः शिवां कृत्वा च वक्षसि ॥ <br>
यो बभ्रामानिशं मोहात् का लज्जा ते प्रियाम्प्रति ॥३२॥ <br>
लोपामुद्रोवाच ॥ <br>
व्यवहारोऽस्ति च स्त्रीणां भुक्त्वा वासगृहे शिव ॥ <br>
दत्त्वा शिवायै ताम्बूलं शयनं कर्तुमर्हसि ॥३३॥ <br>
अरुन्धत्युवाच ॥ <br>
मया दत्तां सतीमेनां तुभ्यन्दातुमनीप्सिताम्॥<br>
विविधं बोधयित्वेमां सुरतिं कर्तुमर्हसि ॥३४॥ <br>
अहल्योवाच ॥ <br>
वृद्धावस्थाम्परित्यज्य ह्यतीव तरुणो भव॥ <br>
येन मेनानुमन्येत त्वां सुतार्पितमानसा॥३५॥<br>
तुलस्युवाच ॥ <br>
सती त्वया परित्यक्ता कामो दग्धः पुरा कृतः ॥ <br>
कथन्तदा वसिष्ठश्च प्रभो प्रस्थापितोऽधुना ॥३६॥ <br>
स्वाहोवाच ॥ <br>
स्थिरो भव महादेव स्त्रीणां वचसि साम्प्रतम् ॥ <br>
विवाहे व्यवहारोऽस्ति पुरन्ध्रीणां प्रगल्भता ॥३७॥ <br>
रोहिण्युवाच ॥ <br>
कामम्पूरय पार्वत्याः कामशास्त्रविशारद ॥ <br>
कुरु पारं स्वयं कामी कामिनीकामसागरम् ॥ ३८ ॥ <br>
॥ वसुन्धरोवाच ॥ <br>
जानासि भावं भावज्ञ कामार्तानां च योषिताम्॥ <br>
न च स्वं स्वामिनं शम्भो ईश्वरं पाति सन्ततम्।३९<br>
शतरूपोवाच ॥ <br>
भोगं दिव्यं विना भुक्त्वा न हि तुष्येत्क्षुधातुरः ॥ <br>
येन तुष्टिर्भवेच्छंभो तत्कर्तुमुचितं स्त्रियाः ॥2.3.50.४०॥ <br>
॥ संज्ञोवाच ॥ <br>
तूर्णं प्रस्थापय प्रीत्या पार्वत्या सह शङ्करम् ॥ <br>
रत्नप्रदीपन्ताम्बूलं तल्पं निर्माय निर्जने ॥ ४१ ॥ <br>
॥ ब्रह्मोवाच ॥ <br>
स्त्रीणान्तद्वचनं श्रुत्वा ता उवाच शिवः स्वयम् ॥ <br>
निर्विकारश्च भगवान्योगीन्द्राणां गुरोर्गुरुः ॥४२॥ <br>
शंकर उवाच ॥ <br>
देव्यो न ब्रूत वचनमेवंभूतं ममान्तिकम् ॥ <br>
जगतां मातरः साध्व्यः पुत्रे चपलता कथम् ॥४३॥ <br>
ब्रह्मोवाच ॥ <br>
शङ्करस्य वचः श्रुत्वा लज्जितास्सुरयोषितः ॥<br>
बभूवुः सम्भ्रमात्तूष्णीं चित्रपुत्तलिका यथा ॥४४॥ <br>
भुक्त्वा मिष्टान्नमाचम्य महेशो हृष्टमानसः ॥ <br>
सकर्पूरं च तांबूलं बुभुजे भार्य या सह ॥४५॥ <br>
इति श्रीशिवमहापुराणे द्वितीयायां रुद्रसंहितायां तृतीय पार्वतीखण्डे परिहासवर्णनंनाम पञ्चाशत्तमोऽध्यायः ॥५०॥ <br>
<br>
