।। ब्रह्मोवाच ।। <br>
अथो ममाज्ञया विप्रैस्संस्थाप्यानलमीश्वरः ।।<br>
होमं चकार तत्रैवमङ्के संस्थाप्य पार्वतीम् ।। १ ।। <br>
ऋग्यजुस्साममन्त्रैश्चाहुतिं वह्नौ ददौ शिवः ।। <br>
लाजाञ्जलिं ददौ कालीभ्राता मैनाकसंज्ञकः ।। २ ।। <br>
अथ काली शिवश्चोभौ चक्रतुर्विधिवन्मुदा।। <br>
वह्निप्रदक्षिणां तात लोकाचारं विधाय च।।३।।<br>
तत्राद्भुतमलञ्चक्रे चरितं गिरिजापतिः ।। <br>
तदेव शृणु देवर्षे तवस्नेहाद्ब्रवीम्यहम् ।।४।। <br>
तस्मिन्नवसरे चाहं शिवमायाविमोहितः ।। <br>
अपश्यञ्चरणे देव्या नखेन्दुञ्च मनोहरम् ।।५।। <br>
दर्शनात्तस्य च तदाऽभूवं देवमुने ह्यहम् ।। <br>
मदनेन समाविष्टोऽतीव क्षुभितमानसः ।।६।। <br>
मुहुर्मुहुरपश्यं वै तदंगं स्मरमोहितः ।। <br>
ततस्तद्दर्शनात्सद्यो वीर्यं मे प्राच्युतद्भुवि ।।७।। <br>
रेतसा क्षरता तेन लज्जितोहं पितामहः ।। <br>
मुने व्यमर्द तच्छिन्नं चरणाभ्यां हि गोपयन् ।। ८ ।। <br>
तज्ज्ञात्वा च महादेवश्चुकोपातीव नारद ।। <br>
हन्तुमैच्छत्तदा शीघ्रं वां विधिं काममोहितम् ।।९।। <br>
हाहाकारो महानासीत्तत्र सर्वत्र नारद ।। <br>
जनाश्च कम्पिरे सर्व्वे भय मायाति विश्वभृत् ।।2.3.49.१०।। <br>
ततस्तंन्तुष्टुवुश्शम्भुं विष्ण्वाद्या निर्जरा मुने ।। <br>
सकोपम्प्रज्वलन्तन्तन्तेजसा हन्तुमुद्यतम् ।। ११ ।। <br>
देवा ऊचुः ।। <br>
देवदेव जगद्व्यापिन्परमेश सदाशिव ।। <br>
जगदीश जगन्नाथ सम्प्रसीद जगन्मय ।। १२ ।। <br>
सर्वेषामपि भावानान्त्वमात्मा हेतुरीश्वरः ।। <br>
निर्विकारोऽव्ययो नित्यो निर्विकल्पोऽक्षरः परः ।। १३ ।। <br>
आद्यन्तावस्य यन्मध्यमिदमन्यदहम्बहिः ।।<br>
यतोऽव्ययः सनैतानि तत्सत्यम्ब्रह्म चिद्भवान् । १४ ।। <br>
तवैव चरणाम्भोजम्मुक्तिकामा दृढव्रताः ।। <br>
विसृज्योभयतस्संगं मुनयस्समुपासते ।। १५ ।। <br>
त्वम्ब्रह्म पूर्णममृतं विशोकं निर्गुणम्परम् ।। <br>
आनंदमात्रमव्यग्रमविकारमनात्मकम् ।। १६ ।। <br>
विश्वस्य हेतुरुदयस्थितिसंयमनस्य हि ।। <br>
तदपेक्षतयात्मेशोऽनपेक्षस्सर्वदा विभुः ।। १७ ।। <br>
एकस्त्वमेव सदसद्वयमद्वयमेव च ।। <br>
स्वर्णं कृताकृतमिव वस्तुभेदो न चैव हि ।। १६ ।। <br>
अज्ञानतस्त्वयि जनैर्विकल्पो विदितो यतः ।। <br>
तस्माद्भ्रमप्रतीकारो निरुपाधेर्न हि स्वतः ।। १९ ।। <br>
धन्या वयं महेशान तव दर्शनमात्रतः ।। <br>
दृढभक्तजनानन्दप्रदश्शम्भो दयां कुरु ।। 2.3.49.२० ।। <br>
त्वमादिस्त्वमनादिश्च प्रकृतेस्त्वं परः पुमान् ।। <br>
विश्वेश्वरो जगन्नाथो निर्विकारः परात्परः ।। २१ ।। <br>
योऽयं ब्रह्मास्तिऽ रजसा विश्वमूर्तिः पितामहः ।। <br>
त्वत्प्रसादात्प्रभो विष्णुस्सत्त्वेन पुरुषोत्तमः ।। २२ ।। <br>
कालाग्निरुद्रस्तमसा परमात्मा गुणः परः ।। <br>
सदा शिवो महेशानस्सर्वव्यापी महेश्वरः।।२३।।<br>
व्यक्तं महच्च भूतादिस्तन्मात्राणीन्द्रियाणि च।।<br>
त्वयैवाधिष्ठितान्येव विश्वमूर्ते महेश्वर ।। २४ ।। <br>
महादेव परेशान करुणाकर शंकर । <br>
प्रसीद देवदेवेश प्रसीद पुरुषोत्तम ।। २५ ।। <br>
वासांसि सागरास्सप्त दिशश्चैव महाभुजाः ।। <br>
द्यौर्मूर्द्धा ते विभोर्नाभिः खं वायुर्नासिका ततः ।। २६ ।। <br>
चक्षूंष्यग्नी रविस्सोमः केशा मेघास्तव प्रभो ।। <br>
नक्षत्रतारकाद्याश्च ग्रहाश्चैव विभूषणम् ।। २७ ।। <br>
कथं स्तोष्यामि देवेश त्वां विभो परमेश्वर ।। <br>
वाचामगोचरोऽसि त्वं मनसा चापि शंकर ।। २८ ।। <br>
पञ्चास्याय च रुद्राय पञ्चाशत्कोटिमूर्तये ।। <br>
त्र्यधिपाय वरिष्ठाय विद्यातत्त्वाय ते नमः ।। २९ ।। <br>
अनिदेंश्याय नित्याय विद्युज्ज्वालाय रूपिणे ।। <br>
अग्निवर्णाय देवाय शंकराय नमोनमः ।। 2.3.49.३० ।। <br>
विद्युत्कोटिप्रतीकाशमष्टकोणं सुशोभनम् ।। <br>
रूपमास्थाय लोकेऽस्मिन्संस्थिताय नमो नमः।।३१।।<br>
ब्रह्मोवाच ।। <br>
इत्याकर्ण्य वचस्तेषां प्रसन्नः परमेश्वरः ।। <br>
ब्रह्मणो मे ददौ शीघ्रमभयं भक्तवत्सलः ।।३२।। <br>
अथ सर्वे सुरास्तत्र विष्ण्वाद्या मुनयस्तथा ।। <br>
अभवन्सुस्मितास्तात चक्रुश्च परमोत्सवम् ।। ३३ ।। <br>
मम तद्रेतसा तात मर्दितेन मुहुर्मुहुः ।। <br>
अभवन्कणकास्तत्र भूरिशः परमोज्ज्वलाः ।। ३४ ।। <br>
ऋषयो बहवो जाता वालखिल्यास्सहस्रशः ।। <br>
कणकैस्तैश्च वीर्यस्य प्रज्वलद्भिः स्वतेजसा ।। ३५ ।। <br>
अथ ते ह्यृषयस्सर्वे उपतस्थुस्तदा मुने ।। <br>
ममान्तिकं परप्रीत्या तात तातेति चाब्रुवन् ।। ३६।। <br>
ईश्वरेच्छाप्रयुक्तेन प्रोक्तास्ते नारदेन हि ।। <br>
वालखिल्यास्तु ते तत्र कोपयुक्तेन चेतसा ।। ३७ ।। <br>
।। नारद उवाच ।। <br>
गच्छध्वं संगता यूयं पर्वतं गन्धमादनम् ।। <br>
न स्थातव्यम्भवद्भिश्च न हि वोऽत्र प्रयोजनम् ।। ३८ ।। <br>
तत्र तप्त्वा तपश्चाति भवितारो मुनीश्वराः ।। <br>
सूर्य्यशिष्याश्शिवस्यैवाज्ञया मे कथितन्त्विदम् ।। ३९ ।। <br>
।। ब्रह्मोवाच ।। <br>
इत्युक्तास्ते तदा सर्वे बालखिल्याश्च पर्वतम् ।। <br>
सत्वरम्प्रययुर्नत्वा शंकरं गन्धमादनम् ।। 2.3.49.४० ।। <br>
विष्ण्वादिभिस्तदाभूवं श्वासितोहं मुनीश्वर ।। <br>
निर्भयः परमेशानप्रेरितैस्तैर्महात्मभिः ।। ४१ ।। <br>
अस्तवञ्चापि सर्वेशं शंकरम्भक्तवत्सलम् ।। <br>
सर्वकार्यकरं ज्ञात्वा दुष्टगर्वापहारकम्।।४२।। <br>
देवदेव महादेव करुणासागर प्रभो ।। <br>
त्वमेव कर्ता सर्वस्य भर्ता हर्त्ता च सर्वथा ।।४३।<br>
त्वदिच्छया हि सकलं स्थितं हि सचराचरम्।।<br>
तन्त्यां यथा बलीवर्दा मया ज्ञातं विशेषतः ।।४४।। <br>
इत्येवमुक्त्वा सोहं वै प्रणामं च कृताञ्जलिः ।। <br>
अन्येऽपि तुष्टुवुस्सर्वे विष्ण्वाद्यास्तं महेश्वरम् ।। ४५ ।। <br>
अथाकर्ण्य नुतिं शुद्धां मम दीनतया तदा ।। <br>
विष्ण्वादीनाञ्च सर्वेषां प्रसन्नोऽभून्महेश्वरः ।। ४६ ।। <br>
ददौ सोतिवरं मह्यमभयं प्रीतमानसः ।। <br>
सर्वे सुखमतीवापुरत्यमोदमहं मुने ।। ४७ ।। <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे विधिमोहवर्णनं नाम नवचत्वारिंशोऽध्यायः ।।४९।। <br>
<br>
