नारद उवाच ॥ <br>
अनरण्यस्य चरितं सुतादानसमन्वितम् ॥ <br>
श्रुत्वा गिरिवरस्तात किं चकार च तद्वद ॥ १ ॥ <br>
ब्रह्मोवाच ॥ <br>
अनरण्यस्य चरितं कन्यादानसमन्वितम्॥ <br>
श्रुत्वा पप्रच्छ शैलेशो वसिष्ठं साञ्जलिः पुनः॥२॥ <br>
शैलेश उवाच ॥ <br>
वसिष्ठ मुनिशार्दूल ब्रह्मपुत्र कृपानिधे ॥ <br>
अनरण्यचरित्रन्ते कथितं परमाद्भुतम् ॥३॥ <br>
अनरण्यसुता यस्मात् पिप्पलादं मुनिं पतिम् ॥ <br>
सम्प्राप्य किमकार्षीत्सा तच्चरित्रं मुदावहम्॥४॥<br>
वसि० ।<br>
पिप्पलादो मुनिवरो वयसा जर्जरोधिकः ॥ <br>
गत्वा निजाश्रमं नार्याऽनरण्यसुतया तया ॥५॥<br>
उवास तत्र सुप्रीत्या तपस्वी नातिलम्पटः॥<br>
तत्रारण्ये गिरिवर स नित्यं निजधर्मकृत् ॥ ६ ॥ <br>
अथानरण्यकन्या सा सिषेवे भक्तितो मुनिम् ॥ <br>
कर्मणा मनसा वाचा लक्ष्मीनारायणं यथा ॥७॥ <br>
एकदा स्वर्णदीं स्नातुं गच्छन्तीं सुस्मितां च ताम् ॥ <br>
ददर्श पथि धर्मश्च मायया वृषरूपधृक् ॥ ८ ॥ <br>
चारुरत्नरथस्थश्च नानालं कारभूषितः ॥ <br>
नवीनयौवनश्श्रीमान्कामदेवसभप्रभः ॥ ९ ॥ <br>
दृष्ट्वा तां सुन्दरीं पद्मामुवाच स वृषो विभुः ॥ <br>
विज्ञातुं भावमन्तःस्थं तस्याश्च मुनियोषितः ॥ 2.3.35.१० ॥ <br>
॥ धर्म उवाच ॥ <br>
अयि सुन्दरि लक्ष्मीर्वै राजयोग्ये मनोहरे ॥ <br>
अतीव यौवनस्थे च कामिनि स्थिरयौवने ॥ ११ ॥ <br>
जरातुरस्य वृद्धस्य पिप्पलादस्य वै मुनेः ॥ <br>
सत्यं वदामि तन्वंगि समीपे नैव राजसे ॥ १२ ॥ <br>
विप्रं तपस्सु निरतं निर्घृणं मरणोन्मुखम् ॥ <br>
त्वक्त्वा मां पश्य राजेन्द्रं रतिशूरं स्मरातुरम् ॥ १३ ॥ <br>
प्राप्नोति सुन्दरी पुण्यात्सौन्दर्य्यं पूर्वजन्मनः ॥ <br>
सफलं तद्भवेत्सर्वं रसिकालिंगनेन च ॥१४॥ <br>
सहस्रसुन्दरीकान्तं कामशास्त्रविशारदम् ॥ <br>
किंकरं कुरु मां कान्ते सम्परित्यज्य तं पतिम् ॥ १५ ॥ <br>
निर्जने कानने रम्ये शैले शैले नदीतटे ॥ <br>
विहरस्व मया सार्द्धं जन्मेदं सफलं कुरु ॥ १६ ॥ <br>
॥ वसिष्ठ उवाच ॥ <br>
इत्येवमुक्तवन्तं सा स्वरथादवरुह्य च ॥ <br>
ग्रहीतुमुत्सुकं हस्ते तमुवाच पतिव्रता ॥ १७ ॥ <br>
पद्मो वाच ॥ <br>
गच्छ दूरं गच्छ दूरं पापिष्ठस्त्वं नराधिप ॥ <br>
मां चेत्पश्यसि कामेन सद्यो नष्टो भविष्यसि ॥ १८ ॥ <br>
पिप्पलादं मुनि श्रेष्ठं तपसा पूतविग्रहम् ॥ <br>
त्यक्त्वा कथं भजेयं त्वां स्त्रीजितं रतिलम्पटम् ॥ १९ ॥ <br>
स्त्रीजितस्पर्शमात्रेण सर्वं पुण्यं प्रणश्यति ॥<br>
स्त्रीजितः परपापी च तद्दर्शनमघावहम् ॥2.3.35.२०॥ <br>
सत्क्रियो ह्यशुचिर्नित्यं स पुमान् यः स्त्रिया जितः ॥ <br>
निन्दन्ति पितरो देवा मान वास्सकलाश्च तम्॥२१॥ <br>
तस्य किं ज्ञान सुतपो जपहोमप्रपूजनैः ॥ <br>
विद्यया दानतः किम्वा स्त्रीभिर्यस्य मनो हृतम् ॥ २२ ॥ <br>
मातरं मां स्त्रियो भावं कृत्वा येन ब्रवीषि ह ॥ <br>
भविष्यति क्षयस्तेन कालेन मम शापतः ॥२३॥ <br>
वसिष्ठ उवाच ॥ <br>
श्रुत्वा धर्मस्सतीशापं नृप मूर्तिं विहाय च ॥ <br>
धृत्वा स्वमूर्तिं देवेशः कम्पमान उवाच सः ॥ २४ ॥ <br>
धर्म उवाच ॥ <br>
मातर्जानीहि मां धर्मं ज्ञानिनाञ्च गुरो र्गुरुम् ॥ <br>
परस्त्रीमातृबुद्धिश्च कुव्वर्न्तं सततं सति ॥२५॥ <br>
अहं तवान्तरं ज्ञातुमागतस्तव सन्निधिम् ॥ <br>
तवाहञ्च मनो जाने तथापि विधिनोदितः ॥ २६ ॥ <br>
कृतं मे दमनं साध्वि न विरुद्धं यथोचितम् ॥ <br>
शास्तिः समुत्पथस्थानामीश्वरेण विनिर्मिता ॥ २७ ॥ <br>
स्वयं प्रदाता सर्वेभ्यः सुखदुःखवरान्क्षमः ॥ <br>
सम्पदं विपदं यो हि नमस्तस्मै शिवाय हि ॥ २८ ॥ <br>
शत्रुं मित्रं सम्विधातुं प्रीतिञ्च कलहं क्षमः ॥ <br>
स्रष्टुं नष्टुं च यस्सृष्टिं नमस्तस्मै शिवाय हि ॥२९॥ <br>
येन शुक्लीकृतं क्षीरं जले शैत्यं कृतम्पुरा ॥ <br>
दाहीकृतो हुता शश्च नमस्तस्मै शिवाय हि ॥2.3.35.३०॥ <br>
प्रकृतिर्निर्मिता येन तप्त्वाति महदादितः ॥ <br>
ब्रह्मविष्णुमहेशाद्या नमस्तस्मै शिवाय हि ॥३१॥ <br>
ब्रह्मोवाचः ॥ <br>
इत्युक्त्वा पुरतस्तस्यास्तस्थौ धर्मो जगद्गुरुः ॥ <br>
किञ्चिन्नोवाच चकितस्तत्पातिव्रत्य तोषितः॥३२॥<br>
पद्मापि नृपकन्या सा पिप्पलादप्रिसा तदा ॥ <br>
साध्वी तं धर्ममाज्ञाय विस्मितोवाच पर्वत॥३३॥ <br>
पद्मोवाच ॥ <br>
त्वमेव धर्म सर्वेषां साक्षी निखिलकर्मणाम्॥ <br>
कथं मनो मे विज्ञातुं विडम्बयसि मां विभो ॥ ३४ ॥ <br>
यत्तत्सर्वं कृतं ब्रह्मन् नापराधो बभूव मे ॥ <br>
त्वञ्च शप्तो मयाऽज्ञानात्स्त्रीस्वभा वाद्वृथा वृष ॥ ३५ ॥ <br>
का व्यवस्था भवेत्तस्य चिन्तयामीति साम्प्रतम् ॥ <br>
चित्ते स्फुरतु सा बुद्धिर्यया शं सँल्लभामि वै ॥ ३६ ॥ <br>
आकाशोसौ दिशस्सर्वा यदि नश्यन्तु वायवः ॥ <br>
तथापि साध्वीशापस्तु न नश्यति कदाचन ॥ ३७ ॥ <br>
सत्ये पूर्णश्चतुष्पादः पौर्ण मास्यां यथा शशी ॥ <br>
विराजसे देवराज सर्वकालं दिवानिशम्॥३८॥<br>
त्वञ्च नष्टो भवसि चेत्सृष्टिनाशो भवेत्तदा॥ <br>
इति कर्तव्यतामूढा वृथापि च वदाम्यहम् ॥३९॥ <br>
पादक्षयश्च भविता त्रेतायां च सुरोत्तम॥ <br>
पादोपरे द्वापरे च तृतीयोऽपि कलौ विभो ॥2.3.35.४०॥<br>
कलिशेषेऽखिलाश्छिन्ना भविष्यन्ति तवांघ्रयः ॥ <br>
पुनस्सत्ये समायाते परिपूर्णो भविष्यसि ॥४१ ॥ <br>
सत्ये सर्वव्यापकस्त्वं तदन्येषु च कु त्रचित् ॥ <br>
युगव्यवस्थया स त्वं भविष्यसि तथा तथा ॥४२॥ <br>
इत्येवं वचनं सत्यं ममास्तु सुखदं तव ॥ <br>
याम्यहं पतिसेवायै गच्छ त्वं स्वगृहं विभो ॥४३॥ <br>
॥ ब्रह्मोवाच ॥ <br>
इत्याकर्ण्य वचस्तस्यास्सन्तुष्टोभूद्वृषस्स वै ॥ <br>
तदेवंवादिनीं साध्वीमुवाच विधिनन्दन ॥ ४४ ॥ <br>
धर्म उवाच ॥ <br>
धन्यासि पतिभक्तासि स्वस्ति तेस्तु पतिव्रते ॥ <br>
वरं गृहाण त्वत्स्वामी त्वत्परित्राणकारणात् ॥ ४५ ॥ <br>
युवा भवतु ते भर्ता रतिशूरश्च धार्मिकः ॥ <br>
रूपवान् गुणवान्वाग्मी संततस्थिरयौवनः ॥४६॥ <br>
चिरञ्जीवी स भवतु मार्कण्डेयात्प रश्शुभे ॥ <br>
कुबेराद्धनवाँश्चैव शक्रादैश्वर्य्यवानपि ॥४७॥ <br>
शिवभक्तो हरिसमस्सिद्धस्तु कपिलात्परः ॥ <br>
बुद्ध्या बृहस्पतिसमस्समत्वेन विधेस्समः ॥ ४८ ॥ <br>
स्वामिसौभाग्यसंयुक्ता भव त्वं जीवनावधि ॥ <br>
तथा च सुभगे देवि त्वं भव स्थिरयौवना ॥४९॥ <br>
माता त्वं दशपुत्राणां गुणिनां चिरजीविनाम् ॥ <br>
स्वभर्तुरधिकानां च भविष्यसि न संशयः ॥ 2.3.35.५० ॥ <br>
गृहा भवन्तु ते साध्वि सर्वसम्पत्सम न्विताः ॥ <br>
प्रकाशमन्तस्सततं कुबेरभवनाधिकाः ॥५१ ॥ <br>
॥ वसिष्ठ उवाच ॥ <br>
इत्येवमुक्ता सन्तस्थौ धर्मस्स गिरिसत्तम ॥ <br>
सा तं प्रदक्षिणीकृत्य प्रणम्य स्वगृहं ययौ ॥५२॥ <br>
धर्मस्तथाशिषो दत्वा जगाम निजमन्दिरम् ॥ <br>
प्रशशंस च तां प्रात्या पद्मां संसदि संसदि ॥ ५३ ॥ <br>
सा रेमे स्वामिना सार्द्धं यूना रहसि सन्ततम् ॥ <br>
पश्चाद्बभूवुऽस्सत्पुत्रास्तद्भर्तुरधिका गुणैः ॥५४॥ <br>
बभूव सकला सम्पद्दम्पत्योः सुखवर्द्धिनी ॥ <br>
सर्वानन्दवृद्धिकरी परत्रेह च शर्मणे ॥ ५५ ॥ <br>
शैलेन्द्र कथितं सर्वमितिहासं पुरातनम् ॥ <br>
दम्पत्योश्च तयोः प्रीत्या श्रुतं ते परमादरात् ॥ ५६ ॥ <br>
बुद्ध्वा तत्त्वं सुतां देहि पार्वतीमीश्वराय च ॥ <br>
कुरुषं त्यज शैलेन्द्र मेनया स्वस्त्रिया सह ॥ ५७ ॥ <br>
सप्ताहे समतीते तु दुर्लभेति शुभे क्षणे ॥ <br>
लग्नाधिपे च लग्नस्थे चन्द्रेस्वत्नयान्विते ॥ ५८ ॥ <br>
मुदिते रोहिणीयुक्ते विशुद्धे चन्द्रतारके ॥ <br>
मार्गमासे चन्द्रवारे सर्वदोषविवर्जिते ॥ ५९ ॥ <br>
सर्वसद्ग्रहसंसृष्टऽसद्ग्रहदृष्टिवर्जिते ॥ <br>
सदपत्यप्रदे जीवे पतिसौभाग्यदायिनि ॥ 2.3.35.६० ॥ <br>
जगदम्बां जगत्पित्रे मूलप्रकृतिमीश्वरीम् ॥ <br>
कन्यां प्रदाय गिरिजां कृती त्वं भव पर्वत ॥६१॥<br>
ब्रह्मोवाच ॥ <br>
इत्युक्त्वा मुनिशार्दूलो वसिष्ठो ज्ञानिसत्तमः ॥ <br>
विरराम शिवं स्मृत्वा नानालीलाकरं प्रभुम् ॥ ६२ ॥ <br>
इति श्रीशिव महापुराणे द्वितीयायां रुद्रसंहितायां तृतीये पार्वतीखण्डे पद्मापिप्पलादचरितवर्णनं नाम पञ्चत्रिंशोऽध्यायः ॥३५॥ <br>
<br>
