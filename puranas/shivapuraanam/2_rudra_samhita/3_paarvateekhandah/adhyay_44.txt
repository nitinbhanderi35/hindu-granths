॥ ब्रह्मोवाच ॥ <br>
संज्ञां लब्धा ततस्सा च मेना शैलप्रिया सती ॥ <br>
विललापातिसंक्षुब्धा तिरस्कारमथाकरोत् ॥ १ ॥ <br>
तत्र तावत्स्वपुत्राँश्च निनिन्द खलिता मुहुः ॥ <br>
प्रथमं सा ततः पुत्री कथयामास दुर्वचः ॥ २ ॥ <br>
॥ मेनोवाच॥ <br>
मुने पुरा त्वया प्रोक्तं वरिष्यति शिवा शिवम् ॥ <br>
पश्चाद्धिमवतः कृत्यं पूजार्थं विनिवेशितम् ॥ ३ ॥ <br>
ततो दृष्टं फलं सत्यं विपरीतमनर्थकम् ॥ <br>
मुनेऽधमाहं दुर्बुद्धे सर्वथा वञ्चिता त्वया ॥४॥ <br>
पुनस्तया तपस्तप्तं दुष्करं मुनिभिश्च यत् ॥ <br>
तस्य लब्धं फलं ह्येतत्पश्यतां दुःखदायकम् ॥ ५ ॥ <br>
किं करोमि क्व गच्छामि को मे दुःखं व्यपोहताम् ॥ <br>
कुलादिकं विनष्टं मे विहितं जीवितं मम ॥ ६ ॥ <br>
क्व गता ऋषयो दिव्याः श्मश्रूणि त्रोटयाम्यहम् ॥ <br>
तपस्विनी च या पत्नी सा धूर्ता स्वयमागता ॥ ७ ॥<br>
केषाञ्चैवापराधेन सर्वं नष्टं ममाधुना ॥ <br>
इत्युक्त्वा वीक्ष्य च सुतामुवाच वचनं कटु ॥८॥ <br>
किं कृतं ते सुते दुष्टे कर्म दुःखकरं मम ॥ <br>
हेम दत्त्वा त्वयानीतः काचो वै दुष्टया स्वयम् ॥९॥ <br>
हित्वा तु चन्दनं भूयो लेपितः कर्दमस्त्वया ॥ <br>
हंसमुड्डीय काको वै गृहीतो हस्तपञ्जरे ॥ 2.3.44.१० ॥ <br>
हित्वा ब्रह्मजलं दूरे पीतं कूपोदकं त्वया ॥ <br>
सूर्यं हित्वा तु खद्योतो गृहीतो यत्नतस्त्वया ॥ ११ ॥ <br>
तण्डुलांश्च तथा हित्वा कृतं वै तुषभक्षणम् ॥ <br>
प्रक्षिप्याज्यं तथा तैलं कारण्डं भुक्तमादरात् ॥ १२ ॥ <br>
सिंहसेवां तथा मुक्त्वा शृगालस्सेवितस्त्वया ॥ <br>
ब्रह्मविद्यां तथा मुक्त्वा कुगाथा च श्रुता त्वया ॥ १३ ॥ <br>
गृहे यज्ञविभूतिं हि दूरीकृत्य सुमंगलाम् ॥ <br>
गृहीतश्च चिताभस्म त्वया पुत्रि ह्यमंगलम् ॥ १४ ॥ <br>
सर्वान् देववरांस्त्यक्त्वा विष्ण्वादीन्परमेश्वरान् ॥ <br>
कृतं त्वया कुबुद्ध्या वै शिवार्थं तप ईदृशम् ॥ १५ ॥ <br>
धिक्त्वा च तव बुद्धिश्च धिग्रूपं चरितं तव ॥ <br>
धिक् चोपदेशकर्त्तारं धिक्सख्यावपि ते तथा ॥ १६ ॥ <br>
आवां च धिक्तथा पुत्री यौ ते जन्मप्रवर्तकौ ॥ <br>
धिक्ते नारद बुद्धिञ्च सप्तर्षींश्च सुबुद्धिदान् ॥ १७ ॥ <br>
धिक्कुलं धिक्क्रियादाक्ष्यं सर्वं धिग्यत्कृतं त्वया ॥ <br>
गृहन्तु धुक्षितं त्वेतन्मरणं तु ममैव हि ॥ १८ ॥ <br>
पार्वतानामयं राजा नायातु निकटे मम ॥ <br>
सप्तर्षयस्स्वयं नैव दर्शयन्तु मुखम्मम ॥ १९ ॥ <br>
साधितं किञ्च सर्वैस्तु मिलित्वा घातितं कुलम् ॥ <br>
वन्ध्याहं न कथं जाता गर्भो न गलितः कथम् ॥ 2.3.44.२० ॥ <br>
अथो न वा मृता चाहं पुत्रिका न मृता कथम् ॥ <br>
रक्षसाद्य कथं नो वा भक्षिता गगने पुनः ॥२१॥ <br>
छेदयामि शिरस्तेऽद्य किं करोमि कलेवरैः ॥ <br>
त्यक्त्वा त्वां च कुतो यायां हाहा मे जीवितं हतम् ॥२२॥ ।<br>
॥ब्रह्मोवाच॥<br>
इत्युक्त्वा पतिता सा च मेना भूमौ विमूर्छिता ॥ <br>
व्याकुला शोकरोषाद्यैर्न गता भर्तृसन्निधौ॥२३॥<br>
हाहाकारो महानासीत्त स्मिन्काले मुनीश्वर ॥ <br>
सर्वे समागतास्तत्र क्रमात्तत्सन्निधौ सुराः ॥२४॥ <br>
पुरा देवमुने चाहमागतस्तु स्वयं तदा ॥ <br>
मां दृष्ट्वा त्वं वचस्ता वै प्रावोच ऋषिसत्तम ॥२५॥ <br>
नारद उवाच ॥ <br>
यथार्थं सुंदरं रूपं ना ज्ञातं ते शिवस्य वै ॥ <br>
लीलयेदं धृतं रूपं न यथार्थं शिवेन च ॥।२६॥ <br>
तस्मात्क्रोधं परित्यज्य स्वस्था भव पतिव्रते ॥ <br>
कार्य्यं कुरु हठं त्यक्त्वा शिवां देहि शिवाय च ॥ २७ ॥ <br>
॥ ब्रह्मोवाच ॥<br>
तदाकर्ण्य वचस्ते सा मेना त्वां वाक्यमब्रवीत्॥<br>
उत्तिष्ठेतो गच्छ दूरं दुष्टाधमवरो भवान्॥२८॥ <br>
इत्युक्ते तु तया देव इन्द्राद्याः सकलाः क्रमात् ॥ <br>
समागत्य च दिक्पाला वचनं चेदमब्रुवन् ॥२९॥ <br>
॥ देवा ऊचुः॥<br>
हे  मेने पितृकन्ये हि शृण्वस्मद्वचनम्मुदा ॥ <br>
अयं वै परमः साक्षाच्छिवः परसुखावहः ॥2.3.44.३०॥ <br>
कृपया च भवत्पुत्र्यास्तपो दृष्ट्वातिदुस्सहम् ॥ <br>
दर्शनं दत्तवाञ्छम्भुर्वरं सद्भक्तवत्सलः ॥ ३१ ॥ ।<br>
॥ ब्रह्मोवाच ॥ <br>
अथोवाच सुरान्मेना विलप्याति मुहुर्मुहुः ॥ <br>
न देया तु मया कन्या गिरिशायोग्ररूपिणे ॥३२॥ <br>
किमर्थन्तु भवन्तश्च सर्वे देवाः प्रपञ्चिताः ॥ <br>
रूपमस्याः परन्नाम व्यर्थीकर्तुं समुद्यतः ॥३३॥ <br>
इत्युक्ते च तया तत्र ऋषयस्सप्त एव हि ॥ <br>
ऊचुस्ते वच आगत्य वसिष्ठाद्या मुनीश्वर ॥ ३४ ॥ <br>
सप्तर्षयः ऊचुः ॥ <br>
कार्य्यं साधयितुम्प्राप्ताः पितृकन्ये गिरिप्रिये ॥ <br>
विरुद्धं चात्र उक्तार्थे कथम्मन्यामहे वयम् ॥३५॥ <br>
ब्रह्मोवाच ॥ <br>
अयं वै परमो लाभो दर्शनं शंकरस्य यत् ॥ <br>
दानपात्रं स ते भूत्वागतस्तव च मंदिरम् ॥। ३६ ॥ <br>
॥ ब्रह्मोवाच ॥ <br>
इत्युक्त्वा तैस्ततो मेना मुनिवाक्यं मृषाकरोत् ॥ <br>
प्रत्युवाच च रुष्टा सा तानृषीञ्ज्ञानदुर्बला ॥३७॥ <br>
मेनोवाच ॥ <br>
शस्त्राद्यैर्घातयिष्येहं न हास्ये शंकरायताम् ॥ <br>
दूरं गच्छत सर्वे हि नागन्तव्यं मदन्तिके ॥३८॥ <br>
ब्रह्मोवाच ॥ <br>
इत्युक्त्वा विररामाशु सा विलप्यातिविह्वला ॥ <br>
हाहाकारो महानासीत्तत्र तद्वृत्ततो मुने ॥ ३९ ॥ <br>
ततो हिमालयस्तत्राजगामातिसमाकुलः ॥ <br>
ताञ्च बोधयितुं प्रीत्या प्राह तत्त्वञ्च दर्शयन् ॥ 2.3.44.४० ॥ <br>
हिमालय उवाच ॥ <br>
शृणु मेने वचो मेऽद्य विकलाऽसि कथम्प्रिये ॥ <br>
के के समागता गेहं कथं चैतान्विनिन्दसि ॥४१॥ <br>
शंकरं त्वं च जानासि रूपं दृष्ट्वासि विह्वला ॥ <br>
विकटं तस्य शंभोस्तु नानारूपाभिधस्य हि ॥ ४२ ॥ <br>
स शंकरो मया ज्ञातस्सर्वेषां प्रतिपालकः ॥ <br>
पूज्यानां पूज्य एवासौ कर्तानुग्रहनिग्रहान् ॥ ४३ ॥ <br>
हठं न कुरु मुञ्च त्वं दुःखं प्राणप्रियेऽनघे ॥ <br>
उत्तिष्ठारं तथा कार्यं कर्तुमर्हसि सुव्रते ॥ ४४ ॥ <br>
यद्वै द्वारगतश्शंभुः पुरा विकटरूपधृक् ॥ <br>
नानालीलाञ्च कृतवाञ्चेतयामि च तामिमाम् ॥ ४५ ॥ <br>
तन्माहात्म्यं परं दृष्ट्वा कन्यां दातुं त्वया मया ॥ <br>
अंगीकृतं तदा देवि तत्प्रमाणं कुरु प्रिये॥४६॥<br>
ब्रह्मोवाच॥<br>
इत्युक्त्वा सोऽद्रिनाथो हि विरराम ततो मुने ॥ <br>
तदाकर्ण्य शिवामाता मेनोवाच हिमालयम् ॥ ४७ ॥ <br>
मेनोवाच ॥ <br>
मद्वचः श्रूयतां नाथ तथा कर्तुं त्वमर्हसि ॥ <br>
गृहीत्वा तनुजां चैनां बद्ध्वा कण्ठे तु पार्वतीम् ॥ ४८ ॥ <br>
अधः पातय निःशंकं दास्ये तां न हराय हि ॥ <br>
तथैनामथवा नाथ गत्वा वै सागरे सुताम् ॥ ४९ ॥ <br>
निमज्जय दयां त्यक्त्वा ततोऽद्रीश सुखी भव ॥ <br>
यदि दास्यसि पुत्री त्वं रुद्राय विकटात्मने ॥ <br>
तर्हि त्यक्ष्याम्यहं स्वामिन्निश्चयेन कलेवरम् ॥ 2.3.44.५० ॥ <br>
॥ ब्रह्मोवाच ॥ <br>
इत्युक्ते च तदा तत्र वचने मेनया हठान् ॥ <br>
उवाच वचनं रम्यं पार्वती स्वयमागता ॥५१॥ <br>
पार्वत्युवाच ॥ <br>
मातस्ते विपरीता हि बुद्धिर्जाताऽशुभावहा ॥ <br>
धर्मावलम्बनात्त्वं हि कथन्धर्मं जहासि वै॥ ५२ ॥ <br>
अयं रुद्रोऽपरस्साक्षात्सर्वप्रभव ईश्वरः । <br>
शम्भुस्सुरूपस्सुखदस्सर्वश्रुतिषु वर्णितः ॥५३॥ <br>
महेशश्शंकरश्चायं सर्वदेवप्रभुस्स्वराट् ॥ <br>
नानारूपाभिधो मातर्हरिब्रह्मादिसेवितः ॥ ५४ ॥ <br>
अधिष्ठानं च सर्वेषां कर्ता हर्ता च स प्रभुः ॥ <br>
निर्विकारी त्रिदेवेशो ह्यविनाशी सनातनः ॥ ५५ ॥ <br>
यदर्थे देवतास्सर्वा आयाता किंकरीकृताः ॥ <br>
द्वारि ते सोत्सवाश्चाद्य किमतोऽन्यत्परं सुखम् ॥ ५६ ॥ <br>
उत्तिष्ठातः प्रयत्नेन जीवितं सफलं कुरु । <br>
देहि मां त्वं शिवायास्मै स्वाश्रमं कुरु सार्थकम् ॥५७॥ <br>
देहि मां परमेशाय शंकराय जनन्यहो ॥ <br>
स्वीकुरु त्वमिमं मातर्विनयम्मे ब्रवीमि ते ॥५८॥ <br>
चेन्न दास्यसि तस्मै मां न वृणेऽन्यमहं वरम् ॥ <br>
भागं लभेत्कथं सैंहं शृगालः परवंचकः ॥५९॥ <br>
मनसा वचसा मातः कर्मणा च हरस्त्वयम् ॥ <br>
मया वृतो वृतश्चैव यदिच्छसि तथा कुरु ॥ 2.3.44.६० ॥ <br>
ब्रह्मोवाच ॥ <br>
इत्याकर्ण्य शिवावाक्यं मेना शैलेश्वरप्रिया ॥ <br>
सुविलप्य महाक्रुद्धा गृहीत्वा तत्कलेवरम् ॥ ६१ ॥ <br>
मुष्टिभिः कूर्परैश्चैव दन्तान्धर्षयती च सा ॥ <br>
ताडयामास तां पुत्रीं विह्वलातिरुषान्विता ॥६२॥ <br>
ये तत्र ऋषयस्तात त्वदाद्याश्चापरे मुने ॥ <br>
तद्धस्तात्ताम्परिच्छिद्य नित्युर्दूरतरं ततः ॥६३॥ <br>
तान्वै तथा विधान्दृष्ट्वा भर्त्सयित्वा पुनः पुनः ॥ <br>
उवाच श्रावयन्ती सा दुर्वचो निखिलान्पुनः॥ ६४ ॥ <br>
मेनोवाच ॥ <br>
किं मेना हि करिष्येऽहं दुष्टां ग्रहवतीं शिवाम् ॥ <br>
दास्याम्यस्यै गरन्तीव्रं कूपे क्षेप्स्यामि वा ध्रुवम् ॥६५॥ <br>
छेत्स्यामि कालीमथवा शस्त्रास्त्रैर्भूरिखण्डशः ॥ <br>
निमज्जयिष्ये वा सिन्धौ स्वसुताम्पार्वतीं खलु ॥ ६६ ॥ <br>
अथवा स्वशरीरं हि त्यक्ष्याम्याश्वन्यथा ध्रुवम् ॥  <br>
न दास्ये शम्भवे कन्यां दुर्गां विकटरूपिणे ॥६७॥ <br>
वरोऽयं कीदृशो भीमोऽनया लब्धश्च दुष्टया ॥ <br>
कारितश्चोपहासो मे गिरेश्चापि कुलस्य हि ॥ ६८ ॥ <br>
न माता न पिता भ्राता न बन्धुर्गोत्रजोऽपि हि ॥ <br>
नो सुरूपं न चातुर्य्यं न गुहं वास्य किंचन ॥ ६९ ॥ <br>
न वस्त्रं नाप्यलङ्कारास्सहायाः केऽपि तस्य न ॥ <br>
वाहनं न शुभं ह्यस्य न वयो न धनन्तथा ॥ 2.3.44.७० ॥ <br>
न पावित्र्यं न विद्या च कीदृशः काय आर्तिदः ॥ <br>
किं विलोक्य मया पुत्री देयास्मै स्यात्सुमंगला ॥ ७१ ॥ <br>
ब्रह्मोवाच ॥ <br>
इत्यादि सुविलप्याथ बहुशो मेनका तदा ॥ <br>
रुरोदोच्चैर्मुने सा हि दुःखशोकपरिप्लुता ॥ ७२ ॥ <br>
अथाहन्द्रुतमागत्याकथयम्मेनकां च ताम्॥ <br>
शिवतत्त्वं च परमं कुज्ञानहरमुत्तमम् ॥ ७३ ॥ <br>
ब्रह्मोवाच ॥ <br>
श्रोतव्यम्प्रीतितो मेने मदीयं वचनं शुभम् ॥ <br>
यस्य श्रवणतः प्रीत्या कुबुद्धिस्ते विनश्यति ॥ ७४ ॥ <br>
शङ्करो जगतः कर्ता भर्ता हर्ता तथैव च ॥ <br>
न त्वं जानासि तद्रूपं कथन्दुःखं समीहसे ॥ ७५ ॥ <br>
अनेकरूपनामा च नाना लीलाकरः प्रभुः ॥ <br>
सर्वस्वामी स्वतन्त्रश्च मायाधीशोऽविकल्पकः ॥ ७६ ॥ <br>
इति विज्ञाय मेने त्वं शिवान्देहि शिवाय वै ॥ <br>
कुहठन्त्यज कुज्ञानं सर्वकार्यविनाशनम् ॥ ७७ ॥ <br>
ब्रह्मोवाच ॥ <br>
इत्युक्ता सा मया मेना विलपन्ती मुहुर्मुहुः ॥ <br>
लज्जां किंचिच्छनैस्त्यक्त्वा मुने मां वाक्यमब्रवीत् ॥७८॥ <br>
मेनोवाच ॥ <br>
किमर्थन्तु भवान्ब्रह्मन्रूपमस्य महावरम् ॥ <br>
व्यर्थीकरोति किमियं हन्यतां न स्वयं शिवा ॥ ७९ ॥ <br>
न वक्तव्यं च भवता शिवाय प्रतिदीयताम् ॥ <br>
न दास्येऽहं शिवायैनां स्वसुताम्प्राणवल्लभाम् ॥ 2.3.44.८० ॥ <br>
ब्रह्मोवाच ॥ <br>
इत्युक्ते तु तदा सिद्धाः सनकाद्या महामुने ॥ <br>
समागत्य महाप्रीत्या वचनं हीदमब्रुवन् ॥ ८१ ॥ <br>
सिद्धा ऊचुः ॥ <br>
अयम्वै परमस्साक्षाच्छिवः परसुखावहः ॥ <br>
कृपया च भवत्पुत्र्यै दर्शनन्दत्तवान्प्रभुः ॥ ८२ ॥ <br>
॥ ब्रह्मोवाच ॥ <br>
अथोवाच तु तान्मेना विलप्य च मुहुर्मुहुः ॥ <br>
न देया तु मया सम्यग्गिरिशायोग्ररूपिणे ॥ ८३ ॥ <br>
किमर्थन्तु भवन्तश्च सर्वे सिद्धाः प्रपञ्चिनः ॥ <br>
रूपमस्याः परं नाम व्यर्थीकर्त्तुं समुद्यताः ॥ ८४ ॥ <br>
इत्युक्ते च तया तत्र मुनेऽहं चकितोऽभवम् ॥ <br>
सर्वे विस्मयमापन्ना देवसिद्धर्षिमानवाः॥८५॥<br>
एतस्मिन्समये तस्या हठं श्रुत्वा दृढं महत्॥<br>
द्रुतं शिवप्रियो विष्णुस्समागत्याऽब्रवीदिदम्॥८६॥<br>
विष्णुरुवाच॥<br>
पितॄणां च प्रिया पुत्री मानसी गुणसंयुता॥<br>
पत्नी हिमवतस्साक्षाद्ब्रह्मणः कुलमुत्तमम् ॥८७॥ <br>
सहायास्तादृशा लोके धन्या ह्यसि वदामि किम् ॥ <br>
धर्मस्याधारभूतासि कथं धर्मं जहासि हि ॥८८॥ <br>
देवैश्च ऋषिभिश्चैव ब्रह्मणा वा मया तथा ॥ <br>
विरुद्धं कथ्यते किं नु त्वयैव सुविचार्यताम् ॥।८९॥। <br>
शिवत्वं न च जानासि निर्गुणस्य गुणस्स हि॥<br>
विरूपस्स सुरूपो हि सर्वसेव्यस्सतां गतिः ॥2.3.44.९०॥ <br>
तेनैव निर्मिता देवी मूलप्रकृतिरीश्वरी ॥ <br>
तत्पार्श्वे च तदा तेन निर्मितः पुरुषोत्तमः ॥९१॥ <br>
ताभ्यां चाहं तथा ब्रह्मा ततश्च गुणरूपतः ॥ <br>
अवतीर्य स्वयं रुद्रो लोकानां हितकारकः ॥ ९२ ॥ <br>
ततो वेदास्तथा देवा यत्किंचिद्दृश्यते जगत् ॥ <br>
स्थावरं जंगमं चैव तत्सर्वं शकरादभूत् ॥९३॥ <br>
तद्रूपम्वर्णितं केन ज्ञायते केन वा पुनः ॥ <br>
मया च ब्रह्मणा यस्य ह्यतो लब्धश्च नैव हि ॥९४॥ <br>
आब्रह्मस्तम्बपर्यंतं यत्किञ्चिद्दृश्यते जगत् ॥ <br>
तत्सर्वं च शिवं विद्धि नात्र कार्या विचारणा ॥९५॥ <br>
स एवेदृक्सुरूपेणावतीर्णो निजलीलया ॥ <br>
शिवातपः प्रभावाद्धि तव द्वारि समागतः ॥९६॥ <br>
तस्मात्त्वं हिमवत्पत्नि दुःखं मुञ्च शिवम्भज ॥ <br>
भविष्यति महानन्दः क्लेशो यास्यति संक्षयम् ॥९७॥ <br>
ब्रह्मोवाच ॥ एवम्प्रबोधितायास्तु मेनकाया अभून्मुने ॥ <br>
तस्यास्तु कोमलं किंचिन्मनो विष्णुप्रबोधितम् ॥ ९८ ॥ <br>
परं हठं न तत्याज कन्यान्दातुं हराय न ॥ <br>
स्वीचकार तदा मेना शिवमायाविमोहि ता ॥९९॥ <br>
उवाच च हरिं मेना किञ्चिद्बुद्ध्वा गिरिप्रिया ॥ <br>
श्रुत्वा विष्णुवचो रम्यं गिरिजाजननी हि सा॥2.3.44.१००॥ <br>
यदि रम्यतनुस्स स्यात्तदा देया मया सुता ॥ <br>
नान्यथा कोटिशो यत्नैर्वच्मि सत्यन्दृढं वचः ॥१०१॥ <br>
ब्रह्मोवाच ॥ <br>
इत्युक्त्वा वचनं मेना तूष्णीमास दृढव्रता ॥ <br>
शिवेच्छाप्रेरिता धन्या तथा याखिलमोहिनी ॥ १०२ ॥ <br>
इति श्रीशिवमहापुराणे द्वितीयायां रुद्रसंहितायां तृतीये पार्वती खण्डे मेनाप्रबोधवर्णनो नाम चतुश्चत्वारिंशोऽध्यायः ॥४४॥ <br>
<br>
