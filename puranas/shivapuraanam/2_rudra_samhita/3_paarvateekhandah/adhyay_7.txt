॥ ब्रह्मोवाच ॥ <br>
ततो मेना पुरस्सा वै सुता भूत्वा महाद्युतिः ॥ <br>
चकार रोदनं तत्र लौकिकीं गतिमाश्रिता ॥ १ ॥ <br>
अरिष्टशय्यां परितस्सद्विसारिसुतेजसा ॥ <br>
निशीथदीपा विहतत्विष आसन्नरं मुने ॥ २ ॥ <br>
श्रुत्वा तद्रोदनं रम्यं गृहस्थास्सर्वयोषितः ॥ <br>
जहृषुस्सम्भ्रमात्तत्रागताः प्रीतिपुरस्सराः ॥३॥ <br>
तच्छुद्धान्तचरः शीघ्रं शशंस भूभृते तदा ॥ <br>
पार्वतीजन्म सुखदं देवकार्यकरं शुभम् ॥ ४ ॥ <br>
तच्छुद्धान्तचरायाशु पुत्रीजन्म सुशंसते ॥ <br>
सितातपत्रं नादेयमासीत्तस्य महीभृतः ॥५ ॥ <br>
गतस्तत्र गिरिः प्रीत्या सपुरोहितसद्विजः ॥ <br>
ददर्श तनयां तान्तु शोभमानां सुभाससा ॥ ६ ॥ <br>
नीलोत्पलदल श्यामां सुद्युतिं सुमनोरमाम् ॥ <br>
दृष्ट्वा च तादृशीं कन्यां मुमोदाति गिरीश्वरः ॥ ७ ॥ <br>
सर्वे च मुमुदुस्तत्र पौराश्च पुरुषाः स्त्रियः ॥ <br>
तदोत्सवो महानासीन्नेदुर्वाद्यानि भूरिशः ॥ ८ ॥ <br>
बभूव मंगलं गानं ननृतुर्वारयोषितः ॥ <br>
दानं ददौ द्विजातिभ्यो जातकर्मविधाय च॥९॥ <br>
अथ द्वारं समागत्य चकार सुमहोत्सवम्॥ <br>
हिमाचलः प्रसन्नात्मा भिक्षुभ्यो द्रविणन्ददौ॥2.3.7.१०॥ <br>
अथो मुहूर्त्ते सुमते हिमवान्मुनिभिः सह॥ <br>
नामाऽकरोत्सुतायास्तु कालीत्यादि सुखप्रदम्॥११॥ <br>
दानं ददौ तदा प्रीत्या द्विजेभ्यो बहु सादरम् ॥ <br>
उत्सवं कारयामास विविधं गानपूर्व्वकम् ॥ १२ ॥ <br>
इत्थं कृत्वोत्सवं भूरि कालीं पश्यन्मुहुर्मुहुः ॥ <br>
लेभे मुदं सपत्नीको बहुपुत्रोऽपि भूधरः ॥ १३ ॥ <br>
तत्र सा ववृधे देवी गिरिराजगृहे शिवा ॥ <br>
गंगेव वर्षासमये शरदीवाथ चन्द्रिका ॥ १४ ॥ <br>
एवं सा कालिका देवी चार्वङ्गी चारुदर्शना॥ <br>
दध्रे चानुदिनं रम्यां चन्द्रबिम्बकलामिव ॥१५॥ <br>
कुलोचितेन नाम्ना तां पार्वतीत्याजुहावहा। <br>
बन्धुप्रियां बन्धुजनः सौशील्यगुणसंयुताम् ॥ १६ ॥ <br>
उमेति मात्रा तपसे निषिद्धा कालिका च सा ॥ <br>
पश्चादुमाख्यां सुमुखी जगाम भुवने मुने ॥ १७ ॥ <br>
दृष्टिः पुत्रवतोऽप्यद्रेस्तस्मिंस्तृप्तिं जगाम न ॥ <br>
अपत्ये पार्वतीत्याख्ये सर्वसौभाग्य संयुते ॥ १८ ॥ <br>
मधोरनन्तपुष्पस्य चूते हि भ्रमरावलिः ॥ <br>
विशेषसंगा भवति सहकारे मुनीश्वर ॥ १९ ॥ <br>
पूतो विभूषितश्चापि स बभूव तया गिरिः ॥ <br>
संस्कारवत्येव गिरा मनीषीव हिमालयः ॥2.3.7.२०॥ <br>
प्रभामहत्या शिखयेव दीपो भुवनस्य च ॥ <br>
त्रिमार्गयेव सन्मार्गस्तद्वद्गिरिजया गिरिः ॥ २१ ॥ <br>
कन्दुकैः कृत्रिमैः पुत्रैस्सखीमध्यगता च सा ॥ <br>
गंगासैकतवेदीभिर्बाल्ये रेमे मुहुर्मुहुः ॥ २२ ॥ <br>
अथ देवी शिवा सा चोपदेशसमये मुने ॥ <br>
पपाठ विद्यात्सुप्रीत्या यतचित्ता च सद्गुरोः ॥२३॥ <br>
प्राक्तना जन्मविद्यास्तां शरदीव प्रपेदिरे ॥ <br>
हंसालिस्स्वर्णदी नक्तमात्मभासो महौषधिम् ॥ २४ ॥ <br>
इत्थं सुवर्णिता लीला शिवायाः काचिदेव हि ॥ <br>
अन्यलीलाम्प्रवक्ष्येऽहं शृणु त्वं प्रेमतो मुने ॥ २५॥ <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे पार्वतीबाल्यलीलावर्णनंनाम सप्तमो ऽध्यायः ॥ ७ ॥ <br>
<br>
