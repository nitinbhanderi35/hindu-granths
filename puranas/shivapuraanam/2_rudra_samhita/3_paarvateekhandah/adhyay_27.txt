पार्वत्युवाच ॥ <br>
शृणु द्विजेन्द्र जटिल मद्वृत्तं निखिलं खलु ॥ <br>
सख्युक्तं मेऽद्य यत्सत्यं तत्तथैव न चान्यथा ॥ १ ॥ <br>
मनसा वचसा साक्षात्कर्म्मणा पतिभावतः ॥ <br>
सत्यं ब्रवीमि नोऽसत्यं वृतो वै शंकरो या ॥ २ ॥ <br>
जानामि दुर्ल्लभं वस्तु कथम्प्राप्यं मया भवेत् ॥ <br>
तथापि मन औत्सुक्यात्तप्यतेऽद्य तपो मया ॥ ३ ॥ <br>
॥ ब्रह्मोवाच ॥ <br>
इत्युक्त्वा वचनन्तस्मै स्थिता सा गिरिजा तदा ॥ <br>
उवाच ब्राह्मणस्तत्र तच्छ्रुत्वा पार्वतीवचः ॥ ४ ॥ <br>
ब्राह्मण  उवाच ॥ <br>
एतावत्कालपर्य्यन्तम्ममेच्छा महती ह्यभूत् ॥ <br>
किं वस्तु कांक्षती देवी कुरुते सुमहत्तपः ॥ ५ ॥ <br>
तज्ज्ञात्वा निखिलं देवि श्रुत्वा त्वन्मुखपंकजात् ॥ <br>
इतो गच्छाम्यहं स्थानाद्यथेच्छसि तथा कुरु ॥ ६ ॥ <br>
न कथ्यते त्वया मह्यं मित्रत्वं निष्फलम्भवेत् ॥ <br>
यथा कार्य्यं तथा भावि कथनीयं सुखेन च ॥ ७ ॥ <br>
॥ ब्रह्मोवाच ॥ <br>
इत्युक्त्वा वचनं तस्य यावद्गन्तुमियेष सः ॥ <br>
तावच्च पार्वती देवी प्रणम्योवाच तं द्विजम् ॥ ८ ॥ <br>
॥ पार्वत्युवाच ॥ <br>
किं गमिष्यसि विप्रेन्द्र स्थितो भव हितं वद ॥ <br>
इत्युक्ते च तया तत्र स्थित्वोवाच स दण्डधृक् ॥ ९ ॥ <br>
द्विज उवाच ॥ <br>
यदि श्रोतुमना देवि मां स्थापयसि भक्तितः ॥ <br>
वदामि तत्त्वं तत्सर्वं येन ते वयुनम्भवेत् ॥ 2.3.27.१० ॥ <br>
जानाम्यहं महादेवं सर्वथा गुरुधर्म्मतः ॥ <br>
प्रवदामि यथार्थं हि सावधानतया शृणु ॥११॥ <br>
वृषध्वजो महादेवो भस्मदिग्धो जटाधरः ॥ <br>
व्याघ्रचर्म्मांबरधरः संवीतो गजकृत्तिना ॥ १२ ॥ <br>
कपालधारी सर्पौघैस्सर्वगात्रेषु वेष्टितः ॥ <br>
विषदिग्धोऽभक्ष्यभक्षो विरूपाक्षो विभीषणः ॥१३॥ <br>
अव्यक्तजन्मा सततं गृहभोगविवर्जितः ॥ <br>
दिगंबरो दशभुजो भूत प्रेतान्वितस्सदा ॥१४॥ <br>
केन  कारणेन त्वं तं भर्तारं समीहसे ॥ <br>
क्व ज्ञानं ते गतं देवि तद्वदाद्य विचारतः ॥१५॥ <br>
पूर्वं श्रुतं मया चैव व्रतन्तस्य भयंकरम् ॥ <br>
शृणु ते निगदाम्यद्य यदि ते श्रवणे रुचिः ॥१६॥<br>
दक्षस्य दुहिता साध्वी सती वृषभवाहनम्॥<br>
वव्रे पतिं पुरा दैवात्तत्संभोगः परिश्रुतः ॥१७॥ <br>
कपालिजायेति सती दक्षेण परिवर्जिता ॥ <br>
यज्ञे भागप्रदानाय शंभुश्चापि विवर्जितः ॥१८॥ <br>
सा तथैवापमानेन भृशं कोपाकुला सती ॥ <br>
तत्याजासून्प्रियांस्तत्र तया त्यक्तश्च शंकरः ॥१९॥ <br>
त्वं स्त्रीरत्नं तव पिता राजा निखिल भूभृताम् ॥ <br>
तथाविधं पतिं कस्मादुग्रेण तपसेहसे ॥2.3.27.२०॥ <br>
दत्त्वा सुवर्णमुद्रां च ग्रहीतुं काचमिच्छसि ॥ <br>
हित्वा च चंदनं शुभ्रं कर्दमं लेप्तुमिच्छसि ॥ २१ ॥ <br>
सूर्य्यतेजः परित्यज्य खद्योतद्युतिमिच्छसि ॥ <br>
चीनांशुकं विहायैव चर्म्मांबरमिहेच्छसि ॥ २२ ॥ <br>
गृहवासम्परित्यज्य वनवासं समीहसे ॥ <br>
लोहमिच्छसि देवेश त्यक्त्वा शेवधिमुत्तमम् ॥२३॥ <br>
इन्द्रादिलोकपालांश्च हित्वा शिवमनु व्रता ॥ <br>
नैतत्सूक्तं हि लोकेषु विरुद्धं दृश्यतेऽधुना ॥२४॥<br>
क्व त्वं कमलपत्राक्षी क्वासौ वै त्रिविलोचनः ॥ <br>
शशांकवदना त्वं च पंचवक्त्रः शिवस्स्मृतः ॥ २५ ॥ <br>
वेणी शिरसि ते दिव्या सर्पिणीव विभासिता ॥ <br>
जटाजूटं शिवस्येव प्रसिद्धम्परिचक्षते ॥ २६ ॥ <br>
चंदनं च त्वदीयांगे चिताभस्म शिवस्य च ॥ <br>
क्व दुकूलं त्वदीयं वै शांकरं क्व गजाजिनम् ॥ २७ ॥ <br>
भूषणानि दिव्यानि क्व सर्पाश्शंकरस्य च ॥ <br>
क्व चरा देवतास्सर्वाः क्व च भूतबलिप्रियः ॥ २८ ॥ <br>
क्व वा मृदंगवादश्च क्व च तड्डमरुस्तथा ॥ <br>
क्व च भेरीकलापश्च क्व च शृंगरवोऽशुभः ॥२९॥ <br>
क्व च ढक्कामयः शब्दो गलनादः क्व चाशुभः ॥ <br>
भवत्याश्च शिवस्यैव न युक्तं रूपमुत्तमम् ॥ 2.3.27.३० ॥ <br>
यदि द्रव्यं भवेत्तस्य कथं स्यात्स दिगम्बरः ॥ <br>
वाहनं च बलीवर्दस्सामग्री कापि तस्य न ॥ ३१ ॥ <br>
वरेषु ये गुणाः प्रोक्ता नारीणां सुखदायकाः ॥ <br>
तन्मध्ये हि विरूपाक्षे एकोपि न गुणः स्मृतः ॥ ३२ ॥ <br>
तवापि कामो दयितो दग्धस्तेन हरेण च ॥ <br>
अनादरस्तदा दृष्टो हित्वा त्वामन्यतो गतः ॥३३॥ <br>
जातिर्न दृश्यते तस्य विद्याज्ञानं तथैव च ॥ <br>
सहायाश्च पिशाचा हि विषं कण्ठे हि दृश्यते ॥ ३४ ॥ <br>
एकाकी च सदा नित्यं विरागी च विशेषतः ॥ <br>
तस्मात्त्वं हि हरे नैव मनो योक्तुं तु चार्हसि ॥ ३५ ॥ <br>
क्व च हारस्त्वदीयो वै क्व च तन्मुण्डमालिका ॥ <br>
अंगरागः क्व ते दिव्यः चिताभस्म क्व तत्तनौ ॥ ३६ ॥ <br>
सर्वं विरुद्धं रूपादि तव देवि हरस्य च ॥ <br>
मह्यं न रोचते ह्येतद्यदिच्छसि तथा कुरु ॥३७॥ <br>
असद्वस्तु च यत्किंचित् तत्सर्वं स्वयमीहसे ॥ <br>
निर्वर्तय मनस्तस्मान्नोचेदिच्छसि तत्कुरु ॥ ३८ ॥ <br>
ब्रह्मोवाच ॥ <br>
इत्येवं वचनं श्रुत्वा तस्य विप्रस्य पार्वती ॥ <br>
उवाच क्रुद्धमनसा शिवनिन्दापरं द्विजम्॥३९॥<br>
इतिश्रीशिवमहापुराणे द्वितीयायां रुद्रसंहितायां तृतीये पार्वतीखंडे ब्रह्मचारिप्रतारणवाक्यवर्णनं नाम सप्तविंशोऽध्यायः॥२७॥ <br>
<br>
