नारद उवाच ॥ <br>
विधे प्राज्ञ वदेदानीं मेनोत्पत्तिं समादरात् ॥ <br>
अपि शापं समाचक्ष्व कुरु संदेहभंजनम् ॥१॥ <br>
ब्रह्मोवाच ॥ <br>
शृणु नारद सुप्रीत्या मेनोत्पत्तिं विवेकतः ॥ <br>
मुनिभिः सह वक्ष्येहं सुतवर्य्य महाबुध ॥२॥ <br>
दक्षनामा मम सुतो यः पुरा कथितो मुने ॥ <br>
तस्य जाताः सुताः षष्टिप्रमितास्सृष्टिकारणाः ॥३॥ <br>
तासां विवाहमकरोत्स वरैः कश्यपादिभिः ॥ <br>
विदितं ते समस्तं तत्प्रस्तुतं शृणु नारद ॥ ४ ॥ <br>
तासां मध्ये स्वधानाम्नीं पितृभ्यो दत्तवान्सुताम् ॥ <br>
तिस्रोभवन्सुतास्तस्यास्सुभगा धर्ममूर्तयः ॥ ५ ॥ <br>
तासां नामानि शृणु मे पावनानि मुनीश्वर ॥ <br>
सदा विघ्नहराण्येव महामंगलदानि च ॥६॥ <br>
मेनानाम्नी सुता ज्येष्ठा मध्या धन्या कलावती॥<br>
अन्त्या एतास्सुतास्सर्वाः पितॄणाम्मानसोद्भवाः ॥७॥ <br>
अयोनिजाः स्वधायाश्च लोकतस्तत्सुता मताः॥। <br>
आसाम्प्रोच्य सुनामानि सर्वान्कामाञ्जनो लभेत् ॥८॥ <br>
जगद्वंद्याः सदा लोकमातरः परमोददाः ॥ <br>
योगिन्यः परमा ज्ञाननिधानास्तास्त्रिलोकगाः ॥९॥ <br>
एकस्मिन्समये तिस्रो भगिन्यस्ता मुनीश्वर ॥ <br>
श्वेतद्वीपं विष्णुलोकं जग्मुर्दर्शनहेतवे॥2.3.2.१०॥ <br>
कृत्वा प्रणामं विष्णोश्च संस्तुतिं भक्तिसंयुताः ॥ <br>
तस्थुस्तदाज्ञया तत्र सुसमाजो महानभूत् ॥ ११ ॥ <br>
तदैव सनकाद्यास्तु सिद्धा ब्रह्मसुता मुने ॥ <br>
गतास्तत्र हरिं नत्वा स्तुत्वा तस्थुस्तदाज्ञया ॥ १२ ॥ <br>
सनकाद्यान्मुनीन्दृष्ट्वोत्तस्थुस्ते सकला  द्रुतम् ॥ <br>
तत्रस्थान्संस्थितान्नत्वा देवाद्याँल्लोकवन्दितान् ॥ १३ ॥ <br>
तिस्रो भगिन्यस्तांस्तत्र नोत्तस्थुर्मोहिता मुने ॥ <br>
मायया दैवविवशाश्शङ्करस्य परात्मनः ॥ १४ ॥ <br>
मोहिनी सर्व लोकानां शिवमाया गरीयसी ॥ <br>
तदधीनं जगत्सर्वं शिवेच्छा सा प्रकीर्त्यते ॥१५॥ <br>
प्रारब्धं प्रोच्यते सैव तन्नामानि ह्यनेकशः ॥ <br>
शिवेच्छया भवत्येव नात्र कार्या विचारणा ॥१६॥ <br>
भूत्वा तद्वशगास्ता वै न चक्रुरपि तन्नतिम्॥<br>
विस्मितास्सम्प्रदृश्यैव संस्थितास्तत्र केवलम् ॥ १७ ॥ <br>
तादृशीं तद्गतिं दृष्ट्वा सनकाद्या मुनीश्वराः ॥ <br>
ज्ञानिनोऽपि परं चक्रुः क्रोधं दुर्विषहं च ते ॥ १८ ॥ <br>
शिवेच्छामोहितस्तत्र सक्रोधस्ता उवाच ह ॥ <br>
सनत्कुमारो योगीशश्शापन्दण्डकरं ददन् ॥ १९ ॥ <br>
सनत्कुमार उवाच ॥ <br>
यूयं तिस्रो भगिन्यश्च मूढाः सद्वयुनोज्झिताः ॥ <br>
अज्ञातश्रुतितत्त्वा हि पितृकन्या अपि ध्रुवम् ॥ 2.3.2.२० ॥ <br>
अभ्युत्थानं कृतं नो यन्नमस्कारोपि गर्वतः ॥ <br>
मोहिता नरभावत्वात्स्वर्गाद्दूरा भवन्तु हि ॥ २१ ॥ <br>
नरस्त्रियः सम्भवन्तु तिस्रोऽपि ज्ञानमोहिताः ॥ <br>
स्वकर्मणः प्रभणावे लभध्वं फलमीदृशम् ॥ २२ ॥ <br>
॥ ब्रह्मोवाच ॥ <br>
इत्याकर्ण्य च साध्व्यस्तास्तिस्रोऽपि चकिता भृशम् ॥ <br>
पतित्वा पादयोस्तस्य समूचूर्नतमस्तकाः ॥ २३ ॥ <br>
पितृतनया ऊचुः ॥ <br>
मुनिवर्य्य दयासिन्धो प्रसन्नो भव चाधुना ॥ <br>
त्वत्प्रणामं वयं मूढाः कुर्महे स्म न भावतः ॥ २४ ॥ <br>
प्राप्तं च तत्फलं विप्र न ते दोषो महामुने ॥ <br>
अनुग्रहं कुरुष्वात्र लभेम स्वर्गतिम्पुनः ॥ २५ ॥ <br>
ब्रह्मोवाच ॥ <br>
श्रुत्वा तद्वचनं तात प्रोवाच स मुनिस्तदा ॥ <br>
शापोद्धारं प्रसन्नात्मा प्रेरितः शिवमायया ॥ २६ ॥ <br>
सनत्कुमार उवाच ॥ <br>
पितॄणां तनयास्तिस्रः शृणुत प्रीतमानसाः ॥ <br>
वचनं मम शोकघ्नं सुखदं सर्वदैव वः ॥ २७ ॥ <br>
विष्णोरंशस्य शैलस्य हिमाधारस्य कामिनी ॥ <br>
ज्येष्ठा भवतु तत्कन्या भविष्यत्येव पार्वती ॥ २८ ॥ <br>
धन्या प्रिया द्वितीया तु योगिनी जनकस्य च ॥ <br>
तस्याः कन्या महालक्ष्मीर्नाम्ना सीता भविष्यति ॥ २९ ॥ <br>
वृषभानस्य वैश्यस्य कनिष्ठा च कलावती ॥। <br>
भविष्यति प्रिया राधा तत्सुता द्वापरान्ततः ॥ 2.3.2.३० ॥ <br>
मेनका योगिनी पत्या पार्वत्याश्च वरेण च ॥ <br>
तेन देहेन कैलासं गमिष्यति परम्पदम् ॥ ३१ ॥ <br>
धन्या च सीतया सीरध्वजो जनकवंशजः ॥ <br>
जीवन्मुक्तो महायोगी वैकुण्ठं च गमिष्यति ॥ ३२ ॥ <br>
कलावती वृषभानस्य कौतुकात्कन्यया सह ॥ <br>
जीवन्मुक्ता च गोलोकं गमिष्यति न संशयः ॥ ३३ ॥ <br>
विना विपत्तिं महिमा केषां कुत्र भविष्यति ॥ <br>
सुकर्मिणां गते दुःखे प्रभवेद्दुर्लभं सुखम् ॥ ३४ ॥ <br>
यूयं पितॄणां तनयास्सर्वास्स्वर्गविलासिकाः ॥ <br>
कर्मक्षयश्च युष्माकमभवद्विष्णुदर्शनात् ॥ ३५ ॥ <br>
इत्युक्त्वा पुनरप्याह गतक्रोधो मुनीश्वरः ॥ <br>
शिवं संस्मृत्य मनसा ज्ञानदं भुक्तिमुक्तिदम् ॥ ३६ ॥ <br>
अपरं शृणुत प्रीत्या मद्वचस्सुखदं सदा ॥ <br>
धन्या यूयं शिवप्रीता मान्याः पूज्या ह्यभीक्ष्णशः ॥ ३७ ॥ <br>
मेनायास्तनया देवी पार्वती जगदम्बिका ॥ <br>
भविष्यति प्रिया शम्भोस्तपः कृत्वा सुदुस्सहम् ॥ ३८ ॥ <br>
धन्या सुता स्मृता सीता रामपत्नी भविष्यति ॥ <br>
लौकिकाचारमाश्रित्य रामेण विहरिष्यति ॥ ३९ ॥ <br>
कलावतीसुता राधा साक्षाद्गोलोकवासिनी ॥ <br>
गुप्तस्नेहनिबद्धा सा कृष्णपत्नी भविष्यति ॥2.3.2.४० ॥ <br>
ब्रह्मोवाच ॥ इत्थमाभाष्य स मुनिर्भ्रातृभिस्सह संस्तुतः ॥ <br>
सनत्कुमारो भगवाँस्तत्रैवान्तर्हितोऽभवत् ॥ ४१ ॥ <br>
तिस्रो भगिन्यस्तास्तात पितॄणां मानसीः सुताः ॥ <br>
गतपापास्सुखं प्राप्य स्वधाम प्रययुर्द्रुतम् ॥४२॥ <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखंडे पूर्वगतिवर्णनं नाम द्वितीयोऽध्यायः ॥ २ ॥ <br>
<br>
