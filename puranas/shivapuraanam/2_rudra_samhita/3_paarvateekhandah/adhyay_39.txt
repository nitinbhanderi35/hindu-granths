नारद उवाच ॥ ॥ <br>
विधे तात महाप्राज्ञ विष्णुशिष्य नमोऽस्तु ते ॥ <br>
अद्भुतेयं कथाश्रावि त्वत्तोऽस्माभिः कृपानिधे ॥ १ ॥ <br>
इदानीं श्रोतुमिच्छामि चरितं शशिमौलिनः ॥ <br>
वैवाहिकं सुमाङ्गल्यं सर्वाघौघविनाशनम् ॥ २ ॥ <br>
किं चकार महादेवः प्राप्य मङ्गलपत्रिकाम् ॥ <br>
तां श्रावय कथान्दिव्यां शङ्करस्सपरात्मनः ॥ ३ ॥ <br>
॥ ब्रह्मोवाच ॥ <br>
शृणु वत्स महाप्राज्ञ शाङ्करम्परमं यशः ॥ <br>
यच्चकार महादेवः प्राप्य मङ्गलपत्रिकाम् ॥ ४ ॥ <br>
अथ शम्भुर्गृहीत्वा तां मुदा मंगलपत्रिकाम् ॥ <br>
विजहास प्रहृष्टात्मा मानन्तेषां व्यधाद्विभुः ॥५॥ <br>
वाचयित्वा च तां सम्यग्स्वीचकार विधानतः ॥ <br>
तज्जनन्यापयामास बहुसम्मान्य चादृतः ॥६॥ <br>
उवाच सुनिवर्गांस्तान्कार्य्यं सम्यक् कृतं शुभम् ॥ <br>
आगन्तव्यं विवाहे मे विवाहस्स्वीकृतो मया ॥७॥ <br>
इत्याकर्ण्य वचश्शम्भोः प्रहृष्टास्ते प्रणम्य तम्॥ <br>
परिक्रम्य ययुर्धाम शंसन्तः स्वं विधिम्परम् ॥ ८ ॥ <br>
अथ देवेश्वरश्शम्भुस्सामरस्त्वां मुने द्रुतम् ॥ <br>
लौकिकाचारमाश्रित्य महालीलाकरः प्रभुः ॥९॥ <br>
त्वमागतः परप्रीत्या प्रशंसंस्त्वं विधिम्परम् ॥ <br>
प्रणमंश्च नतस्कन्धो विनीतात्मा कृताञ्जलिः ॥2.3.39.१०॥ <br>
अस्तौस्सुजयशब्दान्हि समुच्चार्य मुहुर्मुहुः॥<br>
निदेशं प्रार्थयंस्तस्य प्रशंसंस्त्वं विधिम्मुने॥११॥ <br>
ततश्शंभुः प्रहृष्टात्मा दर्शयँल्लौकिकीं गतिम् ॥ <br>
उवाच मुनिवर्य त्वां प्रीणयञ्छुभया गिरा ॥ १२ ॥ <br>
शिव उवाच ॥ <br>
प्रीत्या शृणु मुनिश्रेष्ठ ह्यस्मत्तोऽद्य वदामि ते ॥ <br>
ब्रुवे तत्त्वां प्रियो मे यद्भक्तराजशिरोमणिः ॥ १३॥ <br>
कृतं महत्तपो देव्या पार्वत्या तव शासनात् ॥ <br>
तस्यै वरो मया दत्तः पतित्वे तोषितेन वै ॥ १४ ॥ <br>
करिष्येऽहं विवाहं च तस्या वश्यो हि भक्तितः ॥ <br>
सप्तर्षिभिस्साधितश्च तल्लग्नं शोधितं च तैः ॥ १५ ॥ <br>
अद्यतस्सप्तमे चाह्नि तद्भविष्यति नारद ॥ <br>
महोत्सवं करिष्यामि लौकिकीं गतिमाश्रितः ॥१६॥ <br>
ब्रह्मोवाच॥<br>
इति श्रुत्वा वचस्तस्य शंकरस्य परात्मनः ॥ <br>
प्रसन्नधीः प्रभुं नत्वा तात त्वं वाक्यमब्रवीः ॥१७॥ <br>
नारद उवाच॥<br>
भवतस्तु व्रतमिदम्भक्तवश्यो भवान्मतः॥ <br>
सम्यक् कृतं च भवता पार्वतीमानसेप्सितम् ॥१८॥ <br>
कार्यं मत्सदृशं किञ्चित्कथनीयन्त्वया विभो ॥ <br>
मत्वा स्वसेवकं मां हि कृपां कुरु नमोऽस्तु ते ॥१९॥ <br>
ब्रह्मोवाच ॥ <br>
इत्युक्तस्तु त्वया शम्भुश्शंकरो भक्तवत्सलः ॥ <br>
प्रत्युवाच प्रसन्नात्मा सादरं त्वां मुनीश्वर ॥2.3.39.२०॥ <br>
शिव उवाच ॥ <br>
विष्णुप्रभृतिदेवांश्च मुनीन्सिद्धानपि ध्रुवम् ॥ <br>
त्वन्निमन्त्रय मद्वाण्या मुनेऽन्यानपि सर्वतः ॥२१॥ <br>
सर्व आयान्तु सोत्साहास्सर्वशोभासमन्विताः ॥ <br>
सस्त्रीसुतगणाः प्रीत्या मम शासनगौरवात् ॥ २२॥ <br>
नागमिष्यन्ति ये त्वत्र मद्विवाहोत्सवे मुने ॥ <br>
ते स्वकीया न मन्तव्या मया देवादयः खलु ॥२३॥ <br>
ब्रह्मोवाच ॥ <br>
इतीशाज्ञां ततो धृत्वा भवाञ्छङ्करवल्लभः ॥ <br>
सर्वान्निमन्त्रयामास तं तं गत्वा द्रुतं मुने ॥२४॥ <br>
शम्भूपकण्ठमागत्य द्रुतं मुनिवरो भवान्॥ <br>
तद्दूत्यात्तत्र सन्तस्थौ तदाज्ञाम्प्राप्य नारद॥२५॥ <br>
शिवोऽपि तस्थौ सोत्कण्ठस्तदागमनलालसः ॥ <br>
स्वगणैस्सोत्सवैस्सवेंर्नृत्यद्भिस्सर्वतोदिशम् ॥२६॥ <br>
एतस्मिन्नेव काले तु रचयित्वा स्ववेषकम्॥<br>
आजगामाच्युतश्शीघ्रं कैलासं सपरिच्छदः॥२७॥<br>
शिवम्प्रणम्य सद्भक्त्या सदारस्सदलो मुदा॥<br>
तदाज्ञाम्प्राप्य सन्तस्थौ सुस्थाने प्रीतमानसः ॥ २८ ॥ <br>
तथाहं स्वगणैराशु कैलासमगमं मुदा ॥ <br>
प्रभुम्प्रणम्यातिष्ठं वै सानन्दस्स्वगणान्वितः ॥ २९ ॥ <br>
इन्द्रादयो लोकपाला आययुस्सपरिच्छदाः॥ <br>
तथैवालंकृतास्सर्वे सोत्सवास्सकलत्रकाः ॥2.3.39.३०॥ <br>
तथैव मुनयो नागास्सिद्धा उपसुरा स्तथा ॥ <br>
आययुश्चापरेऽपीह सोत्सवास्सुनिमन्त्रिताः ॥ ३१ ॥ <br>
महेश्वरस्तदा तत्रागतानां च पृथक् पृथक् ॥ <br>
सर्वेषाममराद्यानां सत्कारं व्यदधान्मुदा ॥ ३२ ॥ <br>
अथोत्सवो महानासीत्कैलासे परमोद्भुतः ॥ <br>
नृत्यादिकन्तदा चक्रुर्यथायोग्यं सुरस्त्रियः ॥ ३३ ॥ <br>
एतस्मिन्समये देवा विष्ण्वाद्या ये समागताः ॥ <br>
यात्रां कारयितुं शम्भोस्तत्रोषुस्तेऽखिला मुने ॥ ३४ ॥<br>
शिवाज्ञप्तास्तदा सर्वे मदीयमिति यन्त्रिताः ॥ <br>
शिवकार्यमिदं सर्वं चक्रिरे शिवसेवनम् ॥३५॥ <br>
मातरस्सप्त तास्तत्र शिवभूषाविधिम्परम् ॥ <br>
चक्रिरे च मुदा युक्ता यथायोग्यन्तथा पुनः ।३६॥ <br>
तस्य स्वाभाविको वेषो भूषाविविरभूत्तदा ॥ <br>
तस्येच्छया मुनिश्रेष्ठ परमेशस्य सुप्रभो ॥३७॥ <br>
चन्द्रश्च मुकुटस्थाने सान्निध्यमकरोत्तदा ॥ <br>
लोचनं सुन्दरं ह्यासीत्तृतीयन्तिलकं शुभम् ॥ ३८ ॥ <br>
कर्णाभरणरूपौ च यौ हि सर्पौ प्रकीर्तितौ ॥ <br>
कुण्डलेऽभवतान्तस्य नानारत्नान्विते मुने ॥ ३९ ॥ <br>
अन्यांगसंस्थितास्सर्पास्तदंगाभरणानि च ॥ <br>
बभूवुरतिरम्याणि नानारत्नमयानि च ॥ 2.3.39.४० ॥ <br>
विभूतिरंगरागोऽभूच्चन्दनादिसमुद्भवः ॥ <br>
तद्दुकूलमभूद्दिव्यं गजचर्मादि सुन्दरम् ॥ ४१ ॥ <br>
ईदृशं सुन्दरं रूपं जातं वर्णातिदुष्करम् ॥ <br>
ईश्वरोऽपि स्वयं साक्षादैश्वर्यं लब्धवान्स्वतः ॥४२॥ <br>
ततश्च सर्वे सुरपक्षदानवा नागाः पतंगाप्सरसो महर्षयः ॥ <br>
समेत्य सर्वे शिवसन्निधिं तदा महोत्सवाः प्रोचुरहो मुदान्विताः ॥ ४३ ॥ <br>
सर्वै ऊचुः ॥ <br>
गच्छ गच्छ महादेव विवाहार्थं महेश्वर ॥ <br>
गिरिजाया महादेव्याः सहास्माभिः कृपां कुरु ॥ ४४ ॥ <br>
ततो विष्णुरुवाचेदं प्रस्तावसदृशं वचः ॥ <br>
प्रणम्य शंकरं भक्त्या विज्ञानप्रीतमानसः ॥ ४५ ॥ <br>
॥ विष्णुरुवाच ॥ <br>
देव देव महादेव शरणागतवत्सल ॥ <br>
कार्यकर्त्ता स्वभक्तानां विज्ञप्तिं शृणु मे  प्रभो॥ ४६ ॥ <br>
गृह्योक्तविधिना शम्भो स्वविवाहस्य शंकर॥<br>
गिरीशसुतया देव्या कर्म कर्तुमिहार्हसि ॥४७॥ <br>
त्वया च क्रियमाणे तु विवाहस्य विधौ हर ॥ <br>
स एव हि तथा लोके सर्वस्सुख्यातिमाप्नुयात ॥ ४८ ॥ <br>
मण्डपस्थापनन्नान्दीमुखन्तत्कुलधर्मतः ॥ <br>
कारय प्रीतितो नाथ लोके स्वं ख्यापयन् यशः ॥ ४९ ॥ <br>
ब्रह्मोवाच ॥ <br>
एवमुक्तस्तदा शम्भुर्विष्णुना परमेश्वरः ॥ <br>
लौकिकाचारनिरतो विधिना तच्चकार सः ॥ 2.3.39.५० ॥ <br>
अहं ह्यधिकृतस्तेन सर्वमभ्युदयोचितम् ॥ <br>
अकुर्वं मुनिभिः प्रीत्या तत्र तत्कर्म चादरात् ॥ ५१ ॥ <br>
कश्यपोऽत्रिर्वशिष्ठश्च गौतमो भागुरिर्गुरुः ॥ <br>
कण्वो बृहस्पतिश्शक्तिर्जमदग्निः पराशरः ॥ ५२ ॥ <br>
मार्कण्डेयश्शिलापाकोऽरुणपालोऽकृतश्रमः ॥ <br>
अगस्त्यश्च्यवनो गर्गश्शिलादोऽथ महामुने ॥ ५३ ॥ <br>
दधीचिरुपमन्युश्च भरद्वाजोऽकृतव्रणः ॥ <br>
पिप्पलादोऽथ कुशिकः कौत्सो व्यासः सशिष्यकः ॥ ५४ ॥ <br>
एते चान्ये च बहव आगताश्शिवसन्निधिम् ॥ <br>
मया सुनोदितास्तत्र चक्रुस्ते विधिवत्क्रियाम् ॥ ५५ ॥ <br>
वेदोक्तविधिना सर्वे वेदवेदांगपारगाः ॥ <br>
रक्षां चक्रुर्महेशस्य कृत्वा कौतुकमंगलम् ॥ ५६ ॥ <br>
ऋग्यजुस्सामसूक्तैस्तु तथा नानाविधैः परैः ॥ <br>
मंगलानि च भूरीणि चक्रुः प्रीत्यर्षयोऽखिलाः ॥५७॥ <br>
ग्रहाणां पूजनं प्रीत्या चक्रुस्ते शम्भुना मया ॥ <br>
मण्डलस्थसुराणां च सर्वेषां विघ्नशान्तये।५८॥ <br>
ततश्शिवस्तु सन्तुष्टः कृत्वा सर्वं यथोचितम्॥ <br>
लौकिकं वैदिकं कर्म ननाम च मुदा द्विजान् ॥५९॥ <br>
अथ सर्वेश्वरो विप्रान्देवान्कृत्वा पुरस्सरान् ॥ <br>
निस्ससार मुदा तस्मात्कैलासात्पर्वतोत्तमात् ॥2.3.39.६०॥ <br>
बहिः कैलासकुधराच्छम्भुस्तस्थौ मुदान्वितः ॥<br>
देवैस्सह द्विजैश्चैव नानास्वीकारकः प्रभुः ॥ ६१ ॥ <br>
तदोत्सवो महानासीत्तत्र देवादिभिः कृतः ॥ <br>
सन्तुष्ट्यर्थं महेशस्य गानवाद्यसुनृत्यकः ॥ ६२ ॥ <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे देवनिमन्त्रण देवागमन शिवयात्रावर्णनं नामैकोनचत्वारिंशोऽध्यायः ॥ ३९ ॥ <br>
<br>
