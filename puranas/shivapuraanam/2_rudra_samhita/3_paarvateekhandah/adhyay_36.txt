ब्रह्मोवाच ॥ <br>
वसिष्ठस्य वचः श्रुत्वा सगणोपि हिमालयः ॥ <br>
विस्मितो भार्य्यया शैलानुवाच स गिरीश्वरः ॥१॥ <br>
हिमालय उवाच ॥ <br>
हे मेरो गिरिराट् सह्य गन्धमादन मन्दर ॥ <br>
मैनाक विन्ध्य शैलेन्द्रास्सर्वे शृणुत मद्वचः ॥ २ ॥ <br>
वसिष्ठो हि वदत्येवं किं मे कार्य्यं विचार्य्यते ॥ <br>
यथा तथा च शंसध्वं निर्णीय मनसाखिलम् ॥ ३ ॥ <br>
ब्रह्मोवाच ॥ <br>
तच्छुत्वा वचनं तस्य सुमेरुप्रमुखाश्च ते ॥ <br>
प्रोचुर्हिमालयं प्रीत्या सुनिर्णीय महीधराः ॥४॥ <br>
शैला ऊचुः ॥ <br>
अधुना किं विमर्शेन कृतं कार्य्यं तथैव हि ॥ <br>
उत्पन्नेयं महाभाग देवकार्यार्थमेव हि ॥५॥ <br>
प्रदातव्या शिवायेति शिवस्यार्थेवतारिणी ॥ <br>
अनयाराधितो रुद्रो रुद्रेण यदि भाषिता ॥६॥ <br>
ब्रह्मोवाच॥ <br>
एतच्छ्रुत्वा वचस्तेषाम्मेर्वादीनां हिमाचलः ॥ <br>
सुप्रसन्नतरोभूद्वै जहास गिरिजा हृदि ॥ ७ ॥ <br>
अरुन्धती च तां मेनां बोधयामास कारणात् ॥ <br>
नानावाक्यसमूहेनेतिहासैर्विविधैरपि ॥ ८ ॥ <br>
अथ सा मेनका शैलपत्नी बुद्ध्वा प्रसन्नधीः ॥ <br>
मुनीनरुन्धतीं शैलं भोजयित्वा बुभोज च ॥ ९ ॥ <br>
अथ शैलवरो ज्ञानी सुसंसेव्य मुनींश्च ताम् ॥ <br>
उवाच साञ्जलिः प्रीत्या प्रसन्नात्मागतभ्रमः॥ 2.3.36.१० ॥ <br>
हिमाचल उवाच ॥ <br>
सप्तर्षयो महाभागा वचः शृणुत मामकम् ॥ <br>
विस्मयो मे गतस्सर्वश्शिवयोश्चरितं श्रुतम् ॥ ११ ॥। <br>
मदीयं च शरीरम्वै पत्नी मेना सुतास्सुता ॥ <br>
ऋद्धिस्सिद्धिश्च चान्यद्वै शिवस्यैव न चान्यथा ॥ १२॥ <br>
॥ ब्रह्मोवाच ॥ <br>
इत्युक्त्वा स तदा पुत्रीं दृष्ट्वा तत्सादरं च ताम् ॥ <br>
भूषयित्वा तदङ्गानि ऋष्युत्संगे न्यवेशयेत्॥ १३॥ <br>
उवाच च पुनः प्रीत्या शैलराज ऋषींस्तदा॥। <br>
अयं भागो मया तस्मै दातव्य इति निश्चितम् ॥ १४॥ <br>
॥ ऋषय ऊचुः ॥ <br>
शंकरो भिक्षुकस्तेथ स्वयं दाता भवान् गिरे ॥ <br>
भैक्ष्यञ्च पार्वती देवी किमतः परमुत्तमम् ॥ १५॥ <br>
हिमवन् शिखराणान्ते यद्धेतोस्सदृशी गतिः ॥ <br>
धन्यस्त्वं सर्वशैलानामधिपस्सर्वतो वरः ॥ १६ ॥ <br>
॥ ब्रह्मोवाच ॥ <br>
एवमुक्त्वा तु कन्यायै मुनयो विमलाशयाः ॥ <br>
आशिषं दत्तवन्तस्ते शिवाय सुखदा भव ॥१७॥ <br>
स्पृष्ट्वा करेण तां तत्र कल्याणं ते भविष्यति ॥ <br>
शुक्लपक्षे यथा चन्द्रो वर्द्धन्तां त्वद्गुणास्तथा॥ १८॥ <br>
इत्युक्त्वा मुनयस्सर्वे दत्त्वा ते गिरये मुदा ॥ <br>
पुष्पाणि फलयुक्तानि प्रत्ययं चक्रिरे तदा ॥ १९ ॥ <br>
अरुन्धती तदा तत्र मेनां सा सुसुखी मुदा ॥ <br>
गुणैश्च लोभयामास शिवस्य परमा सती ॥ 2.3.36.२० ॥ <br>
हरिद्राकुंकुमैश्शैलश्मश्रूणि प्रत्यमार्जयत् ॥ <br>
लौकिकाचारमाधाय मंगलायनमुत्तमम् ॥ २१ ॥ <br>
ततश्च ते चतुर्थेह्नि संधार्य्य लग्नमुत्तमम् ॥ <br>
परस्परं च सन्तुष्य संजग्मुश्शिवसन्निधिम्॥२२॥ <br>
तत्र गत्वा शिवं नत्वा स्तुत्वा विवि धसूक्तिभिः ॥ <br>
ऊचुः सर्वे वसिष्ठाद्या मुनयः परमेश्वरम् ॥२३॥ <br>
ऋषय ऊचुः ॥ <br>
देवदेव महादेव परमेश महाप्रभो ॥ <br>
शृण्वस्मद्वचनं प्रीत्या यत्कृतं सेवकैस्तव ॥ २४ ॥ <br>
बोधितो गिरिराजश्च मेना विविधसूक्तिभिः ॥ <br>
सेतिहासं महेशान प्रबुद्धोसौ न संशयः॥२५॥ <br>
वाक्यदत्ता गिरीन्द्रेण पार्वती ते हि नान्यथा ॥ <br>
उद्वाहाय प्रगच्छ त्वं गणैर्देवैश्च संयुतः ॥२६॥ <br>
गच्छ शीघ्रं महादेव हिमाचलगृहं प्रभो ॥ <br>
विवाहय यथा रीतिः पार्वतीमात्मजन्मने ॥२७॥ <br>
॥ ब्रह्मोवाच ॥ <br>
तच्छ्रुत्वा वचनं तेषां लौकिकाचारतत्परः॥ <br>
प्रहृष्टात्मा महेशानः प्रहस्येदमुवाच सः ॥२८॥ <br>
महेश उवाच ॥ <br>
विवाहो हि महाभागा न दृष्टो न श्रुतो मया ॥ <br>
यथा पुरा भवद्भिस्तद्विधिः प्रोच्यो विशेषतः ॥ २९ ॥ <br>
॥ ब्रह्मोवाच ॥ <br>
तदाकर्ण्य महेशस्य लौकिकं वचनं शुभम् ॥ <br>
प्रत्यूचुः प्रहसन्तस्ते देवदेवं सदाशिवम् ॥ 2.3.36.३० ॥ <br>
ऋषय ऊचुः ॥ <br>
विष्णुमाहूय वै शीघ्रं ससमाजं विशेषतः ॥ <br>
ब्रह्माणं ससुतं प्रीत्या तथा देवं शतक्रतुम् ॥ ३१ ॥ <br>
तथा ऋषिगणान्सर्वान् यक्षगन्धर्वकिन्नरान् ॥ <br>
सिद्धान् विद्याधरांश्चैव तथा चैवाप्सरोगणान् ॥३२॥ <br>
एतांश्चान्यान्प्रभो सर्वानानय स्वेह सादरम् ॥ <br>
सर्वं संसाधयिष्यन्ति त्वत्कार्य्यं ते न संशयः ॥३३॥ <br>
ब्रह्मोवाच ॥ <br>
इत्युक्त्वा सप्त ऋषयस्तदाज्ञां प्राप्य ते मुदा ॥ <br>
स्वधाम प्रययुस्सर्वे शंसन्तः शङ्करीं गतिम् ॥ ३४ ॥ <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखंडे सप्तऋषिवचनं नाम षट्त्रिंशोऽध्यायः॥३६॥<br>
<br>
