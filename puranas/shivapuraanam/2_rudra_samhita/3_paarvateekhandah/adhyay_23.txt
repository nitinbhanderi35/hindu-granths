।। ब्रह्मोवाच ।। <br>
एवं तपत्यां पार्वत्यां शिवप्राप्तौ मुनीश्वर।।<br>
चिरकालो व्यतीयाय प्रादुर्भूतो हरो न हि ।। १ ।। <br>
हिमालयस्तदागत्य पार्वतीं कृतनिश्चयाम्।।<br>
सभार्यस्ससुतामात्य उवाच परमेश्वरीम् ।।२।। <br>
हिमालय उवाच।।<br>
मा खिद्यतां महाभागे तपसानेन पार्वती ।। <br>
रुद्रो न दृश्यते बाले विरक्तो नात्र संशयः ।। ३ ।। <br>
त्वं तन्वी सुकुमारांगी तपसा च विमोहिता ।। <br>
भविष्यसि न संदेहस्सत्यं सत्यं वदामि ते ।।४।। <br>
तस्मादुत्तिष्ठ चैहि त्वं स्वगृहं वरवर्णिनि ।। <br>
किं तेन तव रुद्रेण येन दग्धः पुरा स्मरः ।। ५ ।। <br>
अतो हि निर्विकार त्वात्त्वामादातुं वरां हराः ।। <br>
नागमिष्यति देवेशि तं कथं प्रार्थयिष्यसि ।। ६ ।। <br>
गगनस्थो यथा चंद्रो ग्रहीतुं न हि शक्यते ।। <br>
तथैव दुर्गमं शंभुं जानीहि त्वमिहानघे ।। ७ ।। <br>
।। ब्रह्मोवाच ।। <br>
तथैव मेनया चोक्ता तथा सह्याद्रिणा सती ।। <br>
मेरुणा मंदरेणैव मैनाकेन तथैव सा ।। ८ ।। <br>
एवमन्यैः क्षितिभैश्च क्रौंचादिभिरनातुरा ।। <br>
तथैव गिरिजा प्रोक्ता नानावादविधायिभिः ।। ९ ।। <br>
।। ब्रह्मोवाच ।। <br>
एवं प्रोक्ता यदा तन्वी सा सर्वैस्तपसि स्थिता ।। <br>
उवाच प्रहसंत्येव हिमवंतं शुचिस्मिता ।।2.3.23.१०।। <br>
पार्वत्युवाच ।। <br>
पुरा प्रोक्तं मया तात मातः किं विस्मृतं त्वया ।। <br>
अधुनापि प्रतिज्ञां च शृणुध्वं मम बांधवाः ।। ११ ।। <br>
विरक्तोसौ महादेवो येन दग्धा रुषा स्मरः ।। <br>
तं तोषयामि तपसा शंकरं भक्तवत्सलम् ।। १२ ।। <br>
सर्वे भवंतो गच्छंतु स्वं स्वं धाम प्रहर्षिताः ।। <br>
भविष्यत्येव तुष्टोऽसौ नात्र कार्य्या विचारणा ।। १ ३।। <br>
दग्धो हि मदनो येन येन दग्धं गिरेर्वनम् ।। <br>
तमानयिष्ये चात्रैव तपसा केव लेन हि ।। १४।। <br>
तपोबलेन महता सुसेव्यो हि सदाशिवः ।। <br>
जानीध्वं हि महाभागास्सत्यं सत्यं वदामि वः ।। १५ ।। <br>
आभाष्य चैवं गिरिजा च मेनकां मैनाकबंधुं पितरं हिमालयम् ।। <br>
तूष्णीं बभूवाशु सुभाषिणी शिवा समंदरं पर्वतराजबालिका ।।१६।। <br>
जग्मुस्तथोक्ताः शिवया हि पर्वता यथागतेनापि विचक्षणास्ते ।। <br>
प्रशंसमाना गिरिजा मुहुर्मुहुस्सुविस्मिता हेमनगेश्वराद्याः ।। १७।।<br>
गतेषु तेषु सूर्येषु सखीभिः परिवारिता ।। <br>
तपस्तेपे तदधिकं परमार्थसुनिश्चया ।। १-।। <br>
तपसा महता तेन तप्तमासीच्चराचरम् ।। <br>
त्रैलोक्यं हि मुनिश्रेष्ठ सदेवासुरमानुषम् ।। १९ ।। <br>
तदा सुरासुराः सर्वे यक्षकिन्नरचारणाः।। <br>
सिद्धास्साध्याश्च मुनयो विद्याधरमहोरगाः।। ।। 2.3.23.२० ।। <br>
सप्रजापतयश्चैव गुह्यकाश्च तथापरे ।। <br>
कष्टात् कष्टतरं प्राप्ताः कारणं न विदुः स्म तत् ।।२१।। <br>
सर्वे मिलित्वा शक्राद्या गुरुमामंत्र्य विह्वलाः ।। <br>
सुमेरौ तप्तसर्वांगा विधिं मां शरणं ययुः ।। २२ ।। <br>
तत्र गत्वा प्रणम्याशु विह्वला नष्टसुत्विषः ।। <br>
ऊचुस्सर्वे च संस्तूय ह्यैकपद्येन मां हि ते ।। २३ ।। <br>
देवा ऊचुः ।। <br>
त्वया सृष्टमिदं सर्वं जगदेतच्चराचरम् ।। <br>
संतप्तमति कस्माद्वै न ज्ञातं कारणं विभो।।२४।। <br>
तद्ब्रूहि कारणं ब्रह्मन् ज्ञातुमर्हसि नः प्रभो ।। <br>
दग्धभूततनून्देवान् त्वत्तो नान्योऽस्ति रक्षक ।।२८।। <br>
।। ब्रह्मोवाच ।। <br>
इत्याकर्ण्य वचस्तेषामहं स्मृत्वा शिवं हृदा ।। <br>
विचार्य मनसा सर्वं गिरिजायास्तपः फलम् ।। २६ ।। <br>
दग्धं विश्वमिति ज्ञात्वा तैः सर्वैरिह सादरात् ।। <br>
हरये तत्कथयितुं क्षीराब्धिमगमं द्रुतम् ।।२७।। <br>
तत्र गत्वा हरिं दृष्ट्वा विलसंतं सुखासने ।। <br>
सुप्रणम्य सुसंस्तूय प्रावोचं सांजलिः सुरैः ।।२८।। <br>
त्राहि त्राहि महाविष्णो तप्तान्नश्शरणागतान् ।। <br>
तपसोग्रेण पार्वत्यास्तपत्याः परमेण हि ।।२९। <br>
इत्याकर्ण्य वचस्तेषामस्मदादि दिवौकसाम् ।। <br>
शेषासने समाविष्टोऽस्मानुवाच रमेश्वरः ।।2.3.23.३०।। <br>
।। विष्णुरुवाच ।। <br>
ज्ञातं सर्वं निदानं मे पार्वती तपसोद्य वै ।। <br>
युष्माभिस्सहितस्त्वद्य व्रजामि परमेश्वरम् ।। ३१ ।। <br>
महादेवं प्रार्थयामो गिरिजाप्रापणाय तम् ।। <br>
पाणिग्रहार्थमधुना लोकानां स्वस्तयेऽमराः।।३२।।<br>
वरं दातुं शिवायै हि देवदेव पिनाकधृक् ।। <br>
यथा चेष्यति तत्रैव करिष्यामोऽधुना हि तत्।।२३।<br>
तस्माद्वयं गमिष्यामो यत्र रुद्रो महाप्रभुः ।। <br>
तपसोग्रेण संयुक्तोऽद्यास्ते परममंगलः ।। ३४ ।। <br>
।। ब्रह्मोवाच ।। <br>
विष्णोस्तद्वचनं श्रुत्वा सर्व ऊचुस्सुरादयः ।। <br>
महाभीता हठात् क्रुद्धाद्दग्धुकामात् लयंकरात् ।। ३५ ।। <br>
देवा ऊचुः ।। <br>
महाभयंकरं क्रुद्धं कालानलसमप्रभम् ।। <br>
न यास्यामो वयं सर्वे विरूपाक्षं महाप्रभम् ।। ३६ ।। <br>
यथा दग्धः पुरा तेन मदनो दुरतिक्रमः ।। <br>
तथैव क्रोधयुक्तो नः स धक्ष्यति न संशयः ।। ३७ ।। <br>
ब्रह्मोवाच ।। तदाकर्ण्य वचस्तेषां शक्रादीनां रमेश्वरः ।। <br>
सांत्वयंस्तान्सुरान्सर्वान्प्रोवाच स हरिर्मुने ।। ३८ ।। <br>
।। हरिरुवाच ।। <br>
हे सुरा मद्वचः प्रीत्या शृणुतादरतोऽखिलाः ।। <br>
न वो धक्ष्यति स स्वामी देवानां भयनाशनः ।। ३९ ।। <br>
तस्माद्भवद्भिर्गंतव्यं मया सार्द्धं विचक्षणैः ।। <br>
शंभुं शुभकरं मत्वा शरणं तस्य सुप्रभो ।।2.3.23.४०।। <br>
शिवं पुराणं पुरुषमधीशं वरेण्यरूपं हि परं पुराणम् ।। <br>
तपोजुषाणां परमात्मरूपं परात्परं तं शरणं व्रजामः ।। ४१ ।। <br>
ब्रह्मोवाच ।। <br>
एवमुक्तास्तदा देवा विष्णुना प्रभवि ष्णुना ।। <br>
जग्मुस्सर्वे तेन सह द्रष्टुकामाः पिनाकिनम् ।।४२।। <br>
प्रथमं शैलपुत्र्यास्तत्तपो द्रष्टुं तदाश्रमम् ।। <br>
जग्मुर्मार्गवशात्सर्वे विष्ण्वाद्यस्सकुतूहलाः ।। ४३ ।। <br>
पार्वत्यास्तु तपो दृष्ट्वा तेजसा व्यापृतास्तदा ।। <br>
प्रणेमुस्तां जगद्धात्रीं तेजोरूपां तपः स्थिताम् ।। ४४ ।। <br>
प्रशंसंतस्तपस्तस्यास्साक्षात्सिद्धितनोस्सुराः ।। <br>
जग्मुस्तत्र तदा ते च यत्रास्ते वृषभध्वजः ।। ४५ ।। <br>
तत्र गत्वा च ते देवास्त्वां मुने प्रैषयंस्तदा ।। <br>
पश्यतो दूरतस्तस्थुः कामभस्मकृतोहरात् ।।४६।। <br>
नारद त्वं शिवस्थानं तदा गत्वाऽभयस्सदा ।। <br>
शिवभक्तो विशेषेण प्रसन्नं दृष्टवान् प्रभुम् ।।४७।। <br>
पुनरागत्य यत्नेन देवानाहूय तांस्ततः ।। <br>
निनाय शंकरस्थानं तदा विष्ण्वादिकान्मुने ।। ४८ ।। <br>
अथ विष्ण्वादयस्सर्वे तत्र गत्वा शिवं प्रभुम् ।। <br>
ददृशुस्सुखमासीनं प्रसन्नं भक्तवत्सलम् ।।४९।। <br>
योगपट्टस्थितं शंभुं गणैश्च परिवारितम् ।। <br>
तपोरूपं दधानं च परमेश्वररूपिणम्।।2.3.23.५०।।<br>
ततो विष्णुर्मयान्ये च सुरसिद्धमुनीश्वराः।। <br>
प्रणम्य तुष्टुवुस्सूक्तैर्वेदोपनिषदन्वितैः।।५१।। <br>
इति श्रीशिवमहापुराणे द्वितीयायां रुद्रसंहितायां तुतीये पार्वतीखंडे पार्वतीसांत्वनशिवदेवदर्शनवर्णनं नाम त्रयोविंशोऽध्यायः।।२३।।<br>
<br>
