ब्रह्मोवाच ।। <br>
वर्द्धमाना गिरेः पुत्री सा शक्ति लोकपूजिता ।। <br>
अष्टवर्षा यदा जाता हिमालयगृहे सती ।।१।। <br>
तज्जन्म गिरिशो ज्ञात्वा सतीविरहकातरः ।। <br>
कृत्वा तामद्भुतामन्तर्मुमोदातीव नारद।।२।।<br>
तस्मिन्नेवान्तरे शम्भुर्लौकिकीं गतिमाश्रितः।।<br>
समाधातुं मनस्सम्यक्तपः कर्त्तुं समैच्छत।३।।<br>
कांश्चिद्गणवराञ्छान्तान्नंद्यादीनवगृह्य च ।। <br>
गङ्गावतारमगमद्धिमवत्प्रस्थमुत्तमम् ।। ४ ।। <br>
यत्र गंगा निपतिता पुरा ब्रह्मपुरात्स्रुता ।। <br>
सर्वाघौघविनाशाय पावनी परमा मुने ।। ५ ।। <br>
तपःप्रारम्भमकरोत्स्थित्वा तत्र वशी हरः ।। <br>
एकाग्रं चिंतयामास स्वमात्मानमतन्द्रितः ।। ६ ।। <br>
चेतो ज्ञानभवं नित्यं ज्योतीरूपं निरामयम् ।। <br>
जगन्मयं चिदानन्दं द्वैतहीनं निराश्रयम् ।।७।। <br>
हरे ध्यानपरे तिस्मिन्प्रमथा ध्यानतत्पराः।।<br>
अभवन्केचिदपरे नन्दिभृंग्यादयो गणाः।।६।।<br>
सेवां चक्रुस्तदा केचिद्गणाः शम्भोः परात्मनः।। <br>
नैवाकूजंस्तु मौना हि द्वरपाः केचनाभवन् ।।९।। <br>
एतस्मिन्नन्तरे तत्र जगाम हिमभूधरः।।<br>
शङ्करस्यौषधिप्रस्थं श्रुत्वागमनमादरात्।।2.3.11.१ ०।।<br>
प्रणनाम प्रभुं रुद्रं सगणो भूधरेश्वरः ।। <br>
समानर्च च सुप्रीतस्तुष्टाव स कृताञ्जलिः ।। १ १।। <br>
हिमालय उवाच ।। <br>
देवदेव महादेव कपर्दिच्छंकर प्रभो ।। <br>
त्वयैव लोकनाथेन पालितं भुवनत्रयम् ।। १२।। <br>
नमस्ते देवदेवेश योगिरूपधराय च ।। <br>
निर्गुणाय नमस्तुभ्यं सगुणाय विहारिणे ।। १३।। <br>
कैलासवासिने शम्भो सर्वलोकाटनाय च ।। <br>
नमस्ते परमेशाय लीलाकाराय शूलिने ।। १४।। <br>
परिपूर्णगुणाधानविकाररहितायते ।। <br>
नमोऽनीहाय वीहाय धीराय परमात्मने।।१५।।<br>
अबहिर्भोगकाराय जनवत्सलते नमः।। <br>
त्रिगुणाधीश मायेश ब्रह्मणे परमात्मने।।१६।। <br>
विष्णुब्रह्मादिसेव्याय विष्णुब्रह्मस्वरूपिणे।।<br>
विष्णुब्रह्मकदात्रे ते भक्तप्रिय नमोऽस्तु ते ।। १७।। <br>
तपोरत तपस्थानसुतपः फलदायिने ।। <br>
तपःप्रियाय शान्ताय नमस्ते ब्रह्मरूपिणे ।।१८।। <br>
व्यवहारकरायैव लोकाचारकराय ते ।। <br>
सगुणाय परेशाय नमोस्तु परमात्मने ।। ।। १९ ।। <br>
लीला तव महेशानावेद्या साधुसुखप्रदा ।। <br>
भक्ताधीनस्वरूपोऽसि भक्तवश्यो हि कर्मकृत् ।। 2.3.11.२० ।। <br>
मम भाग्योदयादत्र त्वमागत इह प्रभो।।<br>
सनाथ कृतवान्मां त्वं वर्णितो दानवत्सलः।।२१ ।।<br>
अद्य मे सफलं जन्म सफलं जीवनं मम।।<br>
अद्य मे सफलं सर्वं यदत्र त्वं समागतः ।।२२।। <br>
ज्ञात्वा मां दासमव्यग्रमाज्ञान्देहि महेश्वर ।। <br>
त्वत्सेवां च महाप्रीत्या कुर्यामहमनन्यधीः ।। २३ ।। <br>
ब्रह्मोवाच ।। <br>
इत्याकर्ण्य वचस्तस्य गिरीशस्य महेश्वरः ।। <br>
किंचिदुन्मील्य नेत्रे च ददर्श सगणं गिरिम् ।। २४ ।। <br>
सगणं तन्तथा दृष्ट्वा गिरिराजं वृषध्वजः ।। <br>
उवाच ध्यानयोगस्थः स्मयन्निव जगत्पतिः ।। २५ ।। <br>
महेश्वर उवाच ।। <br>
तव पृष्ठे तपस्तप्तुं रहस्यमहमागतः ।। <br>
यथा न कोपि निकटं समायातु तथा कुरु ।। २६ ।। <br>
त्वं महात्मा तपोधामा मुनीनां च सदाश्रयः ।। <br>
देवानां राक्षसानां च परेषां च महात्मनाम् ।। २७ ।। <br>
सदा वासो द्विजादीनां गंगापूतश्च नित्यदा ।। <br>
परोपकारी सर्वेषां गिरीणामधिपः प्रभुः ।।२८।। <br>
अहं तपश्चराम्यत्र गंगावतरणे स्थले ।। <br>
आश्रितस्तव सुप्रीतो गिरिराज यतात्मवान् ।। २९ ।। <br>
निर्विघ्नं मे तपश्चात्र हेतुना येन शैलप ।। <br>
सर्वथा हि गिरिश्रेष्ठ सुयत्नं कुरु साम्प्रतम् ।। 2.3.11.३० ।। <br>
ममेदमेव परमं सेवनं पर्वतोत्तम ।। <br>
स्वगृहं गच्छ सत्प्रीत्या तत्संपादय यत्नतः ।। ३१ ।। <br>
।। ब्रह्मोवाच ।। <br>
इत्युक्त्वा जगतां नाथस्तूष्णीमास स सूतिकृत् ।। <br>
गिरिराजस्तदा शम्भुं प्रणयादिदमब्रवीत् ।। ३२ ।। <br>
।। हिमालय उवाच।।<br>
पूजितोऽसि जगन्नाथ मया त्वम्परमेश्वर ।। <br>
स्वागतेनाद्य विषये स्थितं त्वाम्प्रार्थयामि किम् ।।३३।। <br>
महता तपसा त्वं हि देवैर्यत्नपराश्रितैः ।। <br>
न प्राप्यसे महेशान स त्वं स्वयमुपस्थितः ।। ३४ ।। <br>
मत्तोप्यन्यतमो नास्ति न मत्तोऽन्योऽस्ति पुण्यवान्।।<br>
भवानिति च मत्पृष्ठे तपसे समुपस्थितः।।३५।।<br>
देवेन्द्रादधिकम्मन्ये स्वात्मानम्परमेश्वर।।<br>
सगणेन त्वयागत्य कृतोऽनुग्रहभागहम्।। ३६।।<br>
निर्विघ्नं कुरु देवेश स्वतन्त्रः परमन्तपः।।<br>
करिष्येऽहन्तथा सेवां दासोऽहन्ते सदा प्रभो।३७।।<br>
ब्रह्मोवाच।। <br>
इत्युक्त्वा गिरिराजोऽसौ स्वं वेश्म द्रुतमागतः।।<br>
वृत्तांत्तं तं समाचख्यौ प्रियायै च समादरात्।।३८।। <br>
नीयमानान्परीवारान्स्वगणानपि नारद।।<br>
समाहूयाखिलाञ्छैलपतिः प्रोवाच तत्त्वतः।।३९।।<br>
हिमालय उवाच ।। <br>
अद्य प्रभृति नो यातु कोपि गंगावतारणम्।।<br>
मच्छासनेन मत्प्रस्थं सत्यमेतद्ब्रवीम्यहम् ।।2.3.11.४ ० ।। <br>
गमिष्यति जनः कश्चित्तत्र चेत्तं महाखलम् ।। <br>
दण्डयिष्ये विशेषेण सत्यमेतन्मयोदितम् ।।४१ ।। <br>
इति तान्स नियम्याशु स्वगणान्निखिलान्मुने ।। <br>
सुयत्नं कृतवाञ्छैलस्तं शृणु त्वं वदामि ते ।।४२।। <br>
इति श्रीशिवमहापुराणे द्वितीयायां रुद्रसंहितायान्तृतीये पार्वतीखण्डे शिवशैलसमागमवर्णनं नामैकादशोऽध्यायः ।। ११ ।।<br>
<br>
