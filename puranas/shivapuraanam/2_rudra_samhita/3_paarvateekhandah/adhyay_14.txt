।। नारद उवाच ।। <br>
विष्णुशिष्य महाशैव सम्यगुक्तं त्वया विधे ।। <br>
चरितं परमं ह्येतच्छिवायाश्च शिवस्य च ।। १ ।। <br>
कस्तारकासुरो ब्रह्मन्येन देवाः प्रपीडिताः ।। <br>
कस्य पुत्रस्य वै ब्रूहि तत्कथां च शिवाश्रयाम् ।। २ ।। <br>
भस्मी चकार स कथं शंकरश्च स्मरं वशी ।। <br>
तदपि ब्रूहि सुप्रीत्याद्भुतं तच्चरितं विभोः ।। ३ ।। <br>
कथं शिवा तपोऽत्युग्रं चकार सुखहेतवे ।।<br>
कथं प्राप पतिं शंभुमादिशक्तिर्जगत्परा ।।४।। <br>
एतत्सर्वमशेषेण विशेषेण महाबुध ।। <br>
ब्रूहि मे श्रद्दधानाय स्वपुत्राय शिवात्मने।।५।।<br>
ब्रह्मोवाच ।। पुत्रवर्य महाप्राज्ञ सुरर्षे शंसितव्रतः ।। <br>
वच्म्यहं शंकरं स्मृत्वा सर्वं तच्चरितं शृणु ।। ६ ।। <br>
प्रथमं तारकस्यैव भवं संशृणु नारद।।<br>
यद्वधार्थं महा यत्नः कृतो दैवैश्शिवाश्रयैः।।७।।<br>
मम पुत्रो मरीचिर्यः कश्यपस्तस्य चात्मजः।। <br>
त्रयोदशमितास्तस्य स्त्रियो दक्षसुताश्च याः।।८।।<br>
दितिर्ज्येष्ठा च तत्स्त्री हि सुषुवे सा सुतद्वयम्।।<br>
हिरण्यकशिपुर्ज्येष्ठो हिरण्याक्षोऽनुजस्ततः।।९।।<br>
तौ हतौ विष्णुना दैत्यौ नृसिंहक्रोडरूपतः।।<br>
सुदुःखदौ ततो देवाः सुखमापुश्च निर्भयाः।। 2.3.14.१ ०।।<br>
दितिश्च दुःखितासीत्सा कश्यपं शरणं गता।। <br>
पुनस्संसेव्य तं भक्त्या गर्भमाधत्त सुव्रता ।। १ १।। <br>
तद्विज्ञाय महेंद्रोऽपि लब्धच्छिद्रो महोद्यमी।।<br>
तद्गर्भं व्यच्छिनत्तत्र प्रविश्य पविना मुहुः।।१२।।। <br>
तद्व्रतस्य प्रभावेण न तद्गर्भो ममार ह।।<br>
स्वपंत्या दैवयोगेन सप्त सप्ताभवन्सुताः।। १३।।<br>
देवा आसन्सुतास्ते च नामतो मरुतोऽखिलाः ।। <br>
स्वर्गं ययुस्तदेन्द्रेण देवराजात्मसात्कृताः ।। १४।। <br>
पुनर्दितिः पतिं भेजेऽनुतप्ता निजकर्मतः ।। <br>
चकार सुप्रसन्नं तं मुनिं परमसेवया ऽ १५ ।। <br>
।। कश्यप उवाच ।। <br>
तपः कुरु शुचिर्भूत्वा ब्रह्मणश्चायुतं समाः ।। <br>
चेद्भविष्यति तत्पूर्वं भविता ते सुतस्तदा ।। १६ ।। <br>
तथा दित्या कृतं पूर्णं तत्तपश्श्रद्धया मुने।।<br>
ततः पत्युः प्राप्य गर्भं सुषुवे तादृशं सुतम् ।। १७ ।। <br>
वजांगनामा सोऽभूद्वै दितिपुत्रोऽमरोपमः ।। <br>
नामतुल्यतनुर्वीरस्सुप्रताप्युद्भवाद्बली ।। १८ ।। <br>
जननीशासनात्सद्यस्स सुतो निर्जराधिपम् ।। <br>
बलाद्धृत्वा ददौ दंडं विविधं निर्जरानपि ।। १९।। <br>
दितिस्सुखमतीवाप दृष्ट्वा शक्रादिदुर्दशाम्।।<br>
अमरा अपि शक्राद्या जग्मुर्दुःखं स्वकर्मतः ।। 2.3.14.२० ।। <br>
तदाहं कश्यपेनाशु तत्रागत्य सुसामगीः।।<br>
देवानत्याजयंस्तस्मात्सदा देवहिते रतः।।२१।।<br>
देवान्मुक्त्वा स वज्रांगस्ततः प्रोवाच सादरम् ।।  <br>
शिवभक्तोऽतिशुद्धात्मा निर्विकारः प्रसन्नधीः ।।२२।। <br>
।। वज्रांग उवाच।।<br>
इंद्रो दुष्टः प्रजाघाती मातुर्मे स्वार्थसाधकः ।। <br>
स फलं प्राप्तवानद्य स्वराज्यं हि करोतु सः ।। २३ ।। <br>
मातुराज्ञावशाद्ब्रह्मन्कृतमेतन्मयाखिलम् ।। <br>
न मे भोगाभिलाषो वै कस्यचि द्भुवनस्य हि ।। २४ ।। <br>
तत्त्वसारं विधे सूत मह्यं वेदविदाम्वर ।। <br>
येन स्यां सुसुखी नित्यं निर्विकारः प्रसन्नधीः ।। २५ ।। <br>
तच्छ्रुत्वाहं मुनेऽवोचं सात्त्विको भाव उच्यत ।। <br>
तत्त्वसार इति प्रीत्या सृजाम्येकां वरां स्त्रियम् ।। २६ ।। <br>
वरांगीं नाम तां दत्त्वा तस्मै दितिसुताय वै ।। <br>
अयां स्वधाम सुप्रीतः कश्यपस्तत्पितापि च ।।२७।। <br>
ततो दैत्यस्य वज्रांगस्सात्विकं भावमाश्रितः।।<br>
आसुरं भावमुत्सृज्य निर्वैरस्सुखमाप्तवान्।।२८।।<br>
न बभूव वरांग्या हि हृदि भावोथ सात्विकः।। <br>
सकामा स्वपतिं भेजे श्रद्धया विविधं सती ।।२९।। <br>
अथ तत्सेवनादाशु संतुष्टोऽभून्महाप्रभुः ।। <br>
स वज्रांगः पतिस्तस्या उवाच वचनं तदा ।।2.3.14.३०।। <br>
वज्रांग उवाच।।<br>
किमिच्छसि प्रिये ब्रूहि किं ते मनसि वर्तते ।। <br>
तच्छुत्वानम्य तं प्राह सा पतिं स्वमनोरथम् ।। ३१ ।। <br>
वरांग्युवाच ।। <br>
चेत् प्रसन्नोऽभवस्त्वं वै सुतं मे देहि सत्पते ।। <br>
महाबलं त्रिलोकस्य जेतारं हरिदुःखदम् ।। ३२ ।। <br>
ब्रह्मोवाच ।। <br>
इति श्रुत्वा प्रियावाक्यं विस्मितोऽभूत्स आकुलः।।<br>
उवाच हृदि स ज्ञानी सात्विको वैरवर्जितः ।।३३।। <br>
प्रियेच्छति विरोधं वै सुरैर्मे न हि रोचते ।। <br>
किं कुर्यां हि क्व गच्छेयं कथं नश्ये न मे पणः ।। ३४ ।। <br>
प्रियामनोरथश्चैव पूर्णस्स्यात्त्रिजगद्भवेत् ।। <br>
क्लेशयुङ्नितरा भूयो देवाश्च मुनयस्तथा ।। ३५ ।। <br>
न पूर्णस्स्यात्प्रियाकामस्तदा मे नरको भवेत्।।<br>
द्विधापि धर्महानिर्वै भवतीत्यनुशुश्रुवान् ।।३६।। <br>
वज्रांग इत्थं बभ्राम स मुने धर्मसंकटे ।। <br>
बलाबलं द्वयोस्तत्र विचिचिंत च बुद्धितः ।। ३७ ।। <br>
शिवेच्छया स हि मुने वाक्यं मेने स्त्रियो बुधः ।। <br>
तथास्त्विति वचः प्राह प्रियां प्रति स दैत्यराट् ।।३८।। <br>
तदर्थमकरोत्तीव्रं तपोन्यद्दुष्करं स तु ।। <br>
मां समुद्दिश्य सुप्रीत्या बहुवर्षं जितेंद्रियः ।।३९।। <br>
वरं दातुमगां तस्मै दृष्ट्वाहं तत्तपो महत् ।। <br>
वरं ब्रूहि ह्यवोचं तं सुप्रसन्नेन चेतसा ।। 2.3.14.४० ।। <br>
वज्रांगस्तु तदा प्रीतं मां दृष्ट्वा स्थितं विभुम् ।। <br>
सुप्रणम्य बहुस्तुत्वा वरं वव्रे प्रियाहितम् ।। ४१ ।। <br>
वज्रांग उवाच।।<br>
सुतं देहि स्वमातुर्मे महाहितकरं प्रभो ।। <br>
महाबलं सुप्रतापं सुसमर्थं तपोनिधिम् ।।४२।। <br>
ब्रह्मोवाच।।<br>
इत्याकर्ण्य च तद्वाक्यं तथास्त्वित्यब्रवं मुने ।। <br>
अया स्वधाम तद्दत्त्वा विमनास्सस्मरच्छिवम् ।।४३।। <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे तारकोत्पत्तौ वज्रांगोत्पत्तितपोवर्णनं नाम चतुर्दशोऽध्यायः ।। १४ ।। <br>
<br>
