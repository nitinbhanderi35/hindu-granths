नारद उवाच ।। <br>
ब्रह्मन् विधे महाभाग किं जातं तदनन्तरम्।। ।। <br>
तत्सर्वं श्रोतुमिच्छामि कथय त्वं शिवायशः ।।१।। <br>
ब्रह्मोवाच।। <br>
देवर्षे श्रूयतां सम्यक्कथयामि कथां मुदा।।<br>
तां महापापसंहर्त्रीं शिवभक्तिविवर्द्धिनीम् ।।२।। <br>
पार्वती वचनं श्रुत्वा हरस्स परमात्मनः ।। <br>
दृष्ट्वानन्दकरं रूपं जहर्षातीव च द्विज ।।३।। <br>
प्रत्युवाच महा साध्वी स्वोपकण्ठस्थितं विभुम् ।। <br>
अतीव सुखिता देवी प्रीत्युत्फुल्लानना शिवा ।। ४ ।। <br>
पार्वत्युवाच ।। <br>
त्वं नाथो मम देवेश त्वया किं विस्मृतम्पुरा ।। <br>
दक्षयज्ञविनाशं हि यदर्थं कृतवान्हठात् ।। ५ ।। <br>
स त्वं साहं समुत्पन्ना मेनयां कार्य्यसिद्धये ।। <br>
देवानां देव देदेश तारकाप्ताऽसुखात्मनाम् ।।६।। <br>
यदि प्रसन्नो देवेश करोषि च कृपां यदि ।। <br>
पतिर्भव ममेशान मम वाक्यं कुरु प्रभो ।।७।। <br>
पितुर्गेहे मया सम्यग्गम्यते त्वदनुजया ।। <br>
प्रसिद्धं क्रियतां तद्वै विशुद्धं परमं यशः ।। ८ ।। <br>
गन्तव्यं भवता नाथ हिमवत्पार्श्वतं प्रभो ।। <br>
याचस्व मां ततो भिक्षु भूत्वा लीलाविशारदः ।। ९ ।। <br>
तथा त्वया प्रकर्तव्यं लोके ख्यापयता यशः ।। <br>
पितुर्मे सफलं सर्वं कुरुष्वैवं गृहा*मम् ।। 2.3.29.१० ।। <br>
ऋषिभिर्बोधितः प्रीत्या स्वबन्धुपरिवारितः ।। <br>
करिष्यति न संदेहस्तव वाक्यं पिता मम ।।११।। <br>
दक्षकन्या पुराहं वै पित्रा दत्ता यदा तव ।। <br>
यथोक्तविधिना तत्र विवाहो न कृतस्त्वया ।। १२ ।। <br>
न ग्रहाः पूजितास्तेन दक्षेण जनकेन मे ।। <br>
ग्रहाणां विषयस्तेन सच्छिद्रोयं महानभूत् ।। १३ ।। <br>
तस्माद्यथोक्तविधिना कर्तुमर्हसि मे प्रभो ।। <br>
विवाहं त्वं महादेव देवानां कार्य्यसिद्धये ।। १४ ।। <br>
विवाहस्य यथा रीतिः कर्तव्या सा तथा धुवम् ।। <br>
जानातु हिमवान् सम्यक् कृतं पुत्र्या शुभं तपः ।। १५ ।। <br>
ब्रह्मोवाच ।। इत्येवं वचनं श्रुत्वा सुप्रसन्नस्सदाशिवः ।। <br>
प्रोवाच वचनं प्रीत्या गिरिजां प्रहसन्निव ।।। १६ ।। <br>
शिव उवाच ।। <br>
शृणु देवि महेशानि परमं वचनं मम ।। <br>
यथोचितं सुमाङ्गल्यमविकारि तथा कुरु ।। १७ ।। <br>
ब्रह्मादिकानि भूतानि त्वनित्यानि वरानने ।। <br>
दृष्टं यत्सर्वमेतच्च नश्वरं विद्धि भामिनि ।। १८ ।। <br>
एकोनेकत्वमापन्नो निर्गुणो हि गुणान्वितः।।।<br>
ज्योत्स्नया यो विभाति परज्योत्स्नान्वितोऽभवत् ।।१९।। <br>
स्वतन्त्रः परतन्त्रश्च त्वया देवि कृतो ह्यहम्।।<br>
सर्वकर्त्री च प्रकृतिर्महामाया त्वमेव हि।।2.3.29.२०।।<br>
मायामयं कृतमिदं च जगत्समग्रं सर्वात्मना हि विधृतं परया स्वबुद्ध्या ।। <br>
सवार्त्मभिस्सुकृतिभिः परमात्मभावैस्संसिक्तमात्मनि गणः परिवेष्टितश्च ।।२१।। <br>
के ग्रहाः के ऋतुगणाः के वान्येपि त्वया ग्रहाः।। <br>
किमुक्तं चाधुना देवि शिवार्थं वरवर्णिनि ।।२२।। <br>
गुणकार्य्यप्रभेदेनावाभ्यां प्रादुर्भवः कृतः ।। <br>
भक्तहेतोर्जगत्यस्मिन्भक्तवत्सलभावतः ।।२३।। <br>
त्वं हि वै प्रकृतिस्सूक्ष्मा रजस्सत्त्वतमोमयी।।<br>
व्यापारदक्षा सततं सगुणा निर्गुणापि च।।२४।।<br>
सर्वेषामिह भूतानामहमात्मा सुमध्यमे।।<br>
निर्विकारी निरीहश्च भक्तेच्छोपात्तविग्रहः ।।२५।। <br>
हिमालयं न गच्छेयं जनकं तव शैलजे ।। <br>
ततस्त्वां भिक्षुको भूत्वा न याचेयं कथंचन ।। २६ ।। <br>
महागुणैर्गरिष्ठोपि महात्मापि गिरीन्द्रजे ।। <br>
देहीतिवचनात्सद्यः पुरुषो याति लाघवम् ।।२७।। <br>
इत्थं ज्ञात्वा तु कल्याणि किमस्माकं वदस्यथ ।। <br>
कार्य्यं त्वदाज्ञया भद्रे यथेच्छसि तथा कुरु ।। २८ ।। <br>
।। ब्रह्मोवाच ।। <br>
तेनोक्तापि महादेवी सा साध्वी कमलेक्षणा ।। <br>
जगाद शंकरं भक्त्या सुप्रणम्य पुनः पुनः।।२९।।<br>
पार्वत्युवाच ।। <br>
त्वमात्मा प्रकृतिश्चाहं नात्र कार्य्या विचारणा ।। <br>
स्वतन्त्रौ भक्तवशगौ निर्गुणौ सगुणावपि ।। 2.3.29.३० ।। <br>
प्रयत्नेन त्वया शम्भो कार्यं वाक्यं मम प्रभो ।। <br>
याचस्व मां हिमगिरेस्सौभाग्यं देहि शङ्कर ।। ३१ ।। <br>
कृपां कुरु महेशान तव भक्तास्मि नित्यशः ।। <br>
तव पत्नी सदा नाथ ह्यहं जन्मनि जन्मनि ।।३२।। <br>
त्वं ब्रह्म परमात्मा हि निर्गुणः प्रकृतेः परः ।। <br>
निर्विकारी निरीहश्च स्वतन्त्रः परमेश्वरः ।। ३३ ।। <br>
तथापि सगुणोपीह भक्तोद्धारपरायणः ।। <br>
विहारी स्वात्मनिरतो नानालीलाविशारदः ।। ३४ ।। <br>
सर्वथा त्वामहं जाने महादेव महेश्वर ।। <br>
किमुक्तेन च सर्वज्ञ बहुना हि दयां कुरु ।। ३५ ।। <br>
विस्तारय यशो लोके कृत्वा लीलां महाद्भुताम् ।। <br>
यत्सुगीय जना नाथांजसोत्तीर्णा भवाम्बुधेः ।।३६।। <br>
ब्रह्मोवाच ।। <br>
इत्येवमुक्त्वा गिरिजा सुप्रणम्य पुनः पुनः ।। <br>
विरराम महेशानं नतस्कन्धा कृतांजलिः ।। ३७ ।। <br>
इत्येवमुक्तस्स तया महात्मा महेश्वरो लोकविडम्बनाय ।। <br>
तथेति मत्त्वा प्रहसन्बभूव मुदान्वितः कर्तुमनास्तदेव ।।३८।। <br>
ततो ह्यन्तर्हितश्शम्भुर्बभूव सुप्रहर्षितः ।। <br>
कैलासं प्रययौ काल्या विरहाकृष्टमानसः ।। ३९ ।। <br>
तत्र गत्वा महेशानो नन्द्यादिभ्यस्स ऊचिवान् ।। <br>
वृत्तान्तं सकलं तम्वै परमानन्दनिर्भरः ।।2.3.29.४०।। <br>
तेऽपि श्रुत्वा गणास्सर्वे भैरवाद्याश्च सर्वशः।।<br>
बभूवुस्सुखिनोत्यन्तं विदधुः परमोत्सवम्।।४१।। <br>
सुमंगलं तत्र द्विज बभूवातीव नारद ।। <br>
सर्वेषां दुःखनाशोभूद्रुद्रः प्रापापि संमुदम् ।। ४२ ।। <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शिवाशिवसम्वादवर्णनं नामैकोनत्रिंशोऽध्यायः ।। २९ ।। <br>
<br>
