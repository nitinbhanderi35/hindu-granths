।। नारद उवाच।।<br>
विधे तात महाभाग धन्यस्त्वं परमार्थदृक् ।। <br>
अद्भुतेयं कथाश्रावि त्वदनुग्रहतो मया ।। १ ।। <br>
गते हरे स्वशैले हि पार्वती सर्वमंगला ।। <br>
किं चकार गता कुत्र तन्मे वद महामते ।। २ ।। <br>
।। ब्रह्मोवाच ।। <br>
शृणु सुप्रीतितस्तात यज्जातं तदनन्तरम् ।। <br>
हरे गते निजस्थाने तद्वदामि शिवं स्मरन् ।।३।। <br>
पार्वत्यपि सखीयुक्ता रूपं कृत्वा तु सार्थकम् ।। <br>
जगाम स्वपितुर्गेहं महादेवेति वादिनी ।। ४ ।। <br>
पार्वत्यागमनं श्रुत्वा मेना च स हिमाचलः ।। <br>
दिव्यं यानं समारुह्य प्रययौ हर्षविह्वलः ।। ५ ।। <br>
पुरोहितश्च पौराश्च सख्यश्चैवाप्यनेकशः ।। <br>
सम्वन्धिनस्तथान्ये च सर्वे ते च समाययुः ।।६।। <br>
भ्रातरः सकला जग्मुर्मैनाकप्रमुखास्तदा ।। <br>
जयशब्दं प्रब्रुवन्तो महाहर्षसमन्विताः ।।७।। <br>
संस्थाप्य मंगलघटं राजवर्त्मनि राजिते ।। <br>
चन्दनागरुकस्तूरीफलशाखासमन्विते ।।८।। <br>
सपुरोधोब्राह्मणैश्च मुनिभिर्ब्रह्मवादिभिः ।। <br>
नारीभिर्नर्तकीभिश्च गजेन्द्राद्रिसुशोभितैः ।।९।। <br>
परितः परितो रंभास्तम्भवृन्दसमन्विते।।<br>
पतिपुत्रवतीयोषित्समूहैर्दीपहस्तकैः ।।2.3.30.१ ०।। <br>
द्विजवृन्दैश्च संयुक्ते कुर्वद्भिर्मङ्गलध्वनिम् ।। <br>
नानाप्रकारवाद्यैश्च शंखध्वनिभिरन्विते ।। ११ ।। <br>
एतस्मिन्नन्तरे दुर्गा जगाम स्वपुरान्तिकम् ।। <br>
विशंती नगरं देवी ददर्श पितरौ पुनः ।।१२।। <br>
सुप्रसन्नौ प्रधावन्तौ हर्षविह्वलमानसौ ।। <br>
दृष्ट्वा काली सुप्रहृष्टा स्वालिभिः प्रणनाम तौ ।।१३।। <br>
तौ सम्पूर्णाशिषं दत्त्वा चक्रतुस्तौ स्ववक्षसि ।। <br>
हे वत्से त्वेवमुच्चार्य रुदन्तौ प्रेमविह्वलौ ।।१४।। <br>
ततस्स्वकीया अप्यस्या अन्या नार्यापि संमुदा ।। <br>
भ्रातृस्त्रियोपि सुप्रीत्या दृढालिंगनमादधुः ।। १५ ।। <br>
साधितं हि त्वया सम्यक्सुकार्यं कुलतारणम् ।। <br>
त्वत्सदाचरणेनापि पाविताः स्माखिला वयम् ।। १६ ।। <br>
इति सर्वे सुप्रशंस्य प्रणेमुस्तां प्रहर्षिताः ।। <br>
चन्दनैः सुप्रसूनैश्च समानर्चुश्शिवां मुदा ।। १७ ।। <br>
तस्मिन्नवसरे देवा विमानस्था मुदाम्बरे ।। <br>
पुष्पवृष्टिं शुभां चक्रुर्नत्वा तां तुष्टुवुः स्तवैः ।। १८ ।। <br>
तदा तां च रथे स्थाप्य सर्वे शोभान्विते वरे ।। <br>
पुरं प्रवेशयामासुस्सर्वे विप्रादयो मुदा ।।१९।। <br>
अथ विप्राः पुरोधाश्च सख्योन्याश्च स्त्रियः शिवाम् ।। <br>
गृहं प्रवेशयामासुर्बहुमानपुरस्सरम् ।। 2.3.30.२० ।। <br>
स्त्रियो निर्मच्छनं चक्रुर्विप्रा युयुजुराशिषः ।। <br>
हिमवान्मेनका माता मुमोदाति मुनीश्वर ।। २१ ।। <br>
स्वाश्रमं सफलं मेने कुपुत्रात्पुत्रिका वरा ।। <br>
हिमवान्नारदं त्वाञ्च संस्तुवन् साधुसाध्विति ।। २२ ।। <br>
ब्राह्मणेभ्यश्च बंदिभ्यः पर्वतेन्द्रो धनं ददौ ।। <br>
मङ्गलं पाठयामास स द्विजेभ्यो महोत्सवम् ।।२३।। <br>
एवं स्वकन्यया हृष्टौ पितरौ भ्रातरस्तथा ।। <br>
जामयश्च महाप्रीत्या समूषुः प्रांगणे मुने ।।२४।। <br>
ततस्स हिमवान् तात सुप्रहृष्टाः प्रसन्नधीः ।। <br>
सम्मान्य सकलान्प्रीत्या स्नातुं गंगां जगाम ह ।। २२ ।। <br>
एतस्मिन्नंतरे शंभुस्सुलीलो भक्तवत्सलः ।। <br>
सुनर्तकनटो भूत्वा मेनकासंनिधिं ययौ ।। २६ ।। <br>
शृंगं वामे करे धृत्वा दक्षिणे डमरु तथा ।। <br>
पृष्ठे कंथां रक्तवासा नृत्यगानविशारदः ।।२७।। <br>
ततस्सुनटरूपोसौ मेनकाया गणे मुदा ।। <br>
चक्रे सुनृत्यं विविधं गानं चातिमनोहरम्।।२८।। <br>
शृंगं च डमरुं तत्र वादयामास सुध्वनिम् ।। <br>
महतीं विविधां तत्र स चकार मनोहराम् ।।२९।। <br>
तां द्रष्टुं नागरास्सर्वे पुरुषाश्च स्त्रियस्तथा ।। <br>
आजग्मुस्सहसा तत्र बाला वृद्धा अपि ध्रुवम् ।।2.3.30.३०।। <br>
श्रुत्वा सुगीतं तद्दृष्ट्वा सुनृत्यं च मनोहरम् ।। <br>
सहसा मुमुहुस्सर्वे मेनापि च तदा मुने ।।३।।। <br>
मूर्च्छां संप्राप्य सा दुर्गा सुदृष्ट्वा हृदि शंकरम् ।। <br>
त्रिशूलादिकचिह्नानि बिभ्रतं चातिसुन्दरम् ।। ३२।। <br>
विभूतिविभूषितं रम्यमस्थिमालासमन्वितम् ।। <br>
त्रिलोचनोज्ज्वलद्वक्त्रं नागायज्ञोपवीतकम् ।। ३३ ।। <br>
वरं वृण्वित्युक्तवन्तं गौरवर्णं महेश्वरम् ।। <br>
दीनबन्धु दयासिन्धुं सर्वथा सुमनोहरम् ।। ३४ ।। <br>
हृदयस्थं हरं दृष्ट्वेदृशं सा प्रणनाम तम् ।। <br>
वरं वव्रे मानसं हि पतिर्मे त्वं भवेति च ।।३५।।। <br>
वरं दत्त्वा शिवं चाथ तादृशं प्रीतितो हृदा ।।<br>
अन्तर्धाय पुनस्तत्र सुननर्त्त स भिक्षुकः ।।३६।। <br>
ततो मेना सुरत्नानि स्वर्णपात्रस्थितानि च ।। <br>
तस्मै दातुं ययौ प्रीत्या तद्भूति प्रीतमानसः ।। ३७ ।। <br>
तानि न स्वीचकारासौ भिक्षां याचे शिवां च ताम् ।। <br>
पुनस्सुनृत्यं गानश्च कौतुकात्कर्तुमुद्यतः ।। ३८ ।। <br>
मेना तद्वचनं श्रुत्वा चुकोपाति सुविस्मिता ।। <br>
भिक्षुकं भर्त्सयामास बहिष्कर्तुमियेष सा ।। ३९ ।। <br>
एतस्मिन्नन्तरे तत्र गंगातो गिरिराययौ ।। <br>
ददर्श पुरतो भिक्षुं प्रांगणस्थं नराकृतिम् ।। 2.3.30.४० ।। <br>
श्रुत्वा मेनामुखाद्वृत्तं तत्सर्वं सुचुकोप सः ।। <br>
आज्ञां चकारानुचरान्बहिष्कर्तुञ्च तं नटम् ।।४१ ।। <br>
महाग्निमिव दुःस्पर्शं प्रज्वलन्तं सुतेजसम् ।।<br>
&nbsp;न शशाक बहिष्कर्तुं कोपि तं मुनिसत्तम।।४२।। <br>
ततस्स भिक्षुकस्तात नानालीलाविशारदः ।। <br>
दर्शयामास शैलाय स्वप्रभावमनन्तकम् ।। ४३ ।। <br>
शैलो ददर्श तं तत्र विष्णुरूपधरं द्रुतम् ।। <br>
किरीटिनं कुण्डलिनं पीतवस्त्रं चतुर्भुजम् ।। ४४ ।। <br>
यद्यत्पुष्पादिकं दत्तं पूजाकाले गदाभृते ।। <br>
गात्रे शिरसि तत्सर्वं भिक्षुकस्य ददर्श ह ।।४५।। <br>
ततो ददर्श जगतां स्रष्टारं स चतुर्मुखम् ।। <br>
रक्तवर्णं पठन्तञ्च श्रुतिसूक्तं गिरीश्वरः ।। ४६ ।। <br>
ततस्सूर्य्यस्वरूपञ्च जगच्चक्षुस्स्वरूपकम् ।। <br>
ददर्श गिरिराजस्स क्षणं कौतुककारिणाम् ।। ४७ ।। <br>
ततो ददर्श तं तात रुद्ररूपं महाद्भुतम् ।। <br>
पार्वती सहितं रम्यं विहसन्तं सुतेजसम् ।।४८।। <br>
ततस्तेजस्स्वरूपञ्च निराकारं निरंजनम् ।। <br>
निरुपाधिं निरीहञ्च महाद्भुतमरूपकम् ।।४९।। <br>
एवं बहूनि रूपाणि तस्य तत्र ददर्श सः ।। <br>
सुविस्मितो बभूवाशु परमानन्दसंयुतः ।।2.3.30.५०।। <br>
अथासौ भिक्षुवर्य्यो हि तस्मात्तस्याश्च सूतिकृत् ।। <br>
भिक्षां ययाचे दुर्गान्तां नान्यज्जग्राह किञ्चन ।।५१।। <br>
न स्वीचकार शैलैन्द्रो मोहितश्शिवमायया ।। <br>
भिक्षुः किंचिन्न जग्राह तत्रैवान्तर्दधे ततः ।। ५२ ।। <br>
तदा बभूव सुज्ञानं मेनाशैलेशयोरिति ।। <br>
आवां शिवो वञ्चयित्वा स्वस्थानं गतवान्प्रभुः ।। ५३ ।। <br>
तयोर्विचिन्त्य तत्रैव शिवे भक्तिरभूत्परा ।। <br>
महामोक्षकरी दिव्या सर्वानन्दप्रदायिनी ।।५४।। <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखंडे पार्वतीप्रत्यागमनमहोत्सववर्णनं नाम त्रिंशोऽध्यायः ।। ३० ।। <br>
<br>
