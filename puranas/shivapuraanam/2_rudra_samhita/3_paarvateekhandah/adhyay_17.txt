।। ब्रह्मोवाच ।। <br>
गतेषु तेषु देवेषु शक्रः सस्मार वै स्मरम् ।। <br>
पीडितस्तारकेनातिदेत्येन च दुरात्मना ।। १ ।। <br>
आगतस्तत्क्षणात्कामस्सवसंतो रतिप्रियः ।। <br>
सावलेपो युतो रत्या त्रैलोक्य विजयी प्रभुः ।। २ ।। <br>
प्रणामं च ततः कृत्वा स्थित्वा तत्पुरतस्स्मरः ।। <br>
महोन्नतमनास्तात सांजलिश्शक्रमब्रवीत् ।। ३ ।। <br>
काम उवाच ।। <br>
किं कार्य्यं ते समुत्पन्नं स्मृतोऽहं केन हेतुना ।। <br>
तत्त्वं कथय देवेश तत्कर्तुं समुपागतः ।। ४ ।। <br>
।। ब्रह्मोवाच ।। <br>
तच्छ्रुत्वा वचनं तस्य कंदर्पस्य सुरेश्वरः ।। <br>
उवाच वचनं प्रीत्या युक्तं युक्तमिति स्तुवन् ।। ५ ।। <br>
।। शक्र उवाच।।<br>
तव साधु समारम्भो यन्मे कार्य्यमुपस्थितम्।।<br>
तत्कतुर्मुद्यतोऽसि त्वं धन्योऽसि मकरध्वज ।।६।। <br>
प्रस्तुतं शृणु मद्वाक्यं कथयामि तवाग्रतः।।<br>
मदीयं चैव यत्कार्यं त्वदीयं तन्न चान्यथा ।।७।। <br>
मित्राणि मम संत्येव बहूनि सुमहांति च ।। <br>
परं तु स्मर सन्मित्रं त्वत्तुल्यं न हि कुत्रचित् ।। ८ ।। <br>
जयार्थं मे द्वयं तात निर्मितं वजमुत्तमम् ।। <br>
वज्रं च निष्फलं स्याद्वै त्वं तु नैव कदाचन ।। ९ ।। <br>
यतो हितं प्रजायेत ततः को नु प्रियः परः ।। <br>
तस्मान्मित्रवरस्त्वं हि मत्कार्य्यं कर्तुमर्हसि ।। 2.3.17.१० ।। <br>
मम दुःखं समुत्पन्नमसाध्य चापि कालजम् ।। <br>
केनापि नैव तच्छक्यं दूरीकर्तुं त्वया विना ।। ११ ।। <br>
दातुः परीक्षा दुर्भिक्षे रणे शूरस्य जायते ।। <br>
आपत्काले तु मित्रस्याशक्तौ स्त्रीणां कुलस्य हि ।। १२ ।। <br>
विनये संकटे प्राप्तेऽवितथस्य परोक्षतः ।। <br>
सुस्नेहस्य तथा तात नान्यथा सत्यमीरितम् ।। १३ ।। <br>
प्राप्तायां वै ममापत्ताववार्यायां परेण हि ।। <br>
परीक्षा च त्वदीयाऽद्य मित्रवर्य भविष्यति ।।१४।। <br>
न केवलं मदीयं च कार्य्यमस्ति सुखावहम् ।। <br>
किं तु सर्वसुरादीनां कार्य्यमेतन्न संशयः ।।१५।। <br>
ब्रह्मोवाच ।। <br>
इत्येतन्मघवद्वाक्यं श्रुत्वा तु मकरध्वजाः ।। <br>
उवाच प्रेमगभीरं वाक्यं सुस्मितपूर्वकम् ।। १६ ।। <br>
।। काम उवाच ।। <br>
किमर्थमित्थं वदसि नोत्तरं वच्म्यहं तव ।। <br>
उपकृत्कृत्रिमं लोके दृश्यते कथ्यते न च ।।१७।। <br>
सङ्कटे बहु यो ब्रूते स किं कार्य्यं करिष्यति ।। <br>
तथापि च महाराज कथयामि शृणु प्रभो ।। १८ ।। <br>
पदं ते कर्षितुं यो वै तपस्तपति दारुणम् ।। <br>
पातयिष्याम्यहं तं च शत्रुं ते मित्र सर्वथा ।। १९ ।। <br>
क्षणेन भ्रंशयिष्यामि कटाक्षेण वरस्त्रियाः ।। <br>
देवर्षिदानवादींश्च नराणां गणना न मे ।।2.3.17.२०।। <br>
वज्रं तिष्ठतु दूरे वै शस्त्राण्यन्यान्यनेकशः ।। <br>
किं ते कार्यं करिष्यंति मयि मित्र उपस्थिते ।।२१।। <br>
ब्रह्माणं वा हरिं वापि भ्रष्टं कुर्य्यां न संशयः ।। <br>
अन्येषां गणना नास्ति पातयेयं हरं त्वपि ।।२२।। <br>
पंचैव मृदवो बाणास्ते च पुष्पमया मम ।। <br>
चापस्त्रिधा पुष्पमयश्शिंजिनी भ्रमरार्ज्जिता ।। <br>
बलं सुदयिता मे हि वसंतः सचिवस्स्मृतः ।। २३ ।। <br>
अहं पञ्चबलोदेवा मित्रं मम सुधानिधिः ।। २४ ।। <br>
सेनाधिपश्च शृंगारो हावभावाश्च सैनिकाः ।। <br>
सर्वे मे मृदवः शक्र अहं चापि तथाविधः।।२५।।<br>
यद्येन पूर्यते कार्य्यं धीमांस्तत्तेन योजयेत्।।<br>
मम योग्यं तु यत्कार्य्यं सर्वं तन्मे नियोजय।।२६।।<br>
।। ब्रह्मोवाच ।। <br>
इत्येवं तु वचस्तस्य श्रुत्वा शक्रस्सुहर्षितः ।। <br>
उवाच प्रणमन्वाचा कामं कांतासुखावहम् ।। २७ ।। <br>
शक्र उवाच ।। <br>
यत्कार्य्यं मनसोद्दिष्टं मया तात मनोभव ।। <br>
कर्त्तुं तत्त्वं समर्थोऽसि नान्यस्मात्तस्यसम्भवः ।।२८।। <br>
शृणु काम प्रवक्ष्यामि यथार्थं मित्रसत्तम ।। <br>
यदर्थे च स्पृहा जाता तव चाद्य मनोभव ।।२९।। <br>
तारकाख्यो महादैत्यो ब्रह्मणो वरमद्भुतम् ।। <br>
अभूदजेयस्संप्राप्य सर्वेषामपि दुःखदः ।। 2.3.17.३० ।। <br>
तेन संपीड्यते लोको नष्टा धर्मा ह्यनेकशः ।। <br>
दुःखिता निर्जरास्सर्वे ऋषयश्च तथाखिलाः ।। ३१ ।। <br>
देवैश्च सकलैस्तेन कृतं युद्धं यथाबलम् ।। <br>
सर्वेषां चायुधान्यत्र विफलान्यभवन्पुरा ।। ३२ ।। <br>
भग्नः पाशो जलेशस्य हरिं चक्रं सुदर्शनम् ।। <br>
तत्कुण्ठितमभूत्तस्य कण्ठे क्षिप्तं च विष्णुना ।। ३३ ।। <br>
एतस्य मरणं प्रोक्तं प्रजेशेन दुरात्मनः ।। <br>
शम्भोर्वीर्योद्भवाद्बालान्महायोगीश्वरस्य हि ।। ३४ ।। <br>
एतत्कार्य्यं त्वया साधु कर्तव्यं सुप्रयत्नतः ।। <br>
ततस्स्यान्मित्रवर्य्याति देवानां नः परं सुखम् ।। ३५ ।। <br>
ममापि विहितं तस्मात्सर्वलोकसुखावहम् ।। <br>
मित्रधर्मं हृदि स्मृत्वा कर्तुमर्हसि सांप्रतम् ।। ३६ ।। <br>
शंभुस्स गिरिराजे हि तपः परममास्थितः ।। <br>
स प्रभुर्नापि कामेन स्वतंत्रः परमेश्वरः ।। ३७ ।। <br>
तत्समीपे च देवाथ पार्वती स्वसखीयुता ।। <br>
सेवमाना तिष्ठतीति पित्राज्ञप्ता मया श्रुतम् ।। ३८ ।। <br>
यथा तस्यां रुचिस्तस्य शिवस्य नियतात्मनः ।। <br>
जायते नितरां मार तथा कार्यं त्वया ध्रुवम् ।।३९।। <br>
इति कृत्वा कृती स्यास्त्वं सर्वं दुःखं विनंक्ष्यति ।। <br>
लोके स्थायी प्रतापस्ते भविष्यति न चान्यथा ।।2.3.17.४०।। <br>
ब्रह्मोवाच ।। <br>
इत्युक्तस्य तु कामो हि प्रफुल्लमुखपंकज ।। <br>
प्रेम्णोवाचेति देवेशं करिष्यामि न संशयः ।। ४१ ।। <br>
इत्युक्त्वा वचनं तस्मै तथेत्योमिति तद्वचः ।। <br>
अग्रहीत्तरसा कामः शिवमायाविमोहितः ।। ४२ ।। <br>
यत्र योगीश्वरस्साक्षात्तप्यते परमं तपः ।। <br>
जगाम तत्र सुप्रीतस्सदारस्सवसंतकः।।४३।।<br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शक्र कामसंवादवर्णनं नाम सप्तदशोऽध्यायः ।। १७ ।। <br>
<br>
