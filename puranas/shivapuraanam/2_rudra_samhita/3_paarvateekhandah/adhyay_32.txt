।। ब्रह्मोवाच ।। <br>
ब्राह्मणस्य वचः श्रुत्वा मेनोवाच हिमालयम् ।। <br>
शोकेनासाधुनयना हृदयेन विदूयता ।। १ ।। <br>
मेनोवाच ।। <br>
शृणु शैलेन्द्र मद्वाक्यं परिणामे सुखावहम् ।। <br>
पृच्छ शैववरान्सर्वान्किमुक्तं ब्राह्मणेन ह ।। २ ।। <br>
निन्दानेन कृता शम्भोर्वैष्णवेन द्विजन्मना ।। <br>
श्रुत्वा तां मे मनोऽतीव निर्विण्णं हि नगेश्वर ।।३।। <br>
तस्मै रुद्राय शैलेश न दास्यामि सुतामहम् ।। <br>
कुरूपशीलनम्मे हि सुलक्षणयुतां निजाम् ।। ४ ।। <br>
न मन्यसे वचो चेन्मे मरिष्यामि न संशयः ।। <br>
त्यक्ष्यामि च गृहं सद्यो भक्षयिष्यामि वा विषम् ।।५।। <br>
गले बद्ध्वांबिकां रज्ज्वा यास्यामि गहनं वनम् ।। <br>
महाम्बुधौ मज्जयिष्ये तस्मै दास्यामि नो सुताम् ।।६।। <br>
इत्युक्त्वाशु तथा गत्वा मेना कोपालयं शुचा ।। <br>
त्यक्त्वा हारं रुदन्ती सा चकार शयनं भुवि ।। ७ ।। <br>
एतस्मिन्नन्तरे तात शम्भुना सप्त एव ते ।। <br>
संस्मृता ऋषयस्सद्यो विरहव्याकुलात्मना ।।८।। <br>
ऋषयश्चैव ते सर्वे शम्भुना संस्मृता यदा ।। <br>
तदाऽऽजग्मुः स्वयं सद्यः कल्पवृक्षा इवापरे ।। ९ ।। <br>
अरुन्धती तथाऽऽयाता साक्षात्सिद्धिरिवापरा ।। <br>
तान्द्रष्ट्वा सूर्यसंकाशान्विजहौ स्वजपं हरः ।। 2.3.32.१० ।। <br>
स्थित्वाग्रे ऋषयः श्रेष्ठं नत्वा स्तुत्वा शिवं मुने ।। <br>
मेनिरे च तदात्मानं कृतार्थं ते तपस्विनः ।। ११ ।। <br>
ततो विस्मयमापन्ना नम स्कृत्य स्थिताः पुनः ।। <br>
प्रोचुः प्राञ्जलयस्ते वै शिवं लोकनमस्कृतम् ।। १२ ।। <br>
ऋषय ऊचुः ।। <br>
सर्वोत्कृष्टं महाराज सार्वभौम दिवौकसाम् ।। <br>
स्वभाग्यं वर्ण्यतेऽस्माभिः किं पुनस्सकलोत्तमम् ।।१३।। <br>
तपस्तप्तं त्रिधा पूर्वं वेदाध्ययनमुत्तमम् ।। <br>
अग्नयश्च हुताः पूर्वं तीर्थानि विविधानि च ।।१४।। <br>
वाङ्मनःकायजं किंचित्पुण्यं स्मरणसम्भवम् ।। <br>
तत्सर्वं संगतं चाद्य स्मरणानुग्रहात्तव।।१५।। <br>
यो वै भजति नित्यं त्वां कृतकृत्यो भवेन्नरः ।। <br>
किं पुण्यं वर्ण्यते तेषां येषां च स्मरणं तव ।।१६।। <br>
सर्वोत्कृष्टा वयं जाताः स्मरणात्ते सदाशिव ।। <br>
मनोरथपथं नैव गच्छसि त्वं कथंचन ।। १७ ।। <br>
वामनस्य फलं यद्वज्जन्मान्धस्य दृशौ यथा ।। <br>
वाचालत्वञ्च मूकस्य रंकस्य निधिदर्शनम् ।। १८ ।। <br>
पङ्गोर्गिरिवराक्रान्तिर्वन्ध्यायः प्रसवस्तथा ।। <br>
दर्शनं भवतस्तद्वज्जातं नो दुर्लभं प्रभो ।। १९ ।। <br>
अद्य प्रभृति लोकेषु मान्याः पूज्या मुनीश्वराः ।। <br>
जातास्ते दर्शनादेव स्वमुच्चैः पदमाश्रिताः ।। 2.3.32.२० ।। <br>
अत्र किं बहुनोक्तेन सर्व था मान्यतां गताः ।। <br>
दर्शनात्तव देवेश सर्वदेवेश्वरस्य हि ।।२१।। <br>
पूर्णानां किञ्च कर्तव्यमस्ति चेत्परमा कृपा ।। <br>
सदृशं सेवकानां तु देयं कार्यं त्वया शुभम् ।। २२ ।। <br>
।। ब्रह्मोवाच ।। <br>
इत्येवं वचनं श्रुत्वा तेषां शम्भुर्महेश्वरः ।। <br>
लौकिकाचारमाश्रित्य रम्यं वाक्यमुपाददे ।। २३ ।। <br>
शिव उवाच ।। <br>
ऋषयश्च सदा पूज्या भवन्तश्च विशेषतः ।। <br>
युष्माकं कारणाद्विप्राः स्मरणं च मया कृतम् ।। २४ ।। <br>
ममावस्था भवद्भिश्च ज्ञायते ह्युपकारिका ।। <br>
साधनीया विशेषेण लोकानां सिद्धिहेतवे ।। २५ ।। <br>
देवानां दुःखमुत्पन्नं ता रकात्सुदुरात्मनः ।। <br>
ब्रह्मणा च वरौ दत्तः किं करोमि दुरासदः ।। २६ ।। <br>
मूर्तयोऽष्टौ च याः प्रोक्ता मदीयाः परमर्षयः ।। <br>
तास्सर्वा उपकाराय न तु स्वार्थाय तत्स्फुटम् ।। २७ ।। <br>
तथा च कर्तुकामोहं विवाहं शिवया सह ।। <br>
तया वै सुतपस्तप्तं दुष्करं परमर्षिभिः ।। २८ ।। <br>
तस्यै परं फलं देयमभीष्टं तद्धितावहम् ।। <br>
एतादृशः पणो मे हि भक्तानन्दप्रदः स्फुटम् ।। २९ ।।<br>
पार्वतीवचनाद्भिक्षुरूपो यातो गिरेर्गृहम् ।। <br>
अहं पावितवान्कालीं यतो लीलाविशारदः ।। 2.3.32.३० ।। <br>
मां  ज्ञात्वा तौ परं ब्रह्म दम्पती परभक्तितः ।। <br>
दातुकामावभूतां च स्वसुतां वेदरीतितः ।।३१।। <br>
देवप्रेरणयाहं वै कृतवानस्मि निन्दनम् ।। <br>
तदा स्वस्य च तद्भक्तिं विहन्तुं वैष्ण्णवात्मना ।। ३२ ।। <br>
तच्छ्रुत्वा तौ सुनिर्विण्णो तद्धीनौ संबभूवतुः ।। <br>
स्वकन्यां नेच्छतो दातुं मह्यं हि मुनयोऽधुना ।। ३३ ।। <br>
तस्माद्भवन्तो गच्छन्तु हिमाचलगृहं ध्रुवम् ।। <br>
तत्र गत्वा गिरिवरं तत्पत्नीञ्च प्रबोधय ।।३४।। <br>
कथनीयं प्रयत्नेन वचनं वेदसम्मितम् ।। <br>
सर्वथा करणीयन्तद्यथा स्यात्कार्य्यमुत्तमम् ।।३५।। <br>
उद्वाहं कर्तुमिच्छामि तत्पुत्र्या सह सत्तमाः ।। <br>
स्वीकृतस्त द्विवाहो मे वरो दत्तश्च तादृशः ।। ३६ ।। <br>
अत्र किं बहुनोक्तेन बोधनीयो हिमालयः ।। <br>
तथा मेना च बोद्धव्या देवानां स्याद्धितं यथा ।। ३७ ।। <br>
भवद्भिः कल्पितो यो वै विधिस्स्यादधिकस्ततः ।। <br>
भवताञ्चैव कार्य्यं तु भवन्तः कार्य्यभागिनः ।। ३८ ।। <br>
।। ब्रह्मोवाच ।। <br>
इत्येवं वचनं श्रुत्वा मुनयस्तेऽमलाशयाः ।। <br>
आनन्दं लेभिरे सर्वे प्रभुणानुग्रहीकृताः ।।३९।। <br>
वयं धन्या अभूवँश्च कृतकृत्याश्च सर्वथा ।। <br>
वंद्या याताश्च सर्वेषां पूजनीया विशेषतः।।2.3.32.४०।।<br>
ब्रह्मणा विष्णुना यो वै वन्द्यस्सर्वार्थसाधकः।।<br>
सोस्मान्प्रेषयते प्रेष्यान्कार्ये लोकसुखावहे ।।४१।। <br>
अयं वै जगतां स्वामी पिता सा जननी मता।।<br>
अयं युक्तश्च सम्बन्धो वर्द्धतां चन्द्रवत्सदा ।।४२।। <br>
ब्रह्मोवाच।।<br>
इत्युक्त्वा ह्यृषयो दिव्या नमस्कृत्य शिवं तदा ।।<br>
गता आकाशमार्गेण यत्रास्ति हिमवत्पुरम्।।४३।।<br>
दृष्ट्वा तां च पुरं दिव्या मृषयस्तेऽतिविस्मिताः ।। <br>
वर्णयन्तश्च स्वं पुण्यमब्रुवन्वै परस्परम् ।। ४४ ।। <br>
।। ऋषय ऊचुः ।। <br>
पुण्यवन्तो वयं धन्या दृष्ट्वैतद्धिमव त्पुरम् ।। <br>
यस्मादेवंविधे कार्य्ये शिवेनैव नियोजिताः ।।४५।। <br>
अलकायाश्च स्वर्गाच्च भोगवत्यास्तथा पुनः ।। <br>
विशेषेणामरावत्या दृश्य ते पुरमुत्तमम् ।। ४६ ।। <br>
सुगृहाणि सुरम्याणि स्फटिकैर्विविधैर्वरैः ।। <br>
मणिभिर्वा विचित्राणि रचितान्यङ्गणानि च ।। ४७ ।। <br>
सूर्यकान्ताश्च मणयश्चन्द्रकान्तास्तथैव च ।। <br>
गृहे गृहे विचित्राश्च वृक्षात्स्वर्गसमुद्भवाः ।। ४८ ।। <br>
तोरणानां तथा लक्ष्मीर्दृश्यते च गृहेगृहे ।। <br>
विविधानि विचित्राणि शुकहंसैर्विमानकैः ।। ४९ ।। <br>
वितानानि विचित्राणि चैलवत्तोरणैस्सह ।। <br>
जलाशयान्यनेकानि दीर्घिका विविधाः स्थिताः ।। 2.3.32.५० ।। <br>
उद्यानानि विचित्राणि प्रसन्नैः पूजितान्यथ ।। <br>
नराश्च देवतास्सर्वे स्त्रियश्चाप्सरसस्तथा ।। ५१ ।। <br>
कर्मभूमौ याज्ञिकाश्च पौराणास्स्वर्गकाम्यया ।। <br>
कुर्वन्ति ते वृथा सर्वे विहाय हिमवत्पुरम् ।। ५२ ।। <br>
यावन्न दृष्टमेतच्च तावत्स्वर्गपरा नराः ।। <br>
दृष्ट्रमेतद्यदा विप्राः किं स्वर्गेण प्रयोजनम् ।।५३।। <br>
।। ब्रह्मोवाच ।। <br>
इत्येवमृषिवर्य्यास्ते वर्णयन्तः पुरश्च तत्।। <br>
गता हैमालयं सर्वे गृहं सर्वसमृद्धिमत् ।। ५४ ।। <br>
तान्द्रष्ट्वा सूर्यसंकाशान् हिमवान्विस्मितोऽब्रवीत् ।। <br>
दूरादाकाशमार्गस्थान्मुनीन्सप्त सुतेजसः ।। ५५ ।। <br>
।। हिमवानुवाच ।। <br>
सप्तैते सूर्य्यसंकाशाः समायांति मदन्तिके ।। <br>
पूजा कार्य्या प्रयत्नेन मुनीनां च मयाधुना ।। ५६ ।। <br>
वयं धन्या गृहस्थाश्च सर्वेषां सुखदायिनः।। <br>
येषां गृहे समायान्ति महात्मानो यदीदृशाः ।। ५७ ।। <br>
ब्रह्मोवाच।।<br>
एतस्मिन्नन्तरे चैवाकाशादेत्य भुवि स्थितान् ।। <br>
सन्मुखे हिमवान्दृष्ट्वा ययौ मानपुरस्सरम् ।।५८।। <br>
कृतांजलिर्नतस्कन्धः सप्तर्षीन्सुप्रणम्य सः ।। <br>
पूजां चकार तेषां वै बहुमानपुरस्सरम्।।५९।।<br>
हितास्सप्तर्षयस्ते च हिमवन्तन्नगेश्वरम्।। <br>
गृहीत्वोचुः प्रसन्नास्या वचनं मङ्गलालयम् ।। 2.3.32.६० ।। <br>
यथाग्रतश्च तान्कृत्वा धन्या मम गृहाश्रमः ।। <br>
इत्युक्त्वासनमानीय ददौ भक्तिपुरस्सरम् ।। ६१ ।। <br>
आसनेषूपविष्टेषु तदाज्ञप्तस्स्वयं स्थितः ।। <br>
उवाच हिमवाँस्तत्र मुनीञ्ज्योतिर्मयास्तदा ।।६२।। <br>
हिमालय उवाच ।। <br>
धन्यो हि कृतकृत्योहं सफलं जीवित मम ।। <br>
लोकेषु दर्शनीयोहं बहुतीर्थसमो मतः ।।६३।। <br>
यस्माद्भवन्तो मद्गेहमागता विष्णुरूपिणः ।। <br>
पूर्णानां भवतां कार्य्यं कृपणानां गृहेषु किम् ।।६४।। <br>
तथापि किञ्चित्कार्यं च सदृशं सेवकस्य मे ।। <br>
कथनीयं सुदयया सफलं स्याज्जनुर्मम ।।६५।। <br>
इति श्रीशिवमहापुराणे द्वितीयायां रुद्रसंहितायान्तृतीये पार्वतीखण्डे सप्तर्ष्यागमनवर्णनं नाम द्वात्रिंशोऽध्यायः ।।३२।। <br>
<br>
