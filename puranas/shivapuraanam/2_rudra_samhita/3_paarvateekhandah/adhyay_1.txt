नारद उवाच ।। <br>
दाक्षायणी सती देवी त्यक्तदेहा पितुर्मखे ।। <br>
कथं गिरिसुता ब्रह्मन्बभूव जगदम्बिका ।। १ ।। <br>
कथं कृत्वा तपोऽत्युग्रम्पतिमाप शिवं च सा ।। <br>
एतन्मे पृच्छते सम्यक्कथय त्वं विशेषतः ।। २ ।। <br>
ब्रह्मोवाच ।। <br>
शृणु त्वं मुनिशार्दूल शिवाचरितमुत्तमम् ।। <br>
पावनं परमं दिव्यं सर्वपापहरं शुभम् ।। ३ ।। <br>
यदा दाक्षायणी देवी हरेण सहिता मुदा ।। <br>
हिमाचले सुचिक्रीडे लीलया परमेश्वरी ।।४।। <br>
मत्सुतेयमिति ज्ञात्वा सिषेवे मातृवर्चसा ।। <br>
हिमाचलप्रिया मेना सर्वर्द्धिभिरनिर्भरा ।।५।। <br>
यदा दाक्षायणी रुष्टा नादृता स्वतनुं जहौ ।। <br>
पित्रा दक्षेण तद्यज्ञे संगता परमेश्वरी ।। ६ ।। <br>
तदैव मेनका तां सा हिमाचलप्रिया मुने ।। <br>
शिवलोकस्थितां देवीमारिराधयिषुस्तदा ।।७।। <br>
तस्यामहं सुता स्यामित्यवधार्य सती हृदा ।। <br>
त्यक्तदेहा मनो दध्रे भवितुं हिमवत्सुता ।। ८ ।। <br>
समयं प्राप्य सा देवी सर्वदेवस्तुता पुनः ।। <br>
सती त्यक्ततनुः प्रीत्या मेनकातनयाभवत् ।।९।। <br>
नाम्ना सा पार्वती देवी तपः कृत्वा सुदुस्सहम्।।<br>
नारदस्योपदेशाद्वै पतिम्प्राप शिवं पुनः ।।2.3.1.१०।। <br>
नारद उवाच।।<br>
ब्रह्मन्विधे महाप्राज्ञ वद मे वदतां वर ।। <br>
मेनकायास्समुत्पतिं विवाहं चरितं तथा।।११।।<br>
धन्या हि मेनका देवी यस्यां जाता सुता सती ।। <br>
अतो मान्या च धन्या च सर्वेषां सा पतिव्रता ।।१२।। <br>
ब्रह्मोवाच।।<br>
शृणु त्वं नारद मुने पार्वतीमातुरुद्भवम्।।<br>
विवाहं चरितं चैव पावनं भक्तिवर्द्धनम् ।। १३ <br>
अस्त्युत्तरस्यां दिशि वै गिरीशो हिमवान्महान् ।। <br>
पर्वतो हि मुनिश्रेष्ठ महातेजास्समृद्धिभाक् ।। १४ ।। <br>
द्वैरूप्यं तस्य विख्यातं जंगमस्थिरभेदतः ।। <br>
वर्णयामि समासेन तस्य सूक्ष्मस्वरूपकम् ।। १५ ।। <br>
पूर्वापरौ तोयनिधी सुविगाह्य स्थितो हि यः ।। <br>
नानारत्नाकरो रम्यो मानदण्ड इव क्षितेः ।।१६।। <br>
नानावृक्षसमाकीर्णो नानाशृंगसुचित्रितः।। <br>
सिंहव्याघ्रादिपशुभिस्सेवितस्सुखिभिस्सदा ।। १७ ।। <br>
तुषारनिधिरत्युग्रो नानाश्चर्यविचित्रितः ।। <br>
देवर्षिसिद्धमुनिभिस्संश्रितः शिवसंप्रियः ।। १८ ।। <br>
तपस्थानोऽतिपूतात्मा पावनश्च महात्मनाम् ।। <br>
तपस्सिद्धिप्रदोत्यंतं नानाधात्वाकरः शुभः ।। १९ ।। <br>
स एव दिव्यरूपो हि रम्यः सर्वाङ्गसुन्दरः ।। <br>
विष्ण्वंशोऽविकृतः शैलराजराजस्सताम्प्रियः।।2.3.1.२०।।<br>
कुलस्थित्यै च स गिरिर्धर्म्मवर्द्धनहेतवे ।। <br>
स्वविवाहं कर्त्तुमैच्छत्पितृदेवहितेच्छया ।।२१ ।। <br>
तस्मिन्नवसरे देवाः स्वार्थमाचिन्त्य कृत्स्नशः ।। <br>
ऊचुः पितॄन्समागत्य दिव्यान्प्रीत्या मुनीश्वर ।।२२।। <br>
देवा ऊचुः।।<br>
सर्वे शृणुत नो वाक्यं पितरः प्रीतमानसाः ।। <br>
कर्त्तव्यं तत्तथैवाशु देवकार्य्येप्सवो यदि ।।२३।। <br>
मेना नाम सुता या वो ज्येष्ठा मङ्गलरूपिणी ।। <br>
ताम्विवाह्य च सुप्रीत्या हिमाख्येन महीभृता ।। २४ ।। <br>
एवं सर्वमहालाभः सर्वेषां च भविष्यति ।। <br>
युष्माकममराणां च दुःखहानिः पदे पदे ।। २५ ।। <br>
ब्रह्मोवाच ।। <br>
इत्याकर्ण्यापरवचः पितरस्ते विमृश्य च ।। <br>
स्मृत्वा शापं सुतानां च प्रोचुरोमिति तद्वचः ।। २६ ।। <br>
ददुर्मेनां सुविधिना हिमागाय निजात्मजाम् ।। <br>
समुत्सवो महानासीत्तद्विवाहे सुमङ्गले ।। २७ ।। <br>
हर्य्यादयाऽपि ते देवा मुनयश्चापरोखिलाः ।। <br>
आजग्मुस्तत्र संस्मृत्य वामदेवं भवं धिया ।। २८ ।। <br>
उत्सवं कारयामासुर्दत्त्वा दानान्यनेकशः ।। <br>
सुप्रशस्य पितॄन्दिव्यान्प्रशशंसुर्हिमाचलम् ।।२९।। <br>
महामोदान्विता देवास्ते सर्वे समुनीश्वराः।।<br>
संजग्मुः स्वस्वधामानि संस्मरन्तः शिवाशिवौ ।।2.3.1.३०।। <br>
कौतुकं बहु सम्प्राप्य सुविवाह्य प्रियां च ताम् ।। <br>
आजगाम स्वभवनं मुदमाप गिरीश्वरः ।।३१।। <br>
ब्रह्मोवाच ।। मेनया हि हिमागस्य सुविवाहो मुनीश्वर।। <br>
प्रोक्तो मे सुखदः प्रीत्या किम्भूयः श्रोतुमिच्छसि ।।३२।।<br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे हिमाचलविवाहवर्णनं नाम प्रथमोध्यायः।।१।। <br>
<br>
