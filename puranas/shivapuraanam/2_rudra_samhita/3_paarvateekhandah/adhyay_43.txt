मेनोवाच ।। <br>
निरीक्षिष्यामि प्रथमं मुने तं गिरिजापतिम् ।। <br>
कीदृशं शिवरूपं हि यदर्थे तप उत्तमम्।।१।। <br>
ब्रह्मोवाच ।। <br>
इत्यज्ञानपरा सा च दर्शनार्थं शिवस्य च ।। <br>
त्वया मुने समं सद्यश्चन्द्रशालां समागता ।। २ ।। <br>
शिवोऽपि च तदा तस्यां ज्ञात्वाहंकारमात्मनः ।। <br>
प्राह विष्णुं च मान्तात लीलाकृत्वाद्भुताम्प्रभुः ।। ३ ।। <br>
शिव उवाच ।। <br>
मदाज्ञया युवान्तातौ सदेवौ च पृथक्पृथक् ।। <br>
गच्छतं हि गिरिद्वारं वयं पश्चाद्व्रजेमहि ।। ४ ।। <br>
ब्रह्मोवाच ।। <br>
इत्याकर्ण्य हरिस्सर्वानाहूयोवाच तन्मयाः ।। <br>
सुरास्सर्वे तथैवाशु गमनं चक्रुरुत्सुकाः ।। ५ ।। <br>
स्थितां शिरोगृहे मेनां मुने विश्वेश्वर त्वया ।। <br>
तथैव दर्शयामास हृद्विभ्रंशो यथा भवेत् ।।६।। <br>
एतस्मिन्समये मेना सेनां च परमां शुभाम् ।। <br>
निरीक्षन्ती मुने दृष्ट्वा सामान्यं हर्षिताऽभवत् ।। ७ ।।<br>
प्रथमं चैव गन्धर्वास्सुन्दरास्सुभगास्तदा ।। <br>
आयाताश्शुभवस्त्राढ्या नानालंकारभूषिताः ।।८।। <br>
नानावाहनसंयुक्ता नानावाद्यपरा यणा ।। <br>
पताकाभिर्विचित्राभिरप्सरोगणसंयुताः ।।९।। <br>
अथ दृष्ट्वा वसुं तत्र तत्पतिं परमप्रभुम् ।। <br>
मेना प्रहर्षिता ह्यासीच्छिवोयमिति चाब्रवीत् ।।2.3.43.१०।। <br>
शिवस्य गणका एते न शिवोयं शिवापतिः ।। <br>
इत्येवं त्वं ततस्तां वै अवोच ऋषिसत्तम ।।११।। <br>
एवं श्रुत्वा तदा मेना विचारे तत्पराऽभवत् ।। <br>
इतश्चाभ्यधिको यो वै स च कीदृग्भविष्यति ।। १२।। <br>
एतस्मिन्नन्तरे यक्षा मणिग्रीवादयश्च ये ।। <br>
तेषां सेना तया दृष्टा शोभादिद्विगुणीकृता ।। १३।। <br>
तत्पतिं च मणिग्रीवं दृष्ट्वा शोभान्वितं हि सा ।। <br>
अयं रुद्रश्शिवास्वामी मेना प्राहेति हर्षिता ।। १४।। <br>
नायं रुद्रश्शिवास्वामी सेवकोयं शिवस्य वै ।। <br>
इत्यवोचोगपत्न्यै त्वं तावद्वह्निस्स आगतः ।। १५।। <br>
ततोऽपि द्विगुणां शोभां दृष्ट्वा तस्य च साब्रवीत् ।। <br>
रुद्रोऽयं गिरिजास्वामी तदा नेति त्वमब्रवीः ।। १६ ।। <br>
तावद्यमस्समायातस्ततोऽपि द्विगुणप्रभः।। <br>
तं दृष्ट्वा प्राह सा मेना रुद्रोऽयमिति हर्षिता ।। १७ ।। <br>
नेति त्वमब्रवीस्तां वै तावन्निर्ऋतिरागतः ।। <br>
बिभ्राणो द्विगुणां शोभां शुभः पुण्यजनप्रभुः ।। १८ ।। <br>
तं दृष्ट्वा प्राह सा मेना रुद्रोऽयमिति हर्षिता ।। <br>
नेति त्वमब्रवीस्तां वै तावद्वरुण आगतः ।। १९।।। <br>
ततोऽपि द्विगुणां शोभां दृष्ट्वा तस्य च साब्रवीत् ।। <br>
रुद्रोऽयं गिरिजास्वामी तद्वा नेति त्वमब्रवीः।।2.3.43.२० ।।<br>
तावद्वायुस्समायातस्ततोऽपि द्विगुणप्रभः ।। <br>
तं दृष्ट्वा प्राह सा मेना रुद्रोयमिति हर्षिता ।। २१ ।। <br>
नेति त्वमब्रवीस्तां वै तावद्धनद आगतः ।। <br>
ततोऽपि द्विगुणां शोभां बिभ्राणो गुह्यकाधिपः ।।२२।। <br>
तं दृष्ट्वा प्राह सा मेना रुद्रोऽयमिति हर्षिता ।। <br>
नेति त्वमब्रवीस्तां वै तावदीशान आगतः।।२३।। <br>
ततोऽपि द्विगुणां शोभां दृष्ट्वा तस्य च साब्रवीत् ।। <br>
रुद्रोऽयं गिरिजास्वामी तदा नेति त्वमब्रवीः।।२४।। <br>
तावदिन्द्रस्समायातस्ततोऽपि द्विगुणप्रभः ।। <br>
सर्वामरवरो नानादिव्यभस्त्रिदिवेश्वरः ।। २५ ।। <br>
तं दृष्ट्वा शंकरस्सोऽयमिति सा प्राह मेनका ।। <br>
शक्रस्सुरपतिश्चायं नेति त्वं तदाब्रवीः ।।२६।। <br>
तावच्चन्द्रस्समायातश्शोभा तद्द्विगुणा दधत ।। <br>
दृष्ट्वा तं प्राह रुद्रोऽयं तां तु नेति त्वमब्रवीः ।। २७ ।। <br>
तावत्सूर्यस्समायातश्शोभा तद्द्विगुणा दधत् ।। <br>
दृष्ट्वा तं प्राह सा सोयन्तांतु नेति त्वमब्रवीः ।।२८।। <br>
तावत्समागतास्तत्र भृग्वाद्याश्च मुनीश्वराः ।। <br>
तेजसो राशयस्सर्वे स्वशिष्यगणसंयुताः ।।२९।। <br>
तन्मध्ये चैव वागीशं दृष्ट्वा सा प्राह मेनका ।। <br>
रुद्रोऽयं गिरिजास्वामी तदा नेति त्वमब्रवीः ।।2.3.43.३० ।। <br>
तावद्ब्रह्मा समायातस्तेजसां गशिरुत्तमः ।। <br>
सर्षिवर्य्यसुतस्साक्षाद्धर्मपुंज इव स्तुतः ।।३ १ ।। <br>
दृष्ट्वा सा तं तदा मेना महाहर्षवती मुने ।। <br>
सोऽयं शिवापतिः प्राह तां तु नेति त्वमब्रवीः ।।३२।। <br>
एतस्मिन्नन्तरे तत्र विष्णुर्देवस्समागतः।।<br>
सर्वशोभान्वितः श्रीमान्मेघश्यामश्चतुर्भुजः ।।३३।।<br>
कोटिकन्दर्प्यलावण्यः पीताम्बरधरस्स्वराट्।।<br>
राजीवलोचनश्शान्तः पक्षीन्द्रवरवाहनः।। ।।३४।।<br>
शंखादिलक्षणैर्युक्तो मुकुटादिविभूषितः।।<br>
श्रीवत्सवक्षा लक्ष्मीशो ह्यप्रमेय प्रभान्वितः।।३५।।<br>
तं दृष्ट्वा चकिताक्ष्यासीन्महाहर्षेण साब्रवीत्।। <br>
सोऽयं शिवापतिः साक्षाच्छिवो वै नात्र संशयः ।।३६।। <br>
अथ त्वं मेनकावाक्यमाकर्ण्योवाच ऊतिकृत्।।<br>
नायं शिवापतिरयं किन्त्वयं केशवो हरिः ।।३७।। <br>
शंकरोखिलकार्य्यस्य ह्यधिकारी च तत्प्रियः ।। <br>
अतोऽधिको वरो ज्ञेयस्स शिवः पार्वतीपतिः ।।३८।। <br>
तच्छोभां वर्णितुं मेने मया नैव हि शक्यते ।। <br>
स एवाखिलब्रह्माण्डपतिस्सर्वेश्वरः स्वराट् ।। ३९ ।। <br>
।। ब्रह्मोवाच ।। <br>
इत्याकर्ण्य वचस्तस्य मेना मेने च तां शुभाम् ।। <br>
महाधनां भाग्यवती कुलत्रयसुखावहाम् ।।2.3.43.४०।। <br>
उवाच च प्रसन्नास्या प्रीतियुक्तेन चेतसा ।। <br>
स्वभाग्यमधिकं चापि वर्णयन्ती मुहुर्मुहुः।।४१।। <br>
मेनोवाच ।। <br>
धन्याहं सर्वथा जाता पार्वत्या जन्मनाधुना ।। <br>
धन्यो गिरीश्वरोप्यद्य सर्वं धन्यतमं मम ।। ४२ ।। <br>
येये दृष्ट्वा मया देवा नायकास्सुप्रभान्विताः ।। <br>
एतेषां यः पतिस्सोऽत्र पतिरस्या भविष्यति ।। ४३ ।। <br>
अस्याः किं वर्ण्यते भाग्यमपि वर्षशतैरपि ।। <br>
वर्णितुं शक्यते नैव तत्प्रभुप्राप्तिदर्शनात ।।४४।। <br>
ब्रह्मोवाच ।। <br>
इत्यवादीच्च सा मेना प्रेमनिर्भरमानसा ।। <br>
तावत्समागतो रुद्रोऽद्भुतोतिकारकः प्रभुः ।।४५।। <br>
अद्भुतात्मागणास्तात मेनागर्वापहारकाः ।। <br>
आत्मानं दर्शयन् मायानिर्लिप्तं निर्विकारकम् ४४६।। <br>
तमागतमभिप्रेत्य नारद त्वं मुने तदा ।। <br>
मेनामवोचः सुप्रीत्या दर्शयंस्तं शिवापतिम् ।।४७।। <br>
।। नारद उवाच ।। <br>
अयं स शंकरस्साक्षाद्दृश्यतां सुन्दरि त्वया ।। <br>
यदर्थे शिवया तप्तं तपोऽति विपिने महत् ।। ४८ ।। <br>
।। ब्रह्मोवाच ।। <br>
इत्युक्त्वा हर्षिता मेना तं ददर्श मुदा प्रभुम् ।। <br>
अद्भुताकृतिमीशानमद्भुतानुगमद्भुतम् ।। ४९ ।। <br>
तावदेव समायाता रुद्रसेना महाद्भुता ।। <br>
भूतप्रेतादिसंयुक्ता नानागणसमन्विता ।। 2.3.43.५० ।। <br>
वात्यारूपधराः केचित्पताकामर्मरस्वना ।। <br>
वक्रतुंडास्तत्र केचिद्विरूपाश्चापरे तथा ।। ५१ ।। <br>
करालाः श्मश्रुलाः केचित्केचित्खञ्जा ह्यलोचनाः ।। <br>
दण्डपाशधराः केचित्केचिन्मुद्गरपाणयः ।। ५२ ।। <br>
विरुद्धवाहनाः केचिच्छृंगनादविवादिनः ।। <br>
डमरोर्वादिनः केचित्केचिद्गोमुखवादिनः ।। ५३ ।। <br>
अमुखा विमुखाः केचित्केचिद्बहुमुखा गणाः ।। <br>
अकरा विकराः केचित्केचिद्बहुकरा गणाः ।।५४।। <br>
अनेत्रा बहुनेत्राश्च विशिराः कुशिरास्तथा ।। <br>
अकर्णा बहुकर्णाश्च नानावेषधरा गणाः ।। ५५ ।। <br>
इत्यादिविकृताकारा अनेके प्रबला गणाः ।। <br>
असंख्यातास्तथा तात महावीरा भयंकराः ।। ५६ ।। <br>
अंगुल्या दर्शयँस्त्वं तां मुने रुद्रगणाँस्ततः ।। <br>
हरस्य सेवकान्पश्य हरं चापि वरानने ।। ५७ ।। <br>
असंख्यातान् गणान् दृष्ट्वा भूतप्रेतादिकान् मुने ।। <br>
तत्क्षणादभवत्सा वै मेनका त्राससंकुला ।। ५८ ।। <br>
तन्मध्ये शंकरं चैव निर्गुणं गुणवत्तरम् ।। <br>
वृषभस्थं पञ्चवक्त्रं त्रिनेत्रं भूतिभूषितम् ।। ५९ ।। <br>
कपर्दिनं चन्द्रमौलिं दशहस्तं कपालि नम् ।। <br>
व्याघ्रचर्मोत्तरीयञ्च पिनाकवरपाणिनम् ।। 2.3.43.६० ।। <br>
शूलयुक्तं विरूपाक्षं विकृताकारमाकुलम् ।। <br>
गजचर्म वसानं हि वीक्ष्य त्रेसे शिवाप्रसूः ।। ६१ ।। <br>
चकितां कम्पसंयुक्तां विह्वलां विभ्रमद्धियम् ।। <br>
शिवोऽयमिति चांगुल्या दर्शयँस्तां त्वमब्रवीः ।। ६२ ।।। <br>
त्वदीयं तद्वचः श्रुत्वा वाताहतलता इव ।। <br>
सा पपात द्रुतम्भूमौ मेना दुःखभरा सती ।। ६३ ।। <br>
किमिदं विकृतं दृष्ट्वा वञ्चिताहं दुराग्रहे ।। <br>
इत्युक्त्वा मूर्च्छिता तत्र मेनका साऽभवत्क्षणात् ।। ६४ ।। <br>
अथ प्रयत्नैर्विविधैस्सखीभिरुपसेविता ।। <br>
लेभे संज्ञां शनै मेना गिरीश्वरप्रिया तदा ।। ६५ ।। <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शिवाद्भुतलीलावर्णनं नाम त्रिचत्वारिंशोऽध्यायः ।। ४३ ।। <br>
<br>
