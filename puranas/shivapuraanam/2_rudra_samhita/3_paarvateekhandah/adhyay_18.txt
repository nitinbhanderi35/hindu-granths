॥ ब्रह्मोवाच ॥ <br>
तत्र गत्वा स्मरो गर्वी शिवमायाविमोहितः ॥ <br>
मोहकस्समधोश्चादौ धर्मं विस्तारयन्स्थितः ॥ १ ॥ <br>
वसंतस्य च यो धर्म्मः प्रससार स सर्वतः ॥ <br>
तपस्थाने महेशस्यौषधिप्रस्थे मुनीश्वर ॥ २ ॥<br>
वनानि च प्रफुल्लानि पादपानां महामुने ॥ <br>
आसन्विशेषतस्तत्र तत्प्रभावान्मुनीश्वर ॥ ३ ॥ <br>
पुष्पाणि सहकाराणामशोकवनिकासु वै ॥ <br>
विरेजुस्सुस्मरोद्दीपकाराणि सुरभीण्यपि ॥४॥ <br>
कैरवाणि च पुष्पाणि भ्रमराकलितानि च ॥ <br>
बभूबुर्मदनावेशकराणि च विशेषतः ॥ ५ ॥ <br>
सकामोद्दीपनकरं कोकिलाकलकूजितम् ॥ <br>
आसीदति सुरम्यं हि मनोहरमतिप्रियम् ॥ ६ ॥ <br>
भ्रमराणां तथा शब्दा विविधा अभवन्मुने ॥ <br>
मनोहराश्च सर्वेषां कामोद्दीपकरा अपि ॥ ७ ॥ <br>
चंद्रस्य विशदा कांतिर्विकीर्णा हि समंतत ॥ <br>
कामिनां कामिनीनां च दूतिका इव साभवत् ॥ ८ ॥ <br>
मानिनां प्रेरणायासीत्तत्काले कालदीपिका ॥ <br>
मारुतश्च सुखः साधो ववौ विरहिणोऽप्रियः ॥ ९ ॥ <br>
एवं वसंतविस्तारो मदनावेशकारकः ॥ <br>
वनौकसां तदा तत्र मुनीनां दुस्सहोऽत्यभूत् ॥ 2.3.18.१० ॥ <br>
अचेतसामपि तदा कामासक्तिरभून्मुने ॥ <br>
सुचेतासां हि जीवानां सेति किं वर्ण्यते कथा॥१ १ ॥<br>
एवं चकार स मधुस्स्वप्रभावं सुदुस्सहम्॥ <br>
सर्वेषा चैव जीवानां कामोद्दीपनकारकः ॥१२॥ <br>
अकालनिमितं तात मधोर्वीक्ष्य हरस्तदा ॥ <br>
आश्चर्य्यं परमं मेने स्वलीलात्ततनुः प्रभुः ॥ १३ ॥ <br>
अथ लीलाकरस्तत्र तपः परमदुष्करम् ॥ <br>
तताप स वशीशो हि हरो दुःखहरः प्रभुः ॥ १४ ॥ <br>
वसंते प्रसृते तत्र कामो रतिसमन्वितः ॥ <br>
चूतं बाणं समाकृष्य स्थितस्तद्वामपार्श्वतः ॥ १५ ॥ <br>
स्वप्रभावं वितस्तार मोहयन्सकलाञ्जनान् ॥ <br>
रत्यायुक्तं तदा कामं दृष्ट्वा को वा न मोहितः ॥ १६ ॥ <br>
एवं प्रवृत्तसुरतौ शृंगारोऽपि गणैस्सह ॥ <br>
हावभावयुतस्तत्र प्रविवेश हरांतिकम् ॥ १७ ॥ <br>
मदनः प्रकटस्तत्र न्यवसच्चित्तगो बहिः ॥ <br>
न दृष्टवांस्तदा शंभोश्छिद्रं येन प्रविश्यते ॥१८॥ <br>
यदा चाप्राप्तविवरस्तस्मिन्योगिवरे स्मरः ॥ <br>
महादेवस्तदा सोऽभून्महाभयविमोहितः ॥ १९ ॥ <br>
ज्वलज्ज्वालाग्निसंकाशं भालनेत्रसमन्वितम् ॥ <br>
ध्यानस्थं शंकरं को वा समासादयितुं क्षमः ॥ 2.3.18.२० ॥ <br>
एतस्मिन्नंतरे तत्र सखीभ्यां संयुता शिवा ॥ <br>
जगाम शिवपूजार्थं नीत्वा पुष्पाण्यनेकशः ॥ २१ ॥ <br>
पृथिव्यां यादृशं लोकैस्सौंदर्यं वर्ण्यते महत् ॥ <br>
तत्सर्वमधिकं तस्यां पार्वत्यामस्ति निश्चितम् ॥ ॥ २२ ॥ <br>
आर्तवाणि सुपुष्पाणि धृतानि च तया यदा ॥ <br>
तत्सौंदर्यं कथं वर्ण्यमपि वर्षशतैरपि ॥२३॥ <br>
यदा शिवसमीपे तु गता सा पर्वतात्मजा ॥ <br>
तदैव शंकरो ध्यानं त्यक्त्वा क्षणमवस्थितः ॥२४॥ <br>
तच्छिद्रं प्राप्य मदनः प्रथमं हर्षणेन तु ॥ <br>
बाणेन हर्षयामास पार्श्वस्थं चन्द्रशेखरम् ॥ २५ ॥ <br>
शृंगारैश्च तदा भावैस्सहिता पार्वती हरम् ॥ <br>
जगाम कामसाहाय्ये मुने सुरभिणा सह ॥ २६ ॥ <br>
तदेवाकृष्य तच्चापं रुच्यर्थं शूलधारिणः ॥ <br>
द्रुतं पुष्पशरं तस्मै स्मरोऽमुंचत्सुसंयतः ॥ २७ ॥ <br>
यथा निरंतरं नित्यमागच्छति तथा शिवम् ॥ <br>
तन्नमस्कृत्य तत्पूजां कृत्वा तत्पुरतः स्थिता ॥२८॥ <br>
सा दृष्टा पार्वती तत्र प्रभुणा गिरिशेन हि ॥ <br>
विवृण्वती तदांगानि स्त्रीस्वभावात्सुलज्जया ॥ २९ ॥ <br>
सुसंस्मृत्य वरं तस्या विधिदत्तं पुरा प्रभुः ॥ <br>
शिवोपि वर्णयामास तदंगानि मुदा मुने ॥ 2.3.18.३० ॥ <br>
शिव उवाच ॥ <br>
कि मुखं किं शशांकश्च किं नेत्रे चोत्पले च किम् ॥<br>
&nbsp;भ्रुकुट्यौ धनुषी चैते कंदर्पस्य महात्मनः ॥३१ ॥ <br>
अधरः किं च बिंबं किं किं नासा शुकचंचुका ॥ <br>
किं स्वरः कोकिलालापः किं मध्यं चाथ वेदिका ॥ ३२ ॥ <br>
किं गतिर्वर्ण्यते ह्यस्याः किं रूपं वर्ण्यते मुहुः ॥ <br>
पुष्पाणि किं च वर्ण्यंते वस्त्राणि च तथा पुनः ॥३३॥ <br>
लालित्यं चारु यत्सृष्टौ तदेकत्र विनिर्मितम् ॥ <br>
सर्वथा रमणीयानि सर्वांगानि न संशयः ॥३४॥ <br>
अहो धन्यतरा चेयं पार्वत्यद्भुतरूपिणी ॥ <br>
एतत्समा न त्रैलोक्ये नारी कापि सुरूपिणी॥३५॥ <br>
सुलावण्यानिधिश्चेयमद्भुतांगानि बिभ्रती ॥ <br>
विमोहिनी मुनीनां च महासुखविवर्द्धिनी ॥ ३६ ॥ <br>
॥ ब्रह्मोवाच ॥ <br>
इत्येवं वर्णयित्वा तु तदंगानि मुहुर्मुहुः ॥ <br>
विधिदत्तवराध्यासाद्धरस्तु विरराम ह ॥३७॥ <br>
हस्तं वस्त्रांतरे यावदचालयत शंकरः ॥ <br>
स्त्रीस्वभावाच्च सा तत्र लज्जिता दूरतो गता ॥ ३८॥ <br>
विवृण्वती निजांगानि पश्यंती च मुहुर्मुहुः ॥ <br>
सुवीक्षणैर्महामोदात्सुस्मिताभूच्छिवा मुने ॥३९॥ <br>
एवं चेष्टां तदा दृष्ट्वा शंभुर्मोहमुपागतः॥<br>
उवाच वचनं चैवं महालीलो महेश्वरः ॥2.3.18.४०॥ <br>
अस्या दर्शनमात्रेण महानंदो भवत्यलम् ॥ <br>
यदालिंगनमेनस्याः कुर्य्यां किन्तु ततस्सुखम् ॥ ४१ ॥ <br>
क्षणमात्रं विचार्य्येत्थं संपूज्य गिरिजां ततः ॥ <br>
प्रबुद्धस्य महायोगी सुविरक्तो जगाविति ॥ ४२ ॥ <br>
किं जातं चरितं चित्रं किमहं मोहमागतः ॥ <br>
कामेन विकृतश्चाद्य भूत्वापि प्रभुरीश्वरः ॥ ४३ ॥ <br>
ईश्वरोहं यदीच्छेयं परांगस्पर्शनं खलु॥<br>
तर्हि कोऽन्योऽक्षमः क्षुद्रः किं किं नैव करिष्यति ॥४४॥ <br>
एवं वैराग्यमासाद्य पर्य्यंकासादनं च तत्॥<br>
वारयामास सर्वात्मा परेशः किं पतेदिह ॥४५॥ <br>
इति श्रीशिवमहापुराणे द्वितीयायां रुद्रसंहितान्तर्गततृतीये पार्वतीखण्डे कामकृतविकारवर्णननामाष्टादशोऽध्यायः॥१८॥ <br>
<br>
