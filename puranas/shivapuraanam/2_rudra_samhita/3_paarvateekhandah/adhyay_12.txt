॥ ब्रह्मोवाच ॥ ॥ <br>
अथ शैलपतिर्हृष्टः सत्पुष्पफलसंचयम् ॥ <br>
समादाय स्वतनयासहितोऽगाद्धरांतिकम् ॥ १॥ <br>
स गत्वा त्रिजगन्नाथं प्रणम्य ध्यानतत्परम्॥<br>
अर्थयामास तनयां कालीं तस्मै हृदाद्भुताम् ॥२॥ <br>
फलपुष्पादिकं सर्वं तत्तदग्रे निधाय सः ॥ <br>
अग्रे कृत्वा सुतां शम्भुमिदमाह च शैलराट् ॥३॥ <br>
हिमगिरिरुवाच॥<br>
भगवंस्तनया मे त्वां सेवितुं चन्द्रशेखरम् ॥ <br>
समुत्सुका समानीता त्वदाराधनकांक्षया ॥४॥ <br>
सखीभ्यां सह नित्यं त्वां सेवतामेव शंकरम् ॥ <br>
अनुजानीहि तां नाथ मयि ते यद्यनुग्रहः ॥५॥ <br>
ब्रह्मोवाच ॥ <br>
अथ तां शंकरोऽपश्यत्प्रथमारूढयौवनाम् ॥ <br>
फुल्लेन्दीवरपत्राभा पूर्णचन्द्रनिभाननाम् ॥ ६ ॥ <br>
समस्तलीलासंस्थानशुभवेषविजृम्भिकाम् ॥ <br>
कम्बुग्रीवां विशालाक्षीं चारुकर्णयुगोज्ज्वलाम् ॥७॥ <br>
मृणालायतपर्य्यन्तबाहुयुग्ममनोहराम्॥<br>
राजीवकुड्मलप्रख्यौ घनपीनौदृढौस्तनौ ॥ ८ ॥ <br>
बिभ्रतीं क्षीणमध्यां च त्रिवलीमध्यराजिताम् ॥ <br>
स्थलपद्मप्रतीकाशपादयुग्मविराजिताम् ॥ ९ ॥ <br>
ध्यानपंजरनिर्बद्धमुनिमानसमप्यलम् ॥ <br>
दर्शनाद्भ्रंशने शक्तां योषिद्गणशिरोमणिम् ॥ 2.3.12.१० ॥ <br>
दृष्ट्वा तां तादृशीं तात ध्यानिनां च मनोहराम् ॥ <br>
विग्रहे तन्त्रमन्त्राणां वर्द्धिनीं कामरूपिणीम् ॥ ११ ॥ <br>
न्यमीलयदृशौ शीघ्रं दध्यौ स्वं रूपमुत्तमम् ॥ <br>
परतत्त्वं महायोगी त्रिगुणात्परमव्ययम् ॥ १२ ॥ <br>
दृष्ट्वा तदानीं सकलेश्वरं विभुं तपोजुषाणं विनिमीलितेक्षणम्॥ <br>
कपर्दिनं चन्द्रकलाविभूषणं वेदान्तवेद्यं परमासने स्थितम् ॥ ३३ ॥ <br>
ववन्द शीर्ष्णा च पुनर्हिमाचलः स संशयं प्रापददीनसत्त्वः ॥ <br>
उवाच वाक्यं जगदेकबन्धुं गिरीश्वरो वाक्यविदां वरिष्ठः ॥ १४ ॥ <br>
हिमाचल उवाच ॥ <br>
देवदेव महादेव करुणाकर शंकर ॥ <br>
पश्य मां शरणम्प्राप्तमुन्मील्य नयने विभो ॥ १५ ॥ <br>
शिव शर्व महेशान जगदानन्दकृत्प्रभो ॥ <br>
त्वां नतोऽहं महादेव सर्वापद्विनिवर्तकम् ॥ १६ ॥ <br>
न त्वां जानंति देवेश वेदाश्शास्त्राणि कृत्स्नशः॥<br>
अतीतो महिमाध्वानं तव वाङ्मनसोः सदा ॥१७॥ <br>
अतद्व्यावृत्तितस्त्वां वै चकितं चकितं सदा ॥ <br>
अभिधत्ते श्रुतिः सर्वा परेषां का कथा मता ॥१८॥ <br>
जानंति बहवो भक्तास्त्वत्कृपां प्राप्य भक्तितः ॥ <br>
शरणागत भक्तानां न कुत्रापि भ्रमादिकम् ॥१९॥ <br>
विज्ञप्तिं शृणु मत्प्रीत्या स्वदासस्य ममाधुना॥ <br>
तव देवाज्ञया तात दीनत्वाद्वर्णयामि हि ॥ 2.3.12.२० ॥ <br>
सभाग्योहं महादेव प्रसादात्तव शंकर ॥ <br>
मत्वा स्वदासं मां नाथ कृपां कुरु नमोऽस्तु ते ॥ २१ ॥ <br>
प्रत्यहं चागमिष्यामि दर्शनार्थं तव प्रभो॥<br>
अनया सुतया स्वामिन्निदेशं दातुमर्हसि ॥२२॥ <br>
ब्रह्मोवाच ॥ <br>
इत्याकर्ण्य वचस्तस्योन्मील्य नेत्रे महेश्वरः ॥ <br>
त्यक्तध्यानः परामृश्य देवदेवोऽब्रवीद्वचः ॥२३॥ <br>
॥ महेश्वर उवाच ॥ <br>
आगंतव्यं त्वया नित्यं दर्शनार्थं ममाचल॥ <br>
कुमारीं सदने स्थाप्य नान्यथा मम दर्शनम् ॥ २४ ॥ <br>
॥ ब्रह्मोवाच ॥ <br>
महेशवचनं श्रुत्वा शिवातातस्तथाविधम् ॥ <br>
अचलः प्रत्युवाचेदं गिरिशं नतकमधरः ॥ २५ ॥ <br>
हिमाचल उवाच ॥ <br>
कस्मान्मयानया सार्द्धं नागंतव्यं तदुच्यताम् ॥ <br>
सेवने किमयोग्येयं नाहं वेद्म्यत्र कारणम् ॥ २६ ॥ <br>
ब्रह्मोवाच ॥ <br>
ततोऽब्रवीद्गिरिं शंभुः प्रहसन्वृषभध्वजः ॥ <br>
लोकाचारं विशेषेण दर्शयन्हि कुयोगिनाम् ॥ २७ ॥ <br>
शंभुरुवाच ॥ <br>
इयं कुमारी सुश्रोणी तन्वी चन्द्रानना शुभा ॥ <br>
नानेतव्या मत्समीपे वारयामि पुनः पुनः ॥ २८ ॥ <br>
मायारूपा स्मृता नारी विद्वद्भिर्वेदपारगैः ॥ <br>
युवती तु विशेषेण विघ्नकर्त्री तपस्विनाम् ॥२९॥ <br>
अहं तपस्वी योगी च निर्लिप्तो मायया सदा ॥ <br>
प्रयोजनं न युक्त्या वै स्त्रिया किं मेस्ति भूधर ॥2.3.12.३० ॥ <br>
एवं पुनर्न वक्तव्यं तपस्विवरसंश्रित ॥ <br>
वेदधर्मप्रवीणस्त्वं यतो ज्ञानिवरो बुधः ॥३१ ॥ <br>
भवत्यचल तत्संगाद्विषयोत्पत्तिराशु वै ॥ <br>
विनश्यति च वैराग्यं ततो भ्रश्यति सत्तपः ॥३२॥ <br>
अतस्तपस्विना शैल न कार्या स्त्रीषु संगतिः ॥ <br>
महाविषयमूलं सा ज्ञानवैराग्यनाशिनी॥३३॥ <br>
॥ ब्रह्मोवाच ॥ <br>
इत्याद्युक्त्वा बहुतरं महायोगी महेश्वरः ॥ । <br>
विरराम गिरीशं तं महायोगिवरः प्रभुः ॥ ३४ ॥ <br>
एतच्छ्रुत्वा वचनं तस्य शंभोर्निरामयं निःस्पृहं निष्ठुरं च ॥ <br>
कालीतातश्चकितोऽभूत्सुरर्षे तद्वत्किंचिद्व्याकुलश्चास तूष्णीम् ॥ ३५ ॥ <br>
तपस्विनोक्तं वचनं निशम्य तथा गिरीशं चकितं विचार्य्य ॥ <br>
अतः प्रणम्यैव शिवं भवानी जगाद वाक्यं विशदन्तदानीम् ॥३६॥ <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शिवहिमाचलसम्वादवर्णनं नाम द्वादशोऽध्यायः ॥ १२॥ <br>
<br>
