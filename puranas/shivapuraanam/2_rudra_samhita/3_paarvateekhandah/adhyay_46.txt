॥ ब्रह्मोवाच ॥ <br>
अथ शंभुः प्रसन्नात्मा सदूतं स्वगणैस्सुरैः ॥ <br>
सर्वैरन्यैर्गिरेर्द्धाम जगाम सकुतूहलम् ॥ १ ॥ <br>
मेनापि स्त्रीगणैस्तैश्च हिमाचलवरप्रिया ॥ <br>
तत उत्थाय स्वगृहा भ्यंतरं सा जगाम ह ॥ २ ॥ <br>
नीराजनार्थं शम्भोश्च दीपपात्रकरा सती ॥ <br>
सर्वर्षिस्त्रीगणैस्साकमगच्छद्द्वारमादरात् ॥ ३ ॥ <br>
तत्रागतं महेशानं शंकरं गिरिजावरम् ॥ <br>
ददर्श प्रीतितो मेना सेवितं सकलैस्सुरैः ॥४॥ <br>
चारुचंपकवर्णाभं ह्येकवक्त्रं त्रिलोचनम्॥ <br>
ईषद्धास्यप्रसन्नास्यं रत्नस्वर्णादिभूषितम् ॥५॥ <br>
मालतीमालया युक्तं सद्रत्नमुकुटोज्ज्वलम् ॥ <br>
सत्कंठाभरणं चारुवलयांगदभूषितम् ॥६॥ <br>
वह्निशौचेनातुलेन त्वतिसूक्ष्मेण चारुणा ॥ <br>
अमूल्यवस्त्रयुग्मेन विचित्रेणातिराजितम् ॥७॥ <br>
चन्दनागरुकस्तूरीचारुकुंकुम भूषितम् ॥ <br>
रत्नदर्पणहस्तं च कज्जलोज्ज्वललोचनम् ॥८॥ <br>
सर्वस्वप्रभयाच्छन्नमतीवसुमनोहरम् ॥ <br>
अतीव तरुणं रम्यं भूषितांगैश्च भूषितम् ॥९॥ <br>
कामिनीकांतमव्यग्रं कोटिचन्द्राननांबुजम् ॥ <br>
कोटिस्मराधिकतनुच्छविं सर्वांगसुंदरम् ॥2.3.46.१०॥ <br>
ईदृग्विधं सुदेवं तं स्थितं स्वपुरतः प्रभुम् ॥ <br>
दृष्ट्वा जामातरं मेना जहौ शोकम्मुदाऽन्विता ॥ ११ ॥ <br>
प्रशशंस स्वभाग्यं सा गिरिजां भूधरं कुलम् ॥ <br>
मेने कृतार्थमात्मानं जहर्ष च पुनः पुनः ॥ १२ ॥ <br>
नीराजनं चकारासौ प्रफुल्लवदना सती ॥ <br>
अवलोकपरा तत्र मेना जामातरं मुदा ॥ १३ ॥ <br>
गिरिजोक्तमनुस्मृत्य मेना विस्मयमागता ॥ <br>
मनसैव ह्युवाचेदं हर्षफुल्लाननाम्बुजा ॥ १४ ॥ <br>
यद्वै पुरोक्तं च तया पार्वत्या मम तत्र च ॥ <br>
ततोधिकं प्रपश्यामि सौन्दर्य्यं परमेशितुः ॥ १५ ॥ <br>
महेशस्य सुलावण्यमनिर्वाच्यं च संप्रति ॥ <br>
एवं विस्मयमापन्ना मेना स्वगृहमाययौ ॥१६॥ <br>
प्रशशंसुर्युवतयो धन्या धन्या गिरेः सुता ॥ <br>
दुर्गा भगवतीत्येवमूचुः काश्चन कन्यकाः॥१७॥<br>
न दृष्टो वर इत्येवमस्माभिर्द्दानगोचरः ॥ <br>
धन्या हि गिरिजा देवीमूचुः काश्चन कन्यकाः ॥१८॥ <br>
जगुर्गन्धर्व्वप्रवरा ननृतुश्चाप्सरोगणाः ॥ <br>
दृष्ट्वा शंकररूपं च प्रहृष्टास्सर्वदेवताः॥१९॥ <br>
नानाप्रकारवाद्यानि वादका मधुराक्षरम् ॥ <br>
नानाप्रकारशिल्पेन वादयामासुरादरात् ॥2.3.46.२०॥ <br>
हिमाचलोऽपि मुदितो द्वाराचारमथाकरोत् ॥ <br>
मेनापि सर्वनारीभिर्महोत्सवपुरस्सरम् ॥२१॥ <br>
परपुच्छां चकारासौ मुदिता स्वगृहं ययौ ॥ <br>
शिवो निवेदितं स्थानं जगाम गणनिर्जरैः ॥२२॥ <br>
एतस्मिन्नन्तरे दुर्गां शैलान्तःपुरचारिका ॥ <br>
बहिर्जग्मुस्समादाय पूजितुं कुलदेवताम् ॥ २३ ॥ <br>
तत्र तां ददृशुर्देवा निमेषरहिता मुदा ॥ <br>
सुनीलांजनवर्णाभां स्वांगैश्च प्रतिभूषिताम्। ॥२४॥ <br>
त्रिनेत्रादृतनेत्रांतामन्यवारितलोचनाम् ॥ <br>
ईषद्धास्यप्रसन्नास्यां सकटाक्षां मनोहराम् ॥ २५ ॥ <br>
सुचारुकबरीभारां चारुपत्रक शोभिताम् ॥ <br>
कस्तूरीबिन्दुभिस्सार्द्धं सिन्दूरबिन्दुशोभिताम् ॥२६॥ <br>
रत्नेन्द्रसारहारेण वक्षसा सुविराजिताम् ॥ <br>
रत्नकेयूरवलयां रत्नकङ्कणमंडिताम् ॥ २७ ॥ <br>
सद्रत्नकुण्डलाभ्यां च चारुगण्डस्थलोज्ज्वलाम् ॥ <br>
मणिरत्नप्रभामुष्टिदन्तराजिविराजिताम् ॥२८॥ <br>
मधुबिम्बाधरोष्ठां च रत्नयावकसंयुताम् ॥ <br>
रत्नदर्प्पणहस्तां च क्रीडापद्मविभूषिताम् ॥ २९ ॥ <br>
चन्दनागुरुकस्तूरीकुंकुमेनाति च र्चिताम् ॥ <br>
क्वणन्मंजीरपादां च रक्तांघ्रितलराजिताम् ॥ 2.3.46.३० ॥ <br>
प्रणेमुश्शिरसा देवीं भक्तियुक्ताः समेनकाम् ॥ <br>
सर्वे सुरादयो दृष्ट्वा जगदाद्यां जगत्प्रसूम् ॥ ३१ ॥ <br>
त्रिनेत्रो नेत्रकोणेन तां ददर्श मुदान्वितः ॥ <br>
शिवः सत्याकृतिं दृष्ट्वा विजहौ विरहज्वरम् ॥ ३२ ॥ <br>
शिवस्सर्वं विसस्मार शिवासंन्यस्तलोचनः ॥ <br>
पुलकांचितसर्वाङ्गो हर्षाद्गौरीविलोचनः ॥३३॥ <br>
अथ कालीबहिः पुर्य्यां गत्वा पूज्य कुलाम्बिकाम् ॥ <br>
विवेश भवनं रम्यं स्वपितुस्सद्विजाङ्गना ॥३४॥ <br>
शङ्करोपि सुरैस्सार्द्धं हरिणा ब्राह्मणा तथा ॥ <br>
हिमाचलसमुद्दिष्टं स्वस्थानमगमन्मुदा ॥३५॥ <br>
तत्र सर्वे सुखं तस्थुस्सेवन्तश्शङ्करं यथा ॥ <br>
सम्मानिता गिरीशेन नानाविधसुसम्पदा ॥ ३६ ॥ <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे वरागमादिवर्णनं नाम षट्चत्शरिंशोऽध्यायः ॥४६॥ <br>
<br>
