नारद उवाच ।। <br>
अन्तर्हितायान्देव्यां तु दुर्गायां स्वगृहेषु च ।। <br>
गतेष्वमरवृन्देषु किमभूत्तदनन्तरम्।।१।। <br>
कथं मेनागिरीशौ च तेपाते परमन्तपः ।। <br>
कथं सुताऽभवत्तस्य मेनायान्तात तद्वद ।। २ ।। <br>
।। ब्रह्मोवाच ।। <br>
विप्रवर्य सुतश्रेष्ठ शृणु तच्चरितं महत् ।। <br>
प्रणम्य शंकरं भक्त्या वच्मि भक्तिविवर्द्धनम् ।। ३ ।। <br>
उपदिश्य गते तात सुरवृन्दे गिरीश्वरः ।। <br>
हर्यादौ मेनका चापि तेपाते परमन्तपः।। ।। ४ ।। <br>
अहर्निशं शिवां शम्भुं चिन्तयन्तौ च दम्पती ।। <br>
सम्यगारेधतुर्नित्यं भक्तियुक्तेन चेतसा ।। ५ ।। <br>
गिरिप्रियातीव मुदानर्च देवीं शिवेन सा ।। <br>
दानन्ददौ द्विजेभ्यश्च सदा तत्तोषहेतवे ।।६।। <br>
चैत्रमासं समारभ्य सप्तविंशतिवत्सरान् ।। <br>
शिवां सम्पूजयामासापत्त्यार्थिन्यन्वहं रता ।। ७ ।। <br>
अष्टम्यामुपवासन्तु कृत्वादान्नवमीतिथौ ।। <br>
मोदकैर्बलिपिष्टैश्च पायसैर्गन्धपुष्पकैः ।। ८ ।। <br>
गङ्गायामौषधिप्रस्थे कृत्वा मूर्तिं महीमयीम् ।। <br>
उमायाः पूजयामास नानावस्तुसमर्पणैः ।।९।। <br>
कदाचित्सा निराहारा कदाचित्सा धृतव्रता ।। <br>
कदाचित्पवनाहारा कदाचिज्जलभुग्ह्यभूत् ।। 2.3.5.१० ।। <br>
शिवाविन्यस्तचेतस्का सप्तविंशतिवत्सरान् ।। <br>
निनाय मेनका प्रीत्या परं सा मृष्टवर्चसा ।। ११ ।। <br>
सप्तविंशतिवर्षान्ते जगन्माता जगन्मयी ।। <br>
सुप्रीताभवदत्यर्थमुमा शंकरकामिनी ।। १२ ।। <br>
अनुग्रहाय मेनायाः पुरतः परमेश्वरी ।। <br>
आविर्बभूव सा देवी सन्तुष्टा तत्सुभक्तितः ।।१३।। <br>
दिव्यावयवसंयुक्ता तेजोमण्डलमध्यगा।। <br>
उवाच विहसन्ती सा मेनां प्रत्यक्षतां गता ।। १४ ।। <br>
देव्युवाच ।। वरं ब्रूहि महासाध्वि यत्ते मनसि वर्तते ।। <br>
सुप्रसन्ना च तपसा तवाहं गिरिकामिनि ।। १५ ।। <br>
यत्प्रार्थितं त्वया मेने तपोव्रतसमाधिना ।। <br>
दास्ये तेऽहं च तत्सर्वं वाञ्छितं यद्यदा भवेत् ।।१६।।<br>
ततस्सा मेनका देवीं प्रत्यक्षां कालिकान्तदा ।। <br>
दृष्ट्वा च प्रणनामाथ वचनं चेदमब्रवीत् ।।१७।। <br>
मेनोवाच ।। <br>
देवि प्रत्यक्षतो रूपन्दृष्टन्तव मयाऽधुना ।। <br>
त्वामहं स्तोतुमिच्छामि प्रसन्ना भव कालिके ।। १८ ।। <br>
।। ब्रह्मोवाच ।। <br>
अथ सा मेनयेत्युक्ता कालिका सर्वमोहिनी ।। <br>
बाहुभ्यां सुप्रसन्नात्मा मेनकां परिषस्वजे ।। १९ ।। <br>
ततः प्राप्तमहाज्ञाना मेनका कालिकां शिवम् ।। <br>
तुष्टाव वाग्भि रिष्टाभिर्भक्त्या प्रत्यक्षतां गताम् ।। 2.3.5.२० ।। <br>
मेनोवाच ।। <br>
महामायां जगद्धात्रीं चण्डिकां लोकधारिणीम् ।। <br>
प्रणमामि महादेवीं सर्वकामार्थदायिनीम् ।। २१ ।। <br>
नित्यानन्दकरीं मायां योगनिद्रां जगत्प्रसूम् ।। <br>
प्रणमामि सदासिद्धां शुभसारसमालिनीम् ।।२२।। <br>
मातामहीं सदानन्दां भक्तशोकविनाशिनीम् ।। <br>
आकल्पं वनितानां च प्राणिनां बुद्धिरूपिणीम् ।। २३ ।। <br>
सा त्वं बंधच्छेदहेतुर्यतीनां कस्ते गेयो मादृशीभिः प्रभावः ।। <br>
हिंसाया वाथर्ववेदस्य सा त्वं नित्यं कामं त्वं ममेष्टं विधेहि ।। २४ ।। <br>
नित्यानित्यैर्भावहीनैः परास्तैस्तत्तन्मात्रैर्योज्यते भूतवर्गः ।।<br>
तेषां शक्तिस्त्वं सदा नित्यरूपा काले योषा योगयुक्ता समर्था।।२५।। <br>
योनिर्धरित्री जगतां त्वमेव त्वमेव नित्या प्रकृतिः परस्तात् ।। <br>
यथा वशं क्रियते ब्रह्मरूपं सा त्वं नित्या मे प्रसीदाद्य मातः।।२६।। <br>
त्वं जातवेदोगतशक्तिरुग्रा त्वं दाहिका सूर्यकरस्य शक्तिः ।। <br>
आह्लादिका त्वं बहुचन्द्रिका या तान्त्वामहं स्तौमि नमामि चण्डीम् ।। २७ ।। <br>
योषाणां सत्प्रिया च त्वं नित्या त्वं चोर्ध्वरेतसाम् ।। <br>
वांछा त्वं सर्वजगतां धाया च त्वं यथा हरेः ।।२८।। <br>
या चेष्टरूपाणि विधाय देवी सृष्टिस्थितानाशमयी च कर्त्री ।। <br>
ब्रह्माच्युतस्थाणुशरीरहेतुस्सा त्वं प्रसीदाद्य पुनर्नमस्ते ।। २९ ।। <br>
ब्रह्मोवाच ।। <br>
तत इत्थं स्तुता दुर्गा कालिका पुनरेव हि ।। <br>
उवाच मेनकां देवीं वांछितं वरयेत्युत ।।2.3.5.३०।। <br>
।। उमोवाच ।। <br>
प्राणप्रिया मम त्वं हि हिमाचलविलासिनी ।। <br>
यदिच्छसि ध्रुवन्दास्ये नादेयं विद्यते मम ।। ३१ ।। <br>
इति श्रुत्वा महेशान्याः पीयूषसदृशं वचः ।।<br>
उवाच परितुष्टा सा मेनका गिरिकामिनी ।। ३२ ।। <br>
मेनोवाच ।। <br>
शिवे जयजय प्राज्ञे महेश्वरि भवाम्बिके ।। <br>
वरयोग्यास्महं चेत्ते वृणे भूयो वरं वरम् ।। ३३ ।। <br>
प्रथमं शतपुत्रा मे भवन्तु जगदम्बिके ।। <br>
बह्वायुषो वीर्यवन्त ऋद्धिसिद्धिसमन्विताः ।। ३४ ।। <br>
पश्चात्तथैका तनया स्वरूपगुणशालिनी ।। <br>
कुलद्वयानंदकरी भुवनत्रयपूजिता ।।३५।। <br>
सुता भव मम शिवे देवकार्यार्थमेव हि ।। <br>
रुद्रपत्नी भव तथा लीलां कुरु भवाम्बिके ।। ३६ ।। <br>
।। ब्रह्मोवाच ।। <br>
तच्छ्रुत्वा मेनकोक्तं हि प्राह देवी प्रसन्नधीः ।। <br>
स्मितपूर्वं वचस्तस्याः पूरयन्ती मनोरथम् ।।३७।। <br>
।। देव्युवाच ।। <br>
शतपुत्रास्सं भवन्तु भवत्या वीर्यसंयुताः ।। <br>
तत्रैको बलवान्मुख्यः प्रधमं संभविष्यति ।। ।।३८।। <br>
सुताहं संभविष्यामि सन्तुष्टा तव भक्तितः ।। <br>
देव कार्यं करिष्यामि सेविता निखिलैस्सुरैः ।।३९।।<br>
ब्रह्मोवाच ।। <br>
एवमुक्त्वा जगद्धात्री कालिका परमेश्वरी ।। <br>
पश्यन्त्या मेनकायास्तु तत्रैवान्तर्दधे शिवा ।। 2.3.5.४० ।। <br>
मेनकापि वरं लब्ध्वा महेशान्या अभी प्सितम् ।। <br>
मुदं प्रापामितां तात तपःक्लेशोप्यनश्यत ।। ४१ ।। <br>
दिशि तस्यां नमस्कृत्य सुप्रहृष्टमनास्सती ।। <br>
जयशब्दं प्रोच्चरंती स्वस्थानम्प्रविवेश ह ।।४२।। <br>
अथ तस्मै स्वपतये शशंस सुवरं च तम् ।। <br>
स्वचिह्नबुद्धमिव वै सुवाचा पुनरुक्तया ।। ४३ ।। <br>
श्रुत्वा शैलपतिर्हृष्टोऽभवन्मेनावचो हि तत् ।। <br>
प्रशशंस प्रियां प्रीत्या शिवाभक्तिरतां च ताम् ।। ४४ ।। <br>
कालक्रमेणाऽथ तयोः प्रवृत्ते सुरते मुने ।। <br>
गर्भो बभूव मेनाया ववृधे प्रत्यहं च सः ।। ४५ ।। <br>
असूत सा नागवधूपभोग्यं सुतमुत्तमम् ।। <br>
समुद्रबद्धसत्सख्यं मैनाकाभिधमद्भुतम् ।। ४६ ।। <br>
वृत्रशत्रावपि क्रुद्धे वेदनाशं सपक्षकम् ।। <br>
पविक्षतानां देवर्षे पक्षच्छिदि वराङ्गकम् ।। ४७ ।। <br>
प्रवरं शतपुत्राणां महाबलपराक्रमम् ।। <br>
स्वोद्भवानां महीध्राणां पर्वतेन्द्रैकधिष्ठितम् ।। ४८।। <br>
आसीन्महोत्सवस्तत्र हिमाचलपुरेऽद्भुतः ।। <br>
दम्पत्योः प्रमुदाधिक्यं बभूव क्लेशसंक्षयः ।।४९।। <br>
दानन्ददौ द्विजातिभ्योऽन्येभ्यश्च प्रददौ धनम् ।। <br>
शिवाशिवपदद्वन्द्वे स्नेहोऽभूदधिकस्तयोः ।।2.3.5.५०।। <br>
इति श्रीशिवमहापुराणे द्वितीयायां रु० सं० तृतीये पार्वतीखंडे मेनावरलाभवर्णनो नाम पंचमोऽध्यायः ।। ५ ।। <br>
<br>
