ब्रह्मोवाच ।। <br>
एतस्मिन्नन्तरे त्वं हि विष्णुना प्रेरितो द्रुतम् ।। <br>
अनुकूलयितुं शंभुमयास्तन्निकटे मुने ।।१।। <br>
तत्र गत्वा स वै रुद्रो भवता सुप्रबोधितः ।। <br>
स्तोत्रैर्नानाविधैस्स्तुत्वा देवकार्यचिकीर्षया ।।२।।<br>
श्रुत्वा त्वद्वचनं प्रीत्या शंभुना धृतमद्भुतम् ।। <br>
स्वरूपमुत्तमन्दिव्यं कृपालुत्वं च दर्शितम् ।।३।। <br>
तद्दृष्ट्वा सुन्दरं शम्भुं स्वरूपम्मन्मथा धिकम् ।। <br>
अत्यहृष्यो मुने त्वं हि लावण्यपरमायनम् ।। ४ ।। <br>
स्तोत्रैर्नानाविधैस्स्तुत्वा परमानन्दसंयुतः ।। <br>
आगच्छस्त्वं मुने तत्र यत्र मेना स्थिताखिलैः ।। ५ ।। <br>
तत्रागत्य सुप्रसन्नो मुनेऽतिप्रेमसंकुलः ।। <br>
हर्षयंस्तां शैलपत्नी मेनान्त्वं वाक्यमब्रवीः। ।। ६ ।। <br>
नारद उवाच ।। <br>
मेने पश्य विशालाक्षि शिवरूपमनुत्तमम् ।। <br>
कृता शिवेन तेनैव सुकृपा करुणात्मना ।। ७ ।। <br>
ब्रह्मोवाच ।। <br>
श्रुत्वा सा तद्वचो मेना विस्मिता शैलकामिनी ।। <br>
ददर्श शिवरूपन्तत्परमानन्ददायकम् ।। ८ ।। <br>
कोटिसूर्यप्रतीकाशं सर्वावयवसुन्दरम् ।। <br>
विचित्रवसनं चात्र नानाभूषणभूषितम् ।। ९ ।। <br>
सुप्रसन्नं सुहासं च सुलावण्यं मनोहरम् ।। <br>
गौराभं द्युतिसंयुक्तं चन्द्ररेखाविभूषितम्। ।।2.3.45.१०।। <br>
सर्वैर्देवगणैः प्रीत्या विष्ण्वाद्यस्सेवितं तथा।।<br>
सूर्येण च्छत्रितं मूर्ध्नि चन्द्रेण च विशोभितम्।।११।।<br>
सर्वथा रमणीयं च भूषितस्य विभूषणैः ।। <br>
वाहनस्य महाशोभा वर्णितुं नैव शक्यते ।।१२।।<br>
गंगा च यमुना चैव विधत्तः स्म सुचामरे।।<br>
सिद्धयोऽष्टौ पुरस्तस्य कुर्वन्ति स्म सुनर्त्तनम् ।।१३।। <br>
मया चैव तदा विष्णुरिन्द्राद्या ह्यमरास्तथा ।। <br>
स्वं स्वं वेषं सुसम्भूष्य गिरिशेनाचरन्युताः ।।१४।।<br>
तथा जयेति भाषन्तो नानारूपा गणास्तदा ।। <br>
स्वलङ्कृतमहामोदा गिरीशपुरतोऽचरन् ।। १५ ।। <br>
सिद्धाश्चोपसुरास्सर्वे मुनयश्च महासुखाः ।।<br>
ययुश्शिवेन सुप्रीतास्सकलाश्चापरे तथा।।१६।। <br>
एवन्देवादयस्सर्वे कुतूहलसमन्विताः ।। <br>
परंब्रह्म गृणन्तस्ते स्वपत्नीभिरलंकृताः ।।१७।। <br>
विश्वावसुमुखास्तत्र ह्यप्सरोगणसंयुताः ।। <br>
गायन्तोप्यग्रतस्तस्य परमं शाङ्करं यशः ।। १८ ।। <br>
इत्थं महोत्सवस्तत्र बभूव मुनिस त्तम ।। <br>
नानाविधो महेशे हि शैलद्वारि च गच्छति ।। १९ ।। <br>
तस्मिंश्च समये तत्र सुषमा या परात्मनः ।। <br>
वर्णितुं तां विशेषेण कश्शक्नोति मुनीश्वर ।। 2.3.45.२० ।। <br>
तथाविधं च तन्दृष्ट्वा मेना चित्रगता इव ।। <br>
क्षणमासीत्ततः प्रीत्या प्रोवाच वचनं मुने ।। २१ ।। <br>
मेनोवाच ।। <br>
धन्या पुत्री मदीया च यया तप्तं महत्तपः ।। <br>
यत्प्रभावान्महेशान त्वं प्राप्त इह मद्गृहे ।।२२।। <br>
मया कृता पुरा या वै शिवनिन्दा दुरत्यया ।। <br>
तां क्षमस्व शिवास्वामिन्सुप्रसन्नो भवाधुना ।। २३ ।। <br>
ब्रह्मोवाच ।। <br>
इत्थं सम्भाष्य सा मेना संस्तूयेन्दुललाटकम् ।। <br>
साञ्जलिः प्रणता शैलप्रिया लज्जापराऽभवत् ।। २४ ।। <br>
तावत्स्त्रियस्समाजग्मुर्हित्वा कामाननेकशः ।। <br>
बह्व्यस्ताः पुरवासिन्यश्शिवदर्शनलालसाः ।। २५ ।। <br>
मज्जनं कुर्वती काचित्तच्चूर्णसहिता ययौ ।। <br>
द्रष्टुं कुतूहलाढ्या च शङ्करं गिरिजावरम् ।। २६ ।। <br>
काचित्तु स्वामिनस्सेवां सखीयुक्ता विहाय च ।। <br>
सुचामरकरा प्रीत्यागाच्छम्भोर्दर्शनाय वै ।। २७ ।। <br>
काचित्तु बालकं हित्वा पिबन्तं स्तन्यमादरात्।।<br>
अतृप्तं शङ्करन्द्रष्टुं ययौ दर्शनलालसा ।।२८।। <br>
रशनां बध्नती काचित्तयैव सहिता ययौ ।।<br>
वसनं विपरीतं वै धृत्वा काचिद्ययौ ततः।।२९।।<br>
भोजनार्थं स्थितं कान्तं हित्वा काचिद्ययौ प्रिया।।<br>
द्रष्टुं शिवावरं प्रीत्या सतृष्णा सकुतूहला।।2.3.45.३०।। <br>
काचिद्धस्ते शलाकां च धृत्वांजनकरा प्रिया ।। <br>
अञ्जित्वैकाक्षि सन्द्रष्टुं ययौ शैलसुतावरम्।।३१।।<br>
काचित्तु कामिनी पादौ रञ्जयन्ती ह्यलक्तकैः ।। <br>
श्रुत्वा घोषं च तद्धित्वा दर्शनार्थमुपागता ।। ३२ ।। <br>
इत्यादि विविधं कार्यं हित्वा वासं स्त्रियो ययुः ।। <br>
दृष्ट्वा तु शांकरं रूपं मोहं प्राप्तास्तदाऽभवन् ।। ३३ ।। <br>
ततस्ताः प्रेमसंविग्नाश्शिवदर्शनहर्षिताः ।। <br>
निधाय हृदि तन्मूर्तिं वचनं चेदमब्रुवन् ।।३४।। <br>
पुरवासिन्य ऊचुः।। <br>
नेत्राणि सफलान्यासन्हिमवत्पुरवासिनाम् ।। <br>
यो योऽपश्यददो रूपं तस्य वै सार्थकं जनुः ।।३५।। <br>
तस्यैव सफलं जन्म तस्यैव सफलाः क्रियाः ।। <br>
येन दृष्टश्शिवस्साक्षात्सर्वपापप्रणाशकः ।।३६।। <br>
पार्वत्या साधितं सर्वं शिवार्थं यत्तपः कृतम् ।। <br>
धन्येयं कृतकृत्येयं शिवा प्राप्य शिवम्पतिम् ।। ३७ ।। <br>
यदीदं युगलं ब्रह्मा न युंज्याच्छिवयोर्मुदा ।। <br>
तदा च सकलोऽप्यस्य श्रमो निष्फलतामियात् ।। ३८ ।। <br>
सम्यक् कृतं तथा चात्र योजितं युग्ममुत्तमम् ।। <br>
सर्वेषां सार्थता जाता सर्वकार्यसमुद्भवा ।। ३९ ।। <br>
विना तु तपसा शम्भोर्दर्शनं दुर्लभन्नृणाम् ।। <br>
दर्शनाच्छंकरस्यैव सर्वे याताः कृतार्थताम् ।। 2.3.45.४० ।। <br>
लक्ष्मीर्नारायणं लेभे यथा वै स्वामिनम्पुरा ।। <br>
तथासौ पार्वती देवी हरम्प्राप्य सुभूषिता ।। ४१ ।। <br>
ब्रह्माणं च यथा लेभे स्वामिनं वै सरस्वती ।। <br>
तथासौ पार्वती देवी हरम्प्राप्य सुभूषिता ।।४२।। <br>
वयन्धन्याः स्त्रियस्सर्वाः पुरुषास्सकला वराः ।। <br>
ये ये पश्यन्ति सर्वेशं शंकरं गिरिजापतिम् ।।४३।। <br>
ब्रह्मोवाच ।। इत्थमुक्त्वा तु वचनं चन्दनैश्चाक्षतैरपि ।। <br>
शिवं समर्चयामासुर्लाजान्ववृषुरादरात्।।४४।।<br>
तस्थुस्तत्र स्त्रियः सर्वा मेनया सह सोत्सुकाः।। <br>
वर्णयन्त्योऽधिकम्भाग्यम्मेनायाश्च गिरेरपि।।४५।। <br>
कथास्तथाविधाश्शृण्वंस्तद्वामा वर्णिताश्शुभाः ।। <br>
प्रहृष्टोऽभूत्प्रभुः सर्वैर्मुने विष्ण्वादिभिस्तदा ।।४६।। <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शिवसुन्दरस्वरूपपुरवास्युत्सववर्णनं नाम पञ्चचत्वारिंशोऽध्यायः ।। ४५ ।। <br>
<br>
