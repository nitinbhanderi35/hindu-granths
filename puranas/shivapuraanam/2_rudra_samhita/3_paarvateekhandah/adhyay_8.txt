।। ब्रह्मोवाच ।। <br>
एकदा तु शिवज्ञानी शिवलीलाविदांवरः ।। <br>
हिमाचलगृहं प्रीत्यागमस्त्वं शिवप्रेरितः ।। १ ।। <br>
दृष्ट्वा मुने गिरीशस्त्वां नत्वानर्च स नारद ।। <br>
आहूय च स्वतनयां त्वदङ्घ्र्योस्तामपातयत् ।। २ ।। <br>
पुनर्नत्वा मुनीश त्वामुवाच हिमभूधरः ।। <br>
साञ्जलिः स्वविधिं मत्वा बहुसन्नतमस्तकः।।३।। <br>
हिमालय उवाच ।। <br>
हे मुने नारद ज्ञानिन्ब्रह्मपुत्रवर प्रभो ।। <br>
सर्वज्ञस्त्वं सकरुणः परोपकरणे रतः ।। ४ ।। <br>
मत्सुताजातकं ब्रूहि गुणदोषसमुद्भवम् ।। <br>
कस्य प्रिया भाग्यवती भविष्यति सुता मम ।। ५ ।। <br>
।। ब्रह्मोवाच ।। <br>
इत्युक्तो मुनिवर्य त्वं गिरीशेन हिमाद्रिणा ।।<br>
विलोक्य कालिकाहस्तं सर्वांगं च विशेषतः ।।६ ।। <br>
अवोचस्त्वं गिरिं तात कौतुकी वाग्विशारद्ः ।। <br>
ज्ञानी विदितवृत्तान्तो नारदः प्रीतमानसः ।। ७ ।। <br>
नारद उवाच ।। <br>
एषा ते तनया मेने सुधांशोरिव वर्द्धिता ।। <br>
आद्या कला शैलराज सर्वलक्षणशालिनी ।।८।। <br>
स्वपतेस्सुखदात्यन्तं पित्रोः कीर्तिविवर्द्धिनी ।। <br>
महासाध्वी च सर्वासु महानन्दकरी सदा ।। ९ ।। <br>
सुलक्षणानि सर्वाणि त्वत्सुतायाः करे गिरे ।। <br>
एका विलक्षणा रेखा तत्फलं शृणु तत्त्वतः ।। 2.3.8.१० ।। <br>
योगी नग्नोऽगुणोऽकामी मातृतातविवर्जितः ।। <br>
अमानोऽशिववेषश्च पतिरस्याः किलेदृशः  ।। ११ ।।। <br>
।। ब्रह्मोवाच ।। <br>
इत्याकर्ण्य वचस्ते हि सत्यं मत्त्वा च दम्पती ।। <br>
मेना हिमाचलश्चापि दुःखितौ तौ बभूवतुः ।। १२ ।। <br>
शिवाकर्ण्यवचस्ते हि तादृशं जगदम्बिका ।।। <br>
लक्षणैस्तं शिवं मत्त्वा जहर्षाति मुने हृदि ।। १ ३।। <br>
न मृषा नारदवचस्त्विति संचिन्त्य सा शिवा ।। <br>
स्नेहं शिवपदद्वन्द्वे चकाराति हृदा तदा ।। १४।। <br>
उवाच दुःखितः शैलस्त्वान्तदा हृदि नारद ।। <br>
कमुपायं मुने कुर्यामतिदुःखमभूदिति ।। १५।। <br>
तच्छुत्वा त्वं मुने प्रात्थ महाकौतुककारकः ।।<br>
हिमाचलं शुभैर्वाक्यैर्हर्षयन्वाग्विशारदः ।। १६।। <br>
नारद उवाच ।। <br>
स्नेहाच्छृणु गिरे वाक्यं मम सत्यं मृषा न हि ।। <br>
कररेखा ब्रह्मलिपिर्न मृषा भवति धुवम् ।। १७।।<br>
तादृशोऽस्याः पतिः शैल भविष्यति न संशयः ।। <br>
तत्रोपायं शृणु प्रीत्या यं कृत्वा लप्स्यसे सुखम् ।। १८।। <br>
तादृशोऽस्ति वरः शम्भुलीलारूपधरः प्रभुः ।। <br>
कुलक्षणानि सर्वाणि तत्र तुल्यानि सद्गुणैः ।। १९।। <br>
प्रभौ दोषो न दुःखाय दुःखदोऽत्यप्रभौ हि सः ।। <br>
रविपावकगंगानां तत्र ज्ञेया निदर्शना ।।2.3.8.२० ।। <br>
तस्माच्छिवाय कन्या स्वां शिवां देहि विवेकतः।। <br>
शिवस्सर्वेश्वरस्सेव्योऽविकारी प्रभुरव्ययः ।। २१ ।। <br>
शीघ्रप्रसादः स शिवस्तां ग्रहीष्यत्यसंशयम् ।। <br>
तपःसाध्यो विशेषेण यदि कुर्याच्छिवा तपः ।। २२ ।। <br>
सर्वथा सुसमर्थो हि स शिवस्सकलेश्वरः ।। <br>
कुलिपेरपि विध्वंसी ब्रह्माधीनस्त्वकप्रदः ।। २३ ।। <br>
।। ब्रह्मोवाच ।। <br>
इत्युक्त्वा त्वं पुनस्तात कौतुकी ब्रह्मविन्मुने ।।<br>
शैलराजमवोचो हि हर्षयन्वचनैश्शुभैः ।।२४।। <br>
भाविनी दयिता शम्भोस्सानुकूला सदा हरे ।। <br>
महासाध्वी सुव्रता च पित्रोस्सुखविवर्द्धिनी ।। २५ ।। <br>
शम्भोश्चित्तं वशे चैषा करिष्यति तपस्विनी ।। <br>
स चाप्येनामृते योषां न ह्यन्यामुद्वहिष्यति ।।२६।। <br>
एतयोस्सदृशं प्रेम न कस्याप्येव तादृशम् ।। <br>
भूतं वा भविता वापि नाधुना च प्रवर्तते ।।२७।। <br>
अनयोस्सुरकार्य्याणि कर्तव्यानि मृतानि च।।<br>
यानि यानि नगश्रेष्ठ जीवितानि पुनः पुनः ।।२८।।<br>
अनया कन्यया तेऽद्रे अर्धनारीश्वरो हरः ।। <br>
भविष्यति तथा हर्षदिनयोर्मिलितम्पुनः ।।२९।। <br>
शरीरार्धं हरस्यैषा हरिष्यति सुता तव।।<br>
तपः प्रभावात्संतोष्य महेशं सकलेश्वरम् ।।2.3.8.३०।। <br>
स्वर्णगौरी सुवर्णाभा तपसा तोष्य तं हरम् ।। <br>
विद्युद्गौरतमा चेयं तव पुत्री भविष्यति ।।३१।। <br>
गौरीति नाम्ना कन्या तु ख्यातिमेषा गमिष्यति ।। <br>
सर्वदेवगणैः पूज्या हरिब्रह्मादिभिस्तथा ।।३२।। <br>
नान्यस्मै त्वमिमां दातुमिहार्हसि नगोत्तम।। <br>
इदं चोपांशु देवानां न प्रकाश्यं कदाचन ।। ३३ ।। <br>
ब्रह्मोवाच ।। <br>
इति तस्य वचः श्रुत्वा देवर्षे तव नारद ।। <br>
उवाच हिमवान्वाक्यं मुने त्वाम्वाग्विशारदः ।।३४।। <br>
हिमालय उवाचा।। <br>
हे मुने नारद प्राज्ञ विज्ञप्तिं कांचिदेव हि।।<br>
करोमि तां शृणु प्रीत्या तस्त्वं प्रमुदमावह ।।३५।।<br>
श्रूयते त्यक्तसंगस्स महादेवो यतात्मवान् ।। <br>
तपश्चरति सन्नित्यं देवानामप्यगोचरः।।३६।।<br>
स कथं ध्यान मार्गस्थः परब्रह्मार्पितं मनः।।<br>
भ्रंशयिष्यति देवर्षे तत्र मे संशयो महान्।।३७।।<br>
अक्षरं परमं ब्रह्म प्रदीपकलिकोपमम्।। <br>
सदाशिवाख्यं स्वं रूपं निर्विकारमजापरम्।।३८।। <br>
निर्गुणं सगुणं तच्च निर्विशेषं निरीहकम्।।<br>
अतः पश्यति सर्वत्र न तु बाह्यं निरीक्षते।।३९।।<br>
इति स श्रूयते नित्यं किंनराणां मुखान्मुने।।<br>
इहागतानां सुप्रीत्या किन्तन्मिथ्या वचो धुवम्।।2.3.8.४०।।<br>
विशेषतः श्रूयते स साक्षान्नाम्ना तथा हरः ।। <br>
समयं कृतवान्पूर्व्वं तन्मया गदितं शृणु ।।४१।। <br>
न त्वामृतेऽन्यां वरये दाक्षायणि प्रिये सती ।। <br>
भार्यार्थं न ग्रहीष्यामि सत्यमेतद्ब्रवीमि ते ।। ४२ ।। <br>
इति सत्यासमं तेन पुरैव समयः कृतः ।। <br>
तस्यां मृतायां स कथं स्वयमन्यां ग्रहीष्यति ।। ४३ । <br>
।। ब्रह्मोवाच ।। <br>
इत्युक्त्वा स गिरिस्तूष्णीमास तस्य पुरस्तव ।। <br>
तदाकर्ण्याथ देवर्षे त्वं प्रावोचस्सुतत्त्वतः ।।४४।। <br>
नारद उवाच ।। <br>
न वै कार्या त्वया चिंता गिरिराज महामते ।। <br>
एषा तव सुता काली दक्षजा ह्यभवत्पुरा ।। ४५ ।। <br>
सतीनामाभवत्तस्यास्सर्वमंगलदं सदा ।। <br>
सती सा वै दक्षकन्या भूत्वा रुद्रप्रियाभवत ।। ४६ ।। <br>
पितुर्यज्ञे तथा प्राप्यानादरं शंकरस्य च ।। <br>
तं दृष्ट्वा कोपमाधायात्याक्षीद्देहं च सा सती ।।४७।। <br>
पुनस्सैव समुत्पन्ना तव गेहेऽम्बिका शिवा ।। <br>
पार्वती हरपत्नीयं भविष्यति न संशयः ।।४८।।<br>
एतत्सर्वं विस्तरात्त्वं प्रोक्तवान्भूभृते मुने ।। <br>
पूर्वरूपं चरित्रं च पार्वत्याः प्रीतिवर्धनम् ।। ४९ ।। <br>
तं सर्वं पूर्ववृत्तान्यं काल्या मुनिमुखाद्गिरिः ।। <br>
श्रुत्वा सपुत्रदारः स तदा निःसंशयोऽभवत् ।। 2.3.8.५० ।। <br>
ततः काली कथां श्रुत्वा नारदस्य मुखात्तदा ।। <br>
लज्जयाधोमुखी भूत्वा स्मितविस्तारितानना ।।५१।। <br>
करेण तां तु संस्पृश्य श्रुत्वा तच्चरितं गिरिः ।। <br>
मूर्ध्नि शश्वत्तथाघ्राय स्वास नान्ते न्यवेशयत् ।। ५२ ।। <br>
ततस्त्वं तां पुनर्दृष्ट्वाऽवोचस्तत्र स्थितां मुने ।। <br>
हर्षयन् गिरिराजं च मेनकान्तनयैः सह ।। ५३ ।।। <br>
सिंहासनन्तु किन्त्वस्याश्शैलराज भवेदतः ।। <br>
शम्भोरूरौ सदैतस्या आसनं तु भविष्यति ।।५४।। <br>
हरोरूर्वासनम्प्राप्य तनया तव सन्ततम् ।। <br>
न यत्र कस्याचिदृष्टिर्मानसं वा गमिष्यति ।। ५५ ।। <br>
।। ब्रह्मोवाच ।। <br>
इति वचनमुदारं नारद त्वं गिरीशं त्रिदिवमगम उक्त्वा तत्क्षणादेवप्रीत्या ।। <br>
गिरिपतिरपि चित्ते चारुसंमोदयुक्तस्स्वगृहमगमदेवं सर्वसंपत्समृद्धम् ।। ५६ । <br>
इति श्रीशिवमहा पुराणे द्वितीयायां रुद्रसंहितायां तृतीये पार्वतीखंडे नारदहिमालयसंवादवर्णनं नामाष्टमोऽध्यायः ।। ८ ।। <br>
<br>
