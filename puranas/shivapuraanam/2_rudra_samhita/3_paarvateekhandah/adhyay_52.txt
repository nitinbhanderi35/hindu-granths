ब्रह्मोवाच ।। <br>
अथ शैलवरस्तात हिमवान्भाग्यसत्तमः ।। <br>
प्राङ्गणं रचयामास भोजनार्थं विचक्षणः ।।१।। <br>
मार्जनं लेपनं सम्यक्कारयामास तस्य सः ।। <br>
स सुगन्धैरलञ्चक्रे नानावस्तुभिरादरात् ।।२।। <br>
अथ शैलस्सुरान्सर्वानन्यानपि च सेश्वरान् ।। <br>
भोजनायाह्वयामास पुत्रैश्शैलैः परैरपि ।।३।। <br>
शैलाह्वानमथाकर्ण्य  स प्रभुस्साच्युतो मुने ।। <br>
सर्वैस्सुरादिभिस्तत्र भोजनाय ययौ मुदा।।४।।<br>
गिरिः प्रभुं च सर्वांस्तान्सुसत्कृत्य यथाविधि ।। <br>
मुदोपवेशयामास सत्पीठेषु गृहान्तरे ।।५।। <br>
नानासुभोज्यवस्तूनि परिविष्य च तत्पुनः ।। <br>
साञ्चलिर्भोजनायाज्ञां चक्रे विज्ञप्तिमानतः।।६।।<br>
अथ सम्मानितास्तत्र देवा विष्णुपुरोगमाः ।। <br>
सदाशिवं पुरस्कृत्य बुभुजुस्सकलाश्च ते ।।७।।<br>
तदा सर्वे हि मिलिता ऐकपद्येन सर्वशः ।। <br>
पंक्तिभूताश्च बुभुजु र्विहसन्तः पृथक्पृथक् ।।८।। <br>
नन्दिभृंगिवीरभद्रवीरभद्रगणाः पृथक्।।<br>
बुभुजुस्ते महाभागाः कुतूहलसमन्विताः ।।९।। <br>
देवास्सेन्द्रा लोकपाला नानाशोभासमन्विताः ।। <br>
बुभुजुस्ते महाभागा नानाहास्यरसैस्सह ।।2.3.52.१०।। <br>
सर्वे च मुनयो विप्रा भृग्वाद्या ऋषयस्तथा।।<br>
बुभुजु प्रीतितस्सर्वे पृथक् पंक्तिगतास्तदा।।११।।<br>
तथा चण्डीगणास्सर्वे बुभुजुः कृतभाजनाः ।। <br>
कुतूहलं प्रकुर्वन्तो नानाहास्यकरा मुदा।।१२।। <br>
एवन्ते भुक्तवन्तश्चाचम्य सर्वे मुदान्विताः ।। <br>
विश्रामार्थं गताः प्रीत्या विष्ण्वाद्यास्स्वस्वमाश्रमम् ।। १३ ।। <br>
मेनाज्ञया स्त्रियस्साध्व्य श्शिवं सम्प्रार्थ्य भक्तितः ।। <br>
गेहे निवासयामासुर्वासाख्ये परमोत्सवे ।। १४ ।। <br>
रत्नसिंहासने शम्भुर्मेनादत्ते मनोहरे ।। <br>
सन्निधाय मुदा युक्तो ददृशे वासमन्दिरम्।।१५।।<br>
रत्नप्रदीपशतकैर्ज्वलद्भिर्ज्वलितं श्रिया ।। <br>
रत्नपात्रघटाकीर्णं मुक्तामणिविराजितम्।।१६।।<br>
रत्नदर्प्पणशोभाढ्यं मण्डितं श्वेतचामरैः।। <br>
मुक्तामणिसुमालाभिर्वेष्टितं परमर्द्धिमत्।।१७।।<br>
अनूपमम्महादिव्यं विचित्रं सुमनोहरम्।।<br>
चित्ताह्लादकरं नानारचनारचितस्थलम् ।।१८।। <br>
शिवदत्तवरस्यैव प्रभावमतुलम्परम् ।। <br>
दर्शयन्तं समुल्लासि शिवलोकाभिधानकम् ।।१९।। <br>
नानासुगन्धसद्द्रव्यैर्वासितं सुप्रकाशकम् ।। <br>
चन्दनागुरुसंयुक्तं पुष्पशय्यासमन्वितम् ।।2.3.52.२०।। <br>
नानाचित्रविचित्राढ्यं निर्मितं विश्वकर्म्मणा ।। <br>
रत्नेन्द्रसाररचितैराचितं हारकैर्वरैः ।। २१ ।। <br>
कुत्रचित्सुरनिर्माणं वैकुण्ठं सुमनोहरम् ।। <br>
कुत्रचिच्च ब्रह्मलोकं लोकपालपुरं क्वचित् ।। २२ ।। <br>
कैलासं कुत्रचिद्रम्यं कुत्रचिच्छक्रमन्दिरम् ।। <br>
कुत्रचिच्छिवलोकं च सर्वोपरि विराजितम् ।। २३ ।। <br>
एतादृशगृहं सर्वदृष्टाश्चर्य्यं महेश्वरः ।। <br>
प्रशंसन् हिमशैलेशं परितुष्टो बभूव ह ।। २४ ।। <br>
तत्रातिरमणीये च रत्नपर्य्यंक उत्तमे ।। <br>
अशयिष्ट मुदा युक्तो लीलया परमेश्वरः ।। २५ ।। <br>
हिमाचलश्च स्वभ्रातॄन्भोजयामास कृत्स्नशः ।। <br>
सर्वानन्यांश्च सुप्रीत्या शेषकृत्यं चकार ह ।। २६ ।। <br>
एवं कुर्वति शैलेशे स्वपति प्रेष्ठ ईश्वरे ।। <br>
व्यतीता रजनी सर्वा प्रातःकालो बभूव ह ।। २७ ।। <br>
अथ प्रभातकाले च धृत्युत्साहपरायणाः ।। <br>
नानाप्रकारवाद्यानि वादयाञ्चक्रिरे जनाः ।। २८ ।। <br>
सर्वे सुरास्समुत्तस्थुर्विष्ण्वाद्यास्सुमुदान्विताः ।। <br>
स्वेष्टं संस्मृत्य देवेशं सज्जिभूतास्ससंभ्रमाः ।। २९ ।। <br>
स्ववाहनानि सज्जानि कैलासङ्गन्तुमुत्सुकाः ।। <br>
कृत्वा सम्प्रेषयामासुर्धर्मं शिवसमीपतः ।। 2.3.52.३० ।। <br>
वासगेहमथागत्य धर्मो नारायणाज्ञया ।। <br>
उवाच शंकरं योगी योगीशं समयोचितम् ।। ३१ ।। <br>
।। धर्म उवाच ।। <br>
उत्तिष्ठोत्तिष्ठ भद्रन्ते भव नः प्रमथाधिप ।। <br>
जनावासं समागच्छ कृतार्थं कुरु तत्र तान् ।। ३२ ।। <br>
।। ब्रह्मोवाच ।। <br>
इति धर्मवचः श्रुत्वा विजहास महेश्वरः ।। <br>
ददर्श कृपया दृष्ट्या तल्पमुज्झाञ्चकार ह ।। ३३ ।। <br>
उवाच विहसन् धर्म त्वमग्रे गच्छ तत्र ह।।<br>
अहमप्यागमिष्यामि द्रुतमेव न संशयः ।।३४।। <br>
।। ब्रह्मोवाच ।। <br>
इत्युक्तश्शंकरेणाथ जनावासं जगाम सः।। <br>
स्वयङ्गन्तुमना आसीत्तत्र शम्भुरपि प्रभुः।।३५। <br>
तज्ज्ञात्वा स्त्रीगणस्सोसौ तत्रागच्छन्महोत्सवः ।। <br>
चक्रे मंगलगानं हि पश्यन्शम्भुपदद्वयम् ।।३५।। <br>
अथ शंम्भुर्भवाचारी प्रातःकृत्यं विधाय च ।। <br>
मेनामान्त्र्य कुध्रं च जनावासं जगाम सः ।।३७।। <br>
महोत्सवस्तदा चासीद्वेदध्वनिरभून्मुने ।। <br>
वाद्यानि वादयामासुर्जनाश्चातुर्विधानि च ।।३८।। <br>
शम्भुरागत्य स्वस्थानं ववन्दे च मुनींस्तदा ।। <br>
हरिं च मां भवाचारात् वन्दितोऽभूत्सुरादिभिः ।।३९।। <br>
जयशब्दो बभूवाथ नमश्शब्दस्तथैव च ।।<br>
वेदध्वनिश्च शुभदो महाकोलाहलोऽभवत् ।।2.3.52.४०।। <br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे वरवर्गभोजनशिवशयनवर्णनं नाम द्विपञ्चाशत्तमोऽध्यायः ।। ५२ ।।<br>
