॥ ब्रह्मोवाच ॥ <br>
तस्मिन्नवसरे ज्ञात्वानुकूलं समयं रतिः ॥ <br>
सुप्रसन्ना च तम्प्राह शङ्करं दीनवत्सलम् ॥ १ ॥ <br>
रतिरुवाच ॥ <br>
गृहीत्वा पार्वतीं प्राप्तं सौभाग्यमतिदुर्लभम् ॥ <br>
किमर्थं प्राणनाथो मे निस्स्वार्थं भस्मसात्कृतः ॥ २ ॥ <br>
जीवयात्रा पतिं मे हि कामव्या पारमात्मनि ॥ <br>
कुरु दूरं च सन्तापं समविश्लेषहेतुकम् ॥३॥ <br>
विवाहोत्सव एतस्मिन् सुखिनो निखिला जनाः ॥ <br>
अहमेका महेशान दुःखिनी स्वपतिम्विना ॥४॥ <br>
सनाथां कुरु मान्देव प्रसन्नो भव शङ्कर ॥ <br>
स्वोक्तं सत्यम्विधेहि त्वं दीनबन्धो पर प्रभो ॥ ५ ॥ <br>
त्वाम्विना कस्समर्थोत्र त्रैलोक्ये सचराचरे ॥ <br>
नाशने मम दुःखस्य ज्ञात्वेति करुणां कुरु ॥६॥ <br>
सोत्सवे स्वविवाहेऽस्मिन्सर्वानन्द प्रदायिनी ॥ <br>
सोत्सवामपि मां नाथ कुरु दीनकृपाकर ॥ ७ ॥ <br>
जीविते मम नाथे हि पार्वत्या प्रियया सह ॥ <br>
सुविहारः प्रपूर्णश्च भविष्यति न संशयः ॥ ८ ॥ <br>
सर्वं कर्तुं समर्थोसि यतस्त्वं परमेश्वरः ॥ <br>
किम्बहूक्त्यात्र सर्वेश जीवयाशु पतिं मम ॥ ९ ॥ <br>
॥ ब्रह्मोवाच ॥ <br>
तदित्युक्त्वा कामभस्म ददौ सग्रन्धिबन्धनम् ॥ <br>
रुरोद पुरतश्शम्भोर्नाथ नाथेत्युदीर्य्य च ॥ 2.3.51.१० ॥ <br>
रतिरोदनमाकर्ण्य सरस्वत्यादयः स्त्रियः ॥ <br>
रुरुदुस्सकला देव्यः प्रोचुर्दीनतरं वचः ॥११॥ <br>
॥ देव्य ऊचुः ॥ <br>
भक्तवत्सलनामा त्वं दीनबन्धुर्दयानिधिः ॥ <br>
काम जीवय सोत्साहां रति कुरु नमोऽस्तु ते ॥१२॥ <br>
ब्रह्मोवाच ॥ <br>
इति तद्वचनं श्रुत्वा प्रसन्नोऽभून्महेश्वरः॥ <br>
कृपादृष्टिं चकाराशु करुणासागरः प्रभुः ॥ १३ ॥ <br>
सुधादृष्ट्या शूलभृतो भस्मतो निर्गतः स्मरः ॥ <br>
तद्रूपवेषचिह्नात्मा सुन्दरोद्भुतमूर्तिमान् ॥१४॥ <br>
तद्रूपश्च तदाकारसंस्मितं सधनुश्शरम् ॥<br>
दृष्ट्वा पतिं रतिस्तं च प्रणनाम महेश्वरम् ॥१५॥ <br>
कृतार्थाभूच्छिवं देवं तुष्टाव च कृताञ्जलिः ॥ <br>
प्राणनाथप्रदं पत्या जीवितेन पुनःपुनः ॥१६॥ <br>
कामस्य स्तुतिमाकर्ण्य सनारीकस्य शङ्करः ॥ <br>
प्रसन्नोऽभवदत्यंतमुवाच करुणार्द्रधीः ॥ १७ ॥ <br>
शङ्कर उवाच ॥ <br>
प्रसन्नोहं तव स्तुत्या सनारीकस्य चित्तज ॥ <br>
स्वयंभव वरम्बूहि वाञ्छितं तद्ददामि ते ॥ १८ ॥ <br>
ब्रह्मोवाच ॥ <br>
इति शम्भुवचः श्रुत्वा महानदन्स्स्मरस्ततः ॥ <br>
उवाच साञ्जलिर्नम्रो गद्गदाक्षरया गिरा ॥ १९ ॥ <br>
॥ काम उवाच ॥ <br>
देवदेव महादेव करुणासागर प्रभो ॥ <br>
यदि प्रसन्नस्सर्वेशः ममानन्दकरो भव ॥ 2.3.51.२० ॥ <br>
क्षमस्व मेऽपराधं हि यत्कृतश्च पुरा प्रभो ॥ <br>
स्वजनेषु पराम्प्रीतिं भक्तिन्देहि स्वपादयोः ॥ २१ ॥ <br>
ब्रह्मोवाच ॥ <br>
इत्याकर्ण्य स्मरवचः प्रसन्नः परमेश्वरः <br>
ॐ मित्युक्त्वाऽब्रवीत्तं वै विहसन्करुणानिधिः ॥ २२ ॥ <br>
॥ ईश्वर उवाच ॥ <br>
हे कामाहं प्रसन्नोऽस्मि भयन्त्यज महामते ॥ <br>
गच्छ विष्णुसमीपञ्च बहिस्थाने स्थितो भव ॥ २३ ॥ <br>
॥ ब्रह्मोवाच ॥ ॥ <br>
तच्छ्रुत्वा शिरसा नत्वा परिक्रम्य स्तुवन्विभुम् ॥ <br>
बहिर्गत्वा हरिन्देवान्प्रणम्य समुपास्त सः ॥ २४ ॥ <br>
कामं सम्भाष्य देवाश्च ददुस्तस्मै शुभाशिषम् ॥ <br>
विष्ण्वादयः प्रसन्नास्ते प्रोचुः स्मृत्वा शिवं हृदि ॥ २५ ॥ <br>
॥ देवा ऊचुः ॥ <br>
धन्यस्त्वं स्मर सन्दग्धः शिवेनानुग्रहीकृतः ॥ <br>
जीवयामास सत्त्वांशकृपादृष्ट्या खिलेश्वरः ॥ २६ ॥ <br>
सुखदुःखदो न चान्योऽस्ति यतस्स्वकृतभृक् पुमान् ॥ <br>
काले रक्षा विवाहश्च निषेकः केन वार्यते ॥ २७ । <br>
॥ ब्रह्मोवाच ॥ <br>
इत्युक्त्वा ते च सम्मान्य तं सुखेनामरास्तदा ॥ <br>
सन्तस्थुस्तत्र विष्ण्वाद्यास्सर्वे लब्धमनोरथाः ॥ २८ ॥ <br>
सोपि प्रमुदितस्तत्र समुवास शिवाज्ञया ॥ <br>
जयशब्दो नमश्शब्दस्साधुशब्दो बभूव ह ॥२९॥ <br>
ततश्शम्भुर्वासगेहे वामे संस्थाप्य पार्वतीम् ॥ <br>
मिष्टान्नं भोजयामास तं च सा च मुदान्विता ॥ 2.3.51.३० ॥ <br>
अथ शम्भुर्भवाचारी तत्र कृत्यम्विधाय तत् ॥ <br>
मेनामामंत्र्य शैलं च जनवासं जगाम सः ॥३१॥ <br>
महोत्सवस्तदा चासीद्वेदध्वनिरभून्मुने ॥ <br>
वाद्यानि वादयामासुर्जनाश्चतुर्विधानि च ॥ ३२ ॥ <br>
शम्भुरागत्य स्वस्थानं ववन्दे च मुनींस्तदा ॥ <br>
हरिं च मां भवाचाराद्वन्दितोऽभूत्सुरादिभिः ॥ ३३ ॥ <br>
जयशब्दो बभूवाथ नम श्शब्दस्तथैव च ॥ <br>
वेदध्वनिश्च शुभदः सर्वविघ्नविदारणः ॥ ३४ ॥ <br>
अथ विष्णुरहं शक्रस्सर्वे देवाश्च सर्षयः ॥ <br>
सिद्धा उपसुरा नागास्तुष्टुवुस्ते पृथक्पृथक् ॥ ३५ ॥ <br>
देवा ऊचुः ॥ <br>
जय शम्भोऽखिलाधार जय नाम महेश्वर ॥ <br>
जय रुद्र महादेव जय विश्व म्भर प्रभो ॥ ३६ ॥ <br>
जय कालीपते स्वामिञ्जयानन्दप्रवर्धक ॥ <br>
जय त्र्यम्बक सर्वेश जय मायापते विभो ॥ ३७ ॥<br>
जय निर्गुण निष्काम कारणातीत सर्वग ॥ <br>
जय लीलाखिलाधार धृतरूप नमोऽस्तु ते॥३८॥<br>
जय स्वभक्तसत्कामप्रदेश करुणाकर॥ <br>
जय सानन्दसद्रूप जय मायागुणाकृते ॥३९॥ <br>
जयोग्र मृड सर्वात्मन् दीनबन्धो दयानिधे ॥ <br>
जयाविकार मायेश वाङ्मनोतीतविग्रह ॥2.3.51.४०॥ <br>
ब्रह्मोवाच ॥ <br>
इति स्तुत्वा महेशानं गिरिजानायकम्प्रभुम् ॥ <br>
सिषेविरे परप्रीत्या विष्ण्वाद्यास्ते यथोचितम् ॥ ४१ ॥ <br>
अथ शम्भुर्महेशानो लीलात्ततनुरीश्वरः ॥<br>
ददौ मानवरन्तेषां सर्वेषान्तत्र नारद॥४२॥ <br>
विष्ण्वाद्यास्तेऽखिलास्तात प्राप्याज्ञाम्परमेशितुः॥ <br>
अतिहृष्टाः प्रसन्नास्याः स्वस्थानञ्जग्मुरादृताः ॥ ४३ ॥ <br>
इति श्रीशिवमहापुराणे ब्रह्मनारदसम्वादे द्वितीयायां रुद्रसंहितायां तृतीये पार्वतीखण्डे कामसंजीवनवर्णनं नामैकपञ्चाशत्तमोऽध्यायः॥५१॥ <br>
<br>
