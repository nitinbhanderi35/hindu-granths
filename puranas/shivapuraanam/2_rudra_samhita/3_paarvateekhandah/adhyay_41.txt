ब्रह्मोवाच।।<br>
ततस्सम्मन्त्र्य च मिथः प्राप्याज्ञां शांकरीं हरिः ।। <br>
मुने त्वाम्प्रेषयामास प्रथमं कुधरालयम् ।। १ ।। <br>
अथ प्रणम्य सर्वेशं गतस्त्वं नारदाग्रतः ।। <br>
हरिणा नोदितः प्रीत्या हिमाचलगृहम्प्रति ।। २ ।। <br>
त्वं मुनेऽपश्य आत्मानं गत्वा तद्व्रीडयान्वितम् ।। <br>
कृत्रिमं रचितं तत्र विस्मितो विश्वकर्मणा ।। ३ ।। <br>
श्रान्तस्त्वमात्मना तेन कृत्रिमेण महामुने ।। <br>
अवलोकपरस्सोऽभूच्चरितं विश्वकर्मणः ।।४।। <br>
प्रविष्टो मण्डपस्तस्य हिमाद्रे रत्नचित्रितम् ।। <br>
सुवर्णकलशैर्जुष्टं रम्भादिबहुशोभितम् ।। ५ ।। <br>
सहस्रस्तम्भसंयुक्तं विचित्रम्परमाद्भुतम् ।। <br>
वेदिकां च तथा दृष्ट्वा विस्मयं त्वं मुने ह्ययाः ।। ६ ।। <br>
तदावोचश्च स मुने नारद त्वं नगेश्वरम् ।। <br>
विस्मितोऽतीव मनसि नष्टज्ञानो विमूढधीः ।।७ ।। <br>
आगतास्ते किमधुना देवा विष्णुपुरोगमाः ।। <br>
तथा महर्षयस्सर्वे सिद्धा उपसुरास्तथा ।।८।। <br>
महादेवो वृषारूढो गणैश्च परिवारितः ।। <br>
आगतः किं विवाहार्थं वद तथ्यं नगेश्वर ।। ९ ।। <br>
ब्रह्मोवाच ।। <br>
इत्येवं वचनं श्रुत्वा तव विस्मित चेतसः ।। <br>
उवाच त्वां मुने तथ्यं वाक्यं स हिमवान् गिरिः ।। 2.3.41.१० ।। <br>
हिमवानुवाच ।। <br>
हे नारद महाप्राज्ञागतो नैवाधुना शिवः ।। <br>
विवाहार्थं च पार्वत्यास्सगणस्सवरातकः ।। ११ ।। <br>
विश्वकर्मकृतं चित्रं विद्धि नारद सद्धिया ।। <br>
विस्मयन्त्यज देवर्षे स्वस्थो भव शिवं स्मर ।। १२ ।। <br>
भुक्त्वा विश्रम्य सुप्रीतः कृपां कृत्वा ममोपरि ।। <br>
मैनाकादिधरैस्सार्द्धं गच्छ त्वं शंकरान्तिकम् ।। १३ ।। <br>
एभिस्समेतो गिरिभिर्महामत संप्रार्थ्य शीघ्रं शिवमत्र चानय ।। <br>
देवैस्समेतं च महर्षिसंघैस्सुरासुरैरर्चितपादपल्लवम् ।। १४ ।। <br>
ब्रह्मोवाच ।। <br>
तथेति चोक्त्वागम आशु हि त्वं सदैव तैश्शैलसुतादिभिश्च ।। <br>
तत्रत्यकृत्यं सुविधाय भुक्त्वा महामनास्त्वं शिवस न्निधानम् ।।१५।। <br>
तत्र दृष्टो महादेवो देवादिपरिवारितः ।। <br>
नमस्कृतस्त्वया दीप्तश्शैलैस्तैर्भक्तितश्च वै ।।१६।। <br>
तदा मया विष्णुना च सर्वे देवास्सवासवाः ।। <br>
पप्रच्छुस्त्वां मुने सर्वे रुद्रस्यानुचरास्तथा ।। १७ ।। <br>
विस्मिताः पर्वतान्दृष्ट्वा सन्देहाकुलमानसाः ।। <br>
मैनाकसह्यमेर्वाद्यान्नानालंकारसंयुतान् ।। १८ ।। <br>
देवा ऊचुः ।। <br>
हे नारद महाप्राज्ञ विस्मितस्त्वं हि दृश्यसे ।। <br>
सत्कृतोऽसि हिमागेन किं न वा वद विस्तरात् ।।१९।। <br>
एते कस्मात्समायाताः पर्वता इह सत्तमाः ।। <br>
मैनाकसह्यमेर्वाद्यास्सुप्रतापास्स्वलंकृताः ।।2.3.41.२०।। <br>
कन्यां दास्यति शैलोऽसौ स भवे वा न नारद ।। <br>
हिमालयगृहे तात किं भवत्यद्य तद्वद ।। २१ ।। <br>
इति सन्दिग्धमनसामस्माकं च दिवौकसाम्।। <br>
वद् त्वं पृच्छमानानां सन्देहं हर सुव्रत ।। २२ ।। <br>
।। ब्रह्मोवाच ।। <br>
इत्याकर्ण्य वचस्तेषां विष्ण्वादीनान्दिवौकसाम् ।। <br>
अवोचस्तान्मुने त्वं हि विस्मितस्त्वाष्ट्रमायया ।। २३ ।। <br>
एकान्तमाश्रित्य च मां हि विष्णुमभाषथा वाक्यमिदं मुने त्वम् ।। <br>
शचीपतिं सर्वसुरेश्वरं वै पक्षाच्छिदं पूर्वरिपुन्धराणाम् ।। २४ ।। <br>
नारद उवाच ।। <br>
त्वष्ट्रा कृतन्तद्विकृतं विचित्रं विमोहनं सर्वदिवौकसां हि ।। <br>
येनैव सर्वान्स विमोहितुं सुरान्समिच्छति प्रेमत एव युक्त्या ।। २५ ।। <br>
पुरा कृतन्तस्य विमोहनन्त्वया सुविस्मृतन्तत् सकलं शचीपते ।। <br>
तस्मादसौ त्वां विजिगीषुरेव गृहे धुवन्तस्य गिरेर्महात्मन ।। २६ ।। <br>
अहं विमोहितस्तेन प्रतिरूपेण भास्वता ।। <br>
तथा विष्णुः कृतस्तेन ब्रह्मा शक्रोऽपि तादृशः ।। २७ ।। <br>
किम्बहूक्तेन देवेश सर्वदेवगणाः कृताः ।। <br>
कृत्रिमाश्चित्ररूपेण न किंचिदवशेषितम्।।२८।।<br>
विमोहनार्थं सर्वेषां देवानां च विशेषतः ।। <br>
कृता माया चित्रमयी परिहासविकारिणी ।। २९ ।। <br>
।। ब्रह्मोवाच ।। <br>
तच्छुत्वा वचनस्तस्य देवेन्द्रो वाक्यमब्रवीत् ।। <br>
विष्णुम्प्रति तदा शीघ्रं भयाकुलतनुर्हरिम् ।। 2.3.41.३० ।। <br>
।। देवेन्द्र उवाच ।। <br>
देवदेव रमानाथ त्वष्टा मां निहनिष्यति।। <br>
पुत्रशोकेन तप्तोऽसौ व्याजेनानेन नान्यथा ।।३१।। <br>
ब्रह्मोवाच ।। <br>
तस्य तद्वचनं श्रुत्वा देवदेवो जनार्दनः ।। <br>
उवाच प्रहसन् वाक्यं शक्रमाश्वासयंस्तदा ।।३२।। <br>
विष्णुरुवाच।।<br>
निवातकवचैः पूर्वं मोहितोऽसि शचीपते।।<br>
महाविद्यावलेनैव दानवैः पूर्ववैरिभिः ।।३३।। <br>
पर्वतो हिमवानेष तथान्यऽखिलपर्वताः।।<br>
विपक्षा हि कृतास्सर्वे मम वाक्याच्च वासव ।।३४।। <br>
तेनुस्मृत्या तु वै दृष्ट्वा मायया गिरयो ह्यमी ।। ।। <br>
जेतुमिच्छन्तु ये मूढा न भेतव्यमरावपि।।३५।।<br>
ईश्वरो नो हि सर्वेषां शंकरो भक्तवत्सलः ।। <br>
सर्वथा कुशलं शक्र करिष्यति न संशयः ।। ३६ ।। <br>
ब्रह्मोवाच ।। <br>
एवं संवदमानन्तं शक्रं विकृतमानसम् ।।<br>
हरिणोक्तश्च गिरिशो लौकिकीं गतिमाश्रितः ।।३७।। <br>
ईश्वर उवाच ।। <br>
हे हरे हे सुरेशान किम्ब्रूथोऽद्य परस्परम् ।। <br>
इत्युक्त्वा तौ महेशानो मुने त्वाम्प्रत्युवाच सः ।। ३८ ।। <br>
किंनु वक्ति महाशैलो यथार्थं वद नारद ।। <br>
वृत्तान्तं सकलम्ब्रूहि न गोप्यं कर्तुमर्हसि।।३९।।  <br>
ददाति वा नैव ददाति शैलस्सुतां स्वकीयां वद तच्च शीघ्रम् ।। <br>
किन्ते दृष्टं किं कृतन्तत्र गत्वा प्रीत्या सर्वं तद्वदाश्वद्य तात ।। 2.3.41.४० ।। <br>
।। ब्रह्मोवाच ।। <br>
हत्युक्तश्शम्भुना तत्र मुने त्वन्देवदर्शनः ।। <br>
सर्वं रहस्यवोचो वै यद्दृष्टन्तत्र मण्डपे ।। ४१ ।। <br>
नारद उवाच।। <br>
देवदेव महादेव शृणु मद्वचनं शुभम् ।। <br>
नास्ति विघ्नभयं नाथ विवाहे किंचिदेव हि ।। ४२ ।। <br>
अवश्यमेव शैलेशस्तुभ्यं दास्यति कन्यकाम् ।। <br>
त्वामानयितुमायाता इमे शैला न संशयः ।। ४३ ।। <br>
किन्तु ह्यमरमोहार्थं माया विरचिताद्भुता ।। <br>
कुतूहलार्थं सर्वज्ञ न कश्चिद्विघ्नसम्भवः ।। ४४ ।। <br>
विचित्रम्मण्डपं गेहेऽकार्षीत्तस्य तदाज्ञया ।। <br>
विश्वकर्मा महामायी नानाश्चर्यमयं विभो ।। ४५।। <br>
सर्वदेवसमाजश्च कृतस्तत्र विमोहनः ।। <br>
तन्दृष्ट्वा विस्मयं प्राप्तोहं तन्मायाविमोहितः ।। ४६ ।। <br>
।। ब्रह्मोवाच ।।  <br>
तच्छ्रुत्वा तद्वचस्तात लोकाचारकरः प्रभुः ।। <br>
हर्षादीन्प्रहसञ्छम्भुरुवाच सकलान्सुरान् ।।४७।। <br>
ईश्वर उवाच ।। <br>
कन्यां दास्यति चेन्मह्यं पर्वतो हि हिमाचलः ।। <br>
मायया मम किं कार्यं वद विष्णो यथातथम् ।।४८।। <br>
हे ब्रह्मञ्छक्र मुनयस्तुरा ब्रूत यथार्थतः ।। <br>
मायया मम किं कार्यं कन्यां दास्यति चेद्गिरिः ।। ४९ ।। <br>
केनाप्युपायेन फलं हि साध्यमित्युच्यते पण्डितैर्न्यायविद्भिः ।। <br>
तस्मात्सर्वैर्गम्यतां शीघ्रमेव कार्यार्थिभिर्विष्णुपुरोगमैश्च ।। 2.3.41.५० ।। <br>
ब्रह्मोवाच ।। <br>
एवं संवदमानोऽसौ देवैश्शम्भुरभूत्तदा ।। <br>
कृतः स्मरेणैव वशी वशं वा प्राकृतो नरः।।५१।।<br>
अथ शम्भ्वाज्ञया सर्वे विष्ण्वाद्या निर्जरास्तदा ।। <br>
ऋषयश्च महात्मानो ययुर्मोहभ्रमापहम् ।।५२।। <br>
पुरस्कृत्य मुने त्वां च पर्वतांस्तान्सविस्मयाः ।। <br>
हिमाद्रेश्च तदा जग्मुर्मन्दिरम्परमाद्भुतम् ।।५३।। <br>
अथ विष्ण्वादिसंयुक्तो मुदितैस्स्वबलैर्युतः।।<br>
आजगामोपहैमागपुरं प्रमुदितो हरः ।।५४।।।।<br>
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे मण्डपरचनावर्णनं नामैकचत्वारिंशोऽध्यायः ।।४१।।<br>
<br>
