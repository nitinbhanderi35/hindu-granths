दक्ष उवाच ।। <br>
देवदेव हरे विष्णो दीनबंधो कृपानिधे ।। <br>
मम रक्षा विधातव्या भवता साध्वरस्य च ।। १ ।। <br>
रक्षकस्त्वं मखस्यैव मखकर्मा मखात्मकः ।। <br>
कृपा विधेया यज्ञस्य भंगो भवतु न प्रभो।।२।। <br>
।। ब्रह्मोवाच ।। <br>
इत्थं बहुविधां दक्षः कृत्वा विज्ञप्तिमादरात् ।। <br>
पपात पादयोस्तस्य भयव्याकुलमानसः ।।३।। <br>
उत्थाप्य तं ततो विष्णुर्दक्षं विक्लिन्नमानसम् ।। <br>
श्रुत्वा च तस्य तद्वाक्यं कुमतेरस्मरच्छिवम् ।। ४ ।। <br>
स्मृत्वा शिवं महेशानं स्वप्रभुं परमेश्वरम् ।। <br>
अवदच्छिवतत्त्वज्ञो दक्षं सबोधयन्हरिः ।। ५ ।। <br>
हरिरुवाच ।। <br>
शृणु दक्ष प्रवक्ष्यामि तत्त्वतः शृणु मे वचः ।। <br>
सर्वथा ते हितकरं महामंत्रसुखप्रदम् ।। ६ ।। <br>
अवज्ञा हि कृता दक्ष त्वया तत्त्वमजानता ।। <br>
सकलाधीश्वरस्यैव शंकरस्य परात्मनः ।।७।। <br>
ईश्वरावज्ञया सर्वं कार्यं भवति सर्वथा ।। <br>
विफलं केवलं नैव विपत्तिश्च पदेपदे ।। ८ ।। <br>
अपूज्या यत्र पूज्यंते पूजनीयो न पूज्यते ।। <br>
त्रीणि तत्र भविष्यंति दारिद्र्यं मरणं भयम् ।। ९ ।। <br>
तस्मात्सर्वप्रयत्नेन माननीयो वृषध्वजः ।। <br>
अमानितान्महेशाच्च महद्भयमुपस्थितम् ।। 2.2.35.१० ।। <br>
अद्यापि न वयं सर्वे प्रभवः प्रभवामहे ।। <br>
भवतो दुर्नयेनैव मया सत्यमुदीर्य्यते ।। ११ ।। <br>
ब्रह्मोवाच ।। <br>
विष्णोस्तद्वचनं श्रुत्वा दक्षश्चिंतापरोऽभवत् ।। <br>
विवर्णवदनो भूत्वा तूष्णीमासीद्भुवि स्थितः ।।१२।। <br>
एतस्मिन्नंतरे वीरभद्रः सैन्यसमन्वितः ।। <br>
अगच्छदध्वरं रुद्रप्रेरितो गणनायकः ।।१३।। <br>
पृष्ठे केचित्समायाता गगने केचिदागताः।।  <br>
दिशश्च विदिशः सर्वे समावृत्य तथापरे।। ।।१४।। <br>
शर्वाज्ञया गणाः शूरा निर्भया रुद्रविक्रमाः ।। <br>
असंख्याः सिंहनादान्वै कुर्वंतो वीरसत्तमाः ।।१५।। <br>
तेन नादेन महता नादितं भुवनत्रयम् ।। <br>
रजसा चावृतं व्योम तमसा चावृता दिशः ।।१६।। <br>
सप्तद्वीपान्विता पृथ्वी चचालाति भयाकुला ।। <br>
सशैलकानना तत्र चुक्षुभुस्सकलाब्धयः ।।१७।। <br>
एवंभूतं च तत्सैन्यं लोकक्षयकरं महत् ।। <br>
दृष्ट्वा च विस्मितास्सर्वे बभूवुरमरादयः ।। १८ ।। <br>
सैन्योद्योगमथालोक्य दक्षश्चासृङ्मुखाकुलः ।।<br>
दंडवत्पतितो विष्णुं सकलत्रोऽभ्यभाषत।। १९।। <br>
।। दक्ष उवाच ।। <br>
भवद्बलेनैव मया यज्ञः प्रारंभितो महान् ।। <br>
सत्कर्मसिद्धये विष्णो प्रमाणं त्वं महाप्रभो ।।2.2.35.२० ।। <br>
विष्णो त्वं कर्मणां साक्षी यज्ञानां प्रतिपालकः ।। <br>
धर्मस्य वेदगर्भस्य ब्रह्मणस्त्वं महाप्रभो ।।२१।। <br>
तस्माद्रक्षा विधातव्या यज्ञस्यास्य मम प्रभो ।। <br>
त्वदन्यः यस्समर्थोस्ति यतस्त्वं सकलप्रभुः ।।२२।। ।<br>
।। ब्रह्मोवाच ।। <br>
दक्षस्य वचनं श्रुत्वा विष्णुर्दीनतरं तदा ।। <br>
अवोचद्बोधयंस्तं वै शिवतत्त्वपराङ्मुखम् ।।२३।। <br>
विष्णुरुवाच ।। <br>
मया रक्षा विधातव्या तव यज्ञस्य दक्ष वै ।। <br>
ख्यातो मम पणः सत्यो धर्मस्य परिपालनम् ।।२४।। <br>
तत्सत्यं तु त्वयोक्तं हि किं तत्तस्य व्यतिक्रमः ।। <br>
शृणु त्वं वच्म्यहं दक्ष क्रूरबुद्धिं त्यजाऽधुना ।।२५।। <br>
नैमिषे निमिषक्षेत्रे यज्जातं वृत्तमद्भुतम् ।। <br>
तत्किं न स्मर्यते दक्ष विस्मृतं किं कुबुद्धिना ।।२६।। <br>
रुद्रकोपाच्च को ह्यत्र समर्थो रक्षणे तव ।। <br>
न यस्याभिमतं दक्ष यस्त्वां रक्षति दुर्मतिः।।२७।। <br>
किं कर्म किमकर्मेति तत्र पश्यसि दुर्मते ।। <br>
समर्थं केवलं कर्म न भविष्यति सर्वदा ।। २८ ।। <br>
स्वकर्मविद्धि तद्येन समर्थत्वेन जायते ।। <br>
न त्वन्यः कर्मणो दाता शं भवेदीश्वरं विना ।।२९।। <br>
ईश्वरस्य च यो भक्त्या शांतस्तद्गतमानसः ।। <br>
कर्मणो हि फलं तस्य प्रयच्छति तदा शिवः ।। 2.2.35.३० ।। <br>
केवलं ज्ञानमाश्रित्य निरीश्वरपरा नराः ।। <br>
निरयं ते च गच्छंति कल्पकोटिशतानि च ।। ३१ ।। <br>
पुनः कर्ममयैः पाशैर्वद्धा जन्मनि जन्मनि ।। <br>
निरयेषु प्रपच्यंते केवलं कर्मरूपिणः ।। ३२ ।। <br>
अयं रुद्रगणाधीशो वीरभद्रोऽरि मर्दनः ।। <br>
रुद्रकोपाग्निसंभूतः समायातोध्वरांगणे ।।३३।। <br>
अयमस्मद्विनाशार्थमागतोस्ति न संशयः ।। <br>
अशक्यमस्य नास्त्येव किमप्यस्तु तु वस्तुतः ।। ३४ ।। <br>
प्रज्वाल्यास्मानयं सर्वान् ध्रुवमेव महाप्रभुः ।। <br>
ततः प्रशांतहृदयो भविष्यति न संशयः ।। ३५ ।। <br>
श्रीमहादेवशपथं समुल्लंघ्य भ्रमान्मया ।। <br>
यतः स्थितं ततः प्राप्यं मया दुःखं त्वया सह ।। ३६ ।। <br>
शक्तिर्मम तु नास्त्येव दक्षाद्यैतन्निवारणे ।। <br>
शपथोल्लंघनादेव शिवद्रोही यतोस्म्यहम् ।। ३७ ।। <br>
कालत्रयेपि न यतो महेशद्रोहिणां सुखम् ।। <br>
ततोऽवश्यं मया प्राप्तं दुःखमद्य त्वया सह ।। ३८ ।। <br>
सुदर्शनाभिधं चक्रमेतस्मिन्न लगिष्यति ।। <br>
शैवचक्रमिदं यस्मादशैवलयकारणम्।।३९।। <br>
विनापि वीरभद्रेण नामैतच्चक्रमैश्वरम् ।। <br>
हत्वा गमिष्यत्यधुना सत्वरं हरसन्निधौ ।। 2.2.35.४० ।। <br>
शैवं शपथमुल्लंघ्य स्थितं मां चक्रमीदृशम् ।। <br>
असंहत्यैव सहसा कृपयैव स्थिरं परम् ।।४१।। <br>
अतः परमिदं चक्रमपि न स्थास्यति ध्रुवम् <br>
गमिष्यत्यधुना शीघ्रं ज्वालामालासमाकुलम् ।।४२।। <br>
वीरभद्रः पूजितोपि शीघ्रमस्माभिरादरात् ।। <br>
महाक्रोधसमाक्रांतो नास्मान्संरक्षयिष्यति ।। ४३ ।। <br>
अकांडप्रलयोऽस्माकमागतोद्य हि हा हहा ।। <br>
हा हा बत तवेदानीं नाशोस्माकमुपस्थितः ।।४४।। <br>
शरण्योऽस्माकमधुना नास्त्येव हि जगत्त्रये ।। <br>
शंकरद्रोहिणो लोके कश्शरण्यो भविष्यति ।।४५।। <br>
तनुनाशेपि संप्राप्यास्तैश्चापि यमयातनाः ।। <br>
तानैव शक्यते सोढुं बहुदुःखप्रदायिनीः ।। ४६ ।। <br>
शिवद्रोहिणमालोक्य दष्टदंतो यमः स्वयम् ।। <br>
तप्ततैलकटाहेषु पातयत्येव नान्यथा ।। ४७ ।। <br>
गन्तुमेवाहमुद्युक्तं सर्वथा शपथोत्तरम् ।। <br>
तथापि न गतश्शीघ्रं   दुष्टसंसर्गपापतः ।।४८।। <br>
यदद्य क्रियतेस्माभिः पलायनमितस्तदा ।। <br>
शार्वो ना कर्षकश्शस्त्रैरस्मानाकर्षयिष्यति ।।४९।। <br>
स्वर्गे वा भुवि पाताले यत्र कुत्रापि वा यतः ।। <br>
श्रीवीरभद्रशस्त्राणां गमनं न हि दुर्ल भम् ।। 2.2.35.५० ।। <br>
यावतश्च गणास्संति श्रीरुद्रस्य त्रिशूलिनः ।। <br>
तावतामपि सर्वेषां शक्तिरेतादृशी धुवम् ।। ५१ ।। <br>
श्रीकालभैरवः काश्यां नखाग्रेणैव लीलया ।। <br>
पुरा शिरश्च चिच्छेद पंचमं ब्रह्मणो ध्रुवम् ।।५२।। <br>
एतदुक्त्वा स्थितो विष्णुरतित्रस्तमुखाम्बुजः ।। <br>
वीरभद्रोपि संप्राप तदैवाऽध्वरमंडपम् ।। ५३ ।। <br>
एवं ब्रुवति गोविन्द आगतं सैन्यसागरम् ।। <br>
वीरभद्रेण सहितं ददृशुश्च सुरादया ।। ५४ ।। <br>
इति श्रीशिवमहापुराणे द्वितीयायां रुद्रसंहितायां द्वितीये सतीखंडे सत्युपाख्याने विष्णुवाक्यवर्णनं नाम पंचत्रिंशोऽध्यायः ।। ३५ ।। <br>
<br>
