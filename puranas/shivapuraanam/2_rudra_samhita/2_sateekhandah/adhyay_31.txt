ब्रह्मोवाच ।। <br>
एतस्मिन्नन्तरे तत्र नभोवाणी मुनीश्वर ।। <br>
अवोचच्छृण्वतां दक्षसुरादीनां यथार्थतः ।। १ ।। <br>
व्योमवाण्युवाच ।। <br>
रे रे दक्ष दुराचार दंभाचारपरायण ।।<br>
किं कृतं ते महामूढ कर्म चानर्थकारकम् ।।२।। <br>
न कृतं शैवराजस्य दधीचेर्वचनस्य हि ।। <br>
प्रमाणं तत्कृते मूढ सर्वानंदकरं शुभम् ।। ३ ।। <br>
निर्गतस्ते मखाद्विप्रः शापं दत्त्वा सुदुस्सहम् ।। <br>
ततोपि बुद्धं किंचिन्नो त्वया मूढेन चेतसि ।।४।। <br>
ततः कृतः कथं नो वै स्वपुत्र्यास्त्वादरः परः ।। <br>
समागतायास्सत्याश्च मंगलाया गृहं स्वतः ।।५।। <br>
सतीभवौ नार्चितौ हि किमिदं ज्ञानदुर्बल ।। <br>
ब्रह्मपुत्र इति वृथा गर्वितोसि विमोहितः।। ।। ६ ।। <br>
सा सत्येव सदाराध्या सर्वा पापफलप्रदा ।। <br>
त्रिलोकमाता कल्याणी शंकरार्द्धांगभागिनी ।। ७ ।। <br>
सा सत्येवार्चिता नित्यं सर्वसौभाग्यदायिनी ।। <br>
माहेश्वरी स्वभक्तानां सर्वमंगलदायिनी ।।८।। <br>
सा सत्येवार्चिता नित्यं संसारभयनाशिनी।। <br>
मनोभीष्टप्रदा दैवी सर्वोपद्रवहारिणी ।। ९ ।। <br>
सा सत्येवार्चिता नित्यं कीर्तिसंपत्प्रदायिनी ।। <br>
परमा परमेशानी भुक्तिमुक्तिप्रदायिनी ।। 2.2.31.१० ।। <br>
सा सत्येव जगद्धात्री जगद्रक्षणकारिणी ।। <br>
अनादिशक्तिः कल्पान्ते जगत्संहारकारिणी ।। ११ ।। <br>
सा सत्येव जगन्माता विष्णु माताविलासिनी ।। <br>
ब्रह्मेन्द्रचन्द्रवह्न्यर्कदेवादिजननी स्मृता ।।१२।। <br>
सा सत्येव तपोधर्मदातादिफलदायिनी ।। <br>
शंभुशक्तिर्महादेवी दुष्टहंत्री परात्परा ।।१३।। <br>
ईदृग्विधा सती देवी यस्य पत्नी सदा प्रिया ।। <br>
तस्यै भागो न दत्तस्ते मूढेन कुविचारिणा ।।१४।। <br>
शंभुर्हि परमेशानस्सर्वस्वामी परात्परः।। <br>
विष्णुब्रह्मादिसंसेव्यः सर्वकल्याणकारकः ।।१५। <br>
तप्यते हि तपः सिद्धैरेतद्दर्शनकांक्षिभिः ।। <br>
युज्यते योगिभिर्योगैरेतद्दर्शनकांक्षिभिः ।।१६।। <br>
अनंतधनधान्यानां यागादीनां तथैव च ।। <br>
दर्शनं शंकरस्यैव महत्फलमुदाहृतम् ।।१७।। <br>
शिव एव जगद्धाता सर्वविद्यापतिः प्रभुः ।। <br>
आदिविद्यावरस्वामी सर्वमंगलमंगलः ।। १८ ।। <br>
तच्छक्तेर्न कृतो यस्मात्सत्करोद्य त्वया खल ।। <br>
अतएवाऽध्वरस्यास्य विनाशो हि भविष्यति ।।१९।। <br>
अमंगलं भवत्येव पूजार्हाणामपूजया ।। <br>
पूज्यमाना च नासौ हि यतः पूज्यतमा शिवा ।।2.2.31.२०।। <br>
सहस्रेणापि शिरसां शेषो यत्पादजं रजः ।। <br>
वहत्यहरहः प्रीत्या तस्य शक्तिः शिवा सती ।। २१ ।। <br>
यत्पादपद्ममनिशं ध्यात्वा संपूज्य सादरम् ।। <br>
विष्णुविष्णुत्वमापन्नस्तस्य शंभोः प्रिया सती ।।२२।। <br>
यत्पादपद्ममनिशं ध्यात्वा संपूज्य सादरम् ।। <br>
ब्रह्मा ब्रह्मत्वमापन्नस्तस्य शंभोः प्रिया सती ।। २३ ।। <br>
यत्पादपद्ममनिशं ध्यात्वा संपूज्य सादरम् ।। <br>
इन्द्रादयो लोकपालाः प्रापुस्स्वं स्वं परं पदम् ।। २४ ।। <br>
जगत्पिता शिवश्शक्तिर्जगन्माता च सा सती ।। <br>
सत्कृतौ न त्वया मूढ कथं श्रेयो भविष्यति ।। २५ ।। <br>
दौर्भाग्यं त्वयि संक्रांतं संक्रांतास्त्वयि चापदः ।। <br>
यौ चानाराधितौ भक्त्या भवानीशंकरौ च तौ ।। २६ ।। <br>
अनभ्यर्च्य शिवं शंभुं कल्याणं प्राप्नुयामिति ।। <br>
किमस्ति गर्वो दुर्वारस्स गर्वोद्य विनश्यति ।। २७ ।। <br>
सर्वेशविमुखो भूत्वा देवेष्वेतेषु कस्तव ।। <br>
करिष्यति सहायं तं न ते पश्यामि सर्वथा ।। २८ ।। <br>
यदि देवाः करिष्यंति साहाय्यमधुना तव ।। <br>
तदा नाशं समाप्स्यंति शलभा इव वह्निना ।। २९ ।। <br>
ज्वलत्वद्य मुखं ते वै यज्ञध्वंसो भवत्वति ।। <br>
सहायास्तव यावंतस्ते ज्वलंत्वद्य सत्वरम् ।। 2.2.31.३० ।। <br>
अमराणां च सर्वेषां शपथोऽमंगलाय ते ।। <br>
करिष्यंत्यद्य साहाय्यं यदेतस्य दुरात्मनः ।। ३१ ।। <br>
निर्गच्छंत्वमरास्स्वोकमेतदध्वरमंडपात् ।। <br>
अन्यथा भवतो नाशो भविष्यत्यद्य सर्वथा ।। ३२ ।। <br>
निर्गच्छंत्वपरे सर्वे मुनिनागादयो मखात् ।। <br>
अन्यथा भवतां नाशो भविष्यत्यद्य सर्वथा।।३३।। <br>
निर्गच्छ त्वं हरे शीघ्रमेतदध्वरमंडपात् ।। <br>
अन्यथा भवतो नाशो भविष्यत्यद्य सर्वथा ।। ३४ ।। <br>
निर्गच्छ त्वं विधे शीघ्रमेतदध्वरमंडपात् ।। <br>
अन्यथा भवतो नाशो भविष्यत्यद्य सर्वथा ।।३५।। <br>
ब्रह्मोवाच ।। <br>
इत्युक्त्वाध्वरशालायामखिलायां सुसंस्थितान् ।। <br>
व्यरमत्सा नभोवाणी सर्वकल्याणकारिणी ।।३६।। <br>
तच्छ्रुत्वा व्योमवचनं सर्वे हर्यादयस्सुराः ।। <br>
अकार्षुर्विस्मयं तात मुनयश्च तथा परे ।। ३७ ।। <br>
इति श्रीशिवमहापुराणे द्वितीयायां रुद्रसंहितायां द्वितीये सतीखंडे सत्युपाख्याने नभोवाणीवर्णनं नामैकत्रिंशोऽध्यायः ।। ५१ ।। <br>
<br>
