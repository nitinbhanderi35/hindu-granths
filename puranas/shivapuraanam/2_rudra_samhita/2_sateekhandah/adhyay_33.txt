ब्रह्मोवाच ॥ <br>
इत्युक्तं श्रीमहेशस्य श्रुत्वा वचनमादरात्॥<br>
वीरभद्रोतिसंतुष्टः प्रणनाम महेश्वरम॥१॥<br>
शासनं शिरसा धृत्वा देवदेवस्य शूलिनः।<br>
प्रचचाल ततः शीघ्रं वीरभद्रो मखं प्रति॥२॥<br>
शिवोथ प्रेषयामास शोभार्थं कोटिशो गणान्॥<br>
तेन सार्द्धं महावीरान्मलयानलसन्निभान्॥ ॥३॥<br>
अथ ते वीरभद्रस्य पुरतः प्रबला गणाः॥ <br>
पश्चादपि ययुर्वीराः कुतूहलकरा गणाः॥४॥<br>
वीरभद्रसमेता येगणाश्शतसहस्रशः ॥<br>
पार्षदाः कालकालस्य सर्वे रुद्रस्वरूपिणः ॥५।]<br>
गणैस्समेतः किलतैर्महात्मा स वीरभद्रो हरवेषभूषणः ॥ <br>
सहस्रबाहुर्भुजगाधिपाढ्यो ययौ रथस्थः प्रबलोतिभीकरः ॥६॥ <br>
नल्वानं च सहस्रे द्वे प्रमाणं स्यंदनस्य हि ॥ <br>
अयुतेनैव सिंहानां वाहनानां प्रयत्नतः ॥७॥ <br>
तथैव प्रबलाः सिंहा बहवः पार्श्वरक्षकाः ॥ <br>
शार्दूला मकरा मत्स्या गजास्तत्र सहस्रशः ॥८॥ <br>
वीरभद्रे प्रचलिते दक्षनाशाय सत्वरम् ॥ <br>
कल्पवृक्षसमुत्सृष्टा पुष्पवृष्टिरभूत्तदा ॥ ९ ॥ <br>
तुष्टुवुश्च गणा वीर शिपिविष्टे प्रचेष्टितम् ॥ <br>
चक्रुः कुतूहलं सर्वे तस्मिंश्च गमनोत्सवैः ॥2.2.33.१०॥ <br>
काली कात्यायिनीशानी चामुंडा मुंडमर्दिनी ॥ <br>
भद्रकाली तथा भद्रा त्वरिता वैष्णवी तथा ॥ ११ ॥ <br>
एताभिर्नवदुर्गाभिर्महाकाली समन्विता । <br>
ययौ दक्षविनाशाय सर्वभूतगणैस्सह ॥१२॥ <br>
डाकिनी शाकिनी चैव भूतप्रमथगुह्यकाः ॥ <br>
कूष्मांडाः पर्पटा श्चैव चटका ब्रह्मराक्षसाः ॥ १३ ॥ <br>
भैरवाः क्षेत्रपालाश्च दक्षयज्ञविनाशकाः ॥ <br>
निर्ययुस्त्वरितं वीराश्शिवाज्ञाप्रतिपालकाः ॥ १४ ॥ <br>
तथैव योगिनीचक्रं चतुःषष्टिगणान्वितम् ॥ <br>
निर्ययौ सहसा क्रुद्धं दक्षयज्ञं विनाशितुम् ॥१५॥ <br>
तेषां गणानां सर्वेषां संख्यानं शृणु नारद ॥ <br>
महाबलवतां संघोमुख्यानां धैर्यशालिनाम् ॥१६॥ <br>
अभ्ययाच्छंकुकर्णश्च दशकोट्या गणेश्वरः॥<br>
दशभिः केकराक्षश्च विकृतो ष्टाभिरेव ॥१७॥ <br>
चतुःषष्ट्या विशाखश्च नवभिः पारियात्रिकः ॥ <br>
षड्भिस्सर्वाङ्गको वीरस्तथैव विकृताननः ॥ १८ ॥ <br>
ज्वालकेशो द्वादशभिः कोटिभिर्गणपुंगवः ॥ <br>
सप्तभिः समदज्जीमान् दुद्रभोष्टाभिरेव च ॥१९॥ <br>
पंचभिश्च कपालीशः षड्भिस्संदारको गणः ॥ <br>
कोटिकोटिभिरेवेह कोटिकुण्डस्तथैव च ॥ 2.2.33.२० ॥ <br>
विष्टंभोऽष्टाभिर्वीरैः कोटिभिर्गणसप्तमः ॥ <br>
सहस्रकोटिभिस्तात संनादः पिप्पलस्तथा ॥ २१ ॥ <br>
आवेशनस्तथाष्टाभिरष्टाभिश्चंद्रतापनः ॥ <br>
महावेशः सहस्रेण कोटिना गणपो वृतः ॥ २२ ॥ <br>
कुण्डी द्वादशकोटीभिस्तथा पर्वतको मुने ॥ <br>
विनाशितुं दक्षयज्ञं निर्ययौ गणसत्तम ॥ २३ ॥ <br>
कालश्च कालकश्चैव महाकालस्तथैव च ॥ <br>
कोटीनां शतकेनैव दक्षयज्ञं ययौ प्रति ॥ २४ ॥ <br>
अग्निकृच्छतकोट्या च कोट्याग्निमुख एव च ॥ <br>
आदित्यमूर्द्धा कोट्या च तथा चैव घनावहः ॥ २५ ॥ <br>
सन्नाहश्शतकोट्या च कोट्या च कुमुदो गणः ॥ <br>
अमोघः कोकिलश्चैव कोटिकोट्या गणाधिपः ॥ २६ ॥ <br>
काष्ठागूढश्चतुःषष्ट्या सुकेशी वृषभस्तथा ॥ <br>
सुमन्त्रको गणाधीशस्तथा तात सुनिर्ययौ ॥ २७ ॥ <br>
काकपादोदरः षष्टिकोटिभिर्गणसत्तमः ॥ <br>
तथा सन्तानकः षष्टिकोटिभिर्गणपुंगवः ॥ २८ ॥ <br>
महाबलश्च नवभिः कोटिभिः पुंगवस्तथा ॥ २९ ॥ <br>
मधुपिंगस्तथा तात गणाधीशो हि निर्ययौ ॥ <br>
नीलो नवत्या कोटीनां पूर्णभद्रस्तथैव च ॥ 2.2.33.३० ॥ <br>
निर्ययौ शतकोटीभिश्चतुर्वक्त्रो गणाधिपः ॥ <br>
काष्ठागूढेश्चतुष्षष्ट्या सुकेशो वृषभस्तथा ॥ ३१ ॥ <br>
विरूपाक्षश्च कोटीनां चतुःषष्ट्या गणेश्वरः ॥ <br>
तालकेतुः षडास्यश्च पंचास्यश्च गणाधिपः ॥३२॥ <br>
संवर्तकस्तथा चैव कुलीशश्च स्वयं प्रभुः ॥ <br>
लोकांतकश्च दीप्तात्मा तथा दैत्यान्तको मुने ॥ ३३ ॥ <br>
गणो भृंगीरिटिः श्रीमान् देवदेवप्रियस्तथा ॥ <br>
अशनिर्भालकश्चैव चतुःषष्ट्या सह्स्रकः ॥ ३४ ॥ <br>
कोटिकोटिसहस्राणां शतैर्विंश तिभिर्वृतः ॥ <br>
वीरेशो ह्यभ्ययाद्वीरः वीरभद्र शिवाज्ञया ॥ ३५ ॥ <br>
भूतकोटिसहस्रैस्तु प्रययौ कोटिभिस्त्रिभिः ॥ <br>
रोमजैः श्वगणै श्चैव तथा वीरो ययौ द्रुतम् ॥ ३६ ॥ <br>
तदा भेरीमहानादः शंखाश्च विविधस्वनाः ॥ <br>
जटाहरोमुखाश्चैव शृंगाणि विविधानि च ॥ ३७ ॥ <br>
ते तानि विततान्येव बंधनानि सुखानि च ॥ <br>
वादित्राणि विनेदुश्च विविधानि महोत्सवे ॥ ३८ ॥ <br>
वीरभद्रस्य यात्रायां सबलस्य महामुने ॥ <br>
शकुनान्यभवंस्तत्र भूरीणि सुखदानि च ॥ ३९ ॥ <br>
इति श्रीशिवमहापुराणे द्वितीयायां रुद्रसंहितायां द्वितीये सतीखण्डे वीरभद्रयात्रावर्णनं नाम त्रयस्त्रिंशोऽध्यायः ॥ ३३ ॥ <br>
<br>
