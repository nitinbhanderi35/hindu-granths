ब्रह्मोवाच ।। <br>
एवं कृत्वा विहारं वै शंकरेण च सा सती ।। <br>
संतुष्टा साभवच्चाति विरागा समजायत ।। १ ।। <br>
एकस्मिन्दिवसे देवी सती रहसि संगता ।। <br>
शिवं प्रणम्य सद्भक्त्या न्यस्योच्चैः सुकृतांजलिः ।। २ ।। <br>
सुप्रसन्नं प्रभुं नत्वा सा दक्षतनया सती ।। <br>
उवाच सांजलिर्भक्त्या विनयावनता ततः ।। ३ ।। <br>
सत्युवाच ।। <br>
देवदेव महादेव करुणा सागर प्रभो ।। <br>
दीनोद्धर महायोगिन् कृपां कुरु ममोपरि ।।४।। <br>
त्वं परः पुरुषस्स्वामी रजस्सत्त्वतमः परः ।। <br>
निर्गुणस्सगुणस्साक्षी निर्विकारी महाप्रभुः ।। ५ ।। <br>
धन्याहं ते प्रिया जाता कामिनी सुविहारिणी ।। <br>
जातस्त्वं मे पतिस्स्वामिन्भक्तिवात्सल्यतो हर ।। ६ ।। <br>
कृतो बहुसमा नाथ विहारः परमस्त्वया ।। <br>
संतुष्टाहं महेशान निवृत्तं मे मनस्ततः ।।७।। <br>
ज्ञातुमिच्छामि देवेश परं तत्त्वं सुखावहम् ।। <br>
यं न संसारदुःखाद्वै तरेज्जीवोंजसा हर ।।८।। <br>
यत्कृत्वा विषयी जीवस्स लभेत्परमं पदम् ।। <br>
संसारी  न भवेन्नाथ तत्त्वं वद कृपां कुरु ।।९।। <br>
ब्रह्मोवाच।। <br>
इत्यपृच्छत्स्म सद्भक्त्या शंकरं सा सती मुने ।। <br>
आदिशक्तिर्महेशानी जीवोद्धाराय केवलम् ।।2.2.23.१०। <br>
आकर्ण्य तच्छिवः स्वामी स्वेच्छयोपात्तविग्रहः ।। <br>
अवोचत्परमप्रीतस्सतीं योगविरक्तधीः ।। ११ ।। <br>
।। शिव उवाच ।। <br>
शृणु देवि प्रवक्ष्यामि दाक्षायणि महेश्वरि ।। <br>
परं तत्त्वं तदेवानुशयी मुक्तो भवेद्यतः ।। १२ । <br>
परतत्त्वं विजानीहि विज्ञानं परमेश्वरी ।। <br>
द्वितीयं स्मरणं यत्र नाहं ब्रह्मेति शुद्धधीः ।।१३।। <br>
तद्दुर्लभं त्रिलोकेस्मिंस्तज्ज्ञाता विरलः प्रिये ।। <br>
यादृशो यस्सदासोहं ब्रह्मसाक्षात्परात्परः ।। १४ ।। <br>
तन्माता मम भक्तिश्च भुक्तिमुक्तिफलप्रदा ।। <br>
सुलभा मत्प्रसादाद्धि नवधा सा प्रकीर्तिता ।। १५ ।। <br>
भक्तौ ज्ञाने न भेदो हि तत्कर्तुस्सर्वदा सुखम् ।। <br>
विज्ञानं न भवत्येव सति भक्तिविरोधिनः ।। १६ ।। <br>
भक्त्या हीनस्सदाहं वै तत्प्रभावाद्गृहेष्वपि ।। <br>
नीचानां जातिहीनानां यामि देवि न संशयः ।। १७ ।। <br>
सा भक्तिर्द्विविधा देवि सगुणा निर्गुणा मता ।। <br>
वैधी स्वाभाविकी या या वरा सा त्ववरा स्मृता ।। १८ ।। <br>
नैष्ठिक्या नैष्ठिकी भेदाद्द्विविधे द्विविधे हि ते ।। <br>
षड्विधा नैष्ठिकी ज्ञेया द्वितीयैकविधा स्मृता ।। १९ ।। <br>
विहिताविहिताभेदात्तामनेकां विदुर्बुधाः ।। <br>
तयोर्बहुविधत्वाच्च तत्त्वं त्वन्यत्र वर्णितम् ।। 2.2.23.२० ।। <br>
ते नवांगे उभे ज्ञेये वर्णिते मुनिभिः प्रिये ।। <br>
वर्णयामि नवांगानि प्रेमतः शृणु दक्षजे ।। २१ ।। <br>
श्रवणं कीर्तनं चैव स्मरणं सेवनं तथा ।। <br>
दास्यं तथार्चनं देवि वंदनं मम सर्वदा ।। २२ ।। <br>
सख्यमात्मार्पणं चेति नवांगानि विदुर्बुधाः ।। <br>
उपांगानि शिवे तस्या बहूनि कथितानि वै ।। २३ ।। <br>
शृणु देवि नवांगानां लक्षणानि पृथक्पृथक् ।। <br>
मम भक्तेर्मनो दत्त्वा भक्ति मुक्तिप्रदानि हि ।। २४ ।। <br>
कथादेर्नित्यसम्मानं कुर्वन्देहादिभिर्मुदा ।। <br>
स्थिरासनेन तत्पानं यत्तच्छ्रवणमुच्यते ।। २५ ।। <br>
हृदाकाशेन संपश्यञ् जन्मकर्माणि वै मम ।।  <br>
प्रीत्याचोच्चारणं तेषामेतत्कीर्तनमुच्यते ।। २६ ।। <br>
व्यापकं देवि मां दृष्ट्वा नित्यं सर्वत्र सर्वदा ।। <br>
निर्भयत्वं सदा लोके स्मरणं तदुदाहृतम् ।। २७ ।। <br>
अरुणोदयमारभ्य सेवाकालेंचिता हृदा ।। <br>
निर्भयत्वं सदा लोके स्मरणं तदुदाहृतम् ।। २८ ।। <br>
सदा सेव्यानुकूल्येन सेवनं तद्धि गोगणैः ।। <br>
हृदयामृतभोगेन प्रियं दास्यमुदाहृतम् ।।२९।। <br>
सदा भृत्यानुकूल्येन विधिना मे परात्मने ।। <br>
अर्पणं षोडशानां वै पाद्यादीनां तदर्चनम् ।।2.2.23.३०।। <br>
मंत्रोच्चारणध्यानाभ्यां मनसा वचसा क्रमात् ।। <br>
यदष्टांगेन भूस्पर्शं तद्वै वंदनमुच्यते ।।३१।। <br>
मंगलामंगलं यद्यत्करोतीतीश्वरो हि मे ।। <br>
सर्वं तन्मंगलायेति विश्वासः सख्यलक्षणम् ।। ३२ ।। <br>
कृत्वा देहादिकं तस्य प्रीत्यै सर्वं तदर्पणम्।।<br>
निर्वाहाय च शून्यत्वं यत्तदात्मसमर्पणम्।।३३।।<br>
नवांगानीति मद्भक्तेर्भुक्तिमुक्तिप्रदानि च ।। <br>
मम प्रियाणि चातीव ज्ञानोत्पत्तिकराणि च ।।३४।। <br>
उपांगानि च मद्भक्तेर्बहूनि कथितानि वै ।। <br>
बिल्वादिसेवनादीनि समू ह्यानि विचारतः ।। ३५ ।। <br>
इत्थं सांगोपांगभक्तिर्मम सर्वोत्तमा प्रिये ।। <br>
ज्ञानवैराग्यजननी मुक्तिदासी विराजते ।।३६।। <br>
सर्वकर्मफलोत्पत्तिस्सर्वदा त्वत्समप्रिया ।। <br>
यच्चित्ते सा स्थिता नित्यं सर्वदा सोति मत्प्रियः ।।३७।।<br>
त्रैलोक्ये भक्तिसदृशः पंथा नास्ति सुखावहः ।। <br>
चतुर्युगेषु देवेशि कलौ तु सुविशेषतः ।। ३८ ।। <br>
कलौ तु ज्ञानवैरागो वृद्धरूपौ निरुत्सवौ ।। <br>
ग्राहकाभावतो देवि जातौ जर्जर तामति ।। ३९ ।। <br>
कलौ प्रत्यक्षफलदा भक्तिस्सर्वयुगेष्वपि ।। <br>
तत्प्रभावादहं नित्यं तद्वशो नात्र संशयः ।। 2.2.23.४० ।। <br>
यो भक्तिमान्पुमाँल्लोके सदाहं तत्सहायकृत् ।। <br>
विघ्नहर्ता रिपुस्तस्य दंड्यो नात्र च संशयः ।। ४१ ।। <br>
भक्तहेतोरहं देवि कालं क्रोधपरिप्लुतः <br>
अदहं वह्निना नेत्रभवेन निजरक्षकः ।।४२।। <br>
भक्तहेतोरहं देवि रव्युपर्यभवं किल।<br>
अतिक्रोधान्वितः शूलं गृहीत्वाऽन्वजयं पुरा।।४३।। <br>
भक्तहेतोरहं देवि रावणं सगणं क्रुधा ।। <br>
त्यजति स्म कृतो नैव पक्षपातो हि तस्य वै।।४४।।<br>
भक्तहेतोरहं देवि व्यासं हि कुमतिग्रहम् ।। <br>
काश्या न्यसारयत् क्रोधाद्दण्डयित्वा च नंदिना ।।४५।। <br>
किं बहूक्तेन देवेशि भक्त्याधीनस्सदा ह्यहम् ।। <br>
तत्कर्तुं पुरुषस्यातिवशगो नात्र संशयः ।। ४६ ।। <br>
ब्रह्मोवाच ।। <br>
इत्थमाकर्ण्य भक्तेस्तु महत्त्वं दक्षजा सती ।। <br>
जहर्षातीव मनसि प्रणनाम शिवं मुदा ।। ४७ ।।<br>
पुनः पप्रच्छ सद्भक्त्या तत्काण्डविषयं मुने ।। <br>
शास्त्रं सुखकरं लोके जीवोद्धारपरायणम् ।।४८।। <br>
सयंत्रमंत्रशास्त्रं च तन्माहात्म्यं विशेषतः ।। <br>
अन्यानि धर्मवस्तूनि जीवोद्धारकराणि हि ।। ४९ ।। <br>
शंकरोपि तदाकर्ण्य सतीं प्रश्नं प्रहृष्टधीः ।। <br>
वर्णयामास सुप्रीत्या जीवोद्धाराय कृत्स्नशः ।। 2.2.23.५० ।। <br>
तत्र शास्त्रं सयंत्रं हि सपंचाङ्गं महेश्वरः ।। <br>
बभाषे महिमानं च तत्तद्दैववरस्य वै ।। ५१ ।। <br>
सेतिहासकथं तेषां भक्तमाहात्म्यमेव च ।। <br>
सवर्णाश्रमधर्मांश्च नृपधर्मान् मुनीश्वर ।। ५२ ।। <br>
सुतस्त्रीधर्ममाहात्म्यं वर्णाश्रममनश्वरम् ।। <br>
वैद्यशास्त्रं तथा ज्योतिश्शास्त्रं जीवसुखावहम् ।। ५३ ।। <br>
सामुद्रिकं परं शास्त्रमन्यच्छास्त्राणि भूरिशः ।। <br>
कृपां कृत्वा महे शानो वर्णयामास तत्त्वतः ।। ५४ ।। <br>
इत्थं त्रिलोकसुखदौ सर्वज्ञौ च सतीशिवौ ।। <br>
लोकोपकारकरणधृतसद्गुणविग्रहौ ।। ५५ ।। <br>
चिक्रीडाते बहुविधे कैलासे हिमवद्गिरौ ।। <br>
अन्यस्थलेषु च तदा परब्रह्मस्वरूपिणौ ।। ५६ ।। <br>
इति श्रीशिवमहापुराणे द्वितीयायां रुद्रसंहितायां द्वितीये सतीखण्डे भक्तिप्रभाववर्णनं नाम त्रयोविंशोऽध्यायः ।। २३ ।। <br>
<br>
