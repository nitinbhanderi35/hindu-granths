।। ब्रह्मोवाच ।। <br>
कृत्वा दक्षस्तुतादानं यौतकं विविधं ददौ ।। <br>
हराय सुप्रसन्नश्च द्विजेभ्यो विविधं धनम् ।। १ ।। <br>
अथ शंभु मुदागत्य समुत्थाय कृतांजलिः ।। <br>
सार्द्धं कमलया चेदमुवाच गरुडध्वजः ।। २ ।। <br>
।। विष्णुरुवाच ।। ।। <br>
देवदेव महादेव करुणासागर प्रभो ।। <br>
त्वं पिता जगतां तात सती माताखिलस्य च ।। ३ ।। <br>
युवां लीलावतारौ द्वे सतां क्षेमाय सर्वदा ।। <br>
खलानां निग्रहार्थाय श्रुतिरेषा सनातनी ।। ४ ।। <br>
स्निग्धनीलांजनश्यामशोभया शोभसे हर।।<br>
दाक्षायण्या यथा चाहं प्रतिलोमेन पद्मया ।।५।। <br>
देवानां वा नृणां रक्षां कुरु सत्याऽनया सताम् ।। <br>
संसारसारिणां शम्भो मंगलं सर्वदा तथा ।। ।। ६ ।। <br>
य एनां साभिलाषो वै दृष्ट्वा श्रुत्वाथवा भवेत् ।। <br>
तं हन्यास्सर्वभूतेश विज्ञप्तिरिति मे प्रभो ।। ७ ।। <br>
।। ब्रह्मोवाच ।। ।। <br>
इति श्रुत्वा वचो विष्णोर्विहस्य परमेश्वरः ।। <br>
एवमस्त्विति सर्वज्ञः प्रोवाच मधुसूदनम् ।। ८ ।। <br>
स्वस्थानं हरिरागत्य स्थित आसीन्मुनीश्वर ।। <br>
उत्सवं कारयामास जुगोप चरितं च तत् ।।९।। <br>
अहं देवीं समागत्य गृह्योक्तविधिनाऽखिलम् ।। <br>
अग्निकार्यं यथोद्दिष्टमकार्षं च सुविस्तरम् ।।2.2.19.१०।। <br>
ततश्शिवा शिवश्चैव यथाविधि प्रहृष्टवत् ।। <br>
अग्नेः प्रदक्षिणं चक्रे मदाचार्यद्विजाज्ञया ।।११।। <br>
तदा महोत्सवस्तत्राद्भुतोभूद्द्विजसत्तम ।। <br>
सर्वेषां सुखदं वाद्यं गीतनृत्यपुरस्सरम् ।।१२।। <br>
तदानीमद्भुतं तत्र चरितं समभूदति ।। <br>
सुविस्मयकरं तात तच्छृणु त्वं वदामि ते ।। १३ ।। <br>
दुर्ज्ञेया शांभवी माया तया संमोहितं जगत् ।। <br>
सचराचरमत्यंतं सदेवासुरमानुषम् ।। १४ ।। <br>
योऽहं शंभुं मोहयितुं पुरैच्छं कपटेन ह ।। <br>
मां च तं शंकरस्तात मोहयामास लीलया ।। १५ ।। <br>
इच्छेत्परापकारं यस्स तस्यैव भवेद्ध्रुवम् ।। <br>
इति मत्वाऽपकारं नो कुर्यादन्यस्य पूरुषः ।।१६।। <br>
प्रदक्षिणां प्रकुर्वंत्या वह्नेस्सत्याः पदद्वयम्।।<br>
आविर्बभूव वसनात्तदद्राक्षमहं मुने ।। १७ ।। <br>
मदनाविष्टचेताश्च भूत्वांगानि व्यलोकयम् ।। <br>
अहं सत्या द्विजश्रेष्ठ शिवमायाविमोहितः ।।१८।। <br>
यथा यथाहं रम्याणि व्यैक्षमंगानि कौतुकात् ।। <br>
सत्या बभूव संहृष्टः कामार्तो हि तथा तथा ।।१९।। <br>
अहमेवं तथा दृष्ट्वा दक्षजां च पतिव्रताम् ।। <br>
स्मराविष्टमना वक्त्रं द्रष्टुकामोभवं मुने ।। 2.2.19.२० ।। <br>
न शंभोर्लज्जया वक्त्रं प्रत्यक्षं च विलोकितम् ।। <br>
न च सा लज्जयाविष्टा करोति प्रगटं मुखम् ।। २१ ।। <br>
ततस्तद्दर्शनार्थाय सदुपायं विचारयन् ।। <br>
धूम्रघोरेण कामार्तोऽकार्षं तच्च ततः परम् ।। २२ ।। <br>
आर्द्रेंधनानि भूरीणि क्षिप्त्वा तत्र विभावसौ ।। <br>
स्वल्पाज्याहुतिविन्यासादार्द्रद्रव्योद्भवस्तथा ।। २३ ।। <br>
प्रादुर्भूतस्ततो धूमो भूयांस्तत्र समंततः।। <br>
तादृग् येन तमो भूतं वेदीभूमिविनिर्मितम् ।। २४ ।। <br>
ततो धूमाकुले नेत्रे महेशः परमेश्वरः ।। <br>
हस्ताभ्यां छादयामास बहुलीलाकरः प्रभुः ।।२५।। <br>
ततो वस्त्रं समुत्क्षिप्य सतीवक्त्रमहं मुने ।। <br>
अवेक्षं किल कामार्तः प्रहृष्टेनांतरात्मना ।। २६ ।। <br>
मुहुर्मुहुरहं तात पश्यामि स्म सतीमुखम् ।। <br>
अथेन्द्रियविकारं च प्राप्तवानस्मि सोऽवशः ।। २७ ।। <br>
मम रेतः प्रचस्कंद ततस्तद्वीक्षणाद्द्रुतम्।। <br>
चतुर्बिन्दुमित भूमौ तुषारचयसंनिभम् ।।२८।। <br>
ततोहं शंकितो मौनी तत्क्षणं विस्मितो मुने ।। <br>
आच्छादयेस्म तद्रेतो यथा कश्चिद्बुबोध न।।२९।। <br>
अथ तद्भगवाञ्छंभुर्ज्ञात्वा दिव्येन चक्षुषा ।। <br>
रेतोवस्कंदनात्तस्य कोपादेतदुवाच ह ।। 2.2.19.३० ।। <br>
रुद्र उवाच ।।<br>
किमेतद्विहितं पाप त्वया कर्म विगर्हितम् ।। <br>
विवाहे मम कांताया वक्त्रं दृष्टं न रागतः ।। ३१ ।। <br>
त्वं वेत्सि शंकरेणैतत्कर्म ज्ञातं न किंचन ।। <br>
त्रैलोक्येपि न मेऽज्ञातं गूढं तस्मात्कथं विधे ।। ३२ ।। <br>
यत्किंचित्त्रिषु लोकेषु जंगमं स्थावरं तथा ।। <br>
तस्याहं मध्यगो मूढ तैलं यद्वत्तिलांति कम् ।। ३३ ।। <br>
ब्रह्मोवाच ।। <br>
इत्युक्त्वा प्रिय विष्णुर्मां तदा विष्णुवचः स्मरन् ।। <br>
इयेष हंतुं ब्रह्माणं शूलमुद्यम्य शंकरः ।। ३४ ।। <br>
शभुंनोद्यमिते शूले मां च हंतुं द्विजोत्तम ।। <br>
मरीचिप्रमुखास्ते वै हाहाकारं च चक्रिरे ।। ३५ ।। <br>
ततो देवगणास्सर्वे मुनयश्चाखिलास्तथा ।। <br>
तुष्टुवुश्शंकरं तत्र प्रज्वलंतं भयातुराः ।। ३६ ।। <br>
देवा ऊचुः ।। <br>
देव देव महादेव शरणागतवत्सल ।। <br>
ब्रह्माणं रक्ष रक्षेश कृपां कुरु महेश्वर ।। ३७ ।। <br>
जगत्पिता महेश त्वं जगन्माता सती मता ।। <br>
हरिब्रह्मादयस्सर्वे तव दासास्सुरप्रभो ।।३८।। ।।<br>
अद्भुताकृतिलीलस्त्वं तव मायाद्भुता प्रभो ।। <br>
तया विमोहितं सर्वं विना त्वद्भक्तिमीश्वर ।। ३९ ।। <br>
ब्रह्मोवाच ।। <br>
इत्थं बहुतरं दीना निर्जरा मुनयश्च ते ।। <br>
तुष्टुवुर्देवदेवेशं क्रोधाविष्टं महेश्वरम् ।। 2.2.19.४० ।। <br>
दक्षो मैवं मैवमिति पाणिमुद्यम्य शंकितः ।। <br>
वारयामास भूतेशं क्षिप्रमेत्य पुरोगतः ।। ४१ ।। <br>
अथाग्रे संगतं वीक्ष्य तदा दक्षं महेश्वरः ।। <br>
प्रत्युवाचाप्रियमिदं संस्मरन्प्रार्थनां हरेः ।। ४२ ।। <br>
महेश्वर उवाच ।। <br>
विष्णुना मेतिभक्तेन यदिदानीमुदीरितम् ।। <br>
मयाप्यंगीकृतं कर्तुं तदिहैव प्रजापते ।। ४३ ।। <br>
सतीं यस्याभिलाषस्सन् वीक्षेत वध तं प्रभो ।। <br>
इति विष्णुवचस्सत्यं विधिं हत्वा करोम्यहम् ।। ४४ ।। <br>
साभिलाषः कथं ब्रह्मा सतीं समवलोकयत् ।। <br>
अभवत्त्यक्तरेतास्तु ततो हन्मि कृतागसम् ।। ४५ ।। <br>
ब्रह्मोवाच ।। <br>
इत्युक्तवति देवेश महेशे क्रोधसंकुले ।। <br>
चकंपिरे जनाः सर्वे सदेवमुनिमानुषाः ।।४६।। <br>
हाहाकारो महानासीदौदासीन्यं च सर्वशः ।। <br>
अभूवम्बिकलोऽतीव तदाहं तद्विमोहकः ।।४७।। <br>
अथ विष्णुर्महेशातिप्रियः कार्यविचक्षणः ।। <br>
तमेवंवादिनं रुद्रं तुष्टाव प्रणतस्सुधीः ।।४८।। <br>
स्तुत्वा च विविधैः स्तोत्रैश्शंकरं भक्तवत्सलम् ।। <br>
इदमूचे वारयंस्तं क्षिप्रं भूत्वा पुरस्सरः ।।४९।। <br>
विष्णुरुवाच ।। <br>
विधिन्न जहि भूतेश स्रष्टारं जगतां प्रभुम्।।<br>
अयं शरणगस्तेद्य शरणागतवत्सलः ।।2.2.19.५०।। <br>
अहं तेऽतिप्रियो भक्तो भक्तराज इतीरितः ।। <br>
विज्ञप्तिं हृदि मे मत्त्वा कृपां कुरु ममोपरि ।।५१।। <br>
अन्यच्च शृणु मे नाथ वचनं हेतुगर्भितम् ।। <br>
तन्मनुष्व महेशान कृपां कृत्वा ममोपरि ।। ५२ ।। <br>
प्रजास्स्रष्टुमयं शंभो प्रादुर्भूतश्चतुर्मुखः ।। <br>
अस्मिन्हते प्रजास्रष्टा नास्त्यन्यः प्राकृतोऽधुना ।।५३।। <br>
सृष्टिस्थित्यंतकर्माणि करिष्यामः पुनः पुनः ।। <br>
त्रयो देवा वयं नाथ शिवरूप त्वदाज्ञया ।।५४।। <br>
एतस्मिन्निहते शम्भो कस्त्वत्कर्म करिष्यति ।। <br>
तस्मान्न वध्यो भवता सृष्टिकृल्लयकृद्विभो ।।५५।। <br>
अनेनैव सती कन्या दक्षस्य च शिवा विभो ।। <br>
सदुपायेन वै भार्या भवदर्थे प्रकल्पिता ।। ५६ ।। <br>
ब्रह्मोवाच ।। <br>
इत्याकर्ण्य महेशस्तु विज्ञप्तिं विष्णुना कृताम् ।। <br>
प्रत्युवाचाखिलांस्तांश्च श्रावयंश्च दृढव्रतः ।। ५७ ।। <br>
महेश उवाच ।। <br>
देव देव रमेशान विष्णो मत्प्राणवल्लभ ।। <br>
न निवारय मां तात वधादस्य खलस्त्वयम् ।।५८।। <br>
पूरयिष्यामि विज्ञप्तिं पूर्वान्तेंगीकृतां मया ।। <br>
महापापकरं दुष्टं हन्म्येनं चतुराननम् ।।५९।। <br>
अहमेव प्रजास्स्रक्ष्ये सर्वाः स्थिरचरा अपि ।।<br>
अन्यं स्रक्ष्ये सृष्टिकरमथवाहं स्वतेजसा।।2.2.19.६०।। <br>
हत्वैनं विधिमेवाहं स्वपणं पूरयन् कृतम् ।। <br>
स्रष्टारमेकं स्रक्ष्यामि न निवारय मेश माम् ।।६१।।<br>
ब्रह्मोवाच।।<br>
इति तस्य वचश्श्रुत्वा गिरीश स्याह चाच्युतः ।। <br>
स्मितप्रभिन्नहृदयः पुनर्मैवमितीरयन् ।।६२।। <br>
अच्युत उवाच।। <br>
प्रतिज्ञापूरणं योग्यं परस्मिन्पुरुषेस्ति वै।। <br>
विचारयस्व वध्येश भवत्यात्मनि न प्रभो ।।६३।। <br>
त्रयो देवा वयं शंभो त्वदात्मानः परा नहि ।। <br>
एकरूपा न भिन्नाश्च तत्त्वतस्सुविचारय ।। ।।६४।। <br>
ततस्तद्वचनं श्रुत्वा विष्णोस्स्वातिप्रियस्य सः ।। <br>
शंभुरूचे पुनस्तं वै ख्यापयन्नात्मनो गतिम् ।।६५।। <br>
।। शम्भुरुवाच ।। <br>
हे विष्णो सर्वभक्तेश कथमात्मा विधिर्मम ।। <br>
लक्ष्यते भिन्न एवायं प्रत्यक्षेणाग्रतः स्थितः ।। ६६ ।। <br>
।। ब्रह्मोवाच ।। <br>
इत्याज्ञप्तो महेशेन सर्वेषां पुरतस्तदा ।। <br>
इदमूचे महादेवं तोषयन् गरुडध्वजः ।। ६७ ।। <br>
विष्णुरुवाच ।। <br>
न ब्रह्मा भवतो भिन्नो न त्वं तस्मात्सदाशिव ।। <br>
न वाहं भवतो भिन्नो न मत्त्वं परमेश्वर ।। ६८ ।। <br>
सर्वं जानासि सर्वज्ञ परमेश सदाशिव ।। <br>
मन्मुखादखिलान्सर्वं संश्रावयितुमिच्छसि ।। ६९ ।। <br>
त्वदाज्ञया वदामीश शृण्वंतु निखिलास्सुराः ।। <br>
मुनयश्चापरे शैवं तत्त्वं संधार्य स्वं मनः ।। 2.2.19.७० ।। <br>
प्रधानस्याऽप्रधानस्य भागाभागस्य रूपिणः ।। <br>
ज्योतिर्मयस्य भागास्ते वयं देवाः प्रभोस्त्रयः ।।७१।। <br>
कस्त्वं कोहं च को ब्रह्मा तवैव परमात्मनः ।। <br>
अंशत्रयमिदं भिन्नं सृष्टिस्थित्यंतकारणम् ।।७२।। <br>
चिंतयस्वात्मनात्मानं स्वलीलाधृतविग्रहः ।। <br>
एकस्त्वं ब्रह्म सगुणो ह्यंशभूता वयं त्रयः ।। ७३ ।। <br>
शिरोग्रीवादिभेदेन यथैकस्यैव वर्ष्मणः ।। <br>
अंगानि ते तथेशस्य तस्य भगत्रयं हर ।। ७४ ।। <br>
यज्ज्योतिरभ्रं स्वपुरं पुराणं कूटस्थमव्यक्तमनंतरूपम् ।। <br>
नित्यं च दीर्घादिविशेषणाद्यैर्हीनं शिवस्त्वं तत एव सर्वम् ।।७५।। <br>
ब्रह्मोवाच ।। एतच्छ्रुत्वा वचस्तस्य महादेवो मुनीश्वर ।। <br>
बभूव सुप्रसन्नश्च न जघान स मां ततः ।। ७६ ।। <br>
इति श्रीशिवमहापुराणे द्वितीयायां रुद्रसंहितायां द्वितीये सतीखंडे सतीविवाहशिवलीलावर्णनं नामैकोनविंशोऽध्यायः ।। १९ ।। <br>
<br>
