नारद उवाच॥ <br>
ब्रह्मन् विधे महाभाग धन्यस्त्वं शिवसक्तधीः॥ <br>
कथितं सुचरित्रं ते शंकरस्य परात्मनः॥१॥ <br>
निजाश्रमे गते कामे सगणे सरतौ ततः॥ <br>
किमासीत्किमकार्षीस्त्वं तश्चरित्रं वदाधुना ॥२॥ <br>
ब्रह्मोवाच॥<br>
शृणु नारद सुप्रीत्या चरित्रं शशिमौलिनः॥<br>
यस्य श्रवणमात्रेण निर्विकारो भवेन्नरः ॥ ३ ॥ <br>
निजाश्रमं गते कामे परिवारसमन्विते॥<br>
यद्बभूव तदा जातं तच्चरित्रं निबोध मे ॥४॥ <br>
नष्टोभून्नारद मदो विस्मयोऽभूच्च मे हृदि ॥ <br>
निरानंदस्य च मुनेऽपूर्णो निजमनोरथे॥५॥<br>
अशोचं बहुधा चित्ते गृह्णीयात्स कथं स्त्रियम् ॥ <br>
निर्विकारी जितात्मा स शंकरो योगतत्परः॥६॥<br>
इत्थं विचार्य बहुधा तदाहं विमदो मुने ॥ <br>
हरिं तं सोऽस्मरं भक्त्या शिवात्मानं स्वदेहदम् ॥७॥ <br>
अस्तवं च शुभस्तोत्रैर्दीनवाक्यसमन्वितैः॥<br>
तच्छ्रुत्वा भगवानाशु बभूवाविर्हि मे पुरा॥८॥<br>
चतुर्भुजोरविंदाक्षः शंरववार्ज गदाधरः॥ <br>
लसत्पीत पटश्श्यामतनुर्भक्तप्रियो हरिः ॥ ९ ॥ <br>
तं दृष्ट्वा तादृशमहं सुशरण्यं मुहुर्मुहुः ॥ <br>
अस्तवं च पुनः प्रेम्णा बाष्पगद्गदया गिरा ॥2.2.10.१०॥ <br>
हरिराकर्ण्य तत्स्तोत्रं सुप्रसन्न उवाच माम् ॥ <br>
दुःखहा निजभक्तानां ब्रह्माणं शरणं गतम् ॥ ११ ॥ <br>
हरिरुवाच ॥ <br>
विधे ब्रह्मन् महाप्राज्ञ धन्यस्त्वं लोककारक ॥ <br>
किमर्थं स्मरणं मेऽद्य कृतं च क्रियते नुतिः ॥ १२॥ <br>
किं जातं ते महद्दुःखं मदग्रे तद्वदाधुना ॥ <br>
शमयिष्यामि तत्सर्वं नात्र कार्य्या विचारणा ॥ १३ ॥ <br>
ब्रह्मोवाच ॥ <br>
इति विष्णोर्वचश्श्रुत्वा किंचिदुच्छवसिताननः ॥ <br>
अवोच वचनं विष्णुं प्रणम्य सुकृतांजलिः ॥१४ ॥ <br>
ब्रह्मोवाच ॥ <br>
देवदेव रमानाथ मद्वार्तां शृणु मानद ॥ <br>
श्रुत्वा च करुणां कृत्वा हर दुःखं कमावह ॥१५॥ <br>
रुद्रसंमोहनार्थं हि कामं प्रेषितवानहम् ॥ <br>
परिवारयुतं विष्णो समारमधुबांधवम् ॥१६॥ <br>
चक्रुस्ते विविधोपायान् निष्फला अभवंश्च ते ॥ <br>
अभवत्तस्य संमोहो योगिनस्समदर्शिनः ॥१७॥ <br>
इत्याकर्ण्य वचो मे स हरिर्मां प्राह विस्मितः ॥ <br>
विज्ञाताखिलदज्ञानी शिवतत्त्वविशारदः ॥ १८ ॥ <br>
॥ विष्णुरुवाच ॥ <br>
कस्माद्धेतोरिति मतिस्तव जाता पितामह ॥ <br>
सर्वं विचार्य सुधिया ब्रह्मन् सत्यं हि तद्वद ॥ १९ ॥ <br>
ब्रह्मोवाच ॥ <br>
शृणु तात चरित्रं तत् तव माया विमोहिनी ॥ <br>
तदधीनं जगत्सर्वं सुखदुःखादितत्परम् ॥2.2.10.२०॥ <br>
ययैव प्रेषितश्चाहं पापं कर्तुं समुद्यतः ॥ <br>
आसं तच्छृणु देवेश वदामि तव शासनात् ॥२१॥ <br>
सृष्टिप्रारंभसमये दश पुत्रा हि जज्ञिरे ॥ <br>
दक्षाद्यास्तनया चैका वाग्भवाप्यतिसुन्दरी ॥ २२ ॥ <br>
धर्मो वक्षःस्थलात्कामो मनसोन्योपि देहतः ॥ <br>
जातास्तत्र सुतां दृष्ट्वा मम मोहो भवद्धरे ॥२३॥ <br>
कुदृष्ट्या तां समद्राक्ष तव मायाविमोहितः ॥ <br>
तत्क्षणाद्धर आगत्य मामनिन्दत्सुतानपि ॥२४॥ <br>
धिक्कारं कृतवान् सर्वान्निजं मत्वा परप्रभुम् ॥<br>
ज्ञानिनं योगिनं नाथाभोगिनं विजितेन्द्रियम्॥२५॥ <br>
पुत्रो भूत्वा मम हरेऽनिन्दन्मां च समक्षतः ॥ <br>
इति दुःखं महन्मे हि तदुक्तं तव सन्निधौ ॥२६॥ <br>
गृह्णीयाद्यदि पत्नीं स स्यां सुखी नष्टदुःखधी ॥ <br>
एतदर्थं समायातुश्शरणं तव केशव ॥ २७ ॥ <br>
ब्रह्मोवाच ॥ <br>
इत्याकर्ण्य वचो मे हि ब्रह्मणो मधुसूदनः ॥ <br>
विहस्य मां द्रुतं प्राह हर्षयन्भवकारकम् ॥ २८ ॥ <br>
विष्णुरुवाच ॥ <br>
विधे शृणु हि मद्वाक्यं सर्वं भ्रमनिवारणम् ॥ <br>
सर्वं वेदागमादीनां संमतं परमार्थतः ॥ २९ ॥ <br>
महामूढमतिश्चाद्य संजातोसि कथं विधे ॥ <br>
वेदवक्तापि निखिललोककर्त्ता हि दुर्मतिः ॥ 2.2.10.३० ॥ <br>
जडतां त्यज मन्दात्मन् कुरु त्वं नेदृशीं मतिम् ॥ <br>
किं ब्रुवंत्यखिला वेदाः स्तुत्या तत्स्मर सद्धिया ॥ ३१ ॥ <br>
रुद्रं जानासि दुर्बुद्धे स्वसुतं परमेश्वरम् ॥ <br>
वेदवक्तापि विज्ञानं विस्मृतं तेखिलं विधे ॥ ३२ ॥ <br>
शंकरं सुरसामान्यं मत्वा द्रोहं करोषि हि ॥ <br>
सुबुद्धिर्विगता तेद्याविर्भूता कुमतिस्तथा ॥३३॥ <br>
तत्त्वसिद्धांतमाख्यातं शृणु सद्बुद्धिमावह ॥ <br>
यथार्थं निगमाख्यातं निर्णीय भवकारकम् ॥३४॥ <br>
शिवस्सर्वस्वकर्ता हि भर्ता हर्ता परात्परः ॥ <br>
परब्रह्म परेशश्च निर्गुणो नित्य एव च । ३५ ॥ <br>
अनिर्देश्यो निर्विकारी परमात्माऽद्वयोऽच्युतः ॥ <br>
अनंतोंतकरः स्वामी व्यापकः परमेश्वरः ॥ ३६ ॥ <br>
सृष्टिस्थितिविनाशानां कर्त्ता त्रिगुणभाग्विभुः ॥ <br>
ब्रह्मविष्णुमहेशाख्यो रजस्सत्त्व तमःपरः ॥ ३७ ॥ <br>
मायाभिन्नो निरीहश्च मायो मायाविशारदः ॥ <br>
सगुणोपि स्वतंत्रश्च निजानंदो विकल्पकः ॥ ३८ ॥ <br>
आत्मा रामो हि निर्द्वन्द्वो भक्ताधीनस्सुविग्रहः ॥ <br>
योगी योगरतो नित्यं योगमार्गप्रदर्शकः ॥ ३९ ॥ <br>
गर्वापहारी लोकेशस्सर्वदा दीनवत्सलः ॥ <br>
एतादृशो हि यः स्वामी स्वपुत्रं मन्यसे हि तम् ॥ 2.2.10.४० ॥ <br>
ईदृशं त्यज कुज्ञानं शरणं व्रज तस्य वै ॥ <br>
भज सर्वात्मना शम्भुं सन्तुष्टश्शं विधास्यति ॥ ४१ ॥ <br>
गृह्णीयाच्छंकरः पत्नीं विचारो हृदि चेत्तव ॥ <br>
शिवामुद्दिश्य सुतपः कुरु ब्रह्मन् शिवं स्मरन् ॥४२॥ <br>
कुरु ध्यानं शिवायात्स्वं काममुद्दिश्य तं हृदि ॥ <br>
सा चेत्प्रसन्ना देवेशी सर्वं कार्यं विधास्यति ॥४३॥ <br>
कृत्वावतारं सगुणा यदि स्यान्मानुषी शिवा ॥ <br>
कस्यचित्तनया लोके सा तत्पत्नी भवेद्ध्रुवम्॥४४॥ <br>
दक्षमाज्ञापय ब्रह्मन् तपः कुर्य्यात्प्रयत्नतः ॥ <br>
तामुत्पादयितुं पत्नीं शिवार्थं भक्तितत्स्वतः ॥४५॥ <br>
भक्ताधीनौ च तौ तात सुविज्ञेयौ शिवाशिवौ ॥<br>
स्वेच्छया सगुणौ जातौ परब्रह्मस्वरूपिणौ ॥ ४६॥ <br>
ब्रह्मोवाच ॥ ॥ <br>
इत्युक्त्वा तत्क्षणं मेशश्शिवं सस्मार स्वप्रभुम् ॥ <br>
कृपया तस्य संप्राप्य ज्ञानमूचे च मां ततः ॥ ४७ ॥ <br>
विष्णुरुवाच ॥ <br>
विधे स्मर पुरोक्तं यद्वचनं शंकरेण च ॥ <br>
प्रार्थितेन यदावाभ्यामुत्पन्नाभ्यां तदिच्छया ॥ ४८ ॥ <br>
विस्मृतं तव तत्सर्वं धन्या या शांभवी परा ॥ <br>
तया संमोहितं सर्वं दुर्विज्ञेया शिवं विना ॥ ४९ ॥ <br>
यदा हि सगुणो जातस्स्वेच्छया निर्गुणश्शिवः ॥ <br>
मामुत्पाद्य ततस्त्वां च स्वशक्त्या सुविहारकृत् ॥ 2.2.10.५० ॥ <br>
उपादिदेश त्वां शम्भुस्सृष्टिकार्यं तदा प्रभुः ॥ <br>
तत्पालनं च मां ब्रह्मन् सोमस्सूतिकरोऽव्ययः ॥ ५१ ॥ <br>
तदा वां वेश्म संप्राप्तौ सांजली नतमस्तकौ ॥ <br>
भव त्वमपि सर्वेशोऽवतारी गुणरूपधृक् ॥५२॥ <br>
इत्युक्तः प्राह स स्वामी विहस्य करुणान्वितः ॥ <br>
दिवमुद्वीक्ष्य सुप्रीत्या नानालीलाविशारदः ॥ ॥५३॥<br>
मद्रूपं परमं विष्णो ईदृशं ह्यंगतो विधेः ॥ <br>
प्रकटीभविता लोके नाम्ना रुद्रः प्रकीर्तितः ॥ ५४ ॥ <br>
पूर्णरूपस्स मे पूज्यस्सदा वां सर्वकामकृत् ॥ <br>
लयकर्त्ता गुणाध्यक्षो निर्विशेषः सुयोगकृत् ॥ ५५ ॥ <br>
त्रिदेवा अपि मे रूपं हरः पूर्णो विशेषतः ॥ <br>
उमाया अपि रूपाणि भविष्यंति त्रिधा सुताः ॥५६॥ <br>
लक्ष्मीर्नाम हरेः पत्नी ब्रह्मपत्नी सरस्वती ॥ <br>
पूर्णरूपा सती नाम रुद्रपत्नी भविष्यति॥५७॥। <br>
विष्णुरुवाच ॥ <br>
इत्युक्त्वांतर्हितो जातः कृपां कृत्वा महेश्वरः ॥ <br>
अभूतां सुखिनावावां स्वस्वकार्यपरायणौ ॥ ५८ ॥ <br>
समयं प्राप्य सस्त्रीकावावां ब्रह्मन्न शंकरः॥<br>
अवतीर्णस्स्वयं रुद्रनामा कैलाससंश्रयः॥५९॥<br>
अवतीर्णा शिवा स्यात्सा सतीनाम प्रजेश्वर॥<br>
तदुत्पादनहेतोर्हि यत्नोतः कार्य एव वै ॥2.2.10.६०॥ <br>
इत्युक्त्वांतर्दधे विष्णुः कृत्वा स करुणां परम् ॥ <br>
प्राप्नुवं प्रमुदं चाथ ह्यधिकं गतमत्सरः॥ ॥ ६१ ॥ <br>
इति श्रीशिवमहापुराणे द्वितीयायां रुद्रसहितायां द्वितीये सतीखण्डे ब्रह्मविष्णुसंवादो नाम दशमोऽध्यायः॥१०॥<br>
<br>
