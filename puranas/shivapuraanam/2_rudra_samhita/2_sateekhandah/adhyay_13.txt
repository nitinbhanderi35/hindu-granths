नारद उवाच ।। <br>
ब्रह्मन्विधे महा प्राज्ञ वद नो वदतां वर ।। <br>
दक्षे गृहं गते प्रीत्या किमभूत्तदनंतरम् ।। १ ।। <br>
ब्रह्मोवाच ।। <br>
दक्षः प्रजापतिर्गत्वा स्वाश्रमं हृष्टमानसः ।।<br>
सर्गं चकार बहुधा मानसं मम चाज्ञया ।। २ ।। <br>
तमबृंहितमालोक्य प्रजासर्गं प्रजापतिः ।। <br>
दक्षो निवेदयामास ब्रह्मणे जनकाय मे ।। ३ ।। <br>
दक्ष उवाच ।। <br>
ब्रह्मंस्तात प्रजानाथ वर्द्धन्ते न प्रजाः प्रभो ।। <br>
मया विरचितास्सर्वास्तावत्यो हि स्थिताः खलु ।। ४ ।। <br>
किं करोमि प्रजानाथ वर्द्धेयुः कथमात्मना ।। <br>
तदुपायं समाचक्ष्व प्रजाः कुर्यां न संशयः ।। ५ ।। <br>
ब्रह्मोवाच ।। <br>
दक्ष प्रजापते तात शृणु मे परमं वचः ।। <br>
तत्कुरुष्व सुरश्रेष्ठ शिवस्ते शं करिष्यति ।।६।। <br>
या च पञ्चजनस्यांग सुता रम्या प्रजापतेः ।। <br>
असिक्नी नाम पत्नीत्वे प्रजेश प्रतिगृह्यताम् ।।७।। <br>
वामव्यवायधर्मस्त्वं प्रजासर्गमिमं पुनः ।। <br>
तद्विधायां च कामिन्यां भूरिशो भावयिष्यसि ।।८।। <br>
ब्रह्मोवाच ।। <br>
ततस्समुत्पादयितुं प्रजा मैथुनधर्मतः ।। <br>
उपयेमे वीरणस्य निदेशान्मे सुतां ततः ।।९।। <br>
अथ तस्यां स्वपत्न्यां च वीरिण्यां स प्रजापतिः ।। <br>
हर्यश्वसंज्ञानयुतं दक्षः पुत्रानजीजनत् ।। 2.2.13.१० ।। <br>
अपृथग्धर्मशीलास्ते सर्व आसन् सुता मुने ।। <br>
पितृभक्तिरता नित्यं वेदमार्गपरायणाः ।। ११ ।। <br>
पितृप्रोक्ताः प्रजासर्गकरणार्थं ययुर्दिशम् ।। <br>
प्रतीचीं तपसे तात सर्वे दाक्षायणास्सुताः ।।१२।। <br>
तत्र नारायणसरस्तीर्थं परमपावनम्।। <br>
गमो यत्र संजातो दिव्यसिन्धुसमुद्रयोः ।। १३ ।। <br>
तदुपस्पर्शनादेव प्रोत्पन्नमतयोऽ भवन् ।। <br>
धर्मे पारमहंसे च विनिर्द्धूतमलाशयाः ।।१४।। <br>
प्रजाविवृद्धये ते वै तेपिर तत्र सत्तमाः ।। <br>
दाक्षायणा दृढात्मानः पित्रादेश सुयंत्रिताः ।। १५ ।। <br>
त्वं च तान् नारद ज्ञात्वा तपतस्सृष्टि हेतवे ।। <br>
अगमस्तत्र भूरीणि हार्दमाज्ञाय मापतेः ।। १६ ।। <br>
अदृष्ट्वा तं भुवस्सृष्टि कथं कर्तुं समुद्यताः ।। <br>
हर्यश्वा दक्षतनया इत्यवोचस्तमादरात् ।। १७ ।। <br>
ब्रह्मोवाच ।। <br>
तन्निशम्याथ हर्यश्वास्ते त्वदुक्तमतंद्रिताः ।। <br>
औत्पत्तिकधियस्सर्वे स्वयं विममृशुर्भृशम् ।।१८ ।। <br>
सुशास्त्रजनकादेशं यो न वेद निवर्तकम्।।<br>
स कथं गुणविश्रंभी कर्तुं सर्गमुपक्रमेत्।। १९।।<br>
इति निश्चित्य ते पुत्रास्सुधियश्चैकचेतसः ।। <br>
प्रणम्य तं परिक्रम्यायुर्मार्गमनिवर्तकम्।।2.2.13.२०।। <br>
नारद त्वं मनश्शंभोर्लोंकानन्यचरो मुने ।। <br>
निर्विकारो महेशानमनोवृत्तिकरस्तदा ।। २१ ।। <br>
काले गते बहुतरे मम पुत्रः प्रजापतिः ।। <br>
नाशं निशम्य पुत्राणां नारदादन्वतप्यत ।। २२ ।। <br>
मुहुर्मुहुरुवाचेति सुप्रजात्वं शुचां पदम् ।। <br>
शुशोच बहुशो दक्षश्शिवमायाविमोहितः ।।२३।।<br>
अहमागत्य सुप्रीत्या सांत्वयं दक्षमात्मजम् ।। <br>
शांतिभावं प्रदर्श्यैव देवं प्रबलमित्युत ।। २४ ।। <br>
अथ दक्षः पंचजन्या मया स परिसांत्वितः ।। <br>
सबलाश्वाभिधान्् पुत्रान् सहस्रं चाप्यजीजनत् ।। २५ ।। <br>
तेपि जग्मुस्तत्र सुताः पित्रादिष्टा दृढव्रताः ।। <br>
प्रजासर्गे अत्र सिद्धास्स्वपूर्वभ्रातरो ययुः ।। २६ ।। <br>
तदुपस्पर्शनादेव नष्टाघा विमलाशयाः ।। <br>
तेपुर्महत्तपस्तत्र जपन्तो ब्रह्म सुव्रताः ।। ।। २७ ।। <br>
प्रजासर्गोद्यतांस्तान् वै ज्ञात्वा गत्वेति नारद ।। <br>
पूर्ववच्चागदो वाक्यं संस्मरन्नैश्वरीं गतिम् ।। २८ ।। <br>
भ्रातृपंथानमादिश्य त्वं मुने मोघदर्शनः ।। <br>
अयाश्चोर्द्ध्वगतिं तेऽपि भ्रातृमार्गं ययुस्सुताः ।। २९ ।। <br>
उत्पातान् बहुशोऽपश्यत्तदैव स प्रजापतिः ।। <br>
विस्मितोभूत्स मे पुत्रो दक्षो मनसि दुःखितः ।। 2.2.13.३० ।। <br>
पूर्ववत्त्वत्कृतं दक्षश्शुश्राव चकितो भृशम् ।। <br>
पुत्रनाशं शुशोचाति पुत्रशोक विमूर्छितः ।। ३१ ।। <br>
चुक्रोध तुभ्यं दक्षोसौ दुष्टोयमिति चाब्रवीत् ।। <br>
आगतस्तत्र दैवात्त्वमनुग्रहकरस्तदा ।। ३२ ।। <br>
शोकाविष्टस्स दक्षो हि रोषविस्फुरिताधरः ।। <br>
उपलभ्य तमाहत्य धिग्धिक् प्रोच्य विगर्हयन् ।। ३३ ।। <br>
दक्ष उवाच ।। <br>
किं कृतं तेऽधमश्रेष्ठ साधूनां साधुलिंगतः ।। <br>
भिक्षोमार्गोऽर्भकानां वै दर्शितस्साधुकारि नो ।।३४।। <br>
ऋणैस्त्रिभिरमुक्तानां लोकयोरुभयोः कृतः ।। <br>
विघातश्श्रेयसोऽमीषां निर्दयेन शठेन ते ।।३५।।<br>
ऋणानि त्रीण्यपाकृत्य यो गृहात्प्रव्रजेत्पुमान्।।<br>
मातरं पितरं त्यक्त्वा मोक्षमिच्छन्व्रजत्यधः ।।३६।। <br>
निर्दयस्त्वं सुनिर्लज्जश्शिशुधीभिद्यशोऽपहा।।<br>
हरेः पार्षदमध्ये हि वृथा चरसि मूढधीः ।।३७।।<br>
मुहुर्मुहुरभद्रं त्वमचरो मेऽधमा ऽधम ।।<br>
विभवेद्भ्रमतस्तेऽतः पदं लोकेषु स्थिरम्।।३८।।<br>
शशापेति शुचा दक्षस्त्वां तदा साधुसंमतम्।।<br>
बुबोध नेश्वरेच्छां स शिवमायाविमोहितः ।।३९।। <br>
शापं प्रत्यग्रहीश्च त्वं स मुने निर्विकारधीः ।। <br>
एष एव ब्रह्मसाधो सहते सोपि च स्वयम्।।2.2.13.४०।।<br>
इति श्रीशिव महापुराणे द्वितीयायां रुद्रसंहितायां द्वि० सतीखंडे दक्षसृष्टौ नारदशापो नाम त्रयोदशोऽध्यायः ।। १३ ।। <br>
<br>
