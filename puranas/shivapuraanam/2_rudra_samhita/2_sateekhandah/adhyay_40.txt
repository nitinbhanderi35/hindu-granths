॥ नारद उचाच ॥ <br>
विधे विधे महाप्राज्ञा शैवतत्त्वप्रदर्शक ॥ <br>
श्राविता रमणीप्राया शिवलीला महाद्भुता ॥ १ ॥ <br>
वीरेण वीरभद्रेण दक्षयज्ञं विनाश्य वै ॥ <br>
कैलासाद्रौ गते तात किमभूत्तद्वदाधुना ॥ २ ॥ <br>
॥ ब्रह्मोवाच ॥ <br>
अथ देवगणास्सर्वे मुनयश्च पराजिताः ॥ <br>
रुद्रानीकैर्विभिन्नांगा मम लोकं ययुस्तदा ॥ ३ ॥ <br>
स्वयंभुवे नमस्कृत्य मह्यं संस्तूय भूरिशः ॥ <br>
तत्स्वक्लेशं विशेषेण कार्त्स्येनैव न्यवेदयन् ॥ ४ ॥ <br>
तदाकर्ण्य ततोहं वै पुत्रशोकेन पीडितः ॥ <br>
अचिन्तयमतिव्यग्रो दूयमानेन चेतसा ॥ ५ ॥ <br>
किं कार्य्यं कार्यमद्याशु मया देवसुखावहम् ॥ <br>
येन जीवतु दक्षासौ मखः पूर्णो भवेत्सुरः ॥ ६ ॥ <br>
एवं विचार्य बहुधा नालभं शमहं मुने ॥ <br>
विष्णुं तदा स्मरन् भक्त्या ज्ञानमाप्तं तदोचितम् ॥ ७ ॥ <br>
अथ देवैश्च मुनिभिर्विष्णोर्लोकमहं गतः ॥ <br>
नत्वा नुत्वा च विविधैस्स्तवैर्दुःखं न्यवेदयम् ॥८॥ <br>
यथाध्वरः प्रपूर्णः स्याद्देव यज्ञकरश्च सः ॥ <br>
सुखिनस्स्युस्सुरास्सर्वे मुनयश्च तथा कुरु ॥ ९ ॥ <br>
देव देव रमानाथ विष्णो देवसुखावह ॥ <br>
वयं त्वच्छरणं प्राप्तास्सदेवमुनयो ध्रुवम् ॥ 2.2.40.१० ॥ <br>
॥ ब्रह्मोवाच ॥ <br>
इत्याकर्ण्य वचो मे हि ब्रह्मणस्स रमेश्वरः ॥ <br>
प्रत्युवाच शिवं स्मृत्वा शिवात्मा दीनमानसः ॥ ११ ॥ <br>
॥ विष्णुरुवाच ॥ <br>
तेजीयसि न सा भूता कृतागसि बुभूषताम् ॥ <br>
तत्र क्षेमाय बहुधा बुभूषा हि कृतागसाम् ॥ १२ ॥ <br>
कृतपापास्सुरा सर्वे शिवे हि परमेश्वरे ॥ <br>
पराददुर्यज्ञभागं तस्य शंभोर्विधे यतः ॥१३ ॥ <br>
प्रसादयध्यं सर्वे हि यूयं शुद्धेन चेतसा ॥ <br>
अथापरप्रसादं तं गृहीतांघ्रियुगं शिवम् ॥१४॥ <br>
यस्मिन् प्रकुपिते देवे विनश्यत्यखिलं जगत् ॥ <br>
सलोकपालयज्ञस्य शासनाज्जीवितं द्रुतम् ॥१५॥ <br>
तमाशु देवं प्रियया विहीनं च दुरुक्तिभिः ॥ <br>
क्षमापयध्वं हृद्विद्धं दक्षेण सुदुरात्मना ॥ १६ ॥ <br>
अयमेव महोपायस्तच्छांत्यै केवलं विधे ॥ <br>
शंभोस्संतुष्टये मन्ये सत्यमेवोदितं मया ॥ १७ ॥ <br>
नाहं न त्वं सुराश्चान्ये मुनयोपि तनूभृतः ॥ <br>
यस्य तत्त्वं प्रमाणं च न विदुर्बलवीर्ययोः ॥ १८ ॥ <br>
आत्मतंत्रस्य तस्यापि परस्य परमात्मनः ॥ <br>
क उपायं विधित्सेद्वै परं मूढं विरोधिनम् ॥ १९ ॥ <br>
चलिष्येहमपि ब्रह्मन् सर्वैः सार्द्ध शिवालयम् ॥ <br>
क्षमापयामि गिरिशं कृतागाश्च शिवे धुवम् ॥ 2.2.40.२० ॥ <br>
॥ ब्रह्मोवाच ॥<br>
इत्थमादिश्य विष्णुर्मां ब्रह्माणं सामरादिकम् ॥ <br>
सार्द्धं देवेर्मतिं चक्रे तद्गिरौ गमनाय सः ॥ २१ ॥ <br>
ययौ स्वधिष्ण्य निलयं शिवस्याद्रिवरं शुभम् ॥ <br>
कैलासं सामरमुनिप्रजेशादिमयो हरिः ॥२२॥ <br>
अतिप्रियं प्रभोर्नित्यं सुजुष्टं किन्नरादिभिः ॥ <br>
नरेतरैरप्सरोभिर्योगसिद्धैमहोन्नतम् ॥ २३ ॥ <br>
नानामणिमयैश्शृंगैः शोभमानं समंततः ॥ <br>
नानाधातुविचित्रं वै नानाद्रुमलताकुलम् ॥ ॥ २४ ॥ <br>
नानामृगगणाकीर्णं नानापक्षिसमन्वितम् ॥ <br>
नानाजलप्रस्रवणैरमरैस्सिद्धयोषिताम् ॥ २५ ॥ <br>
रमणैवाहरंतीनां नानाकंदर सानुभिः ॥ <br>
द्रुमजातिभिरन्याभी राजितं राजतप्रभम् ॥ २६ ॥ <br>
व्याघ्रादिभिर्महासत्त्वैर्निर्घुष्टं क्रूरतोज्झितम् ॥ <br>
सर्वशोभान्वितं दिव्यं महाविस्मयकारकम् ॥ २७ ॥ <br>
पर्यस्तं गंगया सत्या स्थानपुण्यतरोदया ॥ <br>
सर्वपावनसंकर्त्र्या विष्णुपद्या सुनिर्मलम् ॥। ॥ २८ ॥ <br>
एवंविधं गिरिं दृष्ट्वा कैलासाख्यं शिवप्रियम् ॥ <br>
ययुस्ते विस्मयं देवा विष्ण्वाद्यास्समुनीश्वराः ॥ २९ ॥ <br>
तस्समीपेऽलकां रम्यां ददृशुर्नाम ते पुरीम् ॥ <br>
कुबेरस्य महादिव्यां रुद्रमित्रस्य निर्जराः ॥2.2.40.३०॥ <br>
वनं सौगंधिकं चापि ददृशुस्तत्समीपतः ॥<br>
सर्वद्रुमान्वितं दिव्यं यत्र तन्नादमद्रुतम् ॥३१॥ <br>
तद्बाह्यतस्तस्य दिव्ये सरितावतिपावने ॥ <br>
नंदा चालकनंदा च दर्शनात्पापहारिके॥ ॥ ३२ ॥ <br>
पपुः सुरस्त्रियो नित्यमवगूह्य स्वलोकतः ॥ <br>
विगाह्य पुंभिस्तास्तत्र क्रीडंति रतिकर्शिताः ॥३३॥ <br>
हित्वा यक्षेश्वरपुरीं वनं सौगंधिकं च यत्॥ <br>
गच्छंतस्ते सुरा आराद्ददृशुश्शांकरं वटम् ॥ ३४ ॥ <br>
पर्यक् कृताचलच्छायं पादोन विटपाय तम् ॥ <br>
शतयोजन कोत्सेधं निर्नीडं तापवर्ज्जितम् ॥३५॥ <br>
महापुण्यवतां दृश्यं सुरम्यं चातिपावनम् ॥ <br>
शंभुयोगस्थलं दिव्यं योगिसेव्यं महोत्तमम् ॥। ॥ ३६ ॥ <br>
मुमुक्षुशरणे तस्मिन् महायोगमये वटे ॥ <br>
आसीनं ददृशुस्सर्वे शिवं विष्ण्वादयस्सुराः ॥३७॥<br>
विधिपुत्रैर्महासिद्धैश्शिव भक्तिरतैस्सदा ॥ <br>
उपास्यमानं सुमुदा शांतैस्संशांतविग्रहैः ॥३८॥ <br>
तथा सख्या कुबेरेण भर्त्रा गुह्यकरक्षसाम् ॥ <br>
सेव्यमानं विशेषेण स्वगणैर्ज्ञातिभिस्सदा ॥ ३९ ॥ <br>
तापसाभीष्टसद्रूपं बिभ्रतं परमेश्वरम् ॥ <br>
वात्सल्याद्विश्वसुहृदं भस्मादिसुविराजितम् ॥ 2.2.40.४० ॥ <br>
मुने तुभ्यं प्रवोचंतं पृच्छते ज्ञानमुत्तमम् ॥ <br>
कुशासने सूपविष्टं सर्वेषां शृण्वतां सताम् ॥ ४१ ॥ <br>
कृत्वोरौ दक्षिणे सव्यं चरणं चैव जानुनि ॥ <br>
बाहुप्रकोष्ठाक्षमालं स्थितं सत्तर्कमुद्रया ॥४२॥ <br>
एवंविधं शिवं दृष्ट्वा तदा विष्ण्वादयस्सुराः  ॥ <br>
प्रणेमुस्त्वरितं सर्वे करौ बध्वा विनम्रकाः ॥ ४३ ॥ <br>
उपलभ्यागतं रुद्रो मया विष्णुं सतां गतिः ॥ <br>
उत्थाय चक्रे शिरसाभिवंदनमपि प्रभुः ॥ ४४ ॥ <br>
वंदितांघ्रिस्तदा सर्वैर्दिव्यैर्विष्ण्वादिभिश्शिवः ॥ <br>
ननामाथ यथा विष्णुं कश्यपं लोकसद्गतिः ॥ ४५ ॥ <br>
सुरसिद्धगणाधीशमहर्षिसु नमस्कृतम्॥ <br>
समुवाच सुरैर्विष्णुं कृतसन्नतिमादरात् ॥४६॥ <br>
इति श्रीशिवमहापुराणे द्वितीयायां रुद्रसंहितायां द्वितीये सतीखंडे शिवदर्शनवर्णनं नाम चत्वारिंशोध्यायः ॥ ४० ॥ <br>
<br>
