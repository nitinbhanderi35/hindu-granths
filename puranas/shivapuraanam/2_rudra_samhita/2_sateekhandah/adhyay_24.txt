॥ नारद उवाच ॥ <br>
ब्रह्मन् विधे प्रजानाथ महाप्राज्ञ कृपाकर ॥ <br>
श्रावितं शंकरयशस्सतीशंकरयोः शुभम् ॥ १ ॥ <br>
इदानीं ब्रूहि सत्प्रीत्या परं तद्यश उत्तमम् ॥ <br>
किमकार्ष्टां हि तत्स्थौ वै चरितं दंपती शिवौ ॥ २ ॥ <br>
ब्रह्मोवाच ॥ <br>
सतीशिवचरित्रं च शृणु मे प्रेमतो मुने ॥ <br>
लौकिकीं गतिमाश्रित्य चिक्रीडाते सदान्वहम् ॥ ३ ॥ <br>
ततस्सती महादेवी वियोगमलभन्मुने ॥ <br>
स्वपतश्शंकरस्येति वदंत्येके सुबुद्धयः ॥ ४ ॥ <br>
वागर्थाविव संपृक्तौ शक्तोशौ सर्वदा चितौ ॥ <br>
कथं घटेत च तयोर्वियोगस्तत्त्वतो मुने ॥५॥ <br>
लीलारुचित्वादथ वा संघटेताऽखिलं च तत् ॥ <br>
कुरुते यद्यदीशश्च सती च भवरीतिगौ ॥ ६ ॥ <br>
सा त्यक्ता दक्षजा दृष्ट्वा पतिना जनकाध्वरे ॥ <br>
शंभोरनादरात्तत्र देहं तत्याज संगता ॥ ७ ॥ <br>
पुनर्हिमालये सैवाविर्भूता नामतस्सती ॥ <br>
पार्वतीति शिवं प्राप तप्त्वा भूरि विवाहतः ॥ ८ ॥ <br>
सूत उवाच ॥ <br>
इत्याकर्ण्य वचस्तस्य ब्रह्मणस्स तु नारदः ॥ <br>
पप्रच्छ च विधातारं शिवाशिवमहद्यशः ॥९॥ <br>
नारद उवाच ॥ <br>
विष्णुशिष्य महाभाग विधे मे वद विस्तरात् ॥ <br>
शिवाशिवचरित्रं तद्भवाचारपरानुगम् ॥ 2.2.24.१० ॥ <br>
किमर्थं शंकरो जायां तत्याज प्राणतः प्रियाम् ॥<br>
तस्मादाचक्ष्व मे तात विचित्रमिति मन्महे ॥ ११ ॥ <br>
कुतोऽह्यध्वरजः पुत्रां नादरोभूच्छिवस्य ते ॥ <br>
कथं तत्याज सा देहं गत्वा तत्र पितृक्रतौ ॥ १२ ॥ <br>
ततः किमभवत्तत्र किमकार्षीन्महेश्वरः ॥ <br>
तत्सर्वं मे समाचक्ष्व श्रद्धायुक् तच्छुतावहम् ॥ १३ ॥ <br>
ब्रह्मोवाच ॥ ॥ <br>
शृणु तात परप्रीत्या मुनिभिस्सह नारद ॥ <br>
सुतवर्य महाप्राज्ञ चरितं शशिमौलिनः ॥ १४ ॥ <br>
नमस्कृत्य महेशानं हर्यादिसुरसेवितम् ॥ <br>
परब्रह्म प्रवक्ष्यामि तच्चरित्रं महाद्भुतम् ॥ १५ ॥ <br>
सर्वेयं शिवलीला हि बहुलीलाकरः प्रभुः ॥ <br>
स्वतंत्रो निर्विकारी च सती सापि हि तद्विधा ॥ १६ ॥ <br>
अन्यथा कस्समर्थो हि तत्कर्मकरणे मुने ॥ <br>
परमात्मा परब्रह्म स एव परमेश्वरः ॥ १७ ॥ <br>
यं सदा भजते श्रीशोऽहं चापि सकलाः सुराः ॥ <br>
मुनयश्च महात्मानः सिद्धाश्च सनकादयः ॥ १८ ॥ <br>
शेषस्सदा यशो यस्य मुदा गायति नित्यशः ॥ <br>
पारं न लभते तात स प्रभुश्शंकरः शिवः ॥ १९ ॥ <br>
तस्यैव लीलया सर्वोयमिति तत्त्वविभ्रमः ॥ <br>
तत्र दोषो न कस्यापि सर्वव्यापी स प्रेरकः ॥ 2.2.24.२० ॥ <br>
एकस्मिन्समये रुद्रस्सत्या त्रिभुवने भवः ॥ <br>
वृषमारुह्य पर्याटद्रसां लीलाविशारदः ॥ २१ ॥ <br>
आगत्य दण्डकारण्यं पर्यटन् सागरांबराम् ॥ <br>
दर्शयन् तत्र गां शोभां सत्यै सत्यपणः प्रभुः ॥ २२ ॥ <br>
तत्र रामं ददर्शासौ लक्ष्मणेनान्वितं हरः ॥ <br>
अन्विष्यंतं प्रियां सीतां रावणेन हृता छलात् ॥ २३ ॥ <br>
हा सीतेति प्रोच्चरंतं विरहाविष्टमानसम् ॥ <br>
यतस्ततश्च पश्यंतं रुदंतं हि मुहुर्मुहुः ॥ २४ ॥ <br>
समिच्छंतं च तत्प्राप्तिं पृच्छंतं तद्गतिं हृदा॥<br>
कुजादिभ्यो नष्टधियमत्रपं शोकविह्वलम्॥२५॥<br>
सूर्यवंशोद्भवं वीरं भूपं दशरथात्मजम्॥ <br>
भरताग्रजमानंदरहितं विगतप्रभम्॥२६॥<br>
पूर्णकामो वराधीनं प्राणमत्स्म मुदा हरः ॥ <br>
रामं भ्रमन्तं विपिने सलक्ष्मणमुदारधीः॥२७॥ <br>
जयेत्युक्त्वाऽन्यतो गच्छन्नदात्तस्मै स्वदर्शनम्॥<br>
रामाय विपिने तस्मिच्छंकरो भक्तवत्सलः॥२८॥<br>
इतीदृशीं सतीं दृष्ट्वा शिवलीलां विमोहनीम्॥<br>
सुविस्मिता शिवं प्राह शिवमायाविमोहिता॥२९॥<br>
सत्युवाच॥<br>
देव देव परब्रह्म सर्वेश परमेश्वर॥<br>
सेवंते त्वां सदा सर्वे हरिब्रह्मादयस्सुराः ॥2.2.24.३०॥ <br>
त्वं प्रणम्यो हि सर्वेषां सेव्यो ध्येयश्च सर्वदा ॥ <br>
वेदांतवेद्यो यत्नेन निर्विकारी परप्रभुः ॥३१॥ <br>
काविमौ पुरुषौ नाथ विरहव्याकुलाकृती ॥ <br>
विचरंतौ वने क्लिष्टौ दीनौ वीरौ धनुर्धरौ ॥३२॥ <br>
तयोर्ज्येष्ठं कंजश्यामं दृष्ट्वा वै केन हेतुना ॥ <br>
सुदितस्सुप्रसन्नात्माऽभवो भक्त इवाऽधुना ॥३३॥ <br>
इति मे संशयं स्वामिञ्शंकर छेत्तुमर्हसि ॥ <br>
सेव्यस्य सेवकेनैव घटते प्रणतिः प्रभो ॥३४॥ <br>
ब्रह्मोवाच ॥ <br>
आदिशक्तिस्सती देवी शिवा सा परमेश्वरी ॥ <br>
शिवमायावशीभूत्वा पप्रच्छेत्थं शिवं प्रभुम् ॥ ३५ ॥ <br>
तदाकर्ण्य वचस्सत्याश्शंकरः परमेश्वरः ॥ <br>
तदा विहस्य स प्राह सतीं लीलाविशारदः ॥३६ <br>
परमेश्वर उवाच ॥ <br>
शृणु देवि सति प्रीत्या यथार्थं वच्मि नच्छलम् ॥ <br>
वरदानप्रभावात्तु प्रणामं चैवमादरात् ॥३७॥ <br>
रामलक्ष्मणनामानौ भ्रातरौ वीरसम्मतौ॥<br>
सूर्यवंशोद्भवौ देवि प्राज्ञौ दशरथात्मजौ ॥३८॥ <br>
गौरवर्णौ लघुर्बंधुश्शेषेशो लक्ष्मणाभिधः ॥ <br>
ज्येष्ठो रामाभिधो विष्णुः पूर्णांशो निरुपद्रवः ॥३९॥ <br>
अवतीर्णं क्षितौ साधुरक्षणाय भवाय नः ॥ <br>
इत्युक्त्वा विररामाऽसौ शंभुस्मृतिकरः प्रभुः ॥ 2.2.24.४० ॥ <br>
श्रुत्वापीत्थं वचश्शम्भोर्न विशश्वास तन्मनः ॥ <br>
शिवमाया बलवती सैव त्रैलोक्यमोहिनी ॥ ४१ ॥ <br>
अविश्वस्तं मनो ज्ञात्वा तस्याश्शंभुस्सनातनः ॥ <br>
अवोचद्वचनं चेति प्रभुलीलाविशारदः ॥ ४२ ॥ <br>
शिव उवाच ॥ <br>
शृणु मद्वचनं देवि न विश्वसिति चेन्मनः ॥ <br>
तव रामपरिक्षां हि कुरु तत्र स्वया धिया ॥ ४३ ॥ <br>
विनश्यति यथा मोहस्तत्कुरु त्वं सति प्रिये ॥ <br>
गत्वा तत्र स्थितस्तावद्वटे भव परीक्षिका । ४४ ॥ <br>
ब्रह्मोवाच ॥ <br>
शिवाज्ञया सती तत्र गत्वाचिंतयदीश्वरी ॥ <br>
कुर्यां परीक्षां च कथं रामस्य वनचारिणः ॥४५॥ <br>
सीतारूपमहं धृत्वा गच्छेयं रामसन्निधौ ॥ <br>
यदि रामो हरिस्सर्वं विज्ञास्यति न चान्यथा ॥४६॥ <br>
इत्थं विचार्य सीता सा भूत्वा रामसमीपतः ॥ <br>
आगमत्तत्परीक्षार्थं सती मोहपरायणा ॥ ४७ ॥ <br>
सीतारूपां सतीं दृष्ट्वा जपन्नाम शिवेति च ॥ <br>
विहस्य तत्प्रविज्ञाय नत्वावोचद्रघूद्वहः ॥४८॥ <br>
राम उवाच ॥ <br>
प्रेमतस्त्वं सति ब्रूहि क्व शंभुस्ते नमोगतः ॥ <br>
एका हि विपिने कस्मादागता पतिना विना ॥ ४९ ॥ <br>
त्यक्त्वा स्वरूपं   कस्मात्ते धृतं रूपमिदं सति ॥ <br>
ब्रूहि तत्कारणं देवि कृपां कृत्वा ममोपरि॥2.2.24.५०॥<br>
ब्रह्मोवाच ॥ <br>
इति रामवचः श्रुत्वा चकितासीत्सती तदा ॥ <br>
स्मृत्वा शिवोक्तं मत्वा चावितथं लज्जिता भृशम् ॥ ५१ ॥ <br>
रामं विज्ञाय विष्णुं तं स्वरूपं संविधाय च ॥ <br>
स्मृत्वा शिवपदं चित्ते सत्युवाच प्रसन्नधीः ॥ ५२ ॥ <br>
शिवो मया गणैश्चैव पर्यटन् वसुधां प्रभुः ॥ <br>
इहागच्छच्च विपिने स्वतंत्रः परमेश्वरः ॥ ५३ ॥ <br>
अपश्यदत्र स त्वां हि सीतान्वेषणतत्परम् ॥ <br>
सलक्ष्मणं विरहिणं सीतया श्लिष्टमानसम् ॥ ५४ ॥ <br>
नत्वा त्वां स गतो मूले वटस्य स्थित एव हि ॥ <br>
प्रशंसन् महिमानं ते वैष्णवं परमं मुदा ॥ ५५ ॥ <br>
चतुर्भुजं हरिं त्वां नो दृष्ट्वेव मुदितोऽभवत् ॥ <br>
यथेदं रूपममलं पश्यन्नानंदमाप्तवान् ॥५६॥ <br>
तच्छ्रुत्वा वचनं शंभौर्भ्रममानीय चेतसि॥ <br>
तदाज्ञया परीक्षां ते कृतवत्य स्मि राघव ॥ ५७ ॥ <br>
ज्ञातं मे राम विष्णुस्त्वं दृष्टा ते प्रभुताऽखिला ॥ <br>
निःसशंया तदापि तच्छृणु त्वं च महामते॥ ५८ ॥ <br>
कथं प्रणम्यस्त्वं तस्य सत्यं ब्रूहि ममाग्रतः ॥ <br>
कुरु निस्संशयां त्वं मां शमलं प्राप्नुहि द्रुतम्॥५९॥ <br>
ब्रह्मोवाच ॥ <br>
इत्याकर्ण्य वचस्तस्या रामश्चोत्फुल्ललोचनः ॥ <br>
अस्मरत्स्वं प्रभुं शंभुं प्रेमाभूद्धृदि चाधिकम्॥2.2.24.६०॥<br>
सत्या विनाज्ञया शंभुसमीपं नागमन्मुने ॥ <br>
संवर्ण्य महिमानं च प्रावोचद्राघवस्सतीम् ॥ ६१ ॥ <br>
इति श्रीशिवमहापुराणे द्वितीयायां रुद्रसंहितायां द्वितीये सतीखंडे रामपरीक्षावर्णनं नाम चतुर्विंशोऽध्यायः ॥२४॥ <br>
<br>
