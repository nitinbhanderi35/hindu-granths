॥ नारद उवाच ॥ <br>
मौनीभूता यदा सासीत्सती शंकरवल्लभा ॥ <br>
चरित्रं किमभूत्तत्र विधे तद्वद चादरात् ॥ १ ॥ <br>
॥ ब्रह्मोवाच ॥ <br>
मौनीभूता सती देवी स्मृत्वा स्वपतिमादरात ॥ <br>
क्षितावुदीच्यां सहसा निषसाद प्रशांतधीः ॥ २ ॥ <br>
जलमाचम्य विधिवत् संवृता वाससा शुचिः ॥ <br>
दृङ्निमील्य पतिं स्मृत्वा योगमार्गं समाविशत् ॥३॥ <br>
कृत्वासमानावनिलौ प्राणापानौ सितानना॥<br>
उत्थाप्योदानमथ च यत्नात्सा नाभिचक्रतः॥४॥<br>
हृदि स्थाप्योरसि धिया स्थितं कंठाद्भ्रुवोस्सती ॥ <br>
अनिंदितानयन्मध्यं शंकरप्राणवल्लभा ॥ ५ ॥ <br>
एवं स्वदेहं सहसा  दक्षकोपाज्जिहासती ॥ <br>
दग्धे गात्रे वायुशुचिर्धारणं योगमार्गतः ॥ ६ ॥ <br>
ततस्स्वभर्तुश्चरणं चिंतयंती न चापरम् ॥ <br>
अपश्यत्सा सती तत्र योगमार्गनिविष्टधीः ॥ ७ ॥ <br>
हतकल्मषतद्देहः प्रापतच्च तदग्निना ॥ <br>
भस्मसादभवत्सद्यो मुनिश्रेष्ठ तदिच्छया ॥ ८ ॥। <br>
तत्पश्यतां च खे भूमौ वादोऽभूत्सुमहांस्तदा ॥ <br>
हाहेति सोद्भुतश्चित्रस्सुरादीनां भयावहः ॥९॥ <br>
हं प्रिया परा शंभोर्देवी दैवतमस्य हि ॥ <br>
अहादसून् सती केन सुदुष्टेन प्रकोपिता ॥2.2.30.१०॥ <br>
अहो त्वनात्म्यं सुमहदस्य दक्षस्य पश्यत ॥ <br>
चराचरं प्रजा यस्य यत्पुत्रस्य प्रजापतेः ॥ ११ ॥ <br>
अहोद्य द्विमनाऽभूत्सा सती देवी मनस्विनी ॥ <br>
वृषध्वजप्रियाऽभीक्ष्णं मानयोग्या सतां सदा ॥ १२ ॥ <br>
सोयं दुर्मर्षहृदयो ब्रह्मधृक् स प्रजापतिः ॥ <br>
महतीमपकीर्तिं हि प्राप्स्यति त्वखिले भवे ॥ १३॥ <br>
यत्स्वांगजां सुतां शंभुद्विट् न्यषे धत्समुद्यताम् ॥ <br>
महानरकभोगी स मृतये नोऽपराधतः ॥ १४ ॥ <br>
वदत्येवं जने सत्या दृष्ट्वाऽसुत्यागमद्भुतम् ॥ <br>
द्रुतं तत्पार्षदाः क्रोधादुदतिष्ठन्नुदायुधाः ॥१५॥ <br>
द्वारि स्थिता गणास्सर्वे रसायुतमिता रुषा ॥ <br>
शंकरस्य प्रभोस्ते वाऽकुध्यन्नतिमहाबलाः॥१६॥<br>
हाहाकारमकुर्वंस्ते धिक्धिक् न इति वादिनः ॥ <br>
उच्चैस्सर्वेऽसकृद्वीरःश्शंकरस्य गणाधिपाः ॥ १७ ॥ <br>
हाहाकारेण महता व्याप्त मासीद्दिगन्तरम् ॥ <br>
सर्वे प्रापन् भयं देवा मुनयोन्येपि ते स्थिताः ॥ १८ ॥ <br>
गणास्संमंत्र्य ते सर्वेऽभूवन् क्रुद्धा उदायुधाः ॥ <br>
कुर्वन्तः प्रलयं वाद्यशस्त्रैर्व्याप्तं दिगंतरम् ॥ १९ ॥ <br>
शस्त्रैरघ्नन्निजांगानि केचित्तत्र शुचाकुलाः ॥ <br>
शिरोमुखानि देवर्षे सुतीक्ष्णैः प्राणनाशिभिः ॥ 2.2.30.२० ॥ <br>
इत्थं ते विलयं प्राप्ता दाक्षायण्या समं तदा ॥ <br>
गणायुते द्वे च तदा तदद्भुतमिवाभवत् ॥ ॥ २१ ॥ <br>
गणा नाशाऽवशिष्टा ये शंकरस्य महात्मनः ॥ <br>
दक्षं तं क्रोधितं हन्तुं मुदा तिष्ठन्नुदायुधाः ॥ २२ ॥ <br>
तेषामापततां वेगं निशम्य भगवान् भृगुः ॥ <br>
यज्ञघ्नघ्नेन यजुषा दक्षिणाग्नौ जुहोन्मुने ॥ २३ ॥ <br>
हूयमाने च भृगुणा समुत्पेतुर्महासुराः ॥ <br>
ऋभवो नाम प्रबलवीरास्तत्र सहस्रशः ॥ २४ ॥ <br>
तैरलातायुधैस्तत्र प्रमथानां मुनीश्वर ॥ <br>
अभूद्युद्धं सुविकटं शृण्वतां रोमहर्षणम्॥ २५ ॥<br>
ऋभुभिस्तैर्महावीरैर्हन्यमानास्समन्ततः ॥ <br>
अयत्नयानाः प्रमथा उशद्भिर्ब्रह्मतेजसा ॥२६॥ <br>
एवं शिवगणास्ते वै हता विद्राविता द्रुतम् ॥ <br>
शिवेच्छया महाशक्त्या तदद्भुतमिवाऽभवत् ॥२७॥ <br>
तद्दृष्ट्वा ऋषयो देवाश्शक्राद्यास्समरुद्गणाः ॥ <br>
विश्वेश्विनौ लोकपालास्तूष्णीं भूतास्तदाऽभवन् ॥२८॥ <br>
केचिद्विष्णुं प्रभुं तत्र प्रार्थयन्तस्समन्ततः ॥ <br>
उद्विग्ना मन्त्रयंतश्च विप्राभावं मुहुर्मुहुः॥२९॥ <br>
सुविचार्योदर्कफलं महोद्विग्नास्सुबुद्धयः ॥ <br>
सुरविष्ण्वादयोभूवन् तन्नाशाद्रावणान्मुहुः ॥2.2.30.३०॥ <br>
एवंभूतस्तदा यज्ञो विघ्नो जातो दुरात्मनः ॥ <br>
ब्रह्मबंधोश्च दक्षस्य शंकरद्रोहिणो मुने ॥ ३१ ॥ <br>
इति श्रीशिवमहापुराणे द्वितीयायां रुद्रसंहितायां द्वितीये सतीखण्डे सत्युपाख्याने सतीदेहत्यागोपद्रववर्णनं नाम त्रिंशोऽध्यायः ॥ ३० ॥ <br>
<br>
