॥ ब्रह्मोवाच ॥ <br>
श्रीब्रह्मेशप्रजेशेन सदैव मुनिना च वै॥<br>
अनुनीतश्शंभुरासीत्प्रसन्नः परमेश्वरः ॥१॥ <br>
आश्वास्य देवान् विष्ण्वादीन्विहस्य करुणानिधिः। <br>
उवाच परमेशानः कुर्वन् परमनुग्रहम् ॥२॥ <br>
श्रीमहादेव उवाच ॥ <br>
शृणुतं सावधानेन मम वाक्यं सुरोत्तमौ ॥<br>
यथार्थं वच्मि वां तात वां क्रोधं सर्वदासहम् ॥ ३ ॥ <br>
नाघं तनौ तु बालानां वर्णमेवानुचिंतये ॥ <br>
मम मायाभिभूतानां दंडस्तत्र धृतो मया ॥ ४ ॥ <br>
दक्षस्य यज्ञभंगोयं न कृतश्च मया क्वचित् ॥ <br>
परं द्वेष्टि परेषां यदात्मनस्तद्भविष्यति ॥५॥ <br>
परेषां क्लेदनं कर्म न कार्यं तत्कदाचन॥ <br>
परं द्वेष्टि परेषां यदात्मनस्तद्भविष्यति ॥ ६ ॥ <br>
दक्षस्य यज्ञशीर्ष्णो हि भवत्वजमुखं शिरः ॥ <br>
मित्रनेत्रेण संपश्येद्यज्ञभागं भगस्सुरः ॥ ७ ॥ <br>
पूषाभिधस्सुरस्तातौ दद्भिर्यज्ञसुपिष्टभुक् ॥ <br>
याजमानैर्भग्नदंतस्सत्यमेतन्मयोदितम् ॥८॥ <br>
बस्तश्मश्रुर्भवेदेव भृगुर्मम विरोध कृत्॥<br>
देवाः प्रकृतिसर्वांगा ये म उच्छेदनं ददुः॥९॥<br>
बाहुभ्यामश्विनौ पूष्णो हस्ताभ्यां कृतवाहकौ ॥ <br>
भवंत्वध्वर्यवश्चान्ये भवत्प्रीत्या मयोदितम् ॥2.2.42.१०॥ <br>
ब्रह्मोवाच ॥ <br>
इत्युक्त्वा परमेशानो विरराम दयान्वितः ॥ <br>
चराचरपतिर्देवः सम्राट् वेदानुसारकृत्॥११॥<br>
तदा सर्व सुराद्यास्ते श्रुत्वा शंकरभाषितम्॥<br>
साधुसाध्विति संप्रोचुः परितुष्टाः सविष्ण्वजाः॥१२॥<br>
ततश्शंभुं समामंत्र्य मया विष्णुस्सुरर्षिभिः॥ <br>
भूयस्तद्देवयजनं ययौ च परया मुदा॥१३॥<br>
एवं तेषां प्रार्थनया विष्णुप्रभृतिभिस्सुरैः॥<br>
ययौ कनखलं शंभुर्यज्ञवाटं प्रजापतेः॥१४॥ <br>
रुद्रस्तदा ददर्शाथ वीरभद्रेण यत्कृतम् ॥ <br>
प्रध्वंसं तं क्रतोस्तत्र देवर्षीणां विशेषतः ॥ १५ ॥ <br>
स्वाहा स्वधा तथा पूषा तुष्टिर्धृतिः सरस्वती ॥ <br>
तथान्ये ऋषयस्सर्वे पितरश्चाग्नयस्तथा ॥१६॥ <br>
येऽन्ये च बहवस्तत्र यक्षगंधवर्राक्षसाः ॥ <br>
त्रोटिता लुंचिताश्चैव मृताः केचिद्रणाजिरे ॥ १७॥ <br>
यज्ञं तथाविधं दृष्ट्वा समाहूय गणाधिपम् ॥ <br>
वीरभद्रं महावीरमुवाच प्रहसन् प्रभुः ॥१८ ॥ <br>
वीरभद्र महाबाहो किं कृतं कर्म ते त्विदम् ॥ <br>
महान्दंडो धृतस्तात देवर्ष्यादिषु सत्वरम् ॥ १९ ॥ <br>
दक्षमानय शीघ्रं त्वं येनेदं कृतमीदृशम् ॥ <br>
यज्ञो विलक्षणस्तात यस्येदं फलमीदृशम् ॥2.2.42.२०॥ <br>
॥ ब्रह्मोवाच ॥ <br>
एवमुक्तश्शंकरेण वीरभद्रस्त्वरान्वितः ॥ <br>
कबंधमानयित्वाग्रे तस्य शंभोरथाक्षिपत् ॥२१॥ <br>
विशिरस्कं च तं दृष्ट्वा शंकरो लोकशंकरः ॥ <br>
वीरभद्रमुवाचाग्रे विहसन्मुनिसत्तम ॥ २२ ॥ <br>
शिरः कुत्रेति तेनोक्ते वीरभद्रोऽब्रवीत्प्रभुः ॥ <br>
मया शिरो हुतं चाग्नौ तदानीमेव शंकर ॥२३॥ <br>
इति श्रुत्वा वचस्तस्य वीरभद्रस्य शंकरः ॥ <br>
देवान् तथाज्ञपत्प्रीत्या यदुक्तं तत्पुरा प्रभुः ॥ २४ ॥ <br>
विधाय कार्त्स्न्येन च तद्यदाह भगवान् भवः ॥ <br>
मया विष्ण्वादयः सर्वे भृग्वादीनथ सत्वरम् ॥२५॥ <br>
अथ प्रजापतेस्तस्य सवनीयपशोश्शिरः॥<br>
बस्तस्य संदधुश्शंभोः कायेनारं सुशासनात्॥२६॥<br>
संधीयमाने शिरसि शंभुसद्दृष्टिवीक्षितः ॥ <br>
सद्यस्सुप्त इवोत्तस्थौ लब्धप्राणः प्रजापतिः॥२७॥<br>
उत्थितश्चाग्रतश्शंभुं ददर्श करुणानिधिम् ॥ <br>
दक्षः प्रीतमतिः प्रीत्या संस्थितः सुप्रसन्नधीः॥२८॥<br>
पुरा हर महाद्वेषकलिलात्माभवद्धि सः॥<br>
शिवावलोकनात्सद्यश्शरच्चन्द्र इवामलः॥२९॥<br>
भवं स्तोतुमना सोथ नाशक्नोदनुरागतः ॥ <br>
उत्कंठाविकलत्वाच्च संपरेतां सुतां स्मरन् ॥ 2.2.42.३० ॥ <br>
अथ दक्षः प्रसन्नात्मा शिवं लज्जासमन्वितः ॥ <br>
तुष्टाव प्रणतो भूत्वा शंकरं लोकशंकरम् ॥ ३१ ॥ <br>
दक्ष उवाच ॥ <br>
नमामि देव वरदं वरेण्यं महेश्वरं ज्ञाननिधिं सनातनम् ॥<br>
नमामि देवाधिपतीश्वरं हरं सदासुखाढ्यं जगदेकबांधवम् ॥३२॥ <br>
नमामि विश्वेश्वर विश्वरूपं पुरातनं ब्रह्मनिजात्मरूपम्॥ <br>
नमामि शर्वं भव भावभावं परात्परं शंकरमानतोमि ॥३३॥ <br>
देवदेव महादेव कृपां कुरु नमोस्तु ते ॥ <br>
अपराधं क्षमस्वाद्य मम शंभो कृपानिधे ॥ ॥३४॥ <br>
अनुग्रहः कृतस्ते हि दंडव्याजेन शंकर ॥ <br>
खलोहं मूढधीर्देव ज्ञातं तत्त्वं मया न ते ॥ ३५ ॥ <br>
अद्य ज्ञातं मया तत्त्वं सर्वोपरि भवान्मतः ॥ <br>
विष्णुब्रह्मादिभिस्सेव्यो वेदवेद्यो महेश्वरः॥३६॥॥<br>
साधूनां कल्पवृक्षस्त्वं दुष्टानां दंडधृक्सदा ॥ <br>
स्वतंत्रः परमात्मा हि भक्ताभीष्टवरप्रदः ॥३७॥ <br>
विद्यातपोव्रतधरानसृजः प्रथमं द्विजा ॥ <br>
आत्मतत्त्वं समावेत्तुं मुखतः परमेश्वरः ॥३८॥ <br>
सर्वापद्भ्यः पालयिता गोपतिस्तु पशूनिव ॥ <br>
गृहीतदंडो दुष्टांस्तान् मर्यादापरिपालकः ॥३९॥<br>
मया दुरुक्तविशिखैः प्रविद्धः परमेश्वरः ॥ <br>
अमरानतिदीनाशान् मदनुग्रहकारकः ॥2.2.42.४०॥ <br>
स भवान् भगवान् शंभो दीनबंधो परात्परः ॥ <br>
स्वकृतेन महार्हेण संतुष्टो भक्तवत्सल ॥४१॥ <br>
॥ ब्रह्मोवाच ॥ <br>
इति स्तुत्वा महेशानं शंकरं लोकशंकरम् ॥ <br>
प्रजापतिर्विनीतात्मा विरराम महाप्रभुम् ॥४२॥ <br>
अथ विष्णुः प्रसन्नात्मा तुष्टाव वृषभध्वजम् ॥ <br>
बाष्पगद्गदया वाण्या सुप्रणम्य कृतांजलिः ॥ ४३ ॥ <br>
विष्णुवाच ॥ <br>
महादेव महेशान लोकानुग्रहकारक ॥ <br>
परब्रह्म परात्मा त्वं दीनबंधो दयानिधे ॥४४॥ <br>
सर्वव्यापी स्वैरवर्ती वेदवेद्ययशाः प्रभोः ॥ <br>
अनुग्रहः कृतस्तेन कृताश्चासुकृता वयम्॥ ॥४५॥ <br>
दक्षोयं मम भक्तस्त्वां यन्निनिंद खलः पुरा ॥ <br>
तत् क्षंतव्यं महेशाद्य निर्विकारो यतो भवान् ॥४६॥ <br>
कृतो मयापराधोपि तव शंकर मूढतः ॥ <br>
त्वद्गणेन कृतं युद्धं वीरभद्रेण पक्षतः ॥४७॥ <br>
त्वं मे स्वामी परब्रह्म दासोहं ते सदाशिव ॥ <br>
पोष्यश्चापि सदा ते हि सर्वेषां त्वं पिता यतः ॥४८॥ <br>
ब्रह्मोवाच ॥ <br>
देवदेव महादेव करुणासागर प्रभो ॥ <br>
स्वतंत्रः परमात्मा त्वं परमेशो द्वयोव्ययः॥ ॥४९॥ <br>
मम पुत्रोपरि कृतो देवानुग्रह ईश्वर॥ <br>
स्वापमानमगणयन् दक्षयज्ञं समुद्धर ॥2.2.42.५०॥ <br>
प्रसन्नो भव देवेश सर्वशापान्निराकुरु ॥ <br>
सबोधः प्रेरकस्त्वं मे त्वमेवं विनिवारकः॥५१॥<br>
इति स्तुत्वा महेशानं परमं च महामुने ॥ <br>
कृतांजलिपुटो भूत्वा विनम्रीकृतमस्तकः॥ ॥५२॥<br>
अथ शक्रादयो देवा लोकपालास्सुचेतसः ॥ <br>
तुष्टुवुः शंकरं देवं प्रसन्नमुखपंकजम् ॥५३॥ <br>
ततः प्रसन्नमनसः सर्वे देवास्तथा परे ॥ <br>
सिद्धर्षयः प्रजेशाश्च तुष्टुवुः शंकरं मुदा ॥५४॥ <br>
तथोपदेवनागाश्च सदस्या ब्राह्मणास्तथा ॥ <br>
प्रणम्य परया भक्त्या तुष्टुवुश्च पृथक् पृथक्॥५५॥<br>
इति श्रीशिवमहापुराणे द्वितीयायां रुद्रसंहितायां द्वितीये सतीखंडे दक्षदुःखनिराकरणवर्णनं नाम द्विचत्वारिंशो ऽध्यायः ॥४२॥ <br>
<br>
