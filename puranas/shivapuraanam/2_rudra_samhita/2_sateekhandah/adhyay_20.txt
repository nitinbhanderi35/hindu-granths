नारद उवाच ॥ <br>
ब्रह्मन् विधे महाभाग शिवभक्तवर प्रभो ॥ <br>
श्रावितं चरितं शंभोरद्भुतं मंगलायनम् ॥१॥ <br>
ततः किमभवत्तात कथ्यतां शशिमौलिनः<br>
सत्याश्च चरितं दिव्यं सर्वाघौघविनाशनम् ॥ २ ॥ <br>
॥ ब्रह्मोवाच ॥ <br>
निवृत्ते शंकरे चास्मद्वधाद्भक्तानुकंपिनि ॥ <br>
अभवन्निर्भयास्सर्वे सुखिनस्तु प्रसन्नकाः ॥ ३ ॥ <br>
नतस्कंधास्सांजलयः प्रणेमुर्निखिलाश्च ते ॥ <br>
तुष्टुवुश्शंकरं भक्त्या चक्रुर्जयरवं मुदा ॥ ४ ॥ <br>
तस्मिन्नेव कालेऽहं प्रसन्नो निर्भयो मुने ॥ <br>
अस्तवं शंकरं भक्त्या विविधैश्च शुभस्तवैः ॥ ५ ॥ <br>
ततस्तुष्टमनाश्शंभुर्बहुलीलाकरः प्रभुः ॥ <br>
मुने मां समुवाचेदं सर्वेषां शृण्वतां तदा ॥ ६ ॥ <br>
॥ रुद्र उवाच ॥ <br>
ब्रह्मन् तात प्रसन्नोहं निर्भयस्त्वं भवाधुना ॥ <br>
स्वशीर्षं स्पृश हस्तेन मदाज्ञां कुर्वसंशयम् ॥ ७ ॥ <br>
ब्रह्मोवाच ॥ <br>
इत्याकर्ण्य वचश्शम्भोर्बहुलीलाकृतः प्रभोः ॥ <br>
स्पृशन् स्वं कं तथा भूत्वा प्राणमं वृषभध्वजम् ॥ ८ ॥ <br>
यावदेवमहं स्वं कं स्पृशामि निजपाणिना ॥ <br>
तावत्तत्र स्थितं सद्यस्तद्रूपवृषवाहनम् ॥ ९ ॥ <br>
ततो लज्जापरीतांगस्स्थितश्चाहमधोमुखः ॥ <br>
इन्द्राद्यैरमरैस्सर्वैस्सुदृष्टस्सर्वतस्स्थितैः ॥2.2.20.१०॥ <br>
अथाहं लज्जयाविष्टः प्रणिपत्य महेश्वरम् ॥ <br>
प्रवोचं संस्तुतिं कृत्वा क्षम्यतां क्षम्यतामिति ॥११॥ <br>
अस्य पापस्य शुध्यर्थं प्रायश्चित्तं वद प्रभो॥ <br>
निग्रहं च तथान्यायं येन पापं प्रयातु मे ॥१२॥ <br>
इत्युक्तस्तु मया शंभुरुवाच प्रणतं हि तम् ॥ <br>
सुप्रसन्नतरो भूत्वा सर्वेशो भक्तवत्सलः ॥ १३ ॥ <br>
शंभुरुवाच ॥ <br>
अनेनैव स्वरूपेण मदधिष्ठितकेन हि ॥ <br>
तपः कुरु प्रसन्नात्मा मदाराधनतत्परः॥ १४ ॥ <br>
ख्यातिं यास्यसि सर्वत्र नाम्ना रुद्रशिरः क्षितौ॥ <br>
साधकः सर्वकृत्यानां तेजोभाजां द्विजन्मनाम् ॥१५॥ <br>
मनुष्याणामिदं कृत्यं यस्माद्वीर्य्यं त्वयाऽधुना ॥ <br>
तस्मात्त्वं मानुषो भूत्वा विचरिष्यसि भूतले ॥१६॥ <br>
यस्त्वां चानेन रूपेण दृष्ट्वा कौ विचरिष्यति ॥ <br>
किमेतद्ब्रह्मणो मूर्ध्नि   वदन्निति पुरान्तकः ॥१७॥ <br>
ततस्ते चेष्टितं सर्वं कौतुकाच्छ्रोष्यतीति यः ॥ <br>
परदारकृतात्त्यागान्मुक्तिं सद्यस्स यास्यति ॥ १८ ॥ <br>
यथा यथा जनश्चैतत्कृत्यन्ते कीर्तयिष्यति ॥ <br>
तथा तथा विशुद्धिस्ते पापस्यास्य भविष्यति ॥१९॥ <br>
एतदेव हि ते ब्रह्मन् प्रायश्चित्तं मयेरितम् ॥ <br>
जनहास्यकरं लोके तव गर्हाकरं परम् ॥2.2.20.२०॥ <br>
एतच्च तव वीर्य्यं हि पतितं वेदिमध्यगम् ॥ <br>
कामार्तस्य मया दृष्टं नैतद्धार्यं भविष्यति ॥ २१ ॥ <br>
चतुर्बिन्दुमितं रेतः पतितं यत्क्षितौ तव ॥ <br>
तन्मितास्तोयदा व्योम्नि भवेयुः प्रलयंकराः ॥ २२ ॥ <br>
एतस्मिन्नंतरे तत्र देवर्षीणां पुरो द्रुतम् ॥ <br>
तद्रेतसस्समभवंस्तन्मिताश्च बलाहका ॥ २३ ॥ <br>
संवर्तकस्तथावर्त्तः पुष्करो द्रोण एव च ॥ <br>
एते चतुर्विधास्तात महामेघा लयंकराः ॥ २४ ॥ <br>
गर्जंतश्चाथ मुचंतस्तोयानीषच्छिवेच्छया ॥ <br>
फेलुर्व्योम्नि मुनिश्रेष्ठ तोयदास्ते कदारवाः ॥ २५ ॥ <br>
तैस्तु संछादिते व्योम्नि सुगर्जद्भिश्च शंकरः॥ <br>
प्रशान्दाक्षायणी देवी भृशं शांतोऽभवद्द्रुतम् ॥२६॥ <br>
अथ चाहं वीतभयश्शंकरस्या ज्ञया तदा ॥ <br>
शेषं वैवाहिकं कर्म समाप्तिमनयं मुने ॥ २७ ॥ <br>
पपात पुष्पवृष्टिश्च शिवाशिवशिरस्कयोः ॥ <br>
सर्वत्र च मुनिश्रेष्ठ मुदा देवगणोज्झिता ॥२८॥ <br>
वाद्यमानेषु वाद्येषु गायमानेषु तेषु च ॥ <br>
पठत्सु विप्रवर्येषु वादान् भक्त्यान्वितेषु च ॥२९॥ <br>
रंभादिषु पुरंध्रीषु नृत्यमानासु सादरम् ॥ <br>
महोत्सवो महानासीद्देवपत्नीषु नारद ॥ 2.2.20.३० ॥ <br>
अथ कर्मवितानेशः प्रसन्नः परमेश्वरः ॥ <br>
प्राह मां प्रांजलिं प्रीत्या लौकिकीं गतिमाश्रितः ॥ ३१ ॥ <br>
ईश्वर उवाच ॥ <br>
हे ब्रह्मन् सुकृतं कर्म सर्वं वैवाहिकं च यत् ॥ <br>
प्रसन्नोस्मि त्वमाचार्यो दद्यां ते दक्षिणां च काम् ॥ ३२ ॥ <br>
याचस्व तां सुरज्येष्ठ यद्यपि स्यात्सुदुर्लभा ॥ <br>
ब्रूहि शीघ्रं महाभाग नादेयं विद्यते मम ॥ ३३ ॥ <br>
॥ ब्रह्मोवाच ॥ <br>
इत्याकर्ण्य वचस्सोहं शंकरस्य कृतांजलिः ॥ <br>
मुनेऽवोचं विनीतात्मा प्रणम्येशं मुहुर्मुहुः ॥ ३४ ॥ <br>
॥ ब्रह्मोवाच ॥ <br>
यदि प्रसन्नो देवेश वरयोग्योस्म्यहं यदि ॥ <br>
तत्कुरु त्वं महेशान सुप्रीत्या यद्वदाम्यहम् ॥३५॥ <br>
अनेनैव तु रूपेण वेद्यामस्यां महेश्वर ॥ <br>
त्वया स्थेयं सदैवात्र नृणां पापविशुद्धये ॥ ३६ ॥ <br>
येनास्य संनिधौ कृत्वा स्वाश्रमं शशि शेखर ॥ <br>
तपः कुर्या विनाशाय स्वपापस्यास्य शंकर ॥ ३७ ॥ <br>
चैत्रशुक्लत्रयोदश्यां नक्षत्रे भगदैवते ॥ <br>
सूर्यवारे च यो भक्त्या वीक्षेत भुवि मानवः ॥ ३८ ॥ <br>
तदैव तस्य पापानि प्रयांतु हर संक्षयम् ॥ <br>
वर्द्धते विपुलं पुण्यं रोगा नश्यंतु सर्वशः ॥३९॥ <br>
या नारी दुर्भगा वंध्या काणा रूपविवर्जिता ॥ <br>
सापि त्वद्दर्शनादेव निर्दोषा संभवेद्ध्रुवम् ॥ 2.2.20.४० ॥ <br>
ब्रह्मोवाच ॥ <br>
इत्याकर्ण्य वचो मे हि स्वात्मसर्वसुखावहम् ॥ <br>
तथाऽस्त्विति शिवः प्राह सुप्रसन्नेन चेतसा ॥ ४१ ॥ <br>
शिव उवाच ॥ <br>
हिताय सर्वलोकस्य वेद्यां  तस्यां व्यवस्थितः ॥ <br>
स्थास्यामि सहितः पत्न्या सत्या त्वद्वचनाद्विधे ॥ ४२ ॥ <br>
॥ ब्रह्मोवाच ॥ <br>
इत्युक्त्वा भगवांस्तत्र सभार्यो वृषभध्वजः ॥ <br>
उवाच वेदिमध्यस्थो मूर्तिं कृत्वांशरूपिणीम् ॥ ४३ ॥ <br>
ततो दक्षं समामंत्र्य शंकरः परमेश्वरः ॥ <br>
पत्न्या सत्या गंतुमना अभूत्स्वजनवत्सलः ॥ ४४ ॥ <br>
एतस्मिन्नंतरे दक्षो विनयावनतस्सुधीः ॥ <br>
सांजलिर्नतकः प्रीत्या तुष्टाव वृषभध्वजम् ॥ ॥४५॥ <br>
विष्ण्वादयस्सुरास्सर्वे मुनयश्च गणास्तदा ॥ <br>
नत्वा संस्तूय विविधं चक्रुर्जयरवं मुदा ॥४६॥ <br>
आरोप्य वृषभे शंभुस्सतीं दक्षाज्ञया मुदा ॥ <br>
जगाम हिमवत्प्रस्थं वृषभस्थस्स्वयं प्रभुः॥४७॥<br>
अथ सा शंकराभ्यासे सुदती चारुहासिनी ॥ <br>
विरेजे वृषभस्था वै चन्द्रांते कालिका यथा ॥ ४८ ॥ <br>
विष्ण्वादयस्सुरास्सर्वे मरीच्याद्यास्तथर्षयः ॥ <br>
दक्षोपि मोहितश्चासीत्तथान्ये निश्चला जनाः ॥४९॥ <br>
केचिद्वाद्यान्वादयन्तो गायंतस्सुस्वरं परे ॥ <br>
शिवं शिवयशश्शुद्धमनुजग्मुः शिवं मुदा ॥2.2.20.५०॥ <br>
मध्यमार्गाद्विसृष्टो हि दक्षः प्रीत्याथ शम्भुना ॥ <br>
वधाम प्राप सगणः शम्भुः प्रेमसमाकुलः ॥ ५१ ॥ <br>
विसृष्टा अपि विष्ण्वाद्याश्शम्भुना पुनरेव ते ॥ <br>
अनुजग्मुश्शिवं भक्त्या सुराः परमया मुदा ॥५२॥ <br>
तैस्सर्वैस्सगणैश्शंभुस्सत्यः च स्वस्त्रिया युतः ॥ <br>
प्राप स्वं धाम संहृष्टो हिमवद्गिरि शोभितम् ॥ ५३ ॥ <br>
तत्र गत्वाखिलान्देवान्मुनीनपि परांस्तथा ॥ <br>
मुदा विसर्जयामास बहु सम्मान्य सादरम् ॥ ५४ ॥ <br>
शंभुमाभाष्य ते सर्वे विष्ण्वाद्या मुदितानना ॥ <br>
स्वंस्वं धाम ययुर्नत्वा स्तुत्वा च मुनयस्सुराः ॥ ५५ ॥ <br>
शिवोपि मुदितोत्यर्थं स्वपत्न्या दक्षकन्यया ॥ <br>
हिमवत्प्रस्थसंस्थो हि विजहार भवानुगः ॥ ५६ ॥ <br>
ततस्स शंकरस्सत्या सगणस्सूतिकृन्मुने ॥ <br>
प्राप स्वं धाम संहृष्टः कैलाशं पर्वतोत्तमम् ॥ ५७ ॥ <br>
एतद्वस्सर्वमाख्यातं यथा तस्य पुराऽभवत् ॥ <br>
विवाहो वृषयानस्य मनुस्वायंभुवान्तक ॥ ५८ ॥ <br>
विवाहसमये यज्ञे प्रारंभे वा शृणोति यः ॥ <br>
एतदाख्यानमव्यग्रस्संपूज्य वृषभध्वजम् ॥ ५९ ॥ <br>
तस्याऽविघ्नं भवेत्सर्वं कर्म वैवाहिकं च यत् ॥ <br>
शुभाख्यमपरं कर्म निर्विघ्नं सर्वदा भवेत् ॥2.2.20.६०॥ <br>
कन्या च सुखसौभण्यशीलाचारगुणान्विता॥ <br>
साध्वी स्यात्पुत्रिणी प्रीत्या श्रुत्वाख्यानमिदं शुभम् ॥६१॥ <br>
इति श्रीशिवमहापुराणे द्वितीयायां रुद्रसंहितायां द्वितीये सतीखण्डे सती विवाहवर्णनं नाम विंशोऽध्यायः ॥ २० ॥ <br>
<br>
