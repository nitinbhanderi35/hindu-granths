सूत उवाच॥ <br>
इत्याकर्ण्य वचस्तस्य ब्रह्मणो मुनिसत्तमः ॥ <br>
स मुदोवाच संस्मृत्य शंकरं प्रीतमानसः ॥ १ ॥ <br>
नारद उवाच ॥ ॥ <br>
ब्रह्मन् विधे महाभाग विष्णुशिष्य महामते ॥ <br>
अद्भुता कथिता लीला त्वया च शशिमौलिनः ॥ २ ॥ <br>
गृहीतदारे मदने हृष्टे हि स्वगृहे गते ॥ <br>
दक्षे च स्वगृहं याते तथा हि त्वयि कर्तरि ॥ ३ ॥ <br>
मानसेषु च पुत्रेषु गतेषु स्वस्वधामसु ॥<br>
संध्या कुत्र गता सा च ब्रह्मपुत्री पितृप्रसूः ॥ ४ ॥ <br>
किं चकार च केनैव पुरुषेण विवाहिता ॥ <br>
एतत्सर्वं विशेषेण संध्यायाश्चरितं वद ॥ ५ ॥ <br>
सूत उवाच ॥ <br>
इत्याकर्ण्य वचस्तस्य ब्रह्मपुत्रश्च धीमतः ॥ <br>
संस्मृत्य शंकरं सक्त्या ब्रह्मा प्रोवाच तत्त्ववित् ॥ ६ ॥ <br>
ब्रह्मोवाच ॥ <br>
शृणु त्वं च मुने सर्वं संध्यायाश्चरितं शुभम् ॥ <br>
यच्छ्रुत्वा सर्वकामिन्यस्साध्व्यस्स्युस्सर्वदा मुने ॥ ७ ॥ <br>
सा च संध्या सुता मे हि मनोजाता पुराऽ भवत् ॥ <br>
तपस्तप्त्वा तनुं त्यक्त्वा सैव जाता त्वरुंधती ॥८॥ <br>
मेधातिथेस्सुता भूत्वा मुनिश्रेष्ठस्य धीमती ॥ <br>
ब्रह्मविष्णुमहेशानवचनाच्चरितव्रता॥९॥<br>
वव्रे पतिं महात्मानं वसिष्ठं शंसितव्रतम् ॥ <br>
पतिव्रता च मुख्याऽभूद्वंद्या पूज्या त्वभीषणा॥2.2.5.१०॥<br>
नारद उवाच॥<br>
कथं तया  तपस्तप्तं किमर्थं कुत्र संध्यया॥<br>
कथं शरीरं सा त्यक्त्वाऽभवन्मेधातिथेः सुता॥॥।<br>
कथं वा विहितं देवैर्ब्रह्मविष्णुशिवैः पतिम्।<br>
वसिष्ठं तु महात्मानं संवव्रे शंसितव्रतम्॥१२॥ <br>
एतन्मे श्रोष्यमाणाय विस्तरेण पितामह॥ <br>
कौतूहलमरुंधत्याश्चरितं ब्रूहि तत्त्वतः ॥१३॥ ।<br>
ब्रह्मोवाच ॥<br>
अहं स्वतनयां संध्यां दृष्ट्वा पूर्वमथात्मनः॥<br>
कामायाशु मनोऽकार्षं त्यक्त्वा शिवभयाच्च सा ॥१४॥ <br>
संध्यायाश्चलितं चित्तं कामबाणविलोडितम् ॥<br>
ऋषीणामपि संरुद्धमानसानां महात्मनाम्॥१५॥<br>
भर्गस्य वचनं श्रुत्वा सोपहासं च मां प्रति ॥ <br>
आत्मनश्चलितत्वं वै ह्यमर्यादमृषीन्प्रति ॥१६॥ <br>
कामस्य तादृशं भावं मुनिमोहकरं मुहुः॥<br>
दृष्ट्वा संध्या स्वयं तत्रोपयमायातिदुःखिता॥ १७ ॥ ।<br>
ततस्तु ब्रह्मणा शप्ते मदने च मया मुने॥<br>
अंतर्भूते मयि शिवे गते चापि निजास्पदे ॥१८॥ <br>
आमर्षवशमापन्ना सा संध्या मुनिसत्तम॥ <br>
मम पुत्री विचार्यैवं तदा ध्यानपराऽभवत् ॥ १९ ॥ <br>
ध्यायंती क्षणमेवाशु पूर्वं वृत्तं मनस्विनी ॥ <br>
इदं विममृशे संध्या तस्मिन्काले यथोचितम् ॥ 2.2.5.२० ॥ <br>
संध्योवाच ॥ <br>
उत्पन्नमात्रां मां दृष्ट्वा युवतीं मदनेरितः ॥ <br>
अकार्षित्सानुरागोयमभिलाषं पिता मम ॥२१॥ ।<br>
पश्यतां मानसानां च मुनीनां भावितात्मनाम्॥<br>
दृष्ट्वैव माममर्यादं सकाममभवन्मनः॥२२॥<br>
ममापि मथितं चित्तं मदनेन दुरात्मना ॥<br>
येन दृष्ट्वा मुनीन्सर्वांश्चलितं मन्मनो भृशम् ॥२६॥ <br>
फलमेतस्य पापस्य मदनस्स्वयमाप्तवान्॥ <br>
यस्तं शशाप कुपितः शंभोरग्रे पितामहः॥२४॥<br>
प्राप्नुयां फलमेतस्य पापस्य स्वघकारिणी ॥ <br>
तच्छोधनफलमहमाशु नेच्छामि साधनम् ॥२९॥ <br>
यन्मां पिता भ्रातरश्च सकाममपरोक्षतः ॥ <br>
दृष्ट्वा चक्रुस्स्पृहां तस्मान्न मत्तः पापकृत्परा ॥२६॥ <br>
ममापि कामभावोभूदमर्यादं समीक्ष्य तान् ॥ <br>
पत्या इव स्वकेताते सर्वेषु सहजेष्वषि॥२७॥<br>
करिष्यारम्यस्य पापस्य प्रायश्चित्तमहं स्वयम्॥<br>
आत्मानमग्नौ होष्यामि वेदमार्गानुसारत॥२८॥ <br>
किं त्वेकां स्थापयिष्यामि मर्यादामिह भूतले ॥ <br>
उत्पन्नमात्रा न यथा सकामास्स्युश्शरीरिणः ॥ २९ ॥ <br>
एतदर्थमहं कृत्वा तपः परम दारुणम् ॥ <br>
मर्यादां स्थापयिष्यामि पश्चात्त्यक्षामि जीवितम्॥2.2.5.३०॥ <br>
यस्मिञ्च्छरीरे पित्रा मे ह्यभिलाषस्स्वयं कृतः॥ <br>
भातृभिस्तेन कायेन किंचिन्नास्ति प्रयोजनम् ॥३१॥ <br>
मया येन शरीरेण तातेषु सहजेषु च ॥ <br>
उद्भावितः कामभावो न तत्सुकृतसाधनम्॥३२॥ <br>
इति संचित्य मनसा संध्या शैलवरं ततः ॥ <br>
जगाम चन्द्रभागाख्यं चन्द्रभागापगा यतः ॥ ३३ ॥ <br>
अथ तत्र गतां ज्ञात्वा संध्यां गिरिवरं प्रति ॥ <br>
तपसे नियतात्मानं ब्रह्मावोचमहं सुतम् ॥ ३४ ॥ <br>
वशिष्ठं संयतात्मानं सर्वज्ञं ज्ञानयोगिनम् ॥ <br>
समीपे स्वे समासीनं वेदवेदाङ्गपारगम् ॥३५॥ <br>
ब्रह्मोवाच ॥ <br>
वसिष्ठ पुत्र गच्छ त्वं संध्यां जातां मनस्विनीम्॥<br>
तपसे धृतकामां च दीक्षस्वैनां यथा विधि ॥३६॥ <br>
मंदाक्षमभवत्तस्याः पुरा दृष्ट्वैव कामुकान्॥<br>
युष्मान्मां च तथात्मानं सकामां मुनिसत्तम॥३७॥ <br>
अभूतपूर्वं तत्कर्म पूर्व मृत्युं विमृश्य सा ॥ <br>
युष्माकमात्मनश्चापि प्राणान्संत्यक्तुमिच्छति ॥३८॥ <br>
समर्यादेषु मर्यादां तपसा स्थापयिष्यति ॥ <br>
तपः कर्तुं गता साध्वी चन्द्रभागाख्यभूधरे॥३९॥ <br>
न भावं तपसस्तात सानुजानाति कंचन॥ <br>
तस्माद्यथोपदेशात्सा प्राप्नोत्विष्टं तथा कुरु॥2.2.5.४०॥ <br>
इदं रूपं परित्यज्य निजं रूपांतरं मुने ॥ <br>
परिगृह्यांतिके तस्यास्तपश्चर्यां निदर्शयन् ॥ ४१ ॥ <br>
इदं स्वरूपं भवतो दृष्ट्वा पूर्वं यथात्र वाम् ॥ <br>
नाप्नुयात्साऽथ किंचिद्वै ततो रूपांतरं कुरु ॥४२॥ <br>
ब्रह्मोवाच ॥नारदेत्थं वसिष्ठो मे समाज्ञप्तो दयावता ॥ <br>
यथाऽस्विति च मां प्रोच्य ययौ संध्यांतिकं मुनिः ॥ ४३ ॥ <br>
तत्र देवसरः पूर्णं गुणैर्मानससंमितम् ॥ <br>
ददर्श स वसिष्टोथ संध्यां तत्तीरगामपि॥। ४४ ॥ <br>
तीरस्थया तया रेजे तत्सरः कमलोज्ज्वलम् ॥ <br>
उद्यदिंदुसुनक्षत्र प्रदोषे गगनं यथा ॥ ४५ ॥ <br>
मुनिर्दृष्ट्वाथ तां तत्र सुसंभावां स कौतुकी ॥ <br>
वीक्षांचक्रे सरस्तत्र बृहल्लोहितसंज्ञकम् ॥ ४६ ॥ <br>
चन्द्रभागा नदी तस्मात्प्राकाराद्दक्षिणांबुधिम् ॥ <br>
यांती सा चैव ददृशे तेन सानुगिरेर्महत् ॥ ४७ ॥ <br>
निर्भिद्य पश्चिमं सा तु चन्द्रभागस्य सा नदी ॥ <br>
यथा हिमवतो गंगा तथा गच्छति सागरम् ॥४८॥ <br>
तस्मिन् गिरौ चन्द्रभागे बृहल्लोहिततीरगाम् ॥ <br>
संध्यां दृष्ट्वाथ पप्रच्छ वसिष्ठस्सादरं तदा ॥४९॥ <br>
वशिष्ठ .उवाच ॥ <br>
किमर्थमागता भद्रे निर्जनं त्वं महीधरम् ॥ <br>
कस्य वा तनया किं वा भवत्यापि चिकीर्षितम् ॥ 2.2.5.५० ॥ <br>
एतदिच्छाम्यहं श्रोतुं वद गुह्यं न चेद्भवेत् ॥ <br>
वदनं पूर्णचन्द्राभं निश्चेष्टं वा कथं तव ॥ ५१ ॥ <br>
ब्रह्मोवाच ॥ <br>
तच्छ्रुत्वा वचनं तस्य वशिष्ठस्य महात्मनः ॥ <br>
दृष्ट्वा च तं महात्मानं ज्वलंतमिव पावकम् ॥ ५२ ॥ <br>
शरीरधृग्ब्रह्मचर्यं विलसंतं जटाधरम् ॥ <br>
सादरं प्रणिपत्याथ संध्योवाच तपोधनम् ॥ ५३ ॥ <br>
संध्योवाच ॥ <br>
यदर्थमागता शैलं सिद्धं तन्मे निबोध ह ॥ <br>
तव दर्शनमात्रेण यन्मे सेत्स्यति वा विभो ॥ ५४ ॥ <br>
तपश्चर्तुमहं ब्रह्मन्निर्जनं शैलमागता ॥ <br>
ब्रह्मणोहं सुता जाता नाम्ना संध्येति विश्रुता ॥५५॥ <br>
यदि ते युज्यते सह्यं मां त्वं समुपदेशय ॥ <br>
एतच्चिकीर्षितं गुह्यं नान्यैः किंचन विद्यते ॥५६॥ <br>
अज्ञात्वा तपसो भावं तपोवनमुपाश्रिता ॥ <br>
चिंतया परिशुष्येहं वेपते हि मनो मम ॥५७॥ <br>
ब्रह्मोवाच ॥ <br>
आकर्ण्य तस्या वचनं वसिष्ठो ब्रह्मवित्तमः ॥ <br>
स्वयं च सर्वकृत्यज्ञो नान्यत्किंचन पृष्टवान् ॥ ५८ ॥ <br>
अथ तां नियतात्मानं तपसेति धृतोद्यमाम् ॥ <br>
प्रोवाच मनसा स्मृत्वा शंकरं भक्तवत्सलम् ॥ ५९ ॥ <br>
वसिष्ठ उवाच ॥ <br>
परमं यो महत्तेजः परमं यो महत्तपः ॥ <br>
परमः परमाराध्यः शम्भुर्मनसि धार्यताम् ॥ 2.2.5.६० ॥ <br>
धर्मार्थकाममोक्षाणां य एकस्त्वादिकारणम् ॥ <br>
तमेकं जगतामाद्यं भजस्व पुरुषोत्तमम् ॥ ६१ ॥ <br>
मंत्रेणानेन देवेशं शम्भुं भज शुभानने ॥ <br>
तेन ते सकला वाप्तिर्भविष्यति न संशयः ॥६२॥ <br>
ॐ नमश्शंकरायेति ॐमित्यंतेन सन्ततम् ॥ <br>
मौनतपस्याप्रारंम्भं तन्मे निगदतः शृणु॥६३॥ <br>
स्नानं मौनेन कर्तव्यं मौनेन हरपूजनम् ॥ <br>
द्वयोः पूर्णजलाहारं प्रथमं षष्ठकालयोः ॥ ६४ ॥ <br>
तृतीये षष्ठकाले तु ह्युपवासपरो भवेत् ॥ <br>
एवं तपस्समाप्तौ वा षष्ठे काले क्रिया भवेत् ॥ ६५ ॥ <br>
एवं मौनतपस्याख्या ब्रह्मचर्यफलप्रदा ॥ <br>
सर्वाभीष्टप्रदा देवि सत्यंसत्यं न संशयः ॥ ६६ ॥ <br>
एवं चित्ते समुद्दिश्य कामं चिंतय शंकरम् ॥ <br>
स ते प्रसन्न इष्टार्थमचिरादेव दास्यति ॥ ६७ ॥ <br>
ब्रह्मोवाच ॥ <br>
उपविश्य वसिष्ठोथ संध्यायै तपसः क्रियाम् ॥ <br>
तामाभाष्य यथान्यायं तत्रैवांतर्दधे मुनिः ॥ ६८ ॥ <br>
इति श्रीशिवमहापुराणे द्वितीयायां रुद्रसंहितायां द्वितीये सतीखण्डे संध्याचरित्रवर्णनो नाम पंचमोऽध्यायः ॥ ५ ॥ ॥ <br>
<br>
