ब्रह्मोवाच ॥ ॥ <br>
एतस्मिन्नन्तरे देवमुने लोकपितामह ॥ <br>
तत्रागममहं प्रीत्या ज्ञात्वा तच्चरितं द्रुतम् ॥१॥ <br>
असांत्वयमहं दक्षं पूर्ववत्सुविचक्षणः ॥ <br>
अकार्षं तेन सुस्नेहं तव सुप्रीतिमावहन् ॥२॥ <br>
स्वात्मजं मुनिवर्यं त्वां सुप्रीत्या देववल्लभम्॥<br>
समाश्वास्य समादाय प्रत्यपद्ये स्वधाम ह॥३॥<br>
ततः प्रजापतिर्दक्षोऽनुनीतो मे निजस्त्रियाम् ॥ <br>
जनयामास दुहितॄस्सुभगाः षष्टिसंमिताः ॥४॥ <br>
तासां विवाहकृतवान्धर्मादिभिरतंद्रितः ॥ <br>
तदेव शृणु सुप्रीत्या प्रवदामि मुनीश्वर ॥५॥ <br>
ददौ दश सुता दक्षो धर्माय विधिवन्मुने ॥ <br>
त्रयोदश कश्यपाय मुनये त्रिनवेंदवे ॥ ६ ॥ <br>
भूतांगिरः कृशाश्वेभ्यो द्वेद्वे पुत्री प्रदत्तवान् ॥ <br>
तार्क्ष्याय चापरः कन्या प्रसूतिप्रसवैर्यतः ॥७॥ <br>
त्रिलोकाः पूरितास्तन्नो वर्ण्यते व्यासतो भयात् ॥ ८ ॥ <br>
केचिद्वदंति तां ज्येष्ठां मध्यमां चापरे शिवाम् ॥ <br>
सर्वानन्तरजां केचित्कल्पभेदात्त्रयं च सत ॥९॥ <br>
अनंतरं सुतोत्पत्तेः सपत्नीकः प्रजापतिः ॥ <br>
दक्षो दधौ सुप्रीत्मा तां मनसा जगदम्बिकाम् ॥2.2.14.१०॥ <br>
अतः प्रेम्णा च तुष्टाव गिरा गद्गदया हि सः ॥ <br>
भूयोभूयो नमस्कृत्य सांजलिर्विनयान्वितः ॥ ११ ॥ <br>
सन्तुष्टा सा तदा देवी विचारं मनसीति च ॥ <br>
चक्रेऽवतारं वीरिण्यां कुर्यां पणविपूर्तये ॥ १२ ॥ <br>
अथ सोवास मनसि दक्षस्य जगदम्बिका ॥ <br>
विललास तदातीव स दक्षो मुनिसत्तम ॥ १३ ॥ <br>
सुमुहूर्तेनाथ दक्षोऽपि स्वपत्न्यां निदधे मुदा ॥ <br>
दक्षपत्न्यास्तदा चित्ते शिवोवास दयान्विता ॥ १४ ॥ <br>
आविर्बभूवुश्चिह्नानि दोहदस्याखिलानि वै ॥ १५ ॥ <br>
विरेजे वीरिणी तात हृष्टचित्ताधिका च सा ॥ <br>
शिवावासप्रभावात्तु महामंगल रूपिणी ॥ १५ ॥ <br>
कुलस्य संपदश्चैव श्रुतेश्चित्तसमुन्नतेः ॥ <br>
व्यधत्त सुक्रिया दक्षः प्रीत्या पुंसवनादिकाः ॥ १७ ॥ <br>
उत्सवोतीव संजातस्तदा तेषु च कर्मसु ॥ <br>
वित्तं ददौ द्विजातिभ्यो यथाकामं प्रजापतिः ॥ १८ ॥ <br>
अथ तस्मिन्नवसरे सर्वे हर्यादयस्सुराः ॥ <br>
ज्ञात्वा गर्भगतां देवीं वीरिण्यास्ते मुदं ययुः ॥१९॥ <br>
तत्रागत्य च सर्वे ते तुष्टुवुर्जगदम्बिकाम् ॥ <br>
लोकोपकारकरिणीं प्रणम्य च मुहुर्मुहुः ॥2.2.14.२०॥ <br>
कृत्वा ततस्ते बहुधा प्रशंसां हृष्टमानसाः ॥ <br>
दक्षप्रजापतेश्चैव वीरिण्यास्स्वगृहं ययुः ॥२१॥ <br>
गतेषु नवमासेषु कारयित्वा च लौकिकीम् ॥ <br>
गतिं शिवा च पूर्णे सा दशमे मासि नारद ॥ २२ ॥ <br>
आविर्बभूव पुरतो मातुस्सद्यस्तदा मुने॥ <br>
मुहूर्ते सुखदे चन्द्रग्रहतारानुकूलके ॥ २३ ॥ <br>
तस्यां तु जातमात्रायां सुप्रीतोऽसौ प्रजापतिः ॥ <br>
सैव देवीति तां मेने दृष्ट्वा तां तेजसोल्बणाम् ॥ २४ ॥ <br>
तदाभूत्पुष्पसद्वृष्टिर्मेघाश्च ववृषुर्जलम् ॥ <br>
दिशश्शांता द्रुतं तस्यां जातायां च मुनीश्वर ॥ २५ ॥<br>
अवादयंत त्रिदशाश्शुभवाद्यानि खे गताः॥<br>
जज्ज्वलुश्चाग्नयश्शांताः सर्वमासीत्सुमंगलम्॥२६॥<br>
वीरिणोसंभवां दृष्ट्वा दक्षस्तां जगदम्बिकाम् ॥ <br>
नमस्कृत्य करौ बद्ध्वा बहु तुष्टाव भक्तितः ॥ २७ ॥ <br>
दक्ष उवाच ॥ <br>
महेशानि नमस्तुभ्यं जगदम्बे सनातनि ॥ <br>
कृपां कुरु महादेवि सत्ये सत्यस्वरूपिणि ॥२८॥ <br>
शिवा शांता महामाया योगनिद्रा जगन्मयी॥<br>
या प्रोच्यते वेदविद्भिर्नमामि त्वां हितावहाम् ॥ २९ ॥ <br>
यया धाता जगत्सृष्टौ नियुक्तस्तां पुराकरोत् ॥ <br>
तां त्वां नमामि परमां जगद्धात्रीं महेश्वरीम् ॥2.2.14.३०॥ <br>
यया विष्णुर्जगत्स्थित्यै नियुक्तस्तां सदाकरोत् ॥ <br>
तां त्वां नमामि परमां जगद्धात्रीं महेश्वरीम् ॥३१॥ <br>
यया रुद्रो जगन्नाशे नियुक्तस्तां सदाकरोत्॥ <br>
तां त्वां नमामि परमां जगद्धात्रीं महेश्वरीम् ॥३२॥ <br>
रजस्सत्त्वतमोरूपां सर्वकार्यकरीं सदा ॥ <br>
त्रिदेवजननीं देवीं त्वां नमामि च तां शिवाम् ॥३३॥ <br>
यस्त्वां विचिंतयेद्देवीं विद्याविद्यात्मिकां पराम् ॥<br>
तस्य भुक्तिश्च मुक्तिश्च सदा करतले स्थिता॥३४॥। <br>
यस्त्वां प्रत्यक्षतो देवि शिवां पश्यति पावनीम् ॥ <br>
तस्यावश्यं भवेन्मुक्तिर्विद्याविद्याप्रकाशिका ॥ ३५ ॥। <br>
ये स्तुवंति जगन्मातर्भवानीमंबिकेति च ॥ <br>
जगन्मयीति दुर्गेति सर्वं  तेषां भविष्यति ॥ ३६ ॥ <br>
ब्रह्मोवाच ॥ <br>
इति स्तुता जगन्माता शिवा दक्षेण धीमता ॥ <br>
तथोवाच तदा दक्षं यथा माता शृणोति न ॥ ३७ ॥ <br>
सर्वं मुमोह तथ्यं च तथा दक्षः शृणोतु तत् ॥ <br>
नान्यस्तथा शिवा प्राह नानोतिः परमेश्वरी ॥ ३८ ॥ <br>
देव्युवाच ॥ <br>
अहमाराधिता पूर्वं सुतार्थं ते प्रजापते ॥ <br>
ईप्सितं तव सिद्धं तु तपो धारय संप्रति ॥ ३९ ॥ <br>
ब्रह्मोवाच ॥ <br>
एवमुक्त्वा तदा देवी दक्षं च निजमायया ॥ <br>
आस्थाय शैशवं भावं जनन्यंते रुरोद सा ॥2.2.14.४०॥ <br>
अथ तद्रोदनं श्रुत्वा स्त्रियो वाक्यं ससंभ्रमाः॥<br>
आगतास्तत्र सुप्रीत्या दास्योपि च ससंभ्रमाः ॥ ४१ ॥ <br>
दृष्ट्वासिक्नीसुतारूपं ननन्दुस्सर्वयोषितः ॥ <br>
सर्वे पौरजनाश्चापि चक्रुर्जयरवं तदा ॥ ४२ ॥ <br>
उत्सवश्च महानासीद्गानवाद्यपुरस्सरम् ॥ <br>
दक्षोसिक्नी मुदं लेभे शुभं दृष्ट्वा सुताननम् ॥ ४३ ॥ <br>
दक्षः श्रुतिकुलाचारं चक्रे च विधिवत्तदा ॥ <br>
दानं ददौ द्विजातिभ्योन्येभ्यश्च द्रविणं तथा ॥ ४४ ॥ <br>
बभूव सर्वतो गानं नर्तनं च यथोचितम् ॥ <br>
नेदुर्वाद्यानि बहुशस्सुमंगलपुरस्सरम् ॥ ४५ ॥ <br>
अथ हर्यादयो देवास्सर्वे सानुचरास्तदा ॥ <br>
मुनिवृन्दैः समागत्योत्सवं चक्रुर्यथाविधि ॥४६॥ <br>
दृष्ट्वा दक्षसुतामंबां जगतः परमेश्वरीम् ॥ <br>
नेमुः सविनयास्सर्वे तुष्टुवुश्च शुभैस्तवैः ॥ ४७ ॥ <br>
ऊचुस्सर्वे प्रमुदिता गिरं जयजयात्मिकाम् ॥ <br>
प्रशशंसुर्मुदा दक्षं वीरिणीं च विशेषतः ॥ ४८ ॥ <br>
तदोमेति नाम चक्रे तस्या दक्षस्तदाज्ञया ॥ <br>
प्रशस्तायास्सर्वगुणसत्त्वादपि मुदान्वितः ॥ ४९ ॥ <br>
नामान्यन्यानि तस्यास्तु पश्चाज्जातानि लोकतः ॥ <br>
महामंगलदान्येव दुःखघ्नानि विशेषतः ॥ 2.2.14.५० ॥ <br>
दक्षस्तदा हरिं नत्वा मां सर्वानमरानपि ॥ <br>
मुनीनपि करौ बद्ध्वा स्तुत्वा चानर्च भक्तितः ॥ ५१ ॥ <br>
अथ विष्ण्वादयस्सर्वे सुप्रशस्याजनंदनम् ॥ <br>
प्रीत्या ययुस्वधामानि संस्मरन् सशिवं शिवम् ॥ ५२ ॥ <br>
अतस्तां च सुतां माता सुसंस्कृत्य यथोचितम् ॥ <br>
शिशुपानेन विधिना तस्यै स्तन्यादिकं ददौ ॥ ५३ ॥ <br>
पालिता साथ वीरिण्या दक्षेण च महात्मना ॥ <br>
ववृधे शुक्लपक्षस्य यथा शशिकलान्वहम् ॥ ५४ ॥ <br>
तस्यां तु सद्गुणास्सर्वे विविशुर्द्विजसत्तम ॥ <br>
शैशवेपि यथा चन्द्रे कलास्सर्वा मनोहराः ॥ ५५ ॥ <br>
आचरन्निजभावेन सखीमध्यगता यदा ॥ <br>
तदा लिलेख भर्गस्य प्रतिमामन्वहं मुहुः ॥ ५६ ॥ <br>
यदा जगौ सुगीतानि शिवा बाल्योचितानि सा ॥ <br>
तदा स्थाणुं हरं रुद्रं सस्मार स्मरशासनम् ॥ ५७ ॥ <br>
ववृधेतीव दंपत्योः प्रत्यहं करुणातुला ॥ <br>
तस्या बाल्येपि भक्तायास्तयोर्नित्यं मुहुर्मुहुः ॥ ५८ ॥ <br>
सर्वबालागुणा क्रांतां सदा स्वालयकारिणीम्॥<br>
तोषयामास पितरौ नित्यंनित्यं मुहुर्मुहुः॥५९॥<br>
इति श्रीशिवमहापुराणे द्वितीयायां रुद्रसंहितायां सती खण्डे सतीजन्म बाललीलावर्णनंनाम चतुर्दशोऽध्यायः ॥ १४ ॥ <br>
<br>
