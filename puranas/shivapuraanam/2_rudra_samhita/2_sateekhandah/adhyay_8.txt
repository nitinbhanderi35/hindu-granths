सूत उवाच ॥ <br>
इत्याकर्ण्य वचस्तस्य ब्रह्मणो हि प्रजापतेः ॥ <br>
प्रसन्नमानसो भूत्वा तं प्रोवाच स नारदः ॥१॥ <br>
नारद उवाच ॥ <br>
ब्रह्मन् विधे महाभाग विष्णुशिष्य महामते ॥ <br>
धन्यस्त्वं शिवभक्तो हि परतत्त्वप्रदर्शकः ॥२॥ <br>
श्राविता सुकथा दिव्या शिवभक्तिविवर्द्धिनी ॥ <br>
अरुंधत्यास्तथा तस्याः स्वरूपायाः परे भवे ॥ ३ ॥ <br>
इदानीं ब्रूहि धर्मज्ञ पवित्रं चरितं परम् ॥ <br>
शिवस्य परपापघ्नं मंगलप्रदमुत्तमम् ॥ ४ ॥ <br>
गृहीतदारे कामे च दृष्टे तेषु गतेषु च ॥ <br>
संध्यायां किं तपस्तप्तुं गतायामभवत्ततः ॥ ५ ॥ <br>
सूत उवाच ॥ <br>
इति श्रुत्वा वचस्तस्य ऋषेर्वै भावितात्मनः ॥ <br>
सुप्रसन्नतरो भूत्वा ब्रह्मा वचनमब्रवीत् ॥ ६ ॥ <br>
ब्रह्मोवाच ॥ <br>
शृणु नारद विप्रेन्द्र तदैव चरितं शुभम् ॥ <br>
शिवलीलान्वितं भक्त्या धन्यस्त्वं शिवसेवकः ॥ ७ ॥ <br>
अहं विमोहितस्तात यदैवांतर्हितः पुरा ॥ <br>
अचिंतयं सदाहं तच्छंभुवाक्यविषार्दितः ॥८॥ <br>
चिंतयित्वा चिरं चित्ते शिवमायाविमोहितः ॥ <br>
शिवे चेर्ष्यामकार्षं हि तच्छ्ृवृणुष्व वदामि ते ॥ ९ ॥ <br>
अथाहमगमं तत्र यत्र दक्षादयः स्थिताः ॥ <br>
सरतिं मदनं दृष्ट्वा समदोह हि किञ्चन ॥ 2.2.8.१० ॥ <br>
दक्षमाभाष्य सुप्रीत्या परान्पुत्रांश्च नारद ॥ <br>
अवोचं वचनं सोहं शिवमायाविमोहितः ॥ ११ ॥ <br>
ब्रह्मोवाच ॥ <br>
हे दक्ष हे मरीच्याद्यास्सुताः शृणुत मद्वचः ॥ <br>
श्रुत्वोपायं विधेयं हि मम कष्टापनुत्तये ॥ १२ ॥ <br>
कांताभिलाषमात्रं मे दृष्ट्वा शम्भुरगर्हयत् ॥ <br>
मां च युष्मान्महायोगी धिक्कारं कृतवान्बहु ॥ १३ ॥ <br>
तेन दुःखाभितप्तोहं लभेहं शर्म न क्वचित् ॥ <br>
यथा गृह्णातु कांतां स स यत्नः कार्य एव हि ॥ १४ ॥ <br>
यथा गृह्णातु कांतां स सुखी स्यां दुःखवर्जितः ॥ <br>
दुर्लभस्य तु कामो मे परं मन्ये विचारतः ॥१५॥ <br>
कांताभिलाषमात्रं मे दृष्ट्वा शंभुरगर्हयत् ॥ <br>
मुनीनां पुरतः कस्मात्स कांतां संग्रहीष्यति ॥ १६ ॥ <br>
का वा नारी त्रिलोकेस्मिन् या भवेत्तन्मनाः स्थिता ॥ <br>
योगमार्गमवज्ञाप्य तस्य मोहं करिष्यति ॥ १७ ॥ <br>
मन्मथोपि समर्थो नो भविष्यत्यस्य मोहने ॥ <br>
नितांतयोगी रामाणां नामापि सहते न सः ॥ १८ ॥ <br>
अगृहीतेषुणा चैव हरेण कथमादिना ॥ <br>
मध्यमा च भवेत्सृष्टिस्तद्वाचा नान्यवारिता ॥ १९ ॥ <br>
भुवि केचिद्भविष्यंति मायाबद्धा महासुराः ॥ <br>
बद्धा केचिद्धरेर्नूनं केचिच्छंभोरुपायतः ॥ 2.2.8.२० ॥ <br>
संसारविमुखे शंभौ तथैकांतविरागिणि ॥ <br>
अस्मादृते न कर्मान्यत् करिष्यति न संशयः ॥ २१ ॥ <br>
इत्युक्त्वा तनयांश्चाहं दक्षादीन् सुनिरीक्ष्य च ॥ <br>
सरतिं मदनं तत्र सानंदमगदं ततः ॥ २२ ॥ <br>
ब्रह्मोवाच ॥ <br>
मत्पुत्र वर काम त्वं सर्वथा सुखदायकः ॥ <br>
मद्वचश्शृणु सुप्रीत्या स्वपत्न्या पितृवत्सल ॥ २३ ॥ <br>
अनया सहचारिण्या राजसे त्वं मनोभव ॥ <br>
एषा च भवता पत्या युक्ता संशोभते भृशम् ॥ २४ ॥ <br>
यथा स्त्रिया हृषीकेशो हरिणा सा यथा रमा ॥ <br>
क्षणदा विधुना युक्ता तया युक्तो यथा विधुः ॥ २५ ॥ <br>
तथैव युवयोश्शोभा दांपत्यं च पुरस्कृतम् ॥ <br>
अतस्त्वं जगतः केतुर्विश्वकेतुर्भविष्यसि॥ २६ ॥ <br>
जगद्धिताय वत्स त्वं मोहयस्व पिनाकिनम् ॥ <br>
यथाशु सुमनश्शंभुः कुर्य्याद्दारप्रतिग्रहम् ॥ २७ ॥ <br>
विजने स्निग्धदेशे तु पर्वतेषु सरस्सु च ॥ <br>
यत्रयत्र प्रयातीशस्तत्र तत्रानया सह ॥ २८ ॥ <br>
मोहय त्वं यतात्मानं वनिताविमुखं हरम् ॥ <br>
त्वदृते विद्यते नान्यः कश्चिदस्य विमोहकः ॥ २९ ॥ <br>
भूते हरे सानुरागे भवतोपि मनोभव । <br>
शापोपशांतिर्भविता तस्मादात्महितं कुरु ॥ 2.2.8.३० ॥ <br>
सानुरागो वरारोहां यदीच्छति महेश्वरः ॥ <br>
तदा भवोपि योग्यार्यस्त्वां च संतारयिष्यति ॥ ३१ ॥ <br>
तस्माज्जायाद्वितीयस्त्वं यतस्व हरमोहने ॥ <br>
विश्वस्य भव केतुस्त्वं मोहयित्वा महेश्वरम् ॥३२॥ <br>
ब्रह्मोवाच ॥ <br>
इति श्रुत्वा वचो मे हि जनकस्य जगत्प्रभोः ॥ <br>
उवाच मन्मथस्तथ्यं तदा मां जगतां पतिम् ॥ ३३ ॥ <br>
मन्मथ उवाच ॥ <br>
करिष्येहं तव विभो वचनाच्छंभुमोहनम् ॥ <br>
किं तु योषिन्महास्त्रं मे तत्कांतां भगवन् सृज ॥३४॥ <br>
मया संमोहिते शंभो यया तस्यानुमोहनम् ॥ <br>
कर्तव्यमधुना धातस्तत्रोपायं परं कुरु ॥ ३५ ॥ <br>
ब्रह्मोवाच ॥ <br>
एवंवादिनि कंदर्पे धाताहं स प्रजापतिः ॥ <br>
कया संमोहनीयोसाविति चिंतामयामहम् ॥ ३६ ॥ <br>
चिंताविष्टस्य मे तस्य निःश्वासो यो विनिस्सृतः ॥ <br>
तस्माद्वसंतस्संजातः पुष्पव्रातविभूषितः ॥ ३७ ॥ <br>
शोणराजीवसंकाशः फुल्लतामरसेक्षणः ॥ <br>
संध्योदिताखंडशशिप्रतिमास्यस्सुनासिकः॥३८॥<br>
शार्ङ्गवच्चरणावर्त्तश्श्यामकुंचितमूर्द्धजः॥ <br>
संध्यांशुमालिसदृशः कुडलद्वयमंडितः ॥ ३९ ॥ <br>
प्रमत्तेभगतिः पीनायतदोरुन्नतांसकः ॥ <br>
कंबुग्रीवस्सुविस्तीर्णहृदयः पीनसन्मुखः ॥ 2.2.8.४० ॥ <br>
सर्वांगसुन्दरः श्यामस्सम्पूर्णस्सर्वलक्षणैः ॥ <br>
दर्शनीयतमस्सर्वमोहनः कामवर्द्धनः ॥ ४१ ॥ <br>
एतादृशे समुत्पन्ने वसंते कुसुमाकरे ॥ <br>
ववौ वायुस्सुसुरभिः पादपा अपि पुष्पिताः ॥ ४२ ॥ <br>
पिका विनेदुश्शतशः पंचमं मधुरस्वनाः ॥ <br>
प्रफुल्लपद्मा अभवन्सरस्यः स्वच्छपुष्कराः ॥ ४३ ॥ <br>
तमुत्पन्नमहं वीक्ष्य तदा तादृशमुत्तमम् ॥ <br>
हिरण्यगर्भो मदनमगदं मधुरं वचः ॥ ४४ ॥ <br>
ब्रह्मोवाच ॥ एवं स मन्मथनिभस्सदा सहचरोभवत् ॥ <br>
आनुकूल्यं तव कृतः सर्वं देव करिष्यति ॥ ४५ ॥ <br>
यथाग्नेः पवनो मित्रं सर्वत्रोपकरिष्यति ॥ <br>
तथायं भवतो मित्रं सदा त्वामनुयास्यति ॥ ४६ ॥ <br>
वसंतेरंतहेतुत्वाद्वसंताख्यो भवत्वयम् ॥ <br>
तवानुगमनं कर्म तथा लोकानुरञ्जनम् । ४७ ॥ <br>
असौ वसंतशृंगारो वासंतो मलयानिलः ॥ <br>
भवेत्तु सुहृदो भावस्सदा त्वद्वशवर्त्तिनः ॥४८॥ <br>
विष्वोकाद्यास्तथा हावाश्चतुष्षष्टिकलास्तथा ॥ <br>
रत्याः कुर्वंतु सौहृद्यं सुहृदस्ते यथा तव ॥ ४९ ॥ <br>
एभिस्सहचरैः काम वसंत प्रमुखैर्भवान् ॥ <br>
मोहयस्व महादेवं रत्या सह महोद्यतः ॥ 2.2.8.५० ॥ <br>
अहं तां कामिनीं तात भावयिष्यामि यत्नतः ॥ <br>
मनसा सुविचार्यैव या हरं मोहयिष्यति ॥ ५१ ॥ <br>
ब्रह्मोवाच ॥ <br>
एवमुक्तो मया कामः सुरज्येष्ठेन हर्षितः ॥ <br>
ननाम चरणौ मेऽपि स पत्नी सहितस्तदा ॥ ५२ ॥ <br>
दक्षं प्रणम्य तान् सर्वान्मानसानभिवाद्य च ॥ <br>
यत्रात्मा गतवाञ्शंभुस्तत्स्थानं मन्मथो ययौ ॥ ५३ ॥ <br>
इति श्रीशिवमहापुराणे द्वितीयायां रुद्रसंहितायां सतीचरित्रे द्वितीये सतीखंडे वसंतस्वरूपवर्णनं नामाष्टमोऽध्यायः ॥ ८ ॥ <br>
<br>
