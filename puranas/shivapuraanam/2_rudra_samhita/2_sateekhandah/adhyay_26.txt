ब्रह्मोवाच ॥ <br>
पुराभवच्च सर्वेषामध्वरो विधिना महान् ॥ <br>
प्रयागे समवेतानां मुनीनां च महा त्मनाम् ॥१॥ <br>
तत्र सिद्धास्समायातास्सनकाद्यास्सुरर्षयः ॥ <br>
सप्रजापतयो देवा ज्ञानिनो ब्रह्मदर्शिनः ॥२॥ <br>
अहं समागतस्तत्र परिवारसमन्वितः ॥ <br>
निगमैरागमैर्युक्तो मूर्तिमद्भिर्महाप्रभैः ॥३॥ <br>
समाजोभूद्विचित्रो हि तेषामुत्सवसंयुः ॥ <br>
ज्ञानवादोऽभवत्तत्र नानाशास्त्रस मुद्भवः ॥४॥ <br>
तस्मिन्नवसरे रुद्रस्सभवानीगणः प्रभुः ॥<br>
त्रिलोकहितकृत्स्वामी तत्रागात्सूक्तिकृन्मुने॥५॥ <br>
दृष्ट्वा शिवं सुरास्सर्वे सिद्धाश्च मुनयस्तथा ॥ <br>
अनमंस्तं प्रभुं भक्त्या तुष्टुवुश्च तथा ह्यहम् ॥६॥ <br>
तस्थुश्शिवाज्ञया सर्वे यथास्थानं मुदान्विताः ॥ <br>
प्रभुदर्शनसंतुष्टाः वर्णयन्तो निजं विधिम् ॥ ७ ॥ <br>
तस्मिन्नवसरे दक्षः प्रजापतिपतिः प्रभुः ॥ <br>
आगमत्तत्र सुप्रीतस्सुवर्चस्वी यदृच्छया ॥ ८ ॥ <br>
मां प्रणम्य स दक्षो हि न्युष्टस्तत्र मदाज्ञया ॥ <br>
ब्रह्माण्डाधिपतिर्मान्यो मानी तत्त्वबहिर्मुखः ॥ ९ ॥ <br>
स्तुतिभिः प्रणिपातैश्च दक्षस्सर्वैस्सुरर्षिभिः ॥ <br>
पूजितो वरतेजस्वी करौ बध्वा विनम्रकैः ॥ 2.2.26.१० ॥ <br>
नानाविहारकृन्नाथस्स्वतंत्र परमोतिकृत् ॥ <br>
नानामत्तं तदा दक्षं स्वासनस्थो महेश्वरः ॥ ११ ॥ <br>
दृष्टाऽनतं हरं तत्र स मे पुत्रोऽप्रसन्नधीः ॥ <br>
अकुपत्सहसा रुद्रे तदा दक्षः प्रजापतिः ॥ १२ ॥ <br>
क्रूरदृष्ट्या महागर्वो दृष्ट्वा रुद्रं महाप्रभुम् ॥ <br>
सर्वान्संश्रावयन्नुच्चैरवोचज्ज्ञानवर्जितः ॥ १३ ॥ <br>
एते हि सर्वे च सुरासुरा भृशं नमंति मां विप्रवरास्तथर्षयः ॥ <br>
कथं ह्यसौ दुर्जनवन्महामनास्त्वभूत्तु यः प्रेतपिशाचसंवृतः ॥ १४ ॥ <br>
श्मशानवासी निरपत्रपो ह्ययं कथं प्रणामं न करोति मेऽधुना ॥ <br>
लुप्तक्रियो भूतपिशाचसेवितो मत्तोऽविधो नीतिविदूषकस्सदा ॥ १५॥ <br>
पाखंडिनो दुर्जनपाप शीला दृष्ट्वा द्विजं प्रोद्धतनिंदकाश्च ॥ <br>
वध्वां सदासक्तरतिप्रवीणस्तस्मादमुं शप्तुमहं प्रवृत्तः ॥ १६ ॥ <br>
ब्रह्मोवाच ॥ <br>
इत्येवमुक्त्वा स महाखलस्तदा रुषान्वितो रुद्रमिदं ह्यवोचत् ॥ <br>
शृण्वंत्वमी विप्रवरास्तथा सुरा वध्यं हि मे चार्हथ कर्तुमेतम् ॥ १७ ॥ ॥ <br>
दक्ष उवाच ॥ ॥ <br>
रुद्रो ह्ययं यज्ञबहिष्कृतो मे वर्णेष्वतीतोथ विवर्णरूपः ॥ <br>
देवैर्न  भागं लभतां सहैव श्मशानवासी कुलजन्म हीनः ॥ १८ ॥ <br>
॥ ब्रह्मोवाच ॥ ॥ <br>
इति दक्षोक्तमाकर्ण्य भृग्वाद्या बहवो जनाः ॥ <br>
अगर्हयन् दुष्टसत्त्वं रुद्रं मत्त्वामरैस्समम्। १९॥ <br>
नन्दी निशम्य तद्वाक्यं लालाक्षोतिरुषान्वितः ॥ <br>
अब्रवीत्त्वरितं दक्षं शापं दातुमना गणः ॥2.2.26.२०॥ <br>
नन्दीश्वर उवाच ॥ <br>
रेरे शठ महा मूढ दक्ष दुष्टमते त्वया ॥ <br>
यज्ञबाह्यो हि मे स्वामी महेशो हि कृतः कथम् ॥२१ ॥ <br>
यस्य स्मरणमात्रेण भवंति सफला मखाः ॥<br>
तीर्थानि च पवित्राणि सोयं शप्तो हरः कथम् ॥ २२ ॥ <br>
वृथा ते ब्रह्मचापल्याच्छप्तोयं दक्ष दुर्मते ॥ <br>
वृथोपहसितश्चैवादुष्टो रुद्रो महा प्रभुः ॥ २३ ॥ <br>
येनेदं पाल्यते विश्वं सृष्टमंते विनाशितम् ॥ <br>
शप्तोयं स कथं रुद्रो महेशो ब्राह्मणाधम ॥ २४ ॥ <br>
एवं निर्भत्सितस्तेन नन्दिना हि प्रजापतिः ॥ <br>
नन्दिनं च शशापाथ दक्षो रोषसमन्वितः ॥२५॥ <br>
दक्ष उवाच ॥ <br>
यूयं सर्वे रुद्रगणा वेदबाह्या भवंतु वै ॥ <br>
वेदमार्गपरित्यक्तास्तथा त्यक्ता महर्षिभिः ॥२६॥ <br>
पाखंडवादनिरताः शिष्टाचारबहिष्कृताः ॥ <br>
मदिरापाननिरता जटा भस्मास्थिधारिणः ॥ २७ ॥ <br>
ब्रह्मोवाच ॥ <br>
इति शप्तास्तथा तेन दक्षेण शिवकिंकराः ॥ <br>
तच्छ्रुत्वातिरुषाविष्टोभवन्नंदी शिवप्रियः॥। ॥ २८॥ <br>
प्रत्युवाच द्रुतं पक्षं गर्वितं तं महाखलम् ॥ <br>
शिलादतनयो नंदी तेजस्वी शिववल्लभः ॥ २९ ॥ <br>
नन्दीश्वर उवाच॥ <br>
रे दक्ष शठ दुर्बुद्धे वृथैव शिवकिंकराः ॥ <br>
शप्तास्ते ब्रह्मचापल्याच्छिवतत्त्वमजानता ॥2.2.26.३०॥ <br>
भृग्वाद्यैर्दुष्टचित्तैश्च मूढैस्स उपहासितः॥<br>
महा प्रभुर्महेशानो ब्राह्मणत्वादहंमते॥३१॥<br>
ये रुद्रविमुखाश्चात्र ब्राह्मणास्त्वादृशाः खलाः॥<br>
रुद्रतेजःप्रभावत्वात्तेषां शापं ददाम्यहम्॥३२॥ <br>
वेदवादरता यूयं वेदतत्त्वबहिर्मुखाः ॥ <br>
भवंतु सततं विप्रा नान्यदस्तीति वादिनः ॥ ३३ ॥ <br>
कामात्मानर्स्स्वर्गपराः क्रोधलोभमदान्विताः॥<br>
भवंतु सततं विप्रा भिक्षुका निरपत्रपाः॥३४॥<br>
वेदमार्गं पुरस्कृत्य ब्राह्मणाश्शूद्रयाजिनः ॥ <br>
दरिद्रा वै भविष्यंति प्रतिग्रहरता स्सदा॥३५॥<br>
असत्प्रतिग्रहाश्चैव सर्वे निरयगामिनः ॥ <br>
भविष्यंति सदा दक्ष केचिद्वै ब्रह्मराक्षसाः ॥३६॥ <br>
यश्शिवं सुरसामान्यमुद्दिश्य परमेश्वरम् ॥ <br>
द्रुह्यत्यजो दुष्टमतिस्तत्त्वतो विमुखो भवेत् ॥ ३७ ॥ <br>
कूटधर्मेषु गेहेषु सदा ग्राम्यसुखेच्छया ॥ <br>
कर्मतंत्रं वितनुता वेदवादं च शाश्वतम् ॥ ३८ ॥ <br>
विनष्टानंदकमुखो विस्मृतात्मगतिः पशुः ॥ <br>
भ्रष्टकर्मानयसदा दक्षो बस्तमुखोऽचिरात् ॥३९॥ <br>
शप्तास्ते कोपिना तत्र नंदिना ब्राह्मणा यदा॥<br>
हाहाकारो महानासीच्छप्तो दक्षेण चेश्वरः॥2.2.26.४०॥<br>
तदाकर्ण्यामहत्यंतमनिंदंतं मुहुर्मुहुः॥ <br>
भृग्वादीनपि विप्रांश्च वेदसृट् शिव तत्त्ववित् ॥४१॥ <br>
ईश्वरोपि वचः श्रुत्वा नंदिनः प्रहसन्निव ॥ <br>
उवाच मधुरं वाक्यं बोधयंस्तं सदाशिवः ॥४२॥ <br>
सदाशिव उवाच ॥ <br>
शृणु नंदिन् महाप्राज्ञ न कर्तुं क्रोधमर्हसि॥<br>
वृथा शप्तो ब्रह्मकुलो मत्वा शप्तं च मां भ्रमात् ॥ ४३ ॥ <br>
वेदो मंत्राक्षरमयस्साक्षात्सूक्तमयो भृशम् ॥ <br>
सूक्ते प्रतिष्ठितो ह्यात्मा सर्वेषामपि देहिनाम् ॥ ४४ ॥ <br>
तस्मादात्मविदो नित्यं त्वं मा शप रुषान्वितः ॥ <br>
शप्या न वेदाः केनापि दुर्द्धियापि कदाचन ॥४५॥ <br>
अहं शप्तो न चेदानीं तत्त्वतो बोद्धुमर्हसि॥ <br>
शान्तो भव महाधीमन्सनकादिविबोधकः ॥ ४६ ॥ <br>
यज्ञोहं यज्ञकर्माहं यज्ञांगानि च सर्वशः ॥ <br>
यतात्मा यज्ञनिरतो यज्ञबाह्योहमेव वै ॥ ४७ ॥ <br>
कोयं कस्त्वमिमे के हि सर्वोहमपि तत्त्वतः ॥ <br>
इति बुद्ध्या हि विमृश वृथा शप्तास्त्वया द्विजाः ॥ ४८ ॥ <br>
तत्त्वज्ञानेन निर्हृत्य प्रपंचरचनो भव ॥ <br>
बुधस्स्वस्थो महाबुद्धे नन्दिन् क्रोधादिवर्जितः ॥ ४९ ॥ <br>
॥ ब्रह्मोवाच ॥ <br>
एवं प्रबोधितस्तेन शम्भुना नन्दिकेश्वरः ॥ <br>
विवेकपरमो भूत्वा शांतोऽभूत्क्रोधवर्जितः ॥2.2.26.५०॥ <br>
शिवोपि तं प्रबोध्याशु स्वगणं प्राणवल्लभम् ॥ <br>
सगणस्स ययौ तस्मात्स्वस्थानं प्रमुदान्वितः ॥ ५१ ॥ <br>
दक्षोपि स रुषाविष्टस्तैर्द्धिजैः परिवारितः ॥ <br>
स्वस्थानं च ययौ चित्ते शिवद्रो हपरायणः ॥ ५२ ॥ <br>
रुद्रं तदानीं परिशप्यमानं संस्मृत्य दक्षः परया रुषान्वितः ॥ <br>
श्रद्धां विहायैव स मूढबुद्धिर्निंदापरोभूच्छिवपूजकानाम् ॥ ५३ ॥ <br>
इत्युक्तो दक्षदुर्बुद्धिश्शंभुना परमात्मना ॥ <br>
परां दुर्धिषणां तस्य शृणु तात वदाम्यहम् ॥ ५४ ॥ ॥ <br>
इति श्रीशिवमहापुराणे द्वितीयायां रुद्रसंहितायां द्वितीयखण्डे सत्युपाख्याने शिवेन दक्षविरोधो नाम षड्विंशोऽध्यायः ॥ २६ ॥ <br>
<br>
