।। सूत उवाच ।। ।। <br>
इत्याकर्ण्य वचस्तस्य विधेरमितधीमतः ।। <br>
पप्रच्छ नारदः प्रीत्या विस्मितस्तं द्विजोत्तमः ।। १ ।। <br>
।। नारद उवाच ।। ।। <br>
शिवं विहाय दक्षस्य सुरैर्यज्ञं हरिर्गतः ।। <br>
हेतुना केन तद् ब्रूहि यत्रावज्ञाऽ भवत्ततः ।।२।। <br>
जानाति किं स शंभुं नो हरिः प्रलयविक्रमम् ।। <br>
रणं कथं च कृतवान् तद्गणैरबुधो यथा ।। ३ ।। <br>
एष मे संशयो भूयांस्तं छिंधि करुणानिधे ।। <br>
चरितं ब्रूहि शंभोस्तु चित्तोत्साहकरं प्रभो ।। ४ ।। <br>
ब्रह्मोवाच ।। <br>
द्विजवर्य शृणु प्रीत्या चरितं शशिमौलिनः ।। <br>
यत्पृच्छते कुर्वतश्च सर्वसंशयहारकम् ।। ५ ।। <br>
दधीचस्य मुनेः शापाद्भ्रष्टज्ञानो हरिः पुरा ।। <br>
सामरो दक्षयज्ञं वै गतः क्षुवसहायकृत् ।। ६ ।। <br>
।। नारद उवाच ।। <br>
किमर्थं शप्तवान्विष्णुं दधीचो मुनिसत्तमः ।। <br>
कोपाकारः कृतस्तस्य हरिणा तत्सहायिना ।। ७ ।। <br>
ब्रह्मोवाच ।। <br>
समुत्पन्नो महातेजा राजा क्षुव इति स्मृतः।। <br>
अभून्मित्रं दधीचस्य मुनीन्द्रस्य महाप्रभोः ।। ८ ।। <br>
चिरात्तपःप्रसंगाद्वै वादः क्षुवदधीचयोः।।<br>
महानर्थकरः ख्यातस्त्रिलोकेष्वभवत्पुरा।।९।।<br>
तत्र त्रिवर्णतः श्रेष्ठो विप्र एव न संशयः ।। <br>
इति प्राह दधीचो हि शिवभक्तस्तु वेदवित् ।।2.2.38.१०।। <br>
तच्छ्रुत्वा वचनं तस्य दधीचस्य महामुने।। <br>
क्षुवः प्राहेति नृपतिः श्रीमदेन विमोहितः ।।११।। <br>
क्षुव उवाच ।। <br>
अष्टानां लोकपालानां वपुर्धारयते नृपः ।। <br>
तस्मान्नृपो वरिष्ठो हि वर्णाश्रमपतिः प्रभुः ।।१२।। <br>
सर्वदेवमयो- राजा श्रुति प्राहेति तत्परा।।<br>
महती देवता या सा सोहमेव ततो मुने ।।१३।। <br>
तस्माद्विप्राद्वरो राजा च्यवनेय विचार्यताम्।। <br>
नावमंतव्य एवातः पूज्योऽहं सर्वथा त्वया ।। १४ ।। <br>
ब्रह्मोवाच ।। <br>
श्रुत्वा तथा मतं तस्य क्षुवस्य मुनिसत्तमः ।। <br>
श्रुतिस्मृतिविरुद्धं तं चुकोपातीव भार्गवः।।१५।।<br>
अथ क्रुद्धो महातेजा गौरवाच्चात्मनो मुने ।। <br>
अताडयत्क्षुवं मूर्ध्नि दधीचो वाममुष्टितः ।।१६।। <br>
वज्रेण तं च चिच्छेद दधीचं ताडितः क्षुवः।।<br>
जगर्जातीव संक्रुद्धो ब्रह्मांडाधिपतिः कुधीः ।।१७।। <br>
पपात भूमौ निहतो तेन वज्रेण भार्गवः।। <br>
शुक्रं सस्मार क्षुवकृद्भार्गवस्य कुलंधरः।।१८।।<br>
शुक्रोथ संधयामास ताडितं च क्षुवेन तु।।<br>
योगी दधीचस्य तदा देहमागत्य सद्रुतम्।।१९।। <br>
संधाय पूर्ववद्देहं दधीचस्याह भार्गवः ।। <br>
शिवभक्ताग्रणीर्भृत्यं जयविद्याप्रवर्तकः ।। 2.2.38.२० ।। <br>
शुक्र उवाच ।। <br>
दधीच तात संपूज्य शिवं सर्वेश्वरं प्रभुम् ।। <br>
महामृत्युंजयं मंत्रं श्रौतमग्र्यं वदामि ते ।। २१ ।। <br>
त्र्यम्बकं यजामहे त्रैलोक्यं पितरं प्रभुम् ।। <br>
त्रिमंडलस्य पितरं त्रिगुणस्य महेश्वरम् ।।२२।। <br>
त्रितत्त्वस्य त्रिवह्नेश्च त्रिधाभूतस्य सर्वतः ।। <br>
त्रिदिवस्य त्रिबाहोश्च त्रिधाभूतस्य सर्वतः।। ।।२३।। <br>
त्रिदेवस्य महादेवस्सुगंधि पुष्टिवर्द्धनम्।।<br>
सर्वभूतेषु सर्वत्र त्रिगुणेषु कृतौ यथा।।२४।।<br>
इन्द्रियेषु तथान्येषु देवेषु च गणेषु च।। <br>
पुष्पे सुगंधिवत्सूरस्सुगंधिममरेश्वरः ।। २५ ।। <br>
पुष्टिश्च प्रकृतेर्यस्मात्पुरुषाद्वै द्विजोत्तम ।। <br>
महदादिविशेषांतविकल्पश्चापि सुव्रत।। ।।२६।। <br>
विष्णोः पितामहस्यापि मुनीनां च महामुने ।। <br>
इन्द्रियस्य च देवानां तस्माद्वै पुष्टिवर्द्धनः ।।२७।। <br>
तं देवममृतं रुद्रं कर्मणा तपसापि वा ।। <br>
स्वाध्यायेन च योगेन ध्यानेन च प्रजापते ।।२८।। <br>
सत्येनान्येन सूक्ष्माग्रान्मृत्युपाशाद्भवः स्वयम् ।। <br>
वंधमोक्षकरो यस्मादुर्वारुकमिव प्रभुः ।। २९ ।। <br>
मृतसंजीवनीमन्त्रो मम सर्वोत्तमः स्मृतः ।। <br>
एवं जपपरः प्रीत्या नियमेन शिवं स्मरन्।।2.2.38.३०।। <br>
जप्त्वा हुत्वाभिमंत्र्यैव जलं पिब दिवानिशम्।।<br>
शिवस्य सन्निधौ ध्यात्वा नास्ति मृत्युभयं क्वचित् ।।३१।। <br>
कृत्वा न्यासादिकं सर्वं संपूज्य विधिवच्छिवम्।। <br>
संविधायेदं निर्व्यग्रश्शंकरं भक्तवत्सलम् ।।३२।। <br>
ध्यानमस्य प्रवक्ष्यामि यथा ध्यात्वा जपन्मनुम् ।। <br>
सिद्ध मन्त्रो भवेद्धीमान् यावच्छंभुप्रभावतः ।।३३।। <br>
हस्तांभोजयुगस्थकुंभयुगलादुद्धृत्यतोयं शिरस्सिंचंतं करयोर्युगेन दधतं स्वांकेभकुंभौ करौ ।। <br>
अक्षस्रङ्मृगहस्तमंबुजगतं मूर्द्धस्थचन्द्रस्रवत्पीयूषार्द्रतनुं भजे सगिरिजं त्र्यक्षं च मृत्युंजयम् ।। ३४ ।। <br>
ब्रह्मोवाच ।। <br>
उपदिश्येति शुक्रः स्वं दधीचिं मुनिसत्तमम् ।। <br>
स्वस्थानमगमत्तात संस्मरञ् शंकरं प्रभुम् ।।३५।। <br>
तस्य तद्वचनं श्रुत्वा दधीचो हि महामुनिः ।। <br>
वनं जगाम तपसे महाप्रीत्या शिवं स्मरन् ।।३६।। <br>
तत्र गत्वा विधानेन महामृत्युंजयाभिधम् ।। <br>
तं मनुं प्रजपन् प्रीत्या तपस्तेपे शिवं स्मरन् ।। ३७ ।। <br>
तन्मनुं सुचिरं जप्त्वा तपसाराध्य शंकरम् ।। <br>
शिवं संतोषयामास महामृत्युंजयं हि सः ।।३८।। <br>
अथ शंभुः प्रसन्नात्मा तज्जपाद्भक्तवत्सलः।।<br>
आविर्बभूव पुरतस्तस्य प्रीत्या महामुने।।३९।।<br>
तं दृष्ट्वा स्वप्रभुं शंभुं स मुमोद मुनीश्वरः।। <br>
प्रणम्य विधिवद्भक्त्या तुष्टाव सुकृतांजलिः ।।2.2.38.४०।। <br>
अथ प्रीत्या शिवस्तात प्रसन्नश्च्यावनिं मुने ।। <br>
वरं ब्रूहीति स प्राह सुप्रसन्नेन चेतसा ।। ४१ ।। <br>
तच्छुत्वा शंभुवचनं दधीचो भक्तसत्तमः ।। <br>
सांजलिर्नतकः प्राह शंकरं भक्तवत्सलम् ।। ४२ ।। <br>
दधीच उवाच।। ।। <br>
देवदेव महादेव मह्यं देहि वरत्रयम् ।। <br>
वज्रास्थित्वादवध्यत्वमदीनत्वं हि सर्वतः ।। ४३ ।। <br>
ब्रह्मोवाच ।। <br>
तदुक्तवचनं श्रुत्वा प्रसन्नः परमेश्वरः ।। <br>
वरत्रयं ददौ तस्मै दधीचाय तथास्त्विति ।। ४४ ।। <br>
वरत्रयं शिवात्प्राप्य सानंदश्च महामुनिः ।। <br>
क्षुवस्थानं जगामाशु वेदमार्गे प्रतिष्ठितः ।।४५।। <br>
ब्रह्मोवाच ।। <br>
प्राप्यावध्यत्वमुग्रात्स वज्रास्थित्वमदीनताम् ।। <br>
अताडयच्च राजेन्द्रं पादमूलेन मूर्द्धनि ।। ४६ ।। <br>
क्षुवो दधीचं वज्रेण जघानोरस्यथो नृपः ।। <br>
क्रोधं कृत्वा विशेषेण विष्णुगौरवगर्वितः ।।४७।। <br>
नाभून्नाशाय तद्वज्रं दधीचस्य महात्मनः।।  <br>
प्रभावात्परमेशस्य धातृपुत्रो विसिस्मिये।।४८।।<br>
दृष्ट्वाप्यवध्यत्वमदीनतां च वज्रस्य चात्यंतपरप्रभावम्।।<br>
क्षुवो दधीचस्य मुनीश्वरस्य विसिस्मिये चेतसि धातृपुत्रः ।। ४९ ।। <br>
आराधयामास हरिं मुकुन्दमिन्द्रानुजं काननमाशु गत्वा ।। <br>
प्रपन्नपालश्च पराजितो हि दधीचमृत्युंजयसेवकेन ।।2.2.38.५०।। <br>
पूजया तस्य सन्तुष्टो भगवान् मधुसूदनः ।। <br>
प्रददौ दर्शनं तस्मै दिव्यं वै गरुडध्वजः ।। ५१ ।। <br>
दिव्येन दर्शनेनैव दृष्ट्वा देवं जनार्दनम् ।। <br>
तुष्टाव वाग्भिरिष्टाभिः प्रणम्य गरुडध्वजम् ।।५२।। <br>
सम्पूज्य चैवं त्रिदशेश्वराद्यैः स्तुतं देवमजेयमीशम् ।। <br>
विज्ञापयामास निरीक्ष्य भक्त्या जनार्दनाय प्रणिपत्य मूर्ध्ना ।। ५३ ।। <br>
राजोवाच।। ।। <br>
भगवन् ब्राह्मणः कश्चिद्दधीच इति विश्रुतः ।। <br>
धर्मवेत्ता विनीतात्मा सखा मम पुराभवत् ।। ५४ ।। <br>
अवध्यस्सर्वदा सर्वैश्शंकरस्य प्रभावतः ।। <br>
तमाराध्य महादेवं मृत्युंजयमनामयम् ।। ५५ ।। <br>
सावज्ञं वामपादेन मम मूर्ध्नि सदस्यपि ।। <br>
ताडयामास वेगेन स दधीचो महातपाः ।। ५६ ।। <br>
उवाच तं च गर्वेण न बिभेमीति सर्वतः ।। <br>
मृत्युंजयाप्त सुवरो गर्वितो ह्यतुलं हरिः ।। ५७ ।। <br>
।। ब्रह्मोवाच ।। <br>
अथ ज्ञात्वा दधीचस्य ह्यवध्यत्वं महात्मनः ।। <br>
सस्मारास्य महेशस्य प्रभावमतुलं हरिः ।। ५८ ।। <br>
एवं स्मृत्वा हरिः प्राह क्षुवं विधिसुतं द्रुतम् ।। <br>
विप्राणां नास्ति राजेन्द्र भयमण्वपि कुत्रचित् ।। ५९ ।। <br>
विशेषाद्रुद्रभक्तानां भयं नास्ति च भूपते ।। <br>
दुःखं करोति विप्रस्य शापार्थं ससुरस्य मे ।।2.2.38.६०।। <br>
भविता तस्य शापेन दक्षयज्ञे सुरेश्वरात् ।। <br>
विनाशो मम राजेन्द्र पुनरुत्थानमेव च ।। ६१ ।। <br>
तस्मात्समेत्य राजेन्द्र सर्वयज्ञो न भूयते ।। <br>
करोमि यत्नं राजेन्द्र दधीचविजयाय ते ।। ६२ ।। <br>
श्रुत्वा वाक्यं क्षुवः प्राह तथास्त्विति हरेर्नृपः ।। <br>
तस्थौ तत्रैव तत्प्रीत्या तत्कामोत्सुकमानसः ।। ६३ ।। <br>
इति श्रीशिवमहापुराणे द्वितीयायां रुद्रसंहितायां द्वितीयसतीखंडे क्षुवदधीचवादवर्णनं नामाष्टत्रिंशोऽध्यायः ।। ३८ ।। <br>
<br>
