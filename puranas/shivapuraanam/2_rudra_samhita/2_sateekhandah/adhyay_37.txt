।। ब्रह्मोवाच ।। <br>
वीरभद्रोथ युद्धे वै विष्णुना स महाबलः ।। <br>
संस्मृत्य शंकरं चित्ते सर्वापद्विनिवारणम् ।। ।।१।। <br>
आरुह्य स्यंदनं दिव्यं सर्ववैरिविमर्दनः ।। <br>
गृहीत्वा परमास्त्राणि सिंहनादं जगर्ज ह ।।२।। <br>
विष्णुश्चापि महाघोषं पांचजन्या भिधन्निजम् ।। <br>
दध्मौ बली महाशंखं स्वकीयान् हर्षयन्निव ।।३।। <br>
तच्छ्रुत्वा शंखनिर्ह्रादं देवा ये च पलायिताः ।। <br>
रणं हित्वा गताः पूर्वं ते द्रुतं पुनराययुः ।। ४ ।। <br>
वीरभद्र गणैस्तेषां लोकपालास्सवासवाः ।। <br>
युद्धञ्चक्रुस्तथा सिंहनादं कृत्वा बलान्विताः ।। ५ ।। <br>
गणानां लोकपालानां द्वन्द्वयुद्धं भयावहम् ।। <br>
अभवत्तत्र तुमुलं गर्जतां सिंहनादतः ।।६।। <br>
नन्दिना युयुधे शक्रोऽनलो वै वैष्णवास्तथा।। <br>
कुबेरोपि हि कूष्माण्डपतिश्च युयुधे बली ।। ७ ।। <br>
तदेन्द्रेण हतो नन्दी वज्रेण शतपर्वणा ।। ८ ।। <br>
नन्दिना च हतश्शक्रस्त्रिशूलेन स्तनांतरे ।।९।। <br>
बलिनौ द्वावपि प्रीत्या युयुधाते परस्परम् ।। <br>
नानाघातांश्च कुर्वंतौ नन्दिशक्रौ जिगीषया ।। 2.2.37.१० ।। <br>
शक्त्या जघान चाश्मानं शुचिः परमकोपनः ।। <br>
सोपि शूलेन तं वेगाच्छितधारेण पावकम् ।। ११ ।। <br>
यमेन सह संग्रामं महालोको गणाग्रणीः ।। <br>
चकार तुमुलं वीरो महादेवं स्मरन्मुदा ।। १२ ।। <br>
नैर्ऋतेन समागम्य चंडश्च बलवत्तरः ।। <br>
युयुधे परमास्त्रैश्च नैर्ऋतिं निबिडं वयन् ।। १३ ।। <br>
वरुणेन समं वीरो मुंडश्चैव महाबलः ।। <br>
युयुधे परया शक्त्या त्रिलोकीं विस्मयन्निव ।। १४ ।। <br>
वायुना च हतो भृंगी स्वास्त्रेण परमोजसा ।। <br>
भृंगिणा च हतो वायुस्त्रिशूलेन प्रतापिना ।। १५ ।। <br>
कुबेरेणैव संगम्य कूष्मांडपतिरादरात् ।। <br>
युयुधे बलवान् वीरो ध्यात्वा हृदि महेश्वरम् ।।१६।। <br>
योगिनीचक्रसंयुक्तो भैरवीनायको महान् ।। <br>
विदीर्य्य   देवानखिलान्पपौ शोणितमद्भुतम् ।। १७ ।। <br>
क्षेत्रपालास्तथा तत्र बुभुक्षुः सुरपुंगवान् ।। <br>
काली चापि विदार्यैव तान्पपौ रुधिरं बहु ।। १८ ।। <br>
अथ विष्णुर्महातेजा युयुधे तैश्च शत्रुहा ।। <br>
चक्रं चिक्षेप वेगेन दहन्निव दिशो दश ।। १९ ।। <br>
क्षेत्रपालस्समायांतं चक्रमालोक्य वेगतः ।। <br>
तत्रागत्यागतो वीरश्चाग्रसत्सहसा बली ।।2.2.37.२०।। <br>
चक्रं ग्रसितमालोक्य विष्णुः परपुरंजयः ।। <br>
मुखं तस्य परामृज्य तमुद्गालितवानरिम्।।। ।।२१।। <br>
स्वचक्रमादाय महानुभावश्चुकोप चातीव भवैकभर्त्ता ।। <br>
महाबली तैर्युयुधे प्रवीरैस्सक्रुद्धनानायुधधारकोस्त्रैः ।। २२ ।। <br>
चक्रे महारणं विष्णुस्तैस्सार्द्धं युयुधे मुदा ।। <br>
नानायुधानि संक्षिप्य तुमुलं भीमविक्रमम् ।। २३ ।। <br>
अथ ते भैरवाद्याश्च युयुधुस्तेन भूरिशः ।। <br>
नानास्त्राणि विमुंचंतस्संकुद्धाः परमोजसा ।। २४ ।। <br>
इत्थं तेषां रणं दृष्ट्वा हरिणातुलतेजसा ।। <br>
विनिवृत्य समागम्य तान्स्वयं युयुधे बली ।। २५ ।। <br>
अथ विष्णुर्महातेजाश्चक्रमुद्यम्य मूर्च्छितः ।। <br>
युयुधे भगवांस्तेन वीरभद्रेण माधवः ।। २६ ।। <br>
तयोः समभवद्युद्धं सुघोरं रोमहर्षणम् ।। <br>
महावीराधिपत्योस्तु नानास्त्रधरयोर्मुने ।।२७।। <br>
विष्णोर्योगबलात्तस्य देवदेव सुदारुणाः।। <br>
शङ्खचक्रगदाहस्ता असंख्याताश्च जज्ञिरे ।। २८ ।। <br>
ते चापि युयुधुस्तेन वीरभद्रेण भाषता ।। <br>
विष्णुवत् बलवंतो हि नानायुधधरा गणाः ।।२९।। <br>
तान्सर्वानपि वीरोसौ नारायणसमप्रभान् ।। <br>
भस्मीचकार शूलेन हत्वा स्मृत्वा शिवं प्रभुम् ।।2.2.37.३०।। <br>
ततश्चोरसि तं विष्णुं लीलयैव रणाजिरे ।। <br>
जघान वीरभद्रो हि त्रिशूलेन महाबली ।। ३१ ।। <br>
तेन घातेन सहसा विहतः पुरुषोत्तमः ।। <br>
पपात च तदा भूमौ विसंज्ञोभून्मुने हरिः ।। ३२ ।। <br>
ततो यज्ञोद्भुतं तेजः प्रलयानलसन्निभम् ।। <br>
त्रैलोक्यदाहकं तीव्रं वीराणामपि भीकरम् ।। ३३ ।। <br>
क्रोधरक्तेक्षणः श्रीमान् पुनरुत्थाय स प्रभुः ।। <br>
प्रहर्तुं चक्रमुद्यम्य ह्यतिष्ठत्पुरुषर्षभः ।। ३४ ।। <br>
तस्य चक्रं महारौद्रं काला दित्यसमप्रभम् ।। <br>
व्यष्टंभयददीनात्मा वीरभद्रश्शिवः प्रभुः ।। ३५ ।। <br>
मुने शंभोः प्रभावात्तु मायेशस्य महाप्रभोः ।। <br>
न चचाल हरेश्चक्रं करस्थं स्तंभितं ध्रुवम् ।। ३६ ।। <br>
अथ विष्णुर्गणेशेन वीरभद्रेण भाषता ।। <br>
अतिष्ठत्स्तंभितस्तेन शृंगवानिव निश्चलः ।। ३७ ।। <br>
ततो विष्णुः स्तंभितो हि वीरभद्रेण नारद ।। <br>
यज्वोपमंत्रणमना नीरस्तंभनकारकम् ।।३८।। <br>
ततस्स्तंभननिर्मुक्तः शार्ङ्गधन्वा रमेश्वरः ।। <br>
शार्ङ्गं जग्राह स क्रुद्धः स्वधनुस्सशरं मुने ।। ३९ ।। <br>
त्रिभिश्च धर्षितो बाणैस्तेन शार्ङ्गं धनुर्हरेः ।। <br>
वीरभद्रेण तत्तात त्रिधाभूत्तत्क्षणान्मुने ।। 2.2.37.४० ।। <br>
अथ विष्णुर्मया वाण्या बोधितस्तं महागणम् ।। <br>
असह्यवर्चसं ज्ञात्वा ह्यंतर्धातुं मनो दधे।। ।। ४१ ।। <br>
ज्ञात्वा च तत्सर्वमिदं भविष्यं सतीकृतं दुष्प्रसहं परेषाम् ।। <br>
गताः स्वलोकं स्वगणान्वितास्तु स्मृत्वा शिवं सर्वपतिं स्वतंत्रम् ।। ४२ ।। <br>
सत्यलोकगतश्चाहं पुत्र शोकेन पीडितः ।। <br>
अचिंतयं सुदुःखार्तो मया किं कार्यमद्य वै ।।४३।। <br>
विष्णौ मयि गते चैव देवाश्च मुनिभिस्सह ।। <br>
विनिर्जिता गणैस्सर्वे ये ते यज्ञोपजीविनः ।। ४४ ।। <br>
समुपद्रवमालक्ष्य विध्वस्तं च महामखम् ।। <br>
मृगस्वरूपो यज्ञो हि महाभीतोऽपि दुद्रुवे।।४५।।<br>
तं तदा मृगरूपेण धावंतं गगनं प्रति।।<br>
वीरभद्रस्समादाय विशिरस्कमथाकरोत्।।४६।। <br>
ततः प्रजापतिं धर्मं कश्यपं च प्रगृह्य सः ।। <br>
अरिष्टनेमिनं वीरो बहुपत्रमुनीश्वरम् ।।४७।। <br>
मुनिमांगिरसं चैव कृशाश्वं च महागणः ।। <br>
जघान मूर्ध्नि पादेन दत्तं च मुनिपुंगवम् ।। ४८ ।। <br>
सरस्वत्याश्च नासाग्रं देवमास्तु तथैव च ।। <br>
चिच्छेद करजाग्रेण वीर भद्रः प्रतापवान् ।। ४९ ।। <br>
ततोन्यानपि देवादीन् विदार्य पृथिवीतले ।। <br>
पातयामास सोयं वै क्रोधाक्रांतातिलोचनः ।। 2.2.37.५० ।। <br>
वीरभद्रो विदार्य्यापि देवान्मुख्यान्मुनीनपि ।। <br>
नाभूच्छांतो द्रुतक्रोधः फणिराडिव मंडितः ।।५१।। <br>
वीरभद्रोद्धृतारातिः केसरीव वनद्विपान् ।। <br>
दिशो विलोकयामास कः कुत्रास्तीत्यनुक्षणम् ।।५२।। <br>
व्यपोथयद्भृगुं यावन्मणिभद्रः प्रतापवान् ।। <br>
पदाक्रम्योरसि तदाऽकार्षीत्तच्छ्मश्रुलुंचनम् ।।५३।। <br>
चंडश्चोत्पाटयामास पूष्णो दंतान् प्रवेगतः ।। <br>
शप्यमाने हरे पूर्वं योऽहसद्दर्शयन्दतः ।।५४।। <br>
नन्दी भगस्य नेत्रे हि पातितस्य रुषा भुवि ।। <br>
उज्जहार स दक्षोक्ष्णा यश्शपंतमसूसुचत् ।। ५५ ।। <br>
विडंबिता स्वधा तत्र सा स्वाहा दक्षिणा तथा।। <br>
मंत्रास्तंत्रास्तथा चान्ये तत्रस्था गणनायकैः।।५६।।<br>
ववृषुस्ते पुरीषाणि वितानाऽग्नौ रुषा गणाः।।<br>
अनिर्वाच्यं तदा चक्रुर्गणा वीरास्तमध्वरम् ।।५७।। <br>
अंतर्वेद्यंतरगतं निलीनं तद्भयाद्बलात् ।। <br>
आनिनाय समाज्ञाय वीरभद्रेः स्वभूश्चुतम्५८।।<br>
कपोलेऽस्य गृहीत्वा तु खड्गेनोपहृतं शिरः ।। <br>
अभेद्यमभवत्तस्य तच्च योगप्रभावतः ।। ५९ ।। <br>
अभेद्यं तच्छिरो मत्वा शस्त्रास्त्रैश्च तु सर्वशः ।। <br>
करेण त्रोटयामास पद्भ्यामाक्रम्य चोरसि ।। 2.2.37.६० ।। <br>
तच्छिरस्तस्य दुष्टस्य दक्षस्य हरवैरिणः ।। <br>
अग्निकुंडे प्रचिक्षेप वीरभद्रो गणाग्रणीः ।। ६१ ।। <br>
रेजे तदा वीरभद्रस्त्रिशूलं भ्रामयन्करे ।। <br>
क्रुद्धा रणाक्षसंवर्ताः प्रज्वाल्य पर्वतोपमाः (?) ।। ।। ६२ ।। <br>
अनायासेन हत्वैतान् वीरभद्रस्ततोऽग्निना ।। <br>
ज्वालयामास सक्रोधो दीप्ताग्निश्शलभानिव ।। ६३ ।। <br>
वीरभद्रस्ततो दग्धान्दृष्ट्वा दक्षपुरोगमान् ।। <br>
अट्टाट्टहासमकरोत्पूरयंश्च जगत्त्रयम् ।।६४।। <br>
वीरश्रिया वृतस्तत्र ततो नन्दनसंभवा ।। <br>
पुष्पवृष्टिरभूद्दिव्या वीरभद्रे गणान्विते ।। ६५ ।। <br>
ववुर्गंधवहाश्शीतास्सुगन्धास्सुखदाः शनैः ।। <br>
देवदुंदुभयो नेदुस्सममेव ततः परम् ।। ६६ ।। <br>
कैलासं स ययौ वीरः कृतकार्य्यस्ततः परम् ।। <br>
विनाशितदृढध्वांतो भानुमानिव सत्वरम् ।।६७।। <br>
कृतकार्यं वीरभद्रं दृष्ट्वा संतुष्टमा नसः ।। <br>
शंभुर्वीरगणाध्यक्षं चकार परमेश्वरः।।६८।।<br>
इति श्रीशिवमहापुराणे द्वितीयायां रुद्रसहितायां द्वितीये सतीखंडे यज्ञविध्वं सवर्णनो नाम सप्तत्रिंशोऽध्यायः ।। ३७ ।। <br>
<br>
