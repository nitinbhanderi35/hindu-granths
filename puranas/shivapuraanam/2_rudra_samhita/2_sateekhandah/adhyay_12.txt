नारद उवाच ।। <br>
ब्रह्मन् शंभुवर प्राज्ञ सम्यगुक्तं त्वयानघ ।। <br>
शिवाशिवचरित्रं च पावितं जन्म मे हितम् ।। १ ।। <br>
इदानीं वद दक्षस्तु तपः कृत्वा दृढव्रतः ।। <br>
कं वरं प्राप देव्यास्तु कथं सा दक्षजाऽभवत् ।। २ ।। <br>
ब्रह्मोवाच ।। <br>
शृणु नारद धन्यस्त्वं मुनिभिर्भक्तितोखिलैः ।। <br>
यथा तेपे तपो दक्षो वरं प्राप च सुव्रतः ।। ३ ।। <br>
मदाज्ञप्तस्सुधीर्दक्षस्समाधाय महाधिपः ।। <br>
अपाद्यष्टुं च तां देवीं तत्कामो जगदंबिकाम् ।। ४ ।। <br>
क्षीरोदोत्तरतीरस्थां तां कृत्वा हृदयस्थिताम् ।। <br>
तपस्तप्तुं समारेभे द्रुष्टुं प्रत्यक्षतोम्बिकाम् ।। ५ ।। <br>
दिव्यवर्षेण दक्षस्तु सहस्राणां त्रयं समाः ।। <br>
तपश्चचार नियतस्सं यतात्मा दृढव्रतः ।। ।। ६ ।। <br>
मारुताशी निराहारो जलाहारी च पर्णभुक् ।। <br>
एवं निनाय तं कालं चिंतयन्तां जगन्मयीम् ।। ७ ।। <br>
दुर्गाध्यानसमासक्तश्चिरं कालं तपोरतः ।। <br>
नियमैर्बहुभिर्देवीमाराधयति सुव्रतः ।। ८ ।। <br>
ततो यमादियुक्तस्य दक्षस्य मुनिसत्तम ।। <br>
जगदम्बा पूजयतः प्रत्यक्षमभवच्छिवा ।। ९ ।। <br>
ततः प्रत्यक्षतो दृष्ट्वा जगदम्बां जगन्मयीम् ।। <br>
कृतकृत्यमथात्मानं मेने दक्षः प्रजापतिः ।। 2.2.12.१० ।। <br>
सिंहस्थां कालिकां कृष्णां चारुवक्त्रां चतुर्भुजाम् ।। <br>
वरदाभयनीलाब्जखड्गहस्तां मनोहराम् ।। ११ ।। <br>
आरक्तनयनां चारुमुक्तकेशीं जगत्प्रसूम् । <br>
तुष्टाव वाग्भिश्चित्राभिः सुप्रणम्याथ सुप्रभाम् ।। १२ ।। <br>
दक्ष उवाच ।। <br>
जगदेव महामाये जगदीशे महेश्वरि ।। <br>
कृपां कृत्वा नमस्तेस्तु दर्शितं स्ववपुर्मम।।१३।।<br>
प्रसीद भगवत्याद्ये प्रसीद शिवरूपिणम् ।। <br>
प्रसीद भक्तवरदे जगन्माये नमोस्तु ते ।।१४।। <br>
ब्रह्मोवाच ।। <br>
इति स्तुता महेशानी दक्षेण प्रयतात्मना ।। <br>
उवाच दक्षं ज्ञात्वापि स्वयं तस्येप्सितं मुने ।। १५ ।। <br>
देव्युवाच ।। <br>
तुष्टाहं दक्ष भवतस्सद्भक्त्या ह्यनया भृशम् ।। <br>
वरं वृणीष्व स्वाभीष्टं नादेयं विद्यते तव ।।१६।।<br>
ब्रह्मोवाच ।। <br>
जगदम्बावचश्श्रुत्वा ततो दक्षः प्रजापतिः ।। <br>
सुप्रहृष्टतरः प्राह नामं नामं च तां शिवाम् ।।१७।। <br>
दक्ष उवाच।। <br>
जगदम्बा महामाये यदि त्वं वरदा मम।।<br>
मद्वचः शृणु सुप्रीत्या मम कामं प्रपूरय।।१८।।<br>
मम स्वामी शिवो यो हि स जातो ब्रह्मणस्तुतः ।।<br>
रुद्रनामा पूर्णरूपावतारः परमात्मनः ।। १९।। <br>
तवावतारो नो जातः का तत्पत्नी भवेदतः ।। <br>
तं मोहय महेशानमवतीर्य क्षितौ शिवे ।।2.2.12.२० ।। <br>
त्वदृते तस्य मोहाय न शक्तान्या कदाचन ।। <br>
तस्मान्मम सुता भूत्वा हरजायाभवाऽधुना ।।२१।। <br>
इत्थं कृत्वा सुलीला च भव त्वं हर मोहिनी ।। <br>
ममैवैष वरो देवि सत्यमुक्तं तवाग्रतः ।।२२।। <br>
केवलं स्वार्थमिति च सर्वेषां जगतामपि ।। <br>
ब्रह्मविष्णुशिवानां च ब्रह्मणा प्रेरितो ह्यहम् ।। २३ ।। <br>
ब्रह्मोवाच ।। <br>
इत्याकर्ण्य प्रजेशस्य वचनं जगदम्बिका ।। <br>
प्रत्युवाच विहस्येति स्मृत्वा तं मनसा शिवम्।। २४।। <br>
देव्युवाच।।<br>
तात प्रजापते दक्ष शृणु मे परमं वचः।।<br>
सत्यं ब्रवीमि त्वद्भक्त्या सुप्रसन्नाखिलप्रदा ।।२५।। <br>
अहं तव सुता दक्ष त्वज्जायायां महेश्वरी।।<br>
भविष्यामि न संदेहस्त्वद्भक्तिवशवर्तिनी।।२६।।<br>
तथा यत्नं करिष्यामि तपः कृत्वा सुदुस्सहम् ।। <br>
हरजाया भविष्यामि तद्वरं प्राप्य चानघ ।।२७।। <br>
नान्यथा कार्यसिद्धिर्हि निर्विकारी च स प्रभुः ।। <br>
विधेर्विष्णोश्च संसेव्यः पूर्ण एव सदाशिवः ।।२८।। <br>
अहं तस्य सदा दासी प्रिया जन्मनि जन्मनि ।। <br>
मम स्वामी स वै शंभुर्नानारूपधरोपि ह ।। २९ ।। <br>
वरप्रभावाद्भ्रुकुटेरवतीर्णो  विधेस्म च ।। <br>
अहं तद्वरतोपीहावतरिष्ये तदाज्ञया ।।2.2.12.३०।। <br>
गच्छ स्वभवनं तात मया ज्ञाता तु दूतिका ।। <br>
हरजाया भविष्यामि भूता ते तनयाचिरात् ।।३१।। <br>
इत्युक्त्वा सद्वचो दक्षं शिवाज्ञां प्राप्य चेतसि ।। <br>
पुनः प्रोवाच सा देवी स्मृत्वा शिवपदाम्बुजम् ।।३२।। <br>
परन्तु पण आधेयो मनसा ते प्रजापते ।। <br>
श्रावयिष्यामि ते तं वै सत्यं जानीहि नो मृषा ।।३३।। <br>
यदा भवान् मयि पुनर्भवेन्मंदादरस्तपा ।। <br>
देहं त्यक्ष्ये निजं सत्यं स्वात्मन्यस्म्यथ वेतरम् ।। ३४ ।। <br>
एष दत्तस्तव वरः प्रतिसर्गं प्रजापते ।। <br>
अहं तव सुता भूत्वा भविष्यामि हरप्रिया ।। ३५ ।। <br>
ब्रह्मोवाच ।। एवमुक्त्वा महेशानी दक्षं मुख्यप्रजापतिम् ।। <br>
अंतर्दधे द्रुतं तत्र सम्यग् दक्षस्य पश्यतः ।।३६।। <br>
अंतर्हितायां दुर्गायां स दक्षोपि निजाश्रमम् ।। <br>
जगाम च मुदं लेभे भविष्यति सुतेति सा ।।३७।। <br>
इति श्रीशिवमहा पुराणे द्वितीयायां रुद्रसंहितायां द्वितीये सतीखंडे दक्षवरप्राप्तिवर्णनो नाम द्वादशोऽध्यायः ।।१२।। <br>
<br>
