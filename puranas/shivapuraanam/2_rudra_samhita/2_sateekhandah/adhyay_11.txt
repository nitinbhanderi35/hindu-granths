नारद उवाच ।। <br>
ब्रह्मन् तात महाप्राज्ञ वद नो वदतां वर।।<br>
गते विष्णौ किमभवदकार्षीत्किं विधे भवान्।।१।।<br>
ब्रह्मोवाच ।। <br>
विप्रनन्दनवर्य त्वं सावधानतया शृणु ।। <br>
विष्णौ गते भगवति यदकार्षमहं खलु ।।२।। <br>
विद्याविद्यात्मिकां शुद्धां परब्रह्मस्वरूपिणीम् ।। <br>
स्तौमि देव जगद्धात्रीं दुर्गां शम्भुप्रियां सदा ।।३।। <br>
सर्वत्र व्यापिनीं नित्यां निरालंबां निराकुलाम्।।<br>
त्रिदेवजननीं वंदे स्थूलस्थूलामरूपिणीम्।। ।।४।। <br>
त्वं चितिः परमानंदा परमात्मस्वरूपिणी ।। <br>
प्रसन्ना भव देवेशि मत्कार्यं कुरु ते नमः ।।५।। <br>
ब्रह्मोवाच ।। <br>
एवं संस्तूयमाना सा योगनिद्रा मया मुने ।। <br>
आविर्बभूव प्रत्यक्षं देवर्षे चंडिका मम ।। ६ ।। <br>
स्निग्धांजनद्युतिश्चारुरूपा दिव्यचतुर्भुजा ।। <br>
सिंहस्था वरहस्ता च मुक्तामणिकचोत्कटा ।। ७ ।। <br>
शरदिंद्वानना शुभ्रचन्द्रभाला त्रिलोचना ।। <br>
सर्वावयवरम्या च कमलांघ्रिनखद्युतिः।।८।। <br>
समक्षं तामुमां वीक्ष्य मुने शक्तिं शिवस्य हि ।। <br>
भक्त्या विनततुंगांशः प्रास्तवं सुप्रणम्य वै ।। ९ ।। <br>
ब्रह्मोवाच ।। <br>
नमो नमस्ते जगतःप्रवृत्तिनिवृतिरूपे स्थितिसर्गरूपे ।। <br>
चराचराणां भवती सुशक्तिस्सनातनी सर्वविमोहनीति ।। 2.2.11.१० ।। <br>
या श्रीः सदा केशवमूर्तिमाला विश्वंभरा या सकलं बिभर्ति।।<br>
या त्वं पुरा सृष्टिकरी महेशी हर्त्री त्रिलोकस्य परा गुणेभ्य ।।११।। <br>
या योगिनां वै महिता मनोज्ञा सा त्वं न ते परमाणुसारे ।। <br>
यमादिपूते हृदि योगिनां या या योगिनां ध्यानपथे प्रतीता ।। १२ ।। <br>
प्रकाशशुद्ध्यादियुता विरागा सा त्वं हि विद्या विविधावलंबा ।। <br>
कूटस्थमव्यक्तमनंतरूपं त्वं बिभ्रती कालमयी जगंति ।। १३ ।। <br>
विकारबीजं प्रकरोपि नित्यं गुणान्विता सर्वजनेषु नूनम् ।। <br>
त्वं वै गुणानां च शिवे त्रयाणां निदानभूता च ततः परासि ।। १४ ।। <br>
सत्वं रजस्तामस इत्यमीषां विकारहीना समु वस्तितीर्या ।। <br>
सा त्वं गुणानां जगदेकहेतुं ब्रह्मांतरारंभसि चात्सि पासि ।। १५ ।। <br>
अशेषजगतां बीजे ज्ञेयज्ञानस्वरूपिणि ।। <br>
जगद्धिताय सततं शिवपत्नि नमोस्तु ते ।।१६।। <br>
ब्रह्मोवाच।।<br>
इत्याकर्ण्य वचः सा मे काली लोक विभाविनी ।। <br>
प्रीत्या मां जगतामूचे स्रष्टारं जनशब्दवत् ।।१७।। <br>
देव्युवाच ।। <br>
ब्रह्मन्किमर्थं भवता स्तुताहमवधारय ।। <br>
उच्यतां यदि धृष्योसि तच्छीघ्रं पुरतो मम ।। १८ ।। <br>
प्रत्यक्षमपि जातायां सिद्धिः कार्यस्य निश्चिता ।। <br>
तस्मात्त्वं वांछितं ब्रूहि या करिष्यामि भाविता ।। १९ ।। <br>
ब्रह्मोवाच ।। <br>
शृणु देवि महेशानि कृपां कृत्वा ममोपरि ।। <br>
मनोरथस्थं सर्वज्ञे प्रवदामि त्वदाज्ञया ।। 2.2.11.२० ।। <br>
यः पतिस्तव देवेशि ललाटान्मेऽभवत्पुरा ।। <br>
शिवो रुद्राख्यया योगी स वै कैलासमास्थितः ।।२१।। <br>
तपश्चरति भूतेश एक एवाविकल्पकः ।। <br>
अपत्नीको निर्विकारो न द्वितीयां समीहते ।। २२ ।। <br>
तं मोहय यथा चान्यां द्वितीयां सति वीक्षते ।। <br>
त्वदृते तस्य नो काचिद्भविष्यति मनोहरा ।।२३।। <br>
तस्मात्त्वमेव रूपेण भवस्व हरमोहिनी।।<br>
सुता भूत्वा च दक्षस्य रुद्रपत्नी शिवे भव।।२४।।<br>
यथा धृतशरीरा त्वं लक्ष्मीरूपेण केशवम्।।<br>
आमोदयसि विश्वस्य हितायैतं तथा कुरु।।२५।।<br>
कांताभिलाषमात्रं मे दृष्ट्वाऽनिंदद्वृषध्वजः ।। <br>
स कथं वनितां देवी स्वेच्छया संग्रहीष्यति ।।२६। <br>
हरे गृहीतकांते तु कथं सृष्टिश्शुभावहा ।। <br>
आद्यंतमध्ये चैतस्य हेतौ तस्मिन्विरागिणि ।।२७।। <br>
इति चिंतापरो नाहं त्वदन्यं शरणं हितम्।।<br>
कृच्छ्रवांस्तेन विश्वस्य हितायैतत्कुरुष्व मे।।२८।। <br>
न विष्णुस्तस्य मोहाय न लक्ष्मीर्न मनोभवः।।<br>
न चाप्यहं जगन्मातर्नान्यस्त्वां कोपि वै विना ।।२९।। <br>
तस्मात्त्वं दक्षजा भूत्वा दिव्यरूपा महेश्वरी ।। <br>
तत्पत्नी भव मद्भक्त्या योगिनं मोहयेश्वरम् ।।2.2.11.३०।। <br>
दक्षस्तपति देवेशि क्षीरोदोत्तरतीरगः।। <br>
त्वामुद्दिश्य समाधाय मनस्त्वयि दृढव्रतः ।।३१।। <br>
ब्रह्मोवाच।।<br>
इत्याकर्ण्य वचस्सा चिंतामाप शिवा तदा।।<br>
उवाच च स्वमनसि विस्मिता जगदम्बिका।।३२।। <br>
देव्युवाच ।। <br>
अहो सुमहदाश्चर्यं वेदवक्तापि विश्वकृत् ।। <br>
महाज्ञानपरो भूत्वा विधाता किं वदत्ययम् ।।३३।। <br>
विधेश्चेतसि संजातो महामोहोऽसुखावहः ।। <br>
यद्वरं निर्विकारं तं संमोहयितुमिच्छति ।।३४।।<br>
हरमोहवरं मत्तस्समिच्छति विधिस्त्वयम् ।।<br>
को लाभोस्यात्र स विभुर्निर्मोहो निर्विकल्पकः ।।३५।। <br>
परब्रह्माख्यो यश्शंभुर्निर्गुणो निर्विकारवान् ।। <br>
तस्याहं सर्वदा दासी तदाज्ञावशगा सदा ।।३६।। <br>
स एव पूर्णरूपेण रुद्रनामाभवच्छिवः ।। <br>
भक्तोद्धारणहेतोर्हि स्वतंत्रः परमेश्वरः ।।३७।। <br>
हरेर्विधेश्च स स्वामी शिवान्न्यूनो न कर्हिचित् ।। <br>
योगादरो ह्यमायस्थो मायेशः परतः परः ।।३८।। <br>
मत्वा तमात्मजं ब्रह्मा सामान्यसुरसंनिभम् ।। <br>
इच्छत्ययं मोहयितुमतोऽज्ञानविमोहितः ।। ३९ ।। <br>
न दद्यां चेद्वरं वेदनीतिर्भ्रष्टा भवेदिति ।। <br>
किं कुर्यां येन न विभुः क्रुद्धस्स्यान्मे महेश्वरः ।।2.2.11.४०।। <br>
ब्रह्मो वाच ।। <br>
विचार्य्येत्थं महेशं तं सस्मार मनसा शिवा ।। <br>
प्रापानुज्ञां शिवस्याथोवाच दुर्गा च मां तदा ।। ४१ ।। <br>
।। दुर्गोवाच ।। <br>
यदुक्तं भवता ब्रह्मन् समस्तं सत्यमेव तत् ।। <br>
मदृते मोहयित्रीह शंकरस्य न विद्यते ।। ४२ ।। <br>
हरेऽगृहीतदारे तु सृष्टिनैषा सनातनी ।। <br>
भविष्यतीति तत्सत्यं भवता प्रतिपादितम् ।।४३ ।। <br>
ममापि मोहने यन्नो विद्यतेस्य महाप्रभोः ।। <br>
त्वद्वाक्याद्विगुणो मेद्य प्रयत्नोऽभूत्स निर्भरः ।। ४४ ।। <br>
अहं तथा यतिष्यामि यथा दारपरिग्रहम् ।। <br>
हरः करिष्यति विधे स्वयमेव विमोहितः ।। ४५ ।। <br>
सतीमूर्तिमहं धृत्वा तस्यैव वशवर्तिनी ।। <br>
भविष्यामि महाभागा लक्ष्मीर्विष्णोर्यथा प्रिया।।४६।। <br>
यथा सोपि मयैवेय वशवर्ती सदा भवेत्।।<br>
तथा यत्नं करिष्यामि तस्यैव कृपया विधे।।४७।।<br>
उत्पन्ना दक्षजायायां सतीरूपेण शंकरम्।।<br>
अहं सभाजयिष्यामि लीलया तं पितामह ।।४८।। <br>
यथान्यजंतुरवनौ वर्तते वनितावशे ।। <br>
मद्भक्त्या स हरो वामावशवर्ती भविष्यति ।।४९।। <br>
ब्रह्मोवाच ।। <br>
मह्यमित्थं समाभाष्य शिवा सा जगदम्बिका।।<br>
वीक्ष्यमाणा मया तात तत्रैवांतर्दधे ततः।।2.2.11.५०।।<br>
तस्यामंतर्हितायां तु सोहं लोकपितामहः।।<br>
अगमं यत्र स्वसुतास्तेभ्यस्सर्वमवर्णयम् ।। ५१ ।। <br>
इति श्रीशिवपुराणे द्वितीयायां रुद्रसंहितायां सतीखण्डे दुर्गास्तुतिब्रह्मवरप्राप्तिवर्णनो नामेकादशोऽध्यायः ।। ११ ।। <br>
<br>
