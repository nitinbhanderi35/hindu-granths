ब्रह्मोवाच ।। <br>
इत्युक्त्वा सर्वदेवैश्च कृता शंभोर्नुतिः परा ।। <br>
शिवाच्च सा वरं प्राप्ता शृणु ह्यादरतो मुने ।। १ ।। <br>
अथो सती पुनः शुक्लपक्षेऽष्टम्यामुपोषिता ।। <br>
आश्विने मासि सर्वेशं पूजयामास भक्तितः ।।२।। <br>
इति नंदाव्रते पूर्णे नवम्यां दिनभागतः ।। <br>
तस्यास्तु ध्यानमग्नायाः प्रत्यक्षमभवद्धरः ।। ३ ।। <br>
सर्वाङ्गसुन्दरो गौरः पंचवक्त्रस्त्रिलोचनः।। <br>
चंद्रभालः प्रसन्नात्मा शितिकंठश्चतुर्भुज ।। ४ ।। <br>
त्रिशूलब्रह्मकवराभयधृग्भस्मभास्वरः ।। <br>
स्वर्धुन्या विलसच्छीर्षस्सकलाङ्गमनोहरः ।। ५ ।। <br>
महालावण्यधामा च कोटिचन्द्रसमाननः ।। <br>
कोटिस्मरसमाकांतिस्सर्वथा स्त्रीप्रियाकृतिः ।। ६ ।। <br>
प्रत्यक्षतो हरं वीक्ष्य सती सेदृविधं प्रभुम् ।। <br>
ववन्दे चरणौ तस्य सुलज्जावनतानना ।। ७ ।। <br>
अथ प्राह महादेवस्सतीं सद्व्रतधारिणीम् ।। <br>
तामिच्छन्नपि भार्यार्थं तपश्चर्याफलप्रदः ।। ८ ।। <br>
महादेव उवाच ।। <br>
दक्षनंदिनि प्रीतोस्मि व्रतेनानेन सुव्रते ।। <br>
वरं वरय संदास्ये यत्तवाभिमतं भवेत् ।। ९ ।। <br>
ब्रह्मोवाच ।। <br>
जानन्नपीह तद्भावं महादेवो जगत्पतिः।।<br>
जगौ वरं वृणीष्वेति तद्वाक्यश्रवणेच्छया ।। 2.2.17.१० ।। <br>
सापि त्रपावशा युक्ता वक्तुं नो हृदि यत्स्थितम् ।। <br>
शशाक सा त्वभीष्टं यत्तल्लज्जाच्छादितं पुनः ।।११।। <br>
प्रेममग्नाऽभवत्साति श्रुत्वा शिववचः प्रियम् ।। <br>
तज्ज्ञात्वा सुप्रसन्नोभूच्छंकरो भक्तवत्सलः ।। १२ ।। <br>
वरं ब्रूहि वरं ब्रूहि प्राहेति स पुनर्द्रुतम् ।। <br>
सतीभक्तिवशश्शंभुरंतर्यामी सतां गतिः ।।१३।। <br>
अथ त्रपां स्वां संधाय यदा प्राह हरं सती ।। <br>
यथेष्टं देहि वरद वरमित्यनिवारकम् ।। १४ ।। <br>
तदा वाक्यस्यावसानमनवेक्ष्य वृषध्वजः ।। <br>
भव त्वं मम भार्येति प्राह तां भक्तवत्सलः ।।१५।। <br>
एतच्छ्रुत्वा वचस्तस्य साभीष्टफल भावनम् ।। <br>
तूष्णीं तस्थौ प्रमुदिता वरं प्राप्य मनोगतम् ।। १६ ।। <br>
सकामस्य हरस्याग्रे स्थिता सा चारुहासिनी ।। <br>
अकरोन्निजभावांश्च हावान्कामविवर्द्धनान् ।। १७ ।। <br>
ततो भावान्समादाय शृंगाराख्यो रसस्तदा ।। <br>
तयोश्चित्ते विवेशाशु कला हावा यथोदितम् ।। १८ ।। <br>
तत्प्रवेशात्तु देवर्षे लोकलीलानुसारिणोः ।। <br>
काप्यभिख्या तयोरासीच्चित्रा चन्द्रमसोर्यथा ।। १९ ।। <br>
रेजे सती हरं प्राप्य स्निग्धभिन्नांजनप्रभा ।। <br>
चन्द्राभ्याशेऽभ्रलेखेव स्फटिकोज्ज्वलवर्ष्मणः ।।2.2.17.२०।। <br>
अथ सा तमुवाचेदं हरं दाक्षायणी मुहुः ।। <br>
सुप्रसन्ना करौ बद्ध्वा नतका भक्तवत्सलम् ।। २१ ।। <br>
सत्युवाच ।। <br>
देवदेव महादेव विवाह विधिना प्रभौ ।। <br>
पितुर्मे गोचरीकृत्य मां गृहाण जगत्पते ।। २२ ।। <br>
।। ब्रह्मोवाच ।। <br>
एवं सतीवचः श्रुत्वा महेशो भक्तवत्सलः ।। <br>
तथास्त्विति वचः प्राह निरीक्ष्य प्रेमतश्च ताम् ।। २३ ।। <br>
दाक्षायण्यपि तं नत्वा शंभुं विज्ञाप्य भक्तितः ।। <br>
प्राप्ताज्ञा मातुरभ्याशमगान्मोहमुदान्विता ।। २४ ।। <br>
हरोपि हिमवत्प्रस्थं प्रविश्य च निजाश्रमम् ।। <br>
दाक्षायणीवियोगाद्वै कृच्छ्रध्यानपरोऽभवत् ।।२५।। <br>
समाधाय मनः शंभुर्लौकिकीं गतिमाश्रितः ।। <br>
चिंतयामास देवर्षे मनसा मां वृषध्वजः ।। २६ ।। <br>
ततस्संचिंत्यमानोहं महेशेन त्रिशूल्रिना ।। <br>
पुरस्तात्प्राविशं तूर्णं हरसिद्धिप्रचोदितः ।। २७ ।। <br>
यत्रासौ हिमवत्प्रस्थे तद्वियोगी हरः स्थितः ।। <br>
सरस्वतीयुतस्तात तत्रैव समुपस्थितः ।। २८ ।। <br>
सरस्वतीयुतं मां च देवर्षे वीक्ष्य स प्रभुः ।। <br>
उत्सुकः प्रेमबद्धश्च सत्या शंभुरुवाच ह ।।२९।। <br>
शंभुरुवाच ।। <br>
अहं ब्रह्मन्स्वार्थपरः परिग्रहकृतौ च यत् ।। <br>
तदा स्वत्वमिवस्वार्थे प्रतिभाति ममाधुना ।।2.2.17.३०।। <br>
अहमाराधितस्सत्याद्दाक्षायण्याथ भक्तितः ।। <br>
तस्यै वरो मया दत्तो नंदाव्रतप्रभावतः ।।३१।। <br>
भर्ता भवेति च तया मत्तो ब्रह्मन् वरो वृतः ।।<br>
मम भार्या भवेत्युक्तं मया तुष्टेन सर्वथा ।।३२।। <br>
अथावदत्तदा मां सा सती दाक्षायणी त्विति ।। <br>
पितुर्मे गोचरीकृत्य मां गृहाण जगत्पते ।।३३।। <br>
तदप्यंगीकृतं ब्रह्मन्मया तद्भक्ति तुष्टितः ।। <br>
सा गता भवनं मातुरहमत्रागतो विधे ।।३४।। <br>
तस्मात्त्वं गच्छ भवनं दक्षस्य मम शासनात् ।। <br>
तां दक्षोपि यथा कन्यां दद्यान्मेऽरं तथा वद ।। ३५ ।। <br>
सतीवियोगभंगस्स्याद्यथा मे त्वं तथा कुरु ।। <br>
समाश्वासय तं दक्षं सर्वविद्याविशारदः ।। ३६ ।। <br>
।। ब्रह्मोवाच ।। <br>
इत्युदीर्य महादेवस्सकाशे मे प्रजापतेः ।। <br>
सरस्वतीं विलोक्याशु वियोगवशगोभवत् ।।३७।। <br>
तेनाहमपि चाज्ञप्तः कृतकृत्यो मुदान्वितः ।। <br>
प्रावोचं चेति जगतां नाथं तं भक्तवत्सलम् ।।३८।। <br>
।। ब्रह्मोवाच ।। <br>
यदात्थ भगवञ्शम्भो तद्विचार्य सुनिश्चितम् ।। <br>
देवानां मुख्यस्स्वार्थो हि ममापि वृषभध्वज।।३९।। <br>
दक्षस्तुभ्यं सुतां स्वां च स्वयमेव प्रदास्यति ।। <br>
अहं चापि वदिष्यामि त्वद्वाक्यं तत्समक्षतः ।।2.2.17.४० ।। <br>
ब्रह्मोवाच ।। <br>
इत्युदीर्य्य महादेवमहं सर्वेश्वरं प्रभुम् ।। <br>
अगमं दक्षनिलयं स्यंदनेनातिवेगिना ।।४१।। <br>
।। नारद उवाच ।। <br>
विधे प्राज्ञ महाभाग वद नो वदतां वर ।। <br>
सत्यै गृहागतायै स दक्षः किमकरोत्ततः ।। ४२ ।। <br>
ब्रह्मोवाच ।। <br>
तपस्तप्त्वा वरं प्राप्य मनोभिलषितं सती ।। <br>
गृहं गत्वा पितुर्मातुः प्रणाममकरोत्तदा ।।४३।। <br>
मात्रे पित्रेऽथ तत्सर्वं समाचख्यौ महेश्वरात् ।। <br>
वरप्राप्तिः स्वसख्या वै सत्यास्तुष्टस्तु भक्तितः ।। ४४ ।। <br>
माता पिता च वृत्तांतं सर्वं श्रुत्वा सखीमुखात् ।। <br>
आनन्दं परमं लेभे चक्रे च परमोत्सवम् ।।४५।।<br>
द्रव्यं ददौ द्विजातिभ्यो यथाभीष्टमुदारधीः।।<br>
अन्येभ्यश्चांधदीनेभ्यो वीरिणी च महामनाः ।।४६।।<br>
वीरिणी तां समालिंग्य स्वसुतां प्रीतिवर्द्धिनीम् ।। <br>
मूर्ध्न्युपाघ्राय मुदिता प्रशशंस मुहुर्मुहुः ।।४७।। <br>
अथ दक्षः कियत्काले व्यतीते धर्मवित्तमः ।। <br>
चिंतयामास देयेयं स्वसुता शम्भवे कथम् ।। ४८ ।। <br>
आगतोपि महादेवः प्रसन्नस्स जगाम ह ।। <br>
पुनरेव कथं सोपि सुतार्थेऽत्रागमिष्यति ।। ४९ ।। <br>
प्रास्थाप्योथ मया कश्चिच्छंभोर्निकटमंजसा ।। <br>
नैतद्योग्यं निगृह्णीयाद्यद्येवं विफलार्दना ।। 2.2.17.५० ।। <br>
अथवा पूजयिष्यामि तमेव वृषभध्वजम्।।<br>
मदीयतनया भक्त्या स्वयमेव यथा भवेत्।।५१।।<br>
तथैव पूजितस्सोपि वांछत्यार्यप्रयत्नतः।। <br>
शंभुर्भवतु मद्भर्त्तेत्येवं दत्तवरेणतत्।।५२।।<br>
इति चिंतयतस्तस्य दक्षस्य पुरतोऽन्वहम्।।<br>
उपस्थितोहं सहसा सरस्वत्यन्वितस्तदा।५३।। <br>
मां दृष्ट्वा पितरं दक्षः प्रणम्यावनतः स्थितः ।। <br>
आसनं च ददौ मह्यं स्वभवाय यथोचितम् ।।५४।। <br>
ततो मां सर्वलोकेशं तत्रागमन कारणम् ।। <br>
दक्षः पप्रच्छ स क्षिप्रं चिंताविष्टोपि हर्षितः ।।५५।। <br>
दक्ष उवाच ।। <br>
तवात्रागमने हेतुः कः प्रवेशे स सृष्टिकृत् ।। <br>
ममोपरि सुप्रसादं कृत्वाचक्ष्व जगद्गुरो ।।५६।।<br>
पुत्रस्नेहात्कार्यवशादथ वा लोककारक।।<br>
ममाश्रमं समायातो हृष्टस्य तव दर्शनात्।।५७।। <br>
ब्रह्मोवाच ।। <br>
इति पृष्टस्स्वपुत्रेण दक्षेण मुनिसत्तम ।। <br>
विहसन्नब्रुवं वाक्यं मोदयंस्तं प्रजापतिम् ।। ५८ ।। <br>
ब्रह्मोवाच ।। <br>
शृणु दक्ष यदर्थं त्वत्समीपमहमागतः ।। <br>
त्वत्तोकस्य हितं मेपि भवतोपि तदीप्सितम् ।।५९ ।। <br>
तव पुत्री समाराध्य महादेवं जगत्पतिम् ।। <br>
यो वरः प्रार्थितस्तस्य समयोयमुपागतः ।। 2.2.17.६० ।। <br>
शंभुना तव पुत्र्यर्थं त्वत्सकाशमहं धुवम् ।। <br>
प्रस्थापितोस्मि यत्कृत्यं श्रेय स्तदवधारय ।। ६१ ।। <br>
वरं दत्त्वा गतो रुद्रस्तावत्प्रभृति शंकरः ।। <br>
त्वत्सुताया वियोगेन न शर्म लभतेंजसा ।। ६२ ।। <br>
अलब्धच्छिद्रमदनो जिगाय गिरिशं न यम् ।। <br>
सर्वैः पुष्पमयैर्बाणैर्यत्नं कृत्वापि भूरिशः ।। ६३ ।। <br>
स कामबाणविद्धोपि परित्यज्यात्म चिंतनम् ।। <br>
सतीं विचिंतयन्नास्ते व्याकुलः प्राकृतो यथा ।। ६४ ।। <br>
विस्मृत्य प्रश्रुतां वाणीं गणाग्रे विप्रयोगतः ।। <br>
क्व सतीत्येवमभितो भाषते निकृतावपि ।। ६५ ।। <br>
मया यद्वांछितं पूर्वं त्वया च मदनेन च ।। <br>
मरीच्याद्यैमुनिवरैस्तत्सिद्धमधुना सुत ।। ६६ ।। <br>
त्वत्पुत्र्याराधितश्शंभुस्सोपि तस्या विचिंतनात् ।। <br>
अनुशोधयितुं प्रेप्सुर्वर्त्तते हिमवद्गिरौ ।। ६७ ।। <br>
यथा नानाविधैर्भावैस्सत्त्वात्तेन व्रतेन च ।। <br>
शंभुराराधितस्तेन तथैवाराध्यते सती ।।६८।। <br>
तस्मात्तु दक्षतनयां शंभ्वर्थं परिकल्पिताम् ।। <br>
तस्मै देह्यविलंबेन कृता ते कृतकृत्यता ।। ६९ ।। <br>
अहं तमानयिष्यामि नारदेन त्वदालयम् ।। <br>
तस्मै त्वमेनां संयच्छ तदर्थे परिकल्पिताम् ।। 2.2.17.७० ।। <br>
ब्रह्मोवाच ।। <br>
श्रुत्वा मम वचश्चेति स मे पुत्रोतिहर्षितः ।। <br>
एवमेवेतिमां दक्ष उवाच परिहर्षितः ।।७१ ।। <br>
ततस्सोहं मुने तत्रागममत्यंतहर्षितः ।। <br>
उत्सुको लोकनिरतो गिरिशो यत्र संस्थितः ।। ७२ ।। <br>
गते नारद दक्षोपि सदार तनयो ह्यपि ।। <br>
अभवत्पूर्णकामस्तु पीयूषैरिव पूरितः ।। ७३ ।। ।। <br>
इति श्रीशैवे महापुराणे द्वितीयायां रुद्रसंहितायां द्वितीये सतीखंडे सतीवरलाभो नाम सप्तदशोऽध्यायः ।। १७ ।। <br>
<br>
