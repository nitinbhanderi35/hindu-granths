ब्रह्मोवाच ॥ <br>
अथैकदा पितुः पार्श्वे तिष्ठंतीं तां सतीमहम् ॥ <br>
त्वया सह मुनेद्राक्षं सारभूतां त्रिलोकके ॥ १ ॥ <br>
पित्रा नमस्कृतं वीक्ष्य सत्कृतं त्वां च मां सती ॥ <br>
प्रणनाम मुदा भक्त्या लोकलीलानुसारिणी ॥ २ ॥ <br>
प्रणामांते सतीं वीक्ष्य दक्षदत्तशुभासने ॥ <br>
स्थितोहं नारद त्वं च विनतामहमागदम् ॥ ३ ॥ <br>
त्वामेव यः कामयते यन्तु कामयसे सति ॥<br>
तमाप्नुहि पतिं देवं सर्वज्ञं जगदीश्वरम् ॥४॥ <br>
यो नान्यां जगृहे नापि गृह्णाति न ग्रहीष्यति ॥ <br>
जायां स ते पतिर्भूयादनन्यसदृशश्शुभे॥५॥<br>
इत्युक्त्वा सुचिरं तां वै स्थित्वा दक्षालये पुनः॥<br>
विसृष्टौ तेन संयातौ स्वस्थानं तौ च नारद ॥६॥ <br>
दक्षोभवच्च सुप्रीतः तदाकर्ण्य गतज्वरः ॥ <br>
आददे तनयां स्वां तां मत्वा हि परमेश्वरीम्॥७॥<br>
इत्थं विहारै रुचिरैः कौमारैर्भक्तवत्सला ॥ <br>
जहाववस्थां कौमारीं स्वेच्छाधृतनराकृतिः ॥८॥ <br>
बाल्यं व्यतीत्य सा प्राप किञ्चिद्यौवनतां सती ।९। <br>
अतीव तपसांगेन सर्वांगेषु मनोहरा ॥९॥ <br>
दक्षस्तां वीक्ष्य लोकेशः प्रोद्भिन्नांतर्वयस्थिताम् ॥ <br>
चिंतयामास भर्गाय कथं दास्य इमां सुताम् ॥ 2.2.15.१ ०॥ <br>
अथ सापि स्वयं भर्गं प्राप्तुमैच्छत्तदान्वहम् ॥ <br>
पितुर्मनोगतिं ज्ञात्वा मातुर्निकटमागमत् ॥ ११ ॥ <br>
पप्रच्छाज्ञां तपोहेतोश्शंकरस्य विनीतधीः ॥ <br>
मातुश्शिवाथ वैरिण्यास्सा सखी परमेश्वरी ॥१२॥ <br>
ततस्सती महेशानं पतिं प्राप्तुं दृढव्रता ॥ <br>
सा तमाराधयामास गृहे मातुरनुज्ञया ॥ १ ३॥ <br>
आश्विने मासि नन्दायां तिथावानर्च भक्तितः ॥ <br>
गुडौदनैस्सलवणैर्हरं नत्वा निनाय तम् ॥ १४॥ <br>
कार्तिकस्य चतुर्दश्यामपूपैः पायसैरपि ॥ <br>
समाकीर्णैस्समाराध्य सस्मार परमेश्वरम्॥ १५॥<br>
मार्गशीर्षेऽसिताष्टम्यां सतिलैस्सयवौदनैः ॥ <br>
पूजयित्वा हरं कीलैर्निनाय दिवसान् सती ॥ १६ ॥ <br>
पौषे तु शुक्लसप्तम्यां कृत्वा जागरणं निशि ॥ <br>
अपूजयच्छिवं प्रातः कृशरान्नेन सा सती ॥ १७ ॥ <br>
माघे तु पौर्णमास्यां स कृत्वा जागरणं निशि ॥ <br>
आर्द्रवस्त्रा नदीतीरेऽकरोच्छंकरपूजनम् ॥ १८॥ <br>
तपस्यसितभूतायां कृत्वा जागरणं निशि॥।<br>
विशेषतस्समानर्च शैलूषैस्सर्वयामसु ॥ १९॥ <br>
चैत्रे शुक्लचतुर्दश्यां पलाशैर्दमनैश्शिवम् ॥ <br>
अपूजयद्दिवारात्रौ संस्मरन् सा निनाय तम्॥2.2.15.२०॥<br>
राधशुक्लतृतीयायां तिलाहारयवौदनैः॥ <br>
पूजयित्वा सती रुद्रं नव्यैर्मासं निनाय तम् ॥२१॥ <br>
ज्येष्ठस्य पूर्णिमायां वै रात्रै संपूज्य शंकरम् ॥ <br>
वसनैर्बृहतीपुष्पैर्निराहारा निनाय तम् ॥२२॥ <br>
आषाढस्य चतुर्दश्यां शुक्लायां कृष्णवाससा। <br>
बृहतीकुसुमैः पूजा रुद्रस्याकारि वै तया ॥२३॥ <br>
श्रावणस्य सिताष्टम्यां चतुर्दश्यां च सा शिवम्॥<br>
यज्ञोपवीतैर्वासोभिः पवित्रैरप्यपूजयत् ॥ २४ ॥ <br>
भाद्रे कृष्णत्रयोदश्यां पुष्पैर्नानाविधैः फलैः ॥ <br>
संपूज्य च चतुर्दश्यां चकार जलभो जनम् ॥२५॥ <br>
नानाविधैः फलैः पुष्पैस्सस्यैस्तत्कालसंभवैः ॥ <br>
चक्रे सुनियताहारा जपन्मासे शिवार्चनम् ॥२६॥ <br>
सर्वमासे सर्वदिने शिवार्चनरता सती॥ <br>
दृढव्रताभवद्देवी स्वेच्छाधृतनराकृतिः ॥२७॥ <br>
इत्थं नंदाव्रतं कृत्स्नं समाप्य सुसमाहिता ॥ <br>
दध्यौ शिवं सती प्रेम्णा निश्चलाभूदनन्यधीः ॥ २८ ॥ <br>
एतस्मिन्नंतरे देवा मुनयश्चाखिला मुने ॥ <br>
विष्णुं मां च पुरस्कृत्य ययुर्द्रष्टुं सतीतपः ॥ ॥ २९ ॥ <br>
दृष्टागत्य सती देवैर्मूर्ता सिद्धिरिवापरा ॥ <br>
शिवध्यानमहामग्ना सिद्धावस्थां गता तदा ॥ 2.2.15.३० ॥ <br>
चक्रुः सर्वे सुरास्सत्ये मुदा सांजलयो नतिम् ॥ <br>
मुनयश्च नतस्कंधा विष्ण्वाद्याः प्रीतमानसाः ॥ ३१ ॥ <br>
अथ सर्वे सुप्रसन्ना विष्ण्वाद्याश्च सुरर्षयः ॥ <br>
प्रशशंसुस्तपस्तस्यास्सत्यास्तस्मात्सविस्मयाः ॥३२॥ <br>
ततः प्रणम्य तां देवीं पुनस्ते मुनयस्सुराः ॥ <br>
जग्मुर्गिरिवरं सद्यः कैलासं शिववल्लभम् ॥ ३३ ॥ <br>
सावित्रीसहितश्चाहं सह लक्ष्म्या मुदान्वितः ॥ <br>
वासुदेवोपि भगवाञ्जगामाथ हरांतिकम् ॥ ३४ ॥ <br>
गत्वा तत्र प्रभुं दृष्ट्वा सुप्रणम्य सुसंभ्रमाः॥<br>
तुष्टुवुर्विविधैः स्तोत्रैः करौ बद्ध्वा विनम्रकाः ॥३५॥ <br>
देवा ऊचुः ॥ <br>
नमो भगवते तुभ्यं यत एतच्चराचरम् ॥ <br>
पुरुषाय महेशाय परेशाय महात्मने ॥३६॥ <br>
आदिबीजाय सर्वेषां चिद्रूपाय पराय च ॥ <br>
ब्रह्मणे निर्विकाराय प्रकृतेः पुरुषस्य च ॥३७॥ <br>
य इदं प्रतिपंच्येदं येनेदं विचकास्ति हि ॥ <br>
यस्मादिदं यतश्चेदं यस्येदं त्वं च यत्नतः ॥३८॥ <br>
योस्मात्परस्माच्च परो निर्विकारी महाप्रभुः ॥ <br>
ईक्षते यस्स्वात्मनीदं तं नताः स्म स्वयंभुवम् ॥ ३९ ॥ <br>
अविद्धदृक् परः साक्षी सर्वात्मा ऽनेकरूपधृक् ॥ <br>
आत्मभूतः परब्रह्म तपंतं शरणं गताः ॥ 2.2.15.४० ॥ <br>
न यस्य देवा ऋषयः सिद्धाश्च न विदुः पदम् ॥ <br>
कः पुनर्जंतुरपरो ज्ञातुमर्हति वेदितुम् ॥४१॥ <br>
दिदृक्षवो यस्य पदं मुक्तसंगास्सुसाधवः ॥ <br>
चरितं सुगतिर्नस्त्वं सलोकव्रतमव्रणम् ॥४२॥ <br>
त्वज्जन्मादिविकारा नो विद्यंते केपि दुःखदा ॥ <br>
तथापि मायया त्वं हि गृह्णासि कृपया च तान् ॥ ४३ ॥ <br>
तस्मै नमः परेशाय तुभ्यमाश्चर्यकर्मणे ॥ <br>
नमो गिरां विदूराय ब्रह्मणे परमात्मने ॥ ४४ ॥ <br>
अरूपायोरुरूपाय परायानंतशक्तये ॥ <br>
त्रिलोकपतये सर्वसाक्षिणे सर्वगाय च ॥ ४५ ॥ <br>
नम आत्मप्रदीपाय निर्वाणसुखसंपदे ॥ <br>
ज्ञानात्मने नमस्तेऽस्तु व्यापकायेश्वराय च ॥४६॥ <br>
नैष्कर्म्येण सुलभ्याय कैवल्यपतये नमः ॥ <br>
पुरुषाय परेशाय नमस्ते सर्वदाय च॥४७॥<br>
क्षेत्रज्ञायात्मरूपाय सर्वप्रत्ययहेतवे॥४८॥<br>
सर्वाध्यक्षाय महते मूलप्रकृतये नमः ॥ <br>
पुरुषाय परेशाय नमस्ते सर्वदाय च ॥ ४९ ॥ <br>
त्रिनेत्रायेषुवक्त्राय सदाभासाय ते नमः ॥ <br>
सर्वेन्द्रियगुणद्रष्ट्रे निष्कारण नमोस्तु ते ॥ 2.2.15.५० ॥ <br>
त्रिलोककारणायाथापवर्गाय नमोनमः ॥ <br>
अपवर्गप्रदायाशु शरणागततारिणे ॥ ५१ ॥ <br>
सर्वाम्नायागमानां चोदधये परमेष्ठिने ॥ <br>
परायणाय भक्तानां गुणानां च नमोस्तु ते ॥५२॥ <br>
नमो गुणारणिच्छन्न चिदूष्माय महेश्वर ॥ <br>
मूढदुष्प्राप्तरूपाय ज्ञानिहृद्वासिने सदा ॥ ५३ ॥ <br>
पशुपाशविमोक्षाय भक्तसन्मुक्तिदाय च ॥ <br>
स्वप्रकाशाय नित्यायाऽव्ययायाजस्रसंविदे ॥ ५४ ॥ <br>
प्रत्यग्द्रष्ट्रैऽविकाराय परमैश्वर्य धारिणे ॥ <br>
यं भजन्ति चतुर्वर्गे कामयंतीष्टसद्गतिम् ॥ <br>
सोऽभूदकरुणस्त्वं नः प्रसन्नो भव ते नमः ॥ ५५ ॥ <br>
एकांतिनः कंचनार्थं भक्ता वांछंति यस्य न ॥ <br>
केवलं चरितं ते ते गायंति परमंगलम्॥५६॥ <br>
अक्षरं परमं ब्रह्मतमव्यक्ताकृतिं विभुम् ॥ <br>
अध्यात्मयोगगम्यं त्वां परिपूर्णं स्तुमो वयम् ॥५७॥ <br>
अतींद्रियमनाधारं सर्वाधारमहेतुकम् ॥ <br>
अनंतमाद्यं सूक्ष्मं त्वां प्रणमामोऽखिलेश्वरम् ॥५८॥ <br>
हर्यादयोऽखिला देवास्तथा लोकाश्चराचराः ॥ <br>
नामरूपविभेदेन फल्ग्व्या च कलया कृताः ॥५९॥ <br>
यथार्चिषोग्नेस्सवितुर्यांति निर्यांति वासकृत् ॥ <br>
गभस्तयस्तथायं वै प्रवाहो गौण उच्यते ॥2.2.15.६०॥ <br>
न त्वं देवो ऽसुरो मर्त्यो न तिर्यङ् न द्विजः प्रभो ॥ <br>
न स्त्री न षंढो न पुमान्सदसन्न च किंचन ॥ ६१ ॥ <br>
निषेधशेषस्सर्वं त्वं विश्वकृद्विश्व पालकः ॥ <br>
विश्वलयकृद्विश्वात्मा प्रणतास्स्मस्तमीश्वरम् ॥६२॥ <br>
योगरंधितकर्माणो यं प्रपश्यन्ति योगिनः ॥ <br>
योगसंभाविते चित्ते योगेशं त्वां नता वयम् ॥ ६३ ॥ <br>
नमोस्तु तेऽसह्यवेग शक्तित्रय त्रयीमय ॥ <br>
नमः प्रसन्नपालाय नमस्ते भूरिशक्तये ॥ ६४ ॥ <br>
कदिंद्रियाणां दुर्गेशानवाप्य परवर्त्मने ॥ <br>
भक्तोद्धाररतायाथ नमस्ते गूढवर्चसे ॥६५॥ <br>
यच्छक्त्याहं धियात्मानं हंत वेद न मूढधी ॥ <br>
तं दुरत्ययमाहात्म्यं त्वां नतः स्मो महाप्रभुम् ॥ ६६ ॥ <br>
ब्रह्मोवाच ॥ <br>
इति स्तुत्वा महादेवं सर्वे विष्ण्वादिकास्सुराः ॥ <br>
तूष्णीमासन्प्रभोरग्रे सद्भक्तिनतकंधराः ॥६७॥ <br>
इति श्रीशिवमहापुराणे द्वितीयायां रुद्रसंहितायां द्वितीये सतीखंडे नंदाव्रतविधानशिवस्तुति वर्णनं नाम पंचदशोऽध्यायः ॥ १५ ॥ <br>
<br>
