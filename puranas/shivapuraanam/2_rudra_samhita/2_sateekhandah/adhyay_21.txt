॥ नारद उवाच ॥ <br>
समीचीनं वचस्तात सर्वज्ञस्य तवाऽनघ ॥ <br>
महाद्भुतं श्रुतं नो वै चरितं शिवयोश्शुभम् ॥ १ ॥ <br>
विवाहश्च श्रुतस्सम्यक् सर्वमोहापहारकः ॥ <br>
परमज्ञानसंपन्नो मंगलालय उत्तमः ॥२॥ <br>
भूय एव विवित्सा मे चरितं शिवयोश्शुभम् ॥ <br>
तद्वर्णय महाप्राज्ञ कृपां कृत्वाऽतुलामरम् ॥ ३ ॥ <br>
॥ ब्रह्मोवाच ॥ <br>
सम्यक्कारुणिकस्यैव मुने ते विचिकित्सितम् ॥ <br>
यदहं नोदितस्सौम्य शिवलीलानुवर्णने ॥ ४ ॥ <br>
विवाह्य दक्षजां देवीं सतीं त्रैलोक्यमातरम् ॥ <br>
गत्वा स्वधाम सुप्रीत्या यदकार्षीन्निबोध मे ॥ ५ ॥ <br>
ततो हरस्स स्वगणस्स्वस्थानं प्राप्य मोदनम ॥ <br>
देवर्षे तत्र वृषभादवातरदतिप्रियात् ॥ ६ ॥ <br>
यथायोग्यं निजस्थानं प्रविश्य स सतीसखः ॥ <br>
मुमुदेऽतीव देवर्षे भवाचारकरश्शिवः॥७॥ <br>
ततो विरूपाक्ष इमां प्राप्य दाक्षायणीं गणान् ॥ <br>
स्वीयानिर्यापयामास नद्यादीन् गिरिकंदरात् ॥८॥ <br>
उवाच चैतास्तान् सर्वान्नंद्यादीनतिसूनृतम्   ॥ <br>
लौकिकीं रीतिमाश्रित्य करुणासागरः प्रभुः ॥ ९ ॥ <br>
महेश उवाच ॥ <br>
यदाहं च स्मराम्यत्र स्मरणादरमानसाः ॥ <br>
समागमिष्यथ तदा मत्पार्श्वं मे गणा द्रुतम् ॥ 2.2.21.१० ॥ <br>
इत्युक्ते वामदेवेन नद्याद्यास्स्वगणाश्च ते ॥ <br>
महावेगा महावीरा नानास्थानेषु संययुः ॥ ११ ॥ <br>
ईश्वरोपि तया सार्द्धं तेषु यातेषु विभ्रमी ॥ <br>
दाक्षायण्या समं रेमे रहस्ये मुदितो भृशम् ॥ १२ ॥ <br>
कदाचिद्वन्य पुष्पाणि समाहृत्य मनोहराम् ॥ <br>
मालां विधाय सत्यास्तु हारस्थाने स योजयत्॥ ३॥ <br>
कदाचिद्दर्पणे चैव वीक्षतीमात्मनस्सतीम् ॥ <br>
अनुगम्य हरो वक्त्रम् स्वीयमप्यवलोकयत ॥ १४ ॥ <br>
कदाचित्कुंडलं तस्या उल्लास्योल्लास्य संगतः॥ <br>
बध्नाति मोचयत्येव सा स्वयं मार्जयत्यपि ॥ १५॥ <br>
सरागौ चरणावस्याः पावकेनोज्ज्वलेन च ॥ <br>
निसर्गरक्तौ कुरुते पूर्णरागौ वृषध्वजः ॥ १६॥ <br>
उच्चैरपि यदाख्येयमन्येषां पुरतो बहु ॥ <br>
तत कर्णे कथयत्त्यस्याहरो द्रष्टुं तदाननम् ॥ १७॥ <br>
न दूरमपि गन्तासौ समागत्य प्रयत्नतः॥ <br>
अनुबध्नाति नामाक्षी पृष्ठदेशेन्यमानसाम्॥ १८॥<br>
अंतर्हितस्तु तत्रैव मायया वृषभध्वजः ॥ <br>
तामालिलिंग भीत्या स्वं चकिता व्याकुलाऽभवत्॥ १९॥ <br>
सौवर्णपद्मकलिकातुल्ये तस्या कुचद्वये ॥ <br>
चकार भ्रमराकारं मृगनाभिविशेषकम् ॥ 2.2.21.२० ॥ <br>
हारमस्याः कुचयुगाद्वियोज्य सहसा हरः ॥ <br>
न्ययोजयच्च तत्रैव स्वकरस्पर्शनं मुहुः ॥२१॥ <br>
अंगदान्वलयानूर्मान्विश्लेष्य च पुनः पुनः॥<br>
तत्स्थानात्पुनरेवासौ तत्स्थाने प्रत्ययोजयत् ॥ २२ ॥ <br>
कालिकेति समायाति सवर्णा ते सखी त्विमाम् ॥ <br>
यास्यत्वस्यास्तथेक्षंत्याः प्रोत्तुंगौ साहसं कुचौ ॥ २३ ॥ <br>
कदाचिन्मदनोन्मादचेतनः प्रमथाधिपः ॥ <br>
चकार नर्म शर्माणि तथाकृत्प्रियया मुदा ॥ २४ ॥ <br>
आहृत्य पद्मपुष्पाणि रम्यपुष्पाणि शंकरः ॥ <br>
सर्वांगेषु करोति स्म पुष्पाभरणमादरात् ॥ २५ ॥ <br>
गिरिकुंजेषु रम्येषु सत्या सह महेश्वरः ॥ <br>
विजहार समस्तेषु प्रियया भक्तवत्सलः ॥ २६ ॥ <br>
तया विना स्म नो याति नास्थितो न स्म चेष्टते ॥ <br>
तया विना क्षममपि शर्म लेभे न शंकरः ॥२७॥ <br>
विहृत्य सुचिरं कालं कैलासगिरिकुंजरे ॥ <br>
अगमद्धिमवत्प्रस्थं सस्मार स्वेच्छया स्मरन् ॥ २८ ॥ <br>
तस्मिन्प्रविष्टे कामे तु वसंतश्शंकरांतिके ॥ <br>
वितस्तार निजं भावं हार्दं विज्ञाय यत्प्रभो ॥२९॥ <br>
सर्वे च पुष्पिता वृक्षा लताश्चान्याश्च पुष्पिताः। <br>
अंभांसि फुल्लपद्मानि पद्मास्सभ्रमरास्तथा॥2.2.21.३०॥<br>
प्रविष्टे तत्र सदृतौ ववौ स मलयो मरुत् ॥ <br>
सुगंधिगंधपुष्पेण मोदकश्च सुगंधियुक् ॥३१॥ <br>
संध्यार्द्रचन्द्रसंकाशाः पलाशाश्च विरेजिरे ॥ <br>
कामास्त्रवत्सुमनसः प्रमोदात्पादपाधरः ॥३२॥ <br>
बभुः पंकजपुष्पाणि सरस्सु संकलाञ्जनान् ॥ <br>
संमोहयितुमुद्युक्ता सुमुखी वायुदेवता ॥ ३३ ॥ <br>
नागकेशरवृक्षाश्च स्वर्णवर्णैः प्रसूनकैः ॥ <br>
बभुर्मदनकेत्वाभा मनोज्ञाश्शंकरांतिके ॥ ३४ ॥ <br>
लवंगवल्लीसुरभिगंधेनोद्वास्य मारुतम् ॥ <br>
मोहयामास चेतांसि भृशं कामिजने पुरा ॥ ३५ ॥ <br>
चारु पावकचर्चित्सु सुस्वराश्चूतशालिनः ॥ <br>
बभुर्मदनबाणौघपर्यंकमदनावृताः ॥ ३६ ॥ <br>
अंभांसि मलहीनानि रेजुः फुल्लकुशाशयाः ॥ <br>
मुनीनामिव चेतांसि प्रव्यक्तज्योतिरुद्गमम् ॥ ३७ ॥ <br>
तुषारास्सूर्यरश्मीनां संगमादगमन् बहिः ॥ <br>
प्रमत्वानीक्ष्यतेक्षाश्च सलिलीहृदयास्तदा ॥ ३८ ॥ <br>
प्रसन्नास्सह चन्द्रेण ननिषारास्तदाऽभवन् ॥ <br>
विभावर्यः प्रियेणैवं कामिन्यस्तु मनोहराः ॥ ३९ ॥ <br>
तस्मिन्काले महादेवस्सह सत्या धरोत्तमे ॥ <br>
रेमे स सुचिरं छन्दं निकुंजेषु नदीषु च ॥ 2.2.21.४० ॥ <br>
तथा तेन समं रेजे तदा दाक्षायिणि मुने ॥ <br>
यथा हरः क्षणमपि शांतिमाप तया विना ॥ ४१ ॥ <br>
संभोगविषये देवी सती तस्य मनः प्रिया ॥ <br>
विशतीव हरस्यांगे पाययन्निव तद्रसम् ॥ ४२ ॥ <br>
तस्या कुसुममालाभिर्भूषयन्सकलां तनुम् ॥ <br>
स्वहस्तरचिताभिस्तु नवशर्माकरोच्च सः ॥ ४३ ॥ <br>
आलापैर्वीक्षितैर्हास्यैस्तथा संभाषणैर्हरः ॥ <br>
तस्यादिदेश गिरिजां सपतीवात्मसंविदम् ॥ ४४ ॥ <br>
तद्वक्त्रचंद्र पीयूषपानस्थिरतनुर्हरः ॥ <br>
नानावैशेषिकीं तन्वीमवस्थां स कदाचन ॥ ४५ ॥ <br>
तद्वक्त्राम्बुजवासेन तत्सौन्दर्य्यैश्च नर्मभिः ॥ <br>
गुणैरिव महादंती बद्धो नान्यविचेष्टितः ॥ ४६ ॥ <br>
इति हिमगिरिकुंजप्रस्थभागे दरीषु प्रतिदिनमभिरेमे दक्षपुत्र्या महेशः ॥ <br>
क्रतुभुजपरिमाणैः क्रीडतस्तस्य जाता दश दश च सुरर्षे वत्सराः पंच चान्ये ॥ ४७ ॥ <br>
इति श्रीशिवमहापुराणे द्वितीयायां रुद्रसंहि तायां द्वितीये सतीखंडे सतीशिवक्रीडावर्णनं नामैकविंशोध्यायः ॥ २१ ॥ <br>
<br>
