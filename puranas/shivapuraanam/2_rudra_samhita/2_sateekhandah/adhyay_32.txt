<br>
<br>
॥ <b>नारद उवाच</b> ॥ <br>
<br>
श्रुत्वा व्योमगिरं दक्षः किमकार्षीत्तदाऽबुधः ॥ <br>
अन्ये च कृतवंतः किं ततश्च किमभूद्वद ॥ १ ॥ <br>
<br>
पराजिताः शिवगणा भृगुमंत्रबलेन वै ॥ <br>
किमकार्षुः कुत्र गतास्तत्त्वं वद महामते ॥ २ <br>
<br>
॥ <b>ब्रह्मोवाच</b> ॥ <br>
श्रुत्वा व्योमगिरं सर्वे विस्मिताश्च सुरादयः ॥ <br>
नावोचत्किंचिदपि ते तिष्ठन्तस्तु विमोहिताः ॥३॥<br>
&nbsp;<br>
पलायमाना ये वीरा भृगुमंत्रबलेन ते ॥ <br>
अवशिष्टा श्शिवगणाश्शिवं शरणमाययुः ॥४॥ <br>
<br>
सर्वं निवेदयामासू रुद्रायामिततेजसे ॥ <br>
चरित्रं च तथाभूतं सुप्रणम्यादराच्च ते ॥ ५ ॥<br>
&nbsp;<br>
<b>गणा ऊचुः</b> ॥ <br>
देवदेव महादेव पाहि नश्शरणागतान्॥ <br>
संशृण्वादरतो नाथ सती वार्तां च विस्तरात् ॥ <br>
६ ॥ <br>
<br>
गर्वितेन महेशानदक्षेन सुदुरात्मना ॥ <br>
अवमानः कृतस्सत्याऽनादरो निर्जरैस्तथा ॥ ७ ॥ <br>
<br>
तुभ्यं भागमदात्रो स देवेभ्यश्च प्रदत्तवान् ॥ <br>
दुर्वचांस्यवदत्प्रोच्चैर्दुष्टो दक्षस्सुगर्वितः ॥ ८ ॥ <br>
<br>
ततो दृष्ट्वा न ते भागं यज्ञेऽकुप्यत्सती प्रभो ॥ <br>
विनिंद्य बहुशस्तातमधाक्षीत्स्वतनुं तदा ॥९॥ <br>
<br>
गणास्त्वयुतसंख्याका मृतास्तत्र विलज्जया ॥ <br>
स्वांगान्याछिद्य शस्त्रैश्च क्रुध्याम ह्यपरे वयम् ॥ 2.2.32.१० ॥ <br>
<br>
तद्यज्ञे ध्वंसितुं वेगात्सन्नद्धास्तु भयावहाः ॥ <br>
तिरस्कृता हि भृगुणा स्वप्रभावाद्विरोधिना ॥ ११ ॥ <br>
<br>
ते वयं शरणं प्राप्तास्तव विश्वंभर प्रभो ॥ <br>
निर्भयान् कुरु नस्तस्माद्दयमानभवाद्भयात् ॥ १२ ॥<br>
&nbsp;<br>
अपमानं विशेषेण तस्मिन् यज्ञे महाप्रभो ॥ <br>
दक्षाद्यास्तेऽखिला दुष्टा अकुर्वन् गर्विता अति ॥ १३ ॥ <br>
<br>
इत्युक्तं निखिलं वृत्तं स्वेषां सत्याश्च नारद ॥ <br>
तेषां च मूढबुद्धीनां यथेच्छसि तथा कुरु ॥ १४ ॥ <br>
<br>
॥ <b>ब्रह्मोवाच</b> ॥ <br>
इत्याकर्ण्यवचस्तस्य स्वगणानां वचः प्रभुः ॥ <br>
सस्मार नारदं सर्वं ज्ञातुं तच्चरितं लघु ॥ १५ ॥ <br>
<br>
आगतस्त्वं द्रुतं तत्र देवर्षे दिव्यदर्शन ॥ <br>
प्रणम्य शंकरं भक्त्या सांजलिस्तत्र तस्थिवान् ॥ १६ ॥ <br>
<br>
त्वां प्रशस्याथ स स्वामी सत्या वार्त्तां च पृष्टवान् ॥ <br>
दक्षयज्ञगताया वै परं च चरितं तथा ॥१७॥ <br>
<br>
पृष्टेन शंभुना तात त्वयाश्वेव शिवात्मना॥<br>
तत्सर्वं कथितं वृतं जातं दक्षाध्वरे हि यत् ॥१८॥ <br>
<br>
तदाकर्ण्येश्वरो वाक्यं मुने तत्त्वन्मुखोदितम् ॥ <br>
चुकोपातिद्रुतं रुद्रो महारौद्रपराक्रमः॥१९॥<br>
&nbsp;<br>
उत्पाट्यैकां जटां रुद्रो लोकसंहारकारकः ॥<br>
आस्फालयामास रुषा पर्वतस्य तदोपरि ॥2.2.32.२० ॥ <br>
<br>
तोदनाच्च द्विधा भूता सा जटा च मुने प्रभोः ॥ <br>
संबभूव महारावो महाप्रलयभीषणः ॥ ॥ २१ ॥ <br>
<br>
तज्जटायास्समुद्भूतो वीरभद्रो महाबलः ॥ <br>
पूर्वभागेन देवर्षे महाभीमो गणाग्रणीः ॥ २२ ॥<br>
&nbsp;<br>
स भूमिं विश्वतो वृत्त्वात्यतिष्ठद्दशांगुलम् ॥ <br>
प्रलयानलसंकाशः प्रोन्नतो दोस्सहस्रवान् ॥२३॥<br>
&nbsp;<br>
कोपनिश्वासतस्तत्र महारुद्रस्य चेशितुः ॥ <br>
जातं ज्वराणां शतकं संनिपातास्त्रयोदश ॥२४॥<br>
&nbsp;<br>
महाकाली समुत्पन्ना तज्जटापरभा गतः ॥ <br>
महाभयंकरा तात भूतकोटिभिरावृता ॥२५॥ <br>
<br>
सर्वे मूर्त्तिधराः क्रूराः स्वर लोकभयंकराः ॥ <br>
स्वतेजसा प्रज्वलंतो दहंत इव सर्वतः ॥ २६ ॥<br>
&nbsp;<br>
अथ वीरो वीरभद्रः प्रणम्य परमेश्वरम्॥ <br>
कृतांजलिपुटः प्राह वाक्यं वाक्यविशारदः ॥२७॥<br>
&nbsp;<br>
॥ <b>वीरभद्र उवाच</b> ॥ <br>
महारुद्र महारौद्र सोमसूर्याग्निलोचन ॥ <br>
किं कर्तव्यं मया कार्यं शीघ्रमाज्ञापय प्रभो ॥२८॥<br>
&nbsp;<br>
शोषणीयाः किमीशान क्षणार्द्धेनैव सिंधवः ॥ <br>
पेषणीयाः किमीशान क्षणार्द्धेनैव पर्वताः ॥२९॥<br>
&nbsp;<br>
क्षणेन भस्मसात्कुर्यां ब्रह्मांडमुत किं हर ॥ <br>
क्षणेन भस्मसात्कुर्याम्सुरान्वा किं मुनीश्वरान् ॥2.2.32.३०॥ <br>
<br>
व्याश्वासः सर्वलोकानां किमु चार्यो हि शंकर ॥<br>
कर्तव्य किमुतेशान सर्वप्राणिविहिंसनम् ॥३१॥<br>
&nbsp;<br>
ममाशक्यं न कुत्रापि त्वत्प्रसादान्महेश्वर ॥ <br>
पराक्रमेण मत्तुल्यो न भूतो न भविष्यति ॥ ३२ ॥ <br>
<br>
यत्र यत्कार्यमुद्दिश्य प्रेषयिष्यसि मां प्रभो ॥ <br>
तत्कार्यं साधयाम्येव सत्वरं त्वत्प्रसादतः॥३३॥<br>
&nbsp;<br>
क्षुद्रास्तरंति लोकाब्धिं शासनाच्छंकरस्य ते ॥ <br>
हरातोहं न किं तर्तुं महापत्सागरं क्षमः ॥ ३४ ॥ <br>
<br>
त्वत्प्रेषिततृणेनापि महत्कार्यं मयत्नतः ॥ <br>
क्षणेन शक्यते कर्तुं शंकरात्र न संशयः ॥३५॥<br>
&nbsp;<br>
लीलामात्रेण ते शंभो कार्यं यद्यपि सिद्ध्यति ॥ <br>
तथाप्यहं प्रेषणीयो तवैवानुग्रहो ह्ययम् ॥ ३६ ॥ <br>
<br>
शक्तिरेतादृशी शंभो ममापि त्वदनुग्रहात् ॥ <br>
विना शक्तिर्न कस्यापि शंकर त्वदनुग्रहात् ॥ ३७ ॥ <br>
<br>
त्वदाज्ञया विना कोपि तृणादीनपि वस्तुतः ॥ <br>
नैव चालयितुं शक्तस्सत्यमेतन्न संशयः ॥ ३८ ॥<br>
&nbsp;<br>
शंभो नियम्यास्सर्वेपि देवाद्यास्ते महेश्वर ॥ <br>
तथैवाहं नियम्यस्ते नियंतुस्सर्वदेहिनाम् ॥ ३९ ॥<br>
&nbsp;<br>
प्रणतोस्मि महादेव भूयोपि प्रणतोस्म्यहम् ॥ <br>
प्रेषय स्वेष्ट सिद्ध्यर्थं मामद्य हर सत्वरम् ॥ 2.2.32.४० ॥ <br>
<br>
स्पंदोपि जायते शंभो सख्यांगानां मुहुर्मुहुः ॥ <br>
भविष्यत्यद्य विजयो मामतः प्रेषय प्रभो ॥ ४१ ॥ <br>
<br>
हर्षोत्साहविशेषोपि जायते मम कश्चन ॥ <br>
शंभो त्वत्पादकमले संसक्तश्च मनो मम ॥ ४२ ॥ <br>
<br>
भविष्यति प्रतिपदं शुभसंतानसंततिः ॥ ४३ ॥<br>
&nbsp;<br>
तस्यैव विजयो नित्यं तस्यैव शुभमन्वहम् ॥ <br>
यस्य शंभौ दृढा भक्तिस्त्वयि शोभनसंश्रये ॥४४॥ <br>
<br>
॥ <b>ब्रह्मोवाच</b> ॥ <br>
इत्युक्तं तद्वचः श्रुत्वा संतुष्टो मंगलापतिः ॥ <br>
वीरभद्र जयेति त्वं प्रोक्ताशीः प्राह तं पुनः ॥ ४५ ॥ <br>
<br>
॥ <b>महेश्वर उवाच</b> ॥ <br>
शृणु मद्वचनं तात वीरभद्र सुचेतसा ॥ <br>
करणीयं प्रयत्नेन तद्द्रुतं मे प्रतोषकम् ॥ ४६ ॥ <br>
<br>
यागं कर्तुं समुद्युक्तो दक्षो विधिसुतः खलः ॥ <br>
मद्विरोधी विशेषेण महागर्वोऽबुधोऽधुना ॥ ४७ ॥ <br>
<br>
तन्मखं भस्मसात्कृत्वा सयागपरिवारकम् ॥ <br>
पुनरायाहि मत्स्थानं सत्वरं गणसत्तम ॥४८॥<br>
&nbsp;<br>
सुरा भवंतु गंधर्वा यक्षा वान्ये च केचन ॥ <br>
तानप्यद्यैव सहसा भस्मसात्कुरु सत्वरम्॥४९॥<br>
&nbsp;<br>
तत्रास्तु विष्णुर्ब्रह्मा वा शचीशो वा यमोपि वा ॥ <br>
अपि चाद्यैव तान्सर्वान्पातयस्व प्रयत्नतः ॥ 2.2.32.५० ॥ <br>
<br>
सुरा भवंतु गंधर्वा यक्षा वान्ये च केचन ॥ <br>
तानप्यद्यैव सहसा भस्मसात्कुरु सत्वरम् ॥ ५१ ॥ <br>
<br>
दधीचिकृतमुल्लंघ्य शपथं मयि तत्र ये ॥ <br>
तिष्ठंति ते प्रयत्नेन ज्वालनीयास्त्वया ध्रुवम् ॥ ५२ ॥ <br>
<br>
प्रमथाश्चागमिष्यंति यदि विष्ण्वादयो भ्रमात् ॥ <br>
नानाकर्षणमंत्रेण ज्वालयानीय सत्वरम् ॥ ५३ ॥ <br>
<br>
ये तत्रोल्लंघ्य शपथं मदीयं गर्विताः स्थिताः ॥ <br>
ते हि मद्द्रोहिणोऽतस्तान् ज्वालयानलमालया ॥ ५४ ॥ <br>
<br>
सपत्नीकान्ससारांश्च दक्षयागस्थलस्थितान् ॥ <br>
प्रज्वाल्य भस्मसात्कृत्वा पुनरायाहि सत्वरम् ॥५५॥ <br>
<br>
तत्र त्वयि गते देवा विश्वाद्य अपि सादरम् ॥ <br>
स्तोष्यंति त्वां तदाप्याशु ज्वालया ज्वालयैव तान् ॥५६॥ <br>
<br>
देवानपि कृतद्रोहान् ज्वालामालासमाकुलः ॥<br>
ज्वालय ज्वलनैश्शीघ्रं माध्यायाध्यायपालकम् ॥५७॥<br>
&nbsp;<br>
दक्षादीन्सकलांस्तत्र सपत्नीकान्सबांधवान् ॥ <br>
प्रज्वाल्य वीर दक्षं नु सलीलं सलिलं पिब ॥ ५८ ॥ <br>
<br>
॥ <b>ब्रह्मोवाच</b> ॥ <br>
इत्युक्तो रोषताम्राक्षो वेदमर्यादपालकः ॥ <br>
विरराम महावीरं कालारिस्सकलेश्वरः ॥५९॥<br>
&nbsp;<br>
इति श्रीशिवमहापुराणे द्वितीयायां रुद्रसंहितायां द्वितीये सतीखंडे वीरभद्रोत्पत्तिशिवोपदेशवर्णनं नाम द्वात्रिंशोऽध्यायः ॥३२॥ <br>
<br>
