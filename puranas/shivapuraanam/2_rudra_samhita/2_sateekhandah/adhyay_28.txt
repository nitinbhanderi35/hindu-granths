।। ब्रह्मोवाच ।। <br>
यदा ययुर्दक्षमखमुत्सवेन सुरर्षयः ।। <br>
तस्मिन्नैवांतरे देवो पर्वते गंधमादने ।। १ ।। <br>
धारागृहे वितानेन सखीभिः परिवारिता ।। <br>
दाक्षायणी महाक्रीडाश्चकार विविधास्सती ।।२।। <br>
क्रीडासक्ता तदा देवी ददर्शाथ मुदा सती।।<br>
दक्षयज्ञे प्रयांतं च रोहिण्या पृच्छ्य सत्वरम् ।। ३ ।। <br>
दृष्ट्वा सीमंतया भूतां विजयां प्राह सा सती ।। <br>
स्वसखीं प्रवरां प्राणप्रियां सा हि हितावहाम् ।। ।। ४ ।। <br>
।। सत्युवाच ।। <br>
हे सखीप्रवरे प्राणप्रिये त्वं विजये मम ।। <br>
क्व गमिष्यति चन्द्रोयं रोहिण्यापृच्छ्य सत्वरम् ।। ५ ।। <br>
ब्रह्मोवाच ।। <br>
तथोक्ता विजया सत्या गत्वा तत्सन्निधौ द्रुतम्।।<br>
क्व गच्छसीति पप्रच्छ शशिनं तं यथोचितम्।।६।।<br>
विजयोक्तमथाकर्ण्य  स्वयात्रां पूर्वमादरात् ।। <br>
कथितं तेन तत्सर्वं दक्षयज्ञोत्सवादिकम् ।।७।। <br>
तच्छ्रुत्वा विजया देवीं त्वरिता जातसंभ्रमा।।<br>
कथयामास तत्सर्वं यदुक्तं शशिना सतीम् ।।८।। <br>
तच्छ्रुत्वा कालिका देवी विस्मिताभूत्सती तदा।।<br>
विमृश्य कारणं तत्राज्ञात्वा चेतस्यचिंतयत् ।।९।। <br>
दक्षः पिता मे माता च वीरिणी नौ कुतस्सती ।। <br>
आह्वानं न करोति स्म विस्मृता मां प्रियां सुताम् ।।2.2.28.१०।। <br>
पृच्छेयं शंकरं तत्र कारणं सर्वमादरात् ।। <br>
चिंतयित्वेति सासीद्वै तत्र गंतुं सुनिश्चया ।। ११ ।। <br>
अथ दाक्षायणी देवी विजयां प्रवरां सखीम् ।।<br>
स्थापयित्वा द्रुतं तत्र समगच्छच्छिवांतिकम् ।। १२ ।। <br>
ददर्श तं सभामध्ये संस्थितं बहुभिर्गणैः ।। <br>
नंद्यादिभिर्महावीरैः प्रवरैर्यूथयूथपै ।। १३ ।। <br>
दृष्ट्वा तं प्रभुमीशानं स्वपतिं साथ दक्षजा ।। <br>
प्रष्टुं तत्कारणं शीघ्रं प्राप शंकरसंनिधिम् ।। १४ ।। <br>
शिवेन स्थापिता स्वांके प्रीतियुक्तेन स्वप्रिया ।। <br>
प्रमोदिता वचोभिस्सा बहुमानपुरस्सरम् ।। १५ ।। <br>
अथ शंभुर्महालीलस्सर्वेशस्सुखदस्सताम् ।। <br>
सतीमुवाच त्वरितं गणमध्यस्थ आदरात् ।। १६ ।। <br>
शंभुरुवाच ।। <br>
किमर्थमागतात्र त्वं सभामध्ये सविस्मया ।। <br>
कारणं तस्य सुप्रीत्या शीघ्रं वद सुमध्यमे ।। १७ ।। <br>
ब्रह्मोवाच ।। <br>
एवमुक्ता तदा तेन महेशेन मुनीश्वर ।। <br>
सांजलिस्सुप्रणम्याशु सत्युवाच प्रभुं शिवा ।। १८ ।। <br>
सत्युवाच ।। <br>
पितुर्मम महान् यज्ञो भवतीति मया श्रुतम् ।। <br>
तत्रोत्सवो महानस्ति समवेतास्सुरर्षयः ।। १९ ।। <br>
पितुर्मम महायज्ञे कस्मात्तव न रोचते ।। <br>
गमनं देवदेवेश तत्सर्वं कथय प्रभो ।। 2.2.28.२० ।। <br>
सुहृदामेष वै धर्मस्सुहृद्भिस्सह संगतिः ।। <br>
कुर्वंति यन्महादेव सुहृदः प्रीतिवर्द्धिनीम् ।। २१ ।। <br>
तस्मात्सर्वप्रयत्नेन मयागच्छ सह प्रभो ।। <br>
यज्ञवाटं पितुर्मेद्य स्वामिन् प्रार्थनया मम।। २२ ।। <br>
ब्रह्मोवाच ।। <br>
तस्यास्तद्वचनं श्रुत्वा सत्या देवो महेश्वरः ।।<br>
दक्ष वागिषुहृद्विद्धो बभाषे सूनृतं वचः ।। २३ ।। <br>
महेश्वर उवाच ।। <br>
दक्षस्तव पिता देवी मम द्रोही विशेषतः ।। २४ ।। <br>
यस्य ये मानिनस्सर्वे ससुरर्षिमुखाः परे ।। <br>
ते मूढा यजनं प्राप्ताः पितुस्ते ज्ञानवर्जिताः ।। २५ ।। <br>
अनाहूताश्च ये देवी गच्छंति परमंदिरम् ।। <br>
अवमानं प्राप्नुवंति मरणादधिकं तथा ।। २६ ।। <br>
परालयं गतोपींद्रो लघुर्भवति तद्विधः ।। <br>
का कथा च परेषां वै रीढा यात्रा हि तद्विधा ।। २७ ।। <br>
तस्मात्त्वया मया चापि दक्षस्य यजनं प्रति ।। <br>
न गंतव्यं विशेषेण सत्यमुक्तं मया प्रियं ।।२८।। <br>
तथारिभिर्न व्यथते ह्यर्दितोपि शरैर्जनः ।। <br>
स्वानांदुरुक्तिभिर्मर्मताडितस्स यथा मतः ।।२९।। <br>
विद्यादिभिर्गुणैः षड्भिरसदन्यैस्सतां स्मृतौ ।। <br>
हतायां भूयसां धाम न पश्यंति खलाः प्रिये ।। 2.2.28.३० ।। <br>
ब्रह्मोवाच ।। <br>
एवमुक्ता सती तेन महेशेन महात्मना ।। <br>
उवाच रोषसंयुक्ता शिवं वाक्यविदां वरम् ।। ३१ ।। <br>
सत्युवाच ।। <br>
यज्ञस्स्यात्सफलो येन स त्वं शंभोखिलेश्वर ।। <br>
अनाहूतोसि तेनाद्य पित्रा मे दुष्टकारिणा ।। ३२ ।। <br>
तत्सर्वं ज्ञातुमिच्छामि भव भावं दुरात्मनः ।। <br>
सुरर्षीणां च सर्वेषामागतानां दुरात्मनाम् ।।३३।। <br>
तस्माच्चाद्यैव गच्छामि स्वपितुर्यजनं प्रभो ।। <br>
अनुज्ञां देहि मे नाथ तत्र गंतुं महेश्वर ।। ३४ ।। <br>
।। ब्रह्मोवाच ।। <br>
इत्युक्तौ भगवान् रुद्रस्तया देव्या शिवस्स्वयम् ।। <br>
विज्ञाताखिलदृक् द्रष्टा सतीं सूतिकरोऽब्रवीत् ।। ३५ ।। <br>
।। शिव उवाच ।। <br>
यद्येवं ते रुचिर्देवि तत्र गंतुमवश्यकम् ।। <br>
सुव्रते वचनान्मे त्वं गच्छ शीघ्रं पितुर्मखम् ।।३६।। <br>
एतं नंदिनमारुह्य वृषभं सज्जमादरात् ।। <br>
महाराजोपचाराणि कृत्वा बहुगुणान्विता ।। ३७ ।। <br>
भूषितं वृषमारोहेत्युक्ता रुद्रेण सा सती ।। <br>
सुभूषिता सती युक्ता ह्यगमत्पितुमंदिरम्।।३८।। <br>
महाराजोपचाराणि दत्तानि परमात्मना ।। <br>
सुच्छत्रचामरादीनि सद्वस्त्राभरणानि च ।।३९।। <br>
गणाः षष्टिसहस्राणि रौद्रा जग्मुश्शिवाज्ञया ।। <br>
कुतूहलयुताः प्रीता महोत्सवसमन्विताः ।। 2.2.28.४० ।। <br>
तदोत्सवो महानासीद्यजने तत्र सर्वतः ।। <br>
सत्याश्शिवप्रियायास्तु वामदेवगणैः कृतः ।। ४१ ।। <br>
कुतूहलं गणाश्चक्रुश्शिवयोर्यश उज्जगुः ।। <br>
बालांतः पुप्लुवुः प्रीत्या महावीराश्शिवप्रियाः ।। ४२ ।। <br>
सर्वथासीन्महाशोभा गमने जागदम्बिके ।। <br>
सुखारावस्संबभूव पूरितं भुवनत्रयम् ।। ४३ ।। <br>
इति श्रीशिवमहापुराणे द्वितीयायां रुद्रसंहितायां द्वितीये सतीखंडे सतीयात्रावर्णनं नामाष्टविंशोध्यायः ।। २८ ।। <br>
<br>
