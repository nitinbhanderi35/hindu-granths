नारद उवाच ।। <br>
विधे सर्वं विजानासि कृपया शंकरस्य च ।। <br>
त्वयाद्भुता हि कथिताः कथा मे शिवयोश्शुभाः ।। १।। <br>
त्वन्मुखांभोजसंवृत्तां श्रुत्वा शिवकथां पराम् ।। <br>
अतृप्तो हि पुनस्तां वै श्रोतुमिच्छाम्यहं प्रभो।।२।।<br>
पूर्णांशश्शंकरस्यैव यो रुद्रो वर्णितः पुरा ।। <br>
विधे त्वया महेशानः कैलासनिलयो वशी।।३।।<br>
स योगी सर्वविष्ण्वादिसुरसे व्यस्सतां गतिः ।। <br>
निर्द्वंद्वः क्रीडति सदा निर्विकारी महाप्रभुः ।। ४ ।। <br>
सोऽभूत्पुनर्गृहस्थश्च विवाह्य परमां स्त्रियम् ।। <br>
हरिप्रार्थनया प्रीत्या मंगलां स्वतपस्विनीम् ।।५।। <br>
प्रथमं दक्षपुत्री सा पश्चात्सा पर्वतात्मजा ।। <br>
कथमेकशरीरेण द्वयोरप्यात्मजा मता।।६।। <br>
कथं सती पार्वती सा पुनश्शिवमुपागता ।। <br>
एतत्सर्वं तथान्यच्च ब्रह्मन् गदितुमर्हसि ।।७।। <br>
सूत उवाच ।। <br>
इति तस्य वचः श्रुत्वा सुरर्षेः शंकरात्मनः ।। <br>
प्रसन्नमानसो भूत्वा ब्रह्मा वचनमब्रवीत् ।। ८ ।। <br>
ब्रह्मोवाच ।। <br>
शृणु तात मुनिश्रेष्ठ कथयामि कथां शुभाम् ।। <br>
यां श्रुत्वा सफलं जन्म भविष्यति न संशयः।।९।।<br>
पुराहं स्वसुतां दृष्ट्वा संध्याह्वां तनयैस्सह ।। <br>
अभवं विकृतस्तात कामबाणप्रपीडितः ।। 2.2.1.१० ।। <br>
धर्मः स्मृतस्तदा रुद्रो महायोगी परः प्रभुः।।<br>
धिक्कृत्य मां सुतैस्तात स्वस्थानं गतवानयम् ।। ११ ।। <br>
यन्मायामोहितश्चाहं वेदवक्ता च मूढधीः ।। <br>
तेनाकार्षं सहाकार्य परमेशेन शंभुना ।। १२ ।। <br>
तदीर्षयाहमाकार्षं बहूपायान्सुतैः सह ।। <br>
कर्तुं तन्मोहनं मूढः शिवमाया विमोहितः ।। १३ ।। <br>
अभवंस्तेऽथ वै सर्वे तस्मिञ् शंभो परप्रभो ।। <br>
उपाया निष्फलास्तेषां मम चापि मुनीश्वर ।। १४ ।। <br>
तदाऽस्मरं रमेशानं व्यथोपायस्तुतैस्सह ।। <br>
अबोधयत्स आगत्य शिवभक्तिरतस्सुधीः ।। १५ ।। <br>
प्रबोधितो रमेशेन शिवतत्त्वप्रदर्शिना ।। <br>
तदीर्षामत्यजं सोहं तं हठं न विमोहितः ।। १६ ।। <br>
शक्तिं संसेव्य तत्प्रीत्योत्पादयामास तां तदा ।। <br>
दक्षादशिक्न्यां वीरिण्यां स्वपुत्राद्धरमोहने ।। १७ ।। <br>
सोमा भूत्वा दक्षसुता तपः कृत्वा तु दुस्सहम् ।। <br>
रुद्रपत्न्यभवद्भक्त्या स्वभक्तहितकारिणी ।। १८ ।। <br>
सोमो रुद्रो गृही भूत्वाऽकार्षील्लीलां परां प्रभुः ।। <br>
मोहयित्वाथ मां तत्र स्वविवाहेऽविकारधीः ।। ।। १९ ।। <br>
विवाह्य तां स आगत्य स्वगिरौ सूतिकृत्तया ।। <br>
रेमे बहुविमोहो हि स्वतंत्रस्स्वात्तविग्रहः ।। 2.2.1.२० ।। <br>
तया विहरतस्तस्य व्यातीयाय महान् मुने ।। <br>
कालस्सुखकरश्शभोर्निर्विकारस्य सद्रतेः ।। २१ ।। <br>
ततो रुद्रस्य दक्षेण स्पर्द्धा जाता निजेच्छया ।। <br>
महामूढस्य तन्मायामोहितस्य सुगर्विणः ।। २२ ।। <br>
तत्प्रभावाद्धरं दक्षो महागर्वी विमूढधीः ।। <br>
महाशांतं निर्विकारं निनिxद बहुमोहितः ।। २३ ।। <br>
ततो दक्षः स्वयं यज्ञं कृतवान्गर्वितोऽहरम् ।। <br>
सर्वानाहूय देवादीन् विष्णुं मां चाखिलाधिपः ।।२४।। <br>
नाजुहाव तथाभूतो रुद्रं रोषसमाकुलः ।। <br>
तथा तत्र सतीं नाम्ना स्वपुत्रीं विधिमोहितः ।।२५।। <br>
यदा नाकारिता पित्रा मायामोहित चेतसा।।<br>
लीलां चकार सुज्ञाना महासाध्वी शिवा तदा।।२६।।<br>
अथागता सती तत्र शिवाज्ञामधिगम्य सा ।। <br>
अनाहूतापि दक्षेण गर्विणा स्वपितुर्गृहम् ।। २७ ।। <br>
विलोक्य रुद्रभागं नो प्राप्यावज्ञां च ताततः ।। <br>
विनिंद्य तत्र तान्सर्वान्देहत्यागमथाकरोत् ।। २८ ।। <br>
तच्छुत्वा देव देवेशः क्रोधं कृत्वा तु दुस्सहम् ।। <br>
जटामुत्कृत्य महतीं वीरभद्रमजीजनत् ।।२९।। <br>
सगणं तं समुत्पाद्य किं कुर्य्या मिति वादिनम् ।। <br>
सर्वापमानपूर्वं हि यज्ञध्वंसं दिदेश ह ।।2.2.1.३०।।। <br>
तदाज्ञां प्राप्य स गणाधीशो बहुबलान्वितः ।। <br>
गतोऽरं तत्र सहसा महाबलपराक्रमः ।।३१।। <br>
महोपद्रवमाचेरुर्गणास्तत्र तदाज्ञया।।<br>
सर्वान्स दंडयामास न कश्चिदवशेषितः।३२।।<br>
विष्णुं संजित्य यत्नेन सामरं गणसत्तमः ।। <br>
चक्रे दक्षशिरश्छेदं तच्छिरोग्नौ जुहाव च ।। ३३ ।। <br>
यज्ञध्वंसं चकाराशु महोपद्रवमाचरन् ।। <br>
ततो जगाम स्वगिरिं प्रणनाम प्रभुं शिवम् ।। ३४ ।। <br>
यज्ञध्वंसोऽभवच्चेत्थं देवलोके हि पश्यति ।। <br>
रुद्रस्यानुचरैस्तत्र वीरभद्रादिभिः कृतः।।३५।। <br>
मुने नीतिरियं ज्ञेया श्रुतिस्मृतिषु संमता ।। <br>
रुद्रे रुष्टे कथं लोके सुखं भवति सुप्रभो ।।३६।। <br>
ततो रुद्रः प्रसन्नोभूत्स्तुतिमाकर्ण्य तां पराम् ।। <br>
विज्ञप्तिं सफलां चक्रे सर्वेषां दीनवत्सलः ।।३७।। <br>
पूर्ववच्च कृतं तेन कृपालुत्वं महात्मना।।<br>
शंकरेण महेशेन नानालीलावि हारिणा ।।३८।। <br>
जीवितस्तेन दक्षो हि तत्र सर्वे हि सत्कृताः ।। <br>
पुनस्स कारितो यज्ञः शंकरेण कृपालुना ।।३९।। <br>
रुद्रश्च पूजितस्तत्र सर्वैर्देवैर्विशेषतः ।। <br>
यज्ञे विश्वादिभिर्भक्त्या सुप्रसन्नात्मभिर्वने ।।2.2.1.४०।। ।। <br>
सतीदेहसमुत्पन्ना ज्वाला लोकसुखावहा ।। <br>
पतिता पर्वते तत्र पूजिता सुखदायिनी ।। ४१ ।। <br>
ज्वालामुखीति विख्याता सर्वकामफलप्रदा ।। <br>
बभूव परमा देवी दर्शनात्पापहारिणी ।। ४२ ।। <br>
इदानीं पूज्यते लोके सर्वकामफलाप्तये ।। <br>
संविधाभिरनेकाभिर्महोत्सवपरस्परम् ।। ४३ ।। <br>
ततश्च सा सती देवी हिमालयसुता ऽभवत् ।। <br>
तस्याश्च पार्वतीनाम प्रसिद्धमभवत्तदा ।। ४४ ।। <br>
सा पुनश्च समाराध्य तपसा कठिनेन वै ।। <br>
तमेव परमेशानं भर्त्तारं समुपाश्रिता ।। ४५ ।। <br>
एतत्सर्वं समाख्यातं यत्पृष्टोहं मुनीश्वर ।। <br>
यच्छ्रुत्वा सर्वपापेभ्यो मुच्यते नात्र संशयः ।। ४६ ।। <br>
इति श्रीशिवमहापुराणे द्वितीयायां रुद्रसंहितायां द्वितीये सतीसंक्षेपचरित्रवर्णनं नाम प्रथमोऽध्यायः ।। १ ।। <br>
<br>
