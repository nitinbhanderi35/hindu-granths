ब्रह्मोवाच ॥ <br>
इन्द्रोऽपि प्रहसन् विष्णुमात्मवादरतं तदा ॥ <br>
वज्रपाणिस्सुरैस्सार्द्धं योद्धुकामोऽभवत्तदा ॥ १ ॥ <br>
तदेन्द्रो गजमारूढो बस्तारूढोऽनलस्तथा ॥ <br>
यमो महिषमारूढो निर्ऋतिः प्रेतमेव च ॥ २ ॥ <br>
पाशी च मकरारूढो मृगारूढो स्सदागतिः ॥ <br>
कुबेरः पुष्पकारूढस्संनद्धोभूदतंद्रितः ॥ ३ ॥ <br>
तथान्ये सुरसंघाश्च यक्षचारणगुह्यकाः ॥ <br>
आरुह्य वाहनान्येव स्वानि स्वानि प्रतापिनः ॥४॥ <br>
तेषामुद्योगमालोक्य दक्षश्चासृङ्मुखस्तथा ॥ <br>
तदंतिकं समागत्य सकलत्रोऽभ्यभाषत ॥ ५ ॥ <br>
दक्षउवाच ॥ <br>
युष्मद्बलेनैव मया यज्ञः प्रारंभितो महान् ॥ <br>
सत्कर्मसिद्धये यूयं प्रमाणास्स्युर्महाप्रभाः ॥ ६ ॥<br>
ब्रह्मोवाच ॥ <br>
तच्छ्रुत्वा दक्षवचनं सर्वे देवास्सवासवाः ॥ <br>
निर्ययुस्त्वरितं तत्र युद्धं कर्तुं समुद्यताः॥७॥<br>
अथ देवगणाः सर्वे युयुधुस्ते बलान्विताः॥<br>
शक्रादयो लोकपाला मोहिताः शिवमायया॥८॥<br>
देवानां च गणानां च तदासीत्समरो महान् ॥ <br>
तीक्ष्णतोमरनाराचैर्युयुधुस्ते परस्परम् ॥९॥ <br>
नेदुश्शंखाश्च भेर्य्यश्च तस्मिन् रणमहोत्सवे ॥ <br>
महादुंदुभयो नेदुः पटहा डिंडिमादयः ॥2.2.36.१०॥ <br>
तेन शब्देन महता श्लाघ्मानास्तदा सुराः ॥ <br>
लोकपालैश्च सहिता जघ्नुस्ताञ्छिवकिंकरान् ॥ ११ ॥ <br>
इन्द्राद्यैर्लोकपालैश्च गणाश्शंभो पराङ्मुखाः ॥ <br>
कृत्ताश्च मुनिशार्दूल भृगोर्मंत्रबलेन च ॥१२॥ <br>
उच्चाटनं कृतं तेषां भृगुणा यज्वना तदा ॥ <br>
यजनार्थं च देवानां तुष्ट्यर्थं दीक्षितस्य च ॥ १३ ॥ <br>
पराजितान्स्वकान्दृष्ट्वा वीरभद्रो रुषान्वितः ॥ <br>
भूतप्रेतपिशाचांश्च कृत्वा तानेव पृष्ठतः ॥ १४ ॥ <br>
वृषभस्थान् पुरस्कृत्य स्वयं चैव महाबलः ॥ <br>
महात्रिशूलमादाय पातयामास निर्जरान् ॥१५॥ <br>
देवान्यक्षान् साध्यगणान्  गुह्यकान् चारणानपि ॥ <br>
शूलघातैश्च सर्वे गणा वेगात् प्रजघ्निरे॥१६॥ <br>
केचिद्द्विधा कृताः खड्गैर्मुद्गरैश्च विपोथिताः॥ <br>
अन्यैश्शस्त्रैरपि सुरा गणैर्भिन्नास्तदाऽभवन्॥१७॥ <br>
एवं पराजितास्सर्वे पलायनपरायणाः॥ <br>
परस्परं परित्यज्य गता देवास्त्रिविष्टपम्॥१८॥ <br>
केवलं लोकपालास्ते शक्राद्यास्तस्थुरुत्सुकाः ॥ <br>
संग्रामे दारुणे तस्मिन् धृत्वा धैर्यं महाबलाः ॥ १९ ॥ <br>
सर्वे मिलित्वा शक्राद्या देवास्तत्र रणाजिरे ॥ <br>
बृहस्पतिं च पप्रच्छुर्विनयावनतास्तदा ॥ 2.2.36.२० ॥ <br>
लोकपाला ऊचुः ॥<br>
&nbsp;गुरो बृहस्पते तात महाप्राज्ञ दयानिधे ॥ <br>
शीघ्रं वद पृच्छतो नः कुतोऽ स्माकं जयो भवेत् ॥२१॥ <br>
ब्रह्मोवाच ॥ <br>
इत्याकर्ण्य वचस्तेषां स्मृत्वा शंभुं प्रयत्नवान् ॥ <br>
बृहस्पतिरुवाचेदं महेन्द्रं ज्ञानदुर्बलम् ॥ २२ ॥ <br>
बृहस्पतिरुवाच ॥ <br>
यदुक्तं विष्णुना पूर्वं तत्सर्वं जातमद्य वै ॥ <br>
तदेव विवृणोमीन्द्र सावधानतया शृणु ॥ २३ ॥ <br>
अस्ति यक्षेश्वरः कश्चित् फलदः सर्वकर्मणाम् ॥ <br>
कर्तारं भजते सोपि न स्वकर्त्तुः प्रभुर्हि सः ॥ २४ ॥ <br>
अमंत्रौषधयस्सर्वे नाभिचारा न लौकिकाः ॥ <br>
न कर्माणि न वेदाश्च न मीमांसाद्वयं तथा ॥ २५ ॥ <br>
अन्यान्यपि च शास्त्राणि नानावेदयुतानि च ॥ <br>
ज्ञातुं नेशं संभवंति वदंत्येवं पुरातनाः ॥ २६ ॥ <br>
न स्वज्ञेयो महेशानस्सर्ववेदायुतेन सः ॥ <br>
भक्तेरनन्यशरणैर्नान्यथेति महाश्रुतिः ॥ २७ ॥ <br>
शांत्या च परया दृष्ट्या सर्वथा निर्विकारया ॥ <br>
तदनुग्रहतो नूनं ज्ञातव्यो हि सदाशिवः ॥२८॥ <br>
परं तु संवदिष्यामि कार्याकार्य विवक्षितौ ॥ <br>
सिध्यंशं च सुरेशान तं शृणु त्वं हिताय वै ॥ २९ ॥ <br>
त्वमिंद्र बालिशो भूत्वा लोकपालैः सदाद्य वै ॥ <br>
आगतो दक्ष यज्ञं हि किं करिष्यसि विक्रमम् ॥ 2.2.36.३० ॥ <br>
एते रुद्रसहायाश्च गणाः परमकोपनाः ॥ <br>
आगता यज्ञविघ्नार्थं तं करिष्यंत्यसंशयम ॥ ३१ ॥ <br>
सर्वथा न ह्युपायोत्र केषांचिदपि तत्त्वतः ॥ <br>
यज्ञविघ्नविनाशार्थ सत्यं सत्यं ब्रवीम्यहम् ॥३२॥ <br>
ब्रह्मोवाच ॥<br>
एवं बृहस्पतेर्वाक्यं श्रुत्वा ते हि दिवौकसः ॥ <br>
चिंतामापेदिरे सर्वे लोकपालास्सवासवाः ॥ ३३ ॥ <br>
ततोब्रवीद्वीरभद्रो महावीरगणैर्वृतः ॥ <br>
इन्द्रादीन् लोकपालांस्तान् स्मृत्वा मनसि शंकरम् ॥ ३४ ॥ <br>
वीरभद्र उवाच ॥ <br>
सर्वे यूयं बालिशत्वादवदानार्थमागताः ॥। <br>
अवदानं प्रयच्छामि आगच्छत ममांतिकम् ॥३५॥ <br>
हे शक्र हे शुचे भानो हे शशिन् हे धनाधिप॥<br>
हे पाशपाणे हे वायो निर्ऋते यम शेष हे ॥ ३६ ॥ <br>
हे सुरासुरसंघाहीहैत यूयं हे विचक्षणाः ॥ <br>
अवदानानि दास्यामि आतृप्त्याद्यासतां वराः ॥ ३७ ॥ <br>
॥ ब्रह्मोवाच ॥ <br>
एवमुक्त्वा सितैर्बाणैर्जघानाथ रुषान्वितः ॥ <br>
निखिलांस्तान् सुरान् सद्यो वीरभद्रो गणाग्रणीः ॥ <br>
तैर्बाणैर्निहतास्सर्वे वासवाद्याः सुरेश्वराः ॥ ३८ ॥ <br>
पलायनपरा भूत्वा जग्मुस्ते च दिशो दश ॥ <br>
गतेषु लोकपालेषु विद्रुतेषु सुरेषु च ॥ <br>
यज्ञवाटोपकंठं हि वीरभद्रोगमद्गणैः ॥ ३९ ॥ <br>
तदा ते ऋषयस्सर्वे सुभीता हि रमेश्वरम् ॥ <br>
विज्ञप्तुकामास्सहसा शीघ्रमूचुर्नता भृशम् ॥ 2.2.36.४० ॥ <br>
ऋषय ऊचुः ॥ <br>
देवदेव रमानाथ सर्वेश्वर महाप्रभो ॥ <br>
रक्ष यज्ञं हि दक्षस्य यज्ञोसि त्वं न संशयः ॥ ४१ ॥। <br>
यज्ञकर्मा यज्ञरूपो यज्ञांगो यज्ञरक्षकः ॥ <br>
रक्ष यज्ञमतो रक्ष त्वत्तोन्यो न हि रक्षकः ॥ ४२ ॥ <br>
॥ ब्रह्मोवाच ॥ <br>
इत्याकर्ण्य वचस्तेषामृषीणां वचनं हरिः ॥ <br>
योद्धुकामो भयाद्विष्णुर्वीरभद्रेण तेन वै ॥ ४३ ॥ <br>
चतुर्भुजस्सुसनद्धो चक्रायुधधरः करैः ॥ <br>
महाबलोमरगणैर्यज्ञवाटात्स निर्ययौ ॥४४॥ <br>
वीरभद्रः शूलपाणिर्नानागणसमन्वितः ॥ <br>
ददर्श विष्णुं संनद्धं योद्धुकामं महाप्रभुम्॥॥ ४५ ॥ <br>
तं दृष्ट्वा वीरभद्रोभूद्भ्रुकुटीकुटिलाननः ॥ <br>
कृतांत इव पापिष्ठं मृगेन्द्र इव वारणम् ॥४६॥ <br>
तथाविधं हरिं दृष्ट्वा वीरभद्रो रिमर्दनः ॥ <br>
अवदत्त्वरितः क्रुद्धो गणैर्वीरैस्समावृतः ॥ ४७ ॥ <br>
वीरभद्र उवाच ॥ <br>
रेरे हरे महादेव शपथोल्लंघनं त्वया ॥ <br>
कथमद्य कृतं चित्ते गर्वः किमभवत्तव ॥ ४८ ॥ <br>
तव श्रीरुद्रशपथोल्लंघने शक्तिरस्ति किम् ॥ <br>
को वा त्वमसिको वा ते रक्ष कोस्ति जगत्त्रये। ॥ ४९ ॥ <br>
अत्र त्वमागतः कस्माद्वयं तन्नैव विद्महे ॥ <br>
दक्षस्य यज्ञपातात्त्वं कथं जातोसि तद्वद ॥ 2.2.36.५० ॥ <br>
दाक्षायण्याकृतं यच्च तन्न दृष्टं किमु त्वया ॥ <br>
प्रोक्तं यच्च दधीचेन श्रुतं तन्न किमु त्वया ॥५१॥ <br>
त्वञ्चापि दक्षयज्ञेस्मिन्नवदानार्थमागतः ॥ <br>
अवदानं प्रयच्छामि तव चापि महाभुज ॥ ५२ ॥ <br>
वक्षो विदारयिष्यामि त्रिशूलेन हरे तव ॥ <br>
कस्तवास्ति समायातो रक्षकोद्य ममांतिकम् ॥ ५३ ॥ <br>
पातयिष्यामि भूपृष्ठे ज्वालयिष्यामि वह्निना ॥ <br>
दग्धं भवंतमधुना पेषयिष्यामि सत्वरम् ॥५४॥ <br>
रेरे हरे दुराचार महेश विमुखाधम ॥ <br>
श्रीमहारुद्रमाहात्म्यं किन्न जानासि पावनम् ॥ ५५ ॥ <br>
तथापि त्वं महाबाहो योद्धुकामोग्रतः स्थितः ॥ <br>
नेष्यामि पुनरावृत्तिं यदि तिष्ठेस्त्वमात्मना ॥५६॥ <br>
ब्रह्मोवाच ॥ ॥ <br>
तस्य तद्वचनं श्रुत्वा वीरभद्रस्य बुद्धिमान् ॥ <br>
उवाच विहसन् प्रीत्या विष्णुस्त्र सुरेश्वरः ॥५७॥ <br>
विष्णुरुवाच ॥ <br>
शृणु त्वं वीरभद्राद्य प्रवक्ष्यामि त्वदग्रतः ॥ <br>
न रुद्रविमुखं मां त्वं वद शंकरसेवकम् ॥५८॥ <br>
अनेन प्रार्थितः पूर्वं यज्ञार्थं च पुनः पुनः ॥ <br>
दक्षेणाविदितार्थेन कर्मनिष्ठेन मौढ्यतः ॥ ५९ ॥ <br>
अहं भक्तपराधीनस्तथा सोपि महेश्वरः ॥ <br>
दक्षो भक्तो हि मे तात तस्मादत्रागतो मखे ॥ 2.2.36.६० ॥ <br>
शृणु प्रतिज्ञां मे वीर रुद्रकोपसमुद्भव ॥ <br>
रुद्रतेजस्स्वरूपो हि सुप्रतापालयंप्रभो ॥ ६१ ॥ <br>
अहं निवारयामि त्वां त्वं च मां विनिवारय ॥ <br>
तद्भविष्यति यद्भावि करिष्येऽहं पराक्रमम् ॥ ६२ ॥ <br>
॥ ब्रह्मोवाच ॥ <br>
इत्युक्तवति गोविन्दे प्रहस्य स महाभुजः ॥ <br>
अवदत्सुप्रसन्नोस्मि त्वां ज्ञात्वास्मत्प्रभोः प्रियम् ॥ ६३ ॥ <br>
ततो विहस्य सुप्रीतो वीरभद्रो गणाग्रणीः ॥ <br>
प्रश्रयावनतोवादीद्विष्णुं देवं हि तत्त्वतः ॥ ६४ ॥ <br>
॥ वीरभद्र उवाच ॥ <br>
तव भावपरीक्षार्थमित्युक्तं मे महाप्रभो ॥ <br>
इदानीं तत्त्वतो वच्मि शृणु त्वं सावधानतः ॥ ६५ ॥<br>
यथा शिवस्तथा त्वं हि यथा त्वं च तथा शिवः ॥ <br>
इति वेदा वर्णयंति शिवशासनतो हरे ॥ ६६ ॥ <br>
शिवाज्ञया वयं सर्वे सेवकाः शंकरस्य वै ॥ <br>
तथापि च रमानाथ प्रवादोचितमादरात् ॥ ६७ ॥ <br>
॥ ब्रह्मोवाच ॥ <br>
तच्छ्रुत्वा वचनं तस्य वीरभद्रस्य सोऽच्युतः ॥ <br>
प्रहस्य चेदं प्रोवाच वीरभद्रमिदं वचः ॥ ६८ ॥ <br>
॥ विष्णुरुवाच ॥ <br>
युद्धं कुरु महावीर मया सार्द्धमशंकितः ॥ <br>
तवास्त्रैः पूर्यमाणोहं गमिष्यामि स्वमाश्रमम् ॥ ६९ ॥ <br>
॥ ब्रह्मोवाच ॥ <br>
इत्युक्त्वा हि विरम्यासौ सन्नद्धोभूद्रणाय च ॥ <br>
स्वगणैर्वीरभद्रोपि सन्नद्धोथ महाबलः ॥ 2.2.36.७० ॥ <br>
इति श्रीशिवमहापुराणे द्वितीयायां रुद्रसंहितायां द्वितीये सतीखंडे विष्णुवीरभद्रसम्वादो नाम षट्त्रिंशोऽध्यायः ॥३६॥ <br>
<br>
