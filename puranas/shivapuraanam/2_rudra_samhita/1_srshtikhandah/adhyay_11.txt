ऋषय ऊचुः ।। <br>
सूतसूत महाभाग व्यासशिष्य नमोस्तु ते ।। <br>
श्राविताद्याद्भुता शैवकथा परमपावनी ।। १ ।। <br>
तत्राद्भुता महादिव्या लिंगोत्पत्तिः श्रुता शुभा ।। <br>
श्रुत्वा यस्याः प्रभावं च दुःखनाशो भवेदिह।।२।। <br>
ब्रह्मनारदसंवादमनुसृत्य दयानिधे।।<br>
शिवार्चनविधिं ब्रूहि येन तुष्टो भवेच्छिवः ।।३।। <br>
ब्राह्मणैः क्षत्रियैर्वैश्यैः शूद्रैर्वा पूज्यते शिवः।। <br>
कथं कार्यं च तद् ब्रूहि यथा व्यासमुखाच्छ्रुतम् ।। ४ ।। <br>
तच्छ्रुत्वा वचनं तेषां शर्मदं श्रुतिसंमतम्।। <br>
उवाच सकलं प्रीत्या मुनि प्रश्नानुसारतः ।। ५ ।। <br>
सूत उवाच ।। <br>
साधु पृष्टं भवद्भिश्च तद्रहस्यं मुनीश्वराः ।। <br>
तदहं कथयाम्यद्य यथाबुद्धि यथाश्रुतम् ।। ६ ।। <br>
भवद्भिः पृच्छयते तद्वत्तथा व्यासेन वै पुरा।। <br>
पृष्टं सनत्कुमाराय तच्छ्रुतं ह्युपमन्युना ।।७।। <br>
ततो व्यासेन वै श्रुत्वा शिवपूजादिकं च यत् ।। <br>
मह्यं च पाठितं तेन लोकानां हितकाम्यया ।। ८ ।। <br>
तच्छ्रुतं चैव कृष्णेन ह्युपमन्योर्महात्मनः ।। <br>
तदहं कथयिष्यामि यथा ब्रह्मावदत्पुरा।।९।। <br>
ब्रह्मोवाच ।।<br>
शृणु नारद वक्ष्यामि संक्षेपाल्लिंगपूजनम् ।। <br>
वक्तुं वर्षशतेनापि न शक्यं विस्तरान्मुने ।।2.1.11.१०।। <br>
एवं तु शांकरं रूपं मुखं स्वच्छं सनातनम् ।। <br>
पूजयेत्परया भक्त्या सर्वकामफलाप्तये ।।११।। <br>
दारिद्र्यं रोगदुःखं च पीडनं शत्रुसंभवम् ।। <br>
पापं चतुर्विधं तावद्यावन्नार्चयते शिवम् ।।१२।। <br>
सम्पूजिते शिवे देवे सर्वदुःखं विलीयते ।। <br>
संपद्यते सुखं सर्वं पश्चान्मुक्तिरवाप्यते ।।१३।। <br>
ये वै मानुष्यमाश्रित्य मुख्यं संतानतस्सुखम् ।। <br>
तेन पूज्यो महादेवः सर्वकार्यार्थसाधकः ।।१४।। <br>
ब्राह्मणाः क्षत्रिया वैश्याश्शूद्राश्च विधिवत्क्रमात् ।। <br>
शंकरार्चां प्रकुर्वंतु सर्वकामार्थसिद्धये।।१५।। <br>
प्रातःकाले समुत्थाय मुहूर्ते ब्रह्मसंज्ञके।।<br>
गुरोश्च स्मरणं कृत्वा शंभोश्चैव तथा पुनः ।।१६।। <br>
तीर्थानां स्मरणं कृत्वा ध्यानं चैव हरेरपि ।। <br>
ममापि निर्जराणां वै मुन्यादीनां तथा मुने।१७।।<br>
ततः स्तोत्रं शुभं नाम गृह्णीयाद्विधिपूर्वकम् ।। <br>
ततोत्थाय मलोत्सर्गं दक्षिणस्यां चरेद्दिशि ।। १८ ।। <br>
एकान्ते तु विधिं कुर्यान्मलोत्सर्गस्स यच्छ्रुतम् ।। <br>
तदेव कथयाम्यद्य शृण्वाधाय मनो मुने।।१९।। <br>
शुद्धां मृदं द्विजो लिप्यात्पंचवारं विशुद्धये ।। <br>
क्षत्रियश्च चतुर्वारं वैश्यो वरत्रयं तथा ।।2.1.11.२०।। <br>
शूद्रो द्विवारं च मृदं गृह्णीयाद्विधिशुद्धये ।। <br>
गुदे वाथ सकृल्लिंगे वारमेकं प्रयत्नतः ।। २१ ।। <br>
दशवारं वामहस्ते सप्तवारं द्वयोस्तथा ।। <br>
प्रत्येकम्पादयोस्तात त्रिवारं करयोः पुनः ।। २२ ।।<br>
स्त्रीभिश्च शूद्रवत्कार्यं मृदाग्रहणमुत्तमम्।।<br>
हस्तौ पादौ च प्रक्षाल्य पूर्ववन्मृदमाहरेत् ।।२३।। <br>
दंतकाष्ठं ततः कुर्यात्स्ववर्णक्रमतो नरः ।।२४।।<br>
विप्रः कुर्याद्दंतकाष्ठं द्वादशांगुलमानतः।। <br>
एकादशांगुलं राजा वैश्यः कुर्याद्दशांगुलम् ।।२५।। <br>
शूद्रो नवागुलं कुर्यादिति मानमिदं स्मृतम् ।। <br>
कालदोषं विचार्य्यैव मनुदृष्टं विवर्जयेत् ।।२६।। <br>
षष्ट्याद्यामाश्च नवमी व्रतमस्तं रवेर्दिनम्।। <br>
तथा श्राद्धदिनं तात निषिद्धं रदधावने ।। २७ ।। <br>
स्नानं तु विधिवत्कार्यं तीर्थादिषु क्रमेण तु ।। <br>
देशकालविशेषेण स्नानं कार्यं समंत्रकम् ।। २८ ।। <br>
आचम्य प्रथमं तत्र धौतवस्त्रेण चाधरेत् ।। <br>
एकान्ते सुस्थले स्थित्वा संध्याविधिमथाचरेत् ।।२९ ।। <br>
यथायोग्यं विधिं कृत्वा पूजाविधिमथारभेत् ।। <br>
मनस्तु सुस्थिरं कृत्वा पूजागारं प्रविश्य च ।।2.1.11.३०।।<br>
पूजाविधिं समादाय स्वासने ह्युपविश्य वै ।। <br>
न्यासादिकं विधायादौ पूजयेत्क्रमशो हरम्।।३१।।<br>
प्रथमं च गणाधीशं द्वारपालांस्तथैव च ।। <br>
दिक्पालांश्च सुसंपूज्य पश्चात्पीठं प्रकल्पयेत् ।। ३२ ।। <br>
अथ वाऽष्टदलं कृत्वा पूजाद्रव्यं समीपतः ।। <br>
उपविश्य ततस्तत्र उपवेश्य शिवम् प्रभुम् ।।३३।। <br>
आचमनत्रयं कृत्वा प्रक्षाल्य च पुनः करौ ।। <br>
प्राणायामत्रयं कृत्वा मध्ये ध्यायेच्च त्र्यम्बकम् ।। ३४ ।। <br>
पंचवक्त्रं दशभुजं शुद्धस्फटिकसन्निभम् ।। <br>
सर्वाभरणसंयुक्तं व्याघ्रचर्मोत्तरीयकम् ।। ३५ ।। <br>
तस्य सारूप्यतां स्मृत्वा दहेत्पापं नरस्सदा ।। <br>
शिवं ततः समुत्थाप्य पूजयेत्परमेश्वरम् ।।३६।। <br>
देहशुद्धिं ततः कृत्वा मूल मंत्रं न्यसेत्क्रमात् ।।<br>
सर्वत्र प्रणवेनैव षडंगन्यासमाचरेत्।।३७।।<br>
कृत्वा हृदि प्रयोगं च ततः पूजां समारभेत् ।। <br>
पाद्यार्घाचमनार्थं च पात्राणि च प्रकल्पयेत्।।३८।। <br>
स्थापयेद्विविधान्कुंभान्नव धीमान्यथाविधि।।<br>
दर्भैराच्छाद्य तैरेव संस्थाप्याभ्युक्ष्य वारिणा ।।३९।। <br>
तेषु तेषु च सर्वेषु क्षिपेत्तोयं सुशीतलम्।।<br>
प्रणवेन क्षिपेत्तेषु द्रव्याण्यालोक्य बुद्धिमान् ।।2.1.11.४०।।<br>
उशीरं चन्दनं चैव पाद्ये तु परिकल्पयेत् ।। <br>
जातीकं कोलकर्पूरवटमूल तमालकम् ।।४१।। <br>
चूर्णयित्वा यथान्यायं क्षिपेदाचमनीयके ।। <br>
एतत्सर्वेषु पात्रेषु दापयेच्चन्दनान्वितम् ।।४२।। <br>
पार्श्वयोर्देवदेवस्य नंदीशं तु समर्चयेत् ।। <br>
गंधैर्धूपैस्तथा दीपैर्विविधैः पूजयेच्छिवम्।।४३।। <br>
लिंगशुद्धिं ततः कृत्वा मुदा युक्तो नरस्तदा ।। <br>
यथोचितं तु मंत्रौघैः प्रणवादिर्नमोंतकैः ।।४४।। <br>
कल्पयेदासनं स्वस्तिपद्मादि प्रणवेन तु ।। <br>
तस्मात्पूर्वदिशं साक्षादणिमामयमक्षरम् ।। ४५ ।। <br>
लघिमा दक्षिणं चैव महिमा पश्चिमं तथा ।।<br>
प्राप्तिश्चैवोत्तरं पत्रं प्राकाम्यं पावकस्य च।।४६।।<br>
ईशित्वं नैर्ऋतं पत्रं वशित्वं वायुगोचरे।। <br>
सर्वज्ञत्वं तथैशान्यं कर्णिका सोम उच्यते ।। ४७ ।। <br>
सोमस्याधस्तथा सूर्यस्तस्याधः पावकस्त्वयम्।। <br>
धर्मादीनपि तस्याधो भवतः कल्पयेत् क्रमात् ।। ४८ ।। <br>
अव्यक्तादि चतुर्दिक्षु सोमस्यांते गुणत्रयम् ।। <br>
सद्योजातं प्रवक्ष्यामीत्यावाह्य परमेश्वरम् ।। ४९ ।। <br>
वामदेवेन मंत्रेण तिष्ठेच्चैवासनोपरि ।। <br>
सान्निध्यं रुद्रगायत्र्या अघोरेण निरोधयेत् ।। 2.1.11.५० ।।<br>
ईशानं सर्वविद्यानामिति मंत्रेण पूजयेत्।। <br>
पाद्यमाचनीयं च विधायार्घ्यं प्रदापयेत्।।५१।। <br>
स्थापयेद्विधिना रुद्रं गंधचंदनवारिणा ।। <br>
पञ्चागव्यविधानेन गृह्यपात्रेऽभिमंत्र्य च।। ।।५२।। <br>
प्रणवेनैव गव्येन स्नापयेत्पयसा च तम् ।। <br>
दध्ना च मधुना चैव तथा चेक्षुरसेन तु।।५३।।<br>
घृतेन तु यथा पूज्य सर्वकामहितावहम् ।। <br>
पुण्यैर्द्रव्यैर्महादेवं प्रणवेनाभिषेचयेत्।। ५४ ।।<br>
पवित्रजलभाण्डेषु मंत्रैः तोयं क्षिपेत्ततः ।। <br>
शुद्धीकृत्य यथान्यायं सितवस्त्रेण साधकः ।।५५।।। <br>
तावद्दूरं न कर्तव्यं न यावच्चन्दनं क्षिपेत् ।। <br>
तंदुलैस्सुन्दरैस्तत्र पूजयेच्छंकरम्मुदा ।। ५६ ।। <br>
कुशापामार्गकर्पूर जातिचंपकपाटलैः ।। <br>
करवीरैस्सितैश्चैव मल्लिकाकमलोत्पलैः ।।५७।। <br>
अपूर्वपुष्पैर्विविधैश्चन्दनाद्यैस्तथैव च ।। <br>
जलेन जलधाराञ्च कल्पयेत्परमेश्वरे ।। ५८ ।। <br>
पात्रैश्च विविधैर्देवं स्नापयेच्च महेश्वरम् ।। <br>
मंत्रपूर्वं प्रकर्तव्या पूजा सर्वफलप्रदा ।। ५९ ।। <br>
मंत्राँश्च तुभ्यं ताँस्तात सर्वकामार्थसिद्धये ।। <br>
प्रवक्ष्यामि समासेन सावधानतया शृणु ।। 2.1.11.६० ।। <br>
पाठयमानेन मंत्रेण तथा वाङ्मयकेन च।।<br>
रुद्रेण नीलरुद्रेण सुशुक्लेन सुभेन च ।।६१।। <br>
होतारेण तथा शीर्ष्णा शुभेनाथर्वणेन च ।। <br>
शांत्या वाथ पुनश्शांत्यामारुणेनारुणेन च ।। ६२ ।। <br>
अर्थाभीष्टेन साम्ना च तथा देवव्रतेन च।। ६३ ।। <br>
रथांतरेण पुष्पेण सूक्तेन युक्तेन च ।। <br>
मृत्युंजयेन मंत्रेण तथा पंचाक्षरेण च ।। ६४ ।। <br>
जलधाराः सहस्रेण शतेनैकोत्तरेण वा ।। <br>
कर्तव्या वेदमार्गेण नामभिर्वाथ वा पुनः ।।६५ ।। <br>
ततश्चंदनपुष्पादि रोपणीयं शिवोपरि ।। <br>
दापयेत्प्रणवेनैव मुखवासादिकं तथा ।। ६६ ।। <br>
ततः स्फटिकसंकाशं देवं निष्कलमक्षयम् ।। <br>
कारणं सर्वलोकानां सर्वलोकमयं परम् ।। ६७ ।। <br>
ब्रह्मेन्द्रोपेन्द्रविष्ण्वाद्यैरपि देवैरगोचरम् ।। <br>
वेदविद्भिर्हि वेदांते त्वगोचर मिति स्मृतम् ।। ६८ ।। <br>
आदिमध्यान्तरहितं भेषजं सर्वरोगिणाम् ।। <br>
शिवतत्त्वमिति ख्यातं शिवलिंगं व्यवस्थितम् ।। ६९ ।। <br>
प्रणवेनैव मंत्रेण पूजयेल्लिंगमूर्द्धनि ।। <br>
धूपैर्दीपैश्च नैवैद्यैस्ताम्बूलैः सुन्दरैस्तथा ।। 2.1.11.७० ।। <br>
नीराजनेन रम्येण यथोक्तविधिना ततः ।। <br>
नमस्कारैः स्तवैश्चान्यैर्मंत्रैर्नानाविधैरपि ।। ७१ ।।<br>
अर्घ्यं दत्त्वा तु पुष्पाणि पादयोस्सुविकीर्य च ।। <br>
प्रणिपत्य च देवेशमात्मनाराधयेच्छिवम् ।।७२।। <br>
हस्ते गृहीत्वा पुष्पाणि समुत्थाय कृतांजलिः ।। <br>
प्रार्थयेत्पुनरीशानं मंत्रेणानेन शंकरम् ।। ७३ ।। <br>
अज्ञानाद्यदि वा ज्ञानाज्जपपूजादिकं मया ।। <br>
कृतं तदस्तु सफलं कृपया तव शंकर ।।७४।। <br>
पठित्वैवं च पुष्पाणि शिवोपरि मुदा न्यसेत् ।। <br>
स्वस्त्ययनं ततः कृत्वा ह्याशिषो विविधास्तथा ।।७५।। <br>
मार्जनं तु ततः कार्यं शिवस्योपरि वै पुनः ।।<br>
नमस्कारं ततः क्षांतिं पुनराचमनाय च ।।७६ <br>
अघोच्चारणमुच्चार्य नमस्कारं प्रकल्पयेत् ।। <br>
प्रार्थयेच्च पुनस्तत्र सर्वभावसमन्वितः ।।७७।। <br>
शिवे भक्तिश्शिवे भक्तिश्शिवे भक्तिर्भवे भवे ।। <br>
अन्यथा शरणं नास्ति त्वमेव शरणं मम ।।७८।। <br>
इति संप्रार्थ्य देवेशं सर्वसिद्धिप्रदायकम् ।। <br>
पूजयेत्परया भक्त्या गलनादैर्विशेषतः ।। ७९ ।। <br>
नमस्कारं ततः कृत्वा परिवारगणैस्सह ।। <br>
प्रहर्षमतुलं लब्ध्वा कार्यं कुर्याद्यथासुखम् ।। 2.1.11.८० ।। <br>
एवं यः पूजयेन्नित्यं शिवभक्तिपरायणः ।। <br>
तस्य वै सकला सिद्धिर्जायते तु पदे पदे ।। ८१ ।। <br>
वाग्मी स जायते तस्य मनोभी ष्टफलं ध्रुवम् ।। <br>
रोगं दुःखं च शोकं च ह्युद्वेगं कृत्रिमं तथा ।। ८२ ।। <br>
कौटिल्यं च गरं चैव यद्यदुःखमुपस्थितम् ।। <br>
तद्दुःखं नाश यत्येव शिवः शिवकरः परः ।।८३।। <br>
कल्याणं जायते तस्य शुक्लपक्षे यथा शशी ।। <br>
वर्द्धते सद्गुणस्तत्र ध्रुवं शंकरपूजनात् ।।८४।।<br>
इति पूजाविधिश्शंभोः प्रोक्तस्ते मुनिसत्तम ।। <br>
अतः परं च शुश्रूषुः किं प्रष्टासि च नारद ।। ८५ ।। <br>
इति श्रीशिवमहापुराणे द्विती यायां रुद्रसंहितायां प्रथमखण्डे सृष्ट्युपाख्याने शिवपूजाविधिवर्णनो नामैकादशोऽध्यायः ।। ११ ।। <br>
<br>
