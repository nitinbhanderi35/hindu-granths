ब्रह्मोवाच ।। <br>
एवं तयोर्मुनिश्रेष्ठ दर्शनं कांक्षमाणयोः ।। <br>
विगर्वयोश्च सुरयोः सदा नौ स्थितयोर्मुने ।। १।। <br>
दयालुरभवच्छंभुर्दीनानां प्रतिपालकः ।। <br>
गर्विणां गर्वहर्ता च सवेषां प्रभुरव्ययः ।।२।।<br>
तदा समभवत्तत्र नादो वै शब्दलक्षणः ।। <br>
ओमोमिति सुरश्रेष्ठात्सुव्यक्तः प्लुतलक्षणः ।।३।। <br>
किमिदं त्विति संचिंत्य मया तिष्ठन्महास्वनः ।। <br>
विष्णुस्सर्वसुराराध्यो निर्वैरस्तुष्टचेतसा ।। ४ ।। <br>
लिंगस्य दक्षिणे भागे तथापश्यत्सनातनम् ।। <br>
आद्यं वर्णमकाराख्यमुकारं चोत्तरं ततः ।। ५ ।। <br>
मकारं मध्यतश्चैव नादमंतेऽस्य चोमिति ।। <br>
सूर्यमंडलवद्दृष्ट्वा वर्णमाद्यं तु दक्षिणे ।।६।। <br>
उत्तरे पावकप्रख्यमुकारमृषि सत्तम ।। <br>
शीतांशुमण्डलप्रख्यं मकारं तस्य मध्यतः ।।७।। <br>
तस्योपरि तदाऽपश्यच्छुद्धस्फटिकसुप्रभम् ।। <br>
तुरीयातीतममलं निष्कलं निरुपद्रवम् ।। ८ ।। <br>
निर्द्वंद्वं केवलं शून्यं बाह्याभ्यंतरवर्जितम् ।। <br>
स बाह्यभ्यंतरे चैव बाह्याभ्यंतरसंस्थितम् ।। ९ ।। <br>
आदिमध्यांतरहितमानंदस्यापिकारणम् ।। <br>
सत्यमानन्दममृतं परं ब्रह्मपरायणम् ।। 2.1.8.१० ।। <br>
कुत एवात्र संभूतः परीक्षावोऽग्निसंभवम् ।।<br>
अधोगमिष्याम्यनलस्तंभस्यानुपमस्य च ।। ११ ।। <br>
वेदशब्दोभयावेशं विश्वात्मानं व्यचिंतयत् ।। <br>
तदाऽभवदृषिस्तत्र ऋषेस्सारतमं स्मृतम् ।।१२।। <br>
तेनैव ऋषिणा विष्णुर्ज्ञातवान्परमेश्वरम् ।। <br>
महादेवं परं ब्रह्म शब्दब्रह्मतनुं परम् ।।१३।। <br>
चिंतया रहितो रुद्रो वाचो यन्मनसा सह ।। <br>
अप्राप्य तन्निवर्तंते वाच्यस्त्वेकाक्षरेण सः ।।१४।।<br>
एकाक्षरेण तद्वाक्यमृतं परमकारणम् ।।<br>
सत्यमानन्दममृतं परं ब्रह्म परात्परम् ।। १५ ।। <br>
एकाक्षरादकाराख्याद्भगवान्बीजकोण्डजः ।। <br>
एकाक्षरादुकाराख्याद्धरिः परमकारणम्।।१६।। <br>
एकाक्षरान्मकाराख्याद्भगवान्नीललोहितः ।। <br>
सर्गकर्ता त्वकाराख्यो ह्युकाराख्यस्तु मोहकः ।।१७।। <br>
मकाराख्यस्तु यो नित्यमनुग्रहकरोऽभवत्।। <br>
मकाराख्यो विभुर्बीजी ह्यकारो बीज उच्यते ।। १८ ।।<br>
उकाराख्यो हरिर्योनिः प्रधानपुरुषेश्वरः ।। <br>
बीजी च बीजं तद्योनिर्नादाख्यश्च महेश्वरः ।। १९ ।। <br>
बीजी विभज्य चात्मानं स्वेच्छया तु व्यवस्थितः ।। <br>
अस्य लिंगादभूद्बीजमकारो बीजिनः प्रभोः ।। 2.1.8.२० ।। <br>
उकारयोनौ निःक्षिप्तमवर्द्धत समंततः।।<br>
सौवर्णमभवच्चांडमावेद्य तदलक्षणम् ।। २१ ।।<br>
अनेकाब्दं तथा चाप्सु दिव्यमंडं व्यवस्थितम्।। <br>
ततो वर्षसहस्रांते द्विधाकृतमजोद्भवम् ।।२२।। <br>
अंडमप्सु स्थितं साक्षाद्व्याघातेनेश्वरेण तु ।। <br>
तथास्य सुशुभं हैमं कपालं चोर्द्ध्वसंस्थितम् ।।२३।।<br>
जज्ञे सा द्यौस्तदपरं पृथिवी पंचलक्षणा ।। <br>
तस्मादंडाद्भवो जज्ञे ककाराख्यश्चतुर्मुखः ।।२४।। <br>
स स्रष्टा सर्वलोकानां स एव त्रिविधः प्रभुः ।। <br>
एवमोमोमिति प्रोक्तमित्याहुर्यजुषां वराः ।।२५।। <br>
यजुषां वचनं श्रुत्वा ऋचः समानि सादरम् ।। <br>
एवमेव हरे ब्रह्मन्नित्याहुश्चावयोस्तदा ।।२६।। <br>
ततो विज्ञाय देवेशं यथावच्छक्तिसंभवैः ।।<br>
मंत्रं महेश्वरं देवं तुष्टाव सुमहोदयम्।।२७।।<br>
एतस्मिन्नंतरेऽन्यच्च रूपमद्भुतसुन्दरम् ।। <br>
ददर्श च मया सार्द्धं भगवान्विश्वपालकः ।। २८ ।। <br>
पंचवक्त्रं दशभुजं गौरकर्पूरवन्मुने ।। <br>
नानाकांति समायुक्तं नानाभूषणभूषितम् ।। २९ ।। <br>
महोदारं महावीर्यं महापुरुषलणम् ।। <br>
तं दृष्ट्वा परमं रूपं कृतार्थोऽभून्मया हरिः ।।2.1.8.३०।। <br>
अथ प्रसन्नो भगवान्महेशः परमेश्वरः ।। <br>
दिव्यं शब्दमयं रूपमाख्याय प्रहसन्स्थितः ।। ३१ ।। <br>
अकारस्तस्य मूर्द्धा हि ललाटो दीर्घ उच्यते ।। <br>
इकारो दक्षिणं नेत्रमीकारो वामलोचनम् ।।३२।।।।<br>
उकारो दक्षिणं श्रोत्रमूकारो वाम उच्यते ।।<br>
ऋकारो दक्षिणं तस्य कपोलं परमेष्ठिनः ।।३३।।<br>
वामं कपोलमूकारो लृ लॄ नासापुटे उभे।।<br>
एकारश्चोष्ठ ऊर्द्ध्वश्च ह्यैकारस्त्वधरो विभोः ।।३४।। <br>
ओकारश्च तथौकारो दन्तपंक्तिद्वयं क्रमात् ।। <br>
अमस्तु तालुनी तस्य देवदेवस्य शूलिनः ।।३५।।<br>
कादिपंचाक्षराण्यस्य पञ्च हस्ताश्च दक्षिणे ।। <br>
चादिपंचाक्षराण्येवं पंच हस्तास्तु वामतः ।। ३६ ।। <br>
टादिपंचाक्षरं पादास्तादिपंचाक्षरं तथा ।। <br>
पकार उदरं तस्य फकारः पार्श्व उच्यते ।।३७।। <br>
बकारो वामपार्श्वस्तु भकारः स्कंध उच्यते ।।<br>
मकारो हृदयं शंभोर्महादेवस्य योगिनः ।।३८।। <br>
यकारादिसकारान्ता विभोर्वै सप्तधातवः ।। <br>
हकारो नाभिरूपो हि क्षकारो घ्राण उच्यते ।।३९।। <br>
एवं शब्दमयं रूपमगुणस्य गुणात्मनः।। <br>
दृष्ट्वा तमुमया सार्द्धं कृतार्थोऽभून्मया हरिः ।।2.1.8.४०।। <br>
एवं दृष्ट्वा महेशानं शब्दब्रह्मतनुं शिवम् ।।<br>
प्रणम्य च मया विष्णुः पुनश्चापश्यदूर्द्ध्वतः।।४१।। <br>
ॐकारप्रभवं मंत्रं कलापंचकसंयुतम् ।। <br>
शुद्धस्फटिकसंकाशं शुभाष्टत्रिंशदक्षरम् ।। ४२ ।। <br>
मेधाकारमभूद्भूयस्सर्वधर्मार्थसाधकम् ।। <br>
गायत्रीप्रभवं मंत्रं सहितं वश्यकारकम् ।। ४३ ।। <br>
चतुर्विंशतिवर्णाढ्यं चतुष्कालमनुत्तमम् ।। <br>
अथ पंचसितं मंत्रं कलाष्टक समायुतम् ।। ४४ ।। <br>
आभिचारिकमत्यर्थं प्रायस्त्रिंशच्छुभाक्षरम् ।। <br>
यजुर्वेदसमायुक्तं पञ्चविंशच्छुभाक्षरम् ।।४५।। <br>
कलाष्टकसमा युक्तं सुश्वेतं शांतिकं तथा ।। <br>
त्रयोदशकलायुक्तं बालाद्यैस्सह लोहितम् ।। ४६ ।। <br>
बभूवुरस्य चोत्पत्तिवृद्धिसंहारकारणम् ।। <br>
वर्णा एकाधिकाः षष्टिरस्य मंत्रवरस्य तु ।। ४७ ।। <br>
पुनर्मृत्युंजयं मन्त्रं पञ्चाक्षरमतः परम् ।। <br>
चिंतामणिं तथा मंत्रं दक्षिणामूर्ति संज्ञकम् ।। ४८ ।। <br>
ततस्तत्त्वमसीत्युक्तं महावाक्यं हरस्य च ।। <br>
पञ्चमंत्रांस्तथा लब्ध्वा जजाप भगवान्हरिः ।। ४९ ।। <br>
अथ दृष्ट्वा कलावर्णमृग्यजुस्सामरूपिणम् ।। <br>
ईशानमीशमुकुटं पुरुषाख्यं पुरातनम् ।। 2.1.8.५० ।। <br>
अघोरहृदयं हृद्यं सर्वगुह्यं सदाशिवम् ।। <br>
वामपादं महादेवं महाभोगीन्द्रभूषणम् ।। ५१ ।। <br>
विश्वतः पादवन्तं तं विश्वतोक्षिकरं शिवम् ।। <br>
ब्रह्मणोऽधिपति सर्गस्थितिसंहारकारणम् ।। ५२ ।। <br>
तुष्टाव वाग्भिरिष्टाभिस्साम्बं वरदमीश्वरम् ।। <br>
मया च सहितो विष्णुर्भगवांस्तुष्टचेतसा ।। ५३ ।। <br>
इति श्रीशिवमहापुराणे द्वितीयायां रुद्रसंहितायां प्रथमखण्डे सृष्ट्युपाख्याने शब्दब्रह्मतनुवर्णनो नामाष्टमोऽध्यायः ।। ८ ।।<br>
<br>
