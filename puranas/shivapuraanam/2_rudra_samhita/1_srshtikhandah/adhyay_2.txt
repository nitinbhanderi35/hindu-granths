सूत उवाच ॥ <br>
एतस्मिन्समये विप्रा नारदो मुनिसत्तमः ॥ <br>
ब्रह्मपुत्रो विनीतात्मा तपोर्थं मन आदधे॥१॥<br>
हिमशैलगुहा काचिदेका परमशोभना ॥<br>
यत्समीपे सुरनदी सदा वहति वेगतः॥२॥ <br>
तत्राश्रमो महादिव्यो नानाशोभासमन्वितः ॥ <br>
तपोर्थं स ययौ तत्र नारदो दिव्यदर्शनः ॥ ३ ॥ <br>
तां दृष्ट्वा मुनिशार्दूलस्तेपे स सुचिरं तपः ॥ <br>
बध्वासनं दृढं मौनी प्राणानायम्य शुद्धधीः ॥ ४ ॥ <br>
चक्रे मुनिस्समाधिं तमहम्ब्रह्मेति यत्र ह ॥ <br>
विज्ञानं भवति ब्रह्मसाक्षात्कारकरं द्विजाः ॥५॥ <br>
इत्थं तपति तस्मिन्वै नारदे मुनिसत्तमे ॥ <br>
चकंपेऽथ शुनासीरो मनस्संतापविह्वलः ॥ ६ ॥ <br>
मनसीति विचिंत्यासौ मुनिर्मे राज्यमिच्छति ॥ <br>
तद्विघ्नकरणार्थं हि हरिर्यत्नमियेष सः ॥ ७ ॥ <br>
सस्मार स्मरं शक्रश्चेतसा देवनायकः ॥ <br>
आजगाम द्रुतं कामस्समधीर्महिषीसुतः ॥८॥ <br>
अथागतं स्मरं दृष्ट्वा संबोध्य सुरराट् प्रभुः ॥ <br>
उवाच तं प्रपश्याशु स्वार्थे कुटिलशेमुषिः ॥ ९ ॥ <br>
इन्द्र उवाच ॥ <br>
मित्रवर्य्य महावीर सर्वदा हितकारक ॥ <br>
शृणु प्रीत्या वचो मे त्वं कुरु साहाय्यमात्मना ॥ 2.1.2.१० ॥ <br>
त्वद्बलान्मे बहूनाञ्च तपोगर्वो विनाशितः ॥ <br>
मद्राज्यस्थिरता मित्र त्वदनुग्रहतस्सदा ॥ ११ ॥ <br>
हिमशैलगुहायां हि मुनिस्तपति नारदः ॥ <br>
मनसोद्दिश्य विश्वेशं महासंयमवान्दृढः ॥१२॥ <br>
याचेन्न विधितो राज्यं स ममेति विशंकितः॥<br>
अद्यैव गच्छ तत्र त्वं तत्तपोविघ्नमाचर॥१३॥ <br>
इत्याज्ञप्तो महेन्द्रेण स कामस्समधु प्रियः॥<br>
जगाम तत्स्थलं गर्वादुपायं स्वञ्चकार ह॥१४॥<br>
रचयामास तत्राशु स्वकलास्सकला अपि ॥ <br>
वसंतोपि स्वप्रभावं चकार विविधं मदात् ॥१५॥ <br>
न बभूव मुनेश्चेतो विकृतं मुनिसत्तमाः ॥<br>
भ्रष्टो बभूव तद्गर्वो महेशानुग्रहेण ह ॥ १६ ॥ <br>
शृणुतादरतस्तत्र कारणं शौनकादयः ॥ <br>
ईश्वरानुग्रहेणात्र न प्रभावः स्मरस्य हि ॥१७॥ <br>
अत्रैव शम्भुनाऽकारि सुतपश्च स्मरारिणा ॥ <br>
अत्रैव दग्धस्तेनाशु कामो मुनितपोपहः ॥ १८ ॥ <br>
कामजीवनहेतोर्हि रत्या संप्रार्थितैस्सुरैः ॥ <br>
सम्प्रार्थित उवाचेदं शंकरो लोकशंकरः ॥ १९ ॥ <br>
कंचित्समयमासाद्य जीविष्यति सुराः स्मरः ॥ <br>
परं त्विह स्मरोपायश्चरिष्यति न कश्चन ॥2.1.2.२०॥<br>
इह यावद्दृश्यते भूर्जनैः स्थित्वाऽमरास्सदा ॥ <br>
कामबाणप्रभावोत्र न चलिष्यत्यसंशयम्॥२१॥ <br>
इति शंभूक्तितः कामो मिथ्यात्मगतिकस्तदा ॥ <br>
नारदे स जगामाशु दिवमिन्द्रसमीपतः ॥ २२ ॥ <br>
आचख्यौ सर्ववृत्तांतं प्रभावं च मुनेः स्मरः ॥ <br>
तदाज्ञया ययौ स्थानं स्वकीयं स मधुप्रियः ॥ २३ ॥ <br>
विस्मितोभूत्सुराधीशः प्रशशंसाथ नारदम् ॥ <br>
तद्वृत्तांतानभिज्ञो हि मोहितश्शिवमायया ॥ २४ ॥ <br>
दुर्ज्ञेया शांभवी माया सर्वेषां प्राणिनामिह ॥ <br>
भक्तं विनार्पितात्मानं तया संमोह्यते जगत् ॥२५॥ <br>
नारदोऽपि चिरं तस्थौ तत्रेशानुग्रहेण ह ॥ <br>
पूर्णं मत्वा तपस्तत्स्वं विरराम ततो मुनिः ॥ २६ ॥ <br>
कामोप्यजेयं निजं मत्वा गर्वितोऽभून्मुनीश्वरः ॥ <br>
वृथैव विगतज्ञानश्शिवमायाविमोहितः ॥ २७ ॥ <br>
धन्या धन्या महामाया शांभवी मुनिसत्तमाः ॥ <br>
तद्गतिं न हि पश्यंति विष्णुब्रह्मादयोपि हि ॥ २८ ॥ <br>
तया संमोहितोतीव नारदो मुनिसत्तमः ॥ <br>
कैलासं प्रययौ शीघ्रं स्ववृत्तं गदितुं मदी ॥२९॥ <br>
रुद्रं नत्वाब्रवीत्सर्वं स्ववृत्तङ्गर्ववान्मुनिः ॥<br>
मत्वात्मानं महात्मानं स्वप्रभुञ्च स्मरञ्जयम्॥2.1.2.३०॥<br>
तच्छ्रुत्वा शंकरः प्राह नारदं भक्तवत्सलः ॥ <br>
स्वमायामोहितं हेत्वनभिज्ञं भ्रष्टचेतसम् ॥३१॥ <br>
रुद्र उवाच ॥ <br>
हे तात नारद प्राज्ञ धन्यस्त्वं शृणु मद्वचः॥ <br>
वाच्यमेवं न कुत्रापि हरेरग्रे विशेषतः॥३२॥<br>
पृच्छमानोऽपि न ब्रूयाः स्ववृत्तं मे यदुक्तवान्॥<br>
गोप्यं गोप्यं सर्वथा हि नैव वाच्यं कदाचन॥३३॥<br>
शास्म्यहं त्वां विशेषेण मम प्रियतमो भवान् ॥ <br>
विष्णुभक्तो यतस्त्वं हि तद्भक्तोतीव मेऽनुगः ॥३४॥ <br>
शास्तिस्मेत्थञ्च बहुशो रुद्रस्सूतिकरः प्रभुः । <br>
नारदो न हितं मेने शिवमायाविमोहितः ॥३५॥ <br>
प्रबला भाविनी कर्म गतिर्ज्ञेया विचक्षणैः॥<br>
न निवार्या जनैः कैश्चिदपीच्छा सैव शांकरी॥३६॥ <br>
ततस्स मुनिवर्यो हि ब्रह्मलोकं जगाम ह ॥ <br>
विधिं नत्वाऽब्रवीत्कामजयं स्वस्य तपोबलात् ॥३७॥ <br>
तदाकर्ण्य विधिस्सोथ स्मृत्वा शम्भुपदाम्बुजम् ॥ <br>
ज्ञात्वा सर्वं कारणं तन्निषिषेध सुतं तदा ॥३८॥ <br>
मेने हितन्न विध्युक्तं नारदो ज्ञानिसत्तमः ॥ <br>
शिवमायामोहितश्च रूढचित्तमदांकुरः ॥३९॥<br>
शिवेच्छा यादृशी लोके भवत्येव हि सा तदा ॥ <br>
तदधीनं जगत्सर्वं वचस्तंत्यांत स्थितं यतः॥2.1.2.४०॥ <br>
नारदोऽथ ययौ शीघ्रं विष्णुलोकं विनष्टधीः ॥ <br>
मदांकुरमना वृत्तं गदितुं स्वं तदग्रतः ॥४१॥ <br>
आगच्छंतं मुनिन्दृष्ट्वा नारदं विष्णुरादरात्॥ <br>
उत्थित्वाग्रे गतोऽरं तं शिश्लेषज्ञातहेतुकः ॥ ४२ ॥ <br>
स्वासने समुपावेश्य स्मृत्वा शिवपदाम्बुजम् ॥ <br>
हरिः प्राह वचस्तथ्यं नारदं मदनाशनम् ॥ ४३ ॥ <br>
विष्णुरुवाच ॥ <br>
कुत आगम्यते तात किमर्थमिह चागतः ॥ <br>
धन्यस्त्वं मुनिशार्दूल तीर्थोऽहं तु तवागमात् ॥ ४४ ॥ <br>
विष्णुवाक्यमिति श्रुत्वा नारदो गर्वितो मुनिः ॥ <br>
स्ववृत्तं सर्वमाचष्ट समदं मदमोहितः ॥ ४५ ॥ <br>
श्रुत्वा मुनिवचो विष्णुस्समदं कारणं ततः ॥ <br>
ज्ञातवानखिलं स्मृत्वा शिवपादाम्बुजं हृदि ॥४६॥ <br>
तुष्टाव गिरिशं भक्त्या शिवात्मा शैवराड् हरिः॥ <br>
सांजलिर्विसुधीर्नम्रमस्तकः परमेश्वरम् ॥४७ ॥ <br>
विष्णुरुवाच ॥ <br>
देवदेव महादेव प्रसीद परमेश्वर ॥ <br>
धन्यस्त्वं शिव धन्या ते माया सर्व विमोहिनी ॥ ४८ ॥ <br>
इत्यादि स स्तुतिं कृत्वा शिवस्य परमात्मनः ॥ <br>
निमील्य नयने ध्यात्वा विरराम पदाम्बुजम् ॥४९॥ <br>
यत्कर्तव्यं शंकरस्य स ज्ञात्वा विश्वपालकः ॥ <br>
शिवशासनतः प्राह हृदाथ मुनिसत्तमम् ॥ 2.1.2.५० ॥ <br>
विष्णुरुवाच ॥ <br>
धन्यस्त्वं मुनिशार्दूल तपोनिधिरुदारधीः ॥ <br>
भक्तित्रिकं न यस्यास्ति काममोहादयो मुने ॥५१॥ <br>
विकारास्तस्य सद्यो वै भवंत्यखिलदुःखदाः ॥ <br>
नैष्ठिको ब्रह्मचारी त्वं ज्ञानवैराग्यवान्सदा ॥ ५२ ॥ <br>
कथं कामविकारी स्या जन्मना विकृतस्सुधीः ॥ <br>
इत्याद्युक्तं वचो भूरि श्रुत्वा स मुनिसत्तमः ॥५३॥ <br>
विजहास हृदा नत्वा प्रत्युवाच वचो हरिम् ॥ <br>
नारद उवाच ॥ <br>
किं प्रभावः स्मरः स्वामिन्कृपा यद्यस्ति ते मयि ॥ ५४ ॥ <br>
इत्युक्त्वा हरिमानम्य ययौ यादृच्छिको मुनिः ॥५५॥ <br>
इति श्रीशिवमहापुराणे द्वितीयायां रुद्रसंहितायां प्रथमखंडे सृष्ट्युपाख्याने नारदतपोवर्णनं नाम द्वितीयोऽध्यायः ॥ २ ॥<br>
<br>
