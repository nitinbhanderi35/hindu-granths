ऋषय ऊचुः ॥ ॥ <br>
व्यासशिष्य महाभाग कथय त्वं प्रमाणतः ॥<br>
कैः पुष्पैः पूजितश्शंभुः किं किं यच्छति वै फलम् ॥१॥ <br>
॥ सूत उवाच ॥ ॥ <br>
शौनकाद्याश्च ऋषयः शृणुतादरतोऽखिलम् ॥ <br>
कथयाम्यद्य सुप्रीत्या पुष्पार्पणविनिर्णयम् ॥२॥ <br>
एष एव विधिः पृष्टो नारदेन महर्षिणा ॥ <br>
प्रोवाच परमप्रीत्या पुष्पार्पणविनिर्णयम् ॥३॥ <br>
ब्रह्मोवाच॥<br>
कमलैर्बिल्वपत्रैश्च शतपत्रैस्तथा पुनः ॥<br>
शंखपुष्पैस्तथा देवं लक्ष्मीकामोऽर्चयेच्छिवम् ॥४॥ <br>
एतैश्च लक्षसंख्याकैः पूजितश्चेद्भवेच्छिवः ॥ <br>
पापहानिस्तथा विप्र लक्ष्मीस्स्यान्नात्र संशयः ॥ ५॥ <br>
विंशतिः कमलानां तु प्रस्थमेकमुदाहृतम् ॥ <br>
बिल्वो दलसहस्रेण प्रस्थार्द्धं परिभाषितम् ॥ ६ ॥ <br>
शतपत्रसहस्रेण प्रस्थार्द्धं परिभाषितम् ॥ <br>
पलैः षोडशभिः प्रत्थः पलं टंकदशस्मृतः ॥ ७ ॥ <br>
अनेनैव तु मानेन तुलामारोपयेद्यदा॥ <br>
सर्वान्कामानवाप्नोति निष्कामश्चेच्छिवो भवेत् ॥८॥ <br>
राज्यस्य कामुको यो वै पार्थिवानां च पूजया ॥ <br>
तोषयेच्छंकरं देवं दशकोष्ट्या मुनीश्वराः ॥ ९ ॥ <br>
लिंगं शिवं तथा पुष्पमखण्डं तंदुलं तथा ॥ <br>
चर्चितं चंदनेनैव जलधारां तथा पुनः ॥ 2.1.14.१० ॥ <br>
प्रतिरूपं तथा मंत्रं बिल्वीदलमनुत्तमम् ॥ <br>
अथवा शतपत्रं च कमलं वा तथा पुनः ॥११॥ <br>
शंखपुष्पैस्तथा प्रोक्तं विशेषेण पुरातनैः ॥ <br>
सर्वकामफलं दिव्यं परत्रेहापि सर्वथा ॥१२॥ <br>
धूपं दीपं च नैवेद्यमर्घं चारार्तिक तथा ॥ <br>
प्रदक्षिणां नमस्कारं क्षमापनविसर्जने ॥ ३३ ॥ <br>
कृत्वा सांगं तथा भोज्यं कृतं येन भवेदिह ॥ <br>
तस्य वै सर्वथा राज्यं शंकरः प्रददाति च ॥ १४ ॥ <br>
प्रधान्यकामुको यो वै तदर्द्धेनार्चयेत्पुमान् ॥ <br>
कारागृहगतो यो वै लक्षेनैवार्चयेद्धनम् ॥ १५॥ <br>
रोगग्रस्तो यदा स्याद्वै तदर्द्धेनार्चयेच्छिवम् ॥ <br>
कन्याकामो भवेद्यो वै तदर्द्धेन शिवं पुनः॥१६॥<br>
विद्याकामस्तथा यः स्यात्तदर्द्धेनार्चयेच्छिवम् ॥ <br>
वाणीकामो भवेद्यो वै घृतेनैवार्चयेच्छिवम् ॥ १७ ॥ <br>
उच्चाटनार्थं शत्रूणां तन्मितेनैव पूजनम् ॥ <br>
मारणे वै तु लक्षेण मोहने तु तदर्धतः ॥ १८ ॥ <br>
सामंतानां जये चैव कोटिपूजा प्रशस्यते ॥ <br>
राज्ञामयुतसंख्यं च वशीकरणकर्मणि ॥१९॥ <br>
यशसे च तथा संख्या वाहनाद्यैः सहस्रिका ॥ <br>
मुक्तिकामोर्चयेच्छंभुं पंचकोट्या सुभक्तितः ॥ 2.1.14.२० ॥ <br>
ज्ञानार्थी पूजयेत्कोट्या शंकरं लोक शंकरम् ॥ <br>
शिवदर्शनकामो वै तदर्धेन प्रपूजयेत् ॥ २१ ॥ <br>
तथा मृत्युंजयो जाप्यः कामनाफलरूपतः ॥ <br>
पंचलक्षा जपा यर्हि प्रत्यक्षं तु भवेच्छिवः ॥ २२ ॥ <br>
लक्षेण भजते कश्चिद्द्वितीये जातिसंभवः ॥ <br>
तृतीये कामनालाभश्चतुर्थे तं प्रपश्यति ॥ २३ ॥ <br>
पंचमं च यदा लक्षं फलं यच्छत्यसंशयम् ॥ <br>
अनेनैव तु मंत्रेण दशलक्षे फलं भवेत् ॥ २४ ॥ <br>
मुक्तिकामो भवेद्यो वै दर्भैश्च पूजनं चरेत् ॥ <br>
लक्षसंख्या तु सर्वत्र ज्ञातव्या ऋषिसत्तम ॥ २५ ॥ <br>
आयुष्कामो भवेद्यो वै दूर्वाभिः पूजनश्चरेत् ॥ <br>
पुत्रकामो भवेद्यो वै धत्तूरकुसुमैश्चरेत् ॥२६॥ <br>
रक्तदण्डश्च धत्तूरः पूजने शुभदः स्मृतः ॥ <br>
अगस्त्यकुसुमैश्चैव पूजकस्य महद्यशः ॥२७॥ <br>
भुक्तिमुक्तिफलं तस्य तुलस्याः पूजयेद्यदि ॥ <br>
अर्कपुष्पैः प्रतापश्च कुब्जकल्हारकैस्तथा ॥ २८ ॥ <br>
जपाकुसुमपूजा तु शत्रूणां मृत्युदा स्मृता ॥ <br>
रोगोच्चाटनकानीह करवीराणि वै क्रमात् ॥२९॥ <br>
बंधुकैर्भूषणावाप्तिर्जात्यावाहान्न संशयः ॥ <br>
अतसीपुष्पकैर्देवं विष्णुवल्लभतामियात्॥ ॥2.1.14.३०॥ <br>
शमीपत्रैस्तथा मुक्तिः प्राप्यते पुरुषेण च ॥ <br>
मल्लिकाकुसुमैर्दत्तैः स्त्रियं शुभतरां शिवः ॥३१॥ <br>
यूथिकाकुसुमैश्शस्यैर्गृहं नैव विमुच्यते ॥ <br>
कर्णिकारैस्तथा वस्त्रसंपत्तिर्जायते नृणाम् ॥३२॥ <br>
निर्गुण्डीकुसुमैर्लोके मनो निर्मलतां व्रजेत् ॥ <br>
बिल्वपत्रैस्तथा लक्षैः सर्वान्कामानवाप्नुयात् ॥३३॥ <br>
शृङ्गारहारपुष्पैस्तु वर्द्धते सुख सम्पदा ॥ <br>
ऋतुजातानि पुष्पाणि मुक्तिदानि न संशयः ॥ ३४ ॥ <br>
राजिकाकुसुमानीह शत्रूणां मृत्युदानि च ॥<br>
एषां लक्षं शिवे दद्याद्दद्याच्च विपुलं फलम् ॥३५॥ <br>
विद्यते कुसुमं तन्न यन्नैव शिववल्लभम्॥ <br>
चंपकं केतकं हित्वा त्वन्यत्सर्वं समर्पयेत् ॥ ३६॥ <br>
अतः परं च धान्यानां पूजने शंकरस्य च ॥ <br>
प्रमाणं च फलं सर्वं प्रीत्या शृणु च सत्तम ॥ ३७ ॥ <br>
तंदुलारोपणे नॄणां लक्ष्मी वृद्धिः प्रजायते ॥ <br>
अखण्डितविधौ विप्र सम्यग्भक्त्या शिवोपरि ॥३८॥ <br>
षट्केनैव तु प्रस्थानां तदर्धेन तथा पुनः ॥ <br>
पलद्वयं तथा लक्षमानेन समदाहृतम् ॥३९॥ <br>
पूजां रुद्रप्रधानेन कृत्वा वस्त्रं सुसुन्दरम् ॥ <br>
शिवोपरि न्यसेत्तत्र तंदुलार्पणमुत्तमम् ॥2.1.14.४० <br>
उपरि श्रीफलं त्वेकं गंधपुष्पादिभिस्तथा ॥ <br>
रोपयित्वा च धूपादि कृत्वा पूजाफलं भवेत्॥॥ ४१ ॥ <br>
प्रजापत्यद्वयं रौप्यमासंख्या च दक्षिणा ॥ <br>
देया तदुपदेष्ट्रे हि शक्त्या वा दक्षिणा मता ॥ ४२ ॥ <br>
आदित्यसंख्यया तत्र ब्राह्मणान्भोजयेत्ततः ॥ <br>
लक्षपूजा तथा जाता साङ्गश्च मन्त्रपूर्वकम् ॥ ४३ ॥ <br>
शतमष्टोत्तरं तत्र मंत्रे विधिरुदाहृतः॥<br>
तिलानां च पलं लक्षं महापातकनाशनम् ॥ ४४ ॥ <br>
एकादशपलैरेव लक्षमानमुदाहृतम् ॥ <br>
पूर्ववत्पूजनं तत्र कर्तव्यं हितकाम्यया ॥ ४५ ॥ <br>
भोज्या वै ब्राह्मणास्तस्मादत्र कार्या नरेण हि ॥ <br>
महापातकजं दुखं तत्क्षणान्नश्यति ध्रुवम् ॥ ४६ ॥ <br>
यवपूजा तथा प्रोक्ता लक्षेण परमा शिवे ॥ <br>
प्रस्थानामष्टकं चैव तथा प्रस्थार्द्धकं पुनः ॥ ४७ ॥ <br>
पलद्वययुतं तत्र मानमेतत्पुरातनम् ॥ <br>
यवपूजा च मुनिभिः स्वर्गसौख्यविवर्द्धिनी ॥ ४८ ॥ <br>
प्राजापत्यं ब्राह्मणानां कर्तव्यं च फलेप्सुभिः ॥<br>
गोधूमान्नैस्तथा पूजा प्रशस्ता शंकरस्य वै ॥ ४९ ॥<br>
संततिर्वर्द्धते तस्य यदि लक्षावधिः कृता ॥ <br>
द्रोणार्द्धेन भवेल्लक्षं विधानं विधिपूर्वकम् ॥ 2.1.14.५० ॥ <br>
मुद्गानां पूजने देवः शिवो यच्छति वै सुखम् ॥ <br>
प्रस्थानां सप्तकेनैव प्रस्थार्द्धेनाथवा पुनः ॥५१॥ <br>
पलद्वययुतेनैव लक्षमुक्तं पुरातनैः ॥ <br>
ब्राह्मणाश्च तथा भोज्या रुद्रसंख्याप्रमाणतः ॥ ५२ ॥ <br>
प्रियंगुपूजनादेव धर्माध्यक्षे परात्मनि ॥ <br>
धर्मार्थकामा वर्द्धंते पूजा सर्वसुखावहा ॥ ५३ ॥ <br>
प्रस्थैकेन च तस्योक्तं लक्षमेकं पुरातनैः॥ <br>
ब्रह्मभोजं तथा प्रोक्तमर्कसंख्याप्रमाणतः॥५४॥<br>
राजिकापूजनं शंभोश्शत्रोर्मृत्युकरं स्मृतम्॥<br>
सार्षपानां तथा लक्षं पलैर्विशतिसंख्यया ॥५५॥ <br>
तेषां च पूजनादेव शत्रोर्मृत्युरुदाहृतः ॥ <br>
आढकीनां दलैश्चैव शोभयित्वार्चयेच्छिवम्॥५६॥ <br>
वृता गौश्च प्रदातव्या बलीवर्दस्तथैव च ॥ <br>
मरीचिसंभवा पूजा शत्रोर्नाशकरी स्मृता ॥ ५७ ॥ <br>
आढकीनां दलैश्चैव रंजयि त्वार्चयेच्छिवम् ॥ <br>
नानासुखकरी ह्येषा पूजा सर्वफलप्रदा ॥५८॥ <br>
धान्यमानमिति प्रोक्तं मया ते मुनिसत्तम ॥ <br>
लक्षमानं तु पुष्पाणां शृणु प्रीत्या मुनीश्वर ॥५९॥ <br>
प्रस्थानां च तथा चैकं शंखपुष्पसमुद्भवम् ॥ <br>
प्रोक्तं व्यासेन लक्षं हि सूक्ष्ममानप्रदर्शिना ॥2.1.14.६०॥ <br>
प्रस्थैरेकादशैर्जातिलक्षमानं प्रकीर्तितम् ॥ <br>
यूथिकायास्तथा मानं राजिकायास्तदर्द्धकम् ॥ ६१ ॥ <br>
प्रस्थैर्विंशतिकैश्चैव मल्लिकामान मुत्तमम् ॥ <br>
तिलपुष्पैस्तथा मानं प्रस्थान्न्यूनं तथैव च ॥६२॥ <br>
ततश्च द्विगुणं मानं करवीरभवे स्मृतम् ॥ <br>
निर्गुंडीकुसुमे मानं तथैव कथितं बुधैः ॥ ६३ ॥ <br>
कर्णिकारे तथा मानं शिरीषकुसुमे पुनः ॥ <br>
बंधुजीवे तथा मानं प्रस्थानं दशकेन च ॥६४॥ <br>
इत्याद्यैर्विविधै मानं दृष्ट्वा कुर्याच्छिवार्चनम् ॥ <br>
सर्वकामसमृध्यर्थं मुक्त्यर्थं कामनोज्झितः ॥ ६५ ॥ <br>
अतः परं प्रवक्ष्यामि धारापूजाफलं महत् ॥ <br>
यस्य श्रवणमात्रेण कल्याणं जायते नृणाम् ॥ ६६ ॥ <br>
विधानपूर्वकं पूजां कृत्वा भक्त्या शिवस्य वै ॥ <br>
पश्चाच्च जलधारा हि कर्तव्या भक्तितत्परैः ॥ ६७ ॥ <br>
ज्वरप्रलापशांत्यर्थं जल धारा शुभावहा ॥ <br>
शतरुद्रियमंत्रेण रुद्रस्यैकादशेन तु ॥ ६८ ॥ <br>
रुद्रजाप्येन वा तत्र सूक्तेन् पौरुषेण वा ॥ <br>
षडंगेनाथ वा तत्र महामृत्युंजयेन च ॥ ६९ ॥ <br>
गायत्र्या वा नमोंतैश्च नामभिः प्रणवादिभिः ॥ <br>
मंत्रैवाथागमोक्तैश्च जलधारादिकं तथा ॥2.1.14.७०॥ <br>
सुखसंतानवृद्ध्यर्थं धारापूजनमुत्तमम् ॥ <br>
नानाद्रव्यैः शुभैर्दिव्यैः प्रीत्या सद्भस्मधारिणा ॥ ७१ ॥ <br>
घृतधारा शिवे कार्या यावन्मंत्रसहस्रकम् ॥ <br>
तदा वंशस्य विस्तारो जायते नात्र संशयः ॥ ॥ ७२ ॥ <br>
एवं मदुक्तमंत्रेण कार्यं वै शिवपूजनम् ॥ <br>
ब्रह्मभोज्यं तथा प्रोक्तं प्राजापत्यं मुनीश्वरैः ॥ ७३ ॥ <br>
केवलं दुग्धधारा च तदा कार्या विशेषतः ॥ <br>
शर्करामिश्रिता तत्र यदा बुद्धिजडो भवेत् ॥ ७४ ॥ <br>
तस्या संजायते जीवसदृशी बुद्धिरुत्तमा ॥ <br>
यावन्मंत्रायुतं न स्यात्तावद्धाराप्रपूजनम् ॥ ७५ ॥ <br>
यदा चोच्चाटनं देहे जायते कारणं विना ॥ <br>
यत्र कुत्रापि वा प्रेम दुःखं च परिवर्द्धितम् ॥ ७६ ॥ <br>
स्वगृहे कलहो नित्यं यदा चैव प्रजायते ॥ <br>
तद्धारायां कृतायां वै सर्वं दुःखं विलीयते ॥ ७७ ॥ <br>
शत्रूणां तापनार्थं वै तैलधारा शिवोपरि ॥ <br>
कर्तव्या सुप्रयत्नेन कार्यसिद्धिर्धुवं भवेत् ॥ ७८ ॥ <br>
मासि तेनैव तैलेन भोगवृद्धिः प्रजायते ॥ <br>
सार्षपेनैव तैलेन शत्रुनाशो -भवेद्ध्रुवम् ॥ ७९ ॥ <br>
मधुना यक्षराजो वै गच्छेच्च शिवपूजनात ॥ <br>
धारा चेक्षुरसस्यापि सर्वानन्दकरी शिवे ॥ 2.1.14.८० ॥ <br>
धारा गंगाजलस्यैव भुक्तिमुक्तिफलप्रदा ॥ <br>
एतास्सर्वाश्च याः प्रोक्ता मृत्यंजयसमुद्भवाः ॥ ८१ ॥ <br>
तत्राऽयुतप्रमाणं हि कर्तव्यं तद्विधानतः ॥ <br>
कर्तव्यं ब्राह्मणानां च भोज्यं वै रुद्रसंख्यया ॥ ८२ ॥ <br>
एतत्ते सर्वमाख्यातं यत्पृष्टोऽहं मुनीश्वर ॥ <br>
एतद्वै सफलं लोके सर्वकामहितावहम् ॥ ८३ ॥ <br>
स्कंदोमासहितं शंभुं संपूज्य विधिना सह ॥ <br>
यत्फलं लभते भक्त्या तद्वदामि यथाश्रुतम् ॥८४ ॥ <br>
अत्र भुक्त्वाखिलं सौख्यं पुत्रपौत्रादिभिः शुभम् ॥ <br>
ततो याति महेशस्य लोकं सर्वसुखावहम् ॥८५॥। <br>
सूर्यकोटिप्रतीकाशैर्विमानैः सर्वकामगैः ॥ <br>
रुद्रकन्यासमाकीर्णैर्गेयवाद्यसमन्वितैः ॥८६॥ <br>
क्रीडते शिवभूतश्च यावदाभूतसंप्लवम् ॥ <br>
ततो मोक्षमवाप्नोति विज्ञानं प्राप्य चाव्ययम् ॥ ८७ ॥ <br>
इति श्रीशिवमहापुराणे प्रथम खंडे द्वितीयायां रुद्रसंहितायां सृष्ट्युपाख्याने शिवपूजाविधानवर्णनो नाम चतुर्दशोऽध्यायः ॥ १४ ॥   <br>
<br>
