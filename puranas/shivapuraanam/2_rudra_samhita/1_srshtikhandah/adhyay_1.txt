विश्वोद्भवस्थितिलयादिषु हेतुमेकं गौरीपर्तिविदिततत्त्वमनन्तकीर्तिम् ।। मायाश्रयम्विगतमायमचिंत्यरूपम्बोधस्वरूपममलं हि शिवन्नमामि ।। १ ।। <br>
वन्दे शिवन्तम्प्रकृतेरनादिम्प्रशान्तमेकम्पुरुषोत्तमं हि ।। <br>
स्वमायया कृत्स्नमिदं हि सृष्ट्वा नभोवदन्तर्बहिरास्थितो यः ।।२ ।। <br>
वन्देतरस्थं निजगूढरूपं शिवंस्वतस्स्रष्टुमिदम्विचष्टे ।। <br>
जगन्ति नित्यम्परितो भ्रमंति यत्सन्निधौ चुम्बकलोहवत्तम् ।। ३ ।। <br>
व्यास उवाच ।। <br>
जगतः पितरं शम्भुञ्जगतो मातरं शिवाम् ।। <br>
तत्पुत्रश्च गणाधीशन्नत्वैतद्वर्णयामहे ।।४।। <br>
एकदा मुनयस्सर्वे नैमिषारण्य वासिनः ।। <br>
पप्रच्छुर्वरया भक्त्या सूतन्ते शौनकादयः ।। ५ ।। <br>
ऋषय ऊचुः ।।<br>
विद्येश्वरसंहितायाः श्रुता सा सत्कथा शुभा ।। <br>
साध्यसाधनखंडा ख्या रम्याद्या भक्तवत्सला ।।६।। <br>
सूत सूत महाभाग चिरञ्जीव सुखी भव ।। <br>
यच्छ्रावयसि नस्तात शांकरीं परमां कथाम् ।। ७ ।। <br>
पिबन्तस्त्वन्मुखाम्भोजच्युतं ज्ञानामृतम्वयम्।। <br>
अवितृप्ताः पुनः किंचित्प्रष्टुमिच्छामहेऽनघ ।।८।। <br>
व्यासप्रसादात्सर्वज्ञो प्राप्तोऽसि कृतकृत्यताम् ।। <br>
नाज्ञातम्विद्यते किंचिद्भूतं भब्यं भवच्च यत्।।९।।<br>
गुरोर्व्यासस्य सद्भक्त्या समासाद्य कृपां पराम् ।। <br>
सर्वं ज्ञातं विशेषेण सर्वं सार्थं कृतं जनुः ।।2.1.1.१०।।<br>
इदानीं कथय प्राज्ञ शिवरूपमनुत्तमम् ।। <br>
दिव्यानि वै चरित्राणि शिवयोरप्यशेषतः ।।११।।<br>
अगुणो गुणतां याति कथं लोके महेश्वरः ।। <br>
शिवतत्त्वं वयं सर्वे न जानीमो विचारतः ।।१२।।<br>
सृष्टेः पूर्वं कथं शंभुस्स्वरूपेणावतिष्ठते ।। <br>
सृष्टिमध्ये स हि कथं क्रीडन्संवर्त्तते प्रभुः ।।१३।। <br>
तदन्ते च कथन्देवस्स तिष्ठति महेश्वरः ।। <br>
कथम्प्रसन्नतां याति शंकरो लोकशंकरः।।१४।।<br>
स प्रसन्नो महेशानः किं प्रयच्छति सत्फलम् ।। <br>
स्वभक्तेभ्यः परेभ्यश्च तत्सर्वं कथयस्व नः ।।१५।। <br>
सद्यः प्रसन्नो भगवान्भवतीत्यनुशश्रुम।। <br>
भक्तप्रयासं स महान्न पश्यति दयापरः।।१६।। <br>
ब्रह्माविष्णुर्महेशश्च त्रयो देवाश्शिवांगजाः ।। <br>
महेशस्तत्र पूर्णांशस्स्वयमेव शिवोऽपरः ।। १७ ।। <br>
तस्याविर्भावमाख्याहि चरितानि विशेषतः ।। <br>
उमाविर्भावमाख्याहि तद्विवाहं तथा प्रभो ।। १८ ।। <br>
तद्गार्हस्थ्यं विशेषेण तथा लीलाः परा अपि ।। <br>
एतत्सर्वं तदन्यच्च कथनीयं त्वयाऽनघ ।।१९।। <br>
व्यास उवाच।। <br>
इति पृष्टस्तदा तैस्तु सूतो हर्षसमन्वितः।<br>
स्मृत्वा शंभुपदांभोजम्प्रत्युवाच मुनीश्वरान् ।।2.1.1.२०।। <br>
सूत उवाच ।। <br>
सम्यक्पृष्टं भवद्भिश्च धन्या यूयं मुनीश्वराः।।<br>
सदाशिवकथायां वो यज्जाता नैष्ठिकी मतिः ।।२१।। <br>
सदाशिवकथाप्रश्नः पुरुषांस्त्रीन्पुनाति हि ।। <br>
वक्तारं पृच्छकं श्रोतॄञ्जाह्नवीसलिलं यथा ।। २२ ।। <br>
शंभोर्गुणानुवादात्को विरज्येत पुमान्द्विजाः ।<br>
विना पशुघ्नं त्रिविधजनानन्दकरात्सदा।।२३।। <br>
गीयमानो वितृष्णैश्च भवरोगौषधोऽपि हि ।। <br>
मनःश्रोत्राभिरामश्च यत्तस्सर्वार्थदस्स वै ।।२४।। <br>
कथयामि यथाबुद्धि भवत्प्रश्नानुसारतः ।। <br>
शिवलीलां प्रयत्नेन द्विजास्तां शृणुतादरात् ।। २५ ।। <br>
भवद्भिः पृच्छ्यते यद्वत्तत्तथा नारदेन वै ।। <br>
पृष्टं पित्रे प्रेरितेन हरिणा शिवरूपिणा ।। २६ ।। <br>
ब्रह्मा श्रुत्वा सुतवचश्शिवभक्तः प्रसन्नधीः ।। <br>
जगौ शिवयशः प्रीत्या हर्षयन्मुनिसत्तमम् ।। २७ ।। <br>
व्यास ।। <br>
सूतोक्तमिति तद्वाक्यमाकर्ण्य द्विजसत्तमाः ।। <br>
पप्रच्छुस्तत्सुसंवादं कुतूहलसमन्विताः ।। २८ ।। <br>
ऋषय ऊचुः ।। <br>
सूत सूत महाभाग शैवोत्तम महामते ।। <br>
श्रुत्वा तव वचो रम्यं चेतो नस्सकुतूहलम् ।। २९ ।। <br>
कदा बभूव सुखकृद्विधिनारदयोर्महान् ।। <br>
संवादो यत्र गिरिशसु लीला भवमोचिनी ।।2.1.1.३०।। <br>
विधिनारदसंवादपूर्वकं शांकरं यशः ।। <br>
ब्रूहि नस्तात तत्प्रीत्या तत्तत्प्रश्नानुसारतः ।।३१।। <br>
इत्याकर्ण्य वचस्तेषां मुनीनां भावितात्मनाम् ।। <br>
सूतः प्रोवाच सुप्रीतस्तत्संवादानुसारतः ।। ३२ ।। <br>
इति श्रीशिवमहापुराणे द्वितीयायां रुद्रसंहितायां प्रथमखंडे सृष्ट्युपाख्याने मुनिप्रश्नवर्णनो नाम प्रथमोऽध्यायः ।। १ ।।<br>
<br>
