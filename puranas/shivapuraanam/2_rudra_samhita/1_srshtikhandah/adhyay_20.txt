ब्रह्मोवाच ॥ <br>
नारद त्वं शृणु मुने शिवागमनसत्तमम् ॥ <br>
कैलासे पर्वतश्रेष्ठे कुबेरस्य तपोबलात् ॥ १ ॥ <br>
निधिपत्व वरं दत्त्वा गत्वा स्वस्थानमुत्तमम् ॥<br>
विचिन्त्य हृदि विश्वेशः कुबेरवरदायकः ॥ २ ॥ <br>
विध्यंगजस्स्वरूपो मे पूर्णः प्रलयकार्यकृत् ॥ <br>
तद्रूपेण गमिष्यामि कैलासं गुह्यकालयम् ॥ ३ ॥ <br>
रुद्रो हृदयजो मे हि पूर्णांशो ब्रह्मनिष्फलः ॥ <br>
हरि ब्रह्मादिभिस्सेव्यो मदभिन्नो निरंजन ॥ ४ ॥ <br>
तत्स्वरूपेण तत्रैव सुहृद्भूवा विलास्यहम् ॥ <br>
कुबेरस्य च वत्स्यामि करिष्यामि तपो महत् ॥ ५ ॥ <br>
इति संचिंत्य रुद्रोऽसौ शिवेच्छां गंतुमुत्सुकः ॥ <br>
ननाद तत्र ढक्कां स्वां सुगतिं नादरूपिणीम् ॥ ६ ॥ <br>
त्रैलोक्यामानशे तस्या ध्वनिरुत्साहकारकः ॥ <br>
आह्वानगतिसंयुक्तो विचित्रः सांद्रशब्दकः ॥७॥ <br>
तच्छ्रुत्वा  विष्णुब्रह्माद्याः सुराश्च मुनयस्तथा॥ <br>
आगमा निगमामूर्तास्सिद्धा जग्मुश्च तत्र वै ॥८॥ <br>
सुरासुराद्यास्सकलास्तत्र जग्मुश्च सोत्सवाः ॥ <br>
सर्वेऽपि प्रमथा जग्मुर्यत्र कुत्रापि संस्थिताः ॥ ९ ॥ <br>
गणपाश्च महाभागास्सर्वलोक नमस्कृताः ॥ <br>
तेषां संख्यामहं वच्मि सावधानतया शृणु ॥ 2.1.20.१० ॥ <br>
अभ्ययाच्छंखकर्णश्च गणकोट्या गणेश्वरः ॥ <br>
दशभिः केकराक्षश्च विकृतोऽष्टाभिरेव च ॥११॥ <br>
चतुःषष्ट्या विशाखश्च नवभिः पारियात्रकः ॥ <br>
षड्भिः सर्वान्तकः श्रीमान्दुन्दुभोऽष्टाभिरेव च ॥ १२ ॥ <br>
जालंको हि द्वादशभिः कोटिभिर्गणपुंगवः ॥ <br>
सप्तभिस्समदः श्रीमाँस्तथैव विकृताननः ॥ १३ ॥ <br>
पंचभिश्च कपाली हि षड्भिः सन्दारकश्शुभः ॥ <br>
कोटिकोटिभिरेवेह कण्डुकः कुण्डकस्तथा ॥१४॥ <br>
विष्टंभोऽष्टाभिरगमदष्टभिश्चन्द्रतापनः ॥ १५ ॥ <br>
महाकेशस्सहस्रेण कोटीनां गणपो वृतः ॥ १६ ॥ <br>
कुण्डी द्वादशभिर्वाहस्तथा पर्वतकश्शुभः ॥ <br>
कालश्च कालकश्चैव महाकालः शतेन वै ॥ १७ ॥ <br>
अग्निकश्शतकोट्या वै कोट्याभिमुख एव च ॥ <br>
आदित्यमूर्द्धा कोट्या च तथा चैव धनावहः ॥ १८ ॥ <br>
सन्नाहश्च शतेनैव कुमुदः कोटिभिस्तथा ॥ <br>
अमोघः कोकिलश्चैव कोटिकोट्या सुमंत्रकः ॥ १९ ॥ <br>
काकपादोऽपरः षष्ट्या षष्ट्या संतानकः प्रभुः ॥ <br>
महाबलश्च नवभिर्मधु पिंगश्च पिंगलः ॥2.1.20.२०॥ <br>
नीलो नवत्या देवेशं पूर्णभद्रस्तथैव च ॥ <br>
कोटीनां चैव सप्तानां चतुर्वक्त्रो महाबलः ॥ २१ ॥ <br>
कोटिकोटिसहस्राणां शतैर्विंशतिभिर्वृतः ॥ <br>
तत्राजगाम सर्वेशः कैलासगमनाय वै ॥। २२ ॥ <br>
काष्ठागूढश्चतुष्षष्ट्या सुकेशो वृषभस्तथा ॥ <br>
कोटिभिस्सप्तभिश्चैत्रो नकुलीशस्त्वयं प्रभुः ॥ २३ ॥ <br>
लोकांतकश्च दीप्तात्मा तथा दैत्यांतकः प्रभुः॥ <br>
देवो भृंगी रिटिः श्रीमान्देवदेवप्रियस्तथा ॥ २४ ॥ <br>
अशनिर्भानुकश्चैव चतुष्षष्ट्या सनातनः ॥ <br>
नंदीश्वरो गणाधीशः शतकोट्या महाबलः ॥ २५ ॥ <br>
एते चान्ये च गणपा असंख्याता महाबलः ॥ <br>
सर्वे सहस्रहस्ताश्च जटामुकुटधारिणः ॥ २६ ॥ <br>
सर्वे चंद्रावतंसाश्च नीलकण्ठास्त्रिलोचनाः ॥ <br>
हारकुण्डलकेयूरमुकुटाद्यैरलंकृताः ॥२७॥ <br>
ब्रह्मेन्द्रविष्णुसंकाशा अणिमादि गणैर्वृताः ॥ <br>
सूर्यकोटिप्रतीकाशास्तत्राजग्मुर्गणेश्वराः ॥२८॥ <br>
एते गणाधिपाश्चान्ये महान्मानोऽमलप्रभाः ॥ <br>
जग्मुस्तत्र महाप्रीत्या शिवदर्शनलालसाः ॥२९॥ <br>
गत्वा तत्र शिवं दृष्ट्वा नत्वा चक्रुः परां नुतिम् ॥ <br>
सर्वे साञ्जलयो विष्णुप्रमुखा नतमस्तकाः ॥2.1.20.३०॥ <br>
इति विष्ण्वादिभिस्सार्द्धं महेशः परमेश्वरः ॥ <br>
कैलासमगमत्प्रीत्या कुबेरस्य महात्मनः ॥ ३१ ॥ <br>
कुबेरोप्यागतं शंभुं पूजयामास सादरम्॥ <br>
भक्त्या नानोपहारैश्च परिवारसमन्वितः ॥३२॥ <br>
ततो विष्ण्वादिकान्देवान्गणांश्चान्यानपि ध्रुवम् ॥ <br>
शिवानुगान्समानर्च शिवतोषणहेतवे ॥ ३३ ॥ <br>
अथ शम्भुस्तमालिंग्य कुबेरं प्रीतमानसः ॥ <br>
मूर्ध्निं चाघ्राय संतस्थावलकां निकषाखिलैः ॥ ३४ ॥ <br>
शशास विश्वकर्माणं निर्माणार्थं गिरौ प्रभुः ॥ <br>
नानाभक्तैर्निवासाय स्वपरेषां यथोचितम् ॥ ३५ ॥ <br>
विश्वकर्मा ततो गत्वा तत्र नानाविधां मुने ॥ <br>
रचनां रचयामास द्रुतं शम्भोरनुज्ञया ॥ ३६ ॥ <br>
अथ शम्भुः प्रमुदितो हरिप्रार्थनया तदा ॥ ३७ ॥ <br>
कुबेरानुग्रहं कृत्वा ययौ कैलासपर्वतम् ॥ <br>
सुमुहूर्ते प्रविश्यासौ स्वस्थानं परमेश्वरः ॥ ३८ ॥ <br>
अकरोदखिलान्प्रीत्या सनाथान्भक्तवत्सलः ॥ <br>
अथ सर्वे प्रमुदिता विष्णुप्रभृतयस्सुराः ॥ <br>
मुनयश्चापरे सिद्धा अभ्यषिंचन्मुदा शिवम् ॥ ३९ ॥ <br>
समानर्चुः क्रमात्सर्वे नानोपायनपाणयः॥ <br>
नीराजनं समाकार्षुर्महोत्सवपुरस्सरम् ॥ 2.1.20.४० ॥ <br>
तदासीत्सुमनोवृष्टिर्मंगलायतना मुने ॥ <br>
सुप्रीता ननृतुस्तत्राप्सरसो गानतत्पराः ॥ ४१ ॥ <br>
जयशब्दो नमश्शब्दस्तत्रासीत्सर्वसंस्कृतः ॥ <br>
तदोत्साहो महानासीत्सर्वेषां सुखवर्धनः ॥ ४२ ॥ <br>
स्थित्वा सिंहासने शंभुर्विराजाधिकं तदा ॥ <br>
सर्वैस्संसेवितोऽभीक्ष्णं विष्ण्वाद्यैश्च यथोचितम् ॥ ४३ ॥ <br>
अथ सर्वे सुराद्याश्च तुष्टुवुस्तं पृथक्पृथक् ॥ <br>
अर्थ्याभिर्वाग्भिरिष्टाभिश्शकरं लोकशंकरम् ॥ ४४ ॥ <br>
प्रसन्नात्मा स्तुतिं श्रुत्वा तेषां कामान्ददौ शिवः ॥<br>
मनोभिलषितान्प्रीत्या वरान्सर्वेश्वरः प्रभुः॥४५॥<br>
शिवाज्ञयाथ ते सर्वे स्वंस्वं धाम ययुर्मुने॥<br>
प्राप्तकामाः प्रमुदिता अहं च विष्णुना सह॥४६॥<br>
उपवेश्यासने विष्णुं माञ्च शम्भुरुवाच ह ॥ <br>
बहु सम्बोध्य सुप्रीत्यानुगृह्य परमेश्वरः ॥४७॥<br>
शिव उवाच ॥ <br>
हे हरे हे विधे तातौ युवां प्रियतरौ मम ॥ <br>
सुरोत्तमौ त्रिजगतोऽवनसर्गकरौ सदा॥४८॥<br>
गच्छतं निर्भयन्नित्यं स्वस्थानश्च मदाज्ञया ॥ <br>
सुखप्रदाताहं वै वाम्विशेषात्प्रेक्षकस्सदा ॥४९॥ <br>
इत्याकर्ण्य वचश्शम्भोस्सुप्रणम्य तदाज्ञया ॥ <br>
अहं हरिश्च स्वं धामागमाव प्रीतमानसौ ॥2.1.20.५०॥ <br>
तदानीमेव सुप्रीतश्शंकरो निधिपम्मुदा ॥ <br>
उपवेश्य गृहीत्वा तं कर आह शुभं वचः ॥ ५१ ॥ <br>
॥ शिव उवाच ॥ <br>
तव प्रेम्णा वशीभूतो मित्रतागमनं सखे ॥ <br>
स्वस्थानङ्गच्छ विभयस्सहायोहं सदानघ ॥ ५२ ॥ <br>
इत्याकर्ण्य वचश्शम्भोः कुबेरः प्रीतमानसः ॥ <br>
तदाज्ञया स्वकं धाम जगाम प्रमुदान्वितः ॥५३॥ <br>
स उवाच गिरौ शम्भुः कैलासे पर्वतोत्तमे॥<br>
सगणो योगनिरतस्स्वच्छन्दो ध्यान तत्परः ॥५४॥ <br>
क्वचिद्दध्यौ स्वमात्मानं क्वचिद्योगरतोऽभवत् ॥ <br>
इतिहासगणान्प्रीत्यावादीत्स्वच्छन्दमानसः ॥५५॥ <br>
क्वचित्कैलास कुधरसुस्थानेषु महेश्वरः ॥ <br>
विजहार गणैः प्रीत्या विविधेषु विहारवित् ॥ ५६ ॥ <br>
इत्थं रुद्रस्वरूपोऽसौ शंकरः परमेश्वरः॥<br>
अकार्षीत्स्वगिरौ लीला नाना योगिवरोऽपि यः ॥५७॥ <br>
नीत्वा कालं कियन्तं सोऽपत्नीकः परमेश्वरः ॥ <br>
पश्चादवाप स्वाम्पत्नीन्दक्षपत्नीसमुद्भवाम् ॥५८॥ <br>
विजहार तया सत्या दक्षपुत्र्या महेश्वरः॥<br>
सुखी बभूव देवर्षे लोकाचारपरायणः ॥५९॥ <br>
इत्थं रुद्रावतारस्ते वर्णितोऽयं मुनीश्वर ॥ <br>
कैलासागमनञ्चास्य सखित्वान्निधिपस्य हि ॥2.1.20.६०॥ <br>
तदन्तर्गतलीलापि वर्णिता ज्ञानवर्धिनी ॥ <br>
इहामुत्र च या नित्यं सर्वकामफलप्रदा ॥ ६१ ॥ <br>
इमां कथाम्पठेद्यस्तु शृणुयाद्वा समाहितः ॥ <br>
इह भुक्तिं समासाद्य लभेन्मुक्तिम्परत्र सः ॥६२॥ <br>
इति श्रीशिवमहापुराणे द्वितीयायां रुद्रसंहितायां प्रथमखंडे कैलासोपाख्याने शिवस्य कैलासगमनं नाम विंशोऽध्यायः ॥२०॥<br>
<br>
