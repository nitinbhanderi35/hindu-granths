ब्रह्मोवाच ।। <br>
अथाकर्ण्य नुर्तिविष्णुकृतां स्वस्य महेश्वरः ।। <br>
प्रादुर्बभूव सुप्रीतस्सवामं करुणानिधिः ।। १ ।। <br>
पंचवक्त्रस्त्रिनयनो भालचन्द्रो जटाधरः ।। <br>
गौरवर्णो विशालाक्षो भस्मोद्धूलितविग्रहः ।। २ ।। <br>
दशबाहुर्नीलगल सर्वाभरणभूषितः ।। <br>
सर्वांगसुन्दरो भस्मत्रिपुण्ड्रांकितमस्तकः ।। ३ ।। <br>
तं दृष्ट्वा तादृशं देवं सवामं परमेश्वरम् ।। <br>
तुष्टाव पुनरिष्टाभिर्वाग्भिर्विष्णुर्मया सह ।। ४ ।। <br>
निगमं श्वासरूपेण ददौ तस्मै ततो हरः ।। <br>
विष्णवे च प्रसन्नात्मा महेशः करुणाकरः ।। ५ ।। <br>
ततो ज्ञानमदात्तस्मै हरये परमात्मने ।। <br>
परमात्मा पुनर्मह्यं दत्तवान्कृपया मुने ।। ६ ।। <br>
संप्राप्य निगमं विष्णुः पप्रच्छ पुनरेव तम् ।। <br>
कृतार्थस्सांजलिर्नत्वा मया सह महेश्वरम् ।। ७ ।। <br>
विष्णुरुवाच ।। <br>
कथं च तुष्यसे देव मया पूज्यः कथं प्रभो । <br>
कथं ध्यानं प्रकर्तव्यं कथं व्रजसि वश्यताम् ।। ८ ।। <br>
किं कर्तव्यं महादेव ह्यावाभ्यां तव शासनात् ।। <br>
सदासदाज्ञापय नौ प्रीत्यर्थं कुरु शंकर ।। ९ ।। <br>
एतत्सर्वं महाराज कृपां कृत्वाऽवयोः प्रभो ।। <br>
कथनीयं तथान्यच्च विज्ञाय स्वानुगौ शिव ।। 2.1.9.१० ।। <br>
ब्रह्मोवाच।। <br>
इत्येतद्वचनं श्रुत्वा प्रसन्नो भगवान्हरः ।। <br>
उवाच वचनं प्रीत्या सुप्रसन्नः कृपानिधिः ।। ११ ।। <br>
श्रीशिव उवाच ।। <br>
भक्त्या च भवतोर्नूनं प्रीतोहं सुरसत्तमौ ।। <br>
पश्यतं मां महादेवं भयं सर्वं विमुंचताम् ।। १२ ।। <br>
मम लिंगं सदा पूज्य ध्येयं चैतादृशं मम ।। <br>
इदानीं दृश्यते यद्वत्तथा कार्यं प्रयत्नतः ।। १३ ।। <br>
पूजितो लिंगरूपेण प्रसन्नो विविधं फलम् ।। <br>
दास्यामि सर्वलोकेभ्यो मनोभीष्टान्यनेकशः ।। १४ ।। <br>
यदा दुःखं भवेत्तत्र युवयोस्सुरसत्तमौ ।। <br>
पूजिते मम लिंगे च तदा स्याद्दुःखनाशनम् ।। १५ ।। <br>
युवां प्रसूतौ प्रकृतेर्मदीयाया महाबलौ ।। <br>
गात्राभ्यां सव्यसव्याभ्यां मम सर्वेश्वरस्य हि ।। १६ ।। <br>
अयं मे दक्षिणात्पार्श्वाद्ब्रह्मा लोकपितामहः ।। <br>
वामपार्श्वाच्च विष्णुस्त्वं समुत्पन्नः परात्मनः ।। १७ ।। <br>
प्रीतोहं युवयोस्सम्यग्वरं दद्यां यथेप्सितम् ।। <br>
मयि भक्तिर्दृढा भूयाद्युवयोरभ्यनुज्ञया ।। १८ ।। <br>
पार्थिवीं चैव मन्मूर्तिं विधाय कुरुतं युवाम् ।। <br>
सेवां च विविधां प्राज्ञौ कृत्वा सुखमवाप्स्यथ ।। १९ ।। <br>
ब्रह्मन्सृष्टिं कुरु त्वं हि मदाज्ञापरिपालकः ।। <br>
वत्स वत्स हरे त्वं च पालयैवं चराचरम् ।। 2.1.9.२० ।। <br>
ब्रह्मोवाच ।। <br>
इत्युक्त्वा नौ प्रभुरताभ्यां पूजाविधिमदाच्छुभाम् ।। <br>
येनैव पूजितश्शंभुः फलं यच्छत्यनेकशः ।। २१ ।। <br>
ब्रह्मोवाच ।। <br>
इत्याकर्ण्य वचश्शंभोर्मया च सहितो हरिः ।। <br>
प्रत्युवाच महेशानं प्रणिपत्य कृतांजलिः ।। २२ ।। <br>
विष्णुरुवाच ।। <br>
यदि प्रीतिः समुत्पन्ना यदि देयो वरश्च नौ ।। <br>
भक्तिर्भवतु नौ नित्यं त्वयि चाव्यभिचारिणी ।। २३ ।। <br>
त्वमप्यवतरस्वाद्य लीलया निर्गुणोपि हि ।। <br>
सहायं कुरु नौ तात त्वं परः परमेश्वरः ।। २४ ।। <br>
आवयोर्देवदेवेश विवादमपि शोभनम् ।। <br>
इहागतो भवान्यस्माद्विवादशमनाय नौ ।। २५ ।। <br>
ब्रह्मोवाच ।। <br>
तस्य तद्वचनं श्रुत्वा पुनः प्राह हरो हरिम् ।। <br>
प्रणिपत्य स्थितं मूर्ध्ना कृतांजलिपुटः स्वयम् ।।२६।। <br>
श्रीमहेश उवाच ।। <br>
प्रलयस्थितिसर्गाणां कर्ताहं सगुणोऽगुणः ।। <br>
परब्रह्म निर्विकारी सच्चिदानंदलक्षणः ।। २७ ।। <br>
त्रिया भिन्नो ह्यहं विष्णो ब्रह्मविष्णुहराख्यया।। <br>
सर्गरक्षालयगुणैर्निष्कलोहं सदा हरे ।।२८।। <br>
स्तुतोऽहं यत्त्वया विष्णो ब्रह्मणा मेऽवतारणे।। <br>
प्रार्थनां तां करिष्यामि सत्यां यद्भक्तवत्सलः ।।२९।। <br>
मद्रूपं परमं ब्रह्मन्नीदृशं भवदंगतः ।। <br>
प्रकटीभविता लोके नाम्ना रुद्रः प्रकीर्तितः ।।2.1.9.३०।। <br>
मदंशात्तस्य सामर्थ्यं न्यूनं नैव भविष्यति ।। <br>
योहं सोहं न भेदोस्ति पूजाविधिविधानतः ।।३१।। <br>
यथा च ज्योतिषस्संगाज्जलादेः स्पर्शता न वै ।। <br>
तथा ममागुणस्यापि संयोगाद्बन्धनं न हि ।। ३२ ।। <br>
शिवरूपं ममैतञ्च रुद्रोऽपि शिववत्तदा ।। <br>
न तत्र परभेदो वै कर्तव्यश्च महामुने ।। ३३ ।। <br>
वस्तुतो ह्येकरूपं हि द्विधा भिन्नं जगत्युत ।। <br>
अतो न भेदा विज्ञेयः शिवे रुद्रे कदाचन ।। ३४ ।। <br>
सुवर्णस्य तथैकस्य वस्तुत्वं नैव गच्छति ।। <br>
अलंकृतिकृते देव नामभेदो न वस्तुतः ।।३५।। <br>
तथैकस्या मृदो भेदो नानापात्रे न वस्तुतः।। <br>
कारणस्यैव कार्ये च सन्निधानं निदर्शनम् ।।३६।। <br>
ज्ञातव्यं बुधवर्यैश्च निर्मलज्ञानिभिः सुरौ ।।<br>
एवं ज्ञात्वा भवभ्यां तु न दृश्यं भेदकार णम् ।।३७।। <br>
वस्तुवत्सर्वदृश्यं च शिवरूपम्मतम्मम ।। <br>
अहं भवानजश्चैव रुद्रो योऽयं भविष्यति।।३८।।<br>
एकरूपा न भेदस्तु भेदे वै बंधनं भवेत् ।। <br>
तथापि च मदीयं हि शिवरूपं सनातनम् ।।३९।। <br>
मूलीभूतं सदोक्तं च सत्यज्ञानमनंतकम्।।<br>
एवं ज्ञात्वा सदा ध्येयं मनसा चैव तत्त्वतः ।। 2.1.9.४० ।। <br>
श्रूयतां चैव भो ब्रह्मन्यद्गोप्यं कथ्यते मया ।। <br>
भवंतौ प्रकृतेर्यातौ नायं वै प्रकृतेः पुनः ।।४१।। <br>
मदाज्ञा जायते तत्र ब्रह्मणो भ्रुकुटेरहम्।।<br>
गुणेष्वपि यथा प्रोक्तस्तामसः प्रकृतो हरः ।।४२।। <br>
वैकारिकश्च विज्ञेयो योऽहंकार उदाहृतः ।।<br>
नामतो वस्तुतो नैव तामसः परिचक्ष्यते।।४३।। <br>
एतस्मात्कारणाद्ब्रह्मन्करणीयमिदं त्वया ।।<br>
सृष्टिकर्ता भव ब्रह्मन्सृष्टेश्च पालको हरिः ।।४४।। <br>
मदीयश्च तथांऽशो यो लयकर्ता भविष्यति ।। <br>
इयं या प्रकृतिर्देवी ह्युमाख्या परमेश्वरी ।।४५।। <br>
तस्यास्तु शक्तिर्वा देवी ब्रह्माणं सा भजिष्यति ।। <br>
अन्या शक्तिः पुनस्तत्र प्रकृतेः संभविष्यति ।।४६।। <br>
समाश्रयिष्यति विष्णुं लक्ष्मीरूपेण सा तदा।।<br>
पुनश्च काली नाम्ना सा मदंशं प्राप्स्यति ध्रुवम् ।।४७।। <br>
ज्योती रूपेण सा तत्र कार्यार्थे संभविष्यति ।। <br>
एवं देव्यास्तथा प्रोक्ताश्शक्तयः परमाश्शुभाः ।। ४८ ।। <br>
सृष्टिस्थितिलयानां हि कार्यं तासां क्रमाद्ध्रुवम् ।। <br>
एतस्याः प्रकृत्तेरंशा मत्प्रियायास्सुरौत्तम ।।४९।। <br>
त्वं च लक्ष्मीमुपाश्रित्य कार्यं कर्तुमिहार्हसि ।। <br>
ब्रह्मंस्त्वं च गिरां देवीं प्रकृत्यंशामवाप्य च ।। 2.1.9.५० ।। <br>
सृष्टिकार्यं हृदा कर्तुम्मन्निदेशादिहार्हसि ।। <br>
अहं कालीं समाश्रित्य मत्प्रियांशां परात्पराम् ।। ५१ ।। <br>
रुद्ररूपेण प्रलयं करिष्ये कार्यमुत्तमम् ।। <br>
चतुर्वर्णमयं लोकं तत्सर्वैराश्रमै ध्रुवम् ।। ५२ ।। <br>
तदन्यैर्विविधैः कार्यैः कृत्वा सुखमवाप्स्यथः।। <br>
ज्ञानविज्ञानसंयुक्तो लोकानां हितकारकः ।। ५३ ।। <br>
मुक्तिदोऽत्र भवानद्य भव लोके मदाज्ञया ।। <br>
मद्दर्शने फलं यद्वत्तदेव तव दर्शने ।।५४।। <br>
इति दत्तो वरस्तेद्य सत्यं सत्यं न संशयः।। <br>
ममैव हृदये विष्णुर्विष्णोश्च हृदये ह्यहम् ।।५५।। <br>
उभयोरंतरं यो वै न जानाति मनो मम ।। <br>
वामांगजो मम हरिर्दक्षिणांगोद्भवो विधिः ।। ५६ ।। <br>
महाप्रलयकृद्रुद्रो विश्वात्मा हृदयोद्भवः ।। <br>
त्रिधा भिन्नो ह्यहं विष्णो ब्रह्मविष्णुभवाख्यया ।।५७।। <br>
सर्गरक्षालयकरस्त्रिगुणैरज आदिभिः ।। <br>
गुणभिन्नश्शिवस्साक्षात्प्रकृते पुरुषात्परः ।। ५८ ।। <br>
परं ब्रह्माद्वयो नित्योऽनन्तः पूर्णो निरंजनः ।। <br>
अंतस्तमो वहिस्सत्त्वस्त्रिजगत्पालको हरिः ।। ५९ ।। <br>
अंतस्सत्त्वस्तमोबाह्यस्त्रिजगल्लयकृद्धरः ।। 2.1.9.६० ।। <br>
अंतर्बहीरजाश्चैव त्रिजगत्सृष्टिकृद्विधिः ।। <br>
एवं गुणास्त्रिदेवेषु गुणभिन्नः शिवः स्मृतः ।। ६१ ।। <br>
विष्णो सृष्टिकरं प्रीत्या पालयैनं पितामहम् ।। <br>
संपूज्यस्त्रिषु लोकेषु भविष्यसि मदाज्ञया ।।६२ ।। <br>
तव सेव्यो विधेश्चापि रुद्र एव भविष्यति ।। <br>
शिवपूर्णावतारो हि त्रिजगल्लयकारकः।।६३।। <br>
पाद्मे भविष्यति सुतः कल्पे तव पितामहः ।। <br>
तदा द्रक्ष्यसि मां चैव सोऽपि द्रक्ष्यति पद्मजः ।। ६४ ।। <br>
एवमुक्त्वा महेशानः कृपां कृत्वातुलां हरः ।। <br>
पुनः प्रोवाच सुप्रीत्या विष्णुं सर्वेश्वरः प्रभुः ।। ६५ ।। <br>
इति श्रीशिवमहापुराणे द्वितीयायां रुद्रसंहितायां प्रथम खण्डे सृष्ट्युपाख्याने शिवतत्त्ववर्णनो नाम नवमोऽध्यायः ।।९।। <br>
<br>
