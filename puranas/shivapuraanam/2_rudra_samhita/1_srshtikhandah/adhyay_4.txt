ऋषय ऊचुः ।। <br>
सूत सूत महाप्राज्ञ वर्णिता ह्यद्भुता कथा ।। <br>
धन्या तु शांभवी माया तदधीनं चराचरम् ।। १ ।। <br>
गतयोर्गणयोश्शंभोस्स्वयमात्मेच्छया विभोः।। <br>
किं चकार मुनिः क्रुद्धो नारदः स्मरविह्वलः ।। २ ।। <br>
सूत उवाच ।। <br>
विमोहितो मुनिर्दत्त्वा तयोश्शापं यथोचितम् ।। <br>
जले मुखं निरीक्ष्याथ स्वरूपं गिरिशेच्छया ।। ३ ।। <br>
शिवेच्छया न प्रबुद्धः स्मृत्वा हरिकृतच्छलम् ।। <br>
क्रोधं दुर्विषहं कृत्वा विष्णुलोकं जगाम ह ।। ४ ।। <br>
उवाच वचनं कुद्धस्समिद्ध इव पावकः ।। <br>
दुरुक्तिगर्भितं व्यङ्गः नष्टज्ञानश्शिवेच्छया ।। ५ ।। <br>
नारद उवाच ।। <br>
हे हरे त्वं महादुष्टः कपटी विश्वमोहनः ।। <br>
परोत्साहं न सहसे मायावी मलिनाशयः ।। ६ ।। <br>
मोहिनीरूपमादाय कपटं कृतवान्पुरा ।। <br>
असुरेभ्योऽपाययस्त्वं वारुणीममृतं न हि ।।७।। <br>
चेत्पिबेन्न विषं रुद्रो दयां कृत्वा महेश्वरः ।। <br>
भवेन्नष्टाऽखिला माया तव व्याजरते हरे ।। ८ ।। <br>
गतिस्स कपटा तेऽतिप्रिया विष्णो विशेषतः ।। <br>
साधुस्वभावो न भवान्स्वतंत्रः प्रभुणा कृतः ।।९।। <br>
कृतं समुचितन्नैव शिवेन परमात्मना।। <br>
तत्प्रभावबलं ध्यात्वा स्वतंत्रकृतिकारकः।।2.1.4.१ ० ।।<br>
त्वद्गतिं सुसमाज्ञाय पश्चात्तापमवाप सः ।।<br>
विप्रं सर्वोपरि प्राह स्वोक्तवेद प्रमाणकृत् ।। ११ ।। <br>
तज्ज्ञात्वाहं हरे त्वाद्य शिक्षयिष्यामि तद्बलात् ।। <br>
यथा न कुर्याः कुत्रापीदृशं कर्म कदाचन ।। १२ ।। <br>
अद्यापि निर्भयस्त्वं हि संगं नापस्तरस्विना ।। <br>
इदानीं लप्स्यसे विष्णो फलं स्वकृतकर्मणः ।। १३।। <br>
इत्थमुक्त्वा हरिं सोथ मुनिर्माया विमोहितः ।। <br>
शशाप क्रोधनिर्विण्णो ब्रह्मतेजः प्रदर्शयन्।। १४।।<br>
स्त्रीकृते व्याकुलं विष्णो मामकार्षीर्विमोहकः ।। <br>
अन्वकार्षीस्स्वरूपेण येन कापट्यकार्यकृत् ।।१५।। <br>
तद्रूपेण मनुष्यस्त्वं भव तद्दुःखभुग्घरे ।। <br>
यन्मुखं कृतवान्मे त्वं ते भवंतु सहायिनः ।। १६ ।। <br>
त्वं स्त्रीवियोगजं दुःखं लभस्व परदुःखदः ।। <br>
मनुष्यगतिकः प्रायो भवाज्ञानविमोहितः ।। १७।। <br>
इति शप्त्वा हरिं मोहान्नारदोऽज्ञानमोहितः ।। <br>
विष्णुर्जग्राह तं शापं प्रशंसञ्शांभवीमजाम् ।। १६ ।। <br>
अथ शंभुर्महालीलो निश्चकर्ष विमोहिनीम ।। <br>
स्वमायां मोहितो ज्ञानी नारदोप्यभवद्यया ।। १९ ।। <br>
अंतर्हितायां मायायां पूर्ववन्मतिमानभूत् ।। <br>
नारदो विस्मितमनाः प्राप्तबोधो निराकुलः ।। 2.1.4.२० ।। <br>
पश्चात्तापमवाप्याति निनिन्द स्वं मुहुर्मुहुः ।। <br>
प्रशशंस तदा मायां शांभवीं ज्ञानिमोहिनीम् ।। २१ ।। <br>
अथ ज्ञात्वा मुनिस्सर्वं मायाविभ्रममात्मनः ।। <br>
अपतत्पादयोर्विष्णोर्नारदो वैष्णवोत्तमः ।। २२ ।। <br>
हर्य्युपस्थापितः प्राह वचनं नष्ट दुर्मतिः ।। <br>
मया दुरक्तयः प्रोक्ता मोहितेन कुबुद्धिना ।। २३ ।। <br>
दत्तश्शापोऽपि तेनाथ वितथं कुरु तं प्रभो ।। <br>
महत्पापमकार्षं हि यास्यामि निरयं धुवम् ।। २४ ।। <br>
कमुपायं हरे कुर्यां दासोऽहं ते तमादिश ।। <br>
येन पापकुलं नश्येन्निरयो न भवेन्मम ।। २५ ।। <br>
इत्युक्त्वा स पुनर्विष्णोः पादयोर्मुनिसत्तमः ।। <br>
पपात सुमतिर्भक्त्या पश्चात्तापमुपागतः ।। २६ ।। <br>
अथ विष्णुस्तमुत्थाप्य बभाषे सूनृतं वचः ।। <br>
विष्णुरुवाच ।। <br>
न खेदं कुरु मे भक्त वरस्त्वं नात्र संशयः ।। २७ ।। <br>
शृणु तात प्रवक्ष्यामि सुहितं तव निश्चयात् ।।१। <br>
निरयस्ते न भविता शिवश्शं ते विधास्यति ।। २८ ।। <br>
यदकार्षीश्शिववचो वितथं मदमोहितः ।। <br>
स दत्तवानीदृशं ते फलं कर्म फलप्रदः ।। २९ ।। <br>
शिवेच्छाऽखिलं जातं कुर्वित्थं निश्चितां मतिम् ।। <br>
गर्वापहर्ता स स्वामी शंकरः परमेश्वरः ।। 2.1.4.३० ।।। <br>
परं ब्रह्म परात्मा स सच्चिदानंदबोधनः ।। <br>
निर्गुणो निर्विकारो च रजस्सत्वतमःपर ।। ३१ ।। <br>
स एवमादाय मायां स्वां त्रिधा भवति रूपतः ।। <br>
ब्रह्मविष्णुमहेशात्मा निर्गुणोऽनिर्गुणोऽपि सः ।। ३२ ।। <br>
निर्गुणत्वे शिवाह्वो हि परमात्मा महेश्वरः ।। <br>
परं ब्रह्माव्ययोऽनंतो महादेवेति गीयते ।। ३३ ।। <br>
तत्सेवया विधिस्स्रष्टा पालको जगतामहम् ।। <br>
स्वयं सर्वस्य संहारी रुद्ररूपेण सर्वदा ।। ३४ ।। <br>
साक्षी शिवस्वरूपेण मायाभिन्नस्स निर्गुणः ।। <br>
स्वेच्छाचारी संविहारी  भक्तानुग्रहकारकः ।। ३५ ।। <br>
शृणु त्वं नारद मुने सदुपायं सुखप्रदम् ।। <br>
सर्वपापापहर्त्तारं भुक्तिमुक्तिप्रदं सदा ।। ३६ ।। <br>
इत्युक्त्वास्त्वसंशयं सर्वं शंकरसद्यशः ।। <br>
शतनामशिवस्तोत्रं सदानन्यमतिर्जप ।। ३७ ।। <br>
यज्जपित्वा द्रुतं सर्वं तव पापं विनश्यति ।। <br>
इत्युक्त्वा नारदं विष्णुः पुनः प्राह दयान्वितः ।। ३८ ।। <br>
मुने न कुरु शोकं त्वं त्वया किंचित्कृतं नहि ।। <br>
स्वेच्छया कृतवान्शंभुरिदं सर्वं न संशयः ।। ३९ ।।<br>
अहार्षित्त्वन्मतिं दिव्यां काम क्लेशमदात्स ते।। <br>
त्वन्मुखाद्दापयांचक्रे शापं मे स महेश्वरः ।। 2.1.4.४० ।। <br>
इत्थं स्वचरितं लोके प्रकटीकृतवान् स्वयम् ।। <br>
मृत्युंजयः कालकालो भक्तोद्धारपरायणः ।। ४१ ।। <br>
न मे शिवसमानोस्ति प्रियः स्वामी सुखप्रदः ।। <br>
सर्वशक्तिप्रदो मेऽस्ति स एव परमेश्वरः ।। ४२ ।। <br>
तस्योपास्यां कुरु मुने तमेव सततं भज ।। <br>
तद्यशः शृणु गाय त्वं कुरु नित्यं तदर्चनम् ।। ४३ ।। <br>
कायेन मनसा वाचा यश्शंकरमुपैति भो ।। <br>
स पण्डित इति ज्ञेयस्स जीवन्मुक्त उच्यते ।। ४४ ।। <br>
शिवेति नामदावाग्नेर्महापातकप र्वताः ।। <br>
भस्मीभवन्त्यनायासात्सत्यं सत्यं न संशयः ।।४५।। <br>
पापमूलानि दुःखानि विविधान्यपि तान्यतः ।। <br>
शिवार्चनैकनश्यानि नान्य नश्यानि सर्वथा ।। ४६ ।। <br>
स वैदिकस्य पुण्यात्मा स धन्यस्स बुधो मुने ।। <br>
यस्सदा कायवाक्चित्तैश्शरणं याति शंकरम् ।। ४७ ।। <br>
भवंति विविधा धर्मा येषां सद्यःफलोन्मुखाः ।। <br>
तेषां भवति विश्वासस्त्रिपुरांतकपूजने ।। ४८ ।। <br>
पातकानि विनश्यंति यावंति शिवपूजया ।। <br>
भुवि तावंति पापानि न संत्येव महामुने ।।४९।। <br>
ब्रह्महत्यादिपापानां राशयोप्यमिता मुने ।। <br>
शिवस्मृत्या विनश्यंति सत्यंसत्यं वदाम्यहम् ।।2.1.4.५०।। <br>
शिवनामतरीं प्राप्य संसाराब्धिं तरंति ते।।<br>
संसारमूलपापानि तस्य नश्यंत्यसंशयम्।।५१।। <br>
संसारमूलभूतानां पातकानां महामुने ।। <br>
शिवनामकुठारेण विनाशो जायते ध्रुवम् ।। ५२ ।। <br>
शिवनामामृतं पेयं पापदावानलार्दितैः ।। <br>
पापदावाग्नितप्तानां शांतिस्तेन विना न हि ।।५३।। <br>
शिवेति नामपीयूषवर्षधारापरिप्लुतः ।। <br>
संसारदवमध्यपि न शोचति न संशयः ।।५४।। <br>
न भक्तिश्शंकरे पुंसां रागद्वेषरतात्मनाम् ।। <br>
तद्विधानां हि सहसा मुक्तिर्भवति सर्वथा ।।५५।। <br>
अनंतजन्मभिर्येन तपस्तप्तं भविष्यति।।<br>
तस्यैव भक्तिर्भवति भवानी प्राणवल्लभे।।५६।।<br>
जातापि शंकरे भक्तिरन्यसाधारणी वृथा।। <br>
परं त्वव्यभिचारेण शिवभक्तिरपेक्षिता ।।५७।।<br>
यस्या साधारणी शंभौ भक्तिरव्यभिचारिणी।।<br>
तस्यैव मोक्षस्सुलभो नास्येतिन्य मतिर्मम।।५८।।<br>
कृत्वाप्यनंतपापानि यदि भक्तिर्महेश्वरे ।। <br>
सर्वपापविनिर्मुक्तो भवत्येव न संशयः।।५९।।<br>
भवंति भस्मसाद्वृक्षादवदग्धा यथा वने ।। <br>
तथा भवंति दग्धानि शांकराणामघान्यपि ।।2.1.4.६०।। <br>
यो नित्यं भस्मपूतांगो शिवपूजोन्मुखो भवेत्।। <br>
स तरत्येव संसारमपारमतिदारुणम्।।६१।।<br>
ब्रह्मस्वहरणं कृत्वा हत्वापि ब्राह्मणान्बहून् ।। <br>
लिप्यते नरः पापैर्विरूपाक्षस्य सेवकः ।। ६२ ।। <br>
विलोक्य वेदानखिलाञ्छिवस्यैवार्चनम्परम् ।। <br>
संसारनाशनोपाय इति पूर्वैर्विनिश्चितम् ।।६३।। <br>
अद्यप्रभृति यत्नेन सावधानो यथाविधि।। <br>
साम्बं सदाशिवं भक्त्या भज नित्यं महेश्वरम्।।६४।।<br>
आपादमस्तकं सम्यक् भस्मनोद्धूल्य सादरम् ।। <br>
सर्वश्रुतिश्रुतं शैवम्मंत्रञ्जप षडक्षरम् ।।६५।। <br>
सवार्ङ्गेषु प्रयत्नेन रुद्राक्षाञ्छिववल्लभान्।। <br>
धारयस्वातिसद्भक्त्या समन्त्रम्विधिपूर्वकम् ।।६६।। <br>
शृणु शैवीं कथां नित्यं वद शैवीं कथां सदा ।। <br>
पूजयस्वातियत्नेन शिवभक्तान्पुनः पुनः ।। ६७ ।। <br>
अप्रमादेन सततं शिवैकशरणो भव ।। <br>
शिवार्चनेन सततमानन्दः प्राप्यते यतः ।।६८।। <br>
उरस्याधाय विशदे शिवस्य चरणाम्बुजौ ।। <br>
शिवतीर्थानि विचर प्रथमं मुनिसत्तम ।।६९।। <br>
पश्यन्माहात्म्यमतुलं शंकरस्य परात्मनः ।। <br>
गच्छानन्दवनं पश्चाच्छंभुप्रियतमं मुने ।।2.1.4.७० ।। <br>
तत्र विश्वेश्वरं दृष्ट्वा पूजनं कुरु भक्तितः ।। <br>
नत्वा स्तुत्वा विशेषेण निर्विकल्पो भविष्यसि ।।७१।। <br>
ततश्च भवता नूनं विधेयं गमनं मुने ।। <br>
ब्रह्मलोके स्वकामार्थं शासनान्मम भक्तितः ।। ७२ ।। <br>
नत्वा स्तुत्वा विशेषेण विधिं स्वजनकं मुने ।। <br>
प्रष्टव्यं शिवमाहात्म्यं बहुशः प्रीतचेतसा ।।७३।। <br>
स शैवप्रवरो ब्रह्मा माहात्म्यं शंकरस्य ते ।।<br>
श्रावयिष्यति सुप्रीत्या शतनामस्तवं च हि ।।७४।। <br>
अद्यतस्त्वं भव मुने शैवश्शिवपरायणः ।। <br>
मुक्तिभागी विशेषेण शिवस्ते शं विधास्यति ।। ७५ ।। <br>
इत्थं विष्णुर्मुनिं प्रीत्या ह्युपदिश्य प्रसन्नधीः ।। <br>
स्मृत्वा नुत्वा शिवं स्तुत्वा ततस्त्वंतरधीयत ।।७६।। <br>
इति श्रीशिवमहापुराणे द्वितीयायां रुद्रसंहितायां प्रथमखंडे सृष्ट्युपाख्याने नारदस्य विष्णूपदेशवर्णनो नाम चतुर्थोऽध्यायः ।।४।। <br>
<br>
