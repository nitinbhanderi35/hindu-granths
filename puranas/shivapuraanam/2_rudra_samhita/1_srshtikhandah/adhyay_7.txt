ब्रह्मोवाच ।। <br>
सुप्ते नारायणे देवे नाभौ पंकजमुत्तमम् ।। <br>
आविर्बभूव सहसा बहव संकरेच्छया ।।१।। <br>
अनंतयष्टिकायुक्तं कर्णिकारसमप्रभम् ।। <br>
अनंतयोजनायाममनंतोच्छ्रायसंयुतम्।।२।।<br>
कोटिसूर्यप्रतीकाशं सुंदर वचxसंयुतम् ।। <br>
अत्यद्भुतं महारम्यं दर्शनीयमनुत्तमम् ।। ३ ।। <br>
कृत्वा यत्नं पूर्ववत्स शंकरः परमेश्वरः ।। <br>
दक्षिणांगान्निजान्मां कैसाशीxश्शंभुरजीजनत् ।। ४ ।। <br>
स मायामोहितं कृत्वा मां महेशो द्रुतं मुने ।। <br>
तन्नाभिपंकजादाविर्भावयामास लीलया ।। ९ ।। <br>
एष पद्मात्ततो जज्ञे पुत्रोऽहं हेमगर्भकः ।। <br>
चतुर्मुखो रक्तवर्णस्त्रिपुड्रांकितमस्तकः ।। ६ ।। <br>
तन्मायामोहितश्चाहं नाविदं कमल विना ।। <br>
स्वदेहजनकं तात पितरं ज्ञानदुर्बलः ।। ७ ।। <br>
कोहं वा कुत आयातः किं कार्य तु मदीयकम् ।। <br>
कस्य पुत्रोऽहमुत्पन्नः केनैव निर्मितोऽधुना ।। ८ ।। <br>
इति संशयमापन्नं बुद्धिर्मां समपद्यत ।। <br>
किमर्थं मोहमायामि तज्ज्ञानं सुकरं खलु ।। ९ ।। <br>
एतत्कमलपुष्पस्य पत्रारोहस्थलं ह्यधः ।। <br>
मत्कर्ता च स वै तत्र भविष्यति न संशयः ।।2.1.7.१०।। <br>
इति बुद्धिं समास्थाय कमलादवरोहयन् ।। <br>
नाले नालेगतस्तत्र वर्षाणां शतकं मुने ।।१ १।। <br>
न लब्धं तु मया तत्र कमलस्थानमुत्तमम् ।। <br>
संशयं च पुनः प्राप्तः कमले गन्तुमुत्सुकः ।। १२ ।। <br>
आरुरोहाथ कमलं नालमार्गेण वै मुने ।। <br>
कुड्मलं कमलस्याथ लब्धवान्न विमोहिताः ।।१३।। <br>
नालमार्गेण भ्रमतो गतं वर्षशतं पुनः ।। <br>
क्षणमात्र तदा तत्र ततस्तिष्ठन्विमोहितः ।।१४।। <br>
तदा वाणी समुत्पन्ना तपेति परमा शुभा ।। <br>
शिवेच्छया परा व्योम्नो मोहविध्वंसिनी मुने ।।१५।। <br>
तच्छ्रुत्वा व्योमवचनं द्वादशाब्दं प्रयत्नतः ।। <br>
पुनस्तप्तं तपो घोरं द्रष्टुं स्वजनकं तदा।।१६।। <br>
तदा हि भगवान्विष्णुश्चतुर्बाहुस्सुलोचनः ।। <br>
मय्येवानुग्रहं कर्तुं द्रुतमाविर्बभूव ह ।।१७।। <br>
शंखचक्रायुधकरो गदापद्मधरः परः ।। <br>
घनश्यामलसर्वांगः पीताम्बरधरः परः ।। १८ ।। <br>
मुकुटादिमहाभूषः प्रसन्नमुखपंकजः ।। <br>
कोटिकंदर्पसंकाशस्सन्दष्टो मोहितेन सः ।। १९ ।। <br>
तद्दृष्ट्वा सुन्दरं रूपं विस्मयं परमं गतः ।। <br>
कालाभं कांचनाभं च सर्वात्मानं चतुर्भुजम् ।। 2.1.7.२० ।। <br>
तथाभूतमहं दृष्ट्वा सदसन्मयमात्मना ।। <br>
नारायणं महाबाहु हर्षितो ह्यभवं तदा ।। २१ ।। <br>
मायया मोहितश्शम्भोस्तदा लीलात्मनः प्रभोः ।। <br>
अविज्ञाय स्वजनकं तमवोचं प्रहर्षितः ।। २२ ।। <br>
ब्रह्मोवाच ।। <br>
कस्त्वं वदेति हस्तेन समुत्थाप्य सनातनम् ।। <br>
तदा हस्तप्रहारेण तीव्रेण सुदृढेन तु ।। २३ ।। <br>
प्रबुद्ध्योत्थाय शयनात्समासीनः क्षणं वशी ।। <br>
ददर्श निद्राविक्लिन्ननीरजामललोचनः ।।२४।। <br>
मामत्र संस्थितं भासाध्यासितो भगवान्हरिः ।। <br>
आह चोत्थाय ब्रह्माणं हसन्मां मधुरं सकृत् ।। २५ ।। <br>
विष्णुरुवाच ।। <br>
स्वागतं स्वागतं वत्स पितामह महाद्युते ।। <br>
निर्भयो भव दास्येऽहं सर्वान्कामान्न संशयः ।। २६ ।।<br>
तस्य तद्वचनं श्रुत्वा स्मितपूर्वं सुरर्षभः ।। <br>
रजसा बद्धवैरश्च तमवोचं जनार्दनम् ।। २७ ।। <br>
ब्रह्मोवाच ।। <br>
भाषसे वत्स वत्सेति सर्वसंहारकारणम् ।। <br>
मामिहाति स्मितं कृत्वा गुरुश्शिष्यमिवानघ ।। २८ ।। <br>
कर्तारं जगतां साक्षात्प्रकृतेश्च प्रवर्तकम् ।। <br>
सनातनमजं विष्णुं विरिंचिं विष्णुसंभवम् ।। २९ ।। <br>
विश्वात्मानं विधातारं धातारम्पंकजेक्षणम् ।। <br>
किमर्थं भाषसे मोहाद्वक्तुमर्हसि सत्वरम् ।। 2.1.7.३० ।। <br>
वेदो मां वक्ति नियमात्स्वयंभुवमजं विभुम् ।। <br>
पितामहं स्वराजं च परमेष्ठिनमुत्तमम् ।। ३१ ।। <br>
इत्याकर्ण्य हरिर्वाक्यं मम क्रुद्धो रमापतिः ।। <br>
सोऽपि मामाह जाने त्वां कर्तारमिति लोकतः ।। ३२ ।। <br>
विष्णुरुवाच ।। ।। <br>
कर्तुं धर्त्तुं भवानंगादवतीर्णो ममाव्ययात् ।। <br>
विस्मृतोऽसि जगन्नाथं नारायणमनामयम्।।३३।।<br>
पुरुषं परमात्मानं पुरुहूतं पुरुष्टुतम् ।। <br>
विष्णुमच्युतमीशानं विश्वस्य प्रभवोद्भवम्।।३४।।<br>
नारायणं महाबाहुं सर्वव्याप कमीश्वरम् ।। <br>
मन्नाभिपद्मतस्त्वं हि प्रसूतो नात्र संशयः ।। ३५ ।। <br>
तवापराधो नास्त्यत्र त्वयि मायाकृतं मम ।। <br>
शृणु सत्यं चतुर्वक्त्र सर्वदेवेश्वरो ह्यहम् ।।३६।।<br>
कर्ता हर्ता च भर्ता च न मयास्तिसमो विभुः ।।<br>
अहमेव परं ब्रह्म परं तत्त्वं पितामह।।३७।।<br>
अहमेव परं ज्योतिः परमात्मा त्वहं विभुः ।। <br>
अद्य दृष्टं श्रुतं सर्वं जगत्यस्मिँश्चराचरम् ।। ३८ ।। <br>
तत्तद्विद्धि चतुर्वक्त्र सर्वं मन्मयमित्यथ ।। <br>
मया सृष्टं पुरा व्यक्तं चतुर्विंशतितत्त्वकम्।। ३९ ।।<br>
नित्यं तेष्वणवो बद्धास्सृष्टक्रोधभयादयः ।। <br>
प्रभावाच्च भवानंगान्यनेकानीह लीलया ।। 2.1.7.४० ।। <br>
सृष्टा बुद्धिर्मया तस्यामहंकारस्त्रिधा ततः ।।<br>
तन्मात्रं पंकजं तस्मान्मनोदेहेन्द्रियाणि च ।।४१।। <br>
आकाशादीनि भूतानि भौतिकानि च लीलया ।। <br>
इति बुद्ध्वा प्रजानाथ शरणं व्रज मे विधे ।।४२।। <br>
अहं त्वां सर्वदुःखेभ्यो रक्षिष्यामि न संशयः ।।<br>
ब्रह्मोवाच ।। <br>
इति श्रुत्वा वचस्तस्य ब्रह्मा क्रोधसमन्वितः ।। <br>
को वा त्वमिति संभर्त्स्माब्रुवं मायाविमोहितः ।। ४३ ।।।<br>
किमर्थं भाषसे भूरि वह्वनर्थकरं वचः ।। <br>
नेश्वरस्त्वं परब्रह्म कश्चित्कर्ता भवेत्तव ।।४४।। <br>
मायया मोहितश्चाहं युद्धं चक्रे सुदारुणम् ।। <br>
हरिणा तेन वै सार्द्धं शंकरस्य महाप्रभोः ।। ४५ ।। <br>
एवं मम हरेश्चासीत्संगरो रोमहर्षणः ।। <br>
प्रलयार्णवमध्ये तु रजसा बद्धवैरयोः ।। ४६ ।। <br>
एतस्मिन्नंतरे लिंगमभवच्चावयोः पुरः।। <br>
विवादशमनार्थं हि प्रबोधार्थं तथाऽऽवयोः ।।४७।।<br>
ज्लामालासहस्राढ्यं कालानलशतोपमम्।।<br>
क्षयवृद्धि विनिर्मुक्तमादिमध्यांतवर्जितम्।।४८।। <br>
अनौपम्यमनिर्देश्यमव्यक्तं विश्वसंभवम् ।।<br>
तस्य ज्वालासहस्रेण मोहितो भगवान्हरिः।।४९।। <br>
मोहितं चाह मामत्र किमर्थं स्पर्द्धसेऽधुना ।। <br>
आगतस्तु तृतीयोऽत्र तिष्ठतां युद्धमावयोः ।। 2.1.7.५० ।। <br>
कुत एवात्र संभूतः परीक्षावो ऽग्निसंभवम् ।। <br>
अधो गमिष्याम्यनलस्तंभस्यानुपमस्य च ।।५१।। <br>
परीक्षार्थं प्रजानाथ तस्य वै वायुवेगतः ।। <br>
भवानूर्द्ध्वं प्रयत्नेन गंतुमर्हति सत्वरम् ।। ५२ ।। <br>
ब्रह्मोवाच ।। <br>
एवं व्याहृत्य विश्वात्मा स्वरूपमकरोत्तदा ।। <br>
वाराहमहप्याशु हंसत्वं प्राप्तवान्मुने ।। ।। ५३ ।। <br>
तदा प्रभृति मामाहुर्हंसहंसो विराडिति ।। <br>
हंसहंसेति यो ब्रूयात्स हंसोऽथ भविष्यति ।। ५४ ।। <br>
सुश्वे ह्यनलप्रख्यो विश्वतः पक्षसंयुतः ।। <br>
मनोनिलजवो भूत्वा गत्वोर्द्ध्वं चोर्द्ध्वतः पुरा ।।५५।।<br>
नारायणोऽपि विश्वात्मा सुश्वेतो ह्यभवत्तदा।। <br>
दश योजनविस्तीर्णं शतयोजनमायतम् ।।५६।। <br>
मेरुपर्वतवर्ष्माणं गौरतीक्ष्णोग्रदंष्ट्रिणम् ।। <br>
कालादित्यसमाभासं दीर्घघोणं महास्वनम् ।। ५७ ।। <br>
ह्रस्वपादं विचित्रांगं जैत्रं दृढमनौपमम् ।। <br>
वाराहाकारमास्थाय गतवांस्तदधौ जवात् ।। ५८ ।। <br>
एवम्बर्षसहस्रं च चरन्विष्णुरधो गतः ।। <br>
तथाप्रभृति लोकेषु श्वेतवाराहसंज्ञकः ।।५९।। <br>
कल्पो बभूव देवर्षे नराणां कालसंज्ञकः ।।<br>
बभ्राम बहुधा विष्णुः प्रभविष्णुरधोगतः ।। 2.1.7.६० ।। <br>
नापश्यदल्पमप्यस्य मूलं लिंगस्य सूकरः ।। <br>
तावत्कालं गतश्चोर्द्ध्वमहमप्यरिसूदन ।।६१।। <br>
सत्वरं सर्वयत्नेन तस्यान्तं ज्ञातुमिच्छया ।। <br>
श्रान्तो न दृष्ट्वा तस्यांतमहं कालादधोगतः ।।६२।। <br>
तथैव भगवान्विष्णुश्चांतं कमललोचनः ।। <br>
सर्वदेवनिभस्तूर्णमुत्थितस्स महावपुः ।। ६३ ।। <br>
समागतो मया सार्द्धं प्रणिपत्य भवं मुहुः ।। <br>
मायया मोहितश्शंभोस्तस्थौ संविग्नमानसः ।। ६४ ।। <br>
पृष्ठतः पार्श्वतश्चैव ह्यग्रतः परमेश्वरम् ।। <br>
प्रणिपत्य मया सार्द्धं सस्मार किमिदं त्विति ।।६५।। <br>
अनिर्देश्यं च तद्रूपमनाम कर्मवर्जितम् ।। <br>
अलिंगं लिंगतां प्राप्तं ध्यानमार्गेप्यगोचरम् ।।६६।। <br>
स्वस्थं चित्तं तदा कृत्वा नमस्कार परायणो ।। <br>
बभूवतुरुभावावामहं हरिरपि ध्रुवम्।।६७।। <br>
जानीवो न हि ते रूपं योऽसियोऽसि महाप्रभो ।। <br>
नमोऽस्तु ते महेशान रूपं दर्शय नौ त्वरन् ।।६८।। <br>
एवं शरच्छतान्यासन्नमस्कारं प्रकुर्वतोः ।। <br>
आवयोर्मुनिशार्दूल मदमास्थितयोस्तदा ।।६९।। <br>
इति श्रीशिवमहापुराणे द्वितीयायां रुद्रसं हितायां प्रथमखंडे विष्णुब्रह्मविवादवर्णनोनाम सप्तमोऽध्यायः।।७।।<br>
<br>
