परमेश्वर उवाच ॥ <br>
अन्यच्छृणु हरे विष्णो शासनं मम सुव्रत॥ <br>
सदा सर्वेषु लोकेषु मान्यः पूज्यो भविष्यसि॥ १ ॥ <br>
ब्रह्मणा निर्मिते लोके यदा दुखं प्रजायते ॥ <br>
तदा त्वं सर्वदुःखानां नाशाय तत्परो भव ॥ २ ॥ <br>
सहायं ते करिष्यामि सर्वकार्ये च दुस्सहे ॥ <br>
तव शत्रून्हनिष्यामि दुस्साध्यान्परमोत्कटान् ॥ ३ ॥ <br>
विविधानवतारांश्च गृहीत्वा कीर्तिमुत्तमाम् ॥ <br>
विस्तारय हरे लोके तारणाय परो भव ॥ ४ ॥ <br>
गुणरूपो ह्ययं रुद्रो ह्यनेन वपुषा सदा ॥ <br>
कार्यं करिष्ये लोकानां तवाशक्यं न संशयः ॥ ५ ॥ <br>
रुद्रध्येयो भवांश्चैव भवद्ध्येयो हरस्तथा ॥ <br>
युवयोरन्तरन्नैव तव रुद्रस्य किंचन ॥ ६ ॥ <br>
वस्तुतश्चापि चैकत्वं वरतोऽपि तथैव च ॥<br>
लीलयापि महाविष्णो सत्यं सत्यं न संशयः ॥ ७ ॥ <br>
रुद्रभक्तो नरो यस्तु तव निंदां करिष्यति ॥ <br>
तस्य पुण्यं च निखिलं द्रुतं भस्म भविष्यति ॥ ८ ॥ <br>
नरके पतनं तस्य त्वद्द्वेषात्पुरुषोत्तम ॥ <br>
मदाज्ञया भवेद्विष्णो सत्यं सत्यं न संशयः ॥ ९ ॥ <br>
लोकेऽस्मिन्मुक्तिदो नॄणां भुक्तिदश्च विशेषतः ॥ <br>
ध्येयः पूज्यश्च भक्तानां निग्रहानुग्रहौ कुरु ॥ 2.1.10.१० ॥ <br>
इत्युक्त्वा मां च धातारं हस्ते धृत्वा स्वयं हरिम् ॥ <br>
कथयामास दुःखेषु सहायो भव सर्वदा ॥ ११ ॥ <br>
सर्वाध्यक्षश्च सर्वेषु भुक्तिमुक्तिप्रदायकः ॥<br>
भव त्वं सर्वथा श्रेष्ठस्सर्वकामप्रसाधकः ॥ १२ ॥ <br>
सर्वेषां प्राणरूपश्च भव त्वं च ममाज्ञया ॥ <br>
संकटे भजनीयो हि स रुद्रो मत्तनुर्हरे ॥ १३ ॥ <br>
त्वां यस्समाश्रितो नूनं मामेव स समाश्रितः॥ <br>
अंतरं यश्च जानाति निरये पतति ध्रुवम् ॥ १४ ॥ <br>
आयुर्बलं शृणुष्वाद्य त्रिदेवानां विशेषतः ॥ <br>
संदेहोऽत्र न कर्त्तव्यो ब्रह्मविष्णु हरात्मनाम् ॥१५ ॥ <br>
चतुर्युगसहस्राणि ब्रह्मणो दिनमुच्यते ॥ <br>
रात्रिश्च तावती तस्य मानमेतत्क्रमेण ह ॥ १६ ॥ <br>
तेषां त्रिंशद्दिनेर्मासो द्वादशैस्तैश्च वत्सरः॥ <br>
शतवर्षप्रमाणेन ब्रह्मायुः परिकीर्तितम्॥१७॥<br>
ब्रह्मणो वर्षमात्रेण दिनं वैष्णवमुच्यते ॥ <br>
सोऽपि वर्षशतं यावदात्ममानेन जीवति॥१८॥<br>
वैष्णवेन तु वर्षेण दिनं रौद्रं भवेद्ध्रुवम्॥<br>
हरो वर्षशते याते नररूपेण संस्थितः॥१९॥<br>
यावदुच्छ्वसितं वक्त्रे सदाशिवसमुद्भवम् ॥ <br>
पश्चाच्छक्तिं समभ्येति यावन्निश्वसितं भवेत् ॥ 2.1.10.२० ॥ <br>
निःश्वासोच्छ्वसितानां च सर्वेषामेव देहिनाम् ॥ <br>
ब्रह्मविष्णुहराणां च गंधर्वोरगरक्षसाम् ॥२१॥ <br>
एकविंशसहस्राणि शतैः षड्भिश्शतानि च॥ <br>
अहोरात्राणि चोक्तानि प्रमाणं सुरसत्तमौ ॥२२॥ <br>
षड्भिच्छवासनिश्वासैः पलमेकं प्रवर्तितम् ॥ <br>
घटी षष्टि पलाः प्रोक्ता सा षष्ट्या च दिनं निशा ॥२३॥ <br>
निश्वासोच्छ्वासितानां च परिसंख्या न विद्यते ॥ <br>
सदाशिवसमुत्थानमेतस्मात्सोऽक्षयः स्मृतः ॥ २४ ॥ <br>
इत्थं रूपं त्वया तावद्रक्षणीयं ममाज्ञया ॥ <br>
तावत्सृष्टेश्च कार्यं वै कर्तव्यं विविधैर्गुणैः ॥२५॥ <br>
ब्रह्मोवाच॥ <br>
इत्याकर्ण्य वचश्शंभोर्मया च भगवान्हरिः॥<br>
प्रणिपत्य च विश्वेशं प्राह मंदतरं वशी ॥ २६ ॥ <br>
विष्णुरुवाच ॥ <br>
शंकर श्रूयतामेतत्कृपासिंधो जगत्पते ॥ <br>
सर्वमेतत्करिष्यामि भवदाज्ञावशानुगः ॥ २७ ॥ <br>
मम ध्येयस्सदा त्वं च भविष्यसि न चान्यथा ॥ <br>
भवतस्सर्वसामर्थ्यं लब्धं चैव पुरा मया ॥ २८ ॥ <br>
क्षणमात्रमपि स्वामिंस्तव ध्यानं परं मम ॥ <br>
चेतसो दूरतो नैव निर्गच्छतु कदाचन ॥ २९ ॥ <br>
मम भक्तश्च यः स्वामिँस्तव निंदा करिष्यति ॥ <br>
तस्य वै निरये वासं प्रयच्छ नियतं ध्रुवम् ॥ 2.1.10.३० ॥ <br>
त्वद्भक्तो यो भवेत्स्वामिन्मम प्रियतरो हि सः ॥ <br>
एवं वै यो विजानाति तस्य मुक्तिर्न दुर्लभा ॥ ३१ ॥ <br>
महिमा च मदीयोद्य वर्द्धितो भवता ध्रुवम् ॥ <br>
कदाचिदगुणश्चैव जायते क्षम्यतामिति ॥ ३२ ॥ <br>
ब्रह्मोवाच ॥<br>
तदा शंभुस्तदीयं हि श्रुत्वा वचनमुत्तमम् ॥ <br>
उवाच विष्णुं सुप्रीत्या क्षम्या तेऽगुणता मया ॥ ३३ ॥ <br>
एवमुक्त्वा हरिं नौ स कराभ्यां परमेश्वरः ॥ <br>
पस्पर्श सकलांगेषु कृपया तु कृपानिधिः ॥३४॥ <br>
आदिश्य विविधान्धर्मान्सर्वदुःखहरो हरः ॥ <br>
ददौ वराननेकांश्चावयोर्हितचिकीर्षया॥ ३५ ॥ <br>
ततस्स भगवाञ्छंभुः कृपया भक्तवत्सलः ॥ <br>
दृष्टया संपश्यतो शीघ्रं तत्रैवांतरधीयतः ॥ ३६ ॥ <br>
तदा प्रकृति लोकेऽस्मिँल्लिंगपूजाविधिः स्मृतः ॥ <br>
लिंगे प्रतिष्ठितश्शंभुर्भुक्तिमुक्तिप्रदायकः ॥ ३७ ॥<br>
लिंगवेदिर्महादेवी लिंगं साक्षान्महेश्वरः ॥ <br>
लयनाल्लिंगमित्युक्तं तत्रैव निखिलं जगत् ॥ ३८ ॥ <br>
यस्तु लैंगं पठेन्नित्यमाख्यानं लिंगसन्निधौ ॥ <br>
षण्मासाच्छिवरूपो वै नात्र कार्या विचारणा ॥ ३९ ॥ <br>
यस्तु लिंगसमीपे तु कार्यं किंचित्करोति च ॥ <br>
तस्य पुण्यफलं वक्तुं न शक्नोमि महामुने ॥ 2.1.10.४० ॥ <br>
इति श्रीशिवमहापुराणे द्वितीयायां रुद्रसंहितायां प्रथमखंडे सृष्ट्युपाख्याने परम शिवतत्त्ववर्णनं नाम दशमोऽध्यायः ॥ १० ॥ <br>
<br>
