ऋषय ऊचुः ।। <br>
सूतसूत महाभाग व्यासशिष्य नमोऽस्तु ते ।। <br>
अद्भुतेयं कथा तात वर्णिता कृपया हि नः ।। १ ।। <br>
मुनौ गते हरिस्तात किं चकार ततः परम्।। <br>
नारदोपि गतः कुत्र तन्मे व्याख्यातुमर्हसि ।।२।। <br>
व्यास उवाच ।। <br>
इत्याकर्ण्य वचस्तेषां सूतः पौराणिकोत्तमः ।। <br>
प्रत्युवाच शिवं स्मृत्वा नानासूतिकरं बुधः।।३।। <br>
सूत उवाच ।। <br>
मुनौ यदृच्छया विष्णुर्गते तस्मिन्हि नारदे।।<br>
शिवेच्छया चकाराशु  माया मायाविशारदः ।। ४ ।। <br>
मुनिमार्गस्य मध्ये तु विरेचे नगरं महत् ।। <br>
शतयोजनविस्तारमद्भुतं सुमनोहरम्।।५।।<br>
स्वलोकादधिकं रम्यं नानावस्तुविराजितम् ।। <br>
नरनारीविहाराढ्यं चतुर्वर्णाकुलं परम् ।।६।। <br>
तत्र राजा शीलनिर्धिर्नामैश्वर्यसमन्वितः ।। <br>
सुतास्वयम्वरोद्युक्तो महोत्सवसमन्वितः ।।७।।<br>
चतुर्दिग्भ्यः समायातैस्संयुतं नृपनन्दतैः ।। <br>
नानावेषैस्सुशोभैश्च तत्कन्यावरणोत्सुकैः ।।८।। <br>
एतादृशं पुरं दृष्ट्वा मोहं प्राप्तोऽथ नारदः ।। <br>
कौतुकी तन्नृपद्वारं जगाम मदनेधितः ।।९।। <br>
आगतं मुनिवर्यं तं दृष्ट्वा शीलनिधिर्नृपः ।। <br>
उपवेश्यार्चयांचक्रे रत्नसिंहासने वरे ।।2.1.3.१०।। <br>
अथ राजा स्वतनयां नामतश्श्रीमतीं वराम् ।। <br>
समानीय नारदस्य पादयोस्समपातयत् ।।११।। <br>
तत्कन्यां प्रेक्ष्य स मुनिर्नारदः प्राह विस्मितः ।। <br>
केयं राजन्महाभागा कन्या सुरसुतोपमा ।। १२ ।। <br>
तस्य तद्वचनं श्रुत्वा राजा प्राह कृतांजलिः ।। <br>
दुहितेयं मम मुने श्रीमती नाम नामतः ।। १३ ।। <br>
प्रदानसमयं प्राप्ता वरमन्वेषती शुभम् ।। <br>
सा स्वयंवरसंप्राप्ता सर्वलक्षणलक्षिता ।। १४ ।। <br>
अस्या भाग्यं वद मुने सर्वं जातकमादरात्।। <br>
कीदृशं तनयेयं मे वरमाप्स्यति तद्वद ।।१५।। <br>
इत्युक्तो मुनिशार्दूलस्तामिच्छुः कामविह्वलः।। <br>
समाभाष्य स राजानं नारदो वाक्यमब्रवीत् ।।१६।।<br>
सुतेयं तव भूपाल सर्वलक्षणलक्षिता।। <br>
महाभाग्यवती धन्या लक्ष्मीरिव गुणालया ।।१७।। <br>
सर्वेश्वरोऽजितो वीरो गिरीशसदृशो विभुः ।। <br>
अस्याः पतिर्ध्रुवं भावी कामजित्सुरसत्तमः ।।१८।। <br>
इत्युक्त्वा नृपमामंत्र्य ययौ यादृच्छिको मुनिः।। <br>
बभूव कामविवशश्शिवमाया विमोहितः।।१९।। <br>
चित्ते विचिन्त्य स मुनिराप्नुयां कथमेनकाम्।।<br>
स्वयंवरे नृपालानामेकं मां वृणुयात्कथम्।।2.1.3.२०।।<br>
सौन्दर्यं सर्वनारीणां प्रियं भवति सर्वथा।।<br>
तद्दृष्ट्वैव प्रसन्ना सा स्ववशा नात्र संशयः।।२१।। <br>
विधायेत्थं विष्णुरूपं ग्रहीतुं मुनिसत्तमः ।। <br>
विष्णुलोकं जगामाशु नारदः स्मरविह्वलः।।२२।।<br>
प्रणिपत्य हृषीकेशं वाक्यमेतदुवाच ह।। <br>
रहसि त्वां प्रवक्ष्यामि स्ववृत्तान्तमशेषतः ।।२३।।<br>
तथेत्युक्ते तथा भूते शिवेच्छा कार्यकर्त हि ।। <br>
ब्रूहीत्युक्तवति श्रीशे मुनिराह च केशवम्।।२४।। <br>
नारद  उवाच।। <br>
त्वदीयो भूपतिः शीलनिधिस्स वृषतत्परः।। <br>
तस्य कन्या विशालाक्षी श्रीमतीवरवर्णिनी ।।२५।।<br>
जगन्मोहिन्यभिख्याता त्रैलोक्येप्यति सुन्दरी ।। <br>
परिणेतुमहं विष्णो तामिच्छाम्यद्य मा चिरम्।।२६।। <br>
स्वयंवरं चकरासौ भूपतिस्तनयेच्छया।। <br>
चतुर्दिग्भ्यः समायाता राजपुत्रास्सहस्रशः ।।२७।। <br>
यदि दास्यसि रूपं मे तदा तां प्राप्नुयां ध्रुवम् ।। <br>
त्वद्रूपं सा विना कंठे जयमालां न धास्यति ।।२८।।<br>
स्वरूपं देहि मे नाथ सेवकोऽहं प्रियस्तव ।। <br>
वृणुयान्मां यथा सा वै श्रीमती क्षितिपात्मजा।। २९ ।। <br>
सुत उवाच ।। <br>
वचः श्रुत्वा मुनेरित्थं विहस्य मधुसूदनः ।। <br>
शांकरीं प्रभुतां बुद्ध्वा प्रत्युवाच दयापरः।।2.1.3.३०।।<br>
विष्णुरुवाच ।। <br>
स्वेष्टदेशं मुने गच्छ करिष्यामि हितं तव।। <br>
भिषग्वरो यथार्त्तस्य यतः प्रियतरोऽसि मे।।३१।।<br>
इत्युक्त्वा मुनये तस्मै ददौ विष्णुर्मुखं हरे।।<br>
स्वरूपमनुगृह्यास्य तिरोधानं जगाम सः।।३२।। <br>
एवमुक्तो मुनिर्हृष्टः स्वरूपं प्राप्य वै हरेः।। <br>
मेने कृतार्थमात्मानं तद्यत्नं न बुबोध सः ।।३३।। <br>
अथ तत्र गतः शीघ्रन्नारदो मुनिसत्तमः।। <br>
चक्रे स्वयंवरं यत्र राजपुत्रैस्समाकुलम् ।। ३४ ।। <br>
स्वयंवरसभा दिव्या राजपुत्रसमावृता।। <br>
शुशुभेऽतीव विप्रेन्द्रा यथा शक्रसभा परा ।।३५।। <br>
तस्यां नृपसभायां वै नारदः समुपाविशत् ।। <br>
स्थित्वा तत्र विचिन्त्येति प्रीतियुक्तेन चेतसा ।।३६।। <br>
मां वरिष्यति नान्यं सा विष्णुरूपधरन्ध्रुवम् ।। <br>
आननस्य कुरूपत्वं न वेद मुनिसत्तमः ।। ३७ ।। <br>
पूर्वरूपं मुनिं सर्वे ददृशुऽस्तत्र मानवाः।<br>
तद्भेदं बुबुधुस्ते न राजपुत्रादयो द्विजाः ।। ३८ ।। <br>
तत्र रुद्रगणौ द्वौ तद्रक्षणार्थं समागतौ ।। <br>
विप्ररूपधरौ गूढौ तत्रेदं जज्ञतुः परम्।।३९।। <br>
मूढं मत्वा मुनिं तौ तन्निकटं जग्मतुर्गणौ ।। <br>
कुरुतस्तत्प्रहासं वै भाषमाणौ परस्परम् ।। 2.1.3.४० ।। <br>
पश्य नारद रूपं हि विष्णोरिव महोत्तमम् ।। <br>
मुखं तु वानरस्येव विकटं च भयंकरम् ।। ४१ ।। <br>
इच्छत्ययं नृपसुता वृथैव स्मरमोहितः ।। <br>
इत्युक्त्वा सच्छलं वाक्यमुपहासं प्रचक्रतुः ।। ४२ ।। <br>
न शुश्राव यथार्थं तु तद्वाक्यं स्मरविह्वलः ।। <br>
पर्यैक्षच्छ्रीमतीं तां वै तल्लिप्सुर्मोहितो मुनिः ।। ४३ ।। <br>
एतस्मिन्नंतरे भूपकन्या चांतःपुरात्तु सा ।। <br>
स्त्रीभिस्समावृता तत्राजगाम वरवर्णिनी ।। ४४ ।। <br>
मालां हिरण्मयीं रम्यामादाय शुभलक्षणा ।। <br>
तत्र स्वयम्बरे रेजे स्थिता मध्ये रमेव सा ।। ४५ ।। <br>
बभ्राम सा सभां सर्वां मालामादाय सुव्रता ।। <br>
वरमन्वेषती तत्र स्वात्माभीष्टं नृपात्मजा ।। ४६ ।। <br>
वानरास्यं विष्णुतनुं मुनिं दृष्ट्वा चुकोप सा ।। <br>
दृष्टिं निवार्य च ततः प्रस्थिता प्रीतमानसा ।। ४७ ।। <br>
न दृष्ट्वा स्ववरं तत्र त्रस्तासीन्मनसेप्सितम् ।। <br>
अंतस्सभास्थिता कस्मिन्नर्पयामास न स्रजम् ।। ४८ ।। <br>
एतस्मिन्नंतरे विष्णुराजगाम नृपाकृतिः ।। <br>
न दृष्टः कैश्चिदपरैः केवलं सा ददर्श हि ।। ४९ ।। <br>
अथ सा तं समालोक्य प्रसन्नवदनाम्बुजा ।। <br>
अर्पयामास तत्कण्ठे तां मालां वरवर्णिनी ।। 2.1.3.५० ।। <br>
तामादाय ततो विष्णू राजरूपधरः प्रभुः ।। <br>
अंतर्धानमगात्सद्यस्स्वस्थानं प्रययौ किल ।।५१।। <br>
सर्वे राजकुमाराश्च निराशाः श्रीमतीम्प्रति।। <br>
मुनिस्तु विह्वलोऽतीव बभूव मदनातुरः।।५२।।<br>
तदा तावूचतुस्सद्यो नारदं स्वरविह्वलम् ।। <br>
विप्ररूपधरौ रुद्रगणौ ज्ञानविशारदौ ।।५३।। <br>
गणावूचतुः ।। <br>
हे नारदमुने त्वं हि वृथा मदनमोहितः ।। <br>
तल्लिप्सुस्स्वमुखं पश्य वानरस्येव गर्हितम्।।५४।। <br>
सूत उवाच।। <br>
इत्याकर्ण्य तयोर्वाक्यं नारदो विस्मितोऽभवत् ।। <br>
मुखं ददर्श मुकुरे शिवमायाविमोहितः ।।५५।।<br>
स्वमुखं वानरस्येव दृष्ट्वा चुक्रोध सत्वरम्।।<br>
शापन्ददौ तयोस्तत्र गणयोर्मोहितो मुनिः ।।५६।।<br>
युवां ममोपहासं वै चक्रतुर्ब्राह्मणस्य हि।।<br>
भवेतां राक्षसौ विप्रवीर्यजौ वै तदाकृती।।५७।।<br>
श्रुत्वा हरगणावित्थं स्वशापं ज्ञानिसत्तमौ।। <br>
न किंचिदूचतुस्तौ हि मुनिमाज्ञाय मोहितम् ।।५८।। <br>
स्वस्थानं जग्मतुर्विप्रा उदासीनौ शिवस्तुतिम्।।<br>
चक्रतुर्मन्यमानौ वै शिवेच्छां सकलां सदा ।।५९।। <br>
इति श्रीशिव महापुराणे द्वितीयायां रुद्रसंहितायां प्रथमखंडे सृष्ट्युपाख्याने नारदमोहवर्णनं नाम तृतीयोऽध्यायः ।। ३ ।। <br>
<br>
