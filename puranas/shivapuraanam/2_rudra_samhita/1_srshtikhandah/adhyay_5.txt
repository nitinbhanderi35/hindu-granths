सूत उवाच ॥ <br>
अंतर्हिते हरौ विप्रा नारदो मुनिसत्तमः ॥ <br>
विचचार महीं पश्यञ्छिवलिंगानि भक्तितः ॥ १ ॥ <br>
पृथिव्या अटनं कृत्वा शिवरूपाण्यनेकशः ॥ <br>
ददर्श प्रीतितो विप्रा भुक्तिमुक्तिप्रदानि सः ॥ २ ॥ <br>
अथ तं विचरंतं कौ नारदं दिव्यदर्शनम् ॥ <br>
ज्ञात्वा शंभुगणौ तौ तु सुचित्तमुपजग्मतुः ॥ ३ ॥ <br>
शिरसा सुप्रणम्याशु गणावूचतुरादरात् ॥ <br>
गृहीत्वा चरणौ तस्य शापोद्धारेच्छया च तौ ॥ ४ ॥ <br>
शिवगणावूचतुः ॥ <br>
ब्रह्मपुत्र सुरर्षे हि शृणु प्रीत्या वयोर्वचः ॥ <br>
तवापराधकर्तारावावां विप्रौ न वस्तुतः ॥ ५ ॥ <br>
आवां हरगणौ विप्र तवागस्कारिणौ मुने ॥ <br>
स्वयम्बरे राजपुत्र्या मायामोहितचेतसा ॥ ६ ॥ <br>
त्वया दत्तश्च नौ शापः परेशप्रेरितेन ह ॥ <br>
ज्ञात्वा कुसमयं तत्र मौनमेव हि जीवनम् ॥ ७ ॥ <br>
स्वकर्मणः फलं प्राप्तं कस्यापि न हि दूषणम् ॥ <br>
सुप्रसन्नो भव विभो कुर्वनुग्रहमद्य नौ ॥ ८ ॥ <br>
सूत उवाच ॥ <br>
वच आकर्ण्य गणयोरिति भक्त्युक्तमादरात् ॥ <br>
प्रत्युवाच मुनिः प्रीत्या पश्चात्तापमवाप्य सः ॥ ९ ॥ <br>
नारद उवाच ॥ <br>
शृणुतं मे महादेव गणा मान्यतमौ सताम् ॥ <br>
वचनं सुखदं मोहनिर्मुक्तं च यथार्थकम्॥! 2.1.5.१०॥ <br>
पुरा मम मतिर्भ्रष्टासीच्छिवेच्छावशात् युवम् ॥ <br>
सर्वथा मोहमापन्नश्शप्तवान्वां कुशेमुषिः ॥ ११ ॥ <br>
यदुक्तं तत्तथा भावि तथापि शृणुतां गणौ ॥ <br>
शापोद्धारमहं वच्मि क्षमथा मघमद्य मे ॥ १२ ॥ <br>
वीर्यान्मुनिवरस्याप्त्वा राक्षसेशत्वमादिशम् ॥ <br>
स्यातां विभवसंयुक्तौ बलिनो सुप्रतापिनौ ॥ १३ ॥ <br>
सर्वब्रह्मांडराजानौ शिवभक्तौ जितेन्द्रियौ ॥ <br>
शिवापरतनोर्मृत्युं प्राप्य स्वं पदमाप्स्यथः ॥ १४ ॥ <br>
सूत उवाच ॥ <br>
इत्याकर्ण्य मुनेर्वाक्यं नारदस्य महात्मनः ॥ <br>
उभौ हरगणौ प्रीतौ स्वं पदं जग्मतुर्मुदा ॥ १५ ॥ <br>
नारदोऽपि परं प्रीतो ध्यायञ्छिवमनन्यधीः ॥ <br>
विचचार महीं पश्यञ्छिवतीर्थान्यभीक्ष्णशः ॥ १६ ॥ <br>
काशीं प्राप्याथ स मुनिः सर्वोपरि विराजिताम् ॥ <br>
शिवप्रियां शंभुसुखप्रदां शम्भुस्वरूपिणीम् ॥ १७ ॥ <br>
दृष्ट्वा काशीं कृताऽर्थोभूत्काशीनाथं ददर्श ह ॥ <br>
आनर्च परम प्रीत्या परमानन्दसंयुतः ॥ १८ ॥ <br>
स मुदः सेव्यतां काशीं कृतार्थो मुनिसत्तमः ॥ <br>
नमन्संवर्णयन्भक्त्या संस्मरन्प्रेमविह्वलः ॥ ॥१९॥ <br>
ब्रह्मलोकं जगामाथ शिवस्मरणसन्मतिः ॥ <br>
शिवतत्त्वं विशेषेण ज्ञातुमिच्छुस्स नारदः ॥ 2.1.5.२० ॥ <br>
नत्वा तत्र विधिं भक्त्या स्तुत्वा च विविधैस्तवैः ॥ <br>
पप्रच्छ शिवत्तत्वं शिवसंभक्तमानसः ॥२१॥ <br>
नारद उवाच ॥ <br>
ब्रह्मन्ब्रह्मस्वरूपज्ञ पितामह जगत्प्रभो ॥ <br>
त्वत्प्रसादान्मया सर्वं विष्णोर्माहात्म्यमुत्तमम् ॥ २२ ॥ <br>
भक्तिमार्गं ज्ञानमार्गं तपोमार्गं सुदुस्तरम् ॥ <br>
दानमार्गञ्च तीर्थानां मार्गं च श्रुतवानहम् ॥ २३ ॥ <br>
न ज्ञातं शिवतत्त्वं च पूजाविधिमतः क्रमात् ॥ <br>
चरित्रं विविधं तस्य निवेदय मम प्रभो ॥ २४ ॥ <br>
निर्गुणोऽपि शिवस्तात सगुणश्शंकरः कथम् ॥ <br>
शिवतत्त्वं न जानामि मोहितश्शिवमायया ॥२५॥ <br>
सृष्टेः पूर्वं कथं शंभुस्स्वरूपेण प्रतिष्ठितः ॥ <br>
सृष्टिमध्ये स हि कथं क्रीडन्संवर्तते प्रभुः ॥ २६ ॥ <br>
तदन्ते च कथं देवस्स तिष्ठति महेश्वरः ॥ <br>
कथं प्रसन्नतां याति शंकरो लोकशंकरः ॥ २७ ॥ <br>
संतुष्टश्च स्वभक्तेभ्यः परेभ्यश्च महेश्वरः ॥ <br>
किं फलं यच्छति विधे तत्सर्वं कथयस्व मे ॥ २८ ॥ <br>
सद्यः प्रसन्नो भगवान्भवतीत्यनुसंश्रुतम् ॥ <br>
भक्तप्रयासं स महान्न पश्यति दयापरः ॥ २९ ॥ <br>
ब्रह्मा विष्णुर्महेशश्च त्रयो देवाश्शिवांशजाः ॥ <br>
महेशस्तत्र पूर्णांशस्स्वयमेव शिवः परः ॥ 2.1.5.३० ॥ <br>
तस्याविर्भावमाख्याहि चरितानि विशेषतः ॥ <br>
उमाविर्भावमाख्याहि तद्विवाहं तथा विभो ॥३१॥ <br>
तद्गार्हस्थ्यं विशेषेण तथा लीलाः परा अपि॥<br>
एतत्सर्वं तथान्यच्च कथनीयं त्वयानघ ॥३२॥ <br>
तदुत्पत्तिं विवाहं च शिवायास्तु विशेषतः॥<br>
प्रब्रूहि मे प्रजानाथ गुहजन्म तथैव च॥३३॥ <br>
बहुभ्यश्च श्रुतं पूर्वं न तृप्तोऽस्मि जगत्प्रभो॥<br>
अतस्त्वां शरणं प्राप्तः कृपां कुरु ममोपरि ॥३४॥<br>
इति श्रुत्वा वचस्तस्य नारदस्यांगजस्य हि॥<br>
उवाच वचनं तत्र ब्रह्मा लोकपितामहः॥३५॥ <br>
इति श्रीशिवमहापुराणे द्वितीयायां रुद्रसंहितायां प्रथमखंडे सृष्ट्युपाख्याने नारदप्रश्नवर्णनोनाम पञ्चमोऽध्यायः॥५॥ <br>
<br>
