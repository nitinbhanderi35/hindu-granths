ब्रह्मोवाच ।। <br>
पाद्मे कल्पे मम सुरा ब्रह्मणो मानसात्सुतात् ।। <br>
पुलस्त्याद्विश्रवा जज्ञे तस्य वैश्रवणस्सुतः ।।१।। <br>
तेनेयमलका भुक्ता पुरी विश्वकृता कृता ।। <br>
आराध्य त्र्यंबकं देवमत्युग्रतपसा पुरा ।। २ ।। <br>
व्यतीते तत्र कल्पे वै प्रवृत्ते मेघवाहने ।। <br>
याज्ञदत्तिरसौ श्रीदस्तपस्तेपे सुदुस्सहम् ।। ३ ।। <br>
भक्ति प्रभावं विज्ञाय शंभोस्तद्दीपमात्रतः ।। <br>
पुरा पुरारेस्संप्राप्य काशिकां चित्प्रकाशिकाम् ।। ४ ।। <br>
शिवैकादशमुद्बोध्य चित्तरत्नप्रदीपकैः।।<br>
अनन्यभक्तिस्नेहाढ्यस्तन्मयो ध्याननिश्चलः।।५।।<br>
शिवैक्यं सुमहापात्रं तपोग्निपरिबृंहितम्।।<br>
कामक्रोधमहाविघ्नपतंगाघात वर्जितम् ।। ६ ।। <br>
प्राणसंरोधनिर्वातं निर्मलं निर्मलेक्षणात् ।। <br>
संस्थाप्य शांभवं लिंगं सद्भावकुसुमार्चितम् ।। ७ ।। <br>
तावत्तताप स तपस्त्वगस्थिपरिशेषितम् ।। <br>
यावद्बभूव तद्वर्णं वर्षाणामयुतं शतम् ।।८।। <br>
ततस्सह विशालाक्ष्या देवो विश्वेश्वररस्वयम्।।<br>
अलकापतिमालोक्य प्रसन्नेनांतरात्मना ।।९।। <br>
लिंगे मनस्समाधाय स्थितं स्थाणुस्वरूपिणम्।।<br>
उवाच वरदोऽस्मीति तदाचक्ष्वालकापते ।। ।। 2.1.19.१० ।। <br>
उन्मील्य नयने यावत्स पश्यति तपोधनः ।। <br>
तावदुद्यत्सहस्रांशु सहस्राधिकतेजसम् ।। ११ ।। <br>
पुरो ददर्श श्रीकंठं चन्द्रचूडमुमाधवम् ।। <br>
तत्तेजः परिभूताक्षितेजाः संमील्य लोचने ।।१२।। <br>
उवाच देवदेवेशं मनोरथपदातिगम् ।। <br>
निजांघ्रिदर्शने नाथ दृक्सामर्थ्यं प्रयच्छ मे ।। १३ ।। <br>
अयमेव वरो नाथ यत्त्वं साक्षान्निरीक्ष्यसे ।। <br>
किमन्येन वरेणेश नमस्ते शशिशेखर ।। १४ ।। <br>
इति तद्वचनं श्रुत्वा देवदेव उमापतिः।।<br>
ददौ दर्शनसामर्थ्यं स्पृष्ट्वा पाणितलेन तम्।।१५।। <br>
प्रसार्य नयने पूर्वमुमामेव व्यलोकयत्।।<br>
तोऽसौ याज्ञदत्तिस्तु तत्सामर्थ्यमवाप्य च ।। १६ ।। <br>
शंभोस्समीपे का योषिदेषा सर्वांगसुन्दरी ।। <br>
अनया किं तपस्तप्तं ममापि तपसोऽधिकम् ।। १७ ।। <br>
अहो रूपमहो प्रेम सौभाग्यं श्रीरहो भृशम् ।। <br>
इत्यवादीदसौ पुत्रो मुहुर्मुहुरतीव हि ।। १८ ।। <br>
क्रूर दृग्वीक्षते यावत्पुनःपुनरिदं वदन् ।। <br>
तावत्पुस्फोट तन्नेत्रं वारां वामाविलोकनात् ।।१९।। <br>
अथ देव्यब्रवीद्देव किमसौ दुष्टतापसः ।। <br>
असकृद्वीक्ष्य मां वक्ति कुरु त्वं मे तपःप्रभाम् ।। 2.1.19.२० ।। <br>
असकृद्दक्षिणेनाक्ष्णा पुनर्मामेव पश्यति ।। <br>
असूयमानो मे रूपप्रेम सौभाग्यसंपद ।। २१ ।। <br>
इति देवीगिरं श्रुत्वा प्रहस्य प्राह तां प्रभुः ।। <br>
उमे त्वदीयः पुत्रोऽयं न च क्रूरेण चक्षुषा ।। २२ ।। <br>
संपश्यति तपोलक्ष्मीं तव किं त्वधिवर्णयेत् ।। <br>
इति देवीं समाभाष्य तमीशः पुनरब्रवीत् ।।२३।। <br>
वरान्ददामि ते वत्स तपसानेन तोषितः ।। <br>
निधीनामथ नाथस्त्वं गुह्यकानां भवेश्वरः ।।२४।। <br>
यक्षाणां किन्नराणां च राज्ञां राज च सुव्रतः ।। <br>
पतिः पुण्यजनानां च सर्वेषां धनदो भव ।। २५ ।। <br>
मया सख्यं च ते नित्यं वत्स्यामि च तवांतिके ।। <br>
अलकां निकषा मित्र तव प्रीतिविवृद्धये।।२६।। <br>
आगच्छ पादयोरस्याः पत ते जननी त्वियम् ।। <br>
याज्ञदत्ते महाभक्त सुप्रसन्नेन चेतसा ।। २७ ।। <br>
ब्रह्मोवाच ।। <br>
इति दत्त्वा वरान्देवः पुनराह शिवां शिवः ।। <br>
प्रसादं कुरु देवेशि तपस्विन्यंगजेऽत्र वै ।। २८ ।। <br>
इत्याकर्ण्य वचश्शंभोः पार्वती जगदम्बिका ।। <br>
अब्रवीद्याज्ञदत्तिं तं सुप्रसन्नेन चेतसा ।। २९ ।। <br>
देव्युवाच ।। <br>
वत्स ते निर्मला भक्तिर्भवे भवतु सर्वदा ।। <br>
भवैकपिंगो नेत्रेण वामेन स्फुटितेन ह ।। 2.1.19.३० ।। <br>
देवेन दत्ता ये तुभ्यं वरास्संतु तथैव ते ।। <br>
कुबेरो भव नाम्ना त्वं मम रूपेर्ष्यया सुत ।। ३१ ।। <br>
इति दत्त्वा वरान्देवो देव्या सह महेश्वरः ।। <br>
धनदायाविवेशाथ धाम वैश्वेश्वराभिधम् ।। ३२ ।। <br>
इत्थं सखित्वं श्रीशंभोः प्रापैष धनदः पुरम् ।। <br>
अलकान्निकषा चासीत्कैलासश्शंकरालयः ।। ३३ ।। <br>
इति श्रीशिवमहापुराणे द्वितीयायां रुद्रसंहितायां प्रथमखण्डे कैलासगमनोपाख्याने कुबेरस्य शिवमित्रत्ववर्णनो नामैकोनविंशोऽध्यायः ।। १९ ।। <br>
<br>
