सनत्कुमार उवाच ।। <br>
तत्र स्थित्वा दानवेन्द्रो महान्तं दानवेश्वरम् ।। <br>
दूतं कृत्वा महाविज्ञं प्रेषयामास शंकरम् ।। १ ।। <br>
स तत्र गत्वा दूतश्च चन्द्रभालं ददर्श ह ।। <br>
वटमूले समासीनं सूर्यकोटिसमप्रभम् ।।२।। <br>
कृत्वा योगासनं दृष्ट्या मुद्रायुक्तं च सस्मितम् ।। <br>
शुद्धस्फटिकसंकाशं ज्वलंतं ब्रह्मतेजस ।। ३ ।। <br>
त्रिशूलपट्टिशधरं व्याघ्रचर्मांबरावृतम् ।। <br>
भक्तमृत्युहरं शांतं गौरीकान्तं त्रिलोचनम् ।। ४ ।। <br>
तपसां फलदातारं कर्त्तारं सर्वसंपदाम् ।। <br>
आशुतोषं प्रसन्नास्य भक्तानुग्रहकारकम् ।।५।। <br>
विश्वनाथं विश्वबीजं विश्वरूपं च विश्वजम् ।। <br>
विश्वंभरं विश्वकरं विश्वसंहारकारणम् ।।६।। <br>
कारणं कारणानां च नरकार्णवतारणम् ।। <br>
ज्ञानप्रदं ज्ञानबीजं ज्ञानानन्दं सनातनम् ।।७।। <br>
अवरुह्य रथाद् दूतस्तं दृष्ट्वा दानवेश्वरः।।<br>
शंकरं सकुमारं च शिरसा प्रणनाम सः।।८।।<br>
वामतो भद्रकाली च स्कंदं तत्पुरतः स्थितम् ।। <br>
लोकाशिषं ददौ तस्मै काली स्कंदश्च शंकरः ।।९।। <br>
अथासौ शंखचूडस्य दूतः परमशास्त्रवित् ।।<br>
उवाच शंकरं नत्वा करौ बद्ध्वा शुभं वचः।।2.5.35.१०।।<br>
।। दूत उवाच ।। <br>
शंखचूडस्य दूतोऽहं त्वत्सकाशमिहागतः ।। <br>
वर्तते ते किमिच्छाद्य तत्त्वं ब्रूहि महेश्वर ।। ११ ।। <br>
सनत्कुमार उवाच।। <br>
इति श्रुत्वा च वचनं शंखचूडस्य शंकरः ।। <br>
प्रसन्नात्मा महादेवो भगवांस्तमुवाच ह।।१२।। <br>
महादेव उवाच ।।<br>
शृणु  दूत महाप्राज्ञ वचो मम सुखावहम् ।। <br>
कथनीयमिदं तस्मै निर्विवादं विचार्य च ।।१३।। <br>
विधाता जगतां ब्रह्मा पिता धर्मस्य धर्मवित् ।। <br>
मरीचिस्तस्य पुत्रश्च कश्यपस्तत्सुतः स्मृतः ।। १४ ।। <br>
दक्षः प्रीत्या ददौ तस्मै निजकन्यास्त्रयोदश ।। <br>
तास्वेका च दनुस्साध्वी तत्सौभाग्यविवर्द्धिनी ।।१५।। <br>
चत्वारस्ते दनोः पुत्रा दानवास्तेजसोल्बणाः ।। <br>
तेष्वेको विप्रचित्तिस्तु महाबलपराक्रमः ।।१६।। <br>
तत्पुत्रो धार्मिको दंभो दानवेन्द्रो महामतिः ।। <br>
तस्य त्वं तनयः श्रेष्ठो धर्मात्मा दानवेश्वरः।।१७।। <br>
पुरा त्वं पाषर्दो गोपो गोपेष्वेव च धार्मिकः ।। <br>
अधुना राधिकाशापाज्जातस्त्वं दानवेश्वरः ।।१८।। <br>
दानवीं योनिमायातस्तत्त्वतो न हि दानवः ।। <br>
निजवृतं पुरा ज्ञात्वा देववैरं त्यजाधुना ।। १९ ।। <br>
द्रोहं न कुरु तैस्सार्द्धं स्वपदं भुंक्ष्व सादरम् ।। <br>
नाधिकं सविकारं च कुरु राज्यं विचार्य च ।। 2.5.35.२० ।। <br>
देहि राज्यं च देवानां मत्प्रीतिं रक्ष दानव ।। <br>
निजराज्ये सुखं तिष्ठ तिष्ठंतु स्वपदे सुराः ।। २१ ।। <br>
अलं भूतविरोधेन देवद्रोहेण किं पुनः ।। <br>
कुलीनाश्शुद्धकर्माणः सर्वे कश्यपवंशजाः ।। २२ ।। <br>
यानि कानि च पापानि ब्रह्महत्या दिकानि च ।। <br>
ज्ञातिद्रोहजपापस्य कलां नार्हंति षोडशीम् ।। २३ ।। <br>
सनत्कुमार उवाच ।। <br>
इत्यादिबहुवार्त्तां च श्रुतिस्मृतिपरां शुभाम् ।। <br>
प्रोवाच शंकरस्तस्मै बोधयन् ज्ञानमुत्तमम् ।। २४ ।। <br>
शिक्षितश्शंखचूडेन स दूतस्तर्कवित्तम ।। <br>
उवाच वचनं नम्रो भवितव्यविमोहितः ।। २५ ।। <br>
दूत उवाच ।। <br>
त्वया यत्कथितं देव नान्यथा तत्तथा वचः ।। <br>
तथ्यं किंचिद्यथार्थं च श्रूयतां मे निवेदनम् ।। २६ ।। <br>
ज्ञातिद्रोहे महत्पापं त्वयोक्तमधुना च यत् ।। <br>
तत्किमीशासुराणां च न सुराणां वद प्रभो ।।२७।। <br>
सर्वेषामिति चेत्तद्वै तदा वच्मि विचार्य च ।। <br>
निर्णयं ब्रूहि तत्राद्य कुरु संदेहभंजनम् ।। २८ ।। <br>
मधुकैटभयोर्दैत्यवरयोः प्रलयार्णवे ।। <br>
शिरश्छेदं चकारासौ कस्माच्चक्री महेश्वर ।। २९ ।। <br>
त्रिपुरैस्सह संयुद्धं भस्मत्वकरणं कुतः ।। <br>
भवाञ्चकार गिरिश सुरपक्षीति विश्रुतम् ।। 2.5.35.३० ।। <br>
गृहीत्वा तस्य सर्वस्वं कुतः प्रस्थापितो बलिः ।। <br>
सुतलादि समुद्धर्तुं तद्द्वारे च गदाधरः ।। ३१ ।। <br>
सभ्रातृको हिरण्याक्षः कथं देवैश्च हिंसितः ।। <br>
शुंभादयोऽसुराश्चैव कथं देवैर्निपातिताः ।। ३२ ।। <br>
पुरा समुद्रमथने पीयूषं भक्षितं सुरैः ।। <br>
क्लेशभाजो वयं तत्र ते सर्वे फलभोगिनः।।३३।।<br>
क्रीडाभांडमिदं विश्वं कालस्य परमात्मनः।।<br>
स ददाति यदा यस्मै तस्यै तस्यैश्वर्यं भवे त्तदा ।।३४।। <br>
देवदानवयोर्वैरं शश्वनैमित्तिकं सदा ।। <br>
पराजयो जयस्तेषां कालाधीनः क्रमेण च ।। ३५ ।। <br>
तवानयोर्विरोधे च गमनं निष्फलं भवेत् ।।<br>
समसंबंधिनां तद्वै रोचते नेश्वरस्य ते ।। ३६ ।। <br>
सुरासुराणां सर्वेषामीश्वरस्य महात्मनः ।। <br>
इयं ते रहिता लज्जा स्पर्द्धास्माभिस्सहाधुना ।। ३७ ।। <br>
यतोधिका चैव कीर्तिर्हानिश्चैव पराजये ।। <br>
तवैतद्विपरीतं च मनसा संविचार्य ताम् ।।३८।। <br>
सनत्कुमार उवाच ।। <br>
इत्येतद्वचनं श्रुत्वा संप्रहस्य त्रिलोचनः।।<br>
यथोचितं च मधुरमुवाच दानवेश्वरम् ।।३९।। <br>
महेश उवाच ।। <br>
वयं भक्तपराधीना न स्वतंत्राः कदापि हि ।। <br>
तदिच्छया तत्कर्माणो न कस्यापि च पक्षिणः ।।2.5.35.४०।। <br>
पुरा विधिप्रार्थनया युद्धमादौ हरेरपि ।। <br>
मधुकैटभयोर्देत्यवरयोः प्रलयार्णवे ।। ४१ ।। <br>
देवप्रार्थनया तेन हिरण्यकशिपोः पुरा ।। <br>
प्रह्रादार्थं वधोऽकारि  भक्तानां हितकारिणा ।।४२।। <br>
त्रिपुरैस्सह संयुद्धं भस्मत्वकरणं ततः ।। <br>
देवप्रार्थनयाकारि मयापि च पुरा श्रुतम् ।। ४३ ।। <br>
सर्वेश्वर्यास्सर्वमातुर्देवप्रार्थनया पुरा ।। <br>
आसीच्छुंभादिभिर्युद्धं वधस्तेषां तया कृतः ।। ४४ ।। <br>
अद्यापि त्रिदशास्सर्वे ब्रह्माणं शरणं ययुः ।। <br>
स सदेवो हरिर्मां च देवश्शरणमागतः ।। ४५ ।। <br>
हरिब्रह्मादिकानां च प्रार्थनावशतोप्यहम् ।। <br>
सुराणामीश्वरो दूत युद्धार्थमगमं खलु ।। ४६ ।। <br>
पार्षदप्रवरस्त्वं हि कृष्णस्य च महात्मनः ।। <br>
ये ये हताश्च दैतेया नहि केपि त्वया समाः ।। ४७ ।। <br>
का लज्जा महती राजन् मम युद्धे त्वया सह ।। <br>
देवकार्यार्थमीशोहं विनयेन च प्रेषितः ।। ४८ ।। <br>
गच्छ त्वं शंखचूडे वै कथनीयं च मे वचः ।। <br>
स च युक्तं करोत्वत्र सुरकार्यं करोम्यहम् ।। ४९ ।। <br>
इत्युक्त्वा शंकरस्तत्र विरराम महेश्वरः ।। <br>
उत्तस्थौ शंखचूडस्य दूतोऽगच्छत्तदंतिकम् ।।2.5.35.५०।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे शंखचूडवधे शिवदूतसंवादो नाम पंचत्रिंशोऽध्यायः ।। ३५ ।। <br>
<br>
