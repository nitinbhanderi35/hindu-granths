सनत्कुमार उवाच ।। <br>
शृणुष्वान्यच्चरित्रं च शिवस्य परमात्मनः ।। <br>
भक्तवात्सल्यसंगर्भि परमानन्ददायकम् ।। १ ।। <br>
पुरा बाणासुरो नाम दैवदोषाच्च गर्वितः ।। <br>
कृत्वा तांडवनृत्यं च तोषयामास शंकरम्।।२।।<br>
ज्ञात्वा संतुष्टमनसं पार्वतीवल्लभं शिवम् ।। <br>
उवाच चासुरो बाणो नतस्कन्धः कृतांजलिः।।३।।<br>
बाण उवाच।।  <br>
देवदेव महादेव सर्वदेवशिरोमणे ।। <br>
त्वत्प्रसादाद्बली चाहं शृणु मे परमं वचः ।। ४ ।। <br>
दोस्सहस्रं त्वया दत्तं परं भाराय मेऽभवेत् ।। <br>
त्रिलोक्यां प्रतियोद्धारं न लभे त्वदृते समम् ।।५।।<br>
हे देव किमनेनापि सहस्रेण करोम्यहम् ।। <br>
बाहूनां गिरितुल्यानां विना युद्धं वृषध्वज ।।६।।<br>
कडूंत्या निभृतैदोंर्भिर्युयुत्सुर्दिग्गजानहम् ।। <br>
पुराण्याचूर्णयन्नद्रीन्भीतास्तेपि प्रदुद्रुवुः।।७।।<br>
मया यमः कृतो योद्धा वह्निश्च कृतको महान्।।<br>
वरुणश्चापि गोपालो गवां पालयिता तथा।।८।।<br>
गजाध्यक्षः कुबेरस्तु सैरन्ध्री चापि निर्ऋतिः।।<br>
जितश्चाखंडलो लोके करदायी सदा कृतः ।।९।। <br>
युद्धस्यागमनं ब्रूहि यत्रैते बाहवो मम ।। <br>
शत्रुहस्तप्रयुक्तश्च शस्त्रास्त्रैर्जर्जरीकृताः।।2.5.52.१०।।<br>
पतंतु शत्रुहस्ताद्वा पातयन्तु सहस्रधा ।। <br>
एतन्मनोरथं मे हि पूर्णं कुरु महेश्वर ।।११।। <br>
सनत्कुमार उवाच ।। <br>
तच्छ्रुत्वा कुपितो रुद्रस्त्वट्टहासं महाद्भुतम्।।<br>
कृत्वाऽब्रवीन्महामन्युर्भक्तबाधाऽपहारकः ।।१२।। <br>
रुद्र उवाच ।। <br>
धिग्धिक्त्वां सर्वतो गर्विन्सर्वदैत्यकुलाधम ।। <br>
बलिपुत्रस्य भक्तस्य नोचितं वच ईदृशम् ।।१३।। <br>
दर्पस्यास्य प्रशमनं लप्स्यसे चाशु दारुणम् ।। <br>
महायुद्धमकस्माद्वै बलिना मत्समेन हि ।।१४।। <br>
तत्र ते गिरिसंकाशा बाहवोऽनलकाष्ठवत् ।। <br>
छिन्ना भूमौ पतिष्यंति शस्त्रास्त्रैः कदलीकृताः।।१५।। <br>
यदेष मानुषशिरो मयूरसहितो ध्वजः।।<br>
विद्यते तव दुष्टात्मंस्तस्य स्यात्पतनं यदा ।। १६ ।। <br>
स्थापितस्यायुधागारे विना वातकृतं भयम् ।। <br>
तदा युद्धं महाघोरं संप्राप्तमिति चेतसि ।।१७।। <br>
निधाय घोरं संग्रामं गच्छेथाः सर्वसैन्यवान् ।। <br>
सांप्रतं गच्छ तद्वेश्म यतस्तद्विद्यते शिवः।।१८।। <br>
तथा तान्स्वमहोत्पातांस्तत्र द्रष्टासि दुर्मते ।। <br>
इत्युक्त्वा विररामाथ गर्वहृद्भक्तवत्सलः ।।१९।। <br>
सनत्कुमार उवाच ।।<br>
तच्छ्रुत्वा रुद्रमभ्यर्च्य दिव्यैरजंलिकुड्मलैः।। <br>
प्रणम्य च महादेवं बाणश्च स्वगृहं गतः ।। 2.5.52.२० ।। <br>
कुंभाण्डाय यथावृत्तं पृष्टः प्रोवाच हर्षितः ।। <br>
पर्यैक्षिष्टासुरो बाणस्तं योगं ह्युत्सुकस्सदा ।। २१ ।। <br>
अथ दैवात्कदाचित्स स्वयं भग्नं ध्वजं च तम् ।। <br>
दृष्ट्वा तत्रासुरो बाणो हृष्टो युद्धाय निर्ययौ ।। २२ ।। <br>
स स्वसैन्यं समाहूय संयुक्तः साष्टभिर्गणैः ।। <br>
इष्टिं सांग्रामिकां कृत्वा दृष्ट्वा सांग्रामिकं मधु ।। २३ ।। <br>
ककुभां मंगलं सर्वं संप्रेक्ष्य प्रस्थितोऽभवत् ।। <br>
महोत्साहो महावीरो बलिपुत्रो महारथः ।। २४ ।। <br>
इति हृत्कमले कृत्वा कः कस्मादागमिष्यति ।। <br>
योद्धा रणप्रियो यस्तु नानाशस्त्रास्त्रपारगः ।। २५ ।। <br>
यस्तु बाहुसहस्रं मे छिनत्त्वनलकाष्ठवत् ।। <br>
तथा शस्त्रैर्महातीक्ष्णैश्च्छिनद्मि शतशस्त्विह ।। २६ ।। <br>
एतस्मिन्नंतरे कालः संप्राप्तश्शंकरेण हि ।। <br>
यत्र सा बाणदुहिता सुजाता कृतमंगला ।।२७।। <br>
माधवं माधवे मासि पूजयित्वा महानिशि ।। <br>
सुप्ता चांतः पुरे गुप्ते स्त्रीभावमुपलंभिता ।। २८ ।। <br>
गौर्या संप्रेषितेनापि व्याकृष्टा दिव्यमायया ।। <br>
कृष्णात्मजात्मजेनाथ रुदंती सा ह्यनाथवत् ।। २९ ।। <br>
स चापि तां बलाद्भुक्त्वा पार्वत्याः सखिभिः पुनः ।। <br>
नीतस्तु दिव्ययोगेन द्वारकां निमिषांतरात् ।। 2.5.52.३० ।। <br>
मृदिता सा तदोत्थाय रुदंती विविधा गिरः ।। <br>
सखीभ्यः कथयित्वा तु देहत्यागे कृतक्षणा ।।३१।। <br>
सख्या कृतात्मनो दोषं सा व्यास स्मारिता पुनः।।<br>
सर्वं तत्पूर्ववृत्तांतं ततो दृष्ट्वा च सा भवत्।।३२।।<br>
अब्रवीच्चित्रलेखां च ततो मधुरया गिरा ।। <br>
ऊषा बाणस्य तनया कुंभांडतनयां मुने ।।३३।। <br>
ऊषोवाच ।। <br>
सखि यद्येष मे भर्ता पार्वत्या विहितः पुरा ।। <br>
केनोपायेन ते गुप्तः प्राप्यते विधिवन्मया ।। ३४ ।। <br>
कस्मिन्कुले स वा जातो मम येन हृतं मनः ।। <br>
इत्युषावचनं श्रुत्वा सखी प्रोवाच तां तदा ।। ३५ ।। <br>
चित्रलेखोवाच ।। <br>
त्वया स्वप्ने च यो दृष्टः पुरुषो देवि तं कथम् ।। <br>
अहं संमानयिष्यामि न विज्ञातस्तु यो मम ।।३६।। <br>
दैत्यकन्या तदुक्ते तु रागांधा मरणोत्सुका ।। <br>
रक्षिता च तया सख्या प्रथमे दिवसे ततः ।।३७।। <br>
पुनः प्रोवाच सोषा वै चित्रलेखा महामतिः ।। <br>
कुंभांडस्य सुता बाणतनयां मुनिसत्तम ।३८।। <br>
चित्रलेखोवाच ।। <br>
व्यसनं तेऽपकर्षामि त्रिलोक्यां यदि भाष्यते।।<br>
समानेष्ये नरं यस्ते मनोहर्ता तमादिश ।।३९।। <br>
सनत्कुमार उवाच ।। <br>
इत्युक्त्वा वस्त्रपुटके देवान्दैत्यांश्च दानवान् ।। <br>
गन्धर्वसिद्धनागांश्च यक्षादींश्च तथालिखत् ।। 2.5.52.४० ।। <br>
तथा नरांस्तेषु वृष्णीञ्शूरमानकदुंदुभिम् ।। <br>
व्यलिखद्रामकृष्णौ च प्रद्युम्नं नरसत्तमम् ।। ४१ ।। <br>
अनिरुद्धं विलिखितं प्राद्युम्निं वीक्ष्य लज्जिता ।। <br>
आसीदवाङ्मुखी चोषा हृदये हर्षपूरिता ।। ४२ ।। <br>
ऊषा प्रोवाच चौरोऽसौ मया प्राप्तस्तु यो निशि ।। <br>
पुरुषः सखि येनाशु चेतोरत्नं हृतं मम।।४३।। <br>
यस्य संस्पर्शनादेव मोहिताहं तथाभवम् ।। <br>
तमहं ज्ञातुमिच्छामि वद सर्वं च भामिनि ।। ४४ ।। <br>
कस्यायमन्वये जातो नाम किं चास्य विद्यते ।। <br>
इत्युक्ता साब्रवीन्नाम योगिनी तस्य चान्वयम् ।। ४५ ।। <br>
सर्वमाकर्ण्य सा तस्य कुलादि मुनिसत्तम ।। <br>
उत्सुका बाणतनया बभाषे सा तु कामिनी ।। ४६ ।। <br>
ऊषोवाच ।। <br>
उपायं रचय प्रीत्या तत्प्राप्त्यै सखि तत्क्षणात् ।। <br>
येनोपायेन तं कांतं लभेयं प्राणवल्लभम् ।। ४७ ।। <br>
यं विनाहं क्षणं नैकं सखि जीवितुमुत्सहे ।। <br>
तमानयेह सद्यत्नात्सुखिनीं कुरु मां सखि ।। ४८ ।। <br>
सनत्कुमार उवाच ।। <br>
इत्युक्ता सा तथा बाणात्मजया मंत्रिकन्यका ।। <br>
विस्मिताभून्मुनिश्रेष्ठ सुविचारपराऽभवत् ।। ४९ ।।<br>
ततस्सखीं समाभाष्य चित्रलेखा मनोजवा ।। <br>
बुद्ध्वा तं कृष्णपौत्रं सा द्वारकां गंतुमुद्यता ।। 2.5.52.५० ।। <br>
ज्येष्ठकृष्णचतुर्दश्यां तृतीये तु गतेऽहनि ।। <br>
आप्रभातान्मुहूर्ते तु संप्राप्ता द्वारकां पुरीम् ।। ५१ ।। <br>
एकेन क्षणमात्रेण नभसा दिव्ययोगिनी ।। <br>
ततश्चांतःपुरोद्याने प्राद्युम्निर्ददृशे तया ।। ५२ ।। <br>
क्रीडन्नारीजनैस्सार्द्धं प्रपिबन्माधवी मधु ।। <br>
सर्वांगसुन्दरः श्यामः सुस्मितो नवयौवनः ।। ५३ ।। <br>
ततः खट्वां समारूढमंधकारपटेन सा ।। <br>
आच्छादयित्वा योगेन तामसेन च माधवम् ।। ५४ ।। <br>
ततस्सा मूर्ध्नि तां खट्वां गृहीत्वा निमिषांतरात् ।। <br>
संप्राप्ता शोणितपुरं यत्र सा बाणनंदिनी ।। ५५ ।। <br>
कामार्ता विविधान्भावाञ्चकारोन्मत्तमानसा ।। <br>
आनीतमथ तं दृष्ट्वा तदा भीता च साभवत् ।। ५६ ।। <br>
अंतःपुरे सुगुप्ते च नवे तस्मिन्समागमे ।। <br>
यावत्क्रीडितुमारब्धं तावज्ज्ञातं च तत्क्षणात् ।। ५७ ।। <br>
अंतःपुरद्वारगतैर्वेत्रजर्जरपाणिभिः ।। <br>
इंगितैरनुमानैश्च कन्यादौःशील्यमाचरन् ।। ५८ ।। <br>
स चापि दृष्टस्तैस्तत्र नरो दिव्यवपुर्धरः ।। <br>
तरुणो दर्शनीयस्तु साहसी समरप्रियः ।। ५९ ।। <br>
तं दृष्ट्वा सर्वमाचख्युर्बाणाय बलिसूनवे ।। <br>
पुरुषास्ते महावीराः कन्यान्तःपुररक्षकाः ।। 2.5.52.६० ।। <br>
द्वारपाला ऊचुः ।। <br>
देव कश्चिन्न जानीते गुप्तश्चांतःपुरे बलात् ।। <br>
स कस्तु तव कन्यां वै स्वयंग्राहादधर्षयत् ।। ६१ ।। <br>
दानवेन्द्र महाबाहो पश्यपश्यैनमत्र च ।। <br>
यद्युक्तं स्यात्तत्कुरुष्व न दुष्टा वयमित्युत ।। ६२ ।। <br>
सनत्कुमार उवाच ।। <br>
तेषां तद्वचनं श्रुत्वा दानवेन्द्रो महाबलः ।। <br>
विस्मितोभून्मुनिश्रेष्ठ कन्यायाः श्रुतदूषणः ।। ६३ ।। <br>
इति श्रीशिवमहापुराणे द्वितीयायां रुद्रसंहि तायां पंचमे युद्धखण्डे ऊषाचरित्रवर्णनं नाम द्विपञ्चाशत्तमोऽध्यायः ।। ५२ ।। <br>
<br>
