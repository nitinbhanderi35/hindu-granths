सनत्कुमार उवाच॥<br>
अथान्यच्छंभुचरितं प्रेमतः शृणु वै मुने॥<br>
यस्य श्रवणमात्रेण शिवभक्तिर्दृढा भवेत्॥१॥<br>
शंखचूडाभिधो वीरो दानवो देवकंटकः॥<br>
यथा शिवेन निहतो रणमूर्ध्नि त्रिशूलतः ॥२॥ <br>
तच्छंभुचरितं दिव्यं पवित्रं पापनाशनम् ॥ <br>
शृणु व्यास सुसंप्रीत्या वच्मि सुस्नेहतस्तव ॥३॥<br>
मरीचेस्तनयो धातुः पुत्रो यः कश्यपो मुनिः ॥ <br>
स धर्मिष्ठस्सृष्टिकर्त्ता विध्याज्ञप्तः प्रजापतिः ॥ ४ ॥ <br>
दक्षः प्रीत्या ददौ तस्मै निजकन्यास्त्रयोदश॥<br>
तासां प्रसूतिः प्रसभं न कथ्या बहुविस्तृताः ॥५॥<br>
यत्र देवादिनिखिलं चराचरमभूज्जगत्॥ <br>
विस्तरात्तत्प्रवक्तुं च कः क्षमोऽस्ति त्रिलोकके॥६॥ <br>
प्रस्तुतं शृणु वृत्तांतं शंभुलीलान्वितं च यत् ॥ <br>
तदेव कथयाम्यद्य शृणु भक्तिप्र वर्द्धनम् ॥७॥ <br>
तासु कश्यपत्नीषु दनुस्त्वेका वरांगना ॥ <br>
महारूपवती साध्वी पतिसौभाग्यवर्द्धिता ॥ ८ ॥ <br>
आसंस्तस्या दनोः पुत्रा बहवो बलवत्तराः ॥ <br>
तेषां नामानि नोच्यंते विस्तारभयतो मुने ॥ ९ ॥ <br>
तेष्वेको विप्रचित्तिस्तु महाबलपराक्रमः ॥ <br>
तत्पुत्रो धार्मिको दंभो विष्णुभक्तो जितेन्द्रियः ॥2.5.27.१०॥ <br>
नासीत्तत्तनयो वीरस्ततश्चिंतापरोऽभवत्॥ <br>
शुक्राचार्यं गुरुं कृत्वा कृष्णमंत्रमवाप्य च॥११॥<br>
तपश्चकार परमं पुष्करे लक्षवर्षकम् ॥ <br>
कृष्णमंत्रं जजापैव दृढं बद्धासनं चिरम्॥१२॥ <br>
तपः प्रकुर्वतस्तस्य मूर्ध्नो निस्सृत्य प्रज्व लत् ॥ <br>
विससार च सर्वत्र तत्तेजो हि सुदुस्सहम् ॥ १३ ॥ <br>
तेन तप्तास्सुरास्सर्वे मुनयो मनवस्तथा ॥ <br>
सुनासीरं पुरस्कृत्य ब्रह्माणं शरणं ययुः ॥ १४ ॥ <br>
प्रणम्य च विधातारं दातारं सर्वसंपदाम् ॥ <br>
तुष्टुवुर्विकलाः प्रोचुः स्ववृत्तांतं विशेषतः ॥ १५ ॥ <br>
तदाकर्ण्य विधातापि वैकुंठं तैर्ययौ सह ॥ <br>
तदेव विज्ञापयितुं निखिलेन हि विष्णवे ॥ १६ ॥ <br>
तत्र गत्वा त्रिलोकेशं विष्णुं रक्षाकरं परम् ॥ <br>
प्रणम्य तुष्टुवुस्सर्वे करौ बद्ध्वा विनम्रकाः ॥ १७ ॥ <br>
देवा ऊचुः ॥ <br>
देवदेव न जानीमो जातं किं कारणं त्विह ॥ <br>
संतप्तास्स कला जातास्तेजसा केन तद्वद ॥ १८ ॥ <br>
तप्तात्मनां त्वमविता दीनबंधोऽनुजीविनाम् ॥ <br>
रक्षरक्ष रमानाथ शरण्यश्शरणागतान् ॥१९॥ <br>
॥ सनत्कुमार उवाच ॥ <br>
इति श्रुत्वा वचो विष्णुर्ब्रह्मादीनां दिवौकसाम् ॥ <br>
उवाच विहसन्प्रेम्णा शरणागतवत्सलः ॥ 2.5.27.२० ॥ <br>
॥ विष्णुरुवाच ॥ <br>
सुस्वस्था भवताव्यग्रा न भयं कुरुतामराः ॥ <br>
नोपप्लवा भविष्यन्ते लयकालो न विद्यते ॥ २१ ॥ <br>
दानवो दंभनामा हि मद्भक्तः कुरुते तपः ॥ <br>
पुत्रार्थी शमयिष्यामि तमहं वरदानतः ॥ २२ ॥ <br>
सनत्कुमार उवाच ॥ <br>
इत्युक्तास्ते सुरास्सर्वे धैर्यमालंब्य वै मुने ॥ <br>
ययुर्ब्रह्मादयस्सुस्थास्स्वस्वधामानि सर्वशः ॥ २३ ॥ <br>
अच्युतोऽपि वरं दातुं पुष्करं संजगाम ह ॥ <br>
तपश्चरति यत्रासौ दंभनामा हि दानवः ॥ २४ ॥ <br>
तत्र गत्वा वरं ब्रूहीत्युवाच परिसांत्वयन् ॥ <br>
गिरा सूनृतया भक्तं जपंतं स्वमनुं हरिः ॥ २५ ॥ <br>
तच्छ्रुत्वा वचनं विष्णोर्दृष्ट्वा तं च पुरः स्थितम् ॥ <br>
प्रणनाम महाभक्त्या तुष्ट्वाव च पुनः पुनः ॥ २६ ॥ <br>
दंभ उवाच ॥ <br>
देवदेव नमस्तेऽस्तु पुंडरीकविलोचन ॥ <br>
रमानाथ त्रिलोकेश कृपा कुरु ममोपरि ॥ २७ ॥ <br>
स्वभक्तं तनयं देहि महाबल पराक्रमम् ॥ <br>
त्रिलोकजयिनं वीरमजेयं च दिवौकसाम् ॥ २८ ॥ <br>
सनत्कुमार उवाच ॥ <br>
इत्युक्तो दानवेन्द्रेण तं वरं प्रददौ हरिः ॥ <br>
निवर्त्य चोग्रतपसस्ततस्सोंतरधान्मुने ॥ २९ ॥ <br>
गते हरौ दानवेन्द्रः कृत्वा तस्यै दिशे नमः ॥ <br>
जगाम स्वगृहं सिद्धतदाः पूर्ण मनोरथः ॥ 2.5.27.३० ॥ <br>
कालेनाल्पेन तत्पत्नी सगर्भा भाग्यवत्यभूत् ॥ <br>
रराज तेजासात्यंतं रोचयंती गृहांतरम् ॥ ३१ ॥<br>
सुदामानाम गोपो यो कृष्णस्य पार्षदाग्रणीः ॥ <br>
तस्या गर्भे विवेशासौ राधाशप्तश्च यन्मुने ॥३२॥ <br>
असूत समये साध्वी सुप्रभं तनयं ततः ॥ <br>
जातकं सुचकारासौ पिताहूय मुनीन्बहून्॥३३॥ <br>
उत्सवस्सुमहानासीत्तस्मिञ्जाते द्विजोत्तम ॥ <br>
नाम चक्रे पिता तस्य शंख चूडेति सद्दिने ॥३४॥ <br>
पितुर्गेहे स ववृधे शुक्लपक्षे यथा शशी ॥ <br>
शैशवेभ्यस्तविद्यस्तु स बभूव सुदीप्तिमान्॥ ३५ ॥ <br>
स बालक्रीडया नित्यं पित्रोर्हर्षं ततान ह ॥ <br>
प्रियो बभूव सर्वेषां कुलजानां विशेषतः ॥३६॥ <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे शंखचूडोत्पत्तिवर्णनं नाम सप्तविंशोऽध्यायः॥२७॥<br>
<br>
