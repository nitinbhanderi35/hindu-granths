सनत्कुमार उवाच।।<br>
एवं शासति धर्मेण महीं तस्मिन्महासुरे।। <br>
बभूवुर्दुःखिनो देवा भ्रातृभावान्मुनीश्वर ।।१।। <br>
दुःखितास्ते सुरास्सर्वे शिवं शरणमाययुः ।। <br>
मनसा शंकरं देवदेवं सर्वप्रभुंप्रभुम्।।२।। <br>
तुष्टुवुर्वाग्भिरिष्टाभिर्भगवंतं महेश्वरम् ।। <br>
निवृत्तये स्वदुःखस्य सर्वदं भक्तवत्सलम् ।। ३ ।। <br>
आहूय स महादेवो भक्तानां सर्वकामदः।।।। <br>
नारदं प्रेरयामास देवकार्यचिकीर्षया ।। ४ ।। <br>
अथ देवमुनिर्ज्ञानी शंभुभक्तस्सतां गतिः ।। <br>
शिवाज्ञया ययौ दैत्यपुरे देवान्स नारदः ।। ५ ।। <br>
व्याकुलास्ते सुरास्सर्वे वासवाद्या द्रुतं मुनिम् ।। <br>
आगच्छंतं समालोक्य समुत्तस्थुर्हि नारदम् ।। ६ ।। <br>
ददुस्त आसनं नत्त्वा मुनये प्रीतिपूर्वकम् ।। <br>
नारदाय सुराश्शक्रमुखा उत्कंठिताननाः ।।७।। <br>
सुखासीनं मुनिवरमासने सुप्रणम्य तम् ।। <br>
पुनः प्रोचुस्सुरा दीना वासवाद्या मुनीश्वरम् ।।८।। <br>
देवा ऊचुः ।। <br>
भोभो मुनिवरश्रेष्ठ दुःखं शृणु कृपाकर ।। <br>
श्रुत्वा तन्नाशय क्षिप्रं प्रभुस्त्वं शंकरप्रियः ।।९।। <br>
जलंधरेण दैत्येन सुरा विद्राविता भृशम्।। <br>
स्वस्थानाद्भर्तृभावाच्च दुःखिता वयमाकुलाः ।।2.5.18.१०।। <br>
स्वस्थानादुष्णरश्मिश्च चन्द्रो निस्सारितस्तथा ।। <br>
वह्निश्च धर्मराजश्च लोकपालास्तथेतरे ।। ११ ।। <br>
सुबलिष्ठेन वै तेन सर्वे देवाः प्रपीडिताः ।। <br>
दुःखं प्राप्ता वयं चातिशरणं त्वां समागताः ।।१२।। <br>
संग्रामे स हृषीकेशं स्ववशं कृतवान् बली ।। <br>
जलंधरो महादैत्यः सर्वामरविमर्दकः ।। १३ ।। <br>
तस्य वश्यो वराधीनोऽवात्सीत्तत्सदने हरिः ।।<br>
सलक्ष्म्या सहितो विष्णुर्यो नस्सर्वार्थसाधकः ।। १४ ।। <br>
जलंधरविनाशाय यत्नं कुरु महामते ।। <br>
त्वं नो दैववशात्प्राप्तस्सदा सर्वार्थसाधकः ।। १५ ।। <br>
सनत्कुमार उवाच ।। <br>
इत्याकर्ण्य वचस्तेषाममराणां स नारदः ।। <br>
आश्वास्य मुनिशार्दूलस्तानुवाच कृपाकरः ।। १६ ।। <br>
नारद उवाच ।। <br>
जानेऽहं वै सुरा यूयं दैत्यराजपराजिताः।।<br>
दुःख प्राप्ताः पीडिताश्च स्थानान्निस्सारिताः खलुः ।। १७ ।। <br>
स्वशक्त्या भवतां स्वार्थं करिष्ये नात्र संशयः।।<br>
अनुकूलोऽहमिव वो दुःखं प्राप्ता यतो ऽमराः ।।१८।। <br>
सनत्कुमार उवाच ।। <br>
एवमुक्त्वा मुनिश्रेष्ठ द्रष्टुं दानववल्लभम् ।। <br>
आश्वास्य सकलान्देवाञ्जलंधरसभां ययौ ।।१९।। <br>
अथागतं मुनिश्रेष्ठं दृष्ट्वा देवो जलंधरः ।। <br>
उत्थाय परया भक्त्या ददौ श्रेष्ठासनं वरम् ।। 2.5.18.२० ।। <br>
स तं संपूज्य विधिवद्दानवेन्द्रोऽति विस्मितः ।। <br>
सुप्रहस्य तदा वाक्यं जगाद मुनिसत्तमम् ।।२१।। <br>
जलंधर उवाच ।। <br>
कुत आगम्यते ब्रह्मन्किं च दृष्टं त्वया क्वचित्।। <br>
यदर्थमिह आयातस्तदाज्ञापय मां मुने ।। २२ ।। <br>
सनत्कुमार उवाच ।। <br>
इत्याकर्ण्य वचस्तस्य दैत्येन्द्रस्य महामुनिः ।। <br>
प्रत्युवाच प्रसन्नात्मा नारदो हि जलंधरम् ।। २३ ।। <br>
नारद उवाच ।। <br>
सर्वदानवदैत्येन्द्र जलंधर महामते ।। <br>
धन्यस्त्वं सर्वलोकेश रत्नभोक्ता त्वमेव हि ।।२४।। <br>
मदागमनहेतुं वै शृणु दैत्येन्द्रसत्तम ।। <br>
यदर्थमिह चायातस्त्वहं वक्ष्येखिलं हि तत् ।।२५।। <br>
गतः कैलासशिखरं दैत्येन्द्राहं यदृच्छया ।। <br>
योजनायुतविस्तीर्णं कल्पद्रुममहावनम् ।। २६ ।। <br>
कामधेनुशताकीर्णं चिंतामणिसुदीपितम् ।। <br>
सर्वरुक्ममयं दिव्यं सर्वत्राद्भुतशोभितम् ।। २७ ।। <br>
तत्रोमया सहासीनं दृष्टवानस्मि शंकरम् ।। <br>
सर्वाङ्गसुन्दरं गौरं त्रिनेत्रं चन्द्रशेखरम् ।।२८।। <br>
तं दृष्ट्वा महदाश्चर्यं वितर्को मेऽभवत्तदा।।<br>
क्वापीदृशी भवेद्वृद्धिस्त्रैलोक्ये वा न वेति च।।२९।।<br>
तावत्तवापि दैत्येन्द्र समृद्धिस्संस्मृता मया।। <br>
तद्विलोकनकामोऽहं त्वत्सांनिध्यमिहा गतः ।।2.5.18.३०।। <br>
सनत्कुमार उवाच ।। <br>
इति नारदतः श्रुत्वा स दैत्येन्द्रो जलंधरः ।। <br>
स्वसमृद्धिं समग्रां वै दर्शयामास सादरम् ।।३१।। <br>
दृष्ट्वा स नारदो ज्ञानी देवकार्यसुसाधकः ।। <br>
प्रभुप्रेरणया प्राह दैत्येन्द्रं तं जलंधरम् ।।३२।।<br>
नारद् उवाच ।। <br>
तवास्ति सुसमृद्धिर्हि वरवीर खिलाधुना ।। <br>
त्रैलोक्यस्य पतिस्त्वं हि चित्रं किं चात्र संभवम् ।। ३३ ।। <br>
मणयो रत्नपुंजाश्च गजाद्याश्च समृद्धयः ।। <br>
ते गृहेऽद्य विभांतीह यानि रत्नानि तान्यपि ।।३४।। <br>
गजरत्नं त्वयानीतं शक्रस्यैरावतस्तथा ।। <br>
अश्वरत्नं महावीर सूर्यस्योच्चैःश्रवा हयः ।। ३५।। <br>
कल्पवृक्षस्त्वयानीतो निधयो धनदस्य च ।। <br>
हंसयुक्तविमानं च त्वयानीतं हि वेधसः ।। ३६ ।। <br>
इत्येवं वररत्नानि दिवि पृथ्व्यां रसातले ।। <br>
यानि दैत्येन्द्र ते भांति गृहे तानि समस्ततः ।। ३७ ।। <br>
त्वत्समृद्धिमिमां पश्यन्सम्पूर्णां विविधामहम् ।। <br>
प्रसन्नोऽस्मि महावीर गजाश्वादिसुशोभिताम् ।। ३८ ।। <br>
जायारत्नं महाश्रेष्ठं जलंधर न ते गृहे ।। <br>
तदानेतुं विशेषेण स्त्रीरत्नं वै त्वमर्हसि ।।३९।। <br>
यस्य गेहे सुरत्नानि सर्वाणि हि जलंधर ।। <br>
जायारत्नं न चेत्तानि न शोभंते वृथा ध्रुवम् ।। 2.5.18.४० ।। <br>
सनत्कुमार उवाच ।। <br>
इत्येवं वचनं श्रुत्वा नारदस्य महात्मनः ।। <br>
उवाच दैत्यराजो हि मदनाकुलमानसः ।।४१।। <br>
जलंधर उवाच ।। <br>
भो भो नारद देवर्षे नमस्तेस्तु महाप्रभो ।। <br>
जायारत्नवरं कुत्र वर्तते तद्वदाधुना ।।४२।। <br>
ब्रह्मांडे यत्र कुत्रापि तद्रत्नं यदि वर्त्तते ।।<br>
तदानेष्ये ततो ब्रह्मन्सत्यं सत्यं न संशयः ।।४३।।<br>
नारद उवाच।।<br>
कैलासे ह्यतिरम्ये च वर्वद्धिं सुसमाकुले ।।<br>
योगिरूपधरश्शंभुरस्ति तत्र दिगम्बरः।।४४।।<br>
तस्य भार्या सुरम्या हि सर्वलक्षणलक्षिता।। <br>
सर्वांगसुन्दरी नाम्ना पार्वतीति मनोहरा।।४५।।<br>
तदीदृशं रूपमनन्यसंगतं दृष्टं न कुत्रापि कुतूहलाढ्यम् ।। <br>
अत्यद्भुतं मोहनकृत्सुयोगिनां सुदर्शनीयं परमर्द्धिकारि ।।४६।। <br>
स्वचित्ते कल्पयाम्यद्य शिवादन्यस्समृद्धिवान् ।। <br>
जायारत्नान्विताद्वीर त्रिलोक्या न जलंधर ।।४७।। <br>
यस्या लावण्यजलधौ निमग्नश्चतुराननः ।। <br>
स्वधैर्य्यं मुमुचे पूर्वं तया कान्योपमीयते ।। ४८ ।। <br>
गतरागोऽपि हि यया मदनारिस्स्वलीलया ।। <br>
निजतंत्रोऽपि यतस्स स्वात्म वशगः कृतः ।। ४९ ।। <br>
यथा स्त्रीरत्नसंभोक्तुस्समृद्धिस्तस्य साभवत् ।। <br>
तथा न तव दैत्येन्द्र सर्वरत्नाधिपस्य च ।। 2.5.18.५० ।। <br>
सनत्कुमार उवाच ।। <br>
इत्युक्त्वा स तु देवर्षिर्नारदो लोकविश्रुतः।।<br>
ययौ विहायसा देवोपकारकरणोद्यतः ।।५१।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे जलंधरवधोपाख्याने देवर्षिजलंधरसंवादो नामाष्टदशोऽध्यायः ।।१८।। <br>
<br>
