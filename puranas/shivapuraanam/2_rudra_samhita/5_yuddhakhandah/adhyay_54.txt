व्यास उवाच ॥ <br>
अनिरुद्धे हृतै पौत्रे कृष्णस्य मुनिसत्तम ॥ <br>
कुंभांडसुतया कृष्णः किमकार्षीद्धि तद्वद ॥ १ ॥ <br>
सनत्कुमार उवाच ॥ <br>
ततो गतेऽनिरुद्धे तु तत्स्त्रीणां रोदनस्वनम् ॥<br>
श्रुत्वा च व्यथितः कृष्णो बभूव मुनिसत्तम ॥२ ॥ <br>
अपश्यतां चानिरुद्धं तद्बंधूनां हरेस्तथा ॥ <br>
चत्वारो वार्षिका मासा व्यतीयुरनुशोचताम् ॥ ३ ॥ <br>
नारदात्तदुपाकर्ण्य वार्तां बद्धस्य कर्म च ॥ <br>
आसन्सुव्यथितास्सर्वे वृष्णयः कृष्णदेवताः ॥४॥! <br>
कृष्णस्तद्वृत्तमखिलं श्रुत्वा युद्धाय चादरात् ॥ <br>
जगाम शोणितपुरं तार्क्ष्यमाहूय तत्क्षणात् ॥ ५ ॥ <br>
प्रद्युम्नो युयुधानश्च गतस्सांबोथ सारणः ॥ <br>
नंदोपनंदभद्राद्या रामकृष्णानुवर्तिनः ॥ ६ ॥ <br>
अक्षौहिणीभिर्द्वादशभिस्समेतासर्वतो दिशम् ॥ <br>
रुरुधुर्बाणनगरं समंतात्सात्वतर्षभाः ॥ ७ ॥ <br>
भज्यमानपुरोद्यानप्राकाराट्टालगोपुरम् ॥ <br>
वीक्ष्यमाणो रुषाविष्टस्तुल्यसैन्योभिनिर्ययौ ॥८॥ <br>
बाणार्थे भगवान् रुद्रस्ससुतः प्रमथैर्वृतः ॥ <br>
आरुह्य नन्दिवृषभं युद्धं कर्त्तुं समाययौ ॥ ९ ॥ <br>
आसीत्सुतुमुलं युद्धमद्भुतं लोमहर्षणम् ॥ <br>
कृष्णादिकानां तैस्तत्र रुद्राद्यैर्बाणरक्षकैः ॥2.5.54.१०॥ <br>
कृष्णशंकरयोरासीत्प्रद्युम्नगुहयोरपि॥ <br>
कूष्मांडकूपकर्णाभ्यां बलेन सह संयुगः ॥११॥ <br>
सांबस्य बाणपुत्रेण बाणेन सह सात्यकेः ॥ <br>
नन्दिना गरुडस्यापि परेषां च परैरपि ॥१२॥ <br>
ब्रह्मादयस्सुराधीशा मुनयः सिद्धचारणाः ॥ <br>
गंधर्वाऽप्सरसो यानैर्विमानैर्द्रष्टुमागमन् ॥१३॥ <br>
प्रमथैर्विविधाकारै रेवत्यंतैः सुदारुणम् ॥ <br>
युद्धं बभूव विप्रेन्द्र तेषां च यदुवंशिनाम् ॥१४॥ <br>
भ्रात्रा रामेण सहितः प्रद्युम्नेन च धीमता॥<br>
कृष्णश्चकार समरमतुलं प्रमथैस्सह॥१५॥<br>
तत्राग्निनाऽभवद्युद्धं यमेन वरुणेन च ॥ <br>
विमुखेन त्रिपादेन ज्वरेण च गुहेन च॥१६॥<br>
प्रमथैर्विविधाकारैस्तेषामन्यं तदारुणम् ॥ <br>
युद्धं बभूव विकटं वृष्णीनां रोमहर्षणम् ॥१७॥ <br>
विभीषिकाभिर्बह्वीभिः कोटरीभिः पदेपदे ॥ <br>
निर्ल्लज्जाभिश्च नारीभिः प्रबलाभिरदूरतः ॥ १८ ॥ <br>
शंकरानुचराञ्शौरिर्भूतप्रमथगुह्यकान् ॥ <br>
द्रावयामास तीक्ष्णाग्रैः शरैः शार्ङ्गधनुश्च्युतैः ॥ १९ ॥ <br>
एवं प्रद्युम्नप्रमुखा वीरा युद्धमहोत्सवाः ॥ <br>
चक्रुर्युद्धं महाघोरं शत्रुसैन्यं विनाशयन् ॥ 2.5.54.२० ॥ <br>
विशीर्यमाणं स्वबलं दृष्ट्वा रुद्रोत्यमर्षणः॥<br>
क्रोधं चकार सुमहन्ननाद च महोल्बणम् ॥ २१ ॥ <br>
तच्छ्रुत्वा शंकरगणा विनेदुर्युयुधुश्च ते ॥ <br>
मर्दयन्प्रतियोद्धारं वर्द्धिताश्शंभुतेजसा ॥२२॥ <br>
पृथग्विधानि चायुक्तं शार्ङ्गास्त्राणि पिनाकिने ॥ <br>
प्रत्यक्षैश्शमयामास शूलपाणिरविस्मितः ॥२३॥ <br>
ब्रह्मास्त्रस्य च ब्रह्मास्त्रं वायव्यस्य च पार्वतम् ॥ <br>
आग्नेयस्य च पार्जन्यं नैजं नारायणस्य च ॥२४॥ <br>
कृष्णसैन्यं विदुद्राव प्रतिवीरेण निर्जितम् ॥ <br>
न तस्थौ समरे व्यास पूर्णरुद्रसुतेजसा ॥२५॥ <br>
विद्राविते स्वसैन्ये तु श्रीकृष्णश्च परंतपः ॥ <br>
स्वं ज्वरं शीतलाख्यं हि व्यसृजद्दारुणं मुने ॥२६॥ <br>
विद्राविते कृष्णसैन्ये कृष्णस्य शीतलज्वरः ॥ <br>
अभ्यपद्यत तं रुद्रं मुने दशदिशो दहन् ॥२७॥ <br>
महेश्वरोथऽ तं दृष्ट्वायांतं  स्वं विसृजज्ज्वरम्॥ <br>
माहेश्वरो वैष्णवश्च युयुधाते ज्वरावुभौ ॥२८॥ <br>
वैष्णवोऽथ समाक्रदन्माहेश्वरबलार्दितः ॥ <br>
अलब्ध्वा भयमन्यत्र  तुष्टाव वृषभध्वजम् ॥ २९ ॥ <br>
अथ प्रसन्नो भगवान्विष्णुज्वरनुतो हरः ॥ <br>
विष्णुशीतज्वरं प्राह शरणागतवत्सलः ॥ 2.5.54.३० ॥ <br>
महेश्वर उवाच ॥ <br>
शीतज्वर प्रसन्नोऽहं व्येतु ते मज्ज्वराद्भयम् ॥ <br>
यो नौ स्मरति संवादं तस्य न स्याज्ज्वराद्भयम् ॥ ३१ ॥ <br>
सनत्कुमार  उवाच ॥ <br>
इत्युक्तो रुद्रमानम्य गतो नारायणज्वरः ॥ <br>
तं दृष्ट्वा चरितं कृष्णो विसिस्माय भयान्वितः ॥३२॥ <br>
स्कन्द प्रद्युम्नबाणौघैरर्द्यमानोऽथ कोपितः ॥ <br>
जघान शक्त्या प्रद्युम्नं दैत्यसंघात्यमर्षणः ॥३३॥ <br>
स्कंदप्राप्तिहतस्तत्र प्रद्युम्नः प्रबलोपि हि॥ <br>
असृग्विमुंचन्गात्रेभ्यो बलेनापाक्रमद्रणात् ॥ ३४ ॥ <br>
कुंभांडकूपकर्णाभ्यां नानास्त्रैश्च समाहतः ॥ <br>
दुद्राव बलभद्रोपि न तस्थेपि रणे बली ॥ ३५ ॥ <br>
कृत्वा सहस्रं कायानां पीत्वा तोयं महार्णवात् ॥ <br>
गरुडो नाशयत्यर्थाऽऽवर्तैर्मेघार्णवांबुभिः ॥३६॥ <br>
अथ क्रुद्धो महेशस्य वाहनो वृषभो बली ॥ <br>
वेगेन महतारं वै शृंगाभ्यां निजघान तम् ॥ ३७ ॥ <br>
शृंगघातविशीर्णांगो गरुडोऽतीव विस्मितः ॥ <br>
विदुद्राव रणात्तूर्णं विहाय च जनार्दनम् ॥ ३८ ॥ <br>
एवं जाते चरित्रं तु भगवान्देवकीसुतः ॥ <br>
उवाच सारथिं शीघ्रं रुद्रतेजोतिविस्मितः ॥ ३९ ॥ <br>
श्रीकृष्ण उवाच ॥ <br>
हे सूत शृणु मद्वाक्यं रथं मे वाहय द्रुतम् ॥ <br>
महादेवसमीपस्थो यथा स्यां गदितुं वचः ॥2.5.54.४०॥ <br>
सनत्कुमार उवाच ॥ <br>
इत्युक्तो हरिणा सूतो दारुकस्स्वगुणाग्रणीः ॥ <br>
द्रुतं तं वाहयामास रथं रुद्रसमीपतः ॥ ४१ ॥ <br>
अथ विज्ञापयामास नतो भूत्वा कृतांजलिः ॥ <br>
श्रीकृष्णः शंकरं भक्त्या प्रपन्नो भक्तवत्सलम् ॥ ४२ ॥ <br>
श्रीकृष्ण उवाच ॥ <br>
देवदेव महादेव शरणागतवत्सल ॥ <br>
नमामि त्वाऽनंतशक्तिं सर्वात्मानं परेश्वरम् ॥ ४३ ॥ <br>
विश्वोत्पत्तिस्थाननाशहेतुं सज्ज्ञप्ति मात्रकम् ॥ <br>
ब्रह्मलिंगं परं शांतं केवलं परमेश्वरम् ॥ ४४ ॥ <br>
कालो दैवं कर्म जीवस्स्वभावो द्रव्यमेव च ॥ <br>
क्षेत्रं च प्राण आत्मा च विकारस्तत्समूहकः ॥ ४५ ॥ <br>
बीजरोहप्रवाहस्तु त्वन्मायैषा जगत्प्रभो ॥ <br>
तन्निबंधं प्रपद्येह त्वामहं परमेश्वरम् ॥ ४६ ॥ <br>
नाना भावैर्लीलयैव स्वीकृतैर्निर्जरादिकान् ॥ <br>
नूनं बिभषिं लोकेशो हंस्युन्मार्गान्स्वभावतः ॥४७॥ <br>
त्वं हि ब्रह्म परं ज्योतिर्गूढं ब्रह्मणि वाङ्मये ॥ <br>
यं पश्यंत्यमलात्मानमाकाशमिव केवलम् ॥ ४८ ॥ <br>
त्वमेव चाद्यः पुरुषोऽद्वितीयस्तुर्य आत्मदृक् ॥ <br>
ईशो हेतुरहेतुश्च सविकारः प्रतीयसे ॥ ४९ ॥ <br>
स्वमायया सर्वगुणप्रसिद्ध्यै भगवन्प्रभो ॥ <br>
सर्वान्वितः प्रभिन्नश्च सर्वतस्त्वं महेश्वर ॥ 2.5.54.५० ॥ <br>
यथैव सूर्योऽपिहितश्छायारूपाणि च प्रभो ॥ <br>
स्वच्छायया संचकास्ति ह्ययं परमदृग्भवान् ॥ ५१ ॥ <br>
गुणेनापिहितोपि त्वं गुणे व गुणान् विभो ॥ <br>
स्वप्रदीपश्चकास्सि त्वं भूमन् गिरिश शंकर ॥ ५२ ॥ <br>
त्वन्मायामोहितधियः पुत्रदारगृहादिषु ॥ <br>
उन्मज्जंति निमज्जंति प्रसक्ता वृजिनार्णवे ॥ ५३ ॥ <br>
दैवदत्तमिमं लब्ध्वा नृलोकमजितेन्द्रियः ॥ <br>
यो नाद्रियेत त्वत्पादौ स शोच्यो ह्यात्मवंचकः ॥ ५४ ॥ <br>
त्वदाज्ञयाहं भगवान्बाणदोश्छेत्तुमागतः ॥ <br>
त्वयैव शप्तो बाणोऽयं गर्वितो गर्वहारिणा । ५५ ॥ <br>
निवर्त्तस्व रणा द्देव त्वच्छापो न वृथा भवेत् ॥ <br>
आज्ञां देहि प्रभो मे त्वं बाणस्य भुजकृंतने ॥ ५६ ॥ <br>
सनत्कुमार उवाच ॥ <br>
इत्याकर्ण्य वचश्शंभुः श्रीकृष्णस्य मुनीश्वर ॥ <br>
प्रत्युवाच प्रसन्नात्मा कृष्णस्तुत्या महेश्वरः ॥ ५७ ॥ <br>
महेश्वर उवाच ॥ <br>
सत्यमुक्तं त्वया तात मया शप्तो हि दैत्यराट् ॥ <br>
मदाज्ञया भवान्प्राप्तो बाणदोदंडकृंतने ॥ ५८ ॥ <br>
किं करोमि रमानाथ भक्ताधीनस्सदा हरे ॥ <br>
पश्यतो मे कथं वीर स्याद्बाणभुजकृंतनम् ॥ ५९ ॥ <br>
अतस्त्वं जृंभणास्त्रेण मां जंभय मदाज्ञया ॥ <br>
ततस्त्वं कुरु कार्यं स्वं यथेष्टं च सुखी भव ॥ 2.5.54.६० ॥ <br>
सनत्कुमार उवाच ॥ <br>
इत्युक्तश्शंकरेणाथ शार्ङ्गपाणिस्तु विस्मितः ॥ <br>
स्वरणस्थानमागत्य मुमोद स मुनीश्वरः ॥ ६१ ॥ <br>
जृंभणास्त्रं मुमोचाथ संधाय धनुषि द्रुतम् ॥ <br>
पिनाकपाणये व्यास नानास्त्रकुशलो हरिः ॥ ६२ ॥ <br>
मोहयित्वा तु गिरिशं जृंभणास्त्रेण जृंभितम् ॥ <br>
बाणस्य पृतनां शौरिर्जघानासिगदर्ष्टिभिः ॥ ६३ ॥ <br>
इति शिवमहापुराणे द्वितीयायां रुद्रसंहितायां पञ्चमे युद्धखंडे बाणाऽसुररुद्रकृष्णादियुद्धवर्णनं नाम चतुःपंचाशत्तमोऽध्यायः ॥ ५४ ॥ <br>
<br>
