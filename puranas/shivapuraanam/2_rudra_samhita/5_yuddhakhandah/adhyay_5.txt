व्यास उवाच ॥ <br>
दैत्यराजे दीक्षिते च मायिना तेन मोहिते ॥ <br>
किमुवाच तदा मायी किं चकार स दैत्यपः ॥ १ ॥ <br>
सनत्कुमार उवाच ॥ <br>
दीक्षां दत्त्वा यतिस्तस्मा अरिहन्नारदादिभिः॥ <br>
शिष्यैस्सेवितपादाब्जो दैत्यराजानमब्रवीत् ॥ २ ॥ <br>
अरिहन्नुवाच ॥ <br>
शृणु दैत्यपते वाक्यं मम सञ्ज्ञानगर्भितम् ॥ <br>
वेदान्तसारसर्वस्वं रहस्यं परमोत्तमम् ॥३॥ <br>
अनादिसिद्धस्संसारः कर्तृकर्मविवर्जितः ॥<br>
स्वयं प्रादुर्भवत्येव स्वयमेव विलीयते ॥ ४ ॥ <br>
ब्रह्मादिस्तंबपर्यन्तं यावद्देहनिबंधनम् ॥ <br>
आत्मैवैकेश्वरस्तत्र न द्वितीयस्तदीशिता॥ ५ ॥ <br>
यद्ब्रह्मविष्णुरुद्राख्यास्तदाख्या देहिनामिमाः ॥ <br>
आख्यायथास्मदादीनामरिहन्नादिरुच्यते ॥ ६ ॥ <br>
देहो यथास्मदादीनां स्वकालेन विलीयते ॥ <br>
ब्रह्मादि मशकांतानां स्वकालाल्लीयते तथा ॥ ७ ॥ <br>
विचार्यमाणे देहेऽस्मिन्न किंचिदधिकं क्वचित् ॥ <br>
आहारो मैथुनं निद्रा भयं सर्वत्र यत्समम् ॥ ८ ॥ <br>
निराहारपरीमाणं प्राप्य सर्वो हि देहभृत् ॥ <br>
सदृशीमेव संतृप्तिं प्राप्नुयान्नाधिकेतराम्॥९॥<br>
यथा वितृषिताः स्याम पीत्वा पेयं मुदा वयम् ॥ <br>
तृषितास्तु तथान्येपि न विशेषोऽल्पकोधिकः ॥ 2.5.5.१ ०॥ <br>
संतु नार्यः सहस्राणि रूपलावण्यभूमयः ॥ <br>
परं निधुवने काले ह्यैकेवेहोपयुज्यते ॥ ११ ॥<br>
अश्वाः परश्शतास्संतु संत्वेनेकैप्यनेकधा॥ <br>
अधिरोहे तथाप्येको न द्वितीयस्तथात्मनः ॥ १२॥ <br>
पर्यंकशायिनां स्वापे सुखं यदुपजायते॥ <br>
तदेव सौख्यं निद्राभिर्भूतभूशायिनामपि ॥ १३॥ <br>
यथैव मरणाद्भीतिरस्मदादिवपुष्मताम् ॥ <br>
ब्रह्मादिकीटकांतानां तथा मरणतो भयम्॥१४॥<br>
सर्वे तनुभृतस्तुल्या यदि बुद्ध्या विचार्य्यते ॥ <br>
इदं निश्चित्य केनापि नो हिंस्यः कोऽपि कुत्रचित् ॥ १५॥<br>
धर्मो जीवदयातुल्यो न क्वापि जगतीतले ॥ <br>
तस्मात्सर्वप्रयत्नेन कार्या जीवदया नृभिः ॥१६॥<br>
एकस्मिन्रक्षिते जीवे त्रैलोक्यं रक्षितं भवेत् ॥ <br>
घातिते घातितं तद्वत्तस्माद्रक्षेन्न घातयेत् ॥१७॥ <br>
अहिंसा परमो धर्मः पापमात्मप्रपीडनम् ॥ <br>
अपराधीनता मुक्तिस्स्वर्गोऽभिलषिताशनम् ॥१८॥ <br>
पूर्वसूरिभिरित्युक्तं सत्प्रमाणतया ध्रुवम् ॥ <br>
तस्मान्न हिंसा कर्त्तव्यो नरैर्नरकभीरुभिः ॥ १९ ॥ <br>
न हिंसासदृशं पापं त्रैलोक्ये सचराचरे ॥ <br>
हिंसको नरकं गच्छेत्स्वर्गं गच्छेदहिंसकः ॥ 2.5.5.२० ॥ <br>
संति दानान्यनेकानि किं तैस्तुच्छफलप्रदैः ॥ <br>
अभीतिसदृशं दानं परमेकमपीह न ॥ २१ ॥ <br>
इह चत्वारि दानानि प्रोक्तानि परमर्षिभिः ॥<br>
विचार्य नानाशास्त्राणि शर्मणेऽत्र परत्र च ॥ २२ ॥ <br>
भीतेभ्यश्चाभयं देयं व्याधितेभ्यस्तथोषधम् ॥ <br>
देया विद्यार्थिनां विद्या देयमन्नं क्षुधातुरे ॥२३॥ <br>
यानि यानीह दानानि बहुमुन्युदितानि च ॥ <br>
जीवाभयप्रदानस्य कलां नार्हंति षोडशीम् ॥ २४ ॥ <br>
अविचिंत्य प्रभावं हि मणिमंत्रौषधं बलम् ॥ <br>
तदभ्यस्यं प्रयत्नेन नामार्थोपार्जनाय वै ॥ २९ ॥ <br>
अर्थानुपार्ज्य बहुशो द्वादशायतनानि वै ॥<br>
परितः परिपूज्यानि किमन्यैरिह पूजितैः ॥ २६ ॥ <br>
पंचकर्मेन्द्रियग्रामाः पंच बुद्धींद्रियाणि च ॥ <br>
मनो बुद्धिरिह प्रोक्तं द्वादशायतनं शुभम् ॥ २७ ॥ <br>
इहैव स्वर्गनरकौ प्राणिनां नान्यतः क्वचित् ॥ <br>
सुखं स्वर्गः समाख्याता दुःखं नरकमेव हि ॥ २८ ॥ <br>
सुखेषु भुज्यमानेषु यत्स्याद्देहविसर्जनम् ॥ <br>
अयमेव परो मोक्षो विज्ञेयस्तत्त्वचिंतकैः ॥२९॥ <br>
वासनासहिते क्लेशसमुच्छेदे सति ध्रुवम् ॥ <br>
अज्ञानो परमो मोक्षो विज्ञेयस्तत्त्वचिंतकैः ॥ 2.5.5.३० ॥ <br>
प्रामाणिकी श्रुतिरियं प्रोच्यते वेदवादिभिः ॥ <br>
न हिंस्यात्सर्वभूतानि नान्या हिंसा प्रवर्तिका ॥ ३१ ॥ <br>
अग्निष्टोमीयमिति या भ्रामिका साऽसतामिह ॥ <br>
न सा प्रमाणं ज्ञातॄणां पश्वालंभनकारिका ॥ ३२ ।<br>
वृक्षांश्छित्वा पशून्हत्वा कृत्वा रुधिरकर्दमम् ॥ <br>
दग्ध्वा वह्नौ तिलाज्यादि चित्रं स्वर्गोऽभिलष्यते ॥ ३३ ॥ <br>
इत्येवं स्वमतं प्रोच्य यतिस्त्रिपुरनायकम् ॥ <br>
श्रावयित्वाखिलान् पौरानुवाच पुनरादरात् ॥३४॥ <br>
दृष्टार्थप्रत्ययकरान्देहसौख्यैकसाधकान् ॥ <br>
बौद्धागम विनिर्दिष्टान्धर्मान्वेदपरांस्ततः ॥३५॥ <br>
आनंदं ब्रह्मणो रूपं श्रुत्यैवं यन्निगद्यते ॥ <br>
तत्तथैव ह मंतव्यं मिथ्या नानात्वकल्पना ॥३६॥ <br>
यावत्स्वस्थमिदं वर्ष्म यावन्नेन्द्रियविक्लवः ॥ <br>
यावज्जरा च दूरेऽस्ति तावत्सौख्यं प्रसाधयेत् ॥३७॥ <br>
अस्वास्थ्येन्द्रियवैकल्ये वार्द्धके तु कुतस्सुखम् ॥ <br>
शरीरमपि दातव्यमर्थिभ्योऽतस्सुखेप्सुभिः ॥ ३८ ॥ <br>
याचमानमनोवृत्तिप्रीणने यस्य नो जनिः ॥ <br>
तेन भूर्भारवत्येषा समुद्रागद्रुमैर्न हि ॥ ३९ ॥ <br>
सत्वरं गत्वरो देहः संचयास्सपरिक्षयाः ॥ <br>
इति विज्ञाय विज्ञाता देहसौख्यं प्रसाधयेत् ॥ 2.5.5.४० ॥ <br>
श्ववाय सकृमीणां च प्रातर्भोज्यमिदं वपुः ॥ <br>
भस्मांतं तच्छरीरं च वेदे सत्यं प्रपठ्यते ॥ ४१ ॥ <br>
मुधा जातिविकषोयं लोकेषु परिकल्प्यते ॥ <br>
मानुष्ये सति सामान्ये कोऽधर्मः कोऽथ चोत्तमः ॥ ४२ ॥ <br>
ब्रह्मादिसृष्टिरेषेति प्रोच्यते वृद्धपूरुषैः ॥ <br>
तस्य जातौ सुतौ दक्षमरीची चेति विश्रुतौ ॥ ४३ ॥ <br>
मारीचेन कश्यपेन दक्षकन्यास्सुलोचनाः ॥ <br>
धर्मेण किल मार्गेण परिणीतास्त्रयोदश ॥ ४४ ॥ <br>
अपीदानींतनैर्मर्त्यैरल्पबुद्धिपराक्रमैः ॥ <br>
अपि गम्यस्त्वगम्योऽयं विचारः क्रियते मुधा ॥ ४५ ॥ <br>
मुखबाहूरुसञ्जातं चातुर्वर्ण्य सहोदितम् ॥ <br>
कल्पनेयं कृता पूर्वैर्न घटेत विचारतः ॥ ४६ ॥ <br>
एकस्यां च तनौ जाता एकस्माद्यदि वा क्वचित् ॥ <br>
चत्वारस्तनयास्तत्किं भिन्नवर्णत्वमाप्नुयुः ॥ ४७ ॥ <br>
वर्णावर्णविभागोऽयं तस्मान्न प्रतिभासते ॥ <br>
अतो भेदो न मंतव्यो मानुष्ये केनचित्क्वचित् ॥ ४८ ॥ <br>
सनत्कुमार उवाच ॥ <br>
इत्थमाभाष्य दैत्येशं पौरांश्च स यतिर्मुने ॥ <br>
सशिष्यो वेदधर्माश्च नाशयामास चादरात् ॥ ४९ ॥ <br>
स्त्रीधर्मं खंडयामास पातिव्रत्यपरं महत् ॥ <br>
जितेन्द्रियत्वं सर्वेषां पुरुषाणां तथैव सः ॥ 2.5.5.५० ॥ <br>
देवधर्मान्विशेषेण श्राद्धधर्मांस्तथैव च ॥ <br>
मखधर्मान्व्रतादींश्च तीर्थश्राद्धं विशेषतः ॥ ५१ ॥ <br>
शिवपूजां विशेषेण लिंगाराधनपूर्विकाम् ॥ <br>
विष्णुसूर्यगणेशादिपूजनं विधिपूर्वकम् ॥ ५२ ॥ <br>
स्नानदानादिकं सर्वं पर्वकालं विशेषतः ॥ <br>
खंडयामास स यतिर्मायी मायाविनां वरः ॥ ५३ ॥ <br>
किं बहूक्तेन विप्रेन्द्र त्रिपुरे तेन मायिना ॥ <br>
वेदधर्माश्च ये केचित्ते सर्वे दूरतः कृताः ॥ ५४ ॥ <br>
पतिधर्माश्रयाः सर्वा मोहितास्त्रिपुरांगनाः ॥ <br>
भर्तृशुश्रूषणवतीं विजहुर्मतिमुत्तमाम् ॥ ५५ ॥ <br>
अभ्यस्याकर्षणीं विद्यां वशीकृत्यमयीमपि ॥ <br>
पुरुषास्सफलीचक्रुः परदारेषु मोहिताः ॥ ५६ ॥ <br>
अंतःपुरचरा नार्यस्तथा राजकुमारकाः ॥ <br>
पौराः पुरांगनाश्चापि सर्वे तैश्च विमोहिताः ॥५७ ॥ <br>
एवं पौरेषु सर्वेषु निजधर्मेषु सर्वथा॥ <br>
पराङ्मुखेषु जातेषु प्रोल्ललास वृषेतरः ॥ ५८ ॥ <br>
माया च देवदेवस्य विष्णोस्तस्याज्ञया प्रभो ॥ <br>
अलक्ष्मीश्च स्वयं तस्य नियोगात्त्रिपुरं गता ॥ ५९ ॥ <br>
या लक्ष्मीस्तपसा तेषां लब्धा देवेश्वरादरात् ॥ <br>
बहिर्गता परित्यज्य नियोगाद्ब्रह्मणः प्रभोः ॥ 2.5.5.६० ॥ <br>
बुद्धिमोहं तथाभूतं विष्णो र्मायाविनिर्मितम् ॥ <br>
तेषां दत्त्वा क्षणादेव कृतार्थोऽभूत्स नारदः ॥ ६१ ॥ <br>
नारदोपि तथारूपो यथा मायी तथैव सः ॥ <br>
तथापि विकृतो नाभूत्परमेशादनुग्रहात् ॥६२॥ <br>
आसीत्कुंठितसामर्थ्यो दैत्यराजोऽपि भो मुने ॥ <br>
भ्रातृभ्यां सहितस्तत्र मयेन च शिवेच्छया ॥ ६३ ॥ <br>
इति श्रीशिवमहापुराणे द्वितीयायां रुद्रसंहितायां पंचमे युद्धखंडे त्रिपुरमोहनं नाम पञ्चमोऽध्यायः ॥ ५ ॥ <br>
<br>
