व्यास उवाच ॥ <br>
सनत्कुमार सर्वज्ञ ब्रह्मपुत्र नमोस्तु ते ॥ <br>
अद्भुतेयं कथा तात श्राविता मे त्वया मुने ॥ १ ॥ <br>
जृंभिते जृंभणास्त्रेण हरिणा समरे हरे ॥ <br>
हते बाणबले बाणः किमकार्षीच्च तद्वद ॥ २ ॥ <br>
सूत उवाच ॥ <br>
इत्याकर्ण्य वचस्तस्य व्यासस्यामिततेजसः ॥ <br>
प्रत्युवाच प्रसन्नात्मा ब्रह्मपुत्रो मुनीश्वरः ॥।६॥ <br>
सनत्कुमार उवाच॥ <br>
शृणु व्यास महाप्राज्ञ कथां च परमाद्भुताम् ॥ <br>
कृष्णशंकरयोस्तात लोकलीलानुसारिणोः॥४॥ <br>
शयिते लीलया रुद्रे सपुत्रे सगणे सति ॥ <br>
बाणो विनिर्गतो युद्धं कर्तुं कृष्णेन दैत्यराट् ॥ ५ ॥ <br>
कुंभांडसंगृहीताश्वो नानाशस्त्रास्त्रधृक् ततः ॥ <br>
चकार युद्धमतुलं बलिपुत्रो महाबलः ॥ ६ ॥ <br>
दृष्ट्वा निजबलं नष्टं स दैत्येन्द्रोऽत्यमर्षितः ॥ <br>
चकार युद्धमतुलं बलि पुत्रो महाबलः ॥७॥ <br>
श्रीकृष्णोपि महावीरो गिरिशाप्तमहाबलः ॥ <br>
उच्चैर्जगर्ज तत्राजौ बाणं मत्वा तृणोपमम् ॥ ८ ॥ <br>
धनुष्टंकारयामास शार्ङ्गाख्यं निजमद्भुतम् ॥ <br>
त्रासयन्बाणसैन्यं तदवशिष्टं मुनीश्वर ॥ ९ ॥ <br>
तेन नादेन महता धनुष्टंकारजेन हि ॥ <br>
द्यावाभूम्योरंतरं वै व्याप्तमासीदनंतरम् ॥ 2.5.55.१० ॥ <br>
चिक्षेप विविधान्बाणान्बाणाय कुपितो हरिः ॥ <br>
कर्णान्तं तद्विकृष्याथ तीक्ष्णानाशीविषोपमान् ॥ ११ ॥ <br>
आयातांस्तान्निरीक्ष्याऽथ स बाणो बलिनन्दनः ॥ <br>
अप्राप्तानेव चिच्छेद स्वशरैस्स्वधनुश्च्युतैः॥ १२ ॥ <br>
पुनर्जगर्ज स विभुर्बाणो वैरिगणार्दनः ॥ <br>
तत्रसुर्वृष्णयस्सर्वे कृष्णात्मानो विचेतसः ॥ १३ ॥ <br>
स्मृत्वा शिवपदाम्भोजं चिक्षेप निजसायकान्॥ <br>
स कृष्णायातिशूराय महागर्वो बलेस्सुतः ॥१४॥ <br>
कृष्णोपि तानसंप्राप्तानच्छिनत्सशरैर्द्रुतम् ॥ <br>
स्मृत्वा शिवपदाम्भोजममरारि महाबलः ॥ १५ ॥ <br>
रामादयो वृष्णयश्च स्वंस्वं योद्धारमाहवे ॥ <br>
निजघ्नुर्बलिनस्सर्वे कृत्वा क्रोधं समाकुलाः ॥ १६ ॥ <br>
इत्थं चिरतरं तत्र बलिनोश्च द्वयोरपि ॥ <br>
बभूव तुमुलं युद्धं शृण्वतां विस्मयावहम् ॥ १७ ॥ <br>
तस्मिन्नवसरे तत्र क्रोधं कृत्वाऽतिपक्षिराट्  ॥<br>
बाणासुरबलं सर्वं पक्षाघातैरमर्दयत् ॥ १८ ॥ <br>
मर्दितं स्वबलं दृष्ट्वा मर्दयंतं च तं बली ॥ <br>
चुकोपाति बलेः पुत्रः शैवराड् दितिजेश्वरः ॥ १९ ॥ <br>
स्मृत्वा शिवपदाम्भोजं सहस्रभुजवान्द्रुतम् ॥ <br>
महत्पराक्रमं चक्रे वैरिणां दुस्सहं स वै ॥ 2.5.55.२० ॥ <br>
चिक्षेप युगपद्बाणानमितांस्तत्र वीरहा ॥ <br>
कृष्णादिसर्वयदुषु गरुडे च पृथक्पृथक् ॥ २१ ॥ <br>
जघानैकेन गरुडं कृष्णमेकेन पत्त्रिणा ॥ <br>
बलमेकेन च मुने परानपि तथा बली ॥ २२ ॥ <br>
ततः कृष्णो महावीर्यो विष्णुरूपस्सुरारिहा ॥ <br>
चुकोपातिरणे तस्मिञ्जगर्ज च महेश्वरः ॥ २३ ॥ <br>
जघान बाणं तरसा शार्ङ्गनिस्सृतसच्छरैः ॥ <br>
अति तद्बलमत्युग्रं युगपत्स्मृतशंकरः ॥ २४ ॥ <br>
चिच्छेद तद्धनुश्शीघ्रं छत्रादिकमना कुलः ॥ <br>
हयांश्च पातयामास हत्वा तान्स्वशरैर्हरिः ॥ २५ ॥ <br>
बाणोऽपि च महावीरो जगर्जाति प्रकुप्य ह ॥ <br>
कृष्णं जघान गदया सोऽपतद्धरणीतले ॥ २६ ॥ <br>
उत्थायारं ततः कृष्णो युयुधे तेन शत्रुणा ॥ <br>
शिवभक्तेन देवर्षे लोकलीलाऽनुसारतः ॥ २७ ॥ <br>
एवं द्वयोश्चिरं काल बभूव सुमहान्रणः ॥ <br>
शिवरूपो हरिः कृष्णः स च शैवोत्तमो बली ॥ २८ ॥ <br>
कृष्णोऽथ कृत्वा समरं चिरं बाणेन वीर्यवान्॥<br>
शिवाऽऽज्ञया प्राप्तबलश्चुकोपाति मुनीश्वरः ॥२९॥ <br>
ततस्सुदर्शनेनाशु कृष्णो बाणभुजान्बहून् ॥ <br>
चिच्छेद भगवाञ्शंभु शासनात्परवीरहा ॥ 2.5.55.३० ॥ <br>
अवशिष्टा भुजास्तस्य चत्वारोऽतीव सुन्दराः ॥ <br>
गतव्यथो बभूवाशु शंकरस्य प्रसादतः ॥ ३१ ॥ <br>
गतस्मृतिर्यदा बाण शिरश्छेत्तुं समुद्यतः ॥ <br>
कृष्णो वीरत्वमापन्नस्तदा रुद्रस्समुत्थितः ॥ ३२ ॥ <br>
रुद्र उवाच ॥ <br>
भगवन्देवकीपुत्र यदाज्ञप्तं मया पुरा ॥ <br>
तत्कृतं च त्वया विप्र मदाज्ञाकारिणा सदा ॥ ३३ ॥ <br>
मा बाणस्य शिरश्छिंधि संहरस्व सुदर्शनम् ॥ <br>
मदाज्ञया चक्रमिदं स्यान्मोघं मज्जने सदा ॥ ३४ ॥ <br>
दत्तं मया पुरा तुभ्यमनिवार्यं रणे तव ॥ <br>
चक्रं जयं च गोविन्द निवर्तस्व रणात्ततः ॥ ३५ ॥ <br>
दधीचे रावणे वीरे तारकादिपुरेष्वपि ॥ <br>
विना मदाज्ञां लक्ष्मीश रथाङ्गं नामुचः पुरा ॥ ३६ ॥ <br>
त्वं तु योगीश्वरस्स्साक्षात्परमात्मा जनार्दन ॥ <br>
विचार्यतां स्वमनसा सर्वभूतहिते रतः ॥ ३७ ॥ <br>
वरमस्य मया दत्तं न मृत्युर्भयमस्ति वै ॥ <br>
तन्मे वचस्सदा सत्यं परितुष्टोस्म्यहं तव ॥३८॥ <br>
पुराऽयं गर्वितो मत्तो युद्धं देहीति मेऽब्रवीत् ॥ <br>
भुजान्कण्डूयमानस्तु विस्मृतात्मगतिर्हरे ॥ ३९ ॥ <br>
तदाहमशपं तं वै भुजच्छेत्ताऽऽगमिष्यति ॥ <br>
अचिरेणातिकालेन गतगर्वो भविष्यसि ॥ 2.5.55.४० ॥ <br>
मदाज्ञया हरिः प्राप्तो भुजच्छेत्ता तवाऽथ वै ॥ <br>
निवर्तस्व रणाद्गच्छ स्वगृहं सवधूवरः ॥ ४१ ॥ <br>
इत्युक्तः स तयोमैत्रीं कारयित्वा महेश्वरः ॥ <br>
तममुज्ञाप्य सगणः सपुत्रः स्वालयं ययौ ॥ ४२ ॥ <br>
॥ सनत्कुमार उवाच ॥ <br>
इत्याकर्ण्य वचश्शंभोस्संहृत्य च सुदर्शनम् ॥ <br>
अक्षतांगस्तु विजयी तत्कृष्णोंतःपुरं ययौ ॥ ४३ ॥ <br>
अनिरुद्धं समाश्वास्य सहितं भार्यया पुनः ॥ <br>
जग्राह रत्नसंघातं बाणदत्तमनेकशः ॥ ४४ ॥ <br>
तत्सखीं चित्रलेखां च गृहीत्वा परयोगिनीम् ॥ <br>
प्रसन्नोऽभूत्ततः कृष्णः कृतकार्यः शिवाज्ञया ॥ ४५ ॥ <br>
हृदा प्रणम्य गिरिशमामंत्र्य च बलेस्तुतम् ॥ <br>
परिवारसमेतस्तु जगाम स्वपुरीं हरिः ॥ ४६ ॥ <br>
पथि जित्वा च वरुणं विरुद्धं तमनेकधा ॥ <br>
द्वारकां च पुरीं प्राप्तस्समुत्सवसमन्वितः ॥ ४७ ॥ <br>
विसर्जयित्वा गरुडं सखीन्वीक्ष्योपहस्य च ॥ <br>
द्वारकायां ततो दृष्ट्वा कामचारी चचार ह ॥ ४८ ॥ ॥ <br>
इति श्रीशिवमहापुराणे द्वितीयायां रुद्रसंहितायां पंचमे युद्धखंडे बाणभुजकृंतनगर्वापहारवर्णनं नाम पञ्चपञ्चाशत्तमोध्यायः ॥ ५५ ॥ <br>
<br>
