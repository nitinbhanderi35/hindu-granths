व्यास उवाच।।<br>
सनत्कुमार सर्वज्ञ श्राविता सुकथाद्भुता।।<br>
भवतानुग्रहात्प्रीत्या शभ्वनुग्रहनिर्भरा ।। १ ।। <br>
इदानीं श्रोतुमिच्छामि चरितं शशिमौलिनः ।। <br>
गाणपत्यं ददौ प्रीत्या यथा बाणासुराय वै ।। २ ।। <br>
सनत्कुमार उवाच ।। <br>
शृणु व्यासादरात्तां वै कथां शंभोः परात्मनः ।। <br>
गाणपत्यं यथा प्रीत्या ददौ बाणा सुराय हि ।। ३ ।। <br>
अत्रैव सुचरित्रं च शंकरस्य महाप्रभोः ।। <br>
कृष्णेन समरोप्यत्र शंभोर्बाणानुगृह्णतः ।। ४ ।। <br>
अत्रानुरूपं शृणु मे शिवलीलान्वितं परम् ।। <br>
इतिहासं महापुण्यं मनःश्रोत्रसुखावहम् ।। ५ ।। <br>
ब्रह्मपुत्रो मरीचिर्यो मुनिरासीन्महामतिः ।। <br>
मानसस्सर्वपुत्रेषु ज्येष्ठः श्रेष्ठः प्रजापतिः ।। ६ ।। <br>
तस्य पुत्रो महात्मासीत्कश्यपो मुनिसत्तमः।। <br>
सृष्टिप्रवृद्धकोऽत्यंतं पितुर्भक्तो विधेरपि ।।७।। <br>
स्वस्य त्रयोदशमितादक्षकन्या स्सुशीलिकाः ।। <br>
कश्यपस्य मुनेर्व्यास पत्न्यश्चासन्पतिव्रताः ।।८।।<br>
तत्र ज्येष्ठा दितिश्चासीद्दैत्यास्तत्तनयास्स्मृताः ।। <br>
अन्यासां च सुता जाता देवाद्यास्सचराचराः ।। ९ ।। <br>
ज्येष्ठायाः प्रथमौ पुत्रौ दितेश्चास्तां महाबलौ ।।<br>
हिरण्यकशिपुर्ज्येष्ठो हिरण्याक्षोऽनुजस्ततः ।।2.5.51.१०।।<br>
हिरण्यकशिपोः पुत्राश्चत्वारो दैत्यसत्तमाः।।<br>
ह्रादानुह्रादसंह्रादा प्रह्रादश्चेत्यनुक्रमात्।।११।। <br>
प्रह्रादस्तत्र हि महान्विष्णुभक्तो जितेन्द्रियः ।। <br>
यं नाशितुं न शक्तास्तेऽभवन्दैत्याश्च केपि ह ।। १२ ।। <br>
विरोचनः सुतस्तस्य महा दातृवरोऽभवत् ।। <br>
शक्राय स्वशिरो योऽदाद्याचमानाय विप्रतः ।। १३ ।। <br>
तस्य पुत्रो बलिश्चासीन्महादानी शिवप्रियः ।। <br>
येन वामनरूपाय हरयेऽदायि मेदिनी ।। १४ ।। <br>
तस्यौरसः सुतो बाणश्शिवभक्तो बभूव ह ।। <br>
मान्यो वदान्यो धीमांश्च सत्यसंधस्स हस्रदः ।। १५ ।। <br>
शोणिताख्ये पुरे स्थित्वा स राज्यमकरोत्पुरा ।। <br>
त्रैलोक्यं च बलाञ्ज्जित्वा तन्नाथानसुरेश्वरः ।। १६ ।। ।। <br>
तस्य बाणासुरस्यैव शिवभक्तस्य चामराः ।। <br>
शंकरस्य प्रसादेन किंकरा इव तेऽभवन् ।।१७।। <br>
तस्य राज्येऽमरान्हित्वा नाभवन्दुःखिताः प्रजाः ।। <br>
सापत्न्यादुःखितास्ते हि परधर्मप्रवर्तिनः।।१८।।<br>
सहस्रबाहुवाद्येन स कदाचिन्महासुरः।।<br>
तांडवेन हि नृत्येनातोषयत्तं महेश्वरम् ।। १९ ।।<br>
तेन नृत्येन संतुष्टस्सुप्रसन्नो बभूव ह ।।<br>
ददर्श कृपया दृष्ट्या शंकरो भक्तवत्सलः ।। 2.5.51.२० ।। <br>
भगवान्सर्वलोकेश्शशरण्यो भक्तकामदः ।। <br>
वरेण च्छंदयामास बालेयं तं महासुरम् ।।२१।।<br>
शंकर उवाच।।<br>
बालेयः स महादैत्यो बाणो भक्तवरस्सुधीः।।<br>
प्रणम्य शंकरं भक्त्या नुनाव परमेश्वरम् ।।२२।। <br>
बाणासुर उवाच ।। <br>
देवदेव महादेव शरणागतवत्सल ।। <br>
संतुष्टोऽसि महेशान ममोपरि विभो यदि ।। २३ ।। <br>
मद्रक्षको भव सदा मदुपस्थः पुराधिपः ।। <br>
सर्वथा प्रीतिकृन्मे हि ससुतस्सगणः प्रभो ।। २४ ।। <br>
सनत्कुमार उवाच ।। <br>
बलिपुत्रस्स वै बाणो मोहितश्शिवमायया ।। <br>
मुक्तिप्रदं महेशानं दुराराध्यमपि ध्रुवम् ।। २५ ।। <br>
स भक्तवत्सलः शंभुर्दत्त्वा तस्मै वरांश्च तान् ।। <br>
तत्रोवास तथा प्रीत्या सगणस्ससुतः प्रभुः ।। २६ ।। <br>
स कदाचिद्बाणपुरे चक्रे देवासुरैस्सह ।। <br>
नदीतीरे हरः क्रीडां रम्ये शोणितकाह्वये ।। २७ ।। <br>
ननृतुर्जहसुश्चापि गंधर्वासरसस्तथा ।। <br>
जेयुः प्रणेमुर्मुनय आनर्चुस्तुष्टुवुश्च तम् ।।२८।। <br>
ववल्गुः प्रथमास्सर्वे ऋषयो जुहुवुस्तथा ।। <br>
आययुः सिद्धसंघाश्च दृदृशुश्शांकरी रतिम् ।। २९ ।। <br>
कुतर्किका विनेशुश्च म्लेच्छाश्च परिपंथिनः ।। <br>
मातरोभिमुखास्तस्थुर्विनेशुश्च विभीषिका ।। 2.5.51.३० ।। <br>
रुद्रसद्भावभक्तानां भवदोषाश्च विस्तृताः ।। <br>
तस्मिन्दृष्टे प्रजास्सर्वाः सुप्रीतिं परमां ययुः ।। ३१ ।। <br>
ववल्गुर्मुनयस्सिद्धाः स्त्रीणां दृष्ट्वा विचेष्टितम् ।। <br>
पुपुषुश्चापि ऋतवस्स्वप्रभावं तु तत्र च ।।३२।। <br>
ववुर्वाताश्च मृदवः पुष्पकेसरधूसराः ।।<br>
चुकूजुः पक्षिसंघाश्च शाखिनां मधुलम्पटाः ।।३३।। <br>
पुष्पभारावनद्धानां रारट्येरंश्च कोकिलाः ।। <br>
मधुरं कामजननं वनेषूपवनेषु च ।।३४।। <br>
ततः क्रीडाविहारे तु मत्तो बालेन्दुशेखरः ।। <br>
अनिर्जितेन कामेन दृष्टाः प्रोवाच नन्दिनम् ।।३५।। <br>
चन्द्रशेखर उवाच ।। <br>
वामामानय गौरीं त्वं कैलासात्कृतमंडनाम् ।। <br>
शीघ्रमस्माद्वनाद्गत्वा ह्युक्त्वाऽकृष्णामिहानय ।। ३६ ।। <br>
सनत्कुमार उवाच ।। <br>
स तथेति प्रतिज्ञाय गत्वा तत्राह पार्वतीम् ।। <br>
सुप्रणम्य रहो दूतश्शंकरस्य कृतांजलिः ।। ३७ ।।<br>
।। नन्दीश्वर उवाच ।। <br>
द्रष्टुमिच्छति देवि त्वां देवदेवो महेश्वरः ।। <br>
स्ववल्लभां रूपकृतां मयोक्तं तन्निदेशतः ।। ३८ ।। <br>
सनत्कुमार उवाच।।<br>
ततस्तद्वचनाद्गौरी मंडनं कर्तुमादरात् ।। <br>
उद्यताभून्मुनिश्रेष्ठ पतिव्रतपरायणा ।। ३९ ।। <br>
आगच्छामि प्रभुं गच्छ वद तं त्वं ममाज्ञया ।। <br>
आजगाम ततो नंदी रुद्रासन्नं मनोगतिः ।।2.5.51.४०।। <br>
पुनराह ततो रुद्रो नन्दिनं परविभ्रमः।। <br>
पुनर्गच्छ ततस्तात क्षिप्रमा नय पार्वतीम् ।।४१।। <br>
बाढमुक्त्वा स तां गत्वा गौरीमाह सुलोचनाम् ।। <br>
द्रष्टुमिच्छति ते भर्ता कृतवेषां मनोरमाम् ।।४२।। <br>
शंकरो बहुधा देवि विहर्तुं संप्रतीक्षते ।। <br>
एवं पतौ सुकामार्ते गम्यतां गिरिनंदिनि ।। ४३ ।। <br>
क्सरोभिस्समग्राभिरन्योन्यमभिमंत्रितम् ।। <br>
लब्धभावो यथा सद्यः पार्वत्या दर्शनोत्सुकः ।। ४४ ।। <br>
अयं पिनाकी कामारिः वृणुयाद्यां नितंबिनीम् ।। <br>
सर्वासां दिव्यनारीणां राज्ञी भवति वै धुवम् ।। ४५ ।। <br>
वीक्षणं गौरिरूपेण क्रीडयेन्मन्मथैर्गणैः ।। <br>
कामोऽयं हंति कामारिमूचुरन्योन्यमादताः ।। ४६ ।। <br>
स्प्रष्टुं शक्नोति या काचिदृते दाक्षायणी स्त्रियम् ।। <br>
सा गच्छेत्तत्र निश्शंकं मोहयेत्पार्वतीपतिम् ।। ४७ ।। <br>
कूष्मांडतनया तत्र शंकरं स्प्रष्टुमुत्सहे ।। <br>
अहं गौरीसुरूपेण चित्रलेखा वचोऽब्रवीत् ।। ४८ ।। <br>
चित्रलेखोवाच ।। <br>
यदधान्मोहिनीरूपं केशवो मोह नेच्छया ।। <br>
पुरा तद्वैष्णवं योगमाश्रित्य परमार्थतः ।। ४९ ।। <br>
उर्वश्याश्च ततो दृष्ट्वा रूपस्य परिवर्तनम् ।। <br>
कालीरूपं घृताची तु विश्वाची चांडिकं वपुः ।। 2.5.51.५० ।। <br>
सावित्रिरूपं रंभा च गायत्रं मेनका तथा ।। <br>
सहजन्या जयारूपं वैजयं पुंजिकस्थली ।। ५१ ।। <br>
मातॄणामप्यनुक्तानामनुक्ताश्चाप्सरोवराः ।। <br>
रत्नाद्रूपाणि ताश्चक्रुस्स्वविद्यासंयुता अनु ।।५२।। <br>
ततस्तासां तु रूपाणि दृष्ट्वा कुंभां डनंदिनी ।। <br>
वैष्णवादात्मयोगाच्च विज्ञातार्था व्यडंबयत् ।। ५३ ।। <br>
ऊषा बाणासुरसुता दिव्ययोगविशारदा ।। <br>
चकार रूपं पार्वत्या दिव्यमत्यद्भुतं शुभम् ।। ५४ ।। <br>
महारक्ताब्जसंकाशं चरणं चोक्तमप्रभम् ।। <br>
दिव्यलक्षणसंयुक्तं मनोऽभीष्टार्थदायकम् ।। ५५ ।। <br>
तस्या रमणसंकल्पं विज्ञाय गिरिजा ततः ।। <br>
उवाच सर्वविज्ञाना सर्वान्तर्यामिनी शिवा ।। ५६ ।। <br>
गिरिजोवाच ।। <br>
यतो मम स्वरूपं वै धृतभूषे सखि त्वया ।। <br>
सकामत्वेन समये संप्राप्ते सति मानिनि ।।५७।। <br>
अस्मिंस्तु कार्तिके मासि ऋतुधर्मास्तु माधवे ।। <br>
द्वादश्यां शुक्लपक्षे तु यस्तु घोरे निशागमे ।। ५८ ।। <br>
कृतोपवासां त्वां भोक्ता सुप्तामंतःपुरे नरः ।। <br>
स ते भर्त्ता कृतो देवैस्तेन सार्द्धं रमिष्यसि ।। ५९ ।। <br>
आबाल्याद्विष्णुभक्तासि यतोऽनिशमतंद्रिता ।। <br>
एवमस्त्विति सा प्राह मनसा लज्जितानना ।। 2.5.51.६० ।। <br>
अथ सा पार्वती देवी कृतकौतुकमण्डना ।। <br>
रुद्रसंनिधिमागत्य चिक्रीडे तेन शंभुना ।। ६१ ।। <br>
ततो रतांते भगवान्रुद्रश्चादर्शनं ययौ ।। <br>
सदारः सगणश्चापि सहितो दैवतैर्मुने ।। ६२ ।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे ऊषा चरित्रवर्णनं शिवशिवाविवाहवर्णनं नामैकपंचाशत्तमोऽध्यायः ।। ५१ ।। <br>
<br>
