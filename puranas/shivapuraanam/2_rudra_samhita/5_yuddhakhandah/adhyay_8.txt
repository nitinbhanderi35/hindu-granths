।। व्यास उवाच ।। <br>
सनत्कुमार सर्वज्ञ शैवप्रवर सन्मते ।। <br>
अद्भुतेयं कथा तात श्राविता परिमेशितुः ।।१।। <br>
इदानीं रथनिर्माणं ब्रूहि देवमयं परम् ।। <br>
शिवार्थं यत्कृतं दिव्यं धीमता विश्वकर्मणा ।। २ ।। <br>
।। सूत उवाच।।<br>
इत्याकर्ण्य वचस्तस्य व्यासस्य स मुनीश्वरः ।। <br>
सनत्कुमारः प्रोवाच स्मृत्वा शिवपदांबुजम् ।।३।। <br>
।। सनत्कुमार उवाच ।। ।। <br>
शृणु व्यास महाप्राज्ञ रथादेर्निर्मितिं मुने ।। <br>
यथामति प्रवक्ष्येऽहं स्मृत्वा शिवपदाम्बुजम् ।। ४ ।। <br>
अथ देवस्य रुद्रस्य निर्मितो विश्वकर्मणा ।। <br>
सर्वलोकमयो दिव्यो रथो यत्नेन सादरम् ।। ५ ।। <br>
सर्वभूतमयश्चैव सौवर्णस्सर्वसंमतः ।। <br>
रथांगं दक्षिणं सूर्यस्तद्वामं सोम एव च ।।६।। <br>
दक्षिणं द्वादशारं हि षोडशारं तथोत्तरम् ।। <br>
अरेषु तेषु विप्रेन्द्र आदित्या द्वादशैव तु ।।९।। <br>
शशिनः षोडशारास्तु कला वामस्य सुव्रत ।। <br>
ऋक्षाणि तु तथा तस्य वामस्यैव विभूषणम् ८ ।। <br>
ऋतवो नेमयः षट् च तयोर्वै विप्रपुंगव ।।<br>
पुष्करं चांतरिक्षं वै रथनीडश्च मंदरः ।। ९ ।। <br>
अस्ताद्रिरुद(दद्र?)याद्रिस्तु तावुभौ कूबरौ स्मृतौ ।। <br>
अधिष्ठानं महामेरुराश्रयाः केशराचलाः ।। 2.5.8.१० ।। <br>
वेगस्संवत्सरास्तस्य अयने चक्रसंगमौ ।। <br>
मुहूर्ता वंधुरास्तस्य शम्याश्चैव कलाः स्मृताः ।। ११ ।। <br>
तस्य काष्ठाः स्मृता घोणाश्चाक्षदंडाः क्षणाश्च वै ।। <br>
निमेषाश्चानुकर्षश्च ईषाश्चानुलवाः स्मृताः ।। १२ ।। <br>
द्यौर्वरूथं रथस्यास्य स्वर्गमोक्षावुभौ ध्वजौ ।। <br>
युगान्तकोटितौ तस्य भ्रमकामदुघौ स्मृतौ ।।१३।। <br>
ईषादंडस्तथा व्यक्तं वृद्धिस्तस्यैव नड्वलः ।। <br>
कोणास्तस्याप्यहंकारो भूतानि च बलं स्मृतम् ।। १४ ।। <br>
इन्द्रियाणि च तस्यैव भूषणानि समंततः ।। <br>
श्रद्धा च गतिरस्यैव रथस्य मुनिसत्तम ।। १५ ।।<br>
तदानीं भूषणान्येव षडंगान्युपभूषणम् ।। <br>
पुराणन्यायमीमांसा धर्मशास्त्राणि सुव्रताः ।।१६।। <br>
बलाशया वराश्चैव सर्वलक्षणसंयुताः ।।<br>
मंत्रा घं(घ?)टाः स्मृतास्तेषां वर्णपादास्तदाश्रमाः ।।१७।। <br>
अथो बन्धो ह्यनन्तस्तु सहस्रफणभूषितः ।।<br>
दिशः पादा रथस्यास्य तथा चोपदिशश्चह ।।१८।। <br>
पुष्कराद्याः पताकाश्च सौवर्णा रत्नभूषिताः ।। <br>
समुद्रास्तस्य चत्वारो रथकंबलिनस्स्मृताः ।।१९।। <br>
गंगाद्यास्सरित श्रेष्ठाः सर्वाभरणभूषिताः ।। <br>
चामरासक्तहस्ताग्रास्सर्वास्त्रीरूपशोभिताः ।।2.5.8.२०।। <br>
तत्र तत्र कृतस्थानाः शोभयांचक्रिरे रथम् ।। <br>
आवहाद्यास्तथा सप्त सोपानं हैममुत्तमम् ।। २१ ।। <br>
लोकालोकाचलस्तस्योपसोपानस्समंततः ।। <br>
विषयश्च तथा बाह्यो मानसादिस्तु शोभनः ।। २२ ।। <br>
पाशास्समंततस्तस्य सर्वे वर्षाचलास्स्मृताः ।। <br>
तलास्तस्य रथस्याऽथ सर्वे तलनिवासिनः ।। २३ ।। <br>
सारथिर्भगवान्ब्रह्मा देवा रश्मिधराः स्मृताः ।। <br>
प्रतोदो ब्रह्मणस्तस्य प्रणवो ब्रह्मदैवतम् ।। २४ ।। <br>
अकारश्च महच्छत्रं मंदरः पार्श्वदंडभाक् ।। <br>
शैलेन्द्रः कार्मुकं तस्य ज्या भुजंगाधिपस्स्वयम् ।। २५ ।। <br>
घंटा सरस्वती देवी धनुषः श्रुतिरूपिणी ।। <br>
इषुर्विष्णुर्महातेजास्त्वग्निश्शल्यं प्रकीर्तितम् ।। २६ ।। <br>
हयास्तस्य तथा प्रोक्ताश्चत्वारो निगमा मुने ।। <br>
ज्योतींषि भूषणं तेषामवशिष्टान्यतः परम् ।।२७।।<br>
अनीकं विषसंभूतं वायवो वाजका स्मृताः ।। <br>
ऋषयो व्यासमुख्याश्च वाहवाहास्तथाभवन्।।२८।। <br>
स्वल्पाक्षरैस्संब्रवीमि किं बहूक्त्या मुनीश्वर ।। <br>
ब्रह्मांडे चैव यत्किंचिद्वस्तुतद्वै रथे स्मृतम् ।। २९ ।। <br>
एवं सम्यक्कृतस्तेन धीमता विश्वकर्मणा ।। <br>
सरथादिप्रकारो हि ब्रह्मविष्ण्वाज्ञया शुभः ।। 2.5.8.३० ।। <br>
