सनत्कुमार उवाच ।। <br>
शृणु व्यास प्रवक्ष्यामि चरितं शशिमौलिनः ।। <br>
यथा दुंदुभिनिर्ह्रादमवधीद्दितिजं हरः ।। १ ।। <br>
हिरण्याक्षे हते दैत्ये दितिपुत्रे महाबले ।। <br>
विष्णुदेवेन कालेन प्राप दुखं पहद्दितिः? ।।२ ।। <br>
दैत्यो दुंदुभिनिर्ह्रादो दुष्टः प्रह्लादमातुलः ।। <br>
सांत्वयामास तां वाग्भिर्दुःखितां देवदुःखदः ।।३।। <br>
अथ दैत्यस्स मायावी दितिमाश्वास्य दैत्यराट् ।। <br>
देवाः कथं सुजेयाः स्युरित्युपायमर्चितयत् ।। ४ ।। <br>
देवैश्च घातितो वीरो हिरण्याक्षो महासुरः ।। <br>
विष्णुना च सह भ्रात्रा सच्छलैर्देत्यवैरिभिः ।। ५ ।। <br>
किंबलाश्च किमाहारा किमाधारा हि निर्जराः ।। <br>
मया कथं सुजेयास्स्युरित्युपायमचिंतयत् ।। ६ ।। <br>
विचार्य बहुशो दैत्यस्तत्त्वं विज्ञाय निश्चितम् ।। <br>
अवश्यमग्रजन्मानो हेतवोऽत्र विचारतः ।। ७ ।। <br>
ब्राह्मणान्हंतुमसकृदन्वधावत वै ततः ।।<br>
दैत्यो दुन्दुभिनिर्ह्रादो देववैरी महाखलः ।।८।। <br>
यतः क्रतुभुजो देवाः क्रतवो वेदसंभवाः।।<br>
ते वेदा ब्राह्मणाधारास्ततो देवबलं द्विजाः।।९।।<br>
निश्चितं ब्राह्मणाधारास्सर्वे वेदास्सवासवाः।।<br>
गीर्वाणा ब्राह्मणबला नात्र कार्या विचारणा ।।2.5.58.१०।।<br>
ब्राह्मणा यदि नष्टास्स्युर्वेदा नष्टास्ततस्त्वयम्।। <br>
अतस्तेषु प्रणष्टेषु विनष्टाः सततं सुराः।।११।।<br>
यज्ञेषु नाशं गच्छत्सु हताहारास्ततस्सुराः।। <br>
निर्बलास्सुखजय्याः स्युर्निर्जितेषु सुरेष्वथ।१२।। <br>
अहमेव भविष्यामि मान्यस्त्रिजगतीपतिः ।।<br>
अहरिष्यामि देवा नामक्षयास्सर्वसंपदः ।। १३ ।। <br>
निर्वेक्ष्यामि सुखान्येव राज्ये निहतकंटके ।। <br>
इति निश्चित्य दुर्बुद्धिः पुनश्चिंतितवान्खलः ।।१४।। <br>
द्विजाः क्व संति भूयांसो ब्रह्मतेजोतिबृंहिता।।<br>
श्रुत्यध्यनसंपन्नास्तपोबलसमन्विताः।।१५।।<br>
भूयसां ब्राह्मणानां तु  स्थानं वाराणसी खलु ।। <br>
तामादावुपसंहृत्य यायां तीर्थांतरं ततः ।।१६।। <br>
यत्र यत्र हि तीर्थेषु यत्र यत्राश्रमेषु च ।। <br>
संति सर्वेऽग्रजन्मानस्ते मयाद्यास्समंततः ।। १७ ।। <br>
इति दुंदुभिनिर्ह्रादो मतिं कृत्वा कुलोचिताम् ।। <br>
प्राप्यापि काशीं दुर्वृत्तो मायावी न्यवधीद्द्विजान् ।। १८ ।। <br>
समित्कुशान्समादातुं यत्र यांति द्विजोत्तमाः ।। <br>
अरण्ये तत्र तान्सर्वान्स भक्षयति दुर्मतिः ।। १९ ।। <br>
यथा कोऽपि न वेत्त्येवं तथाऽच्छन्नोऽभवत्पुनः ।। <br>
वने वनेचरो भूत्वा यादोरूपो जलाशये ।।2.5.58.२०।। <br>
अदृश्यरूपी मायावी देवानामप्यगोचरः ।। <br>
दिवा ध्यानपरस्तिष्ठेन्मुनिवन्मुनिमध्यगः ।। २१ ।। <br>
प्रवेशमुटजानां च निर्गमं हि विलोकयन् ।। <br>
यामिन्यां व्याघ्ररूपेणाभक्षयद्ब्राह्मणान्बहून् ।। २२ ।। <br>
निश्शंकम्भक्षयत्येवं न त्यजत्यपि कीकशम् ।। <br>
इत्थं निपातितास्तेन विप्रा दुष्टेन भूरिशः ।। २३ ।। <br>
एकदा शिवरात्रौ तु भक्तस्त्वेको निजोटजे ।। <br>
सपर्यां देवदेवस्य कृत्वा ध्यानस्थितोऽभवत् ।। २४ ।। <br>
स च दुंदुभिनिर्ह्रादो दैत्येन्द्रो बलदर्पितः ।। <br>
व्याघ्ररूपं समास्थाय तमादातुं मतिं दधे ।। २५ ।। <br>
तं भक्तं ध्यानमापन्नं दृढचित्तं शिवेक्षणे ।। <br>
कृतास्त्रमन्त्रविन्यासं तं क्रांतुमशकन्न सः ।। २६ ।। <br>
अथ सर्वं गतश्शम्भुर्ज्ञात्वा तस्याशयं हरः ।। <br>
दैत्यस्य दुष्टरूपस्य वधाय विदधे धियम् ।। २७ ।। <br>
यावदादित्सति व्याघ्रस्तावदाविरभूद्धरः ।। <br>
जगद्रक्षामणिस्त्र्यक्षो भक्तरक्षणदक्षधीः ।। २८ ।। <br>
रुद्रमायांतमालोक्य तद्भक्तार्चितलिंगतः ।। <br>
दैत्यस्तेनैव रूपेण ववृधे भूधरोपमः ।। २९ ।। <br>
सावज्ञमथ सर्वज्ञं यावत्पश्यति दानवः ।। <br>
तावदायातमादाय कक्षायंत्रे न्यपीडयत् ।। 2.5.58.३० ।। <br>
पंचास्यस्त्वथ पंचास्यं मुष्ट्या मूर्द्धन्यताडयत।।<br>
भक्तवत्सलनामासौ वज्रादपि कठोरया।।३१।। <br>
स तेन मुष्टिघातेन कक्षानिष्पेषणेन च ।। <br>
अत्यार्तमारटद्व्याघ्रो रोदसीं पूरयन्मृतः ।। ३२ ।। <br>
तेन नादेन महता संप्रवेपितमानसाः ।।<br>
तपोधनास्समाजग्मुर्निशि शब्दानुसारतः ।।३३।। <br>
अत्रेश्वरं समालोक्य कक्षीकृतमृगेश्वरम् ।। <br>
तुष्टुवुः प्रणतास्सर्वे शर्वं जयजयाक्षरैः ।।३४।। <br>
ब्राह्मणा ऊचुः ।।<br>
परित्राताः परित्राताः प्रत्यूहाद्दारुणादितः ।। <br>
अनुग्रहं कुरुष्वेश तिष्ठात्रैव जगद्गुरो ।।३५।। <br>
अनेनैव स्वरूपेण व्याघ्रेश इति नामतः ।। <br>
कुरु रक्षां महादेव ज्येष्ठस्थानस्य सर्वदा ।।३६।। <br>
अन्येभ्यो ह्युपसर्गेभ्यो रक्ष नस्तीर्थवासिनः ।। <br>
दुष्टानष्टास्य? गौरीश भक्तेभ्यो देहि चाभयम् ।। ।। ३७ ।। <br>
सनत्कुमार उवाच ।। <br>
इत्याकर्ण्य वचस्तेषां भक्तानां चन्द्रशेखरः ।। <br>
तथेत्युक्त्वा पुनः प्राह स भक्तान्भक्तवत्सलः ।। ३८ । <br>
महेश्वर उवाच ।। <br>
यो मामनेन रूपेण द्रक्ष्यति श्रद्धयात्र वै ।। <br>
तस्योपसर्गसंधानं पातयिष्याम्यसंशयम् ।। ३९ ।। <br>
मच्चरित्रमिदं श्रुत्वा स्मृत्वा लिंगमिदं हृदि ।। <br>
संग्रामे प्रविशन्मर्त्यो जयमाप्नोत्यसंशयम् ।।2.5.58.४०।। <br>
एतस्मिन्नंतरे देवास्समाजग्मुस्सवासवाः । <br>
जयेति शब्दं कुर्वंतो महोत्सवपुरस्सरम् ।। ४१ ।। <br>
प्रणम्य शंकरं प्रेम्णा सर्वे सांजलयस्सुराः ।। <br>
नतस्कंधाः सुवाग्भिस्ते तुष्टुवुर्भक्तवत्सलम् ।। ४२ ।। <br>
देवा ऊचुः ।। <br>
जय शंकर देवेश प्रणतार्तिहर प्रभो ।। <br>
एतद्दुंदुभिनिर्ह्रादवधात्त्राता वयं सुराः ।। ४३ ।। <br>
सदा रक्षा प्रकर्तव्या भक्तानां भक्तवत्सल ।। <br>
वध्याः खलाश्च देवेश त्वया सर्वेश्वर प्रभो ।। ४४ ।। <br>
इत्याकर्ण्य वचस्तेषां सुराणां परमेश्वरः ।। <br>
तथेत्युक्त्वा प्रसन्नात्मा तस्मिंल्लिंगे लयं ययौ ।। ४५ ।। <br>
सविस्मयास्ततो देवास्स्वंस्वं धाम ययुर्मुदा ।। <br>
तेऽपि विप्रा महाहर्षात्पुनर्याता यथागतम् ।। ४६ ।। <br>
इदं चरित्रं परम व्याघ्रेश्वरसमुद्भवम् ।। <br>
शृणुयाच्छ्रावयेद्वापि पठेद्वा पाठयेत्तथा ।। ४७ ।। <br>
सर्वान्कामानवाप्नोति नरस्स्वमनसेसितान् ।। <br>
परत्र लभते मोक्षं सर्वदुःखविवर्जितः ।।४८।। <br>
इदमाख्यानमतुलं शिवलीला मृताक्षरम्।।<br>
स्वर्ग्यं यशस्यमायुष्यं पुत्रपौत्रप्रवर्द्धनम् ।।४९।। <br>
परं भक्तिप्रदं धन्यं शिवप्रीतिकरं शिवम्।।<br>
परमज्ञानदं रम्यं विकारहरणं परम् ।। 2.5.58.५० ।। <br>
इति श्रीशिवमहापुराणे द्वि० रुद्रसंहितायां पञ्च० युद्धखण्डे दुंदुभिनिर्ह्राददैत्यवधवर्णनं नामाष्टपञ्चाशत्तमोऽध्यायः ।। ५८ ।। <br>
<br>
