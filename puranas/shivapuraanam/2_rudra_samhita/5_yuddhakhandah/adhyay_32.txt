सनत्कुमार उवाच ॥ <br>
अथेशानो महारुद्रो दुष्टकालस्सतांगतिः ॥ <br>
शंखचूडवधं चित्ते निश्चिकाय सुरेच्छया ॥ १ ॥ <br>
दूतं कृत्वा चित्ररथं गंधर्वेश्वरमीप्सितम् ॥ <br>
शीघ्रं प्रस्थापयामास शंखचूडांतिके मुदा ॥ २ ॥ <br>
सर्वेश्वराज्ञया दूतो ययौ तन्नगरं च सः ॥ <br>
महेन्द्रनगरोत्कृष्टं कुबेरभवनाधिकम्॥ ३ ॥ <br>
गत्वा ददर्श तन्मध्ये शंखचूडालयं वरम् ॥ <br>
राजितं द्वादशैर्द्वारैर्द्वारपालसमन्वितम् ॥४॥ <br>
स दृष्ट्वा पुष्पदन्तस्तु वरं द्वारं ददर्श सः॥ <br>
कथयामास वृत्तांतं द्वारपालाय निर्भयः ॥ ५॥ <br>
अतिक्रम्य च तद्द्वारं जगामाभ्यंतरे मुदा॥ <br>
अतीव सुन्दरं रम्यं विस्तीर्णं समलंकृतम्॥६॥ <br>
स गत्वा शंखचूडं तं ददर्श दनुजाधिपम् ॥ <br>
वीरमंडल मध्यस्थं रत्नसिंहासनस्थितम् ॥७॥<br>
दानवेन्द्रैः परिवृतं सेवितं च त्रिकोटिभिः ॥<br>
शतः कोटिभिरन्यैश्च भ्रमद्भिश्शस्त्रपाणिभिः ॥८॥ <br>
एवंभूतं च तं दृष्ट्वा पुष्पदंतस्सविस्मयः ॥ <br>
उवाच रणवृत्तांतं यदुक्तं शंकरेण च ॥ ९ ॥<br>
पुष्पदंत उवाच ॥ <br>
राजेन्द्र शिवदूतोऽहं पुष्पदंताभिधः प्रभो ॥ <br>
यदुक्तं शंकरेणैव तच्छृणु त्वं ब्रवीमि ते ॥ 2.5.१० ॥ <br>
शिव उवाच<br>
राज्यं देहि च देवानामधिकारं हि सांप्रतम् ॥ <br>
नोचेत्कुरु रणं सार्द्धं परेण च मया सताम् ॥ ११ ॥ <br>
देवा मां शरणापन्ना देवेशं शंकरं सताम् ॥<br>
अहं क्रुद्धो महारुद्रस्त्वां वधिष्याम्यसंशयम् ॥ १२ ॥ <br>
हरोऽस्मि सर्वदेवेभ्यो ह्यभयं दत्तवानहम्॥ <br>
खलदंडधरोऽहं वै शरणागतवत्सलः ॥ १३ ॥ <br>
राज्यं दास्यसि किं वा त्वं करिष्यसि रणं च किम् ॥ <br>
तत्त्वं ब्रूहि द्वयोरेकं दानवेन्द्र विचार्य वै ॥ १४ ॥ <br>
पुष्पदंत उवाच ॥ <br>
इत्युक्तं यन्महेशेन तुभ्यं तन्मे निवेदितम् ॥ <br>
वितथं शंभुवाक्यं न कदापि दनुजाधिप ॥ १५ ॥<br>
अहं स्वस्वामिनं गंतुमिच्छामि त्वरितं हरम् ॥ <br>
गत्वा वक्ष्यामि किं शंभोस्तथा त्वं वद मामिह ॥ १६ ॥ <br>
॥ सनत्कुमार उवाच<br>
इत्थं च पुष्पदंतस्य शिवदूतस्य सत्पतेः ॥ <br>
आकर्ण्य वचनं राजा हसित्वा तमुवाच सः ॥ १७ ॥<br>
शंखचूड उवाच ॥ <br>
राज्यं दास्ये न देवेभ्यो वीरभोग्या वसुंधरा ॥ <br>
रणं दास्यामि ते रुद्र देवानां पक्षपातिने ॥१८॥ <br>
यस्योपरि प्रयायी स्यात्स वीरो भुवेनऽधमः।<br>
अतः पूर्वमहं रुद्र त्वां गमिष्याम्यसंशयम्॥१९॥ <br>
प्रभात आगमिष्यामि वीरयात्रा विचारतः ॥ <br>
त्वं गच्छाचक्ष्व रुद्राय हीदृशं वचनं मम ॥ 2.5.२० ॥ ॥ <br>
इति श्रुत्वा शंखचूडवचनं सुप्रहस्य सः ॥ <br>
उवाच दानवेन्द्रं स शंभुदूतस्तु गर्वितम् ॥२१॥ <br>
अन्येषामपि राजेन्द्र गणानां शंकरस्य च ॥<br>
न स्थातुं संमुखे योग्यः किं पुनस्तस्य संमुखम् ॥२२॥ <br>
स त्वं देहि च देवानामधिकाराणि सर्वशः ॥ <br>
त्वमरे गच्छ पातालं यदि जीवितुमिच्छसि॥२३॥<br>
सामान्यममरं तं नो विद्धि दानवसत्तम॥ <br>
शंकरः परमात्मा हि सर्वेषामीश्वरेश्वरः॥२४॥<br>
इन्द्राद्यास्सकला देवा यस्याज्ञावर्तिनस्सदा॥<br>
सप्रजापतयस्सिद्धा मुनयश्चाप्यहीश्वराः ॥२५॥<br>
हरेर्विधेश्च स स्वामी निर्गुणस्सगुणस्स हि ॥ <br>
यस्य भ्रूभंगमात्रेण सर्वेषां प्रलयो भवेत् ॥२६॥ <br>
शिवस्य पूर्णरूपश्च लोकसंहारकारकः॥ <br>
सतां गतिर्दुष्टहंता निर्विकारः परात्परः ॥२७॥ <br>
ब्रह्मणोधिपतिस्सोऽपि हरेरपि महेश्वरः॥<br>
अवमान्या न वै तस्य शासना दानवर्षभ॥२८॥ <br>
किं बहूक्तेन राजेन्द्र मनसा संविचार्य च ॥ <br>
रुद्रं विद्धि महेशानं परं ब्रह्म चिदात्मकम् ॥२९॥ <br>
देहि राज्यं हि देवानामधिकारांश्च सर्वशः ॥<br>
एवं ते कुशलं तात भविष्यत्यन्यथा भयम् ।2.5.३०।<br>
सन्त्कुमार उवाच॥ <br>
इति श्रुत्वा दानवेंद्रः शंखचूडः प्रतापवान् ॥<br>
उवाच शिवदूतं तं भवितव्यविमोहितः॥३१॥ <br>
शंखचूड उवाच ॥ <br>
स्वतो राज्यं न दास्यामि नाधिकारान् विनिश्चयात् ॥ <br>
विना युद्धं महेशेन सत्यमेतद्ब्रवीम्यहम् ॥ ३२ ॥<br>
कालाधीनं जगत्सर्वं विज्ञेयं सचराचरम्॥<br>
कालाद्भवति सर्वं हि विनश्यति च कालतः॥३३॥<br>
त्वं गच्छ शंकरं रुद्रं मयोक्तं वद तत्त्वत॥<br>
स च युक्तं करोत्वेवं बहुवार्तां कुरुष्व नो ॥ ३४ ॥ <br>
सनत्कुमार उवाच॥ <br>
इत्युक्त्वा शिवदूतोऽसौ जगाम स्वामिनं निजम् ॥ <br>
यथार्थं कथयामास पुष्पदंतश्च सन्मुने ॥ ३५ ॥ <br>
<br>
