सनत्कुमार उवाच ॥ <br>
स्वगेहमागते तस्मिञ्शंखचूडे विवाहिते॥<br>
तपः कृत्वा वरं प्राप्य मुमुदुर्दानवादयः ॥ १ ॥ <br>
स्वलोकादाशु निर्गत्य गुरुणा स्वेन संयुताः ॥ <br>
सर्वे सुरास्संमिलितास्समाजग्मुस्तदंतिकम्॥२॥ <br>
प्रणम्य तं सविनयं संस्तुत्य विविधादरात् ॥ <br>
स्थितास्तत्रैव सुप्रीत्या मत्वा तेजस्विनं विभुम्॥३॥<br>
सोपि दम्भात्मजो दृष्ट्वा गतं कुल गुरुं च तम् ॥ <br>
प्रणनाम महाभक्त्या साष्टांगं परमादरात् ॥ ४ ॥ <br>
अथ शुक्रः कुलाचार्यो दृष्ट्वाशिषमनुत्तमम् ॥ <br>
वृत्तांतं कथयामास देवदानवयोस्तदा ॥ ५ ॥ <br>
स्वाभाविकं च तद्वैरमसुराणां पराभवम् ॥ <br>
विजयं निर्जराणां च जीवसाहाय्यमेव च ॥६॥ <br>
ततस्स सम्मतं कृत्वा सुरैस्सर्वैस्समुत्सवम् ॥ <br>
दानवाद्यसुराणां तमधिपं विदधे गुरुः ॥७॥ <br>
तदा समुत्सवो जातोऽसुराणां मुदितात्मनाम् ॥ <br>
उपायनानि सुप्रीत्या ददुस्तस्मै च तेऽखिलाः ॥ ६ ॥ <br>
अथ दम्भात्मजो वीरश्शंखचूडः प्रतापवान्॥ <br>
राज्याभिषेकमासाद्य स रेजे सुरराट् तदा ॥ ९ ॥ <br>
स सेनां महतीं कर्षन्दैत्यदानवरक्षसाम् ॥ <br>
रथमास्थाय तरसा जेतुं शक्रपुरीं ययौ ॥2.5.29.१०॥ <br>
गच्छन्स दानवेन्द्रस्तु तेषां सेवनकुर्वताम् ॥ <br>
विरेजे शशिवद्भानां ग्रहाणां ग्रहराडिव ॥ ११ ॥ <br>
आगच्छंतं शङ्खचूडमाकर्ण्याखण्डलस्स्वराट् ॥ <br>
निखिलैरमरैस्सार्द्धं तेन योद्धुं समुद्यतः ॥ १२ ॥ <br>
तदाऽसुरैस्सुराणां च संग्रामस्तुमुलो ह्यभूत् ॥ <br>
वीराऽऽनन्दकरः क्लीबभयदो रोमहर्षणः ॥ १३ ॥ <br>
महान्कोलाहलो जातो वीराणां गर्जतां रणे ॥ <br>
वाद्यध्वनिस्तथा चाऽऽसीत्तत्र वीरत्ववर्द्धिनी ॥ १४ ॥ <br>
देवाः प्रकुप्य युयुधुरसुरैर्बलवत्तराः ॥ <br>
पराजयं च संप्रापुरसुरा दुद्रुवुर्भयात् ॥ १५॥ <br>
पलायमानास्तान्दृष्ट्वा शंखचूडस्स्वयं प्रभुः ॥ <br>
युयुधे निर्जरैस्साकं सिंहनादं प्रगर्ज्य च ॥ १६ ॥ <br>
तरसा सहसा चक्रे कदनं त्रिदिवौकसाम् ॥ <br>
प्रदुद्रुवुस्सुरास्सर्वे तत्सुतेजो न सेहिरे ॥ १७ ॥ <br>
यत्र तत्र स्थिता दीना गिरीणां कंदरासु च ॥ <br>
तदधीना न स्वतंत्रा निष्प्रभाः सागरा यथा ॥ १८॥ <br>
सोपि दंभात्मजश्शूरो दानवेन्द्रः प्रतापवान् ॥ <br>
सुराधिकारान्संजह्रे सर्वाँल्लोकान्विजित्य च ॥१९॥ <br>
त्रैलोक्यं स्ववशंचक्रे यज्ञभागांश्च कृत्स्नशः ॥ <br>
स्वयमिन्द्रो बभूवापि शासितं निखिलं जगत् ॥2.5.29.२०॥ <br>
कौबेरमैन्दवं सौर्यमाग्नेयं याम्यमेव च ॥ <br>
कारयामास वायव्यमधिकारं स्वशक्तितः ॥२१॥ <br>
देवानामसुराणां च दानवानां च रक्षसाम् ॥ <br>
गंधर्वाणां च नागानां किन्नराणां रसौकसाम् ॥ २२ ॥ <br>
त्रिलोकस्य परेषां च सकलानामधीश्वरः ॥ <br>
स बभूव महावीरश्शंखचूडो महाबली ॥ २३ ॥ <br>
एवं स बुभुजे राज्यं राजराजेश्वरो महान् ॥ <br>
सर्वेषां भुवनानां च शंखचूडश्चिरं समाः ॥ २४ ॥ <br>
तस्य राज्ये न दुर्भिक्षं न मारी नाऽशुभग्रहाः ॥ <br>
आधयो व्याधयो नैव सुखिन्यश्च प्रजाः सदा ॥२५॥ <br>
अकृष्टपच्या पृथिवी ददौ सस्यान्यनेकशः ॥ <br>
ओषध्यो विविधाश्चासन्सफलास्सरसाः सदा ॥२६॥ <br>
मण्याकराश्च नितरां रत्नखन्यश्च सागराः॥ <br>
सदा पुष्पफला वृक्षा नद्यस्तु सलिलावहाः ॥ २७ ॥ <br>
देवान् विनाखिला जीवास्सुखिनो निर्विकारकाः ॥ <br>
स्वस्वधर्मा स्थितास्सर्वे चतुर्वर्णाश्रमाः परे ॥२८॥ <br>
तस्मिच्छासति त्रैलोक्ये न कश्चिद् दुःखितोऽभवत् ॥ <br>
भ्रातृवैरत्वमाश्रित्य केवलं दुःखिनोऽमराः॥२९॥ <br>
स शंखचूडः प्रबलः कृष्णस्य परमस्सखा ॥ <br>
कृष्णभक्तिरतस्साधुस्सदा गोलोकवासिनः ॥ 2.5.29.३० ॥ <br>
पूर्वशापप्रभावेण दानवीं योनिमाश्रितः ॥ <br>
न दानवमतिस्सोभूद्दानवत्वेऽपि वै मुने ॥ ३१ ॥ <br>
ततस्सुरगणास्सर्वे हृतराज्या पराजिताः ॥ <br>
संमंत्र्य सर्षयस्तात प्रययुर्ब्रह्मणस्सभाम् ॥ ३२ ॥ <br>
तत्र दृष्ट्वा विधातारं नत्वा स्तुत्वा विशेषतः ॥ <br>
ब्रह्मणे कथयामासुस्सर्वं वृत्तांतमाकुलाः ॥ ३३ ॥ <br>
ब्रह्मा तदा समाश्वास्य सुरान् सर्वान्मुनीनपि ॥ <br>
तैश्च सार्द्धं ययौ लोके वैकुण्ठं सुखदं सताम् ॥ ३४ ॥ <br>
ददर्श तत्र लक्ष्मीशं ब्रह्मा देवगणैस्सह ॥ <br>
किरीटिनं कुंडलिनं वनमालाविभूषितम् ॥ ३५ ॥ <br>
शंखचक्रगदापद्मधरं देवं चतुर्भुजम् ॥ <br>
सनंदनाद्यैः सिद्धैश्च सेवितं पीतवाससम् ॥ ३६ ॥ <br>
दृष्ट्वा विष्णुं सुरास्सर्वे ब्रह्माद्यास्समुनीश्वराः ॥ <br>
प्रणम्य तुष्टुवुर्भक्त्या बद्धाञ्जलिकरा विभुम् ॥३७॥ <br>
देवा ऊचु ॥ <br>
देवदेव जगन्नाथ वैकुंठाधिपते प्रभो ॥ <br>
रक्षास्माञ्शरणापन्नाञ्छ्रीहरे त्रिजगद्गुरो ॥ ३८ ॥ <br>
त्वमेव जगतां पाता त्रिलोकेशाच्युत प्रभो ॥ <br>
लक्ष्मीनिवास गोविन्द भक्तप्राण नमोऽस्तु ते ॥ ३९ ॥ <br>
इति स्तुत्वा सुरास्सर्वे रुरुदुः पुरतो हरेः ॥ <br>
तच्छ्रुत्वा भगवान्विष्णुर्ब्रह्माणमिदमब्रवीत् ॥ 2.5.29.४० ॥ <br>
विष्णुरुवाच ॥ <br>
किमर्थमागतोसि त्वं वैकुंठं योगिदुर्लभम् ॥ <br>
किं कष्टं ते समुद्भूतं तत्त्वं वद ममाग्रतः ॥ ४१ ॥ <br>
सनत्कुमार उवाच ॥ <br>
इति श्रुत्वा हरेर्वाक्यं प्रणम्य च मुहुर्मुहुः ॥ <br>
बद्धाञ्जलिपुटो भूत्वा विन यानतकन्धरः ॥ ४२ ॥ <br>
वृत्तांतं कथयामास शंखचूडकृतं तदा ॥ <br>
देवकष्टसमाख्यानं पुरो विष्णोः परात्मनः ॥ ४३ ॥ <br>
हरिस्तद्वचनं श्रुत्वा सर्वतसर्वभाववित् ॥ <br>
प्रहस्योवाच भगवांस्तद्रहस्यं विधिं प्रति ॥४४ ॥ <br>
श्रीभगवानुवाच ॥ <br>
शंखचूडस्य वृत्तांतं सर्वं जानामि पद्मज ॥ <br>
मद्भक्तस्य च गोपस्य महातेजस्विनः पुरा ॥४५॥। <br>
शृणुतस्सर्ववृत्तान्तमितिहासं पुरातनम् ॥ <br>
संदेहो नैव कर्तव्यश्शं करिष्यति शङ्करः ॥४६॥ <br>
सर्वोपरि च यस्यास्ति शिवलोकः परात्परः ॥ <br>
यत्र संराजते शंभुः परब्रह्म परमेश्वरः ॥४७॥ <br>
प्रकृतेः पुरुषस्यापि योधिष्ठाता त्रिशक्तिधृक् ॥ <br>
निर्गुणस्सगुणस्सोपि परं ज्योतिः स्वरूपवान् ॥४८॥<br>
यस्यांगजास्तु वै ब्रह्मंस्त्रयस्सृष्ट्यादिकारकाः ॥ <br>
सत्त्वादिगुणसंपन्ना विष्णुब्रह्महराभिधाः ॥४९॥ <br>
स एव परमात्मा हि विहरत्युमया सह ॥ <br>
यत्र मायाविनिर्मुक्तो नित्यानित्य प्रकल्पकः ॥2.5.29.५०॥ <br>
तत्समीपे च गोलोको गोशाला शंकरस्य वै ॥ <br>
तस्येच्छया च मद्रूपः कृष्णो वसति तत्र ह ॥ ५१ ॥ <br>
तद्गवां रक्षणार्थाय तेनाज्ञप्तस्सदा सुखी॥<br>
तत्संप्राप्तसुखस्सोपि संक्रीडति विहारवित्॥५२॥<br>
तस्य नारी समाख्याता राधेति जगदम्बिका॥<br>
प्रकृतेः परमा मूर्तिः पंचमी सुविहारिणी ॥५३॥ <br>
बहुगोपाश्च गोप्यश्च तत्र संति तदंगजाः ॥ <br>
सुविहारपरा नित्यं राधाकृष्णानुवर्तिनः ॥५४॥ <br>
स एव लीलया शंभोरिदानीं मोहितोऽनया ॥ <br>
संप्राप्तो दानवीं योनिं मुधा शापात्स्वदुःखदाम् ॥ ५५ ॥ <br>
रुद्रशूलेन तन्मृत्यु कृष्णेन विहितः पुरा॥<br>
ततस्स्वदेहमुत्सृज्य पार्षदस्स भविष्यति ॥५६॥<br>
इति विज्ञाय देवेश न भयं कर्तुमर्हसि॥<br>
शंकर शरणं यावस्स सद्यश्शंविधास्यति ॥ ५७ ॥ <br>
अहं त्वं चामरास्सर्वे तिष्ठंतीह विसाध्वसाः ॥५८ ॥ <br>
सनत्कुमार उवाच ॥ <br>
इत्युक्त्वा सविधिर्विष्णुः शिवलोकं जगाम ह ॥ <br>
संस्मरन्मनसा शंभुं सर्वेशं भक्तवत्सलम् ॥ ५९ ॥ <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे शंखचूडवधोपाख्याने शंखचूडराज्यकरणवर्णनपूर्वक तत्पूर्वभववृत्तचरित्रवर्णनं नामैकोनत्रिंशोऽध्यायः ॥ २९ ॥ <br>
<br>
