॥ श्रीगणेशाय नमः ॥ <br>
॥ श्रीगौरीशंकराभ्यां नमः ॥ <br>
॥ नारद उवाच ॥ <br>
श्रुतमस्माभिरानंदप्रदं चरितमुत्तमम् ॥ <br>
गृहस्थस्यैव शंभोश्च गणस्कंदादिसत्कथम् ॥१॥ <br>
इदानीं ब्रूहि सुप्रीत्या चरितं वरमुत्तमम् ॥ <br>
शंकरो हि यथा रुद्रो जघान विहरन्खलान् ॥२॥ <br>
कथं ददाह भगवान्नगराणि सुरद्विषाम् ॥ <br>
त्रीण्येकेन च बाणेन युगपत्केन वीर्यवान् ॥३॥ <br>
एतत्सर्वं समाचक्ष्व चरितं शशिमौलिनः ॥ <br>
देवर्षिसुखदं शश्वन्मायाविहरतः प्रभोः ॥ ४ ॥ <br>
॥ ब्रह्मोवाच ॥ <br>
एवमेतत्पुरा पृष्टो व्यासेन ऋषिसत्तमः ॥ <br>
सनत्कुमारं प्रोवाच तदेव कथयाम्यहम् ॥५॥ <br>
सनत्कुमार उवाच ॥ <br>
शृणु व्यास महाप्राज्ञ चरितं शशिमौलिनः ॥ <br>
यथा ददाह त्रिपुरं बाणेनैकेन विश्व हृत्॥६॥<br>
शिवात्मजेन स्कन्देन निहते तारकासुरे॥<br>
तत्पुत्रास्तु त्रयो दैत्याः पर्यतप्यन्मुनीश्वर॥७॥<br>
तारकाख्यस्तु तज्जेष्ठो विद्युन्माली च मध्यमः ॥ <br>
कमलाक्षः कनीयांश्च सर्वे तुल्यबलास्सदा ॥८॥ <br>
जितेन्द्रियास्ससन्नद्धास्संयतास्सत्यवादिनः ॥ <br>
दृढचित्ता महावीरा देवद्रोहिण एव च ॥ ९ ॥ <br>
ते तु मेरुगुहां गत्वा तपश्चक्रुर्महाद्भुतम् ॥ <br>
त्रयस्सर्वान्सुभोगांश्च विहाय सुमनोहरान् ॥ 2.5.1.१० ॥ <br>
वसंते सर्वकामांश्च गीतवादित्रनिस्स्वनम् ॥ <br>
विहाय सोत्सवं तेपुस्त्रयस्ते तारकात्मजाः॥११॥<br>
ग्रीष्मे सूर्यप्रभां जित्वा दिक्षु प्रज्वाल्य पावकम् ॥ <br>
तन्मध्यसंस्थाः सिद्ध्यर्थं जुहुवुर्हव्यमादरात् ॥१२॥<br>
महाप्रतापपतितास्सर्वेप्यासन् सुमूर्छिताः ॥ <br>
वर्षासु गतसंत्रासा वृष्टिं मूर्द्धन्यधारयन् ॥१३॥ <br>
शरत्काले प्रसूतं तु भोजनं तु बुभुक्षिताः ॥ <br>
रम्यं स्निग्धं स्थिरं हृद्यं फलं मूलमनुत्तमम्॥१४॥ <br>
संयमात्क्षुत्तृषो जित्वा पानान्युच्चावचान्यपि ॥ <br>
बुभुक्षितेभ्यो दत्त्वा तु बुभूवुरुपला इव ॥१५॥ <br>
संस्थितास्ते महात्मानो निराधाराश्चतुर्दिशम् ॥ <br>
हेमंते गिरिमाश्रित्य धैर्येण परमेण तु ॥ १६ ॥ <br>
तुषारदेहसंछन्ना जलक्लिन्नेन वाससा ॥ <br>
आसाद्य देहं क्षौमेण शिशिरे तोयमध्यगाः ॥ १७ ॥ <br>
अनिर्विण्णास्ततस्सर्वे क्रमशोऽवर्द्धयंस्तपः ॥ <br>
तेपुस्त्रयस्ते तत्पुत्रा विधिमुद्दिश्य सत्तमाः ॥ १८ ॥ <br>
तप उग्रं समास्थाय नियमे परमे स्थिता ॥ <br>
तपसा कर्षयामासुर्देहान् स्वान् दानवोत्तमाः ॥१९॥ <br>
वर्षाणां शतकं चैव पदमेकं निधाय च ॥ <br>
भूमौ स्थित्वा परं तत्र तेपुस्ते बलवत्तराः ॥ 2.5.1.२० ॥ <br>
ते सहस्रं तु वर्षाणां वातभक्षास्सुदारुणाः ॥ <br>
तपस्तेपुर्दुरात्मानः परं तापमुपागताः ॥ २१ ॥<br>
वर्षाणां तु सहस्रं वै मस्तकेनास्थितास्तथा ॥ <br>
वर्षाणां तु शतेनैव ऊर्द्ध्वबाहव आसिताः ॥२२॥ <br>
एवं दुःखं परं प्राप्ता दुराग्रहपरा इमे ॥ <br>
ईदृक्ते संस्थिता दैत्या दिवारात्रमतंद्रिता ॥ २३ ॥ <br>
एवं तेषां गतः कालो महान् सुतपतां मुने ॥ <br>
ब्रह्मात्मनां तारकाणां धर्मेणेति मतिर्मम ॥ २४ ॥ <br>
प्रादुरासीत्ततो ब्रह्मा सुरासुरगुरुर्महान् ॥ <br>
संतुष्टस्तपसा तेषां वरं दातुं महायशाः ॥ २५ ॥ <br>
मुनिदेवासुरैस्सार्द्धं सांत्वपूर्वमिदं वचः ॥ <br>
ततस्तानब्रवीत्सर्वान् सर्वभूतपितामहः ॥ २५ ॥ <br>
ब्रह्मोवाच ॥ <br>
प्रसन्नोऽस्मि महादैत्या युष्माकं तपसा मुने ॥ <br>
सर्वं दास्यामि युष्मभ्यं वरं ब्रूत यदीप्सितम् ॥ २७ ॥ <br>
किमर्थं सुतपस्तप्तं कथयध्वं सुरद्विषां ॥ <br>
सर्वेषां तपसो दाता सर्वकर्तास्मि सर्वदा ॥ २८ ॥ <br>
सनत्कुमार उवाच ॥ <br>
तस्य तद्वचनं श्रुत्वा शनैस्ते स्वात्मनो गतम् ॥ <br>
ऊचुः प्रांजलयस्सर्वे प्रणिपत्य पितामहम् ॥ २९ ॥ <br>
दैत्या ऊचुः ॥ <br>
यदि प्रसन्नो देवेश यदि देयो वरस्त्वया ॥ <br>
अवध्यत्वं च सर्वेषां सर्वभूतेषु देहिनः ॥ 2.5.1.३० ॥ <br>
स्थिरान् कुरु जगन्नाथ पांतु नः परिपंथिनः ॥ <br>
जरारोगादयस्सर्वे नास्मान्मृत्युरगात् क्वचित् ॥ ३१ ॥ <br>
अजराश्चामरास्सर्वे भवाम इति नो मतम् ॥ <br>
समृत्यवः करिष्यामस्सर्वानन्यांस्त्रिलोकके ॥३२॥ <br>
लक्ष्म्या किं तद्विपुलया किं कार्यं हि पुरोत्तमैः ॥ <br>
अन्यैश्च विपुलैर्भोगैस्स्थानैश्वर्येण वा पुनः ॥ ३३ ॥ <br>
यत्रैव मृत्युना ग्रस्तो नियतं पंचभिर्दिनैः ॥ <br>
व्यर्थं तस्याखिलं ब्रह्मन् निश्चितं न इतीव हि ॥ ३४ ॥ <br>
सनत्कुमार उवाच ॥ <br>
इति श्रुत्वा वचस्तेषां दैत्यानां च तपस्विनाम् ॥ <br>
प्रत्युवाच शिवं स्मृत्वा स्वप्रभुं गिरिशं विधिः ॥३५॥ <br>
ब्रह्मोवाच ॥ <br>
नास्ति सर्वामरत्वं च निवर्तध्वमतोऽसुराः ॥ <br>
अन्यं वरं वृणीध्वं वै यादृशो वो हि रोचते ॥ ३६ ॥ <br>
जातो जनिष्यते नूनं जंतुः कोप्यसुराः क्वचित् ॥ <br>
अजरश्चामरो लोके न भविष्यति भूतले ॥ ३७ ॥ <br>
ऋते तु खंडपरशोः कालकालाद्धरेस्तथा ॥ <br>
तौ धर्माधर्मपरमावव्यक्तौ व्यक्तरूपिणौ ॥३८॥ <br>
संपीडनाय जगतो यदि स क्रियते तपः ॥ <br>
सफलं तद्गतं वेद्यं तस्मात्सुविहितं तपः ॥३९॥ <br>
तद्विचार्य स्वयं बुद्ध्या न शक्यं यत्सुरासुरैः ॥ <br>
दुर्लभं वा सुदुस्साध्यं मृत्युं वंचयतानघाः ॥2.5.1.४०॥ <br>
तत्किंचिन्मरणे हेतुं वृणीध्वं सत्त्वमाश्रिताः ॥ <br>
येन मृत्युर्नैव वृतो रक्षतस्तत्पृथक् पृथक् ॥४१॥ <br>
सनत्कुमार उवाच ॥ <br>
एतद्विधिवचः श्रुत्वा मुहूर्त्तं ध्यानमास्थिताः ॥ <br>
प्रोचुस्ते चिंतयित्वाथ सर्वलोकपितामहम् ॥४२॥ <br>
दैत्या ऊचुः॥ <br>
भगवन्नास्ति नो वेश्म पराक्रमवतामपि ॥ <br>
अधृष्याः शात्रवानां तु यन्न वत्स्यामहे सुखम् ॥ ४३ ॥ <br>
पुराणि त्रीणि नो देहि निर्मायात्यद्भुतानि हि ॥ <br>
सर्वसंपत्समृद्धान्य प्रधृष्याणि दिवौकसाम्॥४४॥<br>
वयं पुराणि त्रीण्येव समास्थाय महीमिमाम्॥ <br>
चरिष्यामो हि लोकेश त्वत्प्रसादाज्जगद्गुरो ॥ ४५ ॥ <br>
तारकाक्षस्ततः प्राह यदभेद्यं सुरैरपि ॥ <br>
करोति विश्वकर्मा तन्मम हेममयं पुरम्॥ ४६ ॥ <br>
ययाचे कमलाक्षस्तु राजतं सुमहत्पुरम् ॥ <br>
विद्युन्माली च संहृष्टो वज्रायसमयं महत्॥४७॥<br>
पुरेष्वेतेषु भो ब्रह्मन्नेकस्थानस्थितेषु च ॥ <br>
मध्याह्नाभिजिते काले शीतांशौ पुष्प संस्थिते ॥ ४८ ॥ <br>
उपर्युपर्यदृष्टेषु व्योम्नि लीलाभ्रसंस्थिते ॥ <br>
वर्षत्सु कालमेघेषु पुष्करावर्तनामसु ॥ ४९ ॥ <br>
तथा वर्षसहस्राते समेष्यामः परस्परम् ॥<br>
एकीभावं गमिष्यंति पुराण्येतानि नान्यथा ॥2.5.1.५०॥ <br>
सर्वदेवमयो देवस्सर्वेषां मे कुहेलया॥ <br>
असंभवे रथे तिष्ठन् सर्वोपस्करणान्विते ॥ ५१ ॥ <br>
असंभाव्यैककांडेन भिनत्तु नगराणि नः ॥<br>
निर्वैरः कृत्तिवासास्तु योस्माकमिति नित्यशः ॥ ५२ । <br>
वंद्यः पूज्योभिवाद्यश्च सोस्माकं निर्दहेत्कथम् ॥ <br>
इति चेतसि संधाय तादृशो भुवि दुर्लभः ॥ ५३ ॥ <br>
सनत्कुमार उवाच ॥ <br>
एतच्छ्रुत्वा वचस्तेषां ब्रह्मा लोकपितामहः ॥ <br>
एवमस्तीति तान् प्राह सृष्टिकर्ता स्मरञ्शिवम् ॥५४॥ <br>
आज्ञां ददौ मयस्यापि कुत्र त्वं नगरत्रयम् ॥ <br>
कांचनं राजतं चैव आयसं चेति भो मय ॥५५॥ <br>
इत्यादिश्य मयं ब्रह्मा प्रत्यक्षं प्राविशद्दिवम् ॥ <br>
तेषां तारकपुत्राणां पश्यतां निजधाम हि ॥५६॥ <br>
ततो मयश्च तपसा चक्रे धीरः पुराण्यथ ॥ <br>
कांचनं तारकाक्षस्य कमलाक्षस्य राजतम् ॥५७॥ <br>
विद्युन्माल्यायसं चैव त्रिविधं दुर्गमुत्तमम् ॥ <br>
स्वर्गे व्योम्नि च भूमौ च क्रमाज्ज्ञेयानि तानि वै ॥५८॥ <br>
दत्वा तेभ्यो सुरेभ्यश्च पुराणि त्रीणि वै मयः ॥ <br>
प्रविवेश स्वयं तत्र हितकामपरायणः ॥ ५९ ॥ <br>
एवं पुत्रत्रयं प्राप्य प्रविष्टास्तारकात्मजाः ॥ <br>
बुभुजुस्सकलान्भोगान्महाबलपराक्रमाः ॥ 2.5.1.६० ॥ <br>
कल्पद्रुमैश्च संकीर्णं गजवाजिसमाकुलम् ॥ <br>
नानाप्रासादसंकीर्णं मणिजालसमा वृतम् ॥ ६१ ॥॥ <br>
सूर्यमण्डलसंकाशैर्विमानैस्सर्वतोमुखैः ॥ <br>
पद्मरागमयैश्चैव शोभितं चन्द्रसन्निभैः ॥ ६२ ॥ <br>
प्रासादैर्गोपुरैर्दिव्यैः कैलासशिखरोपमैः ॥ <br>
दिव्यस्त्रीजनसंकीर्णैर्गंधर्वैस्सिद्धचारणैः ॥ ६३ ॥ <br>
रुद्रालयैः प्रतिगृहमग्निहोत्रैः प्रतिष्ठितैः ॥ <br>
द्विजोत्तमैश्शास्त्र ज्ञैश्शिवभक्तिरतैस्सदा ॥ ६४ ॥ <br>
वापीकूपतडागैश्च दीर्घिकाभिस्सुशोभितम् ॥ <br>
उद्यानवनवृक्षैश्च स्वर्गच्युत गुणोत्तमैः ॥ ६५ ॥ <br>
नदीनदसरिन्मुख्यपुष्करैः शोभितं सदा ॥ <br>
सर्वकामफलाद्यैश्चानेकैर्वृक्षैर्मनोहरम् ॥ ६६ ॥ <br>
मत्तमातंगयूथैश्च तुरंगैश्च सुशोभनैः ॥ <br>
रथैश्च विविधाकारैश्शिबिकाभिरलंकृतम् ॥६७॥ <br>
समयादिशिकैश्चैव क्रीडास्थानैः पृथक्पृथक् ॥ <br>
वेदाध्ययनशालाभिर्विविधाभिः पृथक्पृथक् ॥ ६८ ॥ <br>
अदृष्टं मनसा वाचा पापान्वितनरैस्सदा ॥ <br>
महात्मभिश्शुभाचारैः पुण्यवद्भिः प्रवीक्ष्यते ॥ ६९ ॥ <br>
पतिव्रताभिः सर्वत्र पावितं स्थलमुत्तमम् ॥ <br>
पतिसेवनशीलाभिर्विमुखाभिः कुधर्मतः ॥2.5.1.७०॥ <br>
दैत्यशूरैर्महाभागैस्सदारैस्ससुतैर्द्विजैः ॥ <br>
श्रौतस्मार्तार्थतत्त्वज्ञैस्स्वधर्मनिरतैर्युतम्॥७१॥<br>
व्यूढोरस्कैर्वृषस्कंधैस्सामयुद्धधरैस्सदा॥<br>
प्रशांतैः कुपितैश्चैव कुब्जैर्वामनकैस्तथा॥७२॥ <br>
नीलोत्पलदलप्रख्यैर्नीलकुंचितमूर्द्धजैः ॥ <br>
मयेन रक्षितैस्सर्वैश्शिक्षितैर्युद्धलालसैः ॥ ७३ ॥ <br>
वरसमररतैर्युतं समंतादजशिवपूजनया विशुद्धवीर्यैः ॥ <br>
रविमरुतमहेन्द्रसंनिकाशैस्सुरमथनैस्सुदृढैस्सुसेवितं यत् ॥७४॥ <br>
शास्त्रवेदपुराणेषु येये धर्माः प्रकीर्तिताः ॥ <br>
शिवप्रियास्सदा देवास्ते धर्मास्तत्र सर्वतः ॥ ७५ ॥ <br>
एवं लब्धवरास्ते तु दैतेयास्तारकात्मजाः ॥ <br>
शैवं मयमुपाश्रित्य निवसंति स्म तत्र ह ॥ ७६ ॥ <br>
सर्वं त्रैलोक्यमुत्सार्य प्रविश्य नगराणि ते ॥ <br>
कुर्वंति स्म महद्राज्यं शिवमार्गरतास्सदा ॥ ७७ ॥ <br>
ततो महान् गतः कालो वसतां पुण्यकर्मणाम् ॥ <br>
यथासुखं यथाजोषं सद्राज्यं कुर्वतां मुने ॥ ७८ ॥<br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे त्रिपुरवधोपाख्याने त्रिपुरवर्णनं नाम प्रथमोऽध्यायः ॥ १ ॥ <br>
<br>
