सनत्कुमार उवाच ॥<br>
एतस्मिन्नंतरे शंभुं प्रसन्नं वीक्ष्य दानवः॥ <br>
तत्राजगाम सुप्रीतो मयोऽदग्धः कृपाबलात् ॥ १ ॥ <br>
प्रणनाम हरं प्रीत्या सुरानन्यानपि ध्रुवम् ॥ <br>
कृतांजलिर्नतस्कंधः प्रणनाम पुन श्शिवम् ॥२॥ <br>
अथोत्थाय शिवं दृष्ट्वा प्रेम्णा गद्गदसुस्वरः ॥ <br>
तुष्टाव भक्तिपूर्णात्मा स दानववरो मयः ॥३॥ <br>
मय उवाच ॥ देवदेव महादेव भक्तवत्सल शंकरः ॥ <br>
कल्पवृक्षस्वरूपोसि सर्वपक्षविवर्जितः ॥४॥ <br>
ज्योतीरूपो नमस्तेस्तु विश्वरूप नमोऽस्तु ते॥<br>
नमः पूतात्मने तुभ्यं पावनाय नमोनमः ॥५॥ <br>
चित्ररूपाय नित्याय रूपातीताय ते नमः ॥ <br>
दिव्यरूपाय दिव्याय सुदिव्याकृतये नमः॥६॥<br>
नमः प्रणतसर्वार्तिनाशकाय शिवात्मने ॥ <br>
कर्त्रे भर्त्रे च संहर्त्रे त्रिलोकानां नमोनमः ॥ ७ ॥ <br>
भक्तिगम्याय भक्तानां नमस्तुभ्यं कृपा लवे ॥ <br>
तपस्सत्फलदात्रे ते शिवाकांत शिवेश्वर॥८॥<br>
न जानामि स्तुतिं कर्तुं स्तुतिप्रिय परेश्वर॥<br>
प्रसन्नो भव सर्वेश पाहि मां शरणाग तम् ॥९॥ <br>
॥ सनत्कुमार उवाच ॥ <br>
इत्याकर्ण्य मयोक्ता हि संस्तुतिं परमेश्वरः ॥ <br>
प्रसन्नोऽभूद्द्विजश्रेष्ठ मयं प्रोवाच चादरात्॥ 2.5.12.१ ०॥ <br>
॥ शिव उवाच ॥ <br>
वरं ब्रूहि प्रसन्नोऽहं मय दानवसत्तम ॥ <br>
मनोऽभिलषितं यत्ते तद्दास्यामि न संशयः ॥ ११ ॥ <br>
॥ सनत्कुमार उवाच ॥ <br>
श्रुत्वा शिवं वचश्शंभोस्स मयो दानवर्षभः ॥ <br>
प्रत्युवाच प्रभुं नत्वा नतस्कंधः कृतांजलिः ॥ १२ ॥ <br>
मय उवाच ॥ <br>
देवदेव महादेव प्रसन्नो यदि मे भवान् ॥ <br>
वरयोग्योऽस्म्यहं चेद्धि स्वभक्तिं देहि शाश्वतीम्॥ १३॥ <br>
स्वभक्तेषु सदा सख्यं दीनेषु च दयां सदा॥<br>
उपेक्षामन्यजीवेषु खलेषु परमेश्वर॥ १४॥<br>
कदापि नासुरो भावो भवेन्मम महेश्वर ॥ <br>
निर्भयः स्यां सदा नाथ मग्नस्त्वद्भजने शुभे ॥ १५ ॥ <br>
॥ सनत्कुमार उवाच ॥ <br>
इति संप्रार्थ्यमानस्तु शंकरः परमेश्वरः ॥ <br>
प्रत्युवाच मये नाथ प्रसन्नो भक्तवत्सलः ॥ १६ ॥ <br>
महेश्वर उवाच ॥ <br>
दानवर्षभ धन्यस्त्वं मद्भक्तो निर्विकारवान् ॥ <br>
प्रदत्तास्ते वरास्सर्वेऽभीप्सिता ये तवाधुना ॥ १७ ॥ <br>
गच्छ त्वं वितलं लोकं रमणीयं दिवोऽपि हि ॥ <br>
समेतः परिवारेण निजेन मम शासनात् ॥ १८ ॥ <br>
निर्भयस्तत्र संतिष्ठ संहृष्टो भक्तिमान्सदा ॥ <br>
कदापि नासुरो भावो भविष्यति मदाज्ञया ॥ १९ ॥ <br>
सनत्कुमार उवाच ॥ <br>
इत्याज्ञां शिरसाधाय शंकरस्य महात्मनः ॥ <br>
तं प्रणम्य सुरांश्चापि वितलं प्रजगाम सः ॥2.5.12.२० ॥ <br>
एतस्मिन्नंतरे ते वै मुण्डिनश्च समागताः ॥ <br>
प्रणम्योचुश्च तान्सर्वान्विष्णुब्रह्मादिकान् सुरान् ॥ २१ ॥ <br>
कुत्र याम वयं देवाः कर्म किं करवामहे ॥ <br>
आज्ञापयत नश्शीघ्रं भव दादेशकारकान् ॥ २२ ॥ <br>
कृतं दुष्कर्म चास्माभिर्हे हरे हे विधे सुराः ॥ <br>
दैत्यानां शिवभक्तानां शिवभक्तिर्विनाशिता ॥२३॥ <br>
कोटिकल्पानि नरके नो वासस्तु भविष्यति ॥ <br>
नोद्धारो भविता नूनं शिवभक्तविरोधिनाम् ॥ २४ ॥ <br>
परन्तु भवदिच्छात इदं दुष्कर्म नः कृतम् ॥ <br>
तच्छांतिं कृपया ब्रूत वयं वश्शरणागताः ॥२५॥ <br>
सनत्कुमार उवाच ॥ <br>
तेषां तद्वचनं श्रुत्वा विष्णुब्रह्मादयस्सुराः॥<br>
अब्रु। वन्मुंडिनस्तांस्ते स्थितानग्रे कृतांजलीन् ॥ २६ ॥ <br>
विष्ण्वादय ऊचुः ॥ <br>
न भेतव्यं भवद्भिस्तु मुंडिनो वै कदाचन ॥ <br>
शिवाज्ञयेदं सकलं जातं चरितमुत्तमम् ॥२७॥ <br>
युष्माकं भविता नैव कुगतिर्दुःखदायिनी ॥ <br>
शिववासा यतो यूयं देवर्षिहितकारकाः ॥ २८ ॥ <br>
सुरर्षिहितकृच्छंभुस्सुरर्षिहितकृत्प्रियः ॥ <br>
सुरर्षिहितकृन्नॄणां कदापि कुगतिर्नहि ॥२९॥ <br>
अद्यतो मतमेतं हि प्रविष्टानां नृणां कलौ॥ <br>
कुगतिर्भविता ब्रूमः सत्यं नैवात्र संशयः ॥ 2.5.12.३० ॥ <br>
भवद्भिर्मुंडिनो धीरा गुप्तभावान्ममाज्ञया॥ <br>
तावन्मरुस्थली सेव्या कलिर्यावात्समाव्रजेत् ॥३१॥ <br>
आगते च कलौ यूयं स्वमतं स्थापयिष्यथ ॥ <br>
कलौ तु मोहिता मूढास्संग्रहीष्यंति वो मतम्॥३२॥ <br>
इत्याज्ञप्ताः सुरेशैश्च मुंडिनस्ते मुनीश्वर ॥ <br>
नमस्कृत्य गतास्तत्र यथोद्दिष्टं स्वमाश्रमम् ॥ ३३ ॥ <br>
ततस्स भगवान्रुद्रो दग्ध्वा त्रिपुरवासिनः ॥ <br>
कृतकृत्यो महायोगी ब्रह्माद्यैरभिपूजितः ॥ ३४ ॥ <br>
स्वगणैर्निखिलैर्देव्या शिवया सहितः प्रभुः ॥ <br>
कृत्वामरमहत्कार्यं ससुतोंतरधादथ ॥३५॥ <br>
ततश्चांतर्हिते देवे परिवारान्विते शिवे ॥ <br>
धनुश्शरस्थाद्यश्च प्राकारोंतर्द्धिमागमत् ॥३६॥ <br>
ततो ब्रह्मा हरिर्देवा मुनिगंधर्वकिन्नराः ॥ <br>
नागास्सर्पाश्चाप्सरसस्संहृष्टाश्चाथ मानुषाः ॥ ३७ ॥ <br>
स्वंस्वं स्थानं मुदा जग्मुश्शंसंतः शांकरं यशः ॥ <br>
स्वंस्वं स्थानमनुप्राप्य निवृतिं परमां ययुः ॥ ३८ ॥ <br>
एतत्ते कथितं सर्वं चरितं शशिमौलिनः ॥ <br>
त्रिपुरक्षयसंसूचि परलीलान्वितं महत् ॥ ३९ ॥ <br>
धन्यं यशस्यमायुष्यं धनधान्यप्रवर्द्धकम् ॥ <br>
स्वर्गदं मोक्षदं चापि किं भूयः श्रोतुमिच्छसि ॥ ॥ 2.5.12.४० ॥ <br>
इदं हि परमाख्यानं यः पठेच्छ्रणुयात्सदा ॥ <br>
इह भुक्त्वाखिलान्कामानंते मुक्तिमवाप्नुयात् ॥ ४१ ॥ <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे सनत्कुमारपाराशर्य्यसंवादे त्रिपुरवधानंतरदेवस्तुतिमयस्तुतिमुंडिनिवेशनदेवस्वस्था -नगमनवर्णनं नाम द्वादशोऽध्यायः ॥१२॥ <br>
<br>
