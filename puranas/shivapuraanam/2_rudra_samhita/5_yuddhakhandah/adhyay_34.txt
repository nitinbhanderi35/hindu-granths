व्यास उवाच ॥ <br>
विधितात महाबुद्धे मुने जीव चिरं समाः ॥ <br>
कथितं सुमहच्चित्रं चरितं चन्द्रमौलिनः ॥१॥ <br>
शिवदूते गते तत्र शङ्खचूडश्च दानवः ॥<br>
किं चकार प्रतापी स तत्त्वं वद सुविस्तरम् ॥ २ ॥ <br>
सनत्कुमार उवाच ॥ <br>
अथ दूते गते तत्र शंखचूडः प्रतापवान् ॥ <br>
उवाच तुलसीं वार्तां गत्वाभ्यंतरमेव ताम् ॥ ३ ॥ <br>
शङ्खचूड उवाच ॥ <br>
शम्भुदूतमुखाद्देवि युद्धायाहं समुद्यतः ॥ <br>
तेन गच्छाम्यहं योद्धुं शासनं कुरु मे ध्रुवम् ॥ ४ ॥ <br>
इत्येवमुक्त्वा स ज्ञानी नानाबोधनतः प्रियाम्॥<br>
क्रीडां चकार हर्षेण तमनादृत्य शंकरम् ॥ ५ ॥ <br>
तौ दम्पती चिक्रीडाते निमग्नौ सुखसागरे ॥ <br>
नानाकामकलाभिश्च निशि चाटुशुतैरपि ॥ ६ ॥ <br>
ब्राह्मे मुहूर्त उत्थाय प्रातःकृत्यं विधाय च ॥ <br>
नित्यकार्यं च कृत्वादौ ददौ दानमनंतकम् ॥ ७ ॥ <br>
पुत्रं कृत्वा च राजेन्द्रं सर्वेषु दान वेषु च ॥ <br>
पुत्रे समर्प्य भार्यां च स राज्यं सर्वसंपदम् ॥ ८ ॥ <br>
प्रियामाश्वासयामास स राजा रुदतीं पुनः ॥ <br>
निषेधतीं च गमनं नाना वार्तां प्रकथ्य च ॥ ९ । <br>
निजसेनापतिं वीरं समाहूय समादृतः ॥ <br>
आदिदेश स सनद्धस्संग्रामं कर्तुऽमुद्यतः ॥ 2.5.34.१० ॥ <br>
शंखचूड उवाच॥ <br>
अद्य सेनापते वीरास्सर्वे समरशालिनः ॥ <br>
संनद्धाखिलकर्माणो निर्गच्छंतु रणाय च ॥ ११ ॥ <br>
दैत्याश्च दानवाः शूरा षडशीतिरुदा युधाः ॥ <br>
कंकानां बलिनां शीघ्रं सेना निर्यांतु निर्भयाः ॥ १२ ॥ <br>
पञ्चाशदसुराणां हि निर्गच्छंतु कुलानि वै ॥ <br>
कोटिवीर्याणि युद्धार्थं शम्भुना देवपक्षिणा ॥ १३ ॥ <br>
संनद्धानि च धौम्राणां कुलानि च शतं द्रुतम् ॥ <br>
निर्गच्छंतु रणार्थं हि शम्भुना मम शासनात् ॥ १४ ॥ <br>
कालकेयाश्च मौर्याश्च दौर्हृदाः कालकास्तथा ॥ <br>
सज्जा निर्यान्तु युद्धाय रुद्रेण मम शासनात् ॥ १५ ॥ <br>
सनत्कुमार उवाच ॥ <br>
इत्याज्ञाप्यासुरपतिर्दानवेन्द्रो महाबलः ॥ <br>
निर्जगाम महासैन्यः सहस्रैबहुभिर्वृतः ॥ १६ ॥ <br>
तस्य सेनापतिश्चैव युद्धशास्त्रविशारदः ॥ <br>
महारथो महावीरो रथिनां प्रवरो रणे ॥ १७ ॥ <br>
त्रिलक्षाक्षौहिणीयुक्तो मांडल्यं च चकार ह ॥ <br>
बहिर्बभूव शिबिराद्रणे वीरभयङ्करः ॥१८॥ <br>
रत्नेन्द्रं सारनिर्माणं विमानमभिरुह्य सः ॥ <br>
गुरुवर्गं पुरस्कृत्य रणार्थं प्रययौ किल॥॥॥ <br>
पुष्पभद्रानदीतीरे यत्राक्षयवटः शुभः ॥<br>
सिद्धाश्रमे च सिद्धानां सिद्धिक्षेत्रं सुसिद्धिदम्॥2.5.34.२०॥<br>
कपिलस्य ततः स्थानं पुण्यक्षेत्रे च भारते ॥ <br>
पश्चिमोदधिपूर्वे च मलयस्य हि पश्चिमे॥२१॥<br>
श्रीशैलोत्तरभागे च गंधमादनदक्षिणे ॥ <br>
पंचयोजनविस्तीर्णं दैर्घ्ये शतगुणस्तथा॥२२॥<br>
शुद्धस्फटिकसंकाशा भारते च सुपुण्यदा॥ <br>
पुष्पभद्रा नदी रम्या जलपूर्णा सरस्वती॥२३।<br>
लवणोदधिप्रिया भार्या शश्वत्सौभाग्यसं युता ॥ <br>
सरस्वतीसंश्रिता च निर्गता सा हिमालयात् ॥२४॥ <br>
गोमंतं वामतः कृत्वा प्रविष्टा पश्चिमोदधौ ॥ <br>
तत्र गत्वा शंखचूडः शिव सेनां ददर्श ह ॥२५॥ <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे शंखचूडयात्रावर्णनं नाम चतुस्त्रिंशोऽध्यायः ॥ ३४ ॥ <br>
<br>
