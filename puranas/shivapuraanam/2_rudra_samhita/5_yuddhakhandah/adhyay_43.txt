व्यास उवाच ।। <br>
सनत्कुमार सर्वज्ञ हते तस्मिन्सुरद्रुहि ।। <br>
किमकार्षीत्ततस्तस्य ज्येष्ठभ्राता महासुरः ।।१।। <br>
कुतूहलमिति श्रोतुं ममाऽतीह मुनीश्वर ।। <br>
तच्छ्रावय कृपां कृत्वा ब्रह्मपुत्र नमोस्तु ते ।। २ ।। <br>
ब्रह्मोवाच ।।<br>
इत्याकर्ण्य वचस्तस्य व्यासस्य स मुनीश्वरः ।। <br>
सनत्कुमारः प्रोवाच स्मृत्वा शिवपदाम्बुजम् ।।३।। <br>
।। सनत्कुमार उवाच ।। <br>
भ्रातर्येवं विनिहते हरिणा क्रोडमूर्तिना ।। <br>
हिरण्यकशिपुर्व्यास पर्यतप्यद्रुषा शुचा।।४।। <br>
ततः प्रजानां कदनं विधातुं कदनप्रियान् ।। <br>
निर्दिदेशाऽसुरान्वीरान्हरि वैरप्रियो हि सः ।।५।। <br>
अथ ते भर्तृसंदेशमादाय शिरसाऽसुराः।।<br>
देवप्रजानां कदनं विदधुः कदनप्रियाः ।।६।। <br>
ततो विप्रकृते लोकेऽसुरैस्तेर्दुष्टमानसैः।। <br>
दिवं देवाः परित्यज्य भुवि चेरुरलक्षिताः ।।७।। <br>
हिरण्यकशिपुर्भ्रातुस्संपरेतस्य दुःखितः ।। <br>
कृत्वा करोदकादीनि तत्कलत्राद्यसांत्वयत् ।। ८ ।। <br>
ततस्स दैत्यराजेन्द्रो ह्यजेयमजरामरम् ।। <br>
आत्मानमप्र तिद्वंद्वमेकराज्यं व्यधित्सत ।। ९ ।। <br>
स तेपे मंदरद्रोण्यां तपः परमदारुणम् ।। <br>
ऊर्द्ध्वबाहुर्नभोदृष्टिः षादांगुष्ठाश्रितावनिः ।।2.5.43.१०।। <br>
तस्मिंस्तपस्तप्यमाने देवास्सर्वे बलान्विताः ।। <br>
दैत्यान्सर्वान्विनिर्जित्य स्वानि स्थानानि भेजिरे ।। ११ ।। <br>
तस्य मूर्द्ध्नस्समुद्भूतः सधूमोग्निस्तपोमयः ।। <br>
तिर्यगूर्द्ध्वमधोलोकानतपद्विष्वगीरितः ।। १२ ।।<br>
तेन तप्ता दिवं त्यक्त्वा ब्रह्मलोकं ययुस्सुराः।।<br>
धात्रे विज्ञापयामासुस्तत्तपोविकृताननाः ।। १३ ।। <br>
अथ विज्ञापितो देवैर्व्यास तैरात्मभूर्विधिः।।<br>
परीतो भृगुदक्षाद्यैर्ययौ दैत्येश्वराश्रमम् १।। <br>
प्रताप्य लोकानखिलांस्ततोऽसौ समागतं पद्मभवं ददर्श ।। <br>
वरं हि दातुं तमुवाच धाता वरं वृणीष्वेति पितामहोपि ।। <br>
निशम्य वाचं मधुरां विधातुर्वचोऽब्रवीदेव ममूढबुद्धिः ।। १५ ।। <br>
हिरण्यकशिपुरुवाच ।। <br>
मृत्योर्भयं मे भगवन्प्रजेश पितामहाभून्न कदापि देव ।। <br>
शास्त्रास्त्रपाशाशनिशुष्कवृक्षगिरीन्द्रतोयाग्निरिपुप्रहारैः ।। १६ ।। <br>
देवैश्च दैत्यैर्मुनिभिश्च सिद्धैस्त्वत्सृष्टजीवैर्बहुवाक्यतः किम् ।। <br>
स्वर्गे धरण्यां दिवसे निशायां नैवोर्द्ध्वतो नाप्यधतः प्रजेश ।। १७ ।। <br>
सनत्कुमार उवाच ।। <br>
तस्यैतदीदृग्वचनं निशम्य दैत्येन्द्र तुष्टोऽस्मि लभस्व सर्वम् ।। <br>
प्रणम्य विष्णुं मनसा तमाह दयान्वितोऽसाविति पद्मयोनिः ।। १८ ।। <br>
अलं तपस्ते परिपूर्ण कामस्समाः सहस्राणि च षण्णवत्य ।। <br>
उत्तिष्ठ राज्यं कुरु दानवानां श्रुत्वा गिरं तत्सुमुखो बभूव ।। १९ ।। <br>
राज्याभिषिक्तः प्रपितामहेन त्रैलोक्यनाशाय मतिं चकार ।। <br>
उत्साद्य धर्मान् सकलान्प्रमत्तो जित्वाहवे सोपि सुरान्समस्तान् ।। ।। 2.5.43.२० ।। <br>
ततो भयादिंद्रमुखाश्च देवाः पितामहाज्ञां समवाप्य सर्वे ।। <br>
उपद्रुता दैत्यवरेण जाताः क्षीरोदधिं यत्र हरिस्तु शेते ।। २१ ।। <br>
आराधयामासुरतीव विष्णुं स्तुत्वा वचोभित्सुखदं हि मत्वा ।। <br>
निवेदयामासुरथो प्रसन्नं दुःखं स्वकीयं सकलं हि तेते ।। २२ ।। <br>
श्रुत्वा तदीयं सकलं हि दुःखं तुष्टो रमेशः प्रददौ वरांस्तु ।। <br>
उत्थाय तस्माच्छयनादुपेन्द्रो निजानुरूपैर्विविधैर्वचोभिः ।। २३ ।। <br>
आश्वास्य देवानखिलान्मुनीन्वा उवाच वैश्वानरतुल्यतेजाः ।। <br>
दैत्यं हनिष्ये प्रसभं सुरेशाः प्रयात धामानि निजानि तुष्टाः।। २४ ।। <br>
श्रुत्वा रमेशस्य वचस्सुरेशाः शक्रादिकास्ते निखिलाः सुतुष्टाः।।<br>
ययुः स्वधामानि हिरण्यनेत्रानुजं च मत्वा निहतं मुनीश ।। २५ ।। <br>
आश्रित्य रूपं जटिलं करालं दंष्ट्रायुधं तीक्ष्णनखं सुनासम् ।। <br>
सैंहं च नारं सुविदारितास्यं मार्तंडकोटिप्रतिमं सुघोरम् ।। २६ ।। <br>
युगांतकालाग्निसमप्रभावं जगन्मयं किं बहुभिर्वचोभिः ।।<br>
अस्तं रवौसोऽपि हि गच्छतीशो गतोऽसुराणां नगरीं महात्मा ।। २७ ।। <br>
कृत्वा च युद्धं प्रबलैस्स दैत्यैर्हत्वाथ तान्दैत्यगणान्गृहीत्वा ।। <br>
बभ्राम तत्राद्रुतविक्रमश्च बभंज तांस्तानसुरान्नृसिंहः ।। २८ । <br>
दृष्टस्स दैत्यैरतुलप्रभावस्ते रेभिरे ते हि तथैव सर्वे ।। <br>
सिंहं च तं सर्वमयं निरीक्ष्य प्रह्लादनामा दितिजेन्द्रपुत्रः ।। <br>
उवाच राजानमयं मृगेन्द्रो जगन्मयः किं समुपागतश्च ।। २९ ।। <br>
प्रह्लाद उवाच।।<br>
एष प्रविष्टो भगवाननंतो नृसिंहमात्रो नगरं त्वदंतः ।। <br>
निवृत्य युद्धाच्छ रणं प्रयाहि पश्यामि सिंहस्य करालमूर्त्तिम् ।।2.5.43.३०।। <br>
यस्मान्न योद्धा भुवनत्रयेऽपि कुरुष्व राज्यं विनमन्मृगेन्द्रम् ।। <br>
श्रुत्वा स्वपुत्रस्य वचो दुरात्मा तमाह भीतोऽसि किमत्र पुत्र ।।३१।। <br>
उक्त्वेति पुत्रं दितिजाधिनाथो दैत्यर्षभान्वीरवरान्स राजा ।। <br>
गृह्णंतु वै सिंहममुं भवंतो वीरा विरूपभ्रुकुटीक्षणं तु ।। ३२ ।। <br>
तस्याज्ञया दैत्यवरास्ततस्ते ग्रहीतुकामा विविशुर्मृगेन्द्रम् ।। <br>
क्षणेन दग्धाश्शलभा इवाग्निं रूपाभिलाषात्प्रविविक्षवो वै ।।३३।। <br>
दैत्येषु दग्धेष्वपि दैत्यराजश्चकार युद्धं स मृगाधिपेन ।। <br>
शस्त्रैस्समग्रैरखिलैस्तथास्त्रैश्श क्त्यर्ष्टिपाशांकुशपावकाद्यैः ।। ३४ ।। <br>
संयुध्यतोरेव तयोर्जगाम ब्राह्मं दिनं व्यास हि शस्त्रपाण्योः ।। <br>
प्रवीरयोर्वीररवेण गर्जतोः परस्परं क्रोधसुयुक्तचेतसोः ।।३५।। <br>
ततः स दैत्यस्सहसा बहूंश्च कृत्वा भुजाञ्छस्त्रयुतान्निरीक्ष्य।।<br>
नृसिंहरूपं प्रययौ मृगेन्द्र संयुध्यमानं सहसा समंतात् ।। ३६ ।। <br>
ततस्सुयुद्धं त्वतिदुस्सहं तु शस्त्रैस्समस्तैश्च तथाखिलास्त्रैः ।। <br>
कृत्वा महादैत्यवरो नृसिंहं क्षयं गतैश्शूल धरोऽभ्युपायात् ।।३७।। <br>
ततो गृहीतस्स मृगाधिपेन भुजैरनेकैर्गिरिसारवद्भि ।। <br>
निधाय जानौ स भुजांतरेषु नखांकुरैर्दानवमर्मभिद्भिः ।। ३. ।। <br>
नखास्त्रहृत्पद्ममसृग्विमिश्रमुत्पाद्य जीवाद्विगतः क्षणेन ।। <br>
त्यक्तस्तदानीं स तु काष्ठभूतः पुनः पुनश्चूर्णितसर्वगात्रः ।।३९।। <br>
तस्मिन्हते देवरिपौ प्रसन्नः प्रह्लादमामंत्र्य कृतप्रणामम् ।। <br>
राज्येऽभिषिच्याद्भुतवीर्यविष्णुस्ततः प्रयातो गतिमप्रतर्क्याम् ।। 2.5.43.४० ।। <br>
ततोऽतिहृष्टास्सकलास्सुरेशाः प्रणम्य विष्णुं दिशि विप्र तस्याम् ।। <br>
ययुः स्वधामानि पितामहाद्याः कृतस्वकार्यं भगवंतमीड्यम् ।। ४१ ।। <br>
प्रवर्णितं त्वंधकजन्म रुद्राद्धिरण्यनेत्रस्य मृतिर्वराहात् ।। <br>
नृसिंहतस्तत्सहजस्य नाशः प्रह्लादराज्याप्तिरिति प्रसंगात् ।। ४२ ।। <br>
शृणु त्विदानीं द्विजवर्य मत्तोंधकप्रभावं भवकृत्यलब्धम् ।। <br>
हरेण युद्धं खलु तस्य पश्चाद्गणाधिपत्यं गिरिशस्य तस्य।। ४३ ।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे गणाधिपत्यप्राप्त्यंधकजन्म हिरण्यनेत्रहिरण्यकशिपुवधवर्णनं नाम त्रिचत्वारिंशोऽध्यायः ।। ४३ ।। <br>
<br>
