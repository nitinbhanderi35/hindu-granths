व्यास उवाच ।। <br>
ब्रह्मपुत्र महाप्राज्ञ धन्यस्त्वं शैवसत्तम ।। <br>
किमकार्षुस्ततो देवा दग्धे च त्रिपुरेऽखिलाः ।।१।। <br>
मयः कुत्र गतो दग्धो पतयः कुत्र ते गताः ।। <br>
तत्सर्वं मे समाचक्ष्व यदि शंभुकथाश्रयम् ।। २ ।। <br>
सूत उवाच ।। <br>
इत्याकर्ण्य व्यासवाक्यं भगवान्भवकृत्सुतः ।। <br>
सनत्कुमारः प्रोवाच शिवपादयुगं स्मरन् ।। ३ ।। <br>
सनत्कुमार उवाच ।। ।। <br>
शृणु व्यास महाबुद्धे पाराशर्यं महेशितुः ।। <br>
चरितं सर्वपापघ्नं लोकलीलानुसाररिणः ।।४।। <br>
महेश्वरेण सर्वस्मिंस्त्रिपुरे दैत्यसंकुले ।। <br>
दग्धे विशेषतस्तत्र विस्मितास्तेऽभवन्सुराः।। ।।५।। <br>
न किंचिदब्रुवन्देवाः सेन्द्रोपेंद्रादयस्तदा ।। <br>
महातेजस्विनं रुद्रं सर्वे वीक्ष्य ससंभ्रमाः ।।६।। <br>
महाभयंकरं रौद्रं प्रज्वलंतं दिशो दश ।। <br>
कोटिसूर्यप्रतीकाशं प्रलयानलसन्निभम् ।। ७ ।। <br>
भयाद्देवं निरीक्ष्यैव देवीं च हिमवत्सुताम्।।<br>
बिभ्यिरे निखिला देवप्रमुखा स्तस्थुरानताः ।। ८ ।। <br>
दृष्ट्वानीकं तदा भीतं देवानामृषिपुंगवाः ।। <br>
न किंचिदूचुस्संतस्थुः प्रणेमुस्ते समंततः ।। ९ ।। <br>
अथ ब्रह्मापि संभीतो दृष्ट्वा रूपं च शांकरम् ।। <br>
तुष्टाव तुष्टहृदयो देवैस्सह समाहितः ।। 2.5.11.१० ।। <br>
विष्णुना च सभीतेन देवदेवं भवं हरम् ।। <br>
त्रिपुरारिं सगिरिजं भक्ताधीनं महेश्वरम् ।। ११ ।। <br>
।। ब्रह्मोवाच ।। <br>
देवदेव महादेव भक्तानुग्रहकारक ।। <br>
प्रसीद परमेशान सर्व देवहितप्रद ।। १२ ।। <br>
प्रसीद जगतां नाथ प्रसीदानंददायक ।। <br>
प्रसीद शंकर स्वामिन् प्रसीद परमेश्वर ।। १३ ।। <br>
ॐकाराय नमस्तुभ्यमाकारपरतारक ।। <br>
प्रसीद सर्वदेवेश त्रिपुरघ्न महेश्वर ।। १४ ।। <br>
नानावाच्याय देवाय वरणप्रिय शंकर ।। <br>
अगुणाय नमस्तुभ्यं प्रकृतेः पुरुषात्पर ।। १५ ।। <br>
निर्विकाराय नित्याय नित्यतृप्ताय भास्वते ।। <br>
निरंजनाय दिव्याय त्रिगु णाय नमोऽस्तु ते ।। १६ ।। <br>
सगुणाय नमस्तुभ्यं स्वर्गेशाय नमोस्तु ते ।। <br>
सदाशिवाय शांताय महेशाय पिनाकिने ।।१७।। <br>
सर्वज्ञाय शरण्याय सद्योजाताय ते नमः ।। <br>
वामदेवाय रुद्राय तदाप्यपुरुषाय च ।।१८।। <br>
अघोराय सुसेव्याय भक्ताधीनाय ते नमः ।। <br>
ईशानाय वरेण्याय भक्तानंदप्रदायिने ।। १९ ।। <br>
रक्षरक्ष महादेव भीतान्नस्सकलामरान् ।। <br>
दग्ध्वा च त्रिपुरं सर्वे कृतार्था अमराः कृ ताः ।। 2.5.11.२० ।। <br>
स्तुत्वैवं देवतास्सर्वा नमस्कारं पृथक्पृथक् ।। <br>
चक्रुस्ते परमप्रीता ब्रह्माद्यास्तु सदाशिवम् ।। २१ ।। <br>
अथ ब्रह्मा स्वयं देवं त्रिपुरारिं महेश्वरम् ।। <br>
तुष्टाव प्रणतो भूत्वा नतस्कंधः कृतांजलिः ।। २२ ।। <br>
ब्रह्मोवाच ।। भगवन्देवदेवेश त्रिपुरान्तक शंकर ।। <br>
त्वयि भक्तिः परा मेऽस्तु महादेवानपायिनी ।। २३ ।। <br>
सर्वदा मेऽस्तु सारथ्यं तव देवेश शंकर ।। <br>
अनुकूलो भव विभो सदा त्वं परमेश्वर ।। २४ ।। <br>
सनत्कुमार उवाच ।। <br>
इति स्तुत्वा विधिश्शंभुं भक्तवत्सलमानतः ।। <br>
विरराम नतस्कंधः कृतांजलिरुदारधीः ।। २५ ।। <br>
जनार्दनोऽपि भगवान् नमस्कृत्य महेश्वरम् ।। <br>
कृतांजलिपुटो भूत्वा तुष्टाव च महेश्वरम् ।। २६ ।। <br>
विष्णुरुवाच ।। देवाधीश महेशान दीनबंधो कृपाकर ।। <br>
प्रसीद परमेशान कृपां कुरु नतप्रिय ।। २७ ।। <br>
निर्गुणाय नमस्तुभ्यं पुनश्च सगुणाय च ।। <br>
पुनः प्रकृतिरूपाय पुनश्च पुरुषाय च ।। २८ ।। <br>
पश्चाद्गुणस्वरूपाय नतो विश्वात्मने नमः ।। <br>
भक्तिप्रियाय शांताय शिवाय परमात्मने ।। २९ ।। <br>
सदाशिवाय रुद्राय जगतां पतये नमः ।। <br>
त्वयि भक्तिर्दृढा मेऽद्य वर्द्धमाना भवत्विति ।। 2.5.11.३० ।। <br>
सनत्कुमार उवाच ।। <br>
इत्युक्त्वा विररामासौ शैवप्रवरसत्तमः ।। <br>
सर्वे देवाः प्रणम्योचुस्ततस्तं परमेश्वरम् ।। ३१ ।। <br>
देवा ऊचुः ।। <br>
देवनाथ महादेव करुणाकर शंकर।। <br>
प्रसीद जगतां नाथ प्रसीद परमेश्वर।।३२।।<br>
प्रसीद सर्वकर्ता त्वं नमामस्त्वां वयं मुदा।। <br>
भक्तिर्दृढास्माकं नित्यं स्यादनपायिनी ।।३३।। <br>
सनत्कुमार उवाच।।<br>
इति स्तुतश्च देवेशो ब्रह्मणा हरिणामरैः।।<br>
प्रत्युवाच प्रसन्नात्मा शंकरो लोकशंकरः ।।३४।। <br>
शंकर उवाच ।। <br>
हे विधे हे हरे देवाः प्रसन्नोऽस्मि विशेषतः।।<br>
मनोऽभिलषितं ब्रूत वरं सर्वे विचा रतः ।।३५।। <br>
सनत्कुमारः उवाच ।। <br>
इत्युक्तं वचनं श्रुत्वा हरेण मुनिसत्तम ।। <br>
प्रत्यूचुस्सर्वदेवाश्च प्रसन्नेनान्तरात्मना ।।३६।। <br>
सर्वे देवा ऊचुः।।<br>
यदि प्रसन्नो भगवन्यदि देयो वरस्त्वया।।<br>
देवदेवेश चास्मभ्यं ज्ञात्वा दासान्हि नस्सुरान्।।३७।।<br>
यदा दुःखं तु देवानां संभवेद्देवसत्तम ।। <br>
तदा त्वं प्रकटो भूत्वा दुःखं नाशय सर्वदा।।३८।।<br>
सनत्कुमार उवाच।।<br>
इत्युक्तो भगवानुद्रो ब्रह्मणा हरिणामरैः।।<br>
युगपत्प्राह तुष्टात्मा तथेत्यस्तु निरंतरम् ।।३९।। <br>
स्तवैरेतैश्च तुष्टोऽस्मि दास्यामि सर्वदा ध्रुवम्।। <br>
यदभीष्टतमं लोके पठतां शृण्वतां सुराः।।2.5.11.४०।। <br>
इत्युक्त्वा शंकरः प्रीतो देवदुःखहरस्सदा ।। <br>
सर्वदेवप्रियं यद्वै तत्सर्वं च प्रदत्तवान् ।। ४१ ।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे देवस्तुतिवर्णनं नामैकादशोऽध्यायः ।।११।। <br>
<br>
