सनत्कुमार उवाच ॥ <br>
स्वबलं निहतं दृष्ट्वा मुख्यं बहुतरं ततः ॥ <br>
तथा वीरान् प्राणसमान् चुकोपातीव दानवः ॥ १ ॥ <br>
उवाच वचनं शंभुं तिष्ठाम्याजौ स्थिरो भव॥ <br>
किमेतैर्निहतैर्मेद्य संमुखे समरं कुरु ॥ २ ॥ <br>
इत्युक्त्वा दानवेन्द्रोसौ सन्नद्धस्समरे मुने ॥ <br>
अगच्छन्निश्चयं कृत्वाऽभिमुखं शंकरस्य च ॥ ३ ॥ <br>
दिव्यान्यस्त्राणि चिक्षेप महारुद्राय दानवः ॥ <br>
चकार शरवृष्टिञ्च तोयवृष्टिं यथा घनः ॥ ४ ॥ <br>
मायाश्चकार विविधा अदृश्या भयदर्शिताः ॥ <br>
अप्रतर्क्याः सुरगणैर्निखिलैरपिः सत्तमैः ॥५॥ <br>
ता दृष्ट्वा शंकरस्तत्र चिक्षे पास्त्रं च लीलया ॥ <br>
माहेश्वरं महादिव्यं सर्वमायाविनाशनम् ॥ ६ ॥ <br>
तेजसा तस्य तन्माया नष्टाश्चासन् द्रुतं तदा ॥ <br>
दिव्यान्यस्त्राणि तान्येव निस्तेजांस्यभवन्नपि ॥ ७ ॥ <br>
अथ युद्धे महेशानस्तद्वधाय महाबलः ॥ <br>
शूलं जग्राह सहसा दुर्निवार्यं सुतेजसाम् ॥ ८ ॥ <br>
तदैव तन्निषेद्धुं च वाग्बभूवाशरीरिणी ॥ <br>
क्षिप शूलं न चेदानीं प्रार्थनां शृणु शंकर ॥ ९ ॥ <br>
सर्वथा त्वं समर्थो हि क्षणाद् ब्रह्माण्डनाशने ॥ <br>
किमेकदानवस्येश शङ्खचूडस्य सांप्रतम् ॥ 2.5.40.१० ॥ <br>
तथापि वेदमर्यादा न नाश्या स्वामिना त्वया ॥ <br>
तां शृणुष्व महादेव सफलं कुरु सत्यतः ॥ ११ ॥ <br>
यावदस्य करेऽत्युग्रं कवचं परमं हरेः ॥ <br>
यावत्सतीत्वमस्त्येव सत्या अस्य हि योषितः ॥ १२ ॥ <br>
तावदस्य जरामृत्युश्शंखचूडस्य शंकर ॥ <br>
नास्तीत्यवितथं नाथ विधेहि ब्रह्मणो वचः ॥ १३ ॥ <br>
इत्याकर्ण्य नभोवाणीं तथेत्युक्ते हरे तदा ॥ <br>
हरेच्छयागतो विष्णुस्तं दिदेश सतां गतिः ॥ १४ ॥ <br>
वृद्धब्राह्मणवेषेण विष्णुर्मायाविनां वरः ॥ <br>
शङ्खचूडोपकंठं च गत्वोवाच स तं तदा ॥ १५ ॥ <br>
वृद्धब्राह्मण उवाच॥ <br>
देहि भिक्षां दानवेन्द्र मह्यं प्राप्ताय सांप्रतम् ॥ १६ ॥ <br>
नेदानीं कथयिष्यामि प्रकटं दीनवत्सलम् ॥ <br>
पश्चात्त्वां कथयिष्यामि पुनस्सत्यं करिष्यसि ॥ १७ ॥ <br>
ओमित्युवाच राजेन्द्रः प्रसन्नवदनेक्षणः ॥ <br>
कवचार्थी जनश्चाहमित्युवाचेति सच्छलात् ॥ १८ ॥ <br>
तच्छ्रुत्वा दानवेन्द्रोसौ ब्रह्मण्यः सत्यवाग्विभुः ॥ <br>
तद्ददौ कवचं दिव्यं विप्राय प्राणसंमतम् ॥१९॥ <br>
मायायेत्थं तु कवचं तस्माज्जग्राह वै हरिः ॥ <br>
शङ्खचूडस्य रूपेण जगाम तुलसीं प्रति ॥ 2.5.40.२० ॥ <br>
गत्वा तत्र हरिस्तस्या योनौ मायाविशारदः ॥ <br>
वीर्याधानं चकाराशु देवकार्यार्थमीश्वरः ॥ २१ ॥ <br>
एतस्मिन्नंतरे शंभुमीरयन् स्ववचः प्रभुः ॥ <br>
शंखचूडवधार्थाय शूलं जग्राह प्रज्वलत् ॥२२॥ <br>
तच्छूलं विजयं नाम शङ्करस्य परमात्मनः ॥ <br>
सञ्चकाशे दिशस्सर्वा रोदसी संप्रकाशयन् ॥ २३॥ <br>
कोटिमध्याह्नमार्तंडप्रलयाग्निशिखोपमम्॥<br>
दुर्निवार्यं च दुर्द्धर्षमव्यर्थं वैरिघातकम् ॥२४॥ <br>
तेजसां चक्रमत्युग्रं सर्वशस्त्रास्त्रसायकम्॥ <br>
सुरासुराणां सर्वेषां दुस्सहं च भयंकरम् ॥२५॥ <br>
संहर्तुं सर्वब्रह्माडमवलंब्य च लीलया ॥ <br>
संस्थितं परमं तत्र एकत्रीभूय विज्वलत्॥ ॥ २६ ॥ <br>
धनुस्सहस्रं दीर्घेण प्रस्थेन शतहस्तकम्॥<br>
जीवब्रह्मास्वरूपं च नित्यरूपमनिर्मितम् ॥२७॥ <br>
विभ्रमद् व्योम्नि तच्छूलं शंख चूडोपरि क्षणात् ॥ <br>
चकार भस्म तच्छीघ्रं निपत्य शिवशासनात् ॥ २८ ॥ <br>
अथ शूलं महेशस्य द्रुतमावृत्य शंकरम॥ <br>
ययौ विहायसा विप्रमनोयायि स्वकार्यकृत् ॥२९॥ <br>
नेदुर्दुंदुभयस्स्वर्गे जगुर्गंधर्वकिन्नराः ॥ <br>
तुष्टुवुर्मुनयो देवा ननृतुश्चाप्सरोगणाः ॥2.5.40.३०॥ <br>
बभूव पुष्पवृष्टिश्च शिवस्योपरि संततम् ॥ <br>
प्रशशंस हरिर्ब्रह्मा शक्राद्या मुनयस्तथा ॥ ३१ ॥ <br>
शंखचूडो दानवेन्द्रः शिवस्य कृपया तदा ॥ <br>
शाप मुक्तो बभूवाथ पूर्वरूपमवाप ह ॥ ३२ ॥ <br>
अस्थिभिश्शंखचूडस्य शंखजातिर्बभूव ह ॥ <br>
प्रशस्तं शंखतोयं च सर्वेषां शंकरं विना ॥ ३३ ॥ <br>
विशेषेण हरेर्लक्ष्म्याः शंखतोयं महाप्रियम् ॥ <br>
संबंधिनां च तस्यापि न हरस्य महामुने ॥ ३४ ॥ <br>
तमित्थं शंकरो हत्वा शिवलोकं जगाम सः॥<br>
सुप्रहृष्टो वृषारूढः सोमस्कन्दगणैर्वृतः॥३५॥ <br>
हरिर्जगाम वैकुंठं कृष्णस्स्ववस्थो बभूव ह॥ <br>
सुरास्स्वविषयं प्रापुः परमानन्दसंयुताः॥३६॥<br>
जगत्स्वास्थ्यमतीवाप सर्वनिर्विघ्नमापकम्॥<br>
निर्मलं चाभवद्व्योम क्षितिस्सर्वा सुमंगला ॥३७॥<br>
इति प्रोक्तं महेशस्य चरितं प्रमुदावहम्॥<br>
सर्वदुःखहरं श्रीदं सर्वकामप्रपूरकम्॥३८॥<br>
धन्यं यशस्यमायुष्यं सर्वविघ्ननिवारणम्॥<br>
भुक्तिदं मुक्तिदं चैव सर्वकामफलप्रदम्॥३९॥<br>
य इदं शृणुयान्नित्यं चरितं शशिमौलिनः॥<br>
श्रावयेद्वा पठेद्वापि पाठयेद्वा सुधीर्नरः॥2.5.40.४०॥ <br>
धनं धान्यं सुतं सौख्यं लभेतात्र न संशयः॥<br>
सर्वान्कामानवाप्नोति शिवभक्तिं विशेषतः॥४१॥<br>
इदमाख्यानमतुलं सर्वोपद्रवनाशनम्॥ <br>
परमज्ञानजननं शिवभक्तिविवर्द्धनम्॥४२॥<br>
ब्राह्मणो ब्रह्मवर्चस्वी क्षत्रियो विजयी भवेत्॥<br>
धनाढ्यो वैश्यजश्शूद्रश्शृण्वन् सत्तमतामियात्॥४३॥<br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखडे शंखचूडवधोपाख्यानं नाम चत्वारिंशोऽध्यायः ॥४०॥ <br>
<br>
