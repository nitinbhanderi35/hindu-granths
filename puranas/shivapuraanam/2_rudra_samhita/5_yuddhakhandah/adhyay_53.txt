सनत्कुमार उवाच ॥ <br>
अथ बाणासुरः क्रुद्धस्तत्र गत्वा ददर्श तम् ॥ <br>
दिव्यलीलात्तवपुषं प्रथमे वयसि स्थितम् ॥ १ ॥ <br>
तं दृष्ट्वा विस्मितं वाक्यं किं कारणमथाब्रवीत् ॥ <br>
बाणः क्रोध परीतात्मा युधि शौंडो हसन्निव ॥२॥ <br>
अहो मनुष्यो रूपाढ्यस्साहसी धैर्यवानिति ॥ <br>
कोयमागतकालश्च दुष्टभाग्यो विमूढधीः॥३॥ <br>
येन मे कुलचारित्रं दूषितं दुहिता हिता ॥ <br>
तं मारयध्वं कुपिताश्शीघ्रं शस्त्रैस्सुदारुणैः ॥ ४ ॥ <br>
दुराचारं च तं बद्ध्वा घोरे कारा गृहे ततः ॥ <br>
रक्षध्वं विकटे वीरा बहुकालं विशेषतः ॥ ५ ॥ <br>
न जाने कोयमभयः को वा घोरपराक्रमः ॥ <br>
विचार्येति महाबुद्धिस्सं दिग्धोऽभूच्छरासुरः ॥ ६ ॥ <br>
ततो दैत्येन सैन्यं तु दशसाहस्रकं शनैः ॥ <br>
वधाय तस्य वीरस्य व्यादिष्टं पापबुद्धिना ॥ ७ ॥ <br>
तदादिष्टास्तु ते वीराः सर्वतोन्तःपुरं द्रुतम् ॥ <br>
छादयामासुरत्युग्राश्छिंदि भिंदीति वादिनः ॥ ८ ॥ <br>
शत्रुसैन्यं ततो दृष्ट्वा गर्जमानः स यादवः ॥ <br>
अंतःपुरं द्वारगतं परिघं गृह्य चातुलम् ॥ ९ ॥ <br>
निष्क्रांतो भवनात्तस्माद्वज्रहस्त इवांतकः ॥ <br>
तेन तान्किंकरान् हत्वा पुनश्चांतःपुरं ययौ ॥ 2.5.53.१० ॥ <br>
एवं दशसहस्राणि सैन्यानि मुनिसत्तम ॥ <br>
जघान रोषरक्ताक्षो वर्द्धितश्शिवतेजसा ॥ ११ ॥ <br>
लक्षे हतेऽथ योधानां ततो बाणासुरो रुषा ॥ <br>
कुभांडं स गृहीत्वा तु युद्धे शौंडं समाह्वयत् ॥ १२ ॥ <br>
अनिरुद्धं महाबुद्धिं द्वन्द्वयुद्धे महा हवे ॥ <br>
प्राद्युम्निं रक्षितं शैवतेजसा प्रज्वलत्तनुम् ॥ १३ ॥ <br>
ततो दशसहस्राणि तुरगाणां रथोत्तमान् ॥ <br>
युद्धप्राप्तेन खड्गेन दैत्येन्द्रस्य जघान सः ॥ १४ ॥ <br>
तद्वधाय ततश्शक्तिं कालवैश्वानरोपमाम् ॥ <br>
अनिरुद्धो गृहीत्वा तां तया तं निजघान हि ॥ १५ ॥ <br>
रथोपस्थे ततो बाणस्तेन शक्त्याहतो दृढम् ॥ <br>
स साश्वस्तत्क्षणं वीरस्तत्रैवांतरधीयत ॥ १६ ॥ <br>
तस्मिंस्त्वदर्शनं प्राप्ते प्राद्युम्निरपराजितम् ॥ <br>
आलोक्य ककुभस्सर्वास्तस्थौ गिरिरिवाचलः ॥ १७ ॥ <br>
अदृश्यमानस्तु तदा कूटयोधस्स दानवः ॥ <br>
नानाशस्त्रसहस्रैस्तं जघान हि पुनः पुनः ॥ १८॥ <br>
छद्मनां नागपाशैस्तं बबंध स महाबलः ॥ <br>
बलिपुत्रो महावीरश्शिवभक्तश्शरासुरः ॥१९॥ <br>
तं बद्ध्वा पंजरांतःस्थं कृत्वा युद्धादुपारमत्॥ <br>
उवाच बाणः संकुद्धस्सूतपुत्रं महाबलम् ॥2.5.53.२० ॥ <br>
बाणासुर उवाच॥ <br>
सूतपुत्र शिरश्छिंधि पुरुषस्यास्य वै लघु ॥ <br>
येन मे दूषितं पूतं बलाद्दुष्टेन सत्कुलम् ॥ २१ ॥ <br>
छित्वा तु सर्वगात्राणि राक्षसेभ्यः प्रयच्छ भोः ॥ <br>
अथास्य रक्तमांसानि क्रव्यादा अपि भुंजताम् ॥२२॥ <br>
अगाधे तृणसंकीर्णे कूपे पातकिनं जहि ॥ <br>
किं बहूक्त्या सूतपुत्र मारणीयो हि सर्वथा ॥२३॥<br>
सनत्कु मार उवाच॥ <br>
तस्य तद्वचनं श्रुत्वा धर्मबुद्धिर्निशाचरः ॥ <br>
कुंभांडस्त्वब्रवीद्वाक्यं बाणं सन्मंत्रिसत्तमम् ॥२४॥ <br>
कुंभांड उवाच ॥<br>
नैतत्कर्तुं समुचितं कर्म देव विचार्यताम्॥<br>
अस्मिन्हते हतो ह्यात्मा भवेदिति मतिर्मम॥२५॥<br>
अयं तु दृश्यते देव तुल्यो विष्णोः पराक्रमैः॥<br>
वर्धितश्चन्द्र चूडस्य त्वद्दुष्टस्य सुतेचसा ॥२६॥<br>
अथ चन्द्रललाटस्य साहसेन समत्स्वयम् ॥ <br>
इमामवस्थां प्राप्तोसि पौरुषे संव्यवस्थितः ॥२७॥ <br>
अयं शिवप्रसादाद्वै कृष्णपौत्रो महाबलः ॥ <br>
अस्मांस्तृणोपमान् वेत्ति दष्टोपि भुजगैर्बलात् ॥ २८ ॥ <br>
सनत्कुमार उवाच ॥ <br>
एतद्वाक्यं तु बाणाय कथयित्वा स दानवः ॥ <br>
अनिरुद्धमुवाचेदं राजनीतिविदुत्तमः ॥ २९ ॥ <br>
कुंभांड उवाच ॥ <br>
कोसि कस्यासि रे वीर सत्यं वद ममाग्रतः ॥ <br>
केन वा त्वमिहानीतो दुराचार नराधम ॥2.5.53.३०॥ <br>
दैत्येन्द्रं स्तुहि वीरं त्वं नमस्कुरु कृताजलिः ॥ <br>
जितोस्मीति वचो दीनं कथयित्वा पुनःपुनः ॥ ३१ ॥ <br>
एवं कृते तु मोक्षस्स्यादन्यथा बंधनादि च ॥ <br>
तच्छ्रुत्वा वचनं तस्य प्रतिवाक्यमुवाच सः ॥३२॥ <br>
अनिरुद्ध उवाच ॥ <br>
दैत्याऽधमसखे करर्पिडोपजीवक ॥ <br>
निशाचर दुराचार शत्रुधर्मं न वेत्सि भोः ॥३३॥ <br>
दैन्यं पलायनं चाथ शूरस्य मरणाधिकम्॥<br>
विरुद्धं चोपशल्यं च भवेदिति मतिर्मम ॥३४॥ <br>
क्षत्रियस्य रणे श्रेयो मरणं सन्मुखे सदा ॥ <br>
न वीरमानिनो भूमौ दीनस्येव कृतांजलिः ॥ ३५ ॥ <br>
सनत्कुमार उवाच ॥ <br>
इत्यादि वीरवाक्यानि बहूनि स जगाद तम् ॥ <br>
तदाकर्ण्य सबाणोऽसौ विस्मितोऽभूच्चुकोप च ॥ ३६ ॥ <br>
तदोवाच नभोवाणी बाणस्याश्वासनाय हि ॥ <br>
शृण्वतां सर्ववीराणामनिरुद्धस्य मंत्रिणः ॥ ३७ ॥ <br>
व्योमवाण्युवाच ॥ <br>
भो भो बाण महावीर न क्रोधं कर्तुमर्हसि ॥ <br>
बलिपुत्रोसि सुमते शिवभक्त विचार्यताम् ॥ ३८ ॥ <br>
शिवस्सर्वेश्वरस्साक्षी कर्मणां परमेश्वरः ॥ <br>
तदधीनमिदं सर्वं जगद्वै सचराचरम् ॥३९॥ <br>
स एव कर्ता भर्ता च संहर्ता जगतां सदा॥ <br>
रजस्सत्त्वतमोधारी विधिविष्णुहरात्मकः ॥2.5.53.४०॥ <br>
सर्वस्यांतर्गतः स्वामी प्रेरकस्सर्वतः परः ॥ <br>
निर्विकार्यव्ययो नित्यो मायाधीशोपि निर्गुणः ॥४१॥<br>
तस्येच्छयाऽबलो ज्ञेयो बली बलि वरात्मज ॥ <br>
इति विज्ञाय मनसि स्वस्थो भव महामते ॥४२॥ <br>
गर्वापहारी भगवान्ना नालीलाविशारदः॥<br>
नाशयिष्यति ते गर्वमिदानीं भक्तवत्सलः ॥४३॥<br>
सनत्कुमार उवाच॥<br>
इत्याभाष्य नभोवाणी विरराम महामुने ॥ <br>
बाणासुरस्तद्वचनादनिरुद्धं न जघ्निवान् ॥ ॥ ४४ ॥ <br>
किं तु स्वान्तःपुरं गत्वा पपौ पानमनुत्तमम् ॥ <br>
मद्वाक्यं च विसस्मार विजहार विरुद्धधीः ॥ ४५ ॥ <br>
ततोनिरुद्धो बद्धस्तु नागभोगैर्विषोल्बणैः ॥ <br>
प्रिययाऽतृप्तचेतास्तु दुर्गां सस्मार तत्क्षणात् ॥ ४६ ॥ <br>
अनिरुद्ध उवाच ॥ <br>
शरण्ये देवि बद्धोस्मि दह्यमानस्तु पन्नगैः ॥ <br>
आगच्छ मे कुरु त्राणं यशोदे चंडरोषिणि ॥ ४७ ॥ <br>
शिवभक्ते महादेवि सृष्टिस्थित्यंतकारिणी ॥ <br>
त्वां विना रक्षको नान्यस्तस्माद्रक्ष शिवे हि माम् ॥ ४८ ॥ <br>
सनत्कुमार उवाच॥ <br>
तेनेत्थं तोषिता तत्र काली भिन्नांजनप्रभा ॥ <br>
ज्येष्ठकृष्णचतुर्दश्यां संप्राप्तासीन्महानिशि ॥४९॥ <br>
गुरुभिर्मुष्टिनिर्घातैर्दारयामास पंजरम् ॥ <br>
शरांस्तान्भस्मसात्कृत्वा सर्परूपान्भयानकान् ॥ 2.5.53.५० ॥ <br>
मोचयित्वा निरुद्धं तु ततश्चांतःपुरं ततः ॥ <br>
प्रवेशयित्वा दुर्गा तु तत्रैवादर्शनं गता ॥५१॥ <br>
इत्थं देव्याः प्रसादात्तु शिवशक्तेर्मुनीश्वर ॥ <br>
कृच्छ्रमुक्तोनिरुद्धोभूत्सुखी चैव गतव्यथः ॥५२॥ <br>
अथ लब्धजयो भूत्वानिरुद्धश्शिवशक्तितः॥<br>
प्राद्युम्निर्बाणतनयां प्रियां प्राप्य मुमोद च॥५३॥ <br>
पूर्वंवद्विजहारासौ? तया स्वप्रियया सुखी॥<br>
पीतपानस्सुरक्ताक्षस्स  बाणसुतया ततः॥५४॥<br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे ऊषाचरित्रे अनिरुद्धोषाविहारवर्णनंनाम त्रिपंचाशत्तमो ऽध्याय ॥ ५३ ॥ <br>
<br>
