सनत्कुमार उवाच ।। <br>
अथाकर्ण्य वचश्शंभुर्हरिविध्योस्सुदीनयोः ।। <br>
उवाच विहसन्वाण्या मेघनादगभीरया ।।१।। <br>
शिव उवाच ।। <br>
हे हरे वत्स हे ब्रह्मंस्त्यजतं सर्वशो भयम् ।। <br>
शंखचूडोद्भवं भद्रं सम्भविष्यत्यसंशयम् ।। २ ।। <br>
शंखचूडस्य वृत्तांतं सर्वं जानामि तत्त्वतः ।। <br>
कृष्णभक्तस्य गोपस्य सुदाम्नश्च पुरा प्रभो।।३।।<br>
मदाज्ञया हृषीकेशो कृष्णरूपं विधाय च ।। <br>
गोशालायां स्थितो रम्ये गोलोके मदधिष्ठिते।।४।। <br>
स्वतंत्रोहमिति स्वं स मोहं मत्वा गतः पुरा ।।<br>
क्रीडास्समकरोद्बह्वीस्स्वैरवर्तीव मोहितः ।।५।। <br>
तं दृष्ट्वा मोहमत्युग्रं तस्याहं मायया स्वया ।। <br>
तेषां संहृत्य सद्बुद्धिं शापं दापितवान् किल ।।६।। <br>
इत्थं कृत्वा स्वलीलां तां मायां संहृतवानहम् ।। <br>
ज्ञानयुक्तास्तदा ते तु मुक्तमोहास्सुबुद्धयः ।। ।।७।। <br>
समीपमागतास्ते मे दीनीभूय प्रणम्य माम् ।। <br>
अकुर्वन्सुनुतिं भक्त्या करौ बद्ध्वा विनम्रकाः।।८।। <br>
वृत्तांतमवदन्सर्वं लज्जाकुलितमानसाः ।। <br>
ऊचुर्मत्पुरतो दीना रक्षरक्षेति वै गिरः ।।९।। <br>
तदा त्वहं भवस्तेषां संतुष्टः प्रोक्तवान् वचः।। <br>
भयं त्यजत हे कृष्ण यूयं सर्वे मदाज्ञया ।।2.5.31.१०।। <br>
रक्षकोऽहं सदा प्रीत्या सुभद्रं वो भविष्यति।। <br>
मदिच्छयाऽखिलं जातमिदं सर्वं न संशयः ।। ११ ।। <br>
स्वस्थानं गच्छ त्वं सार्द्धं राधया पार्षदेन च ।। <br>
दानवस्तु भवेत्सोयं भारतेऽत्र न संशयः ।।१२।। <br>
शापोद्धारं करिष्येऽहं युवयोस्समये खलु ।। <br>
मदुक्तमिति संधार्य शिरसा राधया सह ।।१३।। <br>
श्रीकृष्णोऽमोददत्यंतं स्वस्थानमगमत्सुधीः ।। <br>
न्यष्ठातां सभयं तत्र मदाराधनतत्परौ।।१४।।<br>
मत्वाखिलं मदधीनमस्वतन्त्रं निजं च वै।।<br>
स सुदामाऽभवद्राधाशापतो दानवेश्वरः।।१५।। <br>
शङ्खचूडाभिधो देवद्रोही धर्मविचक्षणः ।। <br>
क्लिश्नाति सुबलात्कृत्स्नं सदा देवगणं कुधीः ।।१६।। मन्मायामोहितस्सोतिदुष्टमंत्रिसहा यवान् ।। <br>
तद्भयं त्यजताश्वेव मयि शास्तरि वै सति ।। १७ ।। <br>
सनत्कुमार उवाच ।। <br>
इत्यूचिवाञ्शिवो यावद्धरिब्रह्मपुरः कथाम् ।। <br>
अभवत्तावदन्यच्च चरितं तन्मुने शृणु।।१८।।<br>
तस्मिन्नेवांतरे कृष्णो राधया पार्षदैः सह।।<br>
सद्गोपैराययौ शंभुमनुकूलयितुं प्रभुम्।।१९।।<br>
प्रभुं प्रणम्य सद्भक्त्या मिलित्वा हरिमादरात् ।। <br>
संमतो विधिना प्रीत्या संतस्थौ शिवशासनात्।।2.5.31.२०।।<br>
ततः शंभुं पुनर्नत्वा तुष्टाव विहिताञ्जलिः ।। <br>
श्रीकृष्णो मोहनिर्मुक्तो ज्ञात्वा तत्त्वं शिवस्य हि ।। २१ ।। <br>
श्रीकृष्ण उवाच ।। <br>
देवदेव महादेव परब्रह्म सतांगते ।। <br>
क्षमस्व चापराधं मे प्रसीद परमेश्वर ।। २२ ।। <br>
त्वत्तः शर्व च सर्वं च त्वयि सर्वं महेश्वर ।। <br>
सर्वं त्वं निखिलाधीश प्रसीद परमेश्वर ।।२३।। <br>
त्वं ज्योतिः परमं साक्षात्सर्वव्यापी सनातनः ।। <br>
त्वया नाथेन गौरीश सनाथास्सकला वयम् ।।२४।। <br>
सर्वोपरि निजं मत्वा विहरन्मोहमाश्रितः ।। <br>
तत्फलं प्राप्तवानस्मि शापं प्राप्तस्सवामकः ।।२५।। <br>
पार्षदप्रवरो यो मे सुदामा नाम गोपकः।।<br>
स राधाशापतः स्वामिन्दानवीं योनिमाश्रितः ।। २६ ।। <br>
अस्मानुद्धर दुर्ग्गेश प्रसीद परमेश्वर ।। <br>
शापोद्धारं कुरुष्वाद्य पाहि नश्शरणागतान्।।२७।। <br>
इत्युक्त्वा विररामैव श्रीकृष्णो राधया सह।।<br>
प्रसन्नोऽभूच्छिवस्तत्र शरणागतवत्सलः।।२८<br>
श्रीशिव उवाच ।। <br>
हे कृष्ण गोपिकानाथ भयं त्यज सुखी भव ।। <br>
मयानुगृह्णता तात सर्वमाचरितं त्विदम् ।।२९।। <br>
संभविष्यति ते भद्रं गच्छ स्वस्थानमुत्तमम् ।। <br>
स्थातव्यं स्वाधिकारे च सावधानतया सदा ।। 2.5.31.३० ।। <br>
विहरस्व यथाकामं मां विज्ञाय परात्परम् ।। <br>
स्वकार्यं कुरु निर्व्यग्रं राधया पार्षदैः खलु ।।३१।। <br>
वाराहप्रवरे कल्पे तरुण्या राधया सह ।। <br>
शापप्रभावं भुक्त्वा वै पुनरायास्यति स्वकम्।।३२ <br>
सुदामा पार्षदो यो हि तव कृष्ण प्रियप्रियः ।। <br>
दानवीं योनिमाश्रित्येदानीं क्लिश्नाति वै जगत्।।३३।।<br>
शापप्रभावाद्राधाया देवशत्रुश्च दानवः ।। <br>
शङ्खचूडाभिधस्सोऽति दैत्यपक्षी सुरदुहः ।। ३४ ।। <br>
तेन निस्सारिता देवास्सेन्द्रा नित्यं प्रपीडिताः ।। <br>
हृताधिकारा विकृतास्सर्वे याता दिशो दश ।।३५।। <br>
ब्रह्माच्युतौ तदर्थे ही हागतौ शरणं मम ।। <br>
तेषां क्लेशविनिर्मोक्षं करिष्ये नात्र संशयः ।।३६।। <br>
सनत्कुमार उवाच ।। <br>
इत्युक्त्वा शंकरः कृष्णं पुनः प्रोवाच सादरम्।।<br>
हरिं विधिं समाभाष्य वचनं क्लेशनाशनम् ।।३७।। <br>
शिव उवाच ।। <br>
हे हरे हे विधे प्रीत्या ममेदं वचनं शृणु ।। <br>
गच्छतं त्वरितं तातौ देवानंदाय निर्भयम् ।। ३८ ।। <br>
कैलासवासिनं रुद्रं मद्रूपं पूर्णमुत्तमम् ।। <br>
देवकार्यार्थमुद्भूतं पृथगाकृतिधारिणम् ।। ३९ ।। <br>
एतदर्थे हि मद्रूपः परिपूर्णतमः प्रभुः ।। <br>
कैलासे भक्तवशतस्संतिष्ठति गिरौ हरे ।। 2.5.31.४० ।। <br>
मत्तस्त्वत्तो न भेदोऽस्ति युवयोस्सेव्य एव सः ।। <br>
चराचराणां सर्वेषां सुरादीनां च सर्वदा ।। ४१ ।। <br>
आवयोभेदकर्ता यस्स नरो नरकं व्रजेत् ।।<br>
इहापि प्राप्नुयात्कृष्टं पुत्रपौत्रविवर्जितः ।। ४२ ।। <br>
इत्युक्तवंतं दुर्गेशं प्रणम्य च मुहुर्मुहुः ।। <br>
राधया सहितः कृष्णः स्वस्थानं सगणो ययौ ।। ४३ ।। <br>
हरिर्ब्रह्मा च तौ व्यास सानन्दौ गतसाध्वसौ ।। <br>
मुहुर्मुहुः प्रणम्येशं वैकुंठं ययतुर्द्रुतम् ।। ४४ ।।<br>
तत्रागत्याखिलं वृत्तं देवेभ्यो विनिवेद्य तौ ।। <br>
तानादाय ब्रह्मविष्णू कैलासं ययतुर्गिरिम् ।। ४५ ।। <br>
तत्र दृष्ट्वा महेशानं पार्वतीवल्लभं प्रभुम् ।। <br>
दीनरक्षात्तदेहं च सगुणं देवनायकम् ।। ४६ ।। <br>
तुष्टुवुः पूर्ववत्सर्वे भक्त्या गद्गदया गिरा ।।<br>
करौ बद्ध्वा नतस्कंधा विनयेन समन्विताः ।। ४७ ।। <br>
देवा ऊचुः ।। <br>
देवदेव महादेव गिरिजानाथ शंकर ।। <br>
वयं त्वां शरणापन्ना रक्ष देवान्भयाकुलान् ।। ४८ ।। <br>
शंखचूडदानवेन्द्रं जहि देवनिषूदनम् ।। <br>
तेन विक्लाविता देवाः संग्रामे च पराजिताः ।।४९।। <br>
हृताधिकाराः कुतले विचरंति यथा नराः ।। <br>
देवलोको हि दुर्दृश्यस्तेषामासीच्च तद्भयात् ।। 2.5.31.५० ।। <br>
दीनोद्धर कृपासिन्धो देवानुद्धर संकटात् ।।<br>
शक्रं भयान्महेशानहत्वा तं दानवाधिपम् ।। ५१ ।। <br>
इति श्रुत्वा वचश्शंभुर्देवानां भक्तवत्सलः ।। <br>
उवाच विहसन् वाण्या मेघनादगभीरया ।। ५२ ।। <br>
श्रीशंकर उवाच ।। <br>
हे हरे हे विधे देवाः स्वस्थानं गच्छत धुवम् ।। <br>
शंखचूडं वधिष्यामि सगणं नात्र संशयः ।।५३।।<br>
सनत्कुमार उवाच ।। <br>
इत्याकर्ण्य महेशस्य वचः पीयूषसंनिभम् ।। <br>
ते सर्वे प्रमुदा ह्यासन्नष्टं मत्वा च दानवम् ।। ५४ ।।<br>
हरिर्जगाम वैकुंठं सत्यलोके विधिस्तदा ।। <br>
प्रणिपत्य महेशं च सुराद्याः स्वपदं ययुः ।। ५५ ।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे शंखचूडवधे शिवोपदेशो नामैकत्रिंशोऽध्यायः ।। ३१ ।। <br>
<br>
