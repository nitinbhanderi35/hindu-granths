॥ व्यास उवाच ॥ <br>
विधेः श्रेष्ठसुत प्राज्ञः कथेयं श्राविताद्भुता ॥ <br>
ततश्च किमभूदाजौ कथं दैत्यो हतो वद ॥१॥ <br>
सनत्कुमार उवाच॥ <br>
अदृश्य गिरिजां तत्र दैत्येन्द्रे रणमागते ॥ <br>
गांधर्वे च विलीने हि चैतन्योऽभूद्वृषध्वजः ॥२॥ <br>
अंतर्धानगतां मायां दृष्ट्वा बुद्धो हि शंकरः ॥ <br>
चुक्रोधातीव संहारी लौकिकीं गतिमाश्रितः ॥ ३ ॥ <br>
ततश्शिवो विस्मितमानसः पुनर्जगाम युद्धाय जलंधरं रुषा ॥ <br>
स चापि दैत्यः पुनरागतं शिवं दृष्ट्वा शरोघैस्समवाकिरद्रणे ॥ ४ ॥ <br>
क्षिप्तं प्रभुस्तं शरजालमुग्रं जलंधरेणातिबलीयसा हरः ॥  <br>
प्रचिच्छेद शरैर्वरैर्निजैर्नचित्रमत्र त्रिभवप्रहंतुः ॥५॥ <br>
ततो जलंधरो दृष्ट्वा रुद्र्मद्भुतविक्रमम् ॥ <br>
चकार मायया गौरीं त्र्यम्बकं मोहयन्निव ॥ ६ ॥ <br>
रथोपरि गतां बद्धां रुदंतीं पार्वतीं शिवः ॥ <br>
निशुंभ शुंभदैत्यैश्च बध्यमानां ददर्श सः ॥ ७ ॥ <br>
गौरीं तथाविधां दृष्ट्वा लौकिकीं दर्शयन्गतिम् ॥ <br>
बभूव प्राकृत इव शिवोप्युद्विग्नमानसः ॥८॥ <br>
अवाङ्मुखस्थितस्तूष्णीं नानालीलाविशारदः॥ <br>
शिथिलांगो विषण्णात्मा विस्मृत्य स्वपराक्रमम्॥९॥ <br>
ततो जलंधरो वेगात्त्रिभिर्विव्याध सायकैः॥<br>
आपुंखमग्नैस्तं रुद्रं शिरस्युरसि चोदरे ॥2.5.24.१०॥<br>
ततो रुद्रो महालीलो ज्ञानतत्त्वः क्षणात्प्रभुः ॥ <br>
रौद्ररूपधरो जातो ज्वालामालातिभीषणः ॥ ११ ॥ <br>
तस्यातीव महारौद्ररूपं दृष्ट्वा महासुराः ॥ <br>
न शेकुः प्रमुखे स्थातुं भेजिरे ते दिशो दश ॥१२॥ <br>
निशुंभशुंभावपि यौ विख्यातौ वीरसत्तमौ ॥ <br>
आपे तौ शेकतुर्नैव रणे स्थातुं मुनीश्वर ॥१३॥ <br>
जलंधरकृता मायांतर्हिताभूच्च तत्क्षणम् ॥ <br>
हाहाकारो महानासीत्संग्रामे सर्वतोमुखे ॥१४॥ <br>
ततश्शापं ददौ रुद्रस्तयोश्शुंभनिशुंभयोः ॥ <br>
पलायमानौ तौ दृष्ट्वा धिक्कृत्य क्रोधसंयुतः ॥१५॥ <br>
रुद्र उवाच ॥ <br>
युवां दुष्टावतिखलावपराधकरौ मम ॥ <br>
पार्वतीदंडदातारौ रणादस्मात्पराङ्मुखौ ॥१६॥<br>
पराङ्मुखो न हंतव्य इति वध्यौ न मे युवाम् ॥ <br>
मम युद्धादतिक्रांतौ गौर्य्या वध्यौ भविष्यतः ॥ १७ ॥ <br>
एवं वदति गौरीशे सिन्धुपुत्रो जलंधरः ॥ <br>
चुक्रोधातीव रुद्राय ज्वलज्ज्वलनसन्निभः ॥१८॥ <br>
रुद्रे रणे महावेगाद्ववर्ष निशिताञ्छरान्॥ <br>
बाणांधकारसंछन्नं तथा भूमितलं ह्यभूत् ॥ १९ ॥ <br>
यावद्रुद्रः प्रचिच्छेद तस्य बाणगणान्द्रुतम् ॥ <br>
तावत्सपरिघेणाशु जघान वृषभं बली ॥2.5.24.२०॥ <br>
वृषस्तेन प्रहारेण परवृत्तो रणांगणात् ॥ <br>
रुद्रेण कृश्यमाणोऽपि न तस्थौ रणभूमिषु ॥ २१ ॥ <br>
अथ लोके महारुद्रस्स्वीयं तेजोऽतिदुस्सहम् ॥ <br>
दर्शयामास सर्वस्मै सत्यमेतन्मुनीश्वर ॥ २२ ॥ <br>
ततः परमसंक्रुद्धो रुद्रो रौद्रवपुर्धरः ॥ <br>
प्रलयानलवद्धोरो बभूव सहसा प्रभुः ॥ २३ ॥ <br>
दृष्ट्वा पुरः स्थितं दैत्यं मेघकूटमिव स्थितम् ॥ <br>
अवध्यत्वमपि श्रुत्वाप्यन्यैरभ्युद्यतोऽभवत् ॥२४॥ <br>
ब्रह्मणो वचनं रक्षन्रक्षको जगतां प्रभुः ॥ <br>
हृदानुग्रहमातन्वंस्तद्वधाय मनो दधत् ॥२५॥ <br>
कोपं कृत्वा परं शूली पादांगुष्ठेन लीलया॥<br>
महांभसि चकाराशु रथांगं रौद्रमद्भुतम्॥२६॥<br>
कृत्वार्णवांभसि शितं भगवान्रथांगं स्मृत्वा जगत्त्रयमनेन हतं पुरारिः ॥ <br>
दक्षान्धकांतकपुरत्रययज्ञहंता लोकत्रयांतककरः प्रहसन्नुवाच ॥२७॥ <br>
महारुद्र उवाच ॥ <br>
पादेन निर्मितं चक्रं जलंधर महाम्भसि ॥ <br>
बलवान्यदि चोद्धर्त्तुं तिष्ठ योद्धुं न चान्यथा ॥२८॥<br>
सनत्कुमार उवाच ॥ <br>
तस्य तद्वचनं श्रुत्वा क्रोधेनादीप्तलोचनः॥ <br>
प्रदहन्निव चक्षुर्भ्यां प्राहालोक्य स शंकरम्॥२९॥<br>
जलंधर उवाच॥ <br>
रेखामुद्धृत्य हत्वा च सगणं त्वां हि शंकर ॥ <br>
हत्वा लोकान्सुरैस्सार्द्धं स्वभागं गरुडो यथा ॥2.5.24.३०॥ <br>
हंतुं चराचरं सर्वं समर्थोऽहं सवासवम् ॥ <br>
को महेश्वर मद्बाणैरभेद्यो भुवनत्रये॥॥ <br>
बालभावेन भगवांतपसैव विनिर्जितः ॥ <br>
ब्रह्मा बलिष्ठः स्थाने मे मुनिभिस्सुरपुंगवैः ॥३२॥ <br>
दग्धं क्षणेन सकलं त्रैलोक्यं सचराचरम् ॥ <br>
तपसा किं त्वया रुद्र निर्जितो भगवानपि ॥ ३३ ॥ <br>
इन्द्राग्नियमवित्तेशवायुवारीश्वरादयः ॥ <br>
न सेहिरे यथा नागा गंधं पक्षिपतेरिव ॥ ३४ ॥ <br>
न लब्धं दिवि भूमौ च वाहनं मम शंकर ॥ <br>
समस्तान्पर्वतान्प्राप्य धर्षिताश्च गणेश्वराः ॥३५॥ <br>
गिरीन्द्रो मन्दरः श्रीमान्नीलो मेरुस्सुशोभनः ॥ <br>
धर्षितो बाहुदण्डेन कण्डा उत्सर्पणाय मे ॥३६॥ <br>
गंगा निरुद्धा बाहुभ्यां लीलार्थं हिमवद्गिरौ ॥ <br>
अरोणां मम भृत्यैश्च जयो लब्धो दिवौकसात् ॥ ३७ ॥ <br>
वडवाया मुखं बद्धं गृहीत्वा तां करेण तु ॥ <br>
तत्क्षणादेव सकलमेकार्णवमभूत्तदा ॥ ३८ ॥ <br>
ऐरावतादयो नागाः क्षिप्ताः सिन्धुजलोपरि ॥ <br>
सरथो भगवानिन्द्रः क्षिप्तश्च शतयोजनम् ॥ ३९ ॥ <br>
गरुडोऽपि मया बद्धो नागपाशेन विष्णुना ॥ <br>
उर्वश्याद्या मयानीता नार्यः कारागृहांतरम् ॥2.5.24.४०॥ <br>
मां न जानासि रुद्र त्वं त्रैलोक्यजयकारिणाम् ॥ <br>
जलंधरं महादैत्यं सिंधुपुत्रं महाबलम् ॥ ४१ ॥ <br>
सनत्कुमार उवाच ॥ <br>
इत्युक्त्वाथ महादेवं तदा वारिधिनन्दनः ॥ <br>
न चचाल न सस्मार निहतान्दानवान्युधि ॥४२॥ <br>
दुर्मदेनाविनीतेन दोर्भ्यामास्फोट्य दोर्बलात् ॥ <br>
तिरस्कृतो महादेवो वचनैः कटुकाक्षरैः ॥४३॥ <br>
तच्छ्रुत्वा दैत्यवचनममंगलमतीरितम् ॥ <br>
विजहास महादेवाः परमं क्रोधमादधे॥४४॥ <br>
सुदर्शनाख्यं यच्चक्रं पदांगुष्ठविनिर्मितम्॥<br>
जग्राह तत्करे रुद्रस्तेन हंतुं समुद्यतः ॥ ४५ ॥ <br>
सुदर्शनाख्यं तच्चक्रं चिक्षेप भगवान्हरः ॥ <br>
कोटिसूर्यप्रतीकाशं प्रलयानलसन्निभम् ॥ ४६ ॥ <br>
प्रदहद्रोदसी वेगात्तदासाद्य जलंधरम् ॥ <br>
जहार तच्छिरो वेगान्महदायतलोचनम् ॥ ४७ ॥ <br>
रथात्कायः पपातोर्व्यां नादयन्वसुधातलम् ॥ <br>
शिरश्चाप्यब्धिपुत्रस्य हाहाकारो महानभूत् ॥ ४८ ॥ <br>
द्विधा पपात तद्देहो ह्यंजनाद्रिरिवाचलः ॥ <br>
कुलिशेन यथा वारांनिधौ गिरिवरो द्विधा ॥ ४९ ॥ <br>
तस्य रौद्रेण रक्तेन सम्पूर्णमभवज्जगत् ॥ <br>
ततस्समस्ता पृथिवी विकृताभून्मुनीश्वर ॥ 2.5.24.५० ॥ <br>
तद्रक्तमखिलं रुद्रनियोगान्मांसमेव च ॥ <br>
महारौरवमासाद्य रक्तकुंडमभूदिह ॥ ५१ ॥ <br>
तत्तेजो निर्गतं देहाद्रुद्रे च लयमागमत् ॥  <br>
वृन्दादेहोद्भवं यद्वद्गौर्य्यां हि विलयं गतम् ॥५२॥ <br>
जलंधरं हतं दृष्ट्वा देवगन्धर्वपन्नगाः ॥ <br>
अभवन्सुप्रसन्नाश्च साधु देवेति चाब्रुवन् ॥ ५३ ॥ <br>
सर्वे प्रसन्नतां याता देवसिद्धमुनीश्वराः ॥ <br>
पुष्पवृष्टिं प्रकुर्वाणास्तद्यशो जगुरुच्चकैः ॥ ५४ ॥ <br>
देवांगना महामोदान्ननृतुः प्रेमविह्वलाः ॥ <br>
कलस्वराः कलपदं किन्नरैस्सह संजगुः ॥५५॥ <br>
दिशः प्रसेदुस्सर्वाश्च हते वृन्दापतौ मुने ॥ <br>
ववुः पुण्यास्सुखस्पर्शा वायवस्त्रिविधा अपि ॥ ५६ ॥ <br>
चन्द्रमाः शीततां यातो रविस्तेपे सुतेजसा ॥ <br>
अग्नयो जज्वलुश्शांता बभूव विकृतं नभः ॥ ५७ ॥ <br>
एवं त्रैलोक्यमखिलं स्वास्थ्यमापाधिकं मुने ॥ <br>
हतेऽब्धितनये तस्मिन्हरेणानतमूर्तिना ॥ ५८ ॥ <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे जलंधरवर्णनं नाम चतुर्विशोऽध्यायः ॥ २४ ॥ <br>
<br>
