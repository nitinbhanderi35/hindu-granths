।। सनत्कुमार उवाच ।। <br>
अथ ब्रह्मादयो देवा मुनयश्चाखिलास्तथा ।। <br>
तुष्टुवुर्देवदेवेशं वाग्भिरिष्टाभिरानताः ।।१।। <br>
देवा ऊचुः ।। <br>
देवदेव महादेव शरणागतवत्सल ।। <br>
साधुसौख्यप्रदस्त्वं हि सर्वदा भक्तदुःखहा ।।२।। <br>
त्वं महाद्भुतसल्लीलो भक्तिगम्यो दुरासदः ।। <br>
दुराराध्योऽसतां नाथ प्रसन्नस्सर्वदा भव ।।३। <br>
वेदोऽपि महिमानं ते न जानाति हि तत्त्वतः ।। <br>
यथामति महात्मानस्सर्वे गायंति सद्यशः ।।४।। <br>
माहात्म्यमतिगूढं ते सहस्रवदनादयः ।। <br>
सदा गायंति सुप्रीत्या पुनंति स्वगिरं हि ते ।। ५ ।। <br>
कृपया तव देवेश ब्रह्मज्ञानी भवेज्जडः ।। <br>
भक्तिगम्यस्सदा त्वं वा इति वेदा ब्रुवंति हि ।। ६ ।। <br>
त्वं वै दीनदयालुश्च सर्वत्र व्यापकस्सदा ।। <br>
आविर्भवसि सद्भक्त्या निर्विकारस्सतां गतिः ।। ७ ।। <br>
भक्त्यैव ते महेशान बहवस्सिद्धिमागताः ।। <br>
इह सर्वसुखं भुक्त्वा दुःखिता निर्विकारतः ।। ८ । <br>
पुरा यदुपतिर्भक्तो दाशार्हस्सिद्धिमागतः।।<br>
कलावती च तत्पत्नी भक्त्यैव परमां प्रभो।।९।।<br>
तथा मित्रसहो राजा मदयंती च तत्प्रिया।। <br>
भक्त्यैव तव देवेश कैवल्यं परमं ययौ ।। 2.5.25.१० ।। <br>
सौमिनी नाम तनया कैकेयाग्रभुवस्तथा ।। <br>
तव भक्त्या सुखं प्राप परं सद्योगिदुर्लभम् ।।११।। <br>
विमर्षणो नृपवरस्सप्तजन्मावधि प्रभो ।। <br>
भुक्त्वा भोगांश्च विविधांस्त्वद्भक्त्या प्राप सद्गतिम् ।।१२।। <br>
चन्द्रसेनो नृपवरस्त्वद्भक्त्या सर्वभोगभुक् ।। <br>
दुःखमुक्तः सुखं प्राप परमत्र परत्र च ।।१३।। <br>
गोपीपुत्रः श्रीकरस्ते भक्त्या भुक्त्वेह सद्गतिम् ।  <br>
परं सुखं महावीरशिष्यः प्राप परत्र वै ।। १४ ।। <br>
त्वं सत्यरथभूजानेर्दुःखहर्ता गतिप्रदः ।। <br>
धर्मगुप्तं राजपुत्रमतार्षीस्सुखिनं त्विह ।। ।। १५ ।। <br>
तथा शुचिव्रतं विप्रमदरिद्रं महाप्रभो ।। <br>
त्वद्भक्तिवर्तिनं मात्रा ज्ञानिनं कृपयाऽकरोः ।।१६।। <br>
चित्रवर्मा नृपवरस्त्वद्भक्त्या प्राप सद्गतिम् ।। <br>
इह लोके सदा भुक्त्वा भोगानमरदुर्लभान् ।। १७ ।। <br>
चन्द्रांगदो राजपुत्रस्सीमंतिन्या स्त्रिया सह ।। <br>
विहाय सकलं दुःखं सुखी प्राप महागतिम् ।। १८ ।। <br>
द्विजो मंदरनामापि वेश्यागामी खलोऽधमः ।। <br>
त्वद्भक्तः शिव संपूज्य तया सह गतिं गतः ।।१९।। <br>
भद्रायुस्ते नृपसुतस्सुखमाप गतव्यथः ।। <br>
त्वद्भक्तकृपया मात्रा गतिं च परमां प्रभो ।।2.5.25.२०।। <br>
सर्वस्त्रीभोगनिरतो दुर्जनस्तव सेवया ।। <br>
विमुक्तोऽभूदपि सदा भक्ष्यभोजी महेश्वर।। २१ ।। <br>
शंबरश्शंकरे भक्तश्चिताभस्मधरस्सदा ।। <br>
नियमाद्भस्मनश्शंभो स्वस्त्रिया ते पुरं गतः ।। २२ ।। <br>
भद्रसेनस्य तनयस्तथा मंत्रिसुतः प्रभो ।। <br>
सुधर्मशुभकर्माणौ सदा रुद्राक्षधारिणौ ।। २३ ।। <br>
त्वत्कृपातश्च तौ मुक्तावास्तां भुक्तेह सत्सुखम् ।। <br>
पूर्वजन्मनि यौ कीशकुक्कुटौ रुद्रभूषणौ ।।२४।। <br>
पिंगला च महानन्दा वेश्ये द्वे तव भक्तितः ।। <br>
सद्गतिं प्रापतुर्नाथ भक्तोद्धारपरायण ।।२५।। <br>
शारदा विप्रतनया बालवैधव्यमागता ।। <br>
तव भक्तेः प्रभावात्तु पुत्रसौभा ग्यवत्यभूत् ।। २६ ।। <br>
बिन्दुगो द्विजमात्रो हि वेश्याभोगी च तत्प्रिया ।। <br>
वंचुका त्वद्यशः श्रुत्वा परमां गतिमाययौ ।। २७ ।। <br>
इत्यादि बहवस्सिद्धिं गता जीवास्तव प्रभो ।। <br>
भक्तिभावान्महेशान दीनबन्धो कृपालय ।। २८ ।। <br>
त्वं परः प्रकृतेर्ब्रह्म पुरुषात्परमेश्वर ।। <br>
निर्गुणस्त्रिगुणाधारो ब्रह्मविष्णुहरात्मकः ।। २९ ।। <br>
नानाकर्मकरो नित्यं निर्विकारोऽखिलेश्वरः ।। <br>
वयं ब्रह्मादयस्सर्वे तव दासा महेश्वर ।। 2.5.25.३० ।। <br>
प्रसन्नो भव देवेश रक्षास्मान्सर्वदा शिव ।। <br>
त्वत्प्रजाश्च वयं नाथ सदा त्वच्छरणं गताः ।। ३१ ।। <br>
सनत्कुमार उवाच ।। <br>
इति स्तुत्वा च ते देवा ब्रह्माद्यास्समुनीश्वराः ।। <br>
तूष्णीं बभूवुर्हि तदा शिवांघ्रिद्वन्द्वचेतसः ।। ३२ ।। <br>
अथ शंभुर्महेशानः श्रुत्वा देवस्तुतिं शुभाम्।। <br>
दत्त्वा वरान्वरान्सद्यस्तत्रैवांतर्दधे प्रभुः ।। ३३ ।। <br>
देवास्सर्वेऽपि मुदिता ब्रह्माद्या हतशत्रवः ।।<br>
स्वं स्वं धाम ययुः प्रीता गायंतः शिवसद्यशः ।। ३४ ।। <br>
इदं परममाख्यानं जलंधरविमर्दनम् ।। <br>
महेशचरितं पुण्यं महाघौघविनाशनम् ।। ३५ ।। <br>
देवस्तुतिरियं पुण्या सर्वपापप्रणाशिनी ।। <br>
सर्वसौख्यप्रदा नित्यं महेशानंददायिनी ।। ३६ ।। <br>
यः पठेत्पाठयेद्वापि समाख्यानमिदं द्वयम् ।। <br>
भुक्त्वेह परं सौख्यं गाणपत्यमवाप्नुयात् ।। ३७ ।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे जलंधरवधोपाख्याने देवस्तुतिवर्णनं नाम पंचविंशोऽध्यायः ।। २५ ।। <br>
<br>
