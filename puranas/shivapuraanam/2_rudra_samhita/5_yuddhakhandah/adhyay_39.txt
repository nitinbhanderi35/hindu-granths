व्यास उवाच ।। <br>
श्रुत्वा काल्युक्तमीशानो किं चकार किमुक्तवान् ।। <br>
तत्त्वं वद महाप्राज्ञ परं कौतूहलं मम।।१।। <br>
सनत्कुमार उवाच।।<br>
काल्युक्तं वचनं श्रुत्वा शंकरः परमेश्वरः ।। <br>
महालीलाकरश्शंभुर्जहासाश्वासयञ्च ताम्।।२।। <br>
व्योमवाणीं समाकर्ण्य तत्त्वज्ञानविशारदः।। <br>
ययौ स्वयं च समरे स्वगणैस्सह शंकरः ।।३।। <br>
महावृषभमारूढो वीरभद्रादिसंयुतः ।। <br>
भैरवैः क्षेत्रपालैश्च स्वसमानैस्समन्वितः ।।४।।<br>
रणं प्राप्तो महेशश्च वीररूपं विधाय च ।। <br>
विरराजाधिकं तत्र रुद्रो मूर्त इवांतकः।।५।। <br>
शंखचूडश्शिवं दृष्ट्वा विमानादवरुह्य सः ।। <br>
ननाम परया भक्त्या शिरसा दंडवद्भुवि ।।६।। <br>
तं प्रणम्य तु योगेन विमानमारुरोह सः ।। <br>
तूर्णं चकार सन्नाहं धनुर्जग्राह सेषुकम् ।।७।। <br>
शिवदानवयोर्युद्धं शतमब्दं बभूव ह ।।<br>
बाणवर्षमिवोग्रं तद्वर्षतोर्मोघयोस्तदा।।८।।<br>
शंखचूडो महावीरश्शरांश्चिक्षेप दारुणान्।।<br>
चिच्छेद शंकरस्तान्वै लीलया स्वशरोत्करैः ।।९।। <br>
तदंगेषु च शस्त्रोघैस्ताडयामास कोपतः।। <br>
महारुद्रो विरूपाक्षो दुष्टदण्डस्सतां गति।।2.5.39.१०।। <br>
दानवो निशितं खड्गं चर्म चादाय वेगवान्।।<br>
वृषं जघान शिरसि शिवस्य वरवाहनम्।।११।।<br>
ताडिते वाहने रुद्रस्तं क्षुरप्रेण लीलया ।। <br>
खड्गं चिच्छेद तस्याशु चर्म चापि महोज्ज्वलम्।।१२।।<br>
छिन्नेऽसौ चर्मणि तदा शक्तिं चिक्षेप सोऽसुरः।।<br>
द्विधा चक्रे स्वबाणेन हरस्तां संमुखागताम् ।। १३ ।। <br>
कोपाध्मातश्शंखचूडश्चक्रं चिक्षेप दानवः ।। <br>
मुष्टिपातेन तच्चाप्यचूर्णयत्सहसा हरः ।।१४।। <br>
गदामाविध्य तरसा संचिक्षेप हरं प्रति ।। <br>
शंभुना सापि सहसा भिन्ना भस्मत्वमागता ।। १५।। <br>
ततः परशुमादाय हस्तेन दानवेश्वरः ।। <br>
धावति स्म हरं वेगाच्छंखचूडः क्रुधाकुलः ।। १६ ।। <br>
समाहृत्य स्वबाणौघैरपातयत शंकरः ।। <br>
द्रुतं परशुहस्तं तं भूतले लीलयासुरम् ।।१७।। <br>
ततः क्षणेन संप्राप्य संज्ञामारुह्य सद्रथम् ।। <br>
धृतदिव्यायुधशरो बभौ व्याप्याखिलं नभः ।। १८ ।। <br>
आयांतं तं निरीक्ष्यैव डमरुध्वनि मादरात् ।। <br>
चकार ज्यारवं चापि धनुषो दुस्सहं हर ।।१९।। <br>
पूरयामास ककुभः शृंगनादेन च प्रभुः ।। <br>
स्वयं जगर्ज गिरिशस्त्रासयन्नसुरांस्तदा ।। 2.5.39.२० ।। <br>
त्याजितेभ महागर्वैर्महानादैर्वृषेश्वरः ।। <br>
पूरयामास सहसा खं गां वसुदिशस्तथा।।२१।। <br>
महाकालस्समुत्पत्या ताडयद्गां तथा नभः ।। <br>
कराभ्यां तन्निनादेन क्षिप्ता आसन्पुरारवाः।।२२।।<br>
अट्टाट्टहासमशिवं क्षेत्रपालश्चकार ह ।। <br>
भैरवोऽपि महानादं स चकार महाहवे ।।२३।। <br>
महाकोलाहलो जातो रणमध्ये भयंकरः।।<br>
वीरशब्दो बभूवाथ गणमध्ये समंततः।।२४।।<br>
संत्रेसुर्दानवास्सर्वे तैश्शब्दैर्भयदैः खरैः।।<br>
चुकोपातीव तच्छ्रुत्वा दानवेन्द्रो महाबलः ।।२५।। <br>
तिष्ठतिष्ठेति दुष्टात्मन्व्याजहार यदा हरः ।। <br>
देवैर्गणैश्च तैः शीघ्रमुक्तं जय जयेति च।। २६ ।। <br>
अथागत्य स दंभस्य तनयस्सुप्रतापवान् ।। <br>
शक्तिं चिक्षेप रुद्राय ज्वालामालातिभीषणाम् ।।२७।। <br>
वह्निकूटप्रभा यांती क्षेत्रपालेन सत्वरम् ।। <br>
निरस्तागत्य साजौ वै मुखोत्पन्नमहोल्कया।।२८।।<br>
पुनः प्रववृते युद्धं शिवदानवयोर्महत् ।। <br>
चकंपे धरणी द्यौश्च सनगाब्धिजलाशया।।२९।। <br>
दांभिमुक्ताच्छराञ्शंभुश्शरांस्तत्प्रहितान्स च।।<br>
सहस्रशश्शरैरुग्रैश्चिच्छेद शतशस्तदा ।।2.5.39.३०।।<br>
ततश्शंभुस्त्रिशूलेन संकुद्धस्तं जघान ह ।। <br>
तत्प्रहारमसह्याशु कौ पपात स मूर्च्छितः ।।३१।। <br>
ततः क्षणेन संप्राप संज्ञां स च तदासुरः ।। <br>
आजघान शरै रुद्रं तान्सर्वानात्तकार्मुकः ।।३२।।<br>
बाहूनागयुतं कृत्वा छादयामास शंकरम् ।।<br>
चक्रायुतेन सहसा शंखचूडः प्रतापवान्।।३३।।<br>
ततो दुर्गापतिः क्रुद्धो रुद्रो दुर्गार्तिनाशनः ।। <br>
तानि चक्राणि चिच्छेद स्वशरैरुत्तमै द्रुतम्।।३४।।<br>
ततो वेगेन सहसा गदामादाय दानवः ।। <br>
अभ्यधावत वै हंतुं बहुसेनावृतो हरम् ।।३५।। <br>
गदां चिच्छेद तस्याश्वापततः सोऽसिना हरः ।। <br>
शितधारेण संक्रुद्धो दुष्टगर्वापहारकः ।।३६।। <br>
छिन्नायां स्वगदायां च चुकोपातीव दानवः ।। <br>
शूलं जग्राह तेजस्वी परेषां दुस्सहं ज्वलत्।।३७।। <br>
सुदर्शनं शूलहस्तमायांते दानवेश्वरम् ।। <br>
स्वत्रिशूलेन विव्याध हृदि तं वेगतो हरः ।। ३८ ।। <br>
त्रिशूलभिन्नहृदयान्निष्क्रांतः पुरुषः परः ।। <br>
तिष्ठतिष्ठेति चोवाच शंखचूडस्य वीर्यवान् ।।३९।। <br>
निष्क्रामतो हि तस्याशु प्रहस्य स्वनवत्ततः ।। <br>
चिच्छेद च शिरो भीम मसिनासोऽपतद्भुवि ।। 2.5.39.४० ।। <br>
ततः कालीं चखादोग्रं दंष्ट्राक्षुण्णशिरोधरान् ।। <br>
असुरांस्तान् बहून् क्रोधात् प्रसार्य स्वमुखं तदा।। ४१ ।। <br>
क्षेत्रपालश्चखादान्यान्बहून्दैत्यान्क्रुधाकुलः ।। <br>
केचिन्नेशुर्भैरवास्त्रच्छिन्ना भिन्नास्तथापरे ।। ४२ ।।<br>
वीरभद्रोऽपरान्धीमान्बहून् क्रोधादनाशयत् ।। <br>
नन्दीश्वरो जघानान्यान्बहूनमरमर्दकान् ।। ४३ ।। <br>
एवं बहुगणा वीरास्तदा संनह्य कोपतः ।। <br>
व्यनाशयन्बहून्दैत्यानसुरान् देव मर्दकान् ।। ४४ ।। <br>
इत्थं बहुतरं तत्र तस्य सैन्यं ननाश तत् ।। <br>
विद्रुताश्चापरे वीरा बहवो भयकातराः ।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे शंखचूडसैन्यवधवर्णनं नाम नवत्रिंशोऽध्यायः ।। ३९ ।। <br>
<br>
