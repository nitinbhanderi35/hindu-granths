व्यास उवाच ॥ <br>
शुक्रे निगीर्णे रुद्रेण किमकार्षुश्च दानवाः ॥ <br>
अंधकेशा महावीरा वद तत्त्वं महामुने ॥ १ ॥ <br>
सनत्कुमार उवाच ॥ <br>
काव्ये निगीर्णे गिरिजेश्वरेण दैत्या जयाशारहिता बभूवुः ॥<br>
हस्तैर्विमुक्ता इव वारणेन्द्राः शृंगैर्विहीना इव गोवृषाश्च ॥२॥ <br>
शिरो विहीना इव देवसंघा द्विजा यथा चाध्ययनेन हीनाः ॥ <br>
निरुद्यमास्सत्त्वगणा यथा वै यथोद्यमा भाग्यविवर्जिताश्च ॥ ३ ॥ <br>
पत्या विहीनाश्च यथैव योषा यथा विपक्षाः खलु मार्गणौघाः ॥ <br>
आयूंषि हीनानि यथैव पुण्यैर्व्रतैर्विहीनानि यथा श्रुतानि ॥४॥ <br>
विना यथा वैभवशक्तिमेकां भवंति हीनास्स्वफलैः क्रियौघाः ॥ <br>
यथा विशूराः खलु क्षत्रियाश्च सत्यं विना धर्मगणो यथैव ॥ ९ ॥ <br>
नन्दिना चा हृते शुक्रे गिलिते च विषादिना ॥ <br>
विषादमगमन्दैत्या यतमानरणोत्सवाः ॥ ६ ॥ <br>
तान् वीक्ष्य विगतोत्साहानंधकः प्रत्यभाषत ॥ <br>
दैत्यांस्तुहुंडाहुंडदीन्महाधीरपराक्रमः ॥ ७ ॥ <br>
अंधक उवाच ॥ <br>
कविं विक्रम्य नयता नन्दिना वंचिता वयम् ॥ <br>
तनूर्विना कृताः प्राणास्सर्वेषामद्य नो ननु ॥ ८ ॥ <br>
धैर्यं वीर्यं गतिः कीर्तिस्सत्त्वं तेजः पराक्रमः ॥ <br>
युगपन्नो हृतं सर्वमेकस्मिन् भार्गवे हृते ॥ ९ ॥ <br>
धिगस्मान् कुलपूज्यो यैरेकोपि कुलसत्तमः॥<br>
गुरुस्सर्वसमर्थश्च त्राता त्रातो न चापदि॥2.5.48.१०॥<br>
तद्यूयमविलंब्येह युध्यध्वमरिभिस्सह॥ <br>
वीरैस्तैः प्रमथैवीराः स्मृत्वा गुरुपदांबुजम् ॥१ १॥ <br>
गुरोः काव्यस्य सुखदौ स्मृत्वा चरणपंकजौ ॥ <br>
सूदयिष्याम्यहं सर्वान् प्रमथान् सह नन्दिना ॥१२॥ <br>
अद्यैतान् विवशान् हत्वा सहदेवैस्सवासवैः ॥ <br>
भार्गवं मोचयिष्यामि जीवं योगीव कर्मतः ॥ १३ ॥ <br>
स चापि योगी योगेन यदि नाम स्वयं प्रभुः ॥ <br>
शरीरात्तस्य निर्गच्छेदस्माकं शेषपालिता ॥१४॥ <br>
सनत्कुमार उवाच ॥ <br>
इत्यन्धकवचः श्रुत्वा दानवा मेघनिस्स्वनाः ॥ <br>
प्रमथान् निर्दयाः प्राहुर्मर्तव्ये कृतनिश्चयाः ॥ १५॥ <br>
सत्यायुषि न नो जातु शक्तास्स्युः प्रमथा बलात् ॥<br>
असत्यायुपि किं गत्वा त्यक्त्वा स्वामिनमाहवे ॥१६॥ <br>
ये स्वामिनं विहायातो बहुमानधना जनाः ॥ <br>
यांति ते यांति नियतमंधतामिस्रमालयम् ॥ १७ ॥ <br>
अयशस्तमसा ख्यातिं मलिनीकृत्य भूरिशः ॥ <br>
इहामुत्रापि सुखिनो न स्युर्भग्ना रणाजिरे ॥ १८ ॥ <br>
किं दानै किं तपोभिश्च किं तीर्थपरिमज्जनैः ॥ <br>
धारातीर्थे यदि स्नानं पुनर्भवमलापहे ॥१९॥ <br>
संप्रथार्येति तद्वाक्यं दैत्यास्ते दनुजास्तथा ॥ <br>
ममंथुः प्रमथानाजौ रणभेरीं निनाद्य च ॥ 2.5.48.२० ॥ <br>
तत्र बाणासिवज्रौघैः कठिनैश्च शिलामयैः ॥ <br>
भुशुण्डिभिंदिपालैश्च शक्ति भल्लपरश्वधैः ॥२१॥ <br>
खट्वांगैः पट्टिशैश्शूलैर्लकुटैर्मुसलैरलम् ॥ <br>
परस्परमभिघ्नंतः प्रचक्रुः कदनं महत्॥२२॥ <br>
कार्मुकाणां विकृष्टानां पततां च पतत्त्रिणाम् ॥<br>
भिंदिपालभुशुंडीनां क्ष्वेडितानां रवोऽभवत् ॥२३॥ <br>
रणतूर्य्यनिनादैश्च गजानां बहुबृंहितैः ॥<br>
हेषारवैर्हयानां च महान्कोलाहलोऽभवत् ॥२४॥<br>
अस्तिस्वनैरवापूरि द्यावाभूम्योर्यदंतरम् ॥ <br>
अभीरूणां च भीरूणां महारोमोद्गमोऽभवत् ॥२५॥<br>
गजवाजिमहारावस्फुटशब्दग्रहाणि च ॥ <br>
भग्नध्वजपताकानि क्षीणप्रहरणानि च ॥२६॥ <br>
रुधिरोद्गारचित्राणि व्यश्वहस्तिरथानि च ॥ <br>
पिपासितानि सैन्यानि मुमूर्च्छुरुभयत्र वै ॥२७॥ <br>
अथ ते प्रमथा वीरा नंदिप्रभृतयस्तदा ॥ <br>
बलेन जघ्नुरसुरान्सर्वान्प्रापुर्जयं मुने ॥२८॥ <br>
दृष्ट्वा सैन्यं च प्रमथेर्भज्यमानमितस्ततः ॥ <br>
दुद्राव रथमास्थाय स्वयमेवांधको गणान् ॥ २९ ॥ <br>
शरावारप्रयुक्तैस्तैर्वज्रपातैर्नगा इव ॥ <br>
प्रमथा नेशिरे चास्त्रैर्निस्तोया इव तोयदाः ॥2.5.48.३०॥ <br>
यांतमायांतमालोक्य दूरस्थं निकटस्थितम् ॥ <br>
प्रत्येकं रोमसंख्याभिर्विव्याधेषुभिरन्धकः ॥३१॥ <br>
दृष्ट्वा सैन्यं भज्यमानमंधकेन बलीयसा ॥ <br>
स्कंदो विनायको नंदी सोमनंद्यादयः परे ॥३२॥ <br>
प्रमथा प्रबला वीराश्शंकरस्य गणा निजाः ॥ <br>
चुक्रुधुस्समरं चक्रुर्विचित्रं च महाबलाः ॥ ३३ ॥ <br>
विनायकेन स्कंदेन नंदिना सोमनंदिना ॥ <br>
वीरेण नैगमेयेन वैशाखेन बलीयसा॥३४॥<br>
इत्याद्यैस्तु गणैरुग्रैरंधकोप्यधकीकृतः॥<br>
त्रिशूलशक्तिबाणौघधारासंपातपातिभिः ॥ ३५ ॥ <br>
ततः कोलाहलो जातः प्रमथासुरसैन्ययोः॥<br>
तेन शब्देन महता शुक्रश्शंभूदरे स्थ्ग्तिः॥३६॥<br>
छिद्रान्वेषी भ्रमन्सोथ विनिकेतो यथानिलः॥<br>
सप्तलोकान्सपातालान्रुद्रदेहे व्यलोकयत् ॥ ३७ ॥ <br>
ब्रह्मनारायणेन्द्राणां सादित्याप्सरसां तथा ॥ <br>
भुवनानि विचित्राणि युद्धं च प्रमथासुरम् ॥३८॥<br>
स वर्षाणां शतं कुक्षौ भवस्य परितो भ्रमन् ॥ <br>
न तस्य ददृशे रन्ध्रं शुचे रंध्रं खलो यथा ॥ ३९ ॥ <br>
शांभवेनाथ योगेन शुक्ररूपेण भार्गवः ॥ <br>
इमं मंत्रवरं जप्त्वा शंभोर्जठरपंजरात् ॥ 2.5.48.४० ॥ <br>
निष्क्रांतं लिंगमार्गेण प्रणनाम ततश्शिवम् ॥ <br>
गौर्य्या गृहीतः पुत्रार्थं तदविघ्नेश्वरीकृतः ॥ ४१ ॥ <br>
अथ काव्यं विनिष्क्रातं शुक्रमार्गेण भार्गवम् ॥ <br>
दृष्ट्वोवाच महेशानो विहस्य करुणानिधिः ॥ ४२ ॥ <br>
महेश्वर उवाच ॥ <br>
शुक्रवन्निस्सृतो यस्माल्लिंगान्मे भृगुनन्दन ॥ <br>
कर्मणा तेन शुक्लत्वं मम पुत्रोसि गम्यताम् ॥ ४३ ॥ <br>
सनत्कुमार उवाच ॥ <br>
इत्येवमुक्तो देवेन शुक्रोर्कसदृशद्युतिः ॥ <br>
प्रणनाम शिवं भूयस्तुष्टाव विहितांजलिः ॥ ४४ ॥ <br>
शुक्र उवाच ॥ <br>
अनंतपादस्त्वमनंतमूर्तिरनंतमूर्द्धांतकरश्शिवश्च ॥ <br>
अनंतबाहुः कथमीदृशं त्वां स्तोष्ये ह नुत्यं प्रणिपत्य मूर्ध्ना ॥ ४५ ॥ <br>
त्वमष्टमूर्तिस्त्वमनंतमूर्तिस्त्वमिष्टदस्सर्वसुरासुराणाम् ॥ <br>
अनिष्टदृष्टश्च विमर्दकश्च स्तोष्ये ह नुत्यं कथमीदृशं त्वाम् ॥ ४६ ॥ <br>
सनत्कुमार उवाच ॥ <br>
इति स्तुत्वा शिवं शुक्रः पुनर्नत्वा शिवाज्ञया ॥ <br>
विवेश दानवानीकं मेघमालां यथा शशी ॥ ४७ ॥ <br>
निगीर्णनमिति प्रोक्तं शंकरेण कवे रणे ॥ <br>
शृणु मंत्रं च तं जप्तो यश्शंभोः कविनोदरे ॥ ४८ ॥ <br>
इति श्रीशिवमहापुराणे द्वितीयायां रुद्र संहितायां पञ्चमे युद्धखंडे शुक्रनिगीर्णनं नामाष्टचत्वारिंशोऽध्यायः ॥४८॥ <br>
<br>
