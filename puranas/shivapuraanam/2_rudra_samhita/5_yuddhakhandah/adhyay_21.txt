सनत्कुमार उवाच ।। <br>
ते गणाधिपतीन्दृष्ट्वा नन्दीभमुखषण्मुखान्।।<br>
अमर्षादभ्यधावंत द्वंद्वयुद्धाय दानवाः।।१।।<br>
नन्दिनं कालनेमिश्च शुंभो लंबोदरं तथा ।। <br>
निशुंभः षण्मुखं देवमभ्यधावत शंकितः ।।२।। <br>
निशुंभः कार्तिकेयस्य मयूरं पंचभिश्शरैः ।। <br>
हृदि विव्याध वेगेन मूर्छितस्स पपात ह ।।३।। <br>
ततः शक्तिधरः क्रुद्धो बाणैः पंचभिरेव च ।। <br>
विव्याध स्यंदने तस्य हयान्यन्तारमेव च ।।४।। <br>
शरेणान्येन तीक्ष्णेन निशुंभं देववैरिणम् ।। <br>
जघान तरसा वीरो जगर्ज रणदुर्मदः ।।५।। <br>
असुरोऽपि निशुंभाख्यो महावीरोऽतिवीर्यवान् ।। <br>
जघान कार्तिकेयं तं गर्जंतं स्वेषुणा रणे ।।६।। <br>
ततश्शक्तिं कार्तिकेयो यावजग्राह रोषतः ।। <br>
तावन्निशुंभो वेगेन स्वशक्त्या तमपातयत् ।।७।। <br>
एवं बभूव तत्रैव कार्तिकेयनिशुंभयोः ।। <br>
आहवो हि महान्व्यास वीरशब्दं प्रगर्जतोः ।।८।। <br>
ततो नन्दीश्वरो बाणैः कालनेमिमविध्यत ।। <br>
सप्तभिश्च हयान्केतुं रथं सारथिमाच्छिनत् ।।९।। <br>
कालनेमिश्च संकुद्धो धनुश्चिच्छेद नंदिनः ।। <br>
स्वशरासननिर्मुक्तैर्महातीक्ष्णैश्शिलीमुखैः ।। 2.5.21.१० ।। <br>
अथ नन्दीश्वरो वीरः कालनेमिं महासुरम् ।। <br>
तमपास्य च शूलेन वक्षस्यभ्यहनद्दृढम् ।।११।। <br>
स शूलभिन्नहृदयो हताश्वो हतसारथिः ।। <br>
अद्रेः शिखरमुत्पाट्य नन्दिनं समताडयत् ।। १२ ।। <br>
अथ शुंभो गणेशश्च रथमूषक वाहनौ ।। <br>
युध्यमानौ शरव्रातैः परस्परमविध्यताम् ।। १३ ।। <br>
गणेशस्तु तदा शुंभं हृदि विव्याध पत्रिणा ।। <br>
सारथिं च त्रिभिर्बाणैः पातयामास भूतले ।। १४ ।। <br>
ततोऽतिक्रुद्धश्शुंभोऽपि बाणदृष्ट्या गणाधिपम् ।। <br>
मूषकं च त्रिभिर्विद्ध्वा ननाद जलदस्वनः ।। १५ ।। <br>
मूषकश्शरभिन्नाङ्गश्चचाल दृढवेदनः ।। <br>
लम्बोदरश्च पतितः पदातिरभवत्स हि ।। १६ ।। <br>
ततो लम्बोदरश्शुंभं हत्वा परशुना हृदि ।। <br>
अपातयत्तदा भूमौ मूषकं चारुरोह सः ।। १७ ।। <br>
समरायोद्यतश्चाभूत्पुनर्गजमुखो विभुः ।। <br>
प्रहस्य जघ्नतुः क्रोधात्तोत्रेणैव महाद्विपम् ।। १८ ।। <br>
कालनेमिर्निशुंभश्च ह्युभौ लंबोदरं शरैः ।। <br>
युगपच्चख्नतुः क्रोधादाशीविषसमैर्द्रुतम् ।। १९ ।। <br>
तं पीड्यमानमालोक्य वीरभद्रो महाबलः ।। <br>
अभ्यधावत वेगेन कोटिभूतयुतस्तथा ।। 2.5.21.२० ।। <br>
कूष्मांडा भैरवाश्चापि वेताला योगिनीगणाः ।। <br>
पिशाचा डाकिनीसंघा गणाश्चापि समं ययुः ।।२१।। <br>
ततः किलकिला शब्दैस्सिंहनादैश्सघर्घरैः ।। <br>
विनादिता डमरुकैः पृथिवी समकंपत ।।२२।। <br>
ततो भूताः प्रधावंतो भक्षयंति स्म दानवान् ।। <br>
उत्पत्य पातयंति स्म ननृतुश्च रणांगणे ।।२३।। <br>
एतस्मिन्नंतरे व्यासाभूतां नन्दीगुहश्च तौ।।<br>
उत्थितावाप्तसंज्ञौ हि जगर्जतुरलं रणे ।।२४।। <br>
स नन्दी कार्तिकेयश्च समायातौ त्वरान्वितौ।। <br>
जघ्नतुश्च रणे दैत्यान्निरंतरशरव्रजैः।।<br>
छिन्नैर्भिन्नैर्हतैर्दैत्यैः पतितैर्भक्षितैस्तथा ।। <br>
व्याकुला साभवत्सेना विषण्णवदना तदा।।२६।। <br>
एवं नन्दी कार्तिकेयो विकटश्च प्रतापवान् ।। <br>
वीरभद्रो गणाश्चान्ये जगर्जुस्समरेऽधिकम्।।२७।। <br>
निशुंभशुंभौ सेनान्यौ सिन्धुपुत्रस्य तौ तथा ।। <br>
कालनेमिर्महादैत्योऽसुराश्चान्ये पराजिताः ।। २८ ।। <br>
प्रविध्वस्तां ततस्सेनां दृष्ट्वा सागरनन्दनः ।। <br>
रथेनातिपताकेन गणानभिययौ बली ।। २९ ।। <br>
ततः पराजिता दैत्या अप्यभूवन्महोत्सवाः ।। <br>
जगर्जुरधिकं व्यास समरायोद्यतास्तदा ।। 2.5.21.३० ।। <br>
सर्वे रुद्रगणाश्चापि जगर्जुर्जयशालिनः ।। <br>
नन्दिकार्तिकदंत्यास्यवीरभद्रादिका मुने ।। ३१ ।। <br>
हस्त्यश्वरथसंह्रादश्शंखभेरीरवस्तथा ।। <br>
अभवत्सिंहनादश्च सेनयोरुभयोस्तथा ।। ३२ ।। <br>
जलंधरशरव्रातैर्नीहारपटलैरिव ।। <br>
द्यावापृथिव्योराच्छन्नमंतरं समपद्यत ।।३३।। <br>
शैलादिं पंचभिर्विद्ध्वा गणेशं पंचभिश्शरैः ।। <br>
वीरभद्रं च विंशत्या ननाद जलदस्वनः ।। ३४ ।। <br>
कार्तिकेयस्ततो दैत्यं शक्त्या विव्याध सत्वरम् ।। <br>
जलंधरं महावीरो रुद्रपुत्रो ननाद च ।। ३५ ।। <br>
स पूर्णनयनो दैत्यः शक्तिनिर्भिन्नदेहकः ।। <br>
पपात भूमौ त्वरितमुदतिष्ठन्महाबलः ।। ३६ ।। <br>
ततः क्रोधपरीतात्मा कार्तिकेयं जलंधरः ।। <br>
गदया ताडयामास हृदये दैत्यपुंगवः ।।३७।। <br>
गदाप्रभावं सफलं दर्शयन्शंकरात्मजः ।। <br>
विधिदत्तवराद्व्यास स तूर्णं भूतलेऽपतत् ।। ३८ ।। <br>
तथैव नंदी ह्यपतद्भूतले गदया हतः ।। <br>
महावीरोऽपि रिपुहा किंचिद्व्याकुलमानसः ।। ३९ ।। <br>
ततो गणेश्वरः क्रुद्धस्स्मृत्वा शिवपदाम्बुजम् ।। <br>
संप्राप्यातिबलो दैत्य गदां परशुनाच्छिनत् ।।2.5.21.४०।। <br>
वीरभद्रस्त्रिभिर्बाणैर्हृदि विव्याध दानवम् ।। <br>
सप्तभिश्च हयान्केतुं धनुश्छत्रं च चिच्छिदे ।।४१।। <br>
ततोऽतिक्रुद्धो दैत्येन्द्रश्शक्तिमुद्यम्य दारुणाम् ।। <br>
गणेशं पातयामास रथमन्यं समारुहत् ।।४२।। <br>
अभ्यगादथ वेगेन स दैत्येन्द्रो महाबलः ।। <br>
विगणय्य हृदा तं वै वीरभद्रं रुषान्वितः ।।४३।। <br>
वीरभद्रं जघानाशु तीक्ष्णेनाशीविषेण तम् ।। <br>
ननाद च महावीरो दैत्यराजो जलंधरः ।। ४४ ।। <br>
वीरभद्रोऽपि संकुद्धस्सितधारेण चेषुणा ।। <br>
चिच्छेद तच्छरं चैव विव्याध महेषुणा ।।४५।। <br>
ततस्तौ सूर्यसंकाशौ युयुधाते परस्परम् ।। <br>
नानाशस्त्रैस्तथास्त्रैश्च चिरं वीरवरोत्तमौ ।। ४६ ।। <br>
वीरभद्रस्ततस्तस्य हयान्बाणैरपातयत् ।। <br>
धनुश्चिच्छेद रथिनः पताकां चापि वेगतः ।। ४७ ।। <br>
अथो स दैत्यराजो हि पुप्लुवे परिघायुधः ।। <br>
वीरभद्रोपकठं स द्रुतमाप महाबलः ।। ४८ ।। <br>
परिघेनातिमहता वीरभद्रं जघान ह ।। <br>
सबलोऽब्धितनयो मूर्ध्नि वीरो जगर्ज च ।। ४९ ।। <br>
परिघेनातिमहता भिन्नमूर्द्धा गणाधिपः ।। <br>
वीरभद्रः पपातोर्व्यां मुमोच रुधिरं बहु ।।2.5.21.५०।। <br>
पतितं वीरभद्रं तु दृष्ट्वा रुद्रगणा भयात् ।। <br>
अपागच्छन्रणं हित्वा क्रोशमाना महेश्वरम् ।। ५१ ।। <br>
अथ कोलाहलं श्रुत्वा गणानां चन्द्रशेखरः ।। <br>
निजपार्श्वस्थितान् वीरानपृच्छद्गणसत्तमान् ।। ५२ ।। <br>
शंकर उवाच ।। <br>
किमर्थं मद्गणानां हि महाकोलाहलोऽभवत् ।। <br>
विचार्यतां महावीराश्शांतिः कार्या मया ध्रुवम् ।।५३।। <br>
यावत्स देवेशो गणान्पप्रच्छ सादरम् ।। <br>
तावद्गणवरास्ते हि समायाताः प्रभुं प्रति ।। ५४ ।। <br>
तान्दृष्ट्वा विकलान्रुद्रः पप्रच्छ इति कुशलं प्रभुः ।। <br>
यथावत्ते गणा वृत्तं समाचख्युश्च विस्तरात् ।। ५५।। <br>
तच्छ्रुत्वा भगवानुद्रो महालीलाकरः प्रभुः ।। <br>
अभयं दत्तवांस्तेभ्यो महोत्साहं प्रवर्द्धयन् ।।५६।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे जलंधरोपाख्याने विशे षयुद्धवर्णनं नामैकविंशतितमोऽध्यायः ।। २१ ।। <br>
<br>
