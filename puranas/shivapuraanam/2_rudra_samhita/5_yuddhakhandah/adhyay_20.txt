व्यास उवाच ।। <br>
सनत्कुमार सर्वज्ञ कथा ते श्राविताद्भुता ।। <br>
महाप्रभोश्शंकरस्य यत्र लीला च पावनी ।।१।। <br>
इदानीं ब्रूहि सुप्रीत्या कृपां कृत्वा ममो परि ।। <br>
राहुर्मुक्तः कुत्र गतः पुरुषेण महामुने ।।२।।<br>
सूत उवाच।।<br>
इत्याकर्ण्य वचस्तस्य व्यासस्यामितमेधसः ।।<br>
प्रत्युवाच प्रसन्नात्मा ब्रह्मपुत्रो महामुनिः ।।३।। <br>
सनत्कुमार उवाच ।। <br>
राहुर्विमुक्तो यस्तेन सोपि तद्वर्वरस्थले ।। <br>
अतस्स वर्वरो भूत इति भूमौ प्रथां गतः ।।४।। <br>
ततः स मन्यमानस्स्वं पुनर्जनिमथानतः ।। <br>
गतगर्वो जगामाथ जलंधरपुरं शनैः ।।५।। <br>
जलंधराय सोऽभ्येत्य सर्वमीशविचेष्टितम् ।। <br>
कथयामास तद्व्यासाद्व्यास दैत्येश्वराय वै ।। ६ ।। <br>
सनत्कुमार उवाच ।। <br>
जलंधरस्तु तच्छ्रुत्वा कोपाकुलितविग्रहः ।। <br>
बभूव बलवान्सिन्धुपुत्रो दैत्येन्द्रसत्तमः ।। ७ ।। <br>
ततः कोपपराधीनमानसो दैत्यसत्तमः ।। <br>
उद्योगं सवसैन्यानां दैत्यानामादिदेश ह ।। ८ ।।<br>
।। जलंधर उवाच ।। <br>
निर्गच्छंत्वखिला दैत्याः कालनेमिमुखाः खलु ।। <br>
तथा शुंभनिशुम्भाद्या वीरास्स्वबलसंयुताः ।। ९ ।। <br>
कोटिर्वीरकुलोत्पन्नाः कंबुवंश्याश्च दौर्हृदाः ।। <br>
कालकाः कालकेयाश्च मौर्या धौम्रास्तथैव च ।। 2.5.20.१० ।। <br>
इत्याज्ञाप्यासुरपतिस्सिंधुपुत्रो प्रतापवान् ।। <br>
निर्जगामाशु दैत्यानां कोटिभिः परिवारितः ।। ११ ।। <br>
ततस्तस्याग्रतश्शुक्रो राहुश्छिन्नशिरोऽभवत् ।। <br>
मुकुटश्चापतद्भूमौ वेगात्प्रस्खलितस्तदा ।। १२ ।। <br>
व्यराजत नभः पूर्णं प्रावृषीव यथा घनैः ।। <br>
जाता अशकुना भूरि महानिद्रावि सूचकाः ।। १३ ।। <br>
तस्योद्योगं तथा दृष्ट्वा गीर्वाणास्ते सवासवाः ।। <br>
अलक्षितास्तदा जग्मुः कैलासं शंकरालयम् ।। १४ ।। <br>
तत्र गत्वा शिवं दृष्ट्वा सुप्रणम्य सवासवाः ।। <br>
देवास्सर्वे नतस्कंधाः करौ बद्ध्वा च तुष्टुवुः ।।१५।। <br>
देवा ऊचुः ।। <br>
देवदेव महादेव करुणाकर शंकर ।। <br>
नमस्तेस्तु महेशान पाहि नश्शरणागतान् ।।१६।। <br>
विह्वला वयमत्युग्रं जलंधरकृतात्प्रभो ।। <br>
उपद्रवात्सदेवेन्द्राः स्थानभ्रष्टाः क्षितिस्थिताः।।१७।। <br>
न जानासि कथं स्वामिन्देवापत्तिमिमां प्रभो ।। <br>
तस्मान्नो रक्षणार्थाय जहि सागरनन्दनम् ।।१८।। <br>
अस्माकं रक्षणार्थाय यत्पूर्वं गरुडध्वजः ।। <br>
नियोजितस्त्वया नाथ न क्षमस्सोऽद्य रक्षितुम् ।।१९।। <br>
तदधीनो गृहे तस्य तिष्ठत्यद्य मया सह ।। <br>
वयं च तत्र तिष्ठामस्तदाज्ञावशगास्सुराः ।।2.5.20.२०।। <br>
अलक्षिता वयं चात्रागताश्शंभो त्वदंतिकम् ।। <br>
स आयाति त्वया कर्त्तुं रणं सिंधुसुतो बली ।। २१ ।। <br>
अतस्स्वामिन्रणे त्वं तमविलंबं जलंधरम् ।। <br>
हंतुमर्हसि सर्वज्ञ पाहि नश्शरणागतान् ।। २२ ।। <br>
सनत्कुमार उवाच ।। <br>
इत्युक्त्वा ते सुरास्सर्वे प्रभुं नत्वा सवासवाः ।। <br>
पादौ निरीक्ष्य संतस्थुर्महेशस्य विनम्रकाः ।। २३ ।। <br>
।। सनत्कुमार उवाच ।। <br>
इति देववचः श्रुत्वा प्रहस्य वृषभध्वजः ।। <br>
द्रुतं विष्णुं समाहूय वचनं चेदमब्रवीत् ।।२४।। <br>
ईश्वर उवाच ।। <br>
हृषीकेश महाविष्णो देवाश्चात्र समागताः ।। <br>
जलंधरकृतापीडाश्शरणं मेऽतिविह्वलाः ।।२५।। <br>
जलंधरः कथं विष्णो संगरे न हत स्त्वया ।। <br>
तद्गृहं चापि यातोऽसि त्यक्त्वा वैकुण्ठमात्मनः ।।२६।। <br>
मया नियोजितस्त्वं हि साधुसंरक्षणाय च ।। <br>
निग्रहाय खलानां च स्वतंत्रेण विहारिणा ।।२७।। <br>
सनत्कुमार उवाच ।। <br>
इत्याकर्ण्य महेशस्य वचनं गरुडध्वजः ।। <br>
प्रत्युवाच विनीतात्मा नतकस्साञ्जलिर्हरिः ।। २८ ।। <br>
विष्णुरुवाच ।। <br>
तवांशसंभवत्वाच्च भ्रातृत्वाच्च तथा श्रियः ।। <br>
मया न निहतः संख्ये त्वमेनं जहि दानवम् ।। २९।। <br>
महाबलो महावीरो जेयस्सर्वदिवौकसाम् ।। <br>
अन्येषां चापि देवेश सत्यमेतद्ब्रवीम्यहम् ।। 2.5.20.३० ।। <br>
मया कृतो रणस्तेन चिरं देवान्वितेन वै ।। <br>
मदुपायो न प्रवृत्तस्तस्मिन्दानवपुंगवे ।। ३१ ।। <br>
तत्पराक्रमतस्तुष्टो वरं ब्रूहीत्यहं खलु ।। <br>
इति मद्वचनं श्रुत्वा स वव्रे वरमुत्तमम् ।। ३२ ।। <br>
मद्भगिन्या मया सार्द्धं मद्गेहे ससुरो वस ।। <br>
मदधीनो महाविष्णो इत्यहं तद्गृहं गतः ।। ३३ ।। <br>
सनत्कुमार उवाच।।<br>
इति विष्णोर्वचश्श्रुत्वा शकरस्स महेश्वरः ।।<br>
विहस्योवाच सुप्रीतस्सदयो भक्तवत्सलः ।।३४।। <br>
महेश्वर उवाच ।। <br>
हे विष्णो सुरवर्य त्वं शृणु मद्वाक्यमादरात् ।। <br>
जलंधरं महादैत्यं हनिष्यामि न संशयः ।। ३५ ।। <br>
स्वस्थानं गच्छ निर्भीतो देवा गच्छंत्वपि ध्रुवम् ।। <br>
निर्भया वीतसंदेहा हतं मत्वाऽसुराधिपम् ।। ३६ ।। <br>
सनत्कुमार उवाच ।। <br>
इति श्रुत्वा महेशस्य वचनं स रमापतिः ।। <br>
सनिर्जरो जगामाशु स्वस्थानं गतसंशयः ।।३७।। <br>
एतस्मिन्नंतरे व्यास स दैत्येन्द्रोऽतिविक्रमः ।। <br>
सन्नद्धैरसुरैस्सार्द्धं शैलप्रांतं ययौ बली ।।३८।। <br>
कैलासमवरुध्याथ महत्या सेनया युतः ।। <br>
संतस्थौ कालसंकाशः कुर्वन्सिंहरवं महान् ।। ३९ ।। <br>
अथ कोलाहलं श्रुत्वा दैत्यनादसमुद्भवम् ।। <br>
चुक्रोधातिमहेशानो महालीलः खलांतकः ।। 2.5.20.४० <br>
समादिदेश संख्याय स्वगणान्स महाबलान् ।। <br>
नंद्यादिकान्महादेवो महोतिः कौतुकी हरः ।। ४१ ।। <br>
नन्दीभमुखसेनानीमुखास्सर्वे शिवाज्ञया ।। <br>
गणाश्च समनह्यंत युद्धाया तित्वरान्विताः ।। ४२ ।। <br>
अवतेरुर्गणास्सर्वे कैलासात्क्रोधदुर्मदाः ।। <br>
वल्गतो रणशब्दांश्च महावीरा रणाय हि ।। ४३ ।। <br>
ततस्समभवद्युद्धं कैलासोपत्यकासु वै ।। <br>
प्रमथाधिपदैत्यानां घोरं शस्त्रास्त्रसंकुलम् ।। ४४ ।। <br>
भेरीमृदंगशंखौघैर्निस्वानैर्वीरहर्षणैः ।। <br>
गजाश्वरथशब्दैश्च नादिता भूर्व्यकंपत ।। ४५ ।। <br>
शक्तितोमरबाणौघैर्मुसलैः पाशपट्टिशैः ।। <br>
व्यराजत नभः पूर्णं मुक्ताभिरिव संवृतम् ।।४६।। <br>
निहतैरिव नागाश्वैः पत्तिभिर्भूर्व्यराजत ।। <br>
वज्राहतैः पर्वतेन्द्रैः पूर्वमासीत्सुसंवृता ।। ४७ ।। <br>
प्रमथाहतदैत्यौघैर्दैत्याहतगणैस्तथा ।। <br>
वसासृङ्मांसपंकाढ्या भूरगम्याभवत्तदा ।।४८।। <br>
प्रमथाहतदैत्यौघान्भार्गवस्समजीवयत् ।।<br>
युद्धे पुनः पुनश्चैव मृतसंजीवनी बलात् ।।४९।। <br>
दृष्ट्वा व्याकुलितांस्तांस्तु गणास्सर्वे भयार्दिताः ।। <br>
शशंसुर्देवदेवाय सर्वे शुक्रविचेष्टितम् ।।2.5.20.५०।। <br>
तच्छ्रुत्वा भगवान्रुद्रश्चकार क्रोधमुल्बणम् ।। <br>
भयंकरोऽतिरौद्रश्च बभूव प्रज्वलन्दिशः ।।५१।। <br>
अथ रुद्रमुखात्कृत्या बभूवातीवभीषणा ।। <br>
तालजंघोदरी वक्त्रा स्तनापीडितभूरुहा ।। ५२ ।। <br>
सा युद्धभूमिं तरसा ससाद मुनिसत्तम ।। <br>
विचचार महाभीमा भक्षयंती महासुरान् ।। ५३ ।। <br>
अथ सा रणमध्ये हि जगाम गतभीर्द्रुतम् ।। <br>
यत्रास्ते संवृतो दैत्यवरेन्द्रैस्स हि भार्गवः ।।५४।। <br>
स्वतेजसा नभो व्याप्य भूमिं कृत्वा च सा मुने ।। <br>
भार्गवं स्वभगे धृत्वा जगामांतर्हिता नभः ।।५५।। <br>
विद्रुतं भार्गवं दृष्ट्वा दैत्यसैन्यगणास्तथा ।। <br>
प्रम्लानवदना युद्धान्निर्जग्मुर्युद्धदुर्मदाः ।। ५६ ।। <br>
अथोऽभज्यत दैत्यानां सेना गणभयार्दिता ।। <br>
वायुवेगहता यद्वत्प्रकीर्णा तृणसंहतिः ।।५७।। <br>
भग्नां गणभयाद्दैत्यसेनां दृष्ट्वातिमर्षिताः ।। <br>
निशुंभशुंभौ सेनान्यौ कालनेमिश्च चुक्रुधुः ।।५८।। <br>
त्रयस्ते वरयामासुर्गणसेनां महाबलाः ।। <br>
मुंचंतश्शरवर्षाणि प्रावृषीव बलाहकाः ।।५९।। <br>
ततो दैत्यशरौघास्ते शलभानामिव व्रजाः ।। <br>
रुरुधुः खं दिशस्सर्वा गणसेनामकंपयन् ।। 2.5.20.६० ।। <br>
गणाश्शरशतैर्भिन्ना रुधिरासारवर्षिणः ।। <br>
वसंतकिंशुकाभासा न प्राजानन्हि किंचन ।। ६१ ।। <br>
ततः प्रभग्नं स्वबलं विलोक्य नन्द्यादिलंबोदरकार्त्तिकेयाः ।। <br>
त्वरान्विता दैत्यवरान्प्रसह्य निवारयामासुरमर्षणास्ते ।।६२।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे जलंधरवधोपाख्याने सामान्यगणासुरयुद्धवर्णनं नाम विंशोऽध्यायः ।। २० ।। <br>
<br>
