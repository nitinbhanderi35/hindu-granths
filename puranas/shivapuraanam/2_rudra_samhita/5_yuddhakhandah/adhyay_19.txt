व्यास उवाच ॥ <br>
सनत्कुमार सर्वज्ञ नारदे हि गते दिवि ॥ <br>
दैत्यराट् किमकार्षीत्स तन्मे वद सुविस्तरात् ॥ १ ॥ <br>
सनत्कुमार उवाच ॥ <br>
तमामंत्र्य गते दैत्यं नारदे दिवि दैत्यराट् ॥ <br>
तद्रूपश्रवणादासीदनंगज्वरपीडितः ॥२॥ <br>
अथो जलंधरो दैत्यः कालाधीनः प्रनष्टधीः॥<br>
दूतमाह्वाय यामास सैंहिकेयं विमोहितः ॥ ३ ॥ <br>
आगतं तं समालोक्य कामाक्रांतमनास्स हि ॥ <br>
सुसंबोध्य समाचष्ट सिंधुपुत्रो जलंधरः ॥४॥ <br>
जलंधर उवाच ॥ <br>
भोभो दूतवरश्रेष्ठ सर्वकार्यप्रसाधक ॥ <br>
सैंहिकेय महाप्राज्ञ कैलासं गच्छ पर्वतम् ॥ ५ ॥ <br>
तत्रास्ति योगी शंभ्वाख्य स्तपस्वी च जटाधरः ॥ <br>
भस्मभूषितसर्वाङ्गो विरक्तो विजितेन्द्रियः॥५।<br>
तत्र गत्वेति वक्तव्यं योगिनं दूत शंकरम् ॥ <br>
जटाधरं विरक्तं तं निर्भयेन हृदा त्वया ॥ ७ ॥ <br>
हे योगिंस्ते दयासिन्धो जायारत्नेन किं भवेत् ॥ <br>
भूतप्रेतपिशाचादिसेवितेन वनौकसा ॥ ८ ॥ <br>
मन्नाथे भुवने योगिन्नोचिता गतिरीदृशी ॥ <br>
जायारत्नमतस्त्वं मे देहि रत्नभुजे निजम् ॥९॥ <br>
यानियानि सुरत्नानि त्रैलोक्ये तानि संति मे ॥ <br>
मदधीनं जगत्सर्वं विद्धि त्वं सचराचरम् ॥2.5.19.१०॥ <br>
इन्द्रस्य गजरत्नं चोच्चैःश्रवोरत्नमुत्तमम् ॥ <br>
बलाद्गृहीतं सहसा पारिजा ततरुस्तथा॥११॥<br>
विमानं हंससंयुक्तमंगणे मम तिष्ठति ॥ <br>
रत्नभूतं महादिव्यमुत्तमं वेधसोद्भुतम् ॥ १२ ॥ <br>
महापद्मादिकं दिव्यं निधिरत्नं स्वदस्य च ॥ <br>
छत्रं मे वारुणं गेहे कांचनस्रावि तिष्ठति ॥१३॥ <br>
किञ्जल्किनी महामाला सर्वदाऽम्लानपंकजा ॥ <br>
मत्पितुस्सा ममैवास्ति पाशश्च कंपतेस्तथा ॥१४॥ <br>
मृत्योरुत्क्रांतिदा शक्तिर्मया नीता बलाद्वरा॥<br>
ददौ मह्यं शुचिर्दिव्ये शुचिशौचे च वाससी ॥।१५॥ <br>
एवं योगीन्द्र रत्नानि सर्वाणि विलसंति मे ॥ <br>
अतस्त्वमपि मे देहि स्वस्त्रीरत्नं जटाधर ॥ १६ ॥ ॥ <br>
सनत्कुमार उवाच ॥ <br>
इति श्रुत्वा वचस्तस्य नन्दिना स प्रवेशितः॥<br>
जगामोग्रसभां राहुर्विस्मयोद्भुतलोचनः॥१७॥<br>
तत्र गत्वा शिवं साक्षाद्देवदेवं महाप्रभुम्॥ <br>
स्वतेजोध्वस्ततमसं भस्मलेपविराजितम्॥१८॥<br>
महाराजोपचारे विलसंतं महाद्भुतम्॥<br>
सर्वाङ्गसुन्दरं दिव्यभूषणैर्भूषितं हरम्॥१९॥ <br>
प्रणनाम च तं गर्वात्तत्तेजः क्रांतविग्रहः॥ <br>
निकटं गतवाञ्छंभोस्स दूतो राहुसंज्ञकः॥2.5.19.२०॥<br>
अथो तदग्र आसीनो वक्तुकामो हि सैंहिकः॥<br>
त्र्यंबकं स तदा संज्ञाप्रेरितो वाक्यमब्रवीत् ॥२१॥ <br>
दैत्यपन्नगसेव्यस्य त्रैलोक्याधिपतेस्सदा ॥ <br>
दूतोऽहं प्रेषितस्तेन त्वत्सकाशमिहागतः ॥२२॥ <br>
॥ राहुरुवाच ॥ <br>
जलंधरोब्धितनयस्सर्वदैत्यजनेश्वरः ॥ <br>
त्रैलोक्यस्येश्वरस्सोथाभवत्सर्वाधिनायकः ॥२३॥ <br>
स दैत्यराजो बलवान्देवानामंतकोपमः ॥ <br>
योगिनं त्वां समुद्दिश्य स यदाह शृणुष्व तत् ॥ २४ ॥ <br>
महादिव्यप्रभावस्य तस्य दैत्यपतेः प्रभोः ॥ <br>
सर्वरत्नेश्वरस्य त्वमाज्ञां शृणु वृषध्वज ॥ २५ ॥ <br>
श्मशानवासिनो नित्यमस्थिमालाधरस्य च ॥ <br>
दिगंबरस्य ते भार्या कथं हैमवती शुभम् ॥२६॥ <br>
अहं रत्नाधिनाथोस्मि सा च स्त्रीरत्नसंज्ञिता ॥ <br>
तस्मान्ममैव सा योग्या नैव भिक्षाशिनस्तव ॥२७॥ <br>
मम वश्यास्त्रयो लोका भुंजेऽहं मखभागकान् ॥ <br>
यानि संति त्रिलोकेस्मिन्रत्नानि मम सद्मनि ॥ २८ ॥ <br>
वयं रत्नभुजस्त्वं तु योगी खलु दिगम्बरः ॥ <br>
स्वस्त्रीरत्नं देहि मह्यं राज्ञस्सुखकराः प्रजाः ॥२९॥ <br>
सनत्कुमार उवाच ॥ <br>
वदत्येवं तथा राहौ भ्रूमध्याच्छूलपाणिनः ॥ <br>
अभवत्पुरुषो रौद्रस्तीव्राशनिसमस्वनः ॥ 2.5.19.३० ॥ <br>
सिंहास्यप्रचलजिह्वस्सज्ज्वालनयनो महान् ॥ <br>
ऊर्द्ध्वकेशश्शुष्कतनुर्नृसिंह इव चापरः ॥ ३१ ॥ <br>
महातनुर्महाबाहुस्तालजंघो भयंकरः ॥ <br>
अभिदुद्राव वेगेन राहुं स पुरुषो द्रुतम् ॥३२॥ <br>
स तं खादितु मायान्तं दृष्ट्वा राहुर्भयातुरः ॥ <br>
अधावदात वेगेन बहिस्तस्य च दधार तम् ॥३३॥ <br>
राहुरुवाच ॥ <br>
देवदेव महेशान पाहि मां शरणा गतम् ॥ <br>
सुराऽसुरैस्सदा वन्द्यः परमैश्वर्यवान् प्रभुः ॥३४॥ <br>
ब्राह्मणं मां महादेव खादितुं समुपागतः ॥ <br>
पुरुषोयं तवेशान सेवकोतिभयंकरः ॥ ३५ ॥ <br>
एतस्माद्रक्ष देवेश शरणागतवत्सलः ॥ <br>
न खादेत यथायं मां नमस्तेऽस्तु मुहुर्मुहुः ॥ ३६ ॥ <br>
सनत्कुमार उवाच ॥ <br>
महादेवो वचः श्रुत्वा ब्राह्मणस्य तदा मुने ॥ <br>
अब्रवीत्स्वगणं तं वै दीनानाथप्रियः प्रभुः ॥ ३७ ॥ <br>
महादेव उवाच ॥ <br>
प्रभुं च ब्राह्मणं दूतं राह्वाख्यं शरणागतम् ॥ <br>
शरण्या रक्षणीया हि न दण्ड्या गणसत्तम ॥३८॥ <br>
सनत्कुमार उवाच ॥ <br>
इत्युक्तौ गिरिजेशेन सगणः करुणात्मना ॥ <br>
राहुं तत्याज सहसा ब्राह्मणेति श्रुताक्षरः ॥ ३९ ॥ <br>
राहुं त्यक्त्वाम्बरे सोथ पुरुषो दीनया गिरा ॥ <br>
शिवोपकंठमागत्य महादेवं व्यजिज्ञपत् ॥ 2.5.19.४० ॥ <br>
पुरुष उवाच ॥ <br>
देवदेव महादेव करुणाकर शंकर ॥<br>
त्याजितं मम भक्ष्यं ते शरणागतवत्सलः ॥ ४१ ॥ <br>
क्षुधा मां बाधते स्वामिन्क्षुत्क्षामश्चास्मि सर्वथा ॥ <br>
किं भक्ष्यं मम देवेश तदाज्ञापय मां प्रभो ॥ ४२ ॥ <br>
सनत्कुमार उवाच ॥ <br>
इत्याकर्ण्य वचस्तस्य पुरुषस्य महाप्रभुः ॥ <br>
प्रत्युवाचाद्भुतोतिः स कौतुकी स्वहितंकरः ॥ ४३ ॥ <br>
महेश्वर उवाच ॥ <br>
बुभुक्षा यदि तेऽतीव क्षुधा त्वां बाधते यदि ॥ <br>
संभक्षयात्मनश्शीघ्रं मांसं त्वं हस्तपादयोः ॥ ४४ ॥ <br>
सनत्कुमार उवाच ॥ <br>
शिवेनैवमाज्ञप्तश्चखाद पुरुषस्स्वकम् ॥ <br>
हस्तपादोद्भवं मांसं शिरश्शेषोऽ भवद्यथा ॥ ४५ ॥ <br>
दृष्ट्वा शिरोवशेषं तु सुप्रसन्नस्सदाशिवः ॥ <br>
पुरुषं भीमकर्माणं तमुवाच सविस्मयः ॥ ४६ ॥ <br>
शिव उवाच ॥ <br>
हे महागण धन्यस्त्वं मदाज्ञाप्रतिपालकः ॥ <br>
संतुष्टश्चास्मि तेऽतीव कर्मणानेन सत्तम ॥ ४७ ॥ <br>
त्वं कीर्तिमुखसंज्ञो हि भव मद्द्वारकस्सदा ॥ <br>
महागणो महावीरस्सर्वदुष्टभयंकरः ॥४८॥ <br>
मत्प्रियस्त्वं मदर्चायां सदा पूज्योऽहि मज्जनैः ॥<br>
त्वदर्चां ये न कुर्वंति नैव ते मत्प्रियंकराः ॥ ४९ ॥ <br>
सनत्कुमार उवाच ॥ <br>
इति शंभोर्वरं प्राप्य पुरुषः प्रजहर्ष सः ॥ <br>
तदाप्रभृति देवेश द्वारे कीर्तिमुखः स्थितः ॥2.5.19.५०॥ <br>
पूजनीयो विशेषेण स गणश्शिवपूजने ॥ <br>
नार्चयंतीह ये पूर्वं तेषामर्चा वृथा भवेत् ॥५१॥ <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे जलंधरवधोपाख्याने दूतसंवादो नाम एकोनविंशोऽध्यायः॥१९॥<br>
<br>
