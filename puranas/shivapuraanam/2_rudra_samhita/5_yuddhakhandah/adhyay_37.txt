सनत्कुमार उवाच ।। <br>
तदा देवगणास्सर्वे दानवैश्च पराजिताः ।। <br>
दुद्रुवुर्भयभीताश्च शस्त्रास्त्रक्षतविग्रहाः ।।१।। <br>
ते परावृत्य विश्वेशं शंकरं शरणं ययुः ।। <br>
त्राहि त्राहीति सर्वेशेत्यू चुर्विह्वलया गिरा।२।।<br>
दृष्ट्वा पराजयं तेषां देवादीनां स शंकरः ।।<br>
सभयं वचनं श्रुत्वा कोपमुच्चैश्चकार ह।।३।। <br>
निरीक्ष्य स कृपादृष्ट्या देवेभ्यश्चाभयं ददौ ।। <br>
बलं च स्वगणानां वै वर्द्धयामास तेजसा ।। ४ ।। <br>
शिवाज्ञप्तस्तदा स्कन्दो दानवानां गणैस्सह ।। <br>
युयुधे निर्भयस्संख्ये महावीरो हरात्मजः ।। ५ ।। <br>
कृत्वा क्रोधं वीरशब्दं देवो यस्तारकांतकः ।। <br>
अक्षौहिणीनां शतकं समरे स जघान ह ।। ६ ।। <br>
रुधिरं पातयामास काली कमललोचना ।। <br>
तेषां शिरांसि संछिद्य बभक्ष सहसा च सा ।।७।। <br>
पपौ रक्तानि तेषां च दानवानां समं ततः ।। <br>
युद्धं चकार विविधं सुरदानवभीषणम् ।।८।। <br>
शतलक्षं गजेन्द्राणां शतलक्षं नृणां तथा ।। <br>
समादायैकहस्तेन मुखे चिक्षेप लीलया ।।९ ।। <br>
कबंधानां सहस्रं च सन्ननर्त रणे बहु ।। <br>
महान् कोलाहलो जातः क्लीबानां च भयंकरः ।।2.5.37.१०।। <br>
पुनः स्कंदः प्रकुप्योच्चैः शरवर्षाञ्चकार ह ।। <br>
पातयामास क्षयतः कोटिशोऽसुरनायकान् ।।११।। <br>
दानवाः शरजालेन स्कन्दस्य क्षतविग्रहाः ।। <br>
भीताः प्रदुद्रुवुस्सर्वे शेषा मरणतस्तदा ।। १२ ।। <br>
वृषपर्वा विप्रचित्तिर्दंडश्चापि विकंपनः ।। <br>
स्कंदेन युयुधुस्सार्द्धं तेन सर्वे क्रमेण च ।।१३।। <br>
महामारी च युयुधे न बभूव पराङ्मुखी ।। <br>
बभूवुस्ते क्षतांगाश्च स्कंदशक्तिप्रपीडिताः ।। १४ ।। <br>
महामारीस्कंदयोश्च विजयोभूत्तदा मुने ।। <br>
नेदुर्दुंदुभयस्स्वर्गे पुष्पवृष्टिः पपात ह ।। १५ ।। <br>
स्कंदस्य समरं दृष्ट्वा महारौद्रं तमद्भुतम् ।। <br>
दानवानां क्षयकरं यथाप्रकृतिकल्पकम् ।।१६।। <br>
महामारीकृतं तच्चोपद्रवं क्षयहेतुकम्।। <br>
चुकोपातीव सहसा सनद्धोभूत्स्वयं तदा ।। १७।। <br>
वरं विमानमारुह्य नानाशस्त्रास्त्रसंयुतम्।।<br>
अभयं सर्ववीराणां नानारत्नपरिच्छदम्।।१८।।<br>
महावीरैश्शंखचूडो जगाम रथमध्यतः ।। <br>
धनुर्विकृष्य कर्णान्तं चकार शरवर्षणम् ।।१९।। <br>
तस्य सा शरवृष्टिश्च दुर्निवार्य्या भयंकरी ।। <br>
महाघोरांधकारश्च वधस्थाने बभूव ह ।।2.5.37.२०।। <br>
देवाः प्रदुद्रुवुः सर्वे येऽन्ये नन्दीश्वरादयः ।। <br>
एक एव कार्त्तिकेयस्तस्थौ समरमूर्द्धनि ।।२१।। <br>
पर्वतानां च सर्पाणां नागानां शाखिनां तथा ।।<br>
राजा चकार वृष्टिं च दुर्निवार्या भयंकरीम् ।। २२ ।। <br>
तद्दृष्ट्या प्रहतः स्कन्दो बभूव शिवनन्दनः ।। <br>
नीहारेण च सांद्रेण संवृतौ भास्करौ यथा ।।२३।। <br>
नानाविधां स्वमायां च चकार मयदर्शिताम् ।। <br>
तां नाविदन् सुराः केपि गणाश्च मुनिसत्तम ।।२४।। <br>
तदैव शङ्खचूडश्च महामायी महाबलः ।। <br>
शरेणैकेन दिव्येन धनुश्चिच्छेद तस्य वै ।।२५।। <br>
बभंज तद्रथं दिव्यं चिच्छेद रथपीडकान् ।। <br>
मयूरं जर्जरीभूतं दिव्यास्त्रेण चकार सः ।।२६।। <br>
शक्तिं चिक्षेप सूर्याभां तस्य वक्षसि घातिनीम् ।। <br>
मूर्च्छामवाप सहसा तत्प्रहारेण स क्षणम् ।।२७।। <br>
पुनश्च चेतनां प्राप्य कार्तिकः परवीरहा ।।<br>
रत्नेन्द्रसारनिर्माणमारुरोह स्ववाहनम् ।। २८ ।। <br>
स्मृत्वा पादौ महेशस्य साम्बिकस्य च षण्मुखः ।। <br>
शस्त्रास्त्राणि गृहीत्वैव चकार रणमुल्बणम्।। २९ ।।<br>
सर्प्पांश्च पर्वतांश्चैव वृक्षांश्च प्रस्तरांस्तथा ।। <br>
सर्वांश्चिच्छेद कोपेन दिव्या स्त्रेण शिवात्मजः ।।2.5.37.३०।। <br>
वह्निं निवारयामास पार्जन्येन शरेण ह ।। <br>
रथं धनुश्च चिच्छेद शंखचूडस्य लीलया ।।३१।। <br>
सन्नाहं सर्ववाहांश्च किरीटं मुकुटोज्ज्वलम् ।। <br>
वीरशब्दं चकारासौ जगर्ज च पुनः पुनः ।।३२।।<br>
चिक्षेप शक्तिं सूर्याभां दानवेन्द्रस्य वक्षसि ।।। <br>
तत्प्रहारेण संप्राप मूर्च्छां दीर्घतमेन च ।।३३।। <br>
मुहूर्तमात्रं तत्क्लेशं विनीय स महाबलः ।। <br>
चेतनां प्राप्य चोत्तस्थौ जगर्ज हरिवर्च सः ।।३४।। <br>
शक्त्या जघान तं चापि कार्तिकेयं महाबलम् ।। <br>
स पपात महीपृष्ठेऽमोघां कुर्वन्विधिप्रदाम् ।।३५।। <br>
काली गृहीत्वा तं क्रोडे निनाय शिवसन्निधौ ।। <br>
ज्ञानेन तं शिवश्चापि जीवयामास लीलया।।३६।।<br>
ददौ बलमनंतं च समुत्तस्थौ प्रतापवान् ।। <br>
गमनाय मतिं चक्रे पुनस्तत्र शिवात्मजः ।।३७।। <br>
एतस्मिन्नंतरे वीरो वीरभद्रो महाबलः ।। <br>
शंखचूडेन युयुधे समरे बलशालिना ।।३८।।<br>
ववर्ष समरेऽस्त्राणि यानियानि च दानवः ।। <br>
चिच्छेद लीलया वीरस्तानितानि निजैश्शरैः ।।३९।। <br>
दिव्यान्यस्त्राणि शतशो मुमुचे दानवेश्वरः ।। <br>
तानि चिच्छेद तं बाणैर्वीरभद्रः प्रतापवान् ।। 2.5.37.४० ।। <br>
अथातीव चुकोपोच्चैश्शंखचूडः प्रतापवान् ।। <br>
शक्त्या जघानोरसि तं स चकंपे पपात कौ ।। ४१ ।। <br>
क्षणेन चेतनां प्राप्य समुत्तस्थौ गणेश्वरः ।। <br>
जग्राह च धनुर्भूयो वीरभद्रो गणाग्रणीः ।।४२।। <br>
एतस्मिन्नंतरे काली जगाम समरं पुनः ।। <br>
भक्षितुं दानवान् स्वांश्च रक्षितुं कार्तिकेच्छया।। ४३ ।। <br>
वीरास्तामनुजग्मुश्च ते च नन्दीश्वरादयः ।।<br>
सर्वे देवाश्च गंधर्वा यक्षा रक्षांसि पन्नगाः ।। ४४ ।। <br>
वाद्यभांडाश्च बहुशश्शतशो मधुवाहकाः ।।<br>
पुनः समुद्यताश्चासन् वीरा      उभयतोऽखिलाः ।। ४५ ।। <br>
इति श्रीशिवमहापुराणे द्वितीयायां रुद्रसहितायां पञ्चमे युद्धखंडे शंखचूडवधे ससैन्यशंखचूडयुद्धवर्णनं नाम सप्तत्रिंशोऽध्यायः ।। ३७ ।। <br>
<br>
