सनत्कुमार उवाच।। <br>
शृणु व्यास यथा प्राप्ता मृत्युप्रशमनी परा ।।<br>
विद्या काव्येन मुनिना शिवान्मृत्युञ्जयाभिधात् ।।१ ।।<br>
पुरासौ भृगुदायादो गत्वा वाराणसीं पुरीम्।।<br>
बहुकालं तपस्तेपे ध्यायन्विश्वेश्वरं प्रभुम्।।२।।<br>
स्थापयामास तत्रैव लिंगं शंभोः परात्मनः ।। <br>
कूपं चकार सद्रम्यं वेदव्यास तदग्रतः ।।३।। <br>
पंचामृतैर्द्रोणमितैर्लक्षकृत्वः प्रयत्नतः ।। <br>
स्नापयामास देवेशं सुगंधस्नपनैर्बहु।।४।।<br>
सहस्रकृत्वो देवेशं चन्दनैर्यक्षकर्दमैः।।<br>
समालिलिंप सुप्रीत्या सुगन्धोद्वर्त्तनान्यनु।।५।।<br>
राजचंपकधत्तूरैः करवीरकुशेशयैः ।। <br>
मालतीकर्णिकारैश्च कदंबैर्बकुलोत्पलैः ।।६।। <br>
मल्लिकाशतपत्रीभिस्सिंधुवारैस्सकिंशुकः ।। <br>
बन्धूकपुष्पैः पुन्नागैर्नागकेशरकेशरैः ।।७।। <br>
नवमल्लीचिबिलिकैः कुंदैस्समुचुकुन्दकैः ।। <br>
मन्दारैर्बिल्वपत्रैश्च द्रोणैर्मरुबकैर्वृकैः ।। <br>
ग्रन्थिपर्णैर्दमनकैः सुरम्यैश्चूतपल्लवैः ।।८।। <br>
तुलसीदेवगंधारीबृहत्पत्रीकुशांकुरैः ।। <br>
नद्यावर्तैरगस्त्यैश्च सशालैर्देवदारुभिः ।। ९ ।। <br>
कांचनारैः कुरबकैर्दूर्वांकुरकुरुंटकैः।। <br>
प्रत्येकमेभिः कुसुमैः पल्लवैरपरैरपि ।। 2.5.50.१ ०।। <br>
पत्रैः सहस्रपत्रैश्च रम्यैर्नानाविधैश्शुभैः ।। <br>
सावधानेन सुप्रीत्या स समानर्च शंकरम् ।। ११ ।। <br>
गीतनृत्योपहारैश्च संस्तुतः स्तुतिभिर्बहु ।। <br>
नाम्नां सहस्रैरन्यैश्च स्तोत्रैस्तुष्टाव शंकरम् ।। १२।। <br>
सहस्रं पञ्चशरदामित्थं शुक्रो महेश्वरम्।। <br>
नानाप्रकारविधिना महेशं स समर्चयत् ।। १ ३।। <br>
यदा देवं नानुलोके मनागपि वरोन्मुखम् ।। <br>
तदान्यं नियमं घोरं जग्राहातीव दुस्सहम् ।।१४।। <br>
प्रक्षाल्य चेतसोऽत्यंतं चांचल्याख्यं महामलम् ।।<br>
भावनावार्भिरसकृदिंद्रियैस्सहितस्य च ।।१५।। <br>
निर्मलीकृत्य तच्चेतो रत्नं दत्त्वा पिनाकिने ।। <br>
प्रययौ कणधूमौघं सहस्रं शरदां कविः ।।१६।। <br>
काव्यमित्थं तपो घोरं कुर्वन्तं दृढमानसम् ।। <br>
प्रससाद स तं वीक्ष्य भार्गवाय महेश्वरः ।।१७।। <br>
तस्माल्लिंगाद्विनिर्गत्य सहस्रार्काधिकद्युतिः ।। <br>
उवाच तं विरूपाक्षस्साक्षाद्दाक्षायणीपतिः ।।१८।। <br>
महेश्वर उवाच ।। <br>
तपोनिधे महाभाग भृगुपुत्र महामुने ।। <br>
तपसानेन ते नित्यं प्रसन्नोऽहं विशेषतः ।। १९ ।। <br>
मनोभिलषितं सर्वं वरं वरय भार्गव ।। <br>
प्रीत्या दास्येऽखिलान्कामान्नादेयं विद्यते तव ।। 2.5.50.२० ।। <br>
सनत्कुमार उवाच ।। <br>
निशम्येति वचश्शंभोर्महासुखकरं वरम् ।। <br>
स बभूव कविस्तुष्टो निमग्नस्सुखवारिधौ ।। २१ ।। <br>
उद्यदानंदसंदोह रोमांचाचितविग्रहः ।। <br>
प्रणनाम मुदा शंभुमंभो जनयनो द्विजः ।।२२।। <br>
तुष्टावाष्टतनुं तुष्टः प्रफुल्लनयनाचलः।। <br>
मौलावंजलिमाधाय वदञ्जयजयेति च ।। २३।। <br>
भार्गव उवाच ।। <br>
त्वं भाभिराभिरभिभूय तमस्समस्तमस्तं नयस्यभिमतानि निशाचराणाम्।। <br>
देदीप्यसे दिवमणे गगने हिताय लोकत्रयस्य जगदीश्वर तन्नमस्ते ।। २४ ।। <br>
लोकेऽतिवेलमतिवेलमहामहोभिर्निर्भासि कौ च गगनेऽखिललोकनेत्रः ।। <br>
विद्राविताखिलतमास्सुतमो हिमांशो पीयूष पूरपरिपूरितः तन्नमस्ते ।। २५ ।। <br>
त्वं पावने पथि सदागतिरप्युपास्यः कस्त्वां विना भुवनजीवन जीवतीह ।। <br>
स्तब्धप्रभंजनविवर्द्धि तसर्वजंतोः संतोषिता हि कुलसर्वगः वै नमस्ते ।।२६।। <br>
विश्वेकपावक न तावकपावकैकशक्तेर्ऋते मृतवतामृतदिव्यकार्यम् ।। <br>
प्राणिष्यदो जगदहो जगदंतरात्मंस्त्वं पावकः प्रतिपदं शमदो नमस्ते।।२७।।<br>
पानीयरूप परमेश जगत्पवित्र चित्रविचित्रसुचरित्रकरोऽसि नूनम्।। <br>
विश्वं पवित्रममलं किल विश्वनाथ पानीयगाहनत एतदतो नतोऽस्मि।।२८।। <br>
आकाशरूपबहिरंतरुतावकाशदानाद्विकस्वरमिहेश्वर विश्वमेतत् ।। <br>
त्वत्तस्सदा सदय संश्वसिति स्वभावात्संकोचमेति भक्तोऽस्मि नतस्ततस्त्वाम्।।२९।। <br>
विश्वंभरात्मक बिभर्षि विभोत्र विश्वं को विश्वनाथ भवतोऽन्यतमस्तमोरिः ।। <br>
स त्वं विनाशय तमो तम चाहिभूषस्तव्यात्परः परपरं प्रणतस्ततस्त्वाम् ।।2.5.50.३०।।<br>
आत्मस्वरूप तव रूपपरंपराभिराभिस्ततं हर चराचररूपमेतत्।। <br>
सर्वांतरात्मनिलयप्रतिरूपरूप नित्यं नतोऽस्मि परमात्मजनोऽष्टमूर्ते।।३१।।  <br>
इत्यष्टमूर्तिभिरिमाभिरबंधबंधो युक्तौ करोषि खलु विश्वजनीनमूर्त्ते।। <br>
एतत्ततं सुविततं प्रणतप्रणीत सर्वार्थसार्थपरमार्थ ततो नतोऽस्मि ।।३२।। <br>
सनत्कुमार उवाच ।। <br>
अष्टमूर्त्यष्टकेनेत्थं परिष्टुत्येति भार्गवः ।। <br>
भर्गं भूमिमिलन्मौलिः प्रणनाम पुनःपुनः ।। ३३ ।। <br>
इति स्तुतो महादेवो भार्गवेणातितेजसा ।। <br>
उत्थाय भूमेर्बाहुभ्यां धृत्वा तं प्रणतं द्विजम्।।३४।। <br>
उवाच श्लक्ष्णया वाचा मेघनादगभीरया ।। <br>
सुप्रीत्या दशनज्योत्स्ना प्रद्योतितदिंगतरः ।।३५।। <br>
महादेव उवाच ।। <br>
विप्रवर्य कवे तात मम भक्तोऽसि पावनः ।। <br>
अनेनात्युग्रतपसा स्वजन्याचरितेन च ।। ३६ ।। <br>
लिंगस्थापनपुण्येन लिंगस्याराधनेन च ।। <br>
दत्तचित्तोपहारेण शुचिना निश्चलेन च ।। ३७ ।। <br>
अविमुक्तमहाक्षेत्रपवित्राचरणेन च ।। <br>
त्वां सुताभ्यां प्रपश्यामि तवादेयं न किंचन ।।३८।। <br>
अनेनैव शरीरेण ममोदरदरीगतः ।। <br>
मद्वरेन्द्रियमार्गेण पुत्रजन्मत्वमेष्यसि ।। ३९ ।। <br>
यच्छाम्यहं वरं तेऽद्य दुष्प्राप्यं पार्षदैरपि ।। <br>
हरेर्हिरण्यगर्भाच्च प्रायशोहं जुगोप यम् ।।।2.5.50.४० ।। <br>
मृतसंजीवनी नाम विद्या या मम निर्मला ।। <br>
तपोबलेन महता मयैव परिनिर्मिता ।।४ १ ।। <br>
त्वां तां तु प्रापयाम्यद्य मंत्ररूपां महाशुचे।। <br>
योग्यता तेऽस्ति विद्यायास्तस्याश्शुचि तपोनिधे ।। ४२ ।। <br>
यंयमुद्दिश्य नियतमेतामावर्तयिष्यसि ।। <br>
विद्यां विद्येश्वरश्रेष्ठं सत्यं प्राणि ष्यति धुवम् ।। ४३ ।। <br>
अत्यर्कमत्यग्निं च ते तेजो व्योम्नि च तारकम् ।। <br>
देदीप्यमानं भविता ग्रहाणां प्रवरो भव ।। ४४ ।। <br>
अपि च त्वां करिष्यंति यात्रां नार्यो नरोऽपि वा ।। <br>
तेषां त्वद्दृष्टिपातेन सर्वकार्यं प्रणश्यति ।। ४९ ।। <br>
तवोदये भविष्यंति विवाहादीनि सुव्रत ।। <br>
सर्वाणि धर्मकार्याणि फलवंति नृणामिह ।। ४६ ।। <br>
सर्वाश्च तिथयो नन्दास्तव संयोगतश्शुभाः ।। <br>
तव भक्ता भविष्यंति बहुशुक्रा बहु प्रजाः ।।४७।। <br>
त्वयेदं स्थापितं लिंगं शुक्रेशमिति संज्ञितम् ।। <br>
येऽर्चयिष्यंति भनुजास्तेषां सिद्धिर्भविष्यति ।।४८।। <br>
आवर्षं प्रतिघस्रां ये नक्तव्रतपरायणाः ।। <br>
त्वद्दिने शुक्रकूपे ये कृतसर्वोदकक्रियाः ।।४९।। <br>
शुक्रेशमर्चयिष्यंति शृणु तेषां तु यत्फलम् ।। <br>
अबंध्यशुक्रास्ते मर्त्याः पुत्रवंतोऽतिरेतसः ।। 2.5.50.५० ।।<br>
पुंस्त्वसौभाग्यसंपन्ना भविष्यंति न संशयः ।। <br>
उपेतविद्यास्ते सर्वे जनास्स्युः सुखभागिनः ।।५१।।<br>
इति दत्त्वा वरान्देवस्तत्र लिंगे लयं ययौ ।।<br>
भार्गवोऽपि निजं धाम प्राप संतुष्टमानसः ।। ५२।। <br>
इति ते कथितं व्यास यथा प्राप्ता तपोबलात् ।। <br>
मृत्युंजयाभिधा विद्या किमन्यच्छ्रोतुमिच्छसि ।। ५३ ।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे मृतसंजीविनीविद्याप्राप्तिवर्णनं नाम पञ्चाशत्तमोऽध्यायः ।। ५० ।। <br>
<br>
