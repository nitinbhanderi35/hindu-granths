सनत्कुमार उवाच ॥ <br>
सा च गत्वा हि संग्रामं सिंहनादं चकार ह ॥ <br>
देव्याश्च तेन नादेन मूर्च्छामापुश्च दानवाः ॥ १ ॥ <br>
अट्टाट्टहासमशिवं चकार च पुनः पुनः ॥ <br>
तदा पपौ च माध्वीकं ननर्त रणमूर्द्धनि ॥ २ ॥ <br>
उग्रदंष्ट्रा चोग्रदंडा कोटवी च पपौ मधु ॥ <br>
अन्याश्च देव्यस्तत्राजौ ननृतुर्मधु संपपुः ॥३॥ <br>
महान् कोलाहलो जातो गणदेवदले तदा॥ <br>
जहृषुर्बहुगर्जंतस्सर्वे सुरगणादयः ॥ ४ ॥ <br>
दृष्ट्वा कालीं शंखचूडश्शीघ्रमाजौ समाययौ ॥ <br>
दानवाश्च भयं प्राप्ता राजा तेभ्योऽभयं ददौ ॥५॥<br>
काली चिक्षेप वह्निं च प्रलयाग्निशिखोपमम्॥<br>
राजा जघान तं शीघ्रं वैष्णवांकितलीलया ॥ ६ ॥ <br>
नारायणास्त्रं सा देवी चिक्षेप तदुपर्यरम् ॥ <br>
वृद्धिं जगाम तच्छस्त्रं दृष्ट्वा वामं च दानवम् ॥७॥ <br>
तं दृष्ट्वा शंखचूडश्च प्रलयाग्निशिखोपमम्॥<br>
पपात दंडवद्भूमौ प्रणनाम पुनःपुनः॥८॥<br>
निवृत्तिं प्राप तच्छ्स्त्रं दृष्ट्वा नम्रं च दानवम् ॥<br>
ब्रह्मास्त्रमथ सा देवी चिक्षेप मंत्रपूर्वकम् ॥ ९ ॥ <br>
तं दृष्ट्वा प्रज्ज्वलंतं च प्रणम्य भुवि संस्थितः ॥ <br>
ब्रह्मास्त्रेण दानवेन्द्रो विनिवारं चकार ह ॥ 2.5.38.१० ॥ <br>
अथ क्रुद्धो दानवेन्द्रो धनुराकृष्य रंहसा ॥ <br>
चिक्षेप दिव्यान्यस्त्राणि देव्यै वै मंत्रपूर्वकम् ॥ ११ ॥ <br>
आहारं समरे चक्रे प्रसार्य मुखमायतम् ॥ <br>
जगर्ज साट्टहासं च दानवा भयमाययुः ॥ १२ ॥<br>
काल्यै चिक्षेप शक्तिं स शतयोजनमायताम् ॥ <br>
देवी दिव्यास्त्रजालेन शतखंडं चकार सा ॥ १३ ॥<br>
स च वैष्णवमस्त्रं च चिक्षेप चंडिकोपरि ॥ <br>
माहेश्वरेण काली च विनिवारं चकार सा ॥१४॥ <br>
एवं चिरतरं युद्धमन्योन्यं संबभूव ह॥ <br>
प्रेक्षका अभवन्सर्वे देवाश्च दानवा अपि॥१५॥<br>
अथ कुद्धा महादेवी काली कालसमा रणे॥ <br>
जग्राह मन्त्रपूतं च शरं पाशुपतं रुषा ॥ १६॥ <br>
क्षेपात्पूर्वं तन्निषेद्धुं वाग्बभूवाशरीरिणी॥<br>
न क्षिपास्त्रमिदं देवि शंखचूडाय वै रुषा॥१७॥ <br>
मृत्युः पाशुपतान्नास्त्यमोघादपि च चंडिके॥ <br>
शंखचूडस्य वीरस्योपायमन्यं विचारय॥१८॥<br>
इत्याकर्ण्य भद्रकाली न चिक्षेप तदस्त्रकम् ॥ <br>
शतलक्षं दानवानां जघास लीलया क्षुधा ॥१९॥<br>
अत्तुं जगाम वेगेन शंखचूडं भयंकरी॥ <br>
दिव्यास्त्रेण च रौद्रेण वारयामास दानवः ॥2.5.38.२०॥ <br>
अथ क्रुद्धो दानवेन्द्रः खड्गं चिक्षेप सत्वरम् ॥ <br>
ग्रीष्मसूर्योपमं तीक्ष्णधारमत्यंतभीकरम् ॥ २१ ॥ <br>
सा काली तं समालोक्यायांतं प्रज्वलितं रुषा ॥<br>
प्रसार्य मुखमाहारं चक्रे तस्य च पश्यतः ॥२२॥ <br>
दिव्यान्यस्त्राणि चान्यानि चिच्छेद दानवेश्वरः ॥ <br>
प्राप्तानि पूर्वतश्चक्रे शतखंडानि तानि च ॥२३॥ <br>
पुनरत्तुं महादेवी वेगतस्तं जगाम ह ॥ <br>
सर्वसिद्धेश्वरः श्रीमानंतर्धानं चकार सः ॥२४॥ <br>
वेगेन मुष्टिना काली तमदृष्ट्वा च दानवम् ॥ <br>
बभंज च रथं तस्य जघान किल सारथिम् ॥२५॥<br>
अथागत्य द्रुतं मायी चक्रं चिक्षेप वेगतः ॥ <br>
भद्रकाल्यै शंखचूडः प्रलयाग्निशिखो पमम् ॥२६॥ <br>
सा देवी तं तदा चक्रं वामहस्तेन लीलया ॥ <br>
जग्राह स्वमुखेनैवाहारं चक्रे रुषा द्रुतम् ॥२७॥। <br>
मुष्ट्या जघान तं देवी महाकोपेन वेगतः ॥ <br>
बभ्राम दानवेन्द्रोपि क्षणं मूर्च्छामवाप सः ॥२८॥ <br>
क्षणेन चेतनां प्राप्य स चोत्तस्थौ प्रतापवान्॥ <br>
न चक्रे बाहु युद्धं च मातृबुद्ध्या तया सह ॥२९॥ <br>
गृहीत्वा दानवं देवी भ्रामयित्वा पुनःपुनः ॥<br>
ऊर्द्ध्वं च प्रापयामास महाकोपेन वेगतः ॥2.5.38.३०॥ <br>
उत्पपात च वेगेन शंखचूडः प्रतापवान् ॥ <br>
निपत्य च समुत्तस्था प्रणम्य भद्रकालिकाम् ॥३१॥ <br>
रत्नेन्द्रसारनिर्माणविमानं सुमनो हरम् ॥ <br>
आरुरोह स हृष्टात्मा न भ्रान्तोपि महारणे ॥ ३२ ॥ <br>
दानवानां हि क्षतजं सा पपौ कालिका क्षुधा ॥ <br>
एतस्मिन्नंतरे तत्र वाग्वभूवाशरीरिणी ॥ ३३ ॥ <br>
लक्षं च दानवेन्द्राणामवशिष्टं रणेऽधुना ॥ <br>
उद्धतं गुञ्जतां सार्द्धं ततस्त्वं भुंक्ष्व चेश्वरि ॥ ३४ ॥ <br>
संग्रामे दानवेन्द्रं च हंतुं न कुरु मानसम् ॥ <br>
अवध्योयं शंखचूडस्तव देवीति निश्चयम् ॥३५॥ <br>
तच्छुत्वा वचनं देवी निःसृतं व्योममंडलात्॥<br>
दानवानां बहूनां च मांसं च रुधिरं तथा ॥३६॥<br>
भुक्त्वा पीत्वा भद्रकाली शंकरांतिकमाययौ ॥ <br>
उवाच रणवृत्तांतं पौर्वापर्येण सक्रमम् ॥३७॥ <br>
इति श्रीशिवमहापुराणे द्वि० रुद्रसं०पं०युद्धखंडे शंखचूडवधे कालीयुद्धवर्णनं नामाष्टत्रिंशोऽध्यायः ॥३८॥ <br>
<br>
