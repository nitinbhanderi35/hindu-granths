व्यास उवाच ।। <br>
तस्मिन्महति संग्रामे दारुणे लोमहर्षणे ।। <br>
शुक्रो दैत्यपतिर्विद्वान्भक्षितस्त्रिपुरारिणा ।। १ ।। <br>
इति श्रुतं समासान्मे तत्पुनर्ब्रूहि विस्तरात।।<br>
किं चकार महायोगी जठरस्थः पिनाकिनः ।।२।।<br>
न ददाह कथं शभोश्शुक्रं तं जठरानलः ।। <br>
कल्पान्तदहनः कालो दीप्ततेजाश्च भार्गवः ।।३।। <br>
विनिष्क्रांतः कथं धीमाच्छंभोर्जठरपंजरात् ।। <br>
कथमाराधयामास कियत्कालं स भार्गवः ।।४।। <br>
अथ च लब्धवान्विद्यां तां मृत्युशमनीं पराम्।। <br>
का सा विद्या परा तात यथा मृत्युर्हि वार्यते ।।५।। <br>
लेभेन्धको गाणपत्यं कथं शूला द्विनिर्गतः ।। <br>
देवदेवस्य वै शंभोर्मुनेर्लीलाविहारिणः ।।६ ।। <br>
एतत्सर्वमशेषेण महाधीमन् कृपां कुरु ।। <br>
शिवलीलामृतं तात शृण्वत कथयस्व मे ।।७।। <br>
ब्रह्मोवाच ।। <br>
इति तस्य वचः श्रुत्वा व्यासस्यामिततेजसः ।। <br>
सनत्कुमारः प्रोवाच स्मृत्वा शिवपदांबुजम् ।।८।। <br>
सनत्कुमार उवाच ।। <br>
शृणु व्यास महाबुद्धे शिवलीलामृतं परम् ।। <br>
धन्यस्त्वं शैवमुख्योसि ममानन्दकरः स्वतः ।। ९ ।। <br>
प्रवर्तमाने समरे शंकरांधकयोस्तयोः ।।<br>
अनिर्भेद्यपविव्यूहगिरिव्यूहाधिनाथयोः।।2.5.47.१०।। <br>
पुरा जयो बभूवापि दैत्यानां बलशालिनाम्।।<br>
शिवप्रभा वादभवत्प्रमथानां मुने जयः ।।११।।<br>
तच्छुत्वासीद्विषण्णो हि महादैत्योंधकासुरः।। <br>
कथं स्यान्मे जय इति विचारणपरोऽभवत्।।१२।। <br>
अपसृत्य ततो युद्धादंधकः परबुद्धिमान् ।। <br>
द्रुतमभ्यगमद्वीर एकलश्शुक्रसन्निधिम् ।।१३।। <br>
प्रणम्य स्वगुरुं काव्यमवरुह्य रथाच्च सः ।। <br>
बभाषेदं विचार्याथ सांजलिर्नीतिवित्तमः ।।१४।। <br>
अंधक उवाच ।। <br>
भगवंस्त्वामुपाश्रित्य गुरोर्भावं वहामहे ।। <br>
पराजिता भवामो नो सर्वदा जयशालिनः ।। १५ ।। <br>
त्वत्प्रभावात्सदा देवान्समस्तान्सानुगान्वयम् ।। <br>
मन्यामहे हरोषेन्द्रमुखानपि हि कत्तृणान् ।।१६।। <br>
अस्मत्तो बिभ्यति सुरास्तदा भवदनुग्रहात् ।। <br>
गजा इव हरिभ्यश्च तार्क्ष्येभ्य इव पन्नगाः ।। १७ ।। <br>
अनिर्भेद्यं पविव्यूहं विविशुर्दैत्य दानवाः ।। <br>
प्रमथानीकमखिलं विधूय त्वदनुग्रहात् ।। १८ ।। <br>
वयं त्वच्छरणा भूत्वा सदा गा इव निश्चलाः ।। <br>
स्थित्वा चरामो निश्शंकमाजावपि हि भार्गव ।। १९ ।। <br>
रक्षरक्षाभितो विप्र प्रव्रज्य शरणागतान् ।। <br>
असुराञ्छत्रुभिर्वीरैरर्दितांश्च मृतानपि ।। 2.5.47.२० ।। <br>
प्रथमैर्भीमविक्रांतैः क्रांतान्मृत्युप्रमाथिभिः ।। <br>
सूदितान्पतितान्पश्य हुंडादीन्मद्गणान्वरान् ।।२१ ।। <br>
यः पीत्वा कणधूमं वै सहस्रं शरदां पुरा ।। <br>
त्वया प्राप्ता वरा विद्या तस्याः कालोयमागतः ।। २२ ।। <br>
अद्य विद्याफलं तत्ते सर्वे पश्यंतु भार्गव ।। <br>
प्रमथा असुरान्सर्वान् कृपया जीवयिष्यतः ।। २३ ।। <br>
सनत्कुमार उवाच ।।<br>
इत्थमन्धकवाक्यं स श्रुत्वा धीरो हि भार्गवः ।। <br>
तदा विचारयामास दूयमानेन चेतसा ।। २४ ।। <br>
किं कर्तव्यं मयाद्यापि क्षेमं मे स्यात्कथं त्विति ।। <br>
सन्निपातविधिर्जीवः सर्वथानुचितो मम ।। २५ ।। <br>
विधेयं शंकरात्प्राप्ता तद्गुणान् प्रति योजये ।। <br>
तद्रणे मर्दितान्वीरः प्रमथैश्शंकरानुगैः ।। २६ ।।<br>
शरणागतधर्मोथ प्रवरस्सर्वतो हृदा।। <br>
विचार्य शुक्रेण धिया तद्वाणी स्वीकृता तदा ।। २७ ।। <br>
किंचित्स्मितं तदा कृत्वा सोऽब्रवीद्दानवाधिपम् ।। <br>
भार्गवश्शिवपादाब्जं सप्पा?? स्वस्थेन चेतसा ।। २८ ।। <br>
शुक्र उवाच ।। <br>
यत्त्वया भाषितं तात तत्सर्वं तथ्यमेव हि ।। <br>
एतद्विद्योपार्जनं हि दानवार्थं कृतं?? मया ।। २९ ।। <br>
दुस्सहं कणधूमं वै पीत्वा वर्षसहस्रकम् ।। <br>
विद्येयमीश्वरात्प्राप्ता बंधूनां सुखदा सदा ।। 2.5.47.३० ।। <br>
प्रमथैर्मथितान्दैत्यान्रणेहं विद्ययानया ।। <br>
उत्थापयिष्ये म्लानानि शस्यानि जलभुग्यथा।। ३१ ।। <br>
निर्व्रणान्नीरुजः स्वस्थान्सुप्त्वेव पुन रुत्थितान् ।। <br>
मुहूर्तेस्मिंश्च द्रष्टासि दैत्यांस्तानुत्थितान्निजान् ।। ३२ ।। <br>
सनत्कुमार उवाच ।। <br>
इत्युक्त्वा सोधकं शुक्रो विद्यामावर्तयत्क विः ।। <br>
एकैकं दैत्यमुद्दिश्य स्मृत्वा विद्येशमादरात् ।। ३३ ।। <br>
विद्यावर्तनमात्रेण ते सर्वे दैत्यदानवाः ।। <br>
उत्तस्थुर्युगपद्वीरास्सुप्ता इव धृतायुधाः ।। ३४ ।। <br>
सदाभ्यस्ता यथा वेदास्समरे वा यथाम्बुदा ।। <br>
श्रद्धयार्थास्तथा दत्ता ब्राह्मणेभ्यो यथापदि।। ३५ ।। <br>
उज्जीवितांस्तु तान्दृष्ट्वा हुंडादींश्च महासुरान् ।। <br>
विनेदुरसुराः सर्वे जलपूर्णा इवांबुदाः ।। ३६ ।। <br>
रणोद्यताः पुनश्चासन्गर्जंतो विकटान्रवान् ।। <br>
प्रमथैस्सह निर्भीता महाबलपराक्रमाः ।। ३७ ।। <br>
शुक्रेणोज्जीवितान्दृष्ट्वा प्रमथा दैत्यदानवान् ।। <br>
विसिष्मिरे ततस्सर्वे नंद्याद्या युद्धदुर्मदाः ।। ३८ ।। <br>
विज्ञाप्यमेवं कर्मैतद्देवेशे शंकरेऽखिलम् ।।<br>
विचार्य बुद्धिमंतश्च ह्येवं तेऽन्योन्यमब्रुवन् ।।३९।। <br>
आश्चर्यरूपे प्रमथेश्वराणां तस्मिंस्तथा वर्तति युद्धयज्ञे ।। <br>
अमर्षितो भार्गवकर्म दृष्ट्वा शिलादपुत्रोऽभ्यगमन्महेशम्।।2.5.47.४०।। <br>
जयेति चोक्त्वा जययोनिमुग्रमुवाच नंदी कनकावदातम् ।। <br>
गणेश्वराणां रणकर्म देव देवैश्च सेन्द्रैरपि दुष्करं सत् ।।४१।। <br>
तद्भार्गवेणाद्य कृतं वृथा नस्संजीवतांस्तान्हि मृतान्विपक्षान्।।<br>
आवर्त्य विद्यां मृतजीवदात्रीमेकेकमुद्दिश्य सहेलमीश ।।४२।। <br>
तुहुंडहुंडादिककुंभजंभविपा कपाकादिमहासुरेन्द्राः ।। <br>
यमालयादद्य पुनर्निवृत्ता विद्रावयंतः प्रमथांश्चरंति ।।४३।। <br>
यदि ह्यसौ दैत्यवरान्निरस्तान्संजीवयेदत्र पुनः पुनस्तान्।। <br>
जयः कुतो नो भविता महेश गणेश्वराणां कुत एव शांतिः ।।४४।। <br>
।। सनत्कुमार उवाच ।।<br>
इत्येवमुक्तः प्रमथेश्वरेण स नंदिना वै प्रमथेश्वरेशः ।।<br>
उवाच देवः प्रहसंस्तदानीं तं नंदिनं सर्वगणेशराजम् ।। ४५ ।।<br>
शिव उवाच ।। <br>
नन्दिन्प्रयाहि त्वरितोऽति मात्रं द्विजेन्द्रवर्यं दितिनन्दनानाम् ।। <br>
मध्यात्समुद्धृत्य तथा नयाशु श्येनो यथा लावकमंडजातम् ।। ४६ ।। <br>
सनत्कुमार उवाच ।। <br>
स एवमुक्तो वृषभध्वजेन ननाद नंदी वृषसिंहनादः ।। <br>
जगाम तूर्णं च विगाह्य सेनां यत्राभवद्भार्गववंशदीपः ।। ४७ ।। <br>
तं रक्ष्यमाणं दितिजैस्समस्तैः पाशासिवृक्षोपलशैलहस्तैः ।। <br>
विक्षोभ्य दैत्यान्बलवाञ्जहार काव्यं स नन्दी शरभो यथेभम् ।।४८।। <br>
स्रस्तांबरं विच्युतभूषणं च विमुक्तकेशं बलिना गृहीतम् ।।<br>
विमोचयिष्यंत इवानुजग्मुः सुरारयस्सिंहरवांस्त्यजंतः ।। ४९ ।। <br>
दंभोलि शूलासिपरश्वधानामुद्दंडचक्रोपलकंपनानाम् ।। <br>
नंदीश्वरस्योपरि दानवेन्द्रा वर्षं ववर्षुर्जलदा इवोग्रम् ।। 2.5.47.५० ।। <br>
तं भार्गवं प्राप्य गणाधिराजो मुखाग्निना शस्त्रशतानि दग्ध्वा ।। <br>
आयात्प्रवृद्धेऽसुरदेवयुद्धे भवस्य पार्श्वे व्यथितारिपक्षः ।। ५१ ।। <br>
अयं स शुक्रो भगवन्नितीदं निवेदयामास भवाय शीघ्रम् ।। <br>
जग्राह शुक्रं स च देवदेवो यथोपहारं शुचिना प्रदत्तम् ।। ५२ ।। <br>
न किंचिदुक्त्वा स हि भूतगोप्ता चिक्षेप वक्त्रे फलवत्कवीन्द्रम् ।। <br>
हाहारवस्तैरसुरैस्समस्तैरुच्चैर्विमुक्तो हहहेति भूरि ।। ५३ ।। <br>
इति श्रीशिव महापुराणे द्वितीयायां रुद्रसंहितायां पञ्चमे युद्धखंडे अंधकयुद्धे शुक्रनिगीर्णनवर्णनं नाम सप्तचत्वारिंशोऽध्यायः ।। ४७ ।। <br>
<br>
