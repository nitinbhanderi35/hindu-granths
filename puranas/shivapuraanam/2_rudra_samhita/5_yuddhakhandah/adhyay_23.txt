व्यास उवाच।। <br>
सनत्कुमार सर्वज्ञ वद त्वं वदतां वर।। <br>
किमकार्षीद्धरिस्तत्र धर्मं तत्याज सा कथम् ।। १ ।। <br>
सनत्कुमार उपाच ।। <br>
विष्णुर्जालंधरं गत्वा दैत्यस्य पुटभेदनम् ।। <br>
पातिव्रत्यस्य भंगाय वृन्दायाश्चा करोन्मतिम् ।। ।। २ ।। <br>
वृन्दां स दर्शयामास स्वप्नं मायाविनां वरः ।। <br>
स्वयं तन्नगरोद्यानमास्थितोऽद्भुतविग्रहः ।। ३ ।। <br>
अथ वृन्दा तदा देवी तत्पत्नी निशि सुव्रता।।<br>
हरेर्मायाप्रभावात्तु दुस्स्वप्नं सा ददर्श ह ।।४।। <br>
स्वप्नमध्ये हि सा विष्णुमायया प्रददर्श ह ।। <br>
भर्त्तारं महिषारूढं तैलाभ्यक्तं दिगंबरम् ।। ५ ।। <br>
कृष्णप्रसूनभूषाढ्यं क्रव्यादगणसेवितम् ।। <br>
दक्षिणाशां गतं मुंडं तमसा च वृतं तदा ।।६।। <br>
स्वपुरं सागरे मग्नं सहसैवात्मना सह ।। <br>
इत्यादि बहुदुस्स्वप्नान्निशांते सा ददर्श ह ।।७।। <br>
ततः प्रबुध्य सा बाला तं स्वप्नं स्वं विचिन्वती ।।<br>
ददर्शोदितमादित्यं सच्छिद्रं निःप्रभं मुहुः ।।८।। <br>
तदनिष्टमिदं ज्ञात्वा रुदंती भयविह्वला ।। <br>
कुत्रचिन्नाप सा शर्म गोपुराट्टालभूमिषु ।।९।। <br>
ततस्सखीद्वययुता नगरोद्यानमागमत् ।। <br>
तत्रापि सा गता बाला न प्राप कुत्रचित्सुखम् ।।2.5.23.१०।। <br>
ततो जलंधरस्त्री सा निर्विण्णोद्विग्नमानसा ।। <br>
वनाद्वनांतरं याता नैव वेदात्मना तदा ।।११।। <br>
भ्रमती सा ततो बाला ददर्शातीव भीषणौ ।। <br>
राक्षसौ सिंहवदनौ दृष्ट्वा दशनभासुरौ ।। १२ ।। <br>
तौ दृष्ट्वा विह्वलातीव पलायनपरा तदा ।। <br>
ददर्श तापसं शांतं सशिष्यं मौनमास्थितम् ।। १३ ।। <br>
ततस्तत्कंठमासाद्य निजां बाहुलतां भयात् ।। <br>
मुने मां रक्ष शरणमागतास्मीत्यभाषत ।। १४ ।। <br>
मुनिस्तां विह्वलां दृष्ट्वा राक्षसानुगतां तदा ।। <br>
हुंकारेणैव तौ घोरौ चकार विमुखौ द्रुतम् ।। १५ ।। <br>
तद्धुंकारभयत्रस्तौ दृष्ट्वा तौ विमुखौ गतौ ।। <br>
विस्मितातीव दैत्येन्द्रपत्नी साभून्मुने हृदि ।।१६।। <br>
ततस्सा मुनिनाथं तं भयान्मुक्ता कृतांजलिः ।। <br>
प्रणम्य दंडवद्भूमौ वृन्दा वचनमब्रवीत् ।। १७ ।। <br>
वृन्दोवाच ।। <br>
मुनिनाथ दयासिन्धो परपीडानिवारक ।। <br>
रक्षिताहं त्वया घोराद्भयादस्मात्ख लोद्भवात् ।। १८ ।। <br>
समर्थस्सर्वथा त्वं हि सर्वज्ञोऽपि कृपानिधे ।। <br>
किंचिद्विज्ञप्तुमिच्छामि कृपया तन्निशामय ।। १९ ।। <br>
जलंधरो हि मद्भर्ता रुद्रं योद्धुं गतः प्रभो ।। <br>
स तत्रास्ते कथं युद्धे तन्मे कथय सुव्रत ।।2.5.23.२०।। <br>
सनत्कुमार उवाच ।। <br>
मुनिस्तद्वाक्यमाकर्ण्य मौनकपटमास्थितः ।। <br>
कर्त्तुं स्वार्थं विधानज्ञः कृपयोर्द्ध्वमवैक्षत ।।२१।। <br>
तावत्कपीशावायातौ तं प्रणम्याग्रतः स्थितौ ।। <br>
ततस्तद्भ्रूलतासंज्ञानियुक्तौ गगनं गतौ ।। २२ ।। <br>
नीत्वा क्षणार्द्धमागत्य पुनस्तस्याग्रतः स्थितौ ।। <br>
तस्यैव कं कबंधं च हस्तावास्तां मुनीश्वर ।। २३ ।। <br>
शिरः कबंधं हस्तौ तौ दृष्ट्वाब्धितनयस्य सा ।। <br>
पपात मूर्छिता भूमौ भर्तृव्यसनदुःखिता ।। २४ ।। <br>
।। वृन्दोवाच ।। <br>
यः पुरा सुखसंवादैर्विनोदयसि मां प्रभो ।। <br>
स कथं न वदस्यद्य वल्लभां मामनागसम् ।। २५ ।। <br>
येन देवास्सगंधर्वा निर्जिता विष्णुना सह ।। <br>
कथं स तापसेनाद्य त्रैलोक्यविजयी हत ।। २५ ।। <br>
नांगीकृतं हि मे वाक्यं रुद्रतत्त्वमजानता ।। <br>
परं ब्रह्म शिवश्चेति वदंत्या दैत्यसत्तम ।।२७।। <br>
ततस्त्वं हि मया ज्ञातस्तव सेवाप्रभावतः ।। <br>
गर्वितेन त्वया नैव कुसंगवशगेन हि ।।२८।। <br>
इत्थंप्रभाष्य बहुधा स्वधर्मस्था च तत्प्रिया।। <br>
विललाप विचित्रं सा हृदयेन विदूयता ।।२९।। <br>
ततस्सा धैर्यमालंब्य दुःखोच्छ्रवा सान्विमुंचती ।। <br>
उवाच मुनिवर्यं तं सुप्रणम्य कृतांजलिः ।।2.5.23.३०।। <br>
वृन्दोवाच ।। ।। <br>
कृपानिधे मुनिश्रेष्ठ परोपकरणादर ।। <br>
मयि कृत्वा कृपां साधो जीवयैनं मम प्रभुम् ।। ३१ ।। <br>
यत्त्वमस्य पुनश्शक्तो जीवनाय मतो मम ।। <br>
अतस्संजीवयैनं मे प्राणनाथं मुनीश्वर ।। ३२ ।।<br>
सनत्कुमार उवाच ।। <br>
इत्युक्त्वा दैत्यपत्नी सा पतिव्रत्यपरायणाः ।। <br>
पादयोः पतिता तस्य दुःखश्वासान् विमुञ्चती ।।३३।। <br>
मुनिरुवाच ।।<br>
नायं जीवयितुं शक्तो रुद्रेण निहतो युधि ।। <br>
रुद्रेण निहता युद्धे न जीवन्ति कदाचन ।।३४।। <br>
तथापि कृपयाविष्ट एनं संजीवयाम्यहम् ।।<br>
रक्ष्याश्शरणगाश्चेति जानन्धर्मं सनातनम् ।।३५। <br>
।। सनत्कुमार उवाच ।। <br>
इत्युक्त्वा स मुनिस्तस्या जीवयित्वा पतिं मुने ।। <br>
अंतर्दधे ततो विष्णुस्सर्वमायाविनां वरः।।३६।।<br>
द्रुतं स जीवितस्तेनोत्थितः सागरनन्दनः।। <br>
वृन्दामालिंग्य तद्वक्त्रं चुचुंब प्रीतमानसः ।३७।। <br>
अथ वृन्दापि भर्तारं दृष्ट्वा हर्षितमानसा ।। <br>
जहौ शोकं च निखिलं स्वप्नवद्धृद्यमन्यत ।।३८।। <br>
अथ प्रसन्नहृदया सा हि संजातहृच्छया ।। <br>
रेमे तद्वनमध्यस्था तद्युक्ता बहुवासरान् ।। ३९ ।। <br>
कदाचित्सुरतस्यांते दृष्ट्वा विष्णुं तमेव हि ।।<br>
निर्भर्त्स्य क्रोधसंयुक्ता वृन्दा वचनमब्रवीत् ।।2.5.23.४०।। <br>
वृन्दोवाच।। <br>
धिक् तदेवं हरे शीलं परदाराभिगामिनः ।। <br>
ज्ञातोऽसि त्वं मया सम्यङ्मायी प्रत्यक्षतापसः।।४१।।<br>
सनत्कुमार उवाच ।। <br>
इत्युक्त्वा क्रोधमापन्ना दर्शयंती स्वतेजसम् ।। <br>
शशाप केशवं व्यास पातिव्रत्यरता च सा।।४२।। <br>
रे महाधम दैत्यारे परधर्मविदूषक ।। <br>
गृह्णीष्व शठ मद्दत्तं शापं सर्वविषोल्बणम् ।।४३।। <br>
यौ त्वया मायया ख्यातौ स्वकीयौ दर्शितौ मम।।<br>
तावेव राक्षसौ भूत्वा भार्यां तव हरिष्यतः।।४४।।<br>
त्वं चापि भार्यादुःखार्तो वने कपिसहायवान्।।<br>
भ्रम सर्पेश्वरेणायं यस्ते शिष्यत्वमागतः४५।।<br>
सनत्कुमार उवाच।।<br>
इत्युक्त्वा सा तदा वृन्दा प्रविशद्धव्यवाहनम्।।<br>
विष्णुना  वार्यमाणापि तस्मितासक्तचेतसा४६।। <br>
तस्मिन्नवसरे देवा ब्रह्माद्या निखिला मुने ।। <br>
आगता खे समं दारैः सद्गतिं वै दिदृक्षवः ।।४७।। <br>
अथ दैत्येन्द्रपत्न्यास्तु तज्ज्योतिः परमं महत्।। <br>
पश्यतां सर्वदेवानामलोकमगमद्द्रुतम्।।४८।।<br>
शिवातनौ विलीनं तद्वृन्दातेजो बभूव ह ।। <br>
आसीज्जयजयारावः खस्थितामर पंक्तिषु।।४९।।<br>
एवं वृन्दा महाराज्ञी कालनेमिसुतोत्तमा।। <br>
पातिव्रत्यप्रभावाच्च मुक्तिं प्राप परां मुने ।।2.5.23.५०।। <br>
ततो हरिस्तामनुसंस्मन्मुहुर्वृन्दाचिताभस्मरजोवगुंठितः ।। <br>
तत्रैव तस्थौ सुरसिद्धसंघकैः प्रबोध्यमानोपि ययौ न शांतिम् ।। ५१ ।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे जलंधरवधोपाख्याने वृन्दापतिव्रतभंगदेहत्यागवर्णनं नाम त्रयोविंशोऽध्यायः ।। २३ ।। <br>
<br>
