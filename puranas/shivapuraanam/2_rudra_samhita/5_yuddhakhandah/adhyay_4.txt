सनत्कुमार उवाच ।। <br>
असृजच्च महातेजाः पुरुषं स्वात्मसंभवम् ।। <br>
एकं मायामयं तेषां धर्मविघ्नार्थमच्युतः ।। १ ।। <br>
मुंडिनं म्लानवस्त्रं च गुंफिपात्रसमन्वितम् ।। <br>
दधानं पुंजिकां हस्ते चालयंतं पदेपदे ।। २ ।। <br>
वस्त्रयुक्तं तथा हस्तं क्षीयमाणं मुखे सदा ।। <br>
धर्मेति व्याहरंतं हि वाचा विक्लवया मुनिम् ।। ३ ।। <br>
स नमस्कृत्य विष्णुं तं तत्पुरस्स स्थितोऽथ वै ।। <br>
उवाच वचनं तत्र हरिं स प्रांजलिस्तदा ।। ४ ।। <br>
अरिहन्नच्युतं पूज्यं किं करोमि तदादिश ।। <br>
कानि नामानि मे देव स्थानं वापि वद प्रभो ।। ५ ।। <br>
इत्येवं भगवान्विष्णुः श्रुत्वा तस्य शुभं वचः ।। <br>
प्रसन्नमानसो भूत्वा वचनं चेदमब्रवीत् ।। ६ ।। <br>
।। विष्णुरुवाच ।। <br>
यदर्थं निर्मितोऽसि त्वं निबोध कथयामि ते ।। <br>
मदंगज महाप्राज्ञ मद्रूपस्त्वं न संशयः ।।७।। <br>
ममांगाच्च समुत्पन्नो मत्कार्यं कर्तुमर्हसि ।। <br>
मदीयस्त्वं सदा पूज्यो भविष्यति न संशयः ।। ८ ।। <br>
अरिहन्नाम ते स्यात्तु ह्यन्यानि न शुभानि च ।। <br>
स्थानं वक्ष्यामि ते पश्चाच्छृणु प्रस्तुतमादरात् ।। ९ ।। <br>
मायिन्मायामयं शास्त्रं तत्षोडशसहस्रकम् ।। <br>
श्रौतस्मार्तविरुद्धं च वर्णाश्रम विवर्जितम् ।। 2.5.4.१० ।। <br>
अपभ्रंशमयं शास्त्रं कर्मवादमयं तथा ।। <br>
रचयेति प्रयत्नेन तद्विस्तारो भविष्यति ।। ११ ।। <br>
ददामि तव निर्माणे सामर्थ्यं तद्भविष्यति ।। <br>
माया च विविधा शीघ्रं त्वदधीना भविष्यति ।। १२ ।। <br>
तच्छ्रुत्वा वचनं तस्य हरेश्च परमात्मनः ।। <br>
नमस्कृत्य प्रत्युवाच स मायी तं जनार्दनम् ।। १३ ।। <br>
मुण्ड्युवाच ।। <br>
यत्कर्तव्यं मया देव द्रुतमादिश तत्प्रभो ।। <br>
त्वदाज्ञयाखिलं कर्म सफलश्च भविष्यति ।। १४।। <br>
सनत्कुमार उवाच ।। <br>
इत्युक्त्वा पाठयामास शास्त्रं मायामयं तथा ।। <br>
इहैव स्वर्गनरकप्रत्ययो नान्यथा पुनः ।।१५।। <br>
तमुवाच पुनर्विष्णुः स्मृत्वा शिवपदांबुजम्।।<br>
मोहनीया इमे दैत्याः सर्वे त्रिपुरवासिनः ।।१६।। <br>
कार्यास्ते दीक्षिता नूनं पाठनीयाः प्रयत्नतः ।। <br>
मदाज्ञया न दोषस्ते भविष्यति महामते ।। १७ ।। <br>
धर्मास्तत्र प्रकाशन्ते श्रौतस्मार्त्ता न संशयः ।। <br>
अनया विद्यया सर्वे स्फोटनीया ध्रुवं यते ।। १८ ।। <br>
गंतुमर्हसि नाशार्थं मुण्डिंस्त्रिपुरवासिनाम् ।। <br>
तमोधर्मं संप्रकाश्य नाशयस्व पुरत्रयम् ।। १९ ।। <br>
ततश्चैव पुनर्गत्वा मरुस्थल्यां त्वया विभो ।। <br>
स्थातव्यं च स्वधर्मेण कलिर्यावत्समा व्रजेत् ।। 2.5.4.२० ।। <br>
प्रवृत्ते तु युगे तस्मिन्स्वीयो धर्मः प्रकाश्यताम् ।। <br>
शिष्यैश्च प्रतिशिष्यैश्च वर्तनीयस्त्वया पुनः ।। २१ ।। <br>
मदाज्ञया भवद्धर्मो विस्तारं यास्यति ध्रुवम् ।। <br>
मदनुज्ञापरो नित्यं गतिं प्राप्स्यसि मामकीम् ।। २२ ।। <br>
एवमाज्ञा तदा दत्ता विष्णुना प्रभविष्णुना ।। <br>
शासनाद्देवदेवस्य हृदा त्वंतर्दधे हरिः ।।२३।। <br>
ततस्स मुंडी परिपालयन्हरेराज्ञां तथा निर्मितवांश्च शिष्यान् ।। <br>
यथास्वरूपं चतुरस्तदानीं मायामयं शास्त्रमपाठयत्स्वयम् ।। २४ ।। <br>
यथा स्वयं तथा ते च चत्वारो मुंडिनः शुभाः ।। <br>
नमस्कृत्य स्थितास्तत्र हरये परमात्मने ।। २५ ।। <br>
हरिश्चापि मुनेस्तत्र चतुरस्तांस्तदा स्वयम् ।। <br>
उवाच परमप्रीतश्शिवाज्ञापरिपालकः ।। २६ ।। <br>
यथा गुरुस्तथा यूयं भविष्यथ मदाज्ञया ।। <br>
धन्याः स्थ सद्गतिमिह संप्राप्स्यथ न संशयः।।२७।। <br>
चत्वारो मुंडिनस्तेऽथ धर्मं पाषंडमाश्रिताः ।। <br>
हस्ते पात्रं दधानाश्च तुंडवस्त्रस्य धारकाः ।।२८।। <br>
मलिनान्येव वासांसि धारयंतो ह्यभाषिणः ।। <br>
धर्मो लाभः परं तत्त्वं वदंतस्त्वतिहर्षतः ।।२९।। <br>
मार्जनीं ध्रियमाणाश्च वस्त्रखंडविनिर्मिताम् ।। <br>
शनैः शनैश्चलन्तो हि जीवहिंसाभयाद्ध्रुवम् ।। 2.5.4.३० ।। <br>
ते सर्वे च तदा देवं भगवंतं मुदान्विताः ।। <br>
नमस्कृत्य पुनस्तत्र मुने तस्थुस्तदग्रतः ।। ३१ ।। <br>
हरिणा च तदा हस्ते धृत्वा च गुरवेर्पिताः ।। <br>
अभ्यधायि च सुप्रीत्या तन्नामापि विशेषतः ।। ३२ ।। <br>
यथा त्वं च तथैवैते मदीया वै न संशयः ।। <br>
आदिरूपं च तन्नाम पूज्यत्वात्पूज्य उच्यते ।। ३३ ।। <br>
ऋषिर्यतिस्तथा कीर्यउपाध्याय इति स्वयम् ।। <br>
इमान्यपि तु नामानि प्रसिद्धानि भवंतु वः ।। ३४ ।। <br>
ममापि च भवद्भिश्च नाम ग्राह्यं शुभं पुनः ।। <br>
अरिहन्निति तन्नामध्येयं पापप्रणाशनम् ।। ३५ ।। <br>
भवद्भिश्चैव कर्तव्यं कार्यं लोकसुखावहम् ।।<br>
लोकानुकूलं चरतां भविष्यत्युत्तमा गतिः ।। ३६ ।। <br>
।। सनत्कुमार उवाच ।। <br>
ततः प्रणम्य तं मायी शिष्ययुक्तस्स्वयं तदा ।। <br>
जगाम त्रिपुरं सद्यः शिवेच्छाकारिणं मुमा ।। ३७ ।। <br>
प्रविश्य तत्पुरं तूर्णं विष्णुना नोदितो वशी ।। <br>
महामायाविना तेन ऋषिर्मायां तदाकरोत् ।।३८।। <br>
नगरोपवने कृत्वा शिष्यैर्युक्तः स्थितितदा ।। <br>
मायां प्रवर्तयामास मायिनामपि मोहिनीम् ।।३९।। <br>
शिवार्चनप्रभावेण तन्माया सहसा मुने।।<br>
त्रिपुरे न चचालाशु निर्विण्णोभूत्तदा यतिः ।। 2.5.4.४० ।। <br>
अथ विष्णुं स सस्मार तुष्टाव च हृदा बहु ।। <br>
नष्टोत्साहो विचेतस्को हृदयेन विदूयता ।। ४१ ।। <br>
तत्स्मृतस्त्वरितं विष्णुस्सस्मार शंकरं हृदि ।। <br>
प्राप्याज्ञां मनसा तस्य स्मृतवान्नारदं द्रुतम् ।। ।।४२ ।। <br>
स्मृतमात्रेण विष्णोश्च नारदस्समुपस्थितः ।। <br>
नत्वा स्तुत्वा पुरस्तस्य स्थितोभूत्सांजलिस्तदा ।।४३।। <br>
अथ तं नारदं प्राह विष्णुर्मुनिमतां वरः ।। <br>
लोकोपकारनिरतो देवकार्यकरस्सदा ।।४४।। <br>
शिवाज्ञयोच्यते तात गच्छ त्वं त्रिपुरं द्रुतम् ।। <br>
ऋषिस्तत्र गतः शिष्यैर्मोहार्थं तत्सुवासिनाम् ।। ४५ ।। <br>
।। सनत्कुमार उवाच ।। <br>
इत्याकर्ण्य वचस्तस्य नारदो मुनिसत्तमः ।। <br>
गतस्तत्र द्रुतं यत्र स ऋषिर्मायिनां वरः।।४६।।<br>
नारदोऽपि तथा मायी नियोगान्मायिनः प्रभोः।।<br>
प्रविश्य तत्पुरं तेन मायिना सह दीक्षितः ।। ४७ ।। <br>
ततश्च नारदो गत्वा त्रिपुराधीशसन्निधौ ।। <br>
क्षेमप्रश्नादिकं कृत्वा राज्ञे सर्वं न्यवेदयत् ।। ४८ ।। <br>
नारद उवाच ।। कश्चित्समागतश्चात्र यतिर्धर्मपरायणः ।। <br>
सर्वविद्याप्रकृष्टो हि वेदविद्यापरान्वितः ।। ४९ ।। <br>
दृष्ट्वा च बहवो धर्मा नैतेन सदृशाः पुनः।।<br>
वयं सुदीक्षिताश्चात्र दृष्ट्वा धर्मं सनातनम् ।। 2.5.4.५० ।। <br>
तवेच्छा यदि वर्तेत तद्धर्मे दैत्यसत्तम ।। <br>
तद्धर्मस्य महाराज ग्राह्या दीक्षा त्वया पुनः ।। ५१ ।। <br>
सनत्कुमार उवाच ।। <br>
तदीयं स वचः श्रुत्वा महदर्थसुगर्भितम् ।। <br>
विस्मितो हृदि दैत्येशो जगौ तत्र विमोहितः ।। ५२ ।। <br>
नारदो दीक्षितो यस्माद्वयं दीक्षामवाप्नुमः ।। <br>
इत्येवं च विदित्वा वै जगाम स्वयमेव ह ।। ५३ ।। <br>
तद्रूपं च तदा दृष्ट्वा मोहितो मायया तथा ।। <br>
उवाच वचनं तस्मै नमस्कृत्य महात्मने ।। ५४ ।। <br>
त्रिपुराधिप उवाच ।। <br>
दीक्षा देया त्वया मह्यं निर्मलाशय भो ऋषे ।। <br>
अहं शिष्यो भविष्यामि सत्यं सत्यं न संशयः ।। ५५ ।। <br>
इत्येवं तु वचः श्रुत्वा दैत्यराजस्य निर्मलम् ।। <br>
प्रत्युवाच सुयत्नेन ऋषिस्स च सनातनः ।। ५६ ।। <br>
मदीया करणीया स्याद्यद्याज्ञा दैत्यसत्तम ।। <br>
तदा देया मया दीक्षा नान्यथा कोटियत्नतः ।। ५७ ।। <br>
इत्येवं तु वचः श्रुत्वा राजा मायामयोऽभवत् ।। <br>
उवाच वचनं शीघ्रं यतिं तं हि कृतांजलिः ।। ५८ ।। <br>
दैत्य उवाच ।। <br>
यथाज्ञां दास्यसि त्वं च तत्तथैव न चान्यथा ।। <br>
त्वदाज्ञां नोल्लंघयिष्ये सत्यं सत्यं न संशयः ।।५९।। <br>
सनत्कुमार उवाच ।। <br>
इत्याकर्ण्य वचस्तस्य त्रिपुराधीशितुस्तदा ।। <br>
दूरीकृत्य मुखाद्वस्त्रमुवाच ऋषिसत्तमः ।। 2.5.4.६० ।। <br>
दीक्षां गृह्णीष्व दैत्येन्द्र सर्वधर्मोत्तमोत्तमाम् ।। <br>
ददौ दीक्षाविधानेन प्राप्स्यसि त्वं कृतार्थताम् ।। ६१ ।। <br>
सनत्कुमार उवाच ।। <br>
इत्युक्त्वा स तु मायावी दैत्यराजाय सत्वरम् ।। <br>
ददौ दीक्षां स्वधर्मोक्तां तस्मै विधिविधानतः ।।६२।। <br>
दैत्यराजे दीक्षिते च तस्मिन्ससहजे मुने ।। <br>
सर्वे च दीक्षिता जातास्तत्र त्रिपुरवासिनः ।। ६३ ।। <br>
मुनेः शिष्यैः प्रशिष्यैश्च व्याप्तमासीद्द्रुतं तदा ।। <br>
महामायाविनस्तत्तु त्रिपुरं सकलं मुने ।। ६४ ।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे सनत्कुमारपाराशर्य संवादे त्रिपुरदीक्षाविधानं नाम चतुर्थोऽध्यायः ।।४।। <br>
<br>
