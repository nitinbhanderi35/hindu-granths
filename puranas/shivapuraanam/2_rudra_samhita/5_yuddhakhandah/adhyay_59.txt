सनत्कुमार उवाच ।। <br>
शृणु व्यास सुसंप्रीत्या चरितं परमेशितुः ।। <br>
यथावधीत्स्वप्रियया दैत्यमुद्दिश्य संज्ञया ।। १ ।। <br>
आस्तां पुरा महादैत्यो विदलोत्पलसंज्ञकौ ।। <br>
अपुंवध्यौ महावीरौ सुदृप्तौ वरतो विधेः ।।२।। <br>
तृणीकृतत्रिजगती पुरुषाभ्यां स्वदोर्ब लात् ।। <br>
ताभ्यां सर्वे सुरा ब्रह्मन् दैत्याभ्यां निर्जिता रणे ।।३।। <br>
ताभ्यां पराजिता देवा विधेस्ते शरणं गताः ।। <br>
नत्वा तं विधिवत्सर्वे कथयामासुरादरात ।। ४ ।। <br>
इति ब्रह्मा ह्यवोचत्तान् देव्या वध्यौ च तौ ध्रुवम् ।। <br>
धैर्य्यं कुरुत संस्मृत्य सशिवं शिवमादरात् ।। ५ ।। <br>
भक्तवत्सलनामासौ सशिवश्शंकरश्शिवः ।। <br>
शं करिष्यत्यदीर्घेण कालेन परमेश्वरः ।। ६ ।। <br>
सनत्कुमार उवाच ।। <br>
इत्युक्त्वा तांस्ततो ब्रह्मा तूष्णीमासीच्छिवं स्मरन् ।। <br>
तेपि देवा मुदं प्राप्य स्वंस्वं धाम ययुस्तदा ।।७।। <br>
अथ नारददेवर्षिश्शिवप्रेरणया तदा ।। <br>
गत्वा तदीयभवनं शिवासौंदर्यमाजगौ ।।८।। <br>
श्रुत्वा तद्वचनं दैत्यावास्तां मायाविमोहितौ ।। <br>
देवीं परिजिहीर्षू तौ विषमेषु प्रपीडितौ ।।९।। <br>
विचारयामासतुस्तौ कदा कुत्र शिवा च सा ।। <br>
भविष्यति विधेः प्राप्तोदयान्नाविति सर्वदा ।। 2.5.59.१० ।। <br>
एकस्मिन्समये शंभुर्विजहार सुलीलया ।। <br>
कौतुकेनैव चिक्रीडे शिवा कन्दुकलीलया ।। ११ ।। <br>
सखीभिस्सह सुप्रीत्या कौतुकाच्छिवसन्निधौ ।।१२।। <br>
उदंचंत्यंचदंगानां लाघवं परितन्वती ।। <br>
निश्वासामोदमुदितभ्रमराकुलितेक्षणा ।।१३।। <br>
भ्रश्यद्धम्मिल्लसन्माल्यस्वपुरीकृतभूमिका ।।<br>
स्विद्यत्कपोलपत्रालीस्रवदंबुकणोज्ज्वला ।। १४ ।। <br>
स्फुटच्चोलांशुकपथतिर्यदंगप्रभावृता ।। <br>
उल्लसत्कंदुकास्फालातिश्रोणितकराम्बुजा ।। १५ ।। <br>
कंदुकानुगसद्दृष्टिनर्तितभ्रूलतांचला ।। <br>
मृडानी किल खेलंती ददृशे जगदम्बिका ।। १६ ।। <br>
अंतरिक्षचराभ्यां च दितिजाभ्यां कटा क्षिता ।। <br>
क्रोडीकृताभ्यामिव वै समुपस्थितमृत्युना ।।१७।। <br>
विदलोत्पलसंज्ञाभ्यां दृप्ताभ्यां वरतो विधेः ।। <br>
तृणीकृतत्रिजगती पुरुषाभ्यां स्वदोर्बलात् ।। १८ ।। <br>
देवीं तां संजिहीर्षंतौ विषमेषु प्रपीडितौ ।। <br>
दिव उत्तेरतुः क्षिप्रं मायां स्वीकृत्य शांबरीम् ।। १९ ।। <br>
धृत्वा पारिषदीं मायामायातावंबिकांतिकम् ।। <br>
तावत्यंतं सुदुर्वृत्तावतिचंचलमानसौ ।।2.5.59.२०।। <br>
अथ दुष्टनिहंत्रा वै सावज्ञेन हरेण तौ ।। <br>
विज्ञातौ च क्षणादास्तां चांचल्याल्लोचनोद्भवात् ।। २१ ।। <br>
कटाक्षिताथ देवेन दुर्गा दुर्गतिघातिनी ।। <br>
दैत्याविमामिति गणौ नेति सर्वस्वरूपिणा ।। २२ ।। <br>
अथ सा नेत्रसंज्ञां स्वस्वामिनस्तां बुबोध ह ।। <br>
महाकौतुकिनस्तात शंकरस्य परेशितुः ।।२३।। <br>
ततो विज्ञाय संज्ञां तां सर्वज्ञार्द्धशरीरिणी ।। <br>
तेनैव कंदुकेनाथ युगपन्निर्जघान तौ ।।२४।। <br>
महाबलौ महादेव्या कंदुकेन समाहतौ ।। <br>
परिभ्रम्य परिभ्रम्य तौ दुष्टौ विनिपेततुः ।। २५ ।। <br>
वृन्तादिव फले पक्वे तालेनानिललोलिते ।। <br>
दंभोलिना परिहते शृंगे इव महागिरेः ।।२६।। <br>
तौ निपात्य महादैत्यावकार्यकरणोद्यतौ ।। <br>
ततः परिणतिं यातो लिंगरूपेण कंदुकः।।२७।। <br>
कंदुकेश्वरसंज्ञां च तल्लिंगमभवत्तदा।।<br>
ज्येष्ठेश्वरसमीपे तु सर्वदुष्टनिवारणम्।।२८।। <br>
एतस्मिन्नेव समये हरिब्रह्मादयस्सुराः ।।<br>
शिवाविर्भावमाज्ञाय ऋषयश्च समाययुः।।२९।।<br>
अथ सर्वे सुराश्शम्भोर्वरान्प्राप्य तदाज्ञया।।<br>
स्वधामानि ययुः प्रीतास्तथा काशीनिवासिनः।।2.5.59.३०।।<br>
सांबिकं शंकरं दृष्ट्वा कृतांजलिपुटाश्च ते।। <br>
प्रणम्य तुष्टुवुर्भक्त्या वाग्भिरिष्टाभिरादरात् ।।३१।। <br>
सांबिकोऽपि शिवो व्यास क्रीडित्वा सुविहारवित्।।<br>
जगाम स्वालयं प्रीतस्सगणो भक्तवत्सलः ।।३२।। <br>
कंदुकेश्वरलिंगं च काश्यां दुष्टनिबर्हणम्।।<br>
भुक्तिमुक्तिप्रदं सर्वकामदं सर्वदा सताम् ।।।३३।। <br>
इदमाख्यानमतुलं शृणुयाद्यो मुदान्वितः ।। <br>
श्रावयेद्वा पठेद्यश्च तस्य दुःखभयं कुतः ।। ३४ ।। <br>
इह सर्वसुखं भुक्त्वा नानाविधमनुत्तमम् ।। <br>
परत्र लभते दिव्यां गतिं वै देवदुर्लभाम् ।। ३५ ।। <br>
इति तं वर्णितं तात चरितं परमाद्भुतम् ।। <br>
शिवयोर्भक्तवात्सल्यसूचकं शिवदं सताम् ।। ३६ ।। <br>
ब्रह्मोवाच ।। <br>
इत्युक्त्वामंत्र्य तं व्यासं तन्नुतो मद्वरात्मजः ।। <br>
ययौ विहायसा काशीं चरितं शशिमौलिनः ।।३७।। <br>
युद्धखंडमिदं प्रोक्तं मया ते मुनिसत्तम ।। <br>
रौद्रीयसंहितामध्ये सर्वकामफलप्रदम् ।।३८।। <br>
इयं हि संहिता रौद्री सम्पूर्णा वर्णिता मया ।। <br>
सदाशिवप्रियतरा भुक्तिमुक्तिफलप्रदा ।।३९।। <br>
इमां यश्च पठेन्नित्यं शत्रुबाधानिवारिकाम् ।। <br>
सर्वान्कामानवाप्नोति ततो मुक्तिं लभेत ना ।।2.5.59.४०।। <br>
सूत उवाच ।। <br>
इति ब्रह्मसुतश्श्रुत्वा पित्रा शिवयशः परम् ।। <br>
शतनामाप्य शंभोश्च कृतार्थोऽभूच्छिवानुगः ।।४१।।<br>
ब्रह्मनारदसम्वादः सम्पूर्णः कथितो मया ।। <br>
शिवस्सर्वप्रधानो हि किं भूयश्श्रोतुमिच्छसि ।।४२।। <br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे विदलोत्पलदैत्यवधवर्णनं नामैकोनषष्टितमोऽध्यायः ।। ५९ ।। <br>
समाप्तोयं युद्धखण्डः ।।<br>
समाप्तेयं द्वितीया रुद्रसंहिता ।। २ ।।<br>
<br>
