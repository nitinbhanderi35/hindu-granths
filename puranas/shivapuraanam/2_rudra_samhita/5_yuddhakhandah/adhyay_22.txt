सनत्कुमार उवाच ॥ <br>
अथ वीरगणै रुद्रो रौद्ररूपो महाप्रभुः ॥ <br>
अभ्यगाद्वृषभारूढस्संग्रामं प्रहसन्निव ॥ १ ॥ <br>
रुद्रमायांतमालोक्य सिंहनादैर्गणाः पुनः ॥ <br>
निवृत्ताः संगरे रौद्रा ये हि पूर्वं पराजिताः ॥ २ ॥ <br>
वीर शब्दं च कुर्वन्तस्तेऽप्यन्ये शांकरा गणाः ॥ <br>
सोत्सवास्सायुधा दैत्यान्निजघ्नुश्शरवृष्टिभिः ॥ ३ ॥ <br>
दैत्या हि भीषणं रुद्रं सर्वे दृष्ट्वा विदुद्रुवुः ॥ <br>
शांकरं पुरुषं दृष्ट्वा पातकानीव तद्भयात् ॥ ४ ॥ <br>
अथो जलंधरो दैत्यान्निवृत्तान्प्रेक्ष्य संगरे ॥ <br>
अभ्यधावत्स चंडीशं मुंचन्बाणान्सहस्रशः ॥ ५ ॥ <br>
निशुंभशुंभप्रमुखा दैत्येन्द्राश्च सहस्रशः ॥ <br>
अभिजग्मुश्शिवं वेगाद्रोषात्संदष्टदच्छदाः ॥ ६ ॥ <br>
कालनेमिस्तथा वीरः खड्गरोमा बलाहकः ॥ <br>
घस्मरश्च प्रचंडश्चापरे चापि शिवं ययुः ॥ ७ ॥ <br>
बाणैस्संछादयामासुर्द्रुतं रुद्रगणांश्च ते ॥ <br>
अंगानि चिच्छिदुर्वीराः शुंभाद्या निखिला मुने ॥८॥ <br>
बाणांधकारसंछन्नं दृष्ट्वा गणबलं हरः ॥ <br>
तद्बाणजालमाच्छिद्य बाणैराववृते नभः ॥ ९ ॥ <br>
दैत्यांश्च बाणवात्याभिः पीडितानकरोत्तदा ॥ <br>
प्रचंडबाणजालोघैरपातयत भूतले ॥2.5.22.१०॥ <br>
खड्गरोमशिरः कायात्तथा परशुनाच्छिनत् ॥ <br>
बलाहकस्य च शिरः खट्वांगेनाकरोद्द्विधा ॥११॥ <br>
स बद्ध्वा घस्मरं दैत्यं पाशेनाभ्यहनद्भुवि ॥ <br>
महावीर प्रचंडं च चकर्त्त विशिखेन ह ॥ १२ ॥ <br>
वृषभेण हताः केचित्केचिद्बाणैर्निपातिता ॥ <br>
न शेकुरसुराः स्थातुं गजा सिंहार्दिता इव ॥१३॥ <br>
ततः क्रोधपरीतात्मा दैत्यान्धिक्कृतवान्रणे ॥ <br>
शुंभादिकान्महादैत्यः प्रहसन्प्राह धैर्यवान्॥१४॥ <br>
जलंधर उवाच ॥ <br>
किं व उच्चरितैर्मातुर्धावद्भिः पृष्ठतो हतैः ॥ <br>
न हि भीतवधः श्लाघ्यः स्वर्गदः शूरमानिनाम् ॥१५॥ <br>
यदि वः प्रधने श्रदा सारो वा क्षुल्लका हृदि ॥ <br>
अग्रे तिष्ठत मात्रं मे न चेद्ग्राम्यसुखे स्पृहा॥ १६ ॥<br>
रणे मृत्युर्वरश्चास्ति सर्वकामफलप्रदः ॥ <br>
यशःप्रदो विशेषेण मोक्षदोऽपि प्रकीर्त्तितः ॥१७॥ <br>
सूर्यस्य मंडलं भित्त्वा यायाद्वै परमं पदम् ॥ <br>
परिव्राट् परमज्ञानी रणे यत्संमुखे हतः ॥१८॥ <br>
मृत्योर्भयं न कर्तव्यं कदाचित्कुत्रचिद्बुधैः॥<br>
अनिर्वार्यो यतो ह्येष उपायैर्निखिलैरपि ॥१९॥<br>
मृत्युर्जन्मवतां वीरा देहेन सह जायते॥<br>
अद्य वाब्दशतात् वा मृत्युर्वै प्राणिनां ध्रुवः ॥2.5.22.२०॥ <br>
तन्मृत्युभयमुत्सार्य युध्यध्वं समरे मुदा ॥ <br>
सर्वथा परमानन्द इहामुत्राप्यसंशयः ॥२१॥ <br>
सनत्कुमार उवाच ॥ <br>
इत्युक्त्वा बोधयामास स्ववीरान्बहुशस्स हि॥ <br>
धैर्यं दधुर्न ते भीता पलायंत रणाद्द्रुतम् ॥२२॥ <br>
अथ दृष्ट्वा स्वसैन्यं तत्पलायनपरायणम् ॥ <br>
चुक्रोधाति महावीरस्सिंधुपुत्रो जलंधरः ॥२३॥<br>
ततः क्रोधपरीतात्मा क्रोधाद्रुद्रं जलंधरः॥<br>
आह्वापयामास रणे तीव्राशनिसमस्वनः ॥ २४ ॥ <br>
॥ जलंधर उवाच ॥ <br>
युद्ध्यस्वाद्य मया सार्द्धं किमेभिर्निहतैस्तव ॥ <br>
यच्च किञ्चिद्बलं तेऽस्ति तद्दर्शय जटाधर ॥२५॥ <br>
सनत्कुमार उवाच ॥ <br>
इत्युक्त्वा बाण सप्तत्या जघान वृषभध्वजम् ॥ <br>
जलंधरो महादैत्यश्शंभुमक्लिष्टकारिणम् ॥ २६ ॥ <br>
तानप्राप्तान्महादेवो जलंधरशरान्द्रुतम्॥<br>
निजैर्हि निशितैर्बाणैश्चिच्छेद प्रहसन्निव॥२७॥<br>
ततो हयान्ध्वजं छत्रं धनुश्चिच्छेद सप्तभिः ॥ <br>
जलंधरस्य दैत्यस्य न तच्चित्रं हरे मुने ॥ २८ ॥ <br>
स च्छिन्नधन्वा विरथः पाथोधितनयोऽसुरः ॥ <br>
अभ्यधावच्छिवं क्रुद्धो गदामुद्यम्य वेगवान्॥ २९ ॥ <br>
प्रभुर्गदां च तत्क्षिप्तां सहसैव महेश्वरः ॥ <br>
पाराशर्यं महालीलो द्रुतं बाणैर्द्विधाकरोत् ॥2.5.22.३०॥ <br>
तथापि मुष्टिमुद्यम्य महाक्रुद्धो महासुरः ॥ <br>
अभ्युद्ययौ महावेगाद्द्रुतं तं तज्जिघांसया॥३१॥<br>
तावदेवेश्वरेणाशु बाणोघैस्स जलंधरः ॥ <br>
अक्लिष्टकर्मकारेण क्रोशमात्रमपाकृतः ॥३२॥ <br>
ततो जलंधरो दैत्यो रुद्रं मत्वा बलाधिकम् ॥ <br>
ससर्ज मायां गांधर्वीमद्भुतां रुद्रमोहिनीम्॥३३॥<br>
तस्य मायाप्रभावात्तु गंधर्वाप्सरसां गणाः ॥ <br>
आविर्भूता अनेके च रुद्रमोहनहेतवे॥३४॥<br>
ततो जगुश्च ननृतुर्गंधर्वाप्सरसां गणाः॥ <br>
तालवेणुमृदंगांश्च वादयन्तिस्म चापरे ॥३५॥ <br>
तद्दृष्ट्वा महदाश्चर्यं गणै रुद्रो विमोहितः ॥ <br>
पतितान्यपि शस्त्राणि करेभ्यो न विवेद सः ॥३६॥ <br>
एकाग्रीभूतमालोक्य रुद्रं दैत्यो जलंधरः॥<br>
कामतस्स जगामाशु यत्र गौरी स्थिताऽभवत्॥ ३७ ॥<br>
युद्धे शुंभनिशुंभाख्यौ स्थापयित्वा महाबलौ ॥ <br>
दशदोर्दण्डपंचास्यस्त्रिनेत्रश्च जटाधरः ॥३८॥ <br>
महावृषभमारूढस्सर्वथा रुद्रसंनिभः ॥<br>
आसुर्य्या मायया व्यास स बभूव जलंधरः ॥३९॥ <br>
अथ रुद्रं समायातमालोक्य भववल्लभा ॥ <br>
अभ्याययौ सखीमध्यात्तद्दर्शनपथेऽभवत् ॥2.5.22.४०॥ <br>
यावद्ददर्श चार्वंगी पार्वतीं दनुजेश्वरः ॥<br>
तावत्स वीर्यं मुमुचे जडांगश्चाभवत्तदा॥ ४१ ॥ <br>
अथ ज्ञात्वा तदा गौरी दानवं भयविह्वला ॥ <br>
जगामांतर्हिता वेगात्सा तदोत्तरमानसम्॥४२॥<br>
तामदृश्य ततो दैत्यः क्षणाद्विद्युल्लतामिव॥ <br>
जवेनागात्पुनर्योद्धुं यत्र देवो महेश्वरः ॥४३॥<br>
पार्वत्यपि महाविष्णुं सस्मार मनसा तदा ॥ <br>
तावद्ददर्श तं देवं सोपविष्टं समीपगम् ॥४४॥ <br>
तं दृष्ट्वा पार्वती विष्णुं जगन्माता शिवप्रिया ॥ <br>
प्रसन्नमनसोवाच प्रणमंतं कृतांजलिम् ॥४५॥ <br>
पार्वत्युवाच ॥ <br>
विष्णो जलंधरो दैत्यः कृतवान्परमाद्भुतम् ॥ <br>
तत्किं न विदितं तेऽस्ति चेष्टितं तस्य दुर्मतेः ॥ ४६ ॥ <br>
तच्छ्रुत्वा जगदम्बाया वचनं गरुडध्वजः ॥ <br>
प्रत्युवाच शिवां नत्वा सांजलिर्नम्रकंधरः ॥ ४७ ॥ <br>
॥ श्रीभगवानुवाच ॥ <br>
भवत्याः कृपया देवि तद्वृत्तं विदितं मया ॥ <br>
यदाज्ञापय मां मातस्तत्कुर्य्यां त्वदनुज्ञया ॥४८॥ <br>
सनत्कुमार उचाच ॥ <br>
तच्छ्रुत्वा विष्णुवचन्ं पुनरप्याह पार्वती ॥ <br>
हृषीकेशं जगन्माता धर्मनीतिं सुशिक्षयन् ॥ ४९ ॥ <br>
पार्वत्युवाच ॥ <br>
तेनैव दर्शितः पन्था बुध्यस्व त्वं तथैव हि ॥ <br>
तत्स्त्रीपातिव्रतं धर्मं भ्रष्टं कुरु मदाज्ञया ॥2.5.22.५०॥ <br>
नान्यथा स महादैत्यो भवेद्वध्यो रमेश्वर॥ <br>
पातिव्रतसमो नान्यो धर्मोऽस्ति पृथिवीतले ॥ ५१ ॥ <br>
सनत्कुमार उवाच ॥ <br>
इत्यनुज्ञां समाकर्ण्य शिरसाधाय तां हरिः ॥ <br>
छल कर्त्तुं जगामाशु पुनर्जालंधरं पुरम् ॥ ५२ ॥ <br>
इति श्रीशिवमहापुराणे द्वितीयायां रुद्रसंहितायांपञ्चमे युद्धखंडे जलंधरवधोपाख्याने जलंधरयुद्धवर्णनंनाम द्वाविंशोऽध्यायः ॥ २२ ॥ <br>
<br>
