।। व्यास उवाच ।। <br>
सनत्कुमार सर्वज्ञ ब्रह्मपुत्र नमोस्तु ते ।। <br>
श्रुतेयमद्भुता मेऽद्य कथा शंभोर्महात्मनः ।। १ ।। <br>
क्षिप्ते स्वतेजसि ब्रह्मन्भालनेत्रसमुद्भवे ।। <br>
लवणांभसि किं ताताभवत्तत्र वदाशु तत् ।। २ ।। <br>
सनत्कुमार उवाच ।। <br>
शृणु तात महाप्राज्ञ शिवलीलां महाद्भुताम् ।। <br>
यच्छ्रुत्वा श्रद्धया भक्तो योगिनां गतिमाप्नुयात् ।।३।। <br>
अथो शिवस्य तत्तेजो भालनेत्रसमुद्भवम्।। <br>
क्षिप्तं च लवणाम्भोधौ सद्यो बालत्वमाप ह ।। ४ ।। <br>
तत्र वै सिंधुगंगायाः सागरस्य च संगमे ।। <br>
रुरोदोच्चैस्स वै बाल सर्वलोक भयंकरः ।। ५ ।। <br>
रुदतस्तस्य शब्देन प्राकंपद्धरणी मुहुः ।। <br>
स्वर्गश्च सत्यलोकश्च तत्स्वनाद्बधिरीकृतः ।। ६ ।। <br>
बालस्य रोदनेनैव सर्वे लोकाश्च तत्रसुः ।। <br>
सर्वतो लोकपालाश्च विह्वलीकृतमानसाः ।। ७ ।। <br>
किं बहूक्तेन विप्रेन्द्र चचाल सचराचरम् ।। <br>
भुवनं निखिलं तात रोदनात्तच्छिशोर्विभो ।। ८ ।। <br>
अथ ते व्याकुलास्सर्वे देवास्समुनयो द्रुतम् ।। <br>
पितामहं लोकगुरुं ब्रह्माणं शरणं ययुः ।। ९ ।। <br>
तत्र गत्वा च ते देवा सुनयश्च सवासवाः ।। <br>
प्रणम्य च सुसंस्तुत्य प्रोचुस्तं परमेष्ठिनम् ।। 2.5.14.१० ।। <br>
देवा ऊचुः ।।<br>
लोकाधीश सुराधीश भयन्नस्समुपस्थितम् ।। <br>
तन्नाशय महायोगिञ्जातोयं ह्यद्भुतो रवः ।।११।। <br>
।। सनत्कुमार उवाच।। ।।<br>
इत्याकर्ण्य वचस्तेषां ब्रह्मा लोकपितामहः ।। <br>
गंतुमैच्छत्ततस्तत्र किमेतदिति विस्मितः ।। १२ ।। <br>
ततो ब्रह्मा सुरैस्तातावतरत्सत्यलोकतः ।।<br>
रसां तज्ज्ञातुमिच्छन्स समुद्रमगमत्तदा ।।१३।। <br>
यावत्तत्रागतो ब्रह्मा सर्वलोकपितामहः ।। <br>
तावत्समुद्रस्योत्संगे तं बालं स ददर्श ह।।१४।। <br>
आगतं विधिमालोक्य देवरूप्यथ सागरः।। <br>
प्रणम्य शिरसा बालं तस्योत्संगे न्यवेशयत्।।१५।।<br>
ततो ब्रह्माब्रवीद्वाक्यं सागरं विस्मयान्वितः ।। <br>
जलराशे द्रुतं ब्रूहि कस्यायं शिशुरद्भुतः ।।१६।। <br>
।। सनत्कुमार उवाच ।। <br>
ब्रह्मणो वाक्यमाकर्ण्य मुदितस्सागरस्तदा ।। <br>
प्रत्युवाच प्रजेशं स नत्वा स्तुत्वा कृतांजलिः ।। १७ ।। <br>
समुद्र उवाच ।। <br>
भो भो ब्रह्मन्मया प्राप्तो बालकोऽयमजानता ।। <br>
प्रभवं सिंधुगंगायामकस्मात्सर्वलोकप ।। १८ ।। <br>
जातकर्मादिसंस्कारान्कुरुष्वास्य जगद्गुरो ।। <br>
जातकोक्तफलं सर्वं विधातर्वक्तुमर्हसि ।। १९ ।। <br>
सनत्कुमार उवाच ।। <br>
एवं वदति पाथोधौ स बालस्सागरात्मजः ।। <br>
ब्रह्माणमग्रहीत्कण्ठे विधुन्वंतं मुहुर्मुहुः ।। 2.5.14.२० ।। <br>
विधूननं च तस्यैवं सर्वलोककृतो विधेः ।। <br>
पीडितस्य च कालेय नेत्राभ्यामगमज्जलम् ।। २१ ।। <br>
कराभ्यामब्धिजातस्य तत्सुतस्य महौजसः ।। <br>
कथंचिन्मुक्तकण्ठस्तु ब्रह्मा प्रोवाच सादरम् ।। २२ ।। <br>
।। ब्रह्मोवाच ।। <br>
शृणु सागर वक्ष्यामि तवास्य तनयस्य हि ।। <br>
जातकोक्तफलं सर्वं समाधानरतः खलु।।२३।।<br>
नेत्राभ्यां विधृतं यस्मादनेनैव जलं मम।।<br>
तस्माज्जलंधरेतीह ख्यातो नाम्ना भवत्वसौ ।। ।।२४।।<br>
अधुनैवैष तरुणस्सर्वशास्त्रार्थपारगः ।। <br>
महापराक्रमो धीरो योद्धा च रणदुर्मदः ।।२५।। <br>
भविष्यति च गंभीरस्त्वं यथा समरे गुहः ।। <br>
सर्वजेता च संग्रामे सर्वसंपद्विराजितः ।। २६ ।। <br>
दैत्यानामधिपो बालः सर्वेषां च भविष्यति ।। <br>
विष्णोरपि भवेज्जेता न कुत श्चित्पराभवः ।। २७ ।। <br>
अवध्यस्सर्वभूतानां विना रुद्रं भविष्यति ।। <br>
यत एष समुद्भूतस्तत्रेदानीं गमिष्यति ।।२८।। <br>
पतिव्रतास्य भविता पत्नी सौभाग्यवर्द्धिनी ।। <br>
सर्वाङ्गसुन्दरी रम्या प्रियवाक्छीलसागरा ।।२९।। <br>
सनत्कुमार उवाच ।। <br>
इत्युक्त्वा शुक्रमाहूय राज्ये तं चाभ्यषेचयत् ।। <br>
आमंत्र्य सरितान्नाथं ब्रह्मांतर्द्धानमन्वगात् ।।2.5.14.३०।। <br>
अथ तद्दर्शनोत्फुल्लनयनस्सागरस्तदा ।। <br>
तमात्मजं समादाय स्वगेहमगमन्मुदा ।। ३१ ।।  <br>
अपोषयन्महोपायैस्स्वबालं मुदितात्मकः ।। <br>
सर्वांगसुन्दरं रम्यं महाद्भुतसुतेजसम् ।।३२।। <br>
अथाम्बुधिस्समाहूय कालनेमिं महासुरम् ।। <br>
वृन्दाभिधां सुतां तस्य तद्भार्यार्थमयाचत ।।३३।। <br>
कालनेम्यसुरो वीरोऽसुराणां प्रवरस्सुधीः ।। <br>
साधु येनेम्बुधेर्याञ्चां स्वकर्मनिपुणो मुने ।।३४।। <br>
जलंधराय वीराय सागरप्रभवाय च ।। <br>
ददौ ब्रह्मविधानेन स्वसुतां प्राणवल्लभाम् ।।३५।। <br>
तदोत्सवो महानासीद्विवाहे च तयोस्तदा ।। <br>
सुखं प्रापुर्नदा नद्योऽसुराश्चैवाखिला मुने ।।३६ ।। <br>
समुद्रोऽति सुखं प्राप सुतं दृष्ट्वा हि सस्त्रियम् ।। <br>
दानं ददौ द्विजातिभ्योऽप्यन्येभ्यश्च यथाविधि ।। ३७ ।। <br>
ये देवैर्निर्जिताः पूर्वं दैत्याः पाताल संस्थिताः ।। <br>
ते हि भूमंडलं याता निर्भयास्तमुपाश्रिताः ।। ३८ ।। <br>
ते कालनेमिप्रमुखास्ततोऽसुरास्तस्मै सुतां सिंधुसुताय दत्त्वा ।। <br>
बभूवुरत्यन्तमुदान्विता हि तमाश्रिता देव विनिर्जयाय।।३९।।<br>
स चापि वीरोम्बुधिबालकोऽसौ जलंधराख्योऽसुरवीरवीरः ।। <br>
संप्राप्य भार्यामतिसुन्दरी वशी चकार राज्यं हि कविप्रभावात्।।2.5.14.४०।।<br>
इति श्रीशिवमहापुराणे द्वितीयायां रुद्रसंहितायां पञ्चमे युद्धखंडे जलं धरवधोपाख्याने जलंधरोत्पत्तिविवाहवर्णनं नाम चतुर्दशोऽध्यायः ।। १४।। <br>
<br>
