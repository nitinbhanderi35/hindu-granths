ऋषय ऊचुः ।। <br>
धन्योऽसि कृतकृत्योऽसि जीवितं सफलं तव ।। <br>
यच्छ्रावयसि नस्तात महेश्वरकथां शुभाम् ।। १ ।। <br>
बहुभिश्चर्षिभि स्सूत श्रुतं यद्यपि वस्तु सत् ।। <br>
सन्देहो न मतोऽस्माकं तदेतत्कथयामि ते ।।२।। <br>
केन व्रतेन सन्तुष्टः शिवो यच्छति सत्सुखम् ।। <br>
कुशलश्शिवकृत्ये त्वं तस्मात्पृच्छामहे वयम् ।। ३ ।। <br>
भुक्तिर्मुक्तिश्च लभ्येत भक्तैर्येन व्रतेन वै ।। <br>
तद्वद त्वं विशेषेण व्यासशिष्य नमोऽस्तु ते ।।४।। <br>
सूत उवाच ।। <br>
सम्यक्पृष्टमृषिश्रेष्ठा भवद्भिः करुणात्मभिः ।। <br>
स्मृत्वा शिवपदांभोजं कथयामि यथाश्रुतम् ।। ५ ।। <br>
यथा भवद्भिः पृच्छेत तथा पृष्टं हि वेधसा ।। <br>
हरिणा शिवया चैव तथा वै शंकरं प्रति ।। ६ ।। <br>
कस्मिंश्चित्समये तैस्तु पृष्टं च परमात्मने ।। <br>
केन व्रतेन सन्तुष्टो भुक्तिं मुक्तिं च यच्छसि ।। ७ ।। <br>
इति पृष्टस्तदा तैस्तु हरिणा तेन वै तदा ।। <br>
तदहं कथयाम्यद्य शृण्वतां पापहारकम् ।। ८ <br>
।। शिव उवाच ।। <br>
भूरि व्रतानि मे सन्ति भुक्तिमुक्तिप्रदानि च ।। <br>
मुख्यानि तत्र ज्ञेयानि दशसंख्यानि तानि वै ।। ९ ।। <br>
दश शैवव्रतान्याहुर्जाबालश्रुतिपारगाः ।। <br>
तानि व्रतानि यत्नेन कार्याण्येव द्विजैस्सदा ।। 4.38.१० ।। <br>
प्रत्यष्टम्यां प्रयत्नेन कर्तव्यं नक्तभोजनम् ।। <br>
कालाष्टम्यां विशेषेण हरे त्याज्यं हि भोजनम् ।। ११ ।। <br>
एकादश्यां सितायां तु त्याज्यं विष्णो हि भोजनम् ।। <br>
असितायां तु भोक्तव्यं नक्तमभ्यर्च्य मां हरे ।। १२ ।। <br>
त्रयोदश्यां सितायां तु कर्तव्यं निशि भोजनम् ।। <br>
असितायां तु भूतायां तत्र कार्यं शिवव्रतैः ।।१३।। <br>
निशि यत्नेन कर्तव्यं भोजनं सोमवासरे ।। <br>
उभयोः पक्षयोर्विष्णो सर्वस्मिञ्छिव तत्परैः ।।१४।। <br>
व्रतेष्वेतेषु सर्वेषु शैवा भोज्याः प्रयत्नतः ।। <br>
यथाशक्ति द्विजश्रेष्ठा व्रतसंपूर्तिहेतवे ।।१५।। <br>
व्रतान्येतानि नियमात्कर्तव्यानि द्विजन्मभिः ।। <br>
व्रतान्येतानि तु त्यक्त्वा जायन्ते तस्करा द्विजाः ।। १६ ।। <br>
मुक्तिमार्गप्रवीणैश्च कर्तव्यं नियमादिति ।। <br>
मुक्तेस्तु प्रापकं चैव चतुष्टयमुदाहृतम् ।। १७ ।। <br>
शिवार्चनं रुद्रजपं उपवासश्शिवालये ।। <br>
वाराणस्यां च मरणं मुक्तिरेषा सनातनी ।। १८ ।। <br>
अष्टमी सोमवारे च कृष्णपक्षे चतुर्दशी।।<br>
शिवतुष्टिकरं चैतन्नात्र कार्या विचारणा।।१९।।<br>
चतुर्ष्वपि बलिष्ठं हि शिवरात्रिव्रतं हरे।।<br>
तस्मात्तदेव कर्तव्यं भुक्तिमुक्तिफलेप्सुभिः।।4.38.२०।। <br>
एतस्माच्च मतादन्यन्नास्ति नृणां हितावहम्।। <br>
एतद्व्रतन्तु सर्वेषां धर्मसाधनमुत्तमम्।।२१।। <br>
निष्कामानां सकामानां सर्वेषां च नृणान्तथा।। <br>
वर्णानामाश्रमाणां च स्त्रीबालानां तथा हरे ।।२२।।<br>
दासानां दासिकानां च देवादीनां तथैव च।। <br>
शरीरिणां च सर्वेषां हितमेतद्व्रतं वरम् ।।२३।। <br>
माघस्य ह्यसिते पक्षे विशिष्टा सातिकीर्तिता ।। <br>
निशीथव्यापिनी ग्राह्या हत्याकोटिविनाशिनी ।।२४।। <br>
तद्दिने चैव यत्कार्यं प्रातरारभ्य केशव ।। <br>
श्रूयतान्तन्मनो दत्त्वा सुप्रीत्या कथयामि ते ।। २५ ।। <br>
प्रातरुत्थाय मेधावी परमानन्दसंयुतः ।। <br>
समाचरेन्नित्यकृत्यं स्नानादिकमतन्द्रितः ।। २६ ।। <br>
शिवालये ततो गत्वा पूजयित्वा यथाविधि ।। <br>
नमस्कृत्य शिवं पश्चात्संकल्पं सम्यगाचरेत् ।। २७ ।। <br>
देवदेव महादेव नीलकण्ठ नमोऽस्तु ते ।। <br>
कर्तुमिच्छाम्यहं देव शिवरात्रिव्रतं तव ।। २८ ।।<br>
तव प्रभावाद्देवेश निर्विघ्नेन भवेदिति ।। <br>
कामाद्याः शत्रवो मां वै पीडां कुर्वन्तु नैव हि।।२९।।<br>
एवं संकल्पमास्थाय पूजाद्रव्यं समाहरेत्।। <br>
सुस्थले चैव यल्लिंगं प्रसिद्धं चागमेषु वै।।4.38.३०।।<br>
रात्रौ तत्र स्वयं गत्वा संपाद्य विधिमुत्तमम्।।<br>
शिवस्य दक्षिणे भागे पश्चिमे वा स्थले शुभे<br>
।।३१।। निधाय चैव तद्द्रव्यं पूजार्थं शिवसन्निधौ ।। <br>
पुनः स्नायात्तदा तत्र विधिपूर्वं नरोत्तमः ।। ३२ ।। <br>
परिधाय शुभं वस्त्रमन्तर्वासश्शुभन्तथा।।<br>
आचम्य च त्रिवारं हि पूजारंभं समाचरेत् ।।३३।। <br>
यस्य मंत्रस्य यद्द्रव्यं तेन पूजां समाचरेत्।।<br>
अमंत्रकं न कर्तव्यं पूजनं तु हरस्य च ।।३४।। <br>
गीतैर्वाद्यैस्तथा नृत्यैर्भक्तिभावसमन्वितः ।। <br>
पूजनं प्रथमे यामे कृत्वा मंत्रं जपेद्बुधः ।।३५।। <br>
पार्थिवं च तदा श्रेष्ठं विदध्यान्मंत्रवान्यदि ।। <br>
कृतनित्यक्रियः पश्चात्पार्थिवं च समर्चयेत् ।।३६।। <br>
प्रथमं पार्थिवं कृत्वा पश्चात्स्थापनमाचरेत् ।। <br>
स्तोत्रैर्नानाविधैर्देवं तोषयेद्वृषभध्वजम् ।।३७।। <br>
माहात्म्यं व्रतसंभूतं पठितव्यं सुधीमता ।। <br>
श्रोतव्यं भक्तवर्येण व्रतसम्पूर्तिकाम्यया ।।३८।। <br>
चतुर्ष्वपि च यामेषु मूर्तीनां च चतुष्टयम् ।। <br>
कृत्वावाहनपूर्वं हि विसर्गावधि वै क्रमात् ।। ३९ ।। <br>
कार्यं जागरणं प्रीत्या महोत्सव समन्वितम् ।। <br>
प्रातः स्नात्वा पुनस्तत्र स्थापयेत्पूजयेच्छिवम् ।।4.38.४०।। <br>
ततः संप्रार्थयेच्छंभुं नतस्कन्धः कृताञ्जलिः ।। <br>
कृतसम्पूर्ण व्रतको नत्वा तं च पुनः पुनः ।। ४१ ।। <br>
नियमो यो महादेव कृतश्चैव त्वदाज्ञया ।। <br>
विसृज्यते मया स्वामिन्व्रतं जातमनुत्तमम् ।। ४२ ।। <br>
व्रतेनानेन देवेश यथाशक्तिकृतेन च ।। <br>
सन्तुष्टो भव शर्वाद्य कृपां कुरु ममोपरि ।। ४३ ।। <br>
पुष्पाञ्जलिं शिवे दत्त्वा दद्याद्दानं यथाविधि ।। <br>
नमस्कृत्य शिवायैव नियमं तं विसर्जयेत् ।। ४४।। <br>
यथाशक्ति द्विजाञ्छैवान्यतिनश्च विशेषतः ।। <br>
भोजयित्वा सुसन्तोष्य स्वयं भोजनमाचरेत् ।। ४५ ।। <br>
यामेयामे यथा पूजा कार्या भक्तवरैर्हरे ।। <br>
शिवरात्रौ विशेषेण तामहं कथयामि ते ।।।४६।। <br>
प्रथमे चैव यामे च स्थापितं पार्थिवं हरे ।। <br>
पूजयेत्परया भक्त्या सूपचारैरनेकशः ।। ४७ ।। <br>
पंचद्रव्यैश्च प्रथमं पूजनीयो हरस्सदा ।। <br>
तस्य तस्य च मन्त्रेण पृथग्द्रव्यं समर्पयेत् ।।४८।। <br>
तच्च द्रव्यं समर्प्यैव जलधारां ददेत वै ।। <br>
पश्चाच्च जलधाराभिर्द्रव्याणुत्तारयेद्बुधः ।। ४९ ।। <br>
शतमष्टोत्तरं मन्त्रं पठित्वा जलधारया ।। <br>
पूजयेच्च शिवं तत्र निर्गुणं गुणरूपिणम् ।। 4.38.५० ।।<br>
गुरुदत्तेन मंत्रेण पूजयेद्वृषभध्जम्।।<br>
अन्यथा नाममंत्रेण पूजयेद्वै सदाशिवम् ।।५१।। <br>
चन्दनेन विचित्रेण तण्डुलैश्चाप्यखण्डितैः ।। <br>
कृष्णैश्चैव तिलैः पूजा कार्या शंभोः परात्मनः ।।५२।। <br>
पुष्पैश्च शतपत्रैश्च करवीरैस्तथा पुनः ।। <br>
अष्टभिर्नाममंत्रैश्चार्पयेत्पुष्पाणि शंकरे ।। ५३ ।। <br>
भवः शर्वस्तथा रुद्रः पुनः पशुपतिस्तथा ।। <br>
उग्रो महांस्तथा भीम ईशान इति तानि वै ।। ५४ ।। <br>
श्रीपूर्वैश्च चतुर्थ्यंतैर्नामभिः पूजयेच्छिवम् ।। <br>
पश्चाद्धूपं च दीपं च नैवेद्यं च ततः परम् ।। ५५ ।। <br>
आद्ये यामे च नैवेद्यं पक्वान्नं कारयेद्बुधः ।। <br>
अर्घं च श्रीफलं दत्त्वा ताम्बूलं च निवेदयेत् ।। ५६ ।। <br>
नमस्कारं ततो ध्यानं जपः प्रोक्तो गुरोर्मनोः ।। <br>
अन्यथा पंचवर्णेन तोषयेत्तेन शंकरम् ।। ५७ ।। <br>
धेनुमुद्रां प्रदर्श्याथ सुजलैस्तर्पणं चरेत् ।। <br>
पंचब्राह्मणभोजं च कल्पयेद्वै यथाबलम् ।। ५८ ।। <br>
महोत्सवश्च कर्तव्यो यावद्यामो भवेदिह ।। <br>
ततः पूजाफलं तस्मै निवेद्य च विसर्जयेत् ।।५९।। <br>
पुनर्द्वितीये यामे च संकल्पं सुसमा चरेत् ।। <br>
अथवैकदैव संकल्प्य कुर्यात्पूजां तथाविधाम् ।।4.38.६०।। <br>
द्रव्यैः पूर्वैस्तथा पूजां कृत्वा धारां समर्पयेत्।।<br>
पूर्वतो द्विगुणं मंत्रं समुच्चार्यार्चयेच्छिवम् ।। ६१ ।। <br>
पूर्वैस्तिलयवैश्चाथ कमलैः पूजयेच्छिवम् ।। <br>
बिल्वपत्रैर्विशेषेण पूजयेत्परमेश्वरम् ।।६२।। <br>
अर्घ्यं च बीजपूरेण नैवेद्यं पायसन्तथा ।। <br>
मंत्रावृत्तिस्तु द्विगुणा पूर्वतोऽपि जनार्दन ।। ६३ ।। <br>
ततश्च ब्राह्मणानां हि भोज्यो संकल्पमाचरेत् ।। <br>
अन्यत्सर्वं तथा कुर्याद्यावच्च द्वितयावधि ।।६४।। <br>
यामे प्राप्ते तृतीये च पूर्ववत्पूजनं चरेत्।।<br>
यवस्थाने च गोधूमाः पुष्पाण्यर्कभवानि च ।।६५।। <br>
धूपैश्च विविधैस्तत्र दीपैर्नानाविधैरपि ।। <br>
नैवेद्यापूपकैर्विष्णो शाकैर्नानाविधैरपि ।। ६६ ।। <br>
कृत्वैव चाथ कर्पूरैरारार्तिक विधिं चरेत । <br>
अर्घ्यं सदाडिमं दद्याद्द्विगुणं जपमाचरेत् ।। ६७ ।। <br>
ततश्च ब्रह्मभोजस्य संकल्पं च सदक्षिणम्।।<br>
उत्सवं पूर्ववत्कुर्या द्यावद्यामावधिर्भवेत् ।। ६८ ।। <br>
यामे चतुर्थे संप्राते कुर्यात्तस्य विसर्जनम् ।। <br>
प्रयोगादि पुनः कृत्वा पूजां विधिवदाचरेत् ।।६९।। <br>
माषैः प्रियंगुभिर्मुद्गैस्सप्तधान्यैस्तथाथवा ।। <br>
शंखीपुष्पैर्बिल्वपत्रैः पूजयेत्परमेश्वरम् ।। 4.38.७० ।। <br>
नैवेद्यं तत्र दद्याद्वै मधुरैर्विविधैरपि।। <br>
अथवा चैव माषान्नैस्तोषयेच्च सदाशिवम् ।।७१।। <br>
अर्घं दद्यात्कदल्याश्च फलेनैवाथवा हरे ।। <br>
विविधैश्च फलैश्चैव दद्यादर्घ्यं शिवाय च ।। ७२ ।। <br>
पूर्वतो द्विगुणं कुर्यान्मंत्रजापं नरोत्तमः ।। <br>
संकल्पं ब्रह्मभोजस्य यथाशक्ति चरेद्बुधः ।।७३।। <br>
गीतैर्वाद्यैस्तथा नृत्यैर्नयेत्कालं च भक्तितः ।। <br>
महोत्सवैर्भक्तजनैर्यावत्स्यादरुणोदयः ।। ७४ ।। <br>
उदये च तथा जाते पुनस्स्नात्वार्चयेच्छिवम्।। <br>
नानापूजोपहारैश्च स्वाभिषेकमथाचरेत् ।।७५।। <br>
नानाविधानि दानानि भोज्यं च विविधन्तथा ।। <br>
ब्राह्मणानां यतीनां च कर्तव्यं यामसंख्यया ।। ७६ ।। <br>
शंकराय नमस्कृत्य पुष्पाञ्जलिमथाचरेत् ।। <br>
प्रार्थयेत्सुस्तुतिं कृत्वा मन्त्रैरेतैर्विचक्षणः ।। ७७ ।। <br>
तावकस्त्वद्गतप्राणस्त्वच्चित्तोऽहं सदा मृड ।। <br>
कृपानिधे इति ज्ञात्वा यथा योग्यं तथा कुरु ।। ७८ ।। <br>
अज्ञानाद्यदि वा ज्ञानाज्जपपूजादिकं मया ।। <br>
कृपानिधित्वाज्ज्ञात्वैव भूतनाथ प्रसीद मे ।।७९।। <br>
अनेनैवोपवासेन यज्जातं फलमेव च ।। <br>
तेनैव प्रीयतां देवः शंकरः सुखदायकः।।4.38.८०।। <br>
कुले मम महादेव भजनं तेऽस्तु सर्वदा ।। <br>
माभूत्तस्य कुले जन्म यत्र त्वं नहि देवता ।।८१।। <br>
पुष्पांजलिं समर्प्यैवं   तिलकाशिष एव च।। <br>
गृह्णीयाद्ब्राह्मणेभ्यश्च ततश्शंभुं विसर्जयेत् ।।८२।। <br>
एवं व्रतं कृतं येन तस्माद्दूरो हरो न हि ।। <br>
न शक्यते फलं वक्तुं नादेयं विद्यते मम ।। ८३ ।। <br>
अनायासतया चेद्वै कृतं व्रतमिदम्परम् ।। <br>
तस्य वै मुक्तिबीजं च जातं नात्र विचारणा ।।८४।। <br>
प्रतिमासं व्रतं चैव कर्तव्यं भक्तितो नरैः ।। <br>
उद्यापनविधिं पश्चात्कृत्वा सांगफलं लभेत् ।।८५।। <br>
व्रतस्य करणान्नूनं शिवोऽहं सर्वदुःखहा ।। <br>
दद्मि भुक्तिं च मुक्तिं च सर्वं वै वाञ्छितं फलम् ।।८६।। <br>
सूत उवाच ।। <br>
इति शिववचनं निशम्य विष्णुर्हिततरमद्भुतमाजगाम धाम ।। <br>
तदनु व्रतमुत्तमं जनेषु समचरदात्महितेषु चैतदेव ।। ८७ ।। <br>
कदाचिन्नारदायाथ शिवरात्रिव्रतन्त्विदम् ।। <br>
भुक्तिमुक्तिप्रदं दिव्यं कथयामास केशवः ।। ८८ ।। <br>
इति श्रीशिवमहापुराणे चतुर्थ्यां कोटिरुद्रसंहितायां व्याधेश्वरमाहात्म्ये शिवरात्रिव्रतमहिमनिरूपणंनामाष्टत्रिंशोऽध्यायः।३८।।<br>
<br>
