सूत उवाच ।। <br>
श्रीमतीक्ष्वाकुवंशे हि राजा परमधार्मिकः ।।<br>
आसीन्मित्रसहो नाम श्रेष्ठस्सर्वधनुष्मताम् ।। १ ।। <br>
तस्य राज्ञः सुधर्मिष्ठा मदयन्ती प्रिया शुभा।।<br>
दमयन्ती नलस्येव बभूव विदिता सती ।। २ ।। <br>
स एकदा हि मृगयास्नेही मित्रसहो नृपः ।। <br>
महद्बलेन संयुक्तो जगाम गहनं वनम् ।। ३ ।। <br>
विहरंस्तत्र स नृपः कमठाह्वं निशाचरम् ।। <br>
निजघान महादुष्टं साधुपीडाकरं खलम् ।। ४ ।। <br>
अथ तस्यानुजः पापी जयेयं छद्मनैव तम्।।<br>
मत्वा जगाम नृपतेरन्तिक च्छद्मकारकः ।।५।। <br>
तं विनम्राकृतिं दृष्ट्वा भृत्यतां कर्तुमागतम्।।<br>
चक्रे महानसाध्यक्षमज्ञानात्स महीपतिः।।६।।<br>
अथ तस्मिन्वने राजा कियत्कालं विहृत्य सः ।। <br>
निवृत्तो मृगयां हित्वा स्वपुरीमाययौ मुदा ।। ७ ।। <br>
पितुः क्षयाहे सम्प्राप्ते निमंत्र्य स्वगुरुं नृपः ।। <br>
वसिष्ठं गृहमानिन्ये भोजयामास भक्तितः ।।८।। <br>
रक्षसा सूदरूपेण संमिश्रितनरामिषम् ।। <br>
शाकामिषं पुरः क्षिप्तं दृष्ट्वा गुरुरथाब्रवीत् ।। ९ ।। <br>
गुरुरुवाच ।। <br>
धिक् त्वां नरामिषं राजंस्त्वयैतच्छद्मकारिणा ।। <br>
खलेनोपहृतं मह्यं ततो रक्षो भविष्यसि ।। 4.10.१० ।। <br>
रक्षःकृतं च विज्ञाय तदैवं स गुरुस्तदा ।। <br>
पुनर्विमृश्य तं शापं चकार द्वादशाब्दिकम् ।। ११ ।। <br>
स राजानुचितं शापं विज्ञाय क्रोधमूर्छितः ।। <br>
जलांजलिं समादाय गुरुं शप्तुं समुद्यतः ।। १२ ।। <br>
तदा च तत्प्रिया साध्वी मदयन्ती सुधर्मिणी ।। <br>
पतित्वा पादयोस्तस्य शापं तं हि न्यवारयत् ।। १३ ।। <br>
ततो निवृत्तशापस्तु तस्या वचनगौरवात् ।। <br>
तत्याज पादयोरंभः पादौ कल्मषतां गतौ ।। १४ ।। <br>
ततःप्रभृति राजाभूत्स लोकेस्मिन्मुनीश्वराः ।। <br>
कल्मषांघ्रिरिति ख्यातः प्रभावात्तज्जलस्य हि ।। १५ ।। <br>
राजा मित्रसहः शापाद्गुरो ऋषिवरस्य हि ।। <br>
बभूव राक्षसो घोरो हिंसको वनगोचरः ।।१६।। <br>
स बिभ्रद्राक्षसं रूपं कालान्तकयमोपमम् ।। <br>
चखाद विविधाञ्जंतून्मानुषादीन्वनेचरः ।। १७ ।।<br>
स कदाचिद्वने क्वापि रममाणौ किशोरकौ ।। <br>
अपश्यदन्तकाकारो नवोढौ मुनिदम्पती ।। १८ ।। <br>
राक्षसः स नराहारः किशोरं मुनिनन्दनम् ।। <br>
जग्धुं जग्राह शापार्त्तो व्याघ्रो मृगशिशुं यथा ।। १९ ।। <br>
कुक्षौ गृहीतं भर्तारं दृष्ट्वा भीता च तत्प्रिया।। <br>
सा चक्रे प्रार्थनं तस्मै वदंती करुणं वचः ।। 4.10.२० ।। <br>
प्रार्थ्यमानोऽपि बहुशः पुरुषादः स निर्घृणः।। <br>
चखाद शिर उत्कृत्य विप्रसूनोर्दुराशयः।।२१। <br>
अथ साध्वी च सा दीना विलप्य भृशदुःखिता।। <br>
आहृत्य भर्तुरस्थीनि चितां चक्रे किलोल्बणाम् ।।२२।। <br>
भर्तारमनुगच्छन्ती संविशंती हुताशनम्।। <br>
राजानं राक्षसाकारं सा शशाप द्विजाङ्गना ।।२३।। <br>
अद्यप्रभृति नारीषु यदा त्वं संगतो भवेः ।। <br>
तदा मृतिस्तवेत्युक्त्वा विवेश ज्वलनं सती ।। २४ ।। <br>
सोपि राजा गुरोश्शापमनुभूय कृतावधिम् ।। <br>
पुनः स्वरूपमास्थाय स्वगृहं मुदितो ययौ ।। २५ ।। <br>
ज्ञात्वा विप्रसतीशापं मदयन्ती रतिप्रियम् ।। <br>
पतिं निवारयामास वैधव्यादतिबिभ्यती ।। २६ ।। <br>
अनपत्यो विनिर्विण्णो राज्यभोगेषु पार्थिवः ।। <br>
विसृज्य सकलां लक्ष्मीं वनमेव जगाम ह ।। २७ ।। <br>
स्वपृष्ठतः समायान्तीं ब्रह्महत्यां सुदुःखदाम् ।। <br>
ददर्श विकटाकारां तर्जयन्ती मुहुर्मुहुः ।। २८ ।। <br>
तस्या निर्भद्रमन्विच्छन् राजा निर्विण्णमानसः ।। <br>
चकार नानोपायान्स जपव्रतमखादिकान् ।। २९ ।। <br>
नानोपायैर्यदा राज्ञस्तीर्थस्नानादिभिर्द्विजाः ।। <br>
न निवृत्ता ब्रह्महत्या मिथिलां स ययौ तदा ।।4.10.३०।। <br>
बाह्योद्यानगतस्तस्याश्चितया परयार्दितः।।<br>
ददर्श मुनिमायान्तं गौतमं पार्थिवश्च सः।।३१।।<br>
अभिसृत्य स राजेन्द्रो गौतमं विमलाशयम् ।। <br>
तद्दर्शनाप्तकिंचित्कः प्रणनाम मुहुर्मुहुः।।।। <br>
अथ तत्पृष्टकुशलो दीर्घमुष्णं च निश्वसन् ।। <br>
तत्कृपादृष्टिसंप्राप्तसुख प्रोवाच तं नृपः ।। ३३ ।। <br>
राजोवाच ।। <br>
मुने मां बाधते ह्येषा ब्रह्महत्या दुरत्यया ।। <br>
अलक्षिता परैस्तात तर्जयंती पदेपदे ।। ३४ ।। <br>
यन्मया शापदग्धेन विप्रपुत्रश्च भक्षितः ।। <br>
तत्पापस्य न शान्तिर्हि प्रायश्चित्तसहस्रकैः ।। ३५।। <br>
नानोपायाः कृता मे हि तच्छान्त्यै भ्रमता मुने ।। <br>
न निवृत्ता ब्रह्महत्या मम पापात्मनः किमु ।। ३६ ।। <br>
अद्य मे जन्मसाफल्यं संप्राप्तमिव लक्षये ।। <br>
यतस्त्वद्दर्शनादेव ममानन्दभरोऽभवत् ।। ३७ ।। <br>
अद्य मे तवपादाब्ज शरणस्य कृतैनसः ।। <br>
शांतिं कुरु महाभाग येनाहं सुखमाप्नुयाम् ।। ३८ ।। <br>
सूत उवाच ।। <br>
इति राज्ञा समादिष्टो गौतमः करुणार्द्रधीः ।। <br>
समादिदेश घोराणामघानां साधु निष्कृतिम् ।।३९।। <br>
गौतम उवाच ।। <br>
साधु राजेन्द्र धन्योसि महाघेभ्यो भयन्त्यज।।<br>
शिवे शास्तरि भक्तानां क्व भयं शरणैषिणाम्।।4.10.४०।।<br>
शृणु राजन्महाभाग क्षेत्रमन्यत्प्रतिष्ठितम् ।। <br>
महापातकसंहारि गोकर्णाख्यं शिवालयम् ।। ४१ ।। <br>
तत्र स्थितिर्न पापानां महद्भ्यो महतामपि ।। <br>
महाबलाभिधानेन शिवः संनिहितः स्वयम् ।।४२।।<br>
सर्वेषां शिवलिंगानां सार्वभौमो महाबलः ।। <br>
चतुर्युगे चतुर्वर्णस्सर्वपापापहारकः।।४३।।<br>
पश्चिमाम्बुधितीरस्थं गोकर्णं तीर्थमुत्तमम् ।। <br>
तत्रास्ति शिवलिंगं तन्महापातकनाशकम् ।।४४।। <br>
तत्र गत्वा महापापाः स्नात्वा तीर्थेषु भूरिशः।।<br>
महाबलं च संपूज्य प्रयाताश्शांकरम्पदम् ।। ४९ ।। <br>
तथा त्वमपि राजेन्द्र गोकर्ण गिरिशालयम् ।। <br>
गत्वा सम्पूज्य तल्लिंगं कृतकृत्यत्वमाप्नुयाः ।। ४६ ।। <br>
तत्र सर्वेषु तीर्थेषु स्नात्वाभ्यर्च्य महाबलम् ।। <br>
सर्वपापविनिर्मुक्तः शिवलोकन्त्वमाप्नुयाः ।। ४७ ।। <br>
सूत उवाच ।। <br>
इत्यादिष्टः स मुनिना गौतमेन महात्मना ।। <br>
महाहृष्टमना राजा गोकर्णं प्रत्यपद्यत ।। ४८ ।। <br>
तत्र तीर्थेषु सुस्नात्वा समभ्यर्च्य महाबलम् ।। <br>
निर्धूताशेषपापौघोऽलभच्छंभोः परम्पदम्।।४९।।<br>
य इमां शृणुयान्नित्यं महाबलकथां प्रियाम् ।। <br>
त्रिसप्तकुलजैस्सार्द्धं शिवलोके व्रजत्यसौ ।। 4.10.५० ।। <br>
इति वश्च समाख्यातं माहात्म्यं परमाद्भुतम् ।। <br>
महाबलस्य गिरिशलिंगस्य निखिलाघहृत् ।।५१।। <br>
इति श्रीशिवमहापुराणे चतुर्थ्यां कोटिरुद्रसंहितायां महाबाह्वशिवलिंगमाहात्म्यवर्णनं नाम दशमोऽध्यायः ।। १० ।। <br>
<br>
