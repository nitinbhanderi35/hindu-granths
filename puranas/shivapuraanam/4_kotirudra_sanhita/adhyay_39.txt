ऋषय उचुः।।<br>
उद्यापनविधिं ब्रूहि शिवरात्रिव्रतस्य च।।<br>
यत्कृत्वा शंकरस्साक्षात्प्रसन्नो भवति धुवम्।।१।।<br>
सूत उवाच।।<br>
श्रूयतामृषयो भक्त्या तदुद्यापनमादरात्।।<br>
यस्यानुष्ठानतः पूर्णं व्रतं भवति तद्ध्रुवम्।।२।।<br>
चतुर्दशाब्दं कर्तव्यं शिवरात्रिव्रतं शुभम्।।<br>
एकभक्तं त्रयोदश्यां चतुर्दश्यामुपोषणम्।।३।।<br>
शिवरात्रिदिने प्राप्ते नित्यं संपाद्य वै विधिम्।।<br>
शिवालयं ततो गत्वा पूजां कृत्वा यथाविधि।।४।।<br>
ततश्च कारयेद्दिव्यं मण्डलं तत्र यत्नतः।।<br>
गौरीतिलकनाम्ना वै प्रसिद्धं भुवनत्रये।५।।<br>
तन्मध्ये लेखयेद्दिव्यं लिंगतो भद्रमण्डलम्।।<br>
अथवा सर्वतोभद्रं मण्डपान्तः प्रकल्पयेत् ।।६।।<br>
कुंभास्तत्र प्रकर्तव्याः प्राजापत्यविसंज्ञया।।<br>
सवस्त्रास्सफलास्तत्र दक्षिणासहिताः शुभाः ।।७।। <br>
मण्डलस्य च पार्श्वे वै स्थापनीयाः प्रयत्नतः ।। <br>
मध्ये चैकश्च संस्थाप्यः सौवर्णो वापरो घटः ।। ८ ।। <br>
तत्रोमासहितां शंभुमूर्तिन्निर्माय हाटकीम् ।। <br>
पलेन वा तदर्द्धेन यथाशक्त्याथवा व्रती ।। ९ ।। <br>
निधाय वामभागे तु शिवामूर्त्तिमतन्द्रितः ।। <br>
मदीयां दक्षिणे भागे कृत्वा रात्रौ प्रपूजयेत् ।। 4.39.१० ।। <br>
आचार्यं वरयेत्तत्र चर्त्विग्भिस्सहितं शुचिम् ।। <br>
अनुज्ञातश्च तैर्भक्त्या शिवपूजां समाचरेत् ।। ११ ।। <br>
रात्रौ जागरणं कुर्यात्पूजां यामोद्भवां चरन्।। <br>
रात्रिमाक्रमयेत्सर्वां गीतनृत्यादिना व्रती ।। १२ ।। <br>
एवं सम्पूज्य विधिवत्संतोष्य प्रातरेव च ।। <br>
पुनः पूजां ततः कृत्वा होमं कुर्याद्यथाविधि ।। १३ ।। <br>
यथाशक्ति विधानं च प्राजापत्यं समाचरेत् ।। <br>
ब्राह्मणान्भोजयेत्प्रीत्या दद्याद्दानानि भक्तितः ।। १४ ।। <br>
ऋत्विजश्च सपत्नीकान्वस्त्रालङ्कारभूषणैः ।। <br>
अलङ्कृत्य विधानेन दद्याद्दानं पृथक्पृथक् ।। १५ ।। <br>
गां सवत्सां विधानेन यथोपस्करसंयुताम् ।। <br>
उक्त्वाचार्याय वै दद्याच्छिवो मे प्रीयतामिति ।। १६ ।। <br>
तत्तस्सकुम्भां तन्मूर्तिं सवस्त्रां वृषभे स्थिताम् ।। <br>
सर्वालंकारसहितामाचार्याय निवेदयेत् ।। १७ ।। <br>
ततः संप्रार्थयेद्देवं महेशानं महाप्रभुम्।। <br>
कृतांजलिर्नतस्कन्धस्सुप्रीत्या गद्गदाक्षरः ।।१८।।  <br>
देवदेव महादेव शरणागतवत्सल ।। <br>
व्रतेनानेन देवेश कृपां कुरु ममोपरि ।। १९ ।। <br>
मया भक्त्यनुसारेण व्रतमेतत्कृतं शिवा ।।<br>
न्यूनं सम्पूर्णतां यातु प्रसादात्तव शङ्कर ।।4.39.२०।। <br>
अज्ञानाद्यदि वा ज्ञानाज्जपपूजादिकं मया ।। <br>
कृतं तदस्तु कृपया सफलं तव शङ्कर ।।२१।। <br>
एवं पुष्पांजलिं दत्त्वा शिवाय परमात्मने ।। <br>
नमस्कारं ततः कुर्यात्प्रार्थनां पुनरेव च ।। २२ ।। <br>
एवं व्रतं कृतं येन न्यूनं तस्य न विद्यते ।। <br>
मनोभीष्टां ततः सिद्धिं लभते नात्र संशयः ।। २३ ।। <br>
इति श्रीशिवमहापुराणे चतुर्थ्यां कोटित्त्वसंहितायां शिवरात्रिव्रतोद्यापनं नामैकोनचत्वारिंशोऽध्यायः ।। ३९ ।। <br>
<br>
