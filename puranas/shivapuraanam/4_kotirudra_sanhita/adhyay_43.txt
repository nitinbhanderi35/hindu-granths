सूत उवाच ।। <br>
श्रूयतामृषयः सर्वे शिवज्ञानं यथा श्रुतम्।। <br>
कथयामि महागुह्यं पर मुक्तिस्वरूपकम् ।। १ ।। <br>
कनारदकुमाराणां व्यासस्य कपिलस्य च ।।<br>
एतेषां च समाजे तैर्निश्चित्य समुदाहृतम्।।२।।<br>
इति ज्ञानं सदा ज्ञेयं सर्वं शिवमयं जगत् ।। <br>
शिवः सर्वमयो ज्ञेयस्सर्वज्ञेन विपश्चिता ।।३।। <br>
आब्रह्मतृणपर्यन्तं यत्किंचिद्दृश्यते जगत् ।। <br>
तत्सर्वं शिव एवास्ति स देवः शिव उच्यते।।४।।<br>
यदेच्छा तस्य जायेत तदा च क्रियते त्विदम् ।। <br>
सर्वं स एव जानाति तं न जानाति कश्चन ।।५।। <br>
रचयित्वा स्वयं तच्च प्रविश्य दूरतः स्थितः।।<br>
न तत्र च प्रविष्टोसौ निर्लिप्तश्चित्स्वरूपवान् ।।६।। <br>
यथा च ज्योतिषश्चैव जलादौ प्रतिबिंबता ।। <br>
वस्तुतो न प्रवेशो वै तथैव च शिवः स्वयम्।।७।।<br>
वस्तुतस्तु स्वयं सर्वं क्रमो हि भासते शुभः।।<br>
अज्ञानं च मतेर्भेदो नास्त्यन्यच्च द्वयम्पुनः।।८।।<br>
दर्शनेषु च सर्वेषु मतिभेदः प्रदर्श्यते।।<br>
परं वेदान्तिनो नित्यमद्वैतं प्रतिचक्षते।।९।।<br>
स्वस्याप्यंशस्य जीवांशो ह्यविद्यामोहितो वशः।।<br>
अन्योऽहमिति जानाति तया मुक्तो भवेच्छिवः।।4.43.१०।।<br>
सर्वं व्याप्य शिवः साक्षाद् व्यापकः सर्वजन्तुषु।।<br>
चेतनाचेतनेशोपि सर्वत्र शंकरस्स्वयम् ।।११।। <br>
उपायं यः करोत्यस्य दर्शनार्थं विचक्षणः।। <br>
वेदान्तमार्गमाश्रित्य तद्दर्शनफलं लभेत्।।१२।।<br>
यथाग्निर्व्यापकश्चैव काष्ठेकाष्ठे च तिष्ठति।।<br>
यो वै मंथति तत्काष्ठं स वै पश्यत्यसंशयम्।।१३।।<br>
भक्त्यादिसाधनानीह यः करोति विचक्षणः।।<br>
स वै पश्यत्यवश्यं हि तं शिवं नात्र संशयः ।।१४।। <br>
शिवःशिवःशिवश्चैव नान्यदस्तीति किंचन।।<br>
भ्रान्त्या नानास्वरूपो हि भासते शङ्करस्सदा ।।१५।। <br>
यथा समुद्रो मृच्चैव सुवर्णमथवा पुनः ।। <br>
उपाधितो हि नानात्वं लभते शंकरस्तथा ।। १६ ।। <br>
कार्यकारणयोर्भेदो वस्तुतो न प्रवर्तते ।। <br>
केवलं भ्रान्तिबुद्ध्यैव तदाभावे स नश्यति ।। १७ ।। <br>
तदा बीजात्प्ररोहश्च नानात्वं हि प्रकाशयेत् ।। <br>
अन्ते च बीजमेव स्यात्तत्प्ररोहश्च नश्यति ।। १८ ।। <br>
ज्ञानी च बीजमेव स्यात्प्ररोहो विकृतीर्मता ।। <br>
तन्निवृत्तौ पुनर्ज्ञानी नात्र कार्या विचारणा ।। १९ ।। <br>
सर्वं शिवः शिवं सर्वं नास्ति भेदश्च कश्चन ।। <br>
कथं च विविधं पश्यत्येकत्वं च कथं पुनः ।। 4.43.२० ।। <br>
यथैकं चैव सूर्याख्यं ज्योतिर्नानाविधं जनैः ।। <br>
जलादौ च विशेषेण दृश्यते तत्तथैव सः ।। २१ ।। <br>
सर्वत्र व्यापकश्चैव स्पर्शत्वं न विबध्यते ।। <br>
तथैव व्यापको देवो बध्यते न क्वचित्स वै ।। २२ ।। <br>
साहंकारस्तथा जीवस्तन्मुक्तः शंकरः स्वयम् ।। <br>
जीवस्तुच्छः कर्मभोगो निर्लिप्तः शंकरो महान् ।। २३ ।। <br>
यथैकं च सुवर्णादि मिलितं रजतादिना ।।।४ <br>
अल्पमूल्यं प्रजायेत तथा जीवोऽप्यहंयुतः ।। २४ ।। <br>
यथैव हि सुर्वणादि क्षारादेः शोधितं शुभम्।।<br>
पूर्ववन्मूल्यतां याति तथा  जीवोऽपि संस्कृतेः ।।२५।। <br>
प्रथमं सद्गुरुं प्राप्य भक्तिभाव समन्वितः ।। <br>
शिवबुद्ध्या करोत्युच्चैः पूजनं स्मरणादिकम् ।। २६ ।। <br>
तद्बुध्या देहतो याति सर्वपापादिको मलः ।। <br>
तदाऽज्ञानं च नश्येत ज्ञानवाञ्जायते यदा ।। २७ ।। <br>
तदाहंकारनिर्मुक्तो जीवो निर्मलबुद्धिमान् ।। <br>
शङ्करस्य प्रसादेन प्रयाति शङ्करताम्पुनः ।।२८।। <br>
यथाऽऽदर्शस्वरूपे च स्वीयरूपं प्रदृश्यते ।। <br>
तथा सर्वत्रगं शम्भु पश्यतीति सुनिश्चितम् ।।२९।।<br>
जीवन्मुक्तस्य एवासौ देहः शीर्ण शिवे मिलेत् ।। <br>
प्रारब्धवशगो देहस्तद्भिन्नो ज्ञानवान् मतः ।। 4.43.३० ।। <br>
शुभं लब्ध्वा न हृष्येत कुप्येल्लब्ध्वाऽशुभं न हि ।। <br>
द्वंद्वेषु समता यस्य ज्ञानवानुच्यते हि सः ।। ३१ ।। <br>
आत्मयोगेन तत्त्वानामथवा च विवेकतः ।। <br>
यथा शरीरतो यायाच्छरीरं मुक्तिमिच्छतः ।। ३२ ।। <br>
सदाशिवो विलीयेत मुक्तो विरहमेव च ।। <br>
ज्ञानमूलन्तथाध्यात्म्यं तस्य भक्तिश्शिवस्य च ।। ३३ ।। <br>
भक्तेश्च प्रेम संप्रोक्तं प्रेम्णश्च श्रवणन्तथा ।। <br>
श्रवणाच्चापि सत्संगस्सत्संगाच्च गुरुर्बुधः ।।३४।। <br>
सम्पन्ने च तथा ज्ञाने मुक्तो भवति निश्चितम् ।। <br>
इति चेज्ज्ञानवान्यो वै शंभुमेव सदा भजेत् ।।३५।। <br>
अनन्यया च भक्त्या वै युक्तः शम्भुं भजेत्पुनः ।। <br>
अन्ते च मुक्तिमायाति नात्र कार्या विचारणा ।।३६।। <br>
अतोऽधिको न देवोऽस्ति मुक्तिप्राप्त्यै च शंकरात्।। <br>
शरणं प्राप्य यश्चैव संसाराद्विनिवर्तते ।। ३७ ।। <br>
इति मे विविधं वाक्यमृषीणां च समागतैः ।। <br>
निश्चित्य कथितं विप्रा धिया धार्यं प्रयत्नतः ।। ३८ ।। <br>
प्रथमं विष्णवे दत्तं शंभुना लिंगसन्मुखे ।। <br>
विष्णुना ब्रह्मणे दत्तं ब्रह्मणा सनकादिषु ।। ३९ ।। <br>
नारदाय ततः प्रोक्तं तज्ज्ञानं सनकादिभिः ।। <br>
व्यासाय नारदेनोक्तं तेन मह्यं कृपालुना ।। 4.43.४० ।। <br>
मया चैव भवद्भ्यश्च भवद्भिर्लोकहेतवे ।। <br>
स्थापनीयं प्रयत्नेन शिवप्राप्तिकरं च तत् ।। ४१ ।। <br>
इति वश्च समाख्यातं यत्पृष्टोऽहं मुनीश्वराः ।। <br>
गोपनीयं प्रयत्नेन किमन्यच्छ्रोतुमिच्छथ ।। ४२ ।। <br>
व्यास उवाच ।। <br>
एतच्छुत्वा तु ऋषय आनन्दं परमं गताः ।। <br>
हर्षगद्गदया वाचा नत्वा ते तुष्टुवुर्मुहुः ।। ४३ <br>
ऋषय ऊचुः ।। <br>
व्यासशिष्य नमस्तेऽस्तु धन्यस्त्वं शैवसत्तमः ।। <br>
श्रावितं नः परं वस्तु शैवं ज्ञानमनुत्तमम् ।।४४।। <br>
अस्माकं चेतसो भ्रान्तिर्गता हि कृपया तव ।। <br>
सन्तुष्टाश्शिवसज्ज्ञानं प्राप्य त्वत्तो विमुक्तिदम् ।।४५।। <br>
सूत उवाच ।। <br>
नास्तिकाय न वक्तव्यमश्रद्धाय शठाय च।।<br>
अभक्ताय महेशस्य न चाशुश्रुषवे द्विजाः।।४६।।<br>
इतिहासपुराणानि वेदाच्छास्त्राणि चासकृत् ।। <br>
विचार्य्योद्धृत्य तत्सारं मह्यं व्यासेन भाषितम् ।। ४७ ।। <br>
एतच्छ्रुत्वा  ह्येकवारं भवेत्पापं हि भस्मसात् ।। <br>
अभक्तो भक्तिमाप्नोति भक्तस्य भक्तिवर्द्धनम्।।४८।।<br>
पुनश्श्रुते च सद्भक्तिर्मुक्तिस्स्याच्च श्रुते पुनः।।<br>
तस्मात्पुनःपुनश्श्राव्यं भुक्तिमुक्तिफलेप्सुभिः।।४९।।<br>
आवृत्तयः पंच कार्याः समुद्दिश्य फलं परम्।।<br>
तत्प्राप्नोति  न सन्देहो व्यासस्य वचनं त्विदम्।।4.43.५०।।<br>
न दुर्लभं हि तस्यैव येनेदं श्रुतमुत्तमम् ।। <br>
पंचकृत्वस्तदावृत्त्या लभ्यते शिवदर्शनम्।।५१।। <br>
पुरातनाश्च राजानो विप्रा वैश्याश्च सत्तमाः ।। <br>
इदं श्रुत्वा पंचकृत्वो धिया सिद्धिं परां गताः ।। ५२ ।। <br>
श्रोष्यत्यद्यापि यश्चेदं मानवो भक्तितत्परः ।। <br>
विज्ञानं शिवसंज्ञं वै भुक्तिं मुक्तिं लभेच्च सः ।। ५३ ।। <br>
।। व्यास उवाच ।। <br>
इति तद्वचनं श्रुत्वा परमानन्दमागताः ।। <br>
समानर्चुश्च ते भूतं नानावस्तुभिरादरात ।।५४।। <br>
नमस्कारैः स्तवैश्चैव स्वस्तिवाचनपूर्वकम्।। <br>
आशीर्भिर्वर्द्धयामासुः संतुष्टाश्छिन्नसंशयाः ।। ५५ ।। <br>
परस्परं च संतुष्टाः सूतस्ते च सुबुद्धयः ।। <br>
शंभुं देवं परं मत्वा नमंति स्म भजंति च ।। ५६ ।। <br>
एतच्छिवसुविज्ञानं शिवस्यातिप्रियं महत् ।। <br>
भुक्तिमुक्तिप्रदं दिव्यं शिवभक्तिविवर्द्धनम् ।।५७।। <br>
इयं हि संहिता पुण्या कोटिरुद्राह्वया परा।।<br>
चतुर्थी शिव पुराणस्य कथिता मे मुदावहा ।।५८।। <br>
एतां यः शृणुयाद्भक्त्या श्रावयेद्वा समाहितः ।। <br>
स भुक्त्वेहाखिलान्भोगानंते परगतिं लभेत् ।। ।। ५९ ।। <br>
इति श्रीशिवमहापुराणे चतुर्विंशतिसाहस्र्यां वैयासिक्यां संहितायां तदन्तर्गतायां चतुर्थ्यां कोटिरुद्रसंहितायां ज्ञाननिरूपणं नाम त्रिचत्वारिंशोऽध्यायः ।। ४३ ।। <br>
<br>
।। समाप्तेयं शिवमहापुराणान्तर्गतकोटिरुद्रसंहिता चतुर्थी ।। ।। ।। ।।<br>
<br>
