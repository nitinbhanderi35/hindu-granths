ऋषय ऊचुः ॥ <br>
सूत सर्वं विजानासि वस्तु व्यास प्रसादतः ॥ <br>
ज्योतिषां च कथां श्रुत्वा तृप्तिर्नैव प्रजायते ॥१॥ <br>
तस्मात्त्वं हि विशेषेण कृपां कृत्वातुलां प्रभो ॥ <br>
ज्योतिर्लिंगं तृतीयं च कथय त्वं हि नोऽधुना ॥ २ ॥ <br>
सूत उवाच ॥ ॥ <br>
धन्योऽहं कृतकृत्योऽहं श्रीमतां भवतां यदि ॥ <br>
गतश्च संगमं विप्रा धन्या वै साधुसंगतिः ॥ ३ ॥ <br>
अतो मत्वा स्वभाग्यं हि कथयिष्यामि पावनीम् ॥ <br>
पापप्रणाशिनीं दिव्यां कथां च शृणुतादरात् ॥४॥ <br>
अवंती नगरी रम्या मुक्तिदा सर्वदेहिनाम् ॥ <br>
शिवप्रिया महापुण्या वर्तते लोकपावनी ॥ ५ ॥ <br>
तत्रासीद्बाह्मणश्रेष्ठश्शुभकर्मपरायणः ॥ <br>
वेदाध्ययनकर्त्ता च वेदकर्मरतस्सदा ॥ ६ ॥ <br>
अग्न्याधानसमायुक्तश्शिवपूजारतस्सदा ॥ <br>
पार्थिवीं प्रत्यहं मूर्तिं पूजयामास वै द्विजः ॥ ७ ॥ <br>
सर्वकर्मफलं प्राप्य द्विजो वेदप्रियस्सदा॥<br>
सतां गतिं समालेभे सम्यग्ज्ञानपरायणः॥८॥<br>
तत्पुत्रास्तादृशाश्चासंश्चत्वारो मुनिसत्तमाः ॥ <br>
शिवपूजारता नित्यं पित्रोरनवमास्सदा ॥ ९ ॥ <br>
देवप्रियश्च तज्ज्येष्ठः प्रियमेधास्ततः परम्॥ <br>
तृतीयस्तु कृतो नाम धर्मवाही च सुव्रतः ॥ 4.16.१० ॥ <br>
तेषां पुण्यप्रतापाच्च पृथिव्यां सुखमैधत ॥ <br>
शुक्लपक्षे यथा चन्द्रो वर्द्धते च निरंतरम् ॥११॥ <br>
तथा तेषां गुणास्तत्र वर्द्धन्ते स्म सुखावहाः ॥ <br>
ब्रह्मतेजोमयी सा वै नगरी चाभवत्तदा ॥१२॥ <br>
एतस्मिन्नन्तरे तत्र यज्जातं वृत्तमुत्तमम्॥<br>
श्रूयतां तद्द्विजश्रेष्ठाः कथयामि यथाश्रुतम् ॥१३॥ <br>
पर्वते रत्नमाले च दूषणाख्यो महासुरः ॥ <br>
बलवान्दैत्यराजश्च धर्मद्वेषी निरन्तरम् ॥१४॥ <br>
ब्रह्मणो वरदानाच्च जगतुच्छीचकार ह॥<br>
देवा पराजितास्तेन स्थानान्निस्सारितास्तथा॥१५॥<br>
पृथिव्यां वेदधर्माश्च स्मृतिधर्माश्च सर्वशः ॥ <br>
स्फोटितास्तेन दुष्टेन सिंहेनेव शशा खलु ॥ १६ ॥ <br>
यावंतो वेदधर्माश्च तावंतो दूरतः कृताः ॥ <br>
तीर्थेतीर्थे तथा क्षेत्रे धर्मो नीतश्च दूरतः ॥१७॥ <br>
अवंती नगरी रम्या तत्रैका दृश्यते पुनः ॥ <br>
इत्थं विचार्य तेनैव यत्कृतं श्रूयतां हि तत् ॥ १८ ॥ <br>
बहुसैन्यसमायुक्तो दूषणस्स महासुरः ॥ <br>
तत्रस्थान्ब्रह्मणान्सर्वानुद्दिश्य समुपाययौ ॥ १९ ॥ <br>
तत्रागत्य स दैत्येन्द्रश्चतुरो दैत्यसत्तमान् ॥ <br>
प्रोवाचाहूय वचनं विप्र द्रोही महाखलः ॥ 4.16.२० ॥ <br>
दैत्य उवाच ॥ <br>
किमेते ब्राह्मणा दुष्टा न कुर्वंति वचो मम ॥ <br>
वेदधर्मरता एते सर्वे दंड्या मते मम ॥२१॥ <br>
सर्वे देवा मया लोके राजानश्च पराजिताः ॥ <br>
वशे किं ब्राह्मणाश्शक्या न कर्तुं दैत्यसत्तमाः ॥२२॥ <br>
यदि जीवितुमिच्छा स्यात्तदा धर्मं शिवस्य च ॥ <br>
वेदानां परमं धर्मं त्यक्त्वा सुखसुभागिनः ॥ २३ ॥ <br>
अन्यथा जीवने तेषां संशयश्च भविष्यति ॥ <br>
इति सत्यं मया प्रोक्तं तत्कुरुध्वं विशंकिताः ॥ २४ ॥ <br>
सूत उवाच ॥ <br>
इति निश्चित्य ते दैत्याश्चत्वारः पावका इव ॥ <br>
चतुर्दिक्षु तदा जाताः प्रलये च यथा पुरा । २५ ॥ <br>
ते ब्राह्मणास्तथा श्रुत्वा दैत्यानामुद्यमं तदा ॥ <br>
न दुःखं लेभिरे तत्र शिवध्यान परायणाः ॥ २६ ॥ <br>
धैर्यं समाश्रितास्ते च रेखामात्रं तदा द्विजाः ॥ <br>
न चेलुः परमध्यानाद्वराकाः के शिवाग्रतः ॥ २७ ॥ <br>
एतस्मिन्नन्तरे तैस्तु व्याप्तासीन्नगरी शुभा ॥ <br>
लोकाश्च पीडितास्तैस्तु ब्राह्मणान्समुपाययुः ॥ २८ ॥ <br>
लोका ऊचुः ॥ <br>
स्वामिनः किं च कर्त्तव्यं दुष्टाश्च समुपागताः ॥ <br>
हिंसिता बहवो लोका आगताश्च समीपतः ॥ २९ ॥ <br>
सूत उवाच ॥ <br>
तेषामिति वचश्श्रुत्वा वेदप्रियसुताश्च ते ॥ <br>
समूचुर्ब्राह्मणास्तान्वै विश्वस्ताश्शंकरे सदा ॥4.16.३०॥ <br>
ब्राह्मणा ऊचुः ॥ <br>
श्रूयतां विद्यते नैव बलं दुष्टभयावहम्॥ <br>
न शस्त्राणि तथा संति यच्च ते विमुखाः पुनः ॥३१॥ <br>
सामान्यस्यापमानो नो ह्याश्रयस्य भवेदिह ॥ <br>
पुनश्च किं समर्थस्य शिवस्येह भविष्यति ॥३२॥ <br>
शिवो रक्षां करोत्वद्यासुराणां भयतः प्रभुः ॥ <br>
नान्यथा शरणं लोके भक्तवत्सलतश्शिवात् ॥३३॥ <br>
सूत उवाच ॥ <br>
इति धैर्यं समास्थाय समर्चां पार्थिवस्य च ॥<br>
कृत्वा ते च द्विजाः सम्यक्स्थिता ध्यानपरायणाः ॥ <br>
दृष्टा दैत्येन तावच्च ते विप्रास्सबलेन हि ॥ ३४ ॥ <br>
दूषणेन वचः प्रोक्तं हन्यतां वध्यतामिति ॥ <br>
तच्छ्रुतं तैस्तदा नैव दैत्यप्रोक्तं वचो द्विजैः ॥ <br>
वेदप्रियसुतैश्शंभोर्ध्यानमार्गपरायणैः ॥ ३५ ॥ <br>
अथ यावत्स दुष्टात्मा हन्तुमैच्छद्द्विजांश्च तान्॥<br>
तावच्च प्रार्थिवस्थाने गर्त्तं आसीत्सशब्दकः॥३६॥ <br>
गर्तात्ततस्समुत्पन्नः शिवो विकटरूपधृक् ॥ <br>
महाकाल इति ख्यातो दुष्टहंता सतां गतिः ॥३७॥ <br>
महाकालस्समुत्पन्नो दुष्टानां त्वादृशामहम्॥<br>
खल त्वं ब्राह्मणानां हि समीपाद्दूरतो व्रज॥३८॥<br>
इत्युक्त्वा हुंकृतेनैव भस्मसात्कृतवांस्तदा॥<br>
दूषणं च महाकालः शंकरस्सबलं द्रुतम् ॥ ३९ ॥ <br>
कियत्सैन्यं हतं तेन किंचित्सैन्यं पलायितम्॥<br>
दूषणश्च हतस्तेन शिवेनेह परात्मना ॥4.16.४०॥ <br>
सूर्यं दृष्ट्वा यथा याति संक्षयं सर्वशस्तमः ॥ <br>
तथैव च शिवं दृष्ट्वा तत्सैन्यं विननाश ह॥४१॥<br>
देवदुन्दुभयो नेदुः पुष्पवृष्टिः पपात ह॥<br>
देवास्समाययुस्सर्वे हरिब्रह्मादयस्तथा ॥ ४२ ॥ <br>
भक्त्या प्रणम्य तं देवं शंकरं लोकशंकरम् ॥ <br>
तुष्टुवुर्विविधैः स्तोत्रैः कृतांजलिपुटा द्विजाः ॥ ४३ ॥ <br>
ब्राह्मणांश्च समाश्वास्य सुप्रसन्नश्शिवस्स्वयम् ॥ <br>
वरं ब्रूतेति चोवाच महाकालो महेश्वरः ॥४४॥ <br>
तच्छ्रुत्वा ते द्विजास्सर्वे कृताञ्जलिपुटास्तदा ॥ <br>
सुप्रणम्य शिवं भक्त्या प्रोचुस्संनतमस्तकाः ॥ ४५ ॥ <br>
॥ द्विजा ऊचुः ॥ <br>
महाकाल महादेव दुष्टदण्डकर प्रभो ॥ <br>
मुक्तिं प्रयच्छ नश्शंभो संसारांबुधितश्शिव ॥ ४६ ॥ <br>
अत्रैव लोकरक्षार्थं स्थातव्यं हि त्वया शिव ॥ <br>
स्वदर्शकान्नराञ्छम्भो तारय त्वं सदा प्रभो ॥ ४७ ॥ <br>
सूत उवाच ॥ <br>
इत्युक्तस्तैश्शिवस्तत्र तस्थौ गर्ते सुशोभने ॥ <br>
भक्तानां चैव रक्षार्थं दत्त्वा तेभ्यश्च सद्गतिम् ॥४८॥ <br>
द्विजास्ते मुक्तिमापन्नाश्चतुर्द्दिक्षु शिवास्पदम् ॥ <br>
क्रोशमात्रं तदा जातं लिंगरूपिण एव च ॥४९॥ <br>
महाकालेश्वरो नाम शिवः ख्यातश्च भूतले ॥ <br>
तं दृष्ट्वा न भवेत्स्वप्ने किंचिद्दुःखमपि द्विजाः ॥ 4.16.५० ॥ <br>
यंयं काममपेक्ष्यैव तल्लिंगं भजते तु यः ॥ <br>
तंतं काममवाप्नोति लभेन्मोक्षं परत्र च ॥ ५१ ॥ <br>
एतत्सर्वं समाख्यातं महाकालस्य सुव्रताः ॥ <br>
समुद्भवश्च माहात्म्यं किमन्यच्छ्रोतुमिच्छथ ॥ ५२ ॥ <br>
इति श्रीशिवमहापुराणे चतुर्थ्यां कोटिरुद्रसंहितायां महाकालज्योतिर्लिंगमाहात्म्यवर्णनं नाम षोडशोऽध्यायः ॥१६॥ <br>
<br>
