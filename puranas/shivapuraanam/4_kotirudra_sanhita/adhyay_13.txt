सूत उवाच।।<br>
यथाभवल्लिंगरूपः संपूज्यस्त्रिभवे शिवः।।<br>
तथोक्तं वा द्विजाः प्रीत्या किमन्यच्छ्रोतुमिच्छथ ।।१।। <br>
ऋषय ऊचुः।अन्धकेश्वरलिंगस्य महिमानं वद प्रभो ।। <br>
तथान्यच्छिवलिंगानां प्रीत्या वक्तुमिहार्हसि ।। २ ।। <br>
सूत उवाच ।। <br>
पुराब्धिगर्तमाश्रित्य वसन्दैत्योऽन्धकासुरः ।। <br>
स्ववशं कारयामास त्रैलोक्यं सुरसूदनः ।। ३ ।<br>
तस्माद्गर्ताच्च निस्सृत्य पीडयित्वा पुनः प्रजाः ।। <br>
प्राविशच्च तदा दैत्यस्तं गर्तं सुपराक्रमः ।।४।। <br>
देवाश्च दुःखितः सर्वे शिवं प्रार्थ्य पुनःपुनः ।। <br>
सर्वं निवेदयामासुस्स्वदुःखं च मुनीश्वराः ।।५।। <br>
सूत उवाच ।। <br>
तदाकर्ण्य वचस्तेषां देवानां परमेश्वरः ।। <br>
प्रत्युवाच प्रसन्नात्मा दुष्टहंता सतां गतिः ।। ६ ।। <br>
शिव उवाच ।। <br>
घातयिष्यामि तं दैत्यमन्धकं सुरसूदनम् ।। <br>
सैन्यं च नीयतान्देवा ह्यायामि च गणैस्सह ।। ७ ।। <br>
तस्माद्गर्तादंधके हि देवर्षिद्रुहि भीकरे ।। <br>
निस्सृते च तदा तस्मिन्देवा गर्तमुपाश्रिताः ।।८।। <br>
दैत्याश्च देवताश्चैव युद्धं चक्रुः सुदारुणम् ।। <br>
शिवानुग्रहतो देवाः प्रबलाश्चाभवँस्तदा ।। ९ ।। <br>
देवैश्च पीडितः सोपि यावद्गर्तमुपागतः ।। <br>
तावच्छूलेन संप्रोतः शिवेन परमात्मना ।।4.13.१०।। <br>
तत्रत्यश्च तदा शंभुं ध्यात्वा संप्रार्थयत्तदा ।। <br>
अन्तकाले च त्वां दृष्ट्वा तादृशो भवति क्षणात् ।। ११ ।। <br>
इत्येवं संस्तुतस्सोपि प्रसन्नः शंकरस्तदा ।। <br>
उवाच वचनं तत्र वरं ब्रूहि ददामि ते ।। १२ ।। <br>
इत्येवं वचनं श्रुत्वा स दैत्यः पुनरब्रवीत् ।। <br>
सुप्रणम्य शिवं स्तुत्वा सत्त्वभावमुपाश्रितः ।। १३ ।। <br>
अन्धक उवाच ।। <br>
यदि प्रसन्नो देवेश स्वभक्तिं देहि मे शुभाम् ।। <br>
कृपां कृत्वा विशेषेण संस्थितो भव चेह वै ।। १४ ।। <br>
सूत उवाच ।। <br>
इत्युक्तस्तेन दैत्यं तं तद्गर्ते चाक्षिपद्धरः ।। <br>
स्वयं तत्र स्थितो लिंगरूपोऽसौ लोककाम्यया ।।१५।। <br>
अन्धकेशं च तल्लिंगं नित्यं यः पूजयेन्नरः ।।<br>
षण्मासाज्जायते तस्य वांछासिद्धिर्न संशयः ।। १६ ।। <br>
वृत्त्यर्थं पूजयेल्लिंगं लोकस्य हितकारकम् ।। <br>
षण्मासं यो द्विजश्चैव स वै देवलकः स्मृतः ।। १७ ।। <br>
यथा देवलकश्चैव स भवेदिह वै तदा ।। <br>
देवलकश्च यः प्रोक्तो नाधिकारो द्विजस्य हि ।।१८।। <br>
।। ऋषय ऊचुः ।। <br>
देवलकश्च कः प्रोक्तः किं कार्यं तस्य विद्यते ।। <br>
तत्त्वं वद महाप्राज्ञ लोकानां हितहेतवे ।। १९ ।। <br>
सूत उवाच ।। <br>
दधीचिर्नाम विप्रो यो धर्मिष्ठो वेदपारगः ।। <br>
शिवभक्तिरतो नित्यं शिवशास्त्रपरायणः ।। 4.13.२० ।। <br>
तस्य पुत्रस्तथा ह्यासीत्स्मृतो नाम्ना सुदर्शनः ।। <br>
तस्य भार्या दुकूला च नाम्ना दुष्टकुलोद्भवा ।। २१ ।। <br>
तद्वशे स च भर्तासीत्तस्य पुत्रचतुष्टयम् ।। <br>
सोऽपि नित्यं शिवस्यैव पूजां च स्म करोत्यसौ ।। २२ ।। <br>
दधीचेस्तु तदा ह्यासीद्ग्रामान्तरनिवेशनम् ।। <br>
ज्ञातिसंयोगतश्चैव ज्ञातिभिर्न स मोचितः ।। २३ ।। <br>
कथयित्वा च पुत्रं स शिवभक्तिरतो भव।।<br>
इत्युक्त्वा स गतो मुक्तो दाधीचिश्शैवसत्तमः ।। २४ ।। <br>
सुदर्शनस्तत्पुत्रोऽपि शिवपूजां चकार ह ।। <br>
एवं चिरतरः कालो व्यतीयाय मुनीश्वराः ।। २५ ।। <br>
एवं च शिवरात्रिश्च समायाता कदाचन ।। <br>
तस्यां चोपोषितास्सर्वे स्वयं संयोगतस्तदा ।। २६ ।।<br>
पूजां कृत्वा गतस्सोऽपि सुदर्शन इति स्मृतः ।। <br>
स्त्रीसंगं शिवरात्रौ तुं कृत्वा पुनरिहागतः ।। २७ ।। <br>
न स्नानं तेन च कृतं तद्रात्र्यां शिवपूजनम् ।। <br>
तेन तत्कर्मपाकेन क्रुद्धः प्रोवाच शङ्करः ।। २८ ।। <br>
महेश्वर उवाच ।।<br>
शिवरात्र्यां त्वया दुष्ट सेवनं च स्त्रियाः कृतम् ।। <br>
अस्नातेन मदीया च कृता पूजाविवेकिना ।। २९ ।। <br>
ज्ञात्वा चैवं कृतं यस्मात्तस्मात्त्वं जडतां व्रज।।<br>
ममास्पृश्यो भव त्वं च दूरतो दर्शनं कुरु ।।4.13.३०।। <br>
सूत उवाच ।। <br>
इति शप्तो महेशेन दाधीचिस्स सुदर्शनः ।। <br>
जडत्वं प्राप्तवान्सद्यश्शिवमायाविमोहितः।।३१।।<br>
एतस्मिन्समये विप्रा दधीचिः शैवसत्तमः ।। <br>
ग्रामान्तरात्समायातो वृत्तान्तं श्रुतवाँश्च सः ।। ३२ ।। <br>
शिवेन भर्त्सितः सोऽपि दुःखितोऽभूदतीव हि ।। <br>
रुरोद हा हतोऽश्मीति दुःखेन सुतकर्मणा ।। ३३ ।। <br>
पुनःपुनरुवाचेति स दधीचिस्सतां मतः ।। <br>
अनेनेदं कुपुत्रेण हतं मे कुलमुत्तमम् ।। ३४ ।। <br>
स पुत्रोऽपि हतो भार्यां पुंश्चलीं कृतवान्द्रुतम् ।। <br>
पश्चात्तापमनुप्राप्य स्वपित्रा परिभर्त्सितः ।। ३५ ।। <br>
तत्पित्रा गिरिजा तत्र पूजिता विधिभिर्वरैः ।। <br>
सुयत्नतो महाभक्त्या स्वपुत्रसुखहेतवे ।। ३६ ।। <br>
सुदर्शनोऽपि गिरिजां पूजयामास च स्वयम् ।। <br>
चण्डीपूजनमार्गेण महाभक्त्या शुभैः स्तवैः ।। ३७ ।। <br>
एवं तौ पितृपुत्रौ हि नानोपायैः सुभक्तितः ।। <br>
प्रसन्नां चक्रतुर्देवीं गिरिजां भक्तवत्सलाम् ।। ३८ ।। <br>
तयोः सेवाप्रभावेण प्रसन्ना चण्डिका तदा ।। <br>
सुदर्शनं च पुत्रत्वे चकार गिरिजा मुने ।। ३९ ।। <br>
शिवं प्रसादयामास पुत्रार्थे चण्डिका स्वयम् ।। <br>
क्रुद्धाऽक्रुद्धा पुनश्चण्डी तत्पुत्रस्य प्रसन्नधीः ।। 4.13.४० ।। <br>
अथाज्ञाय प्रसन्नं तं महेशं वृषभध्वजम् ।। <br>
नमस्कृत्य स्वयं तस्य ह्युत्संगे तं न्यवेशयत् ।। ४१ । <br>
घृतस्नानं ततः कृत्वा पुत्रस्य गिरिजा स्वयम् ।। <br>
त्रिरावृत्तोपवीतं च ग्रन्थिनैकेन संयुतम् ।। ४२ ।। <br>
सुदर्शनाय पुत्राय ददौ प्रीत्या तदाम्बिका ।। <br>
उद्दिश्य शिवगायत्रीं षोडशाक्षरसंयुताम् ।। ४३ ।। <br>
तदोंनमः शिवायेति श्रीशब्द पूर्वकाय च ।। <br>
वारान्षोडश संकल्पपूजां कुर्यादयं बटुः।। ४४ ।। <br>
आस्नानादिप्रणामान्तं पूजयन्वृषभध्वजम् ।। <br>
मंत्रवादित्रपूजाभिस्सर्षीणां सन्निधौ तथा ।। ४५ ।। <br>
नाममंत्राननेकांश्च पाठयामास वै तदा ।। <br>
उवाच सुप्रसन्नात्मा चण्डिका च शिवस्तथा ।। ४६ ।। <br>
मदर्पितं च यत्किंचिद्धनधान्यादिकन्तथा ।। <br>
तत्सर्वं च त्वया ग्राह्यं न दोषाय भविष्यति ।। ४७ ।। <br>
मम कृत्ये भवान्मुख्यो देवीकृत्ये विशेषतः ।। <br>
घृततैलादिकं सर्वं त्वया ग्राह्यं मदर्पितम् ।। ४८ ।। <br>
प्राजापत्यं भवेद्यर्हिं तर्ह्येको हि भवान्भवेत् ।। <br>
तदा पूजा च सम्पूर्णान्यथा सर्वा च निष्फला ।। ४९ ।। <br>
तिलकं वर्तुलं कार्यं स्नानं कार्यं सदा त्वया ।। <br>
शिवसन्ध्या च कर्तव्या गायत्री च तदीयिका ।।4.13.५०।। <br>
मत्सेवां प्रथमं कृत्वा कार्यमन्यत्कुलोचितम् ।। <br>
एवं कृतेऽखिले भद्रं दोषाः क्षान्ता मया तव।।५१।। <br>
।। सूत उवाच ।। <br>
इत्युक्त्वा तस्य पुत्राश्च चत्वारो बटुकास्तदा ।। <br>
अभिषिक्ताश्चतुर्दिक्षु शिवेन परमात्मना ।।५२।। <br>
चण्डी चैवात्मनिकटे पुत्रं स्थाप्य सुदर्शनम् ।। <br>
तत्पुत्रान्प्रेरयामास वरान्दत्त्वा ह्यनेकशः ।। ५३ ।। <br>
देव्युवाच ।। <br>
उभयोर्युवयोर्मध्ये वटुको यो भवेन्मम ।। <br>
तस्य स्याद्विजयो नित्यं नात्र कार्या विचारणा ।। ५४ ।। <br>
भवांश्च पूजितो येन तेनैवाहं प्रपूजिता ।। <br>
कर्तव्यं हि भवद्भिश्च स्वीयं कर्म सदा सुत ।। ५५ ।। <br>
सूत उवाच ।। <br>
एवं तस्मै वरान्दत्तास्सपुत्राय महात्मने ।। <br>
सुदर्शनाय कृपया शिवाभ्यां जगतां कृते ।।५६।। <br>
शिवाभ्यां स्थापिता यस्मात्तस्मात्तं वटुकाः स्मृताः ।। <br>
तपोभ्रष्टाश्च ये जाताः स्मृतास्तस्मात्तपोधमाः ।।५७।। <br>
शिवयोः कृपया सर्वे विस्तारं बहुधा गताः ।। <br>
तेषां च प्रथमा पूजा महापूजा महात्मनः ।।५८।। <br>
तेन यावत्कृता नैव पूजा वै शंकरस्य च ।। <br>
तावत्पूजा न कर्त्तव्या कृता चेन्न शुभापि सा ।। ५९ ।। <br>
शुभं वाप्यशुभं वापि बटुकं न परित्यजेत् ।। <br>
प्राजापत्ये च भोज्ये वै वटुरेको विशिष्यते ।। 4.13.६० । <br>
शिवयोश्च तथा कार्ये विशेषोऽत्र प्रदृश्यते ।। <br>
तदेव शृणु सुप्राज्ञ यथाहं वच्मि तेऽनघ ।। ६१ ।' <br>
तस्यैव नगरे राज्ञो भद्रस्य नित्यभोजने ।। <br>
प्राजापत्यस्य नियमे ह्यन्धकेशसमीपतः ।।६२।।<br>
यज्जातमद्भुतं वृत्तं शिवानुग्रहकारणात् ।। <br>
श्रूयतां तच्च सुप्रीत्या कथयामि यथाश्रुतम्।।६३।।<br>
ध्वज एकश्च तद्राज्ञे दत्तस्तुष्टेन शंभुना।।<br>
प्रोक्तश्च कृपया राजा देवदेवेन तेन सः।।६४।। <br>
प्रातश्च वर्ध्यतां राजन्ध्वजो रात्रौ पतिष्यति।।<br>
मम त्वेवं च सम्पूर्णे प्राजापत्ये तथा पुनः।।६५।।<br>
अन्यथायं ध्वजो मे हि रात्रावपि स्थिरो भवेत्।। <br>
इत्युक्त्वान्तर्हितश्शंभू राज्ञे तुष्टः कृपानिधिः।।६६।।<br>
तथेति नियमश्चासीत्तस्य राज्ञो महामुने।।<br>
प्राजापत्यं कृतं नित्यं शिवपूजाविधानत ।५७।<br>
स्वयं प्रातर्विवर्दे्धेत ध्वजः सायं पतेदिति।। <br>
यदि कार्यं च सम्पूर्णं जातं चैव भवेदिह ।।६८।। <br>
एकस्मिन्समये चात्र बटोः कार्यं पुरा ह्यभूत् ।। <br>
ध्वजः स पतितो वै हि ब्रह्मभोजं विनापि हि ।। ६९।। <br>
दृष्ट्वा तच्च तदा तत्र पृष्टा राज्ञा च पण्डिताः ।। <br>
भुञ्जते ब्राह्मणा ह्यत्र नोत्थितो वै ध्वजस्त्विति।।4.13.७०।।<br>
कथं च पतितः सोऽत्र ब्राह्मणा ब्रूत सत्यतः ।। <br>
ते पृष्टाश्च तदा प्रोचुर्ब्राह्मणाः पण्डितोत्तमाः।।७१।। <br>
ब्रह्मभोजे महाराज वटुको भोजितः पुरा।।<br>
चण्डीपुत्रश्शिवस्तुष्टस्तस्माच्च पतितो ध्वजः।।७२।।<br>
तच्छ्रुत्वा नृपतिस्सोऽथ जनाश्चान्ये ऽपि सर्वशः ।। <br>
अभवन्विस्मितास्तत्र प्रशंसां चक्रिरे ततः ।। ७३ ।। <br>
एवं च महिमा तेषां वर्द्धितः शङ्करेण हि ।। <br>
तस्माच्च वटुकाः श्रेष्ठाः पुरा विद्भिः प्रकीर्तिताः ।। ७४ ।। <br>
शिवपूजा तु तैः पूर्वमुत्तार्य्या नान्यथा पुनः ।। <br>
अन्येषां नाधिकारोऽस्ति शिवस्य वचनादिह ।। ७५ ।। <br>
उत्तारणं च कार्य्यं वै पूजा पूर्णा भवत्विति ।। <br>
एतावदेव तेषां तु शृणु नान्यत्तथैव च ।। ७६ ।। <br>
एतत्सर्वं समाख्यातं यत्पृष्टं च मुनीश्वराः ।। <br>
यच्छ्रुत्वा शिवपूजायाः फलं प्राप्नोति वै नरः।।७७।।<br>
इति श्रीशिवमहापुराणे चतुर्थ्यां कोटिरुद्रसंहितायां वटुकोत्पत्तिवर्णनं नाम त्रयोदशोऽध्यायः ।। १३ ।। <br>
<br>
