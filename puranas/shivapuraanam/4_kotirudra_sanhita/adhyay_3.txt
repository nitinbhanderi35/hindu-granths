सूत उवाच ।। <br>
ब्रह्मपुर्यां चित्रकूटं लिंगं मत्तगजेन्द्रकम् ।। <br>
ब्रह्मणा स्थापितं पूर्वं सर्वकामसमृद्धिदम् ।। १ ।। <br>
तत्पूर्वदिशि कोटीशं लिंगं सर्ववरप्रदम् ।। <br>
गोदावर्य्याः पश्चिमे तल्लिंगं पशुपतिनामकम् ।। २ ।। <br>
दक्षिणस्यां दिशि कश्चिदत्रीश्वर इति स्वयम् ।। <br>
लोकानामुपकारार्थमनसूयासुखाय च ।। ३ ।। <br>
प्रादुर्भूतः स्वयं देवो ह्यनावृष्ट्यामजीवयत् ।। <br>
स एव शंकरः साक्षादंशेन स्वयमेव हि ।। ४ ।। <br>
ऋषय ऊचुः ।। <br>
सूतसूत महाभाग कथमत्रीश्वरो हरः ।। <br>
उत्पन्नः परमो दिव्यस्तत्त्वं कथय सुव्रत ।। ५ ।। <br>
सूत उवाच।। <br>
साधु पृष्ठमृषिश्रेष्ठाः कथयामि कथां शुभाम् ।। <br>
यां कथां सततं श्रुत्वा पातकैर्मुच्यते ध्रुवम् ।।६।।<br>
दक्षिणस्यां दिशि महत् कामदं नाम यद्वनम् ।। <br>
चित्रकूटसमीपेस्ति तपसां हितदं सताम् ।।७।। <br>
तत्र च ब्रह्मणः पुत्रो ह्यत्रिनामा ऋषिः स्वयम् ।।<br>
तपस्तेपेऽति कठिनमनसूयासमन्वितः ।। ८ ।। <br>
पूर्वं कदाचित्तत्रैव ह्यनावृष्टिरभून्मुने ।। <br>
दुःखदा प्राणिनां दैवाद्विकटा शतवार्षिकी ।। ९। <br>
वृक्षाश्शुष्कास्तदा सर्वे पल्लवानि फलानि च ।। <br>
नित्यार्थं न जलं क्वापि दृष्टमासीन्मुनीश्वराः।। 4.3.१०।। <br>
आर्द्रीभावो न लभ्येत खरा वाता दिशो दश ।। <br>
हाहाकारो महानासीत्पृथिव्यां दुःखदोऽति हि ।। ११।। <br>
संवर्तं चैव भूतानां दृष्ट्वात्रि गृहिणी प्रिया ।। <br>
साध्वी चैवाब्रवीदत्रिं मया दुःखं न सह्यते।।१२।।<br>
समाधौ च विलीनोभूदासने संस्थितः स्वयम् ।। <br>
प्राणायामं त्रिरावृत्त्या कृत्वा मुनिवरस्तदा ।।१३।। <br>
ध्यायति स्म परं ज्योतिरात्मस्थमात्मना च सः ।। <br>
अत्रिर्मुनिवरो ज्ञानी शंकरं निर्विकारकम् ।। १४ ।।<br>
स्वामिनि ध्यानलीने च शिष्यास्ते दूरतो गताः ।।<br>
अन्नं विना तदा ते तु मुक्त्वा तं स्वगुरुं मुनिम्।।१५।। <br>
एकाकिनी तदा जाता सानसूया पतिव्रता ।। १६ ।। <br>
सिषेवे सा च सततं तं मुदा मुनिसत्तमम् ।। <br>
पार्थिवं सुन्दरं कृत्वा मंत्रेण विधि पूर्वकम् ।। १७ ।। <br>
मानसैरुपचारैश्च पूजयामास शंकरम्।। <br>
तुष्टाव शंकरं भक्त्या संसेवित्वा मुहुर्मुहुः ।। १८ ।। <br>
बद्धाञ्जलिपुटा भूत्वा प्रक्रम्य स्वामिनं शिवम् ।। <br>
दण्डवत्प्रणिपातेन प्रतिप्रक्रमणं तदा ।।१९।। <br>
चकार सुचरित्रा सानसूया मुनिकामिनी ।। <br>
दैत्याश्च दानवाः सर्वे दृष्ट्वा तु सुन्दरीं तदा ।।4.3.२०।। <br>
विह्वलाश्चाभवंस्तत्र तेजसा दूरतः स्थिताः।।<br>
अग्निं दृष्ट्वा यथा दूरे वर्तन्ते तद्वदेव हि।।२१।। <br>
तथैनां च तदा दृष्ट्वा नायान्तीह समीपगाः ।। <br>
अत्रेश्च तपसश्चैवानसूया शिवसेवनम् ।।२२।। <br>
विशिष्यते स्म विप्रेन्द्रा मनोवाक्कायसंस्कृतम। <br>
तावत्कालं तु सा देवी परिचर्यां चकार ह ।।२३।। <br>
यावत्कालं मुनिवरः प्राणायामपरायणः ।। <br>
तौ दम्पती तदा तत्र स्वस्व कार्यपरायणौ ।। २४ ।। <br>
संस्थितौ मुनिशार्दूल नान्यः कश्चित्परः स्थितः ।। <br>
एवं जातं तदा काले ह्यत्रिश्च ऋषिसत्तमः ।।२५।। <br>
ध्याने च परमे लीनो न व्यबुध्यत किंचन ।। <br>
अनसूयापि सा साध्वी स्वामिनं वै शिवं तथा ।। २६ ।। <br>
नान्यत्परं किंचिज्जानीते स्म च सा सती ।। <br>
तस्यैव तपसा सर्वे तस्याश्च भजनेन च ।।२७।। <br>
देवाश्च ऋषयश्चैव गंगाद्यास्सरितस्तथा।।<br>
दर्शनार्थं तयोः सर्वाः परे प्रीत्या समाययुः ।। २८ ।। <br>
दृष्ट्वा च तत्तपस्सेवां विस्मयं परमं ययुः ।। <br>
तयोस्तदद्भुतं दृष्ट्वा समूचुर्भजनं वरम् ।।२९।। <br>
उभयोः किं विशिष्टं च तपसो भजनस्य च ।। <br>
अत्रेश्चैव तपः प्रोक्तमनसूयानुसेवनम् ।।4.3.३०।। <br>
तत्सर्वमुभयोर्दृष्ट्वा समूचुर्भजनं वरम्।।<br>
पूर्वैश्च ऋषिभिश्चैव दुष्करं तु तपः कृतम् ।। ३१ ।। <br>
एतादृशं तु केनापि क्व कृतं नैतदब्रुवन् ।। <br>
धन्योऽयं च मुनिर्धन्या तथेयमनसूयिका ।। ३२ ।। <br>
यदैताभ्यां परप्रीत्या क्रियते सुतपः पुनः ।। <br>
एतादृशं शुभं चैतत्तपो दुष्करमुत्तमम् ।। ३३ ।। <br>
त्रिलोक्यां क्रियते केन साम्प्रतं ज्ञायते न हि ।। <br>
तयोरेव प्रशंसां च कृत्वा ते तु यथागतम्।।३४।।<br>
गतास्ते च तदा तत्र गंगा न गिरिशं विना।<br>
गंगा मद्भजनप्रीता साध्वी धर्मविमोहिता ।।३५।।<br>
कृत्वोपकारमेतस्या गमिष्यामीत्युवाच सा।। <br>
शिवोऽपि ध्यानसम्बद्धो मुनेरत्रेर्मुनीश्वराः ।।३६।। <br>
पूर्णांशेन स्थितस्तत्र कैलासं तं जगाम ह।। <br>
पंचाशच्च तथा चात्र चत्वारि ऋषिसत्तमाः ।।३७।। <br>
वर्षाणि च गतान्यासन्वृष्टिर्नैवाभवत्तदा ।। <br>
यावच्चाप्यत्रिणा ह्येवं तपसा ध्यानमाश्रितम् ।। ३८ ।। <br>
अनसूया तदा नैव गृह्णामीतीषणा कृता ।। <br>
एवं च क्रियमाणे हि मुनिना तपसि स्थिते ।। <br>
अनसूयासुभजने यज्जातं श्रूयतामिति।।३९।।<br>
इति श्रीशिवमहापुराणे चतुर्थ्यां कोटिरुद्रसंहितायामनसूयात्रितपोवर्णनं नाम तृतीयो ऽध्यायः ।। ३ ।। <br>
<br>
