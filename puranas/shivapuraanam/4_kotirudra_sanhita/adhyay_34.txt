व्यास उवाच ।। <br>
इति श्रुत्वा वचस्तस्य सूतस्य च मुनीश्वराः ।। <br>
समूचुस्तं सुप्रशस्य लोकानां हितकाम्यया ।। १ ।। <br>
ऋषय ऊचुः ।। <br>
सूत सर्वं विजानासि ततः पृच्छामहे वयम् ।। <br>
हरीश्वरस्य लिंगस्य महिमानं वद प्रभो ।। २ ।। <br>
चक्रं सुदर्शनं प्राप्तं विष्णुनेति श्रुतं पुरा ।। <br>
तदाराधनतस्तात तत्कथा च विशेषतः ।। ३ ।। <br>
सूत उवाच ।। <br>
श्रूयतां च ऋषिश्रेष्ठा हरीश्वरकथा शुभा ।। <br>
यतस्सुदर्शनं लब्धं विष्णुना शंकरात्पुरा ।। ४ ।। <br>
कस्मिंश्चित्समये दैत्याः संजाता बलवत्तराः ।। <br>
लोकांस्ते पीडयामासुर्धर्मलोपं च चक्रिरे ।। ।। ५ ।। <br>
ते देवाः पीडिता दैत्यैर्महाबलपराक्रमैः ।। <br>
स्वं दुखं कथयामासुर्विष्णुं निर्जररक्षकम् ।। ६ ।। <br>
देवा ऊचुः ।। <br>
कृपां कुरु प्रभो त्वं च दैत्यैस्संपीडिता भृशम् ।। <br>
कुत्र यामश्च किं कुर्मश्शरण्यं त्वां समाश्रिताः ।। ७ ।। <br>
सूत उवाच ।। <br>
इत्येवं वचनं श्रुत्वा देवानां दुःखितात्मनाम् ।। <br>
स्मृत्वा शिवपदांभोजं विष्णुर्वचनमब्रवीत ।। ८ ।। <br>
विष्णुरुवाच ।। <br>
करिष्यामि च वः कार्य्यमाराध्य गिरिशं सुराः ।। <br>
बलिष्ठाश्शत्रवो ह्येते विजेतव्याः प्रयत्नतः ।। ९ ।। <br>
सूत उवाच ।। <br>
इत्युक्तास्ते सुरास्सर्वे विष्णुना प्रभविष्णुना ।। <br>
मत्वा दैत्यान्हतान्दुष्टान्ययुर्धाम स्वकंस्वकम् ।। 4.34.१० ।। <br>
विष्णुरप्यमराणां तु जयार्थमभजच्छिवम्।। <br>
सर्वामराणामधिपं सर्वसाक्षिणमव्ययम् ।।११।। <br>
गत्वा कैलासनिकटे तपस्तेपे हरिस्स्वयम् ।। <br>
कृत्वा कुंडं च संस्थाप्य जातवेदसमग्रतः ।।१२।। <br>
पार्थिवेन विधानेन मंत्रैर्नानाविधैरपि।।<br>
स्तोत्रैश्चैवाप्यनेकैश्च गिरिशं चाभजन्मुदा ।।१३।। <br>
कमलैस्सरसो जातैर्मानसाख्यान्मुनीश्वराः ।। <br>
बद्ध्वा चैवासनं तत्र न चचाल हरिस्स्वयम् ।। १४ ।।<br>
प्रसादावधि चैवात्र स्थेयं वै सर्वथा मया ।। <br>
इत्येवं निश्चयं कृत्वा समानर्च शिवं हरिः।।१५।।<br>
यदा नैव हरस्तुष्टो बभूव हरये द्विजाः ।।<br>
तदा स भगवान्विष्णुर्विचारे तत्परोऽभवत्।।१६।। <br>
विचार्यैवं स्वमनसि सेवनं बहुधा कृतम् ।। <br>
तथापि न हरस्तुष्टो बभूवोतिकरः प्रभुः ।।१७।। <br>
ततस्तु विस्मितो विष्णुर्भक्त्या परमयान्वितः ।। १९ ।। <br>
सहस्रैर्नामभिः प्रीत्या तुष्टाव परमेश्वरम् ।। १८ ।। <br>
प्रत्येकं कमलं तस्मै नाममंत्रमुदीर्य च ।। <br>
पूजयामास वै शंभुं शरणागतवत्सलम् ।। १९ ।। <br>
परीक्षार्थं विष्णुभक्तेस्तदा वै शंकरेण ह ।। <br>
कमलानां सहस्रात्तु हृतमेकं च नीरजम् ।।4.34.२०।। <br>
न ज्ञातं विष्णुना तच्च मायाकारणमद्भुतम् ।। <br>
न्यूनं तच्चापि सञ्ज्ञाय तदन्वेषणतत्परः ।। २१ ।। <br>
बभ्राम सकलां पृथ्वीं तत्प्रीत्यै सुदृढव्रतः ।। <br>
तदप्राप्य विशुद्धात्मा नेत्रमेकमुदाहरत् ।। २२ ।। <br>
तं दृष्ट्वा स प्रसन्नोऽभूच्छंकरस्सर्वदुःखहा ।। <br>
आविर्बभूव तत्रैव जगाद वचनं हरिम् ।। २३ ।। <br>
शिव उवाच ।। <br>
प्रसन्नोऽस्मि हरे तुभ्यं वरं ब्रूहि यथेप्सितम् ।। <br>
मनोऽभिलषितं दद्मि नादेयं विद्यते तव ।। २४ ।। <br>
सूत उवाच ।। <br>
तच्छ्रुत्वा शंभुवचनं केशवः प्रीतमानसः ।। <br>
महाहर्षसमापन्नो ह्यब्रवीत्सांजलिश्शिवम् ।। २५ ।। <br>
विष्णुरुवाच ।। <br>
वाच्यं किं मे त्वदग्रे वै ह्यन्तर्यामी त्वमास्थितः ।। <br>
तथापि कथ्यते नाथ तव शासनगौरवात्।।२६।। <br>
दैत्यैश्च पीडितं विश्वं सुखं नो नस्सदा शिव ।। <br>
दैत्यान्हंतुं मम स्वामिन्स्वायुधं न प्रवर्त्तते।।२७।। <br>
किं करोमि क्व गच्छामि नान्यो मे रक्षकः परः।।<br>
अतोऽहं परमेशान शरणं त्वां समागतः ।।२८।।<br>
सूत उवाच ।। <br>
इत्युक्त्वा च नमस्कृत्य शिवाय परमात्मने।।<br>
स्थितश्चैवाग्रतश्शंभोः स्वयं च पुरुपीडितः।।२९।। <br>
सूत उवाच ।। <br>
इति श्रुत्वा वचो विष्णोर्देवदेवो महेश्वरः ।।<br>
ददौ तस्मै स्वकं चक्रं तेजोराशिं सुदर्शनम्।।4.34.३०।।<br>
तत्प्राप्य भगवान्विष्णुर्दैत्यांस्तान्बलवत्तरान् ।। <br>
जघान तेन चक्रेण द्रुतं सर्वान्विना श्रमम् ।। ३१ ।। <br>
जगत्स्वास्थ्यं परं लेभे बभूवुस्सुखिनस्सुराः ।। <br>
सुप्रीतः स्वायुधं प्राप्य हरिरासीन्महासुखी ।। ३२ ।। <br>
ऋषय ऊचुः ।। <br>
किं तन्नामसहस्रं वै कथय त्वं हि शांकरम् ।। <br>
येन तुष्टो ददौ चक्रं हरये स महेश्वरः ।। ३३ ।। <br>
तन्माहात्म्यम्मम ब्रूहि शिवसंवादपूर्वकम् ।। <br>
कृपालुत्वं च शंभोर्हि विष्णूपरि यथातथम् ।।३४।। <br>
व्यास उवाच ।। <br>
इति तेषां वचश्श्रुत्वा मुनीनां भावितात्मनाम् ।। <br>
स्मृत्वा शिवपदांभोजं सूतो वचनमब्रवीत् ।।३५।। <br>
इति श्रीशिव महापुराणे चतुर्थ्यां कोटिरुद्रसंहितायां विष्णुसुदर्शनचक्रलाभवर्णनं नाम चतुस्त्रिंशोऽध्यायः ।।३४।। <br>
<br>
