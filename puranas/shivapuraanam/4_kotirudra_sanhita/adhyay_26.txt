सूत उवाच ।। <br>
एवं कृते तु ऋषिणा सस्त्रीकेन द्विजाश्शिवः ।। <br>
आविर्बभूव स शिवः प्रसन्नस्सगणस्तदा ।।१।। <br>
अथ प्रसन्नस्स शिवो वरं ब्रूहि महामुने ।। <br>
प्रसन्नोऽहं सुभक्त्या त इत्युवाच कृपानिधिः ।।२।। <br>
तदा तत्सुंदरं रूपं दृष्ट्वा शंभोर्महात्मनः ।। <br>
प्रणम्य शंकरं भक्त्या स्तुतिं चक्रे मुदान्वितः ।। ३ ।। <br>
स्तुत्वा बहु प्रणम्येशं बद्धाञ्जलिपुटः स्थितः ।। <br>
निष्पापं कुरु मां देवाब्रवीदिति स गौतमः ।।४।। <br>
सूत उवाच ।। <br>
इत्याकर्ण्य वचस्तस्य गौतमस्य महात्मनः ।। <br>
सुप्रसन्नतरो भूत्वा शिवो वाक्यमुपाददे ।।५।। <br>
शिव उवाच ।। <br>
धन्योऽसि कृतकृत्योऽसि निष्पापोऽसि सदा मुने ।। <br>
एतैर्दुष्टैः किल त्वं च च्छलितोऽसि खिलात्मभिः ।। ६ ।। <br>
त्वदीयदर्शनाल्लोका निष्पापाश्च भवंति हि ।। <br>
किं पुनस्त्वं सपापोऽसि मद्भक्तिनिरतस्सदा ।। ७ ।। <br>
उपद्रवस्त्वयि मुने यैः कृतस्तु दुरात्मभिः ।। <br>
ते पापाश्च दुराचारा हत्यावंतस्त एव हि ।।८।। <br>
एतेषां दर्शनादन्ये पापिष्ठाः संभवंतु च ।। <br>
कृतघ्नाश्च तथा जाता नैतेषां निष्कृतिः क्वचित् ।। ९ ।। <br>
सूत उवाच ।। <br>
इत्युक्त्वा शंकरस्तस्मै तेषां दुश्चरितं तदा ।। <br>
बहूवाच प्रभुर्विप्राः सत्कदोऽसत्सु दंडदः ।। 4.26.१० ।। <br>
शर्वोक्तमिति स श्रुत्वा सुविस्मितमना ऋषिः ।। <br>
सुप्रणम्य शिवं भक्त्या सांजलिः पुनरब्रवीत् ।।११।। <br>
गौतम उवाच ।। <br>
ऋषिभिस्तैर्महेशान ह्युपकारः कृतो महान् ।। <br>
यद्येवं न कृतं तैस्तु दर्शनं ते कुतो भवेत् ।। १२ ।। <br>
धन्यास्ते ऋषयो यैस्तु मह्यं शुभतरं कृतम् ।। <br>
तद्दुराचरणादेव मम स्वार्थो महानभूत् ।। १३ ।। <br>
सूत उवाच ।। <br>
इत्येवं तद्वचश्श्रुत्वा सुप्रसन्नो महेश्वरः।।<br>
गौतमं प्रत्युवाचाशु कृपादृष्ट्या विलोक्य च ।। १४ ।। <br>
शिव उवाच ।। <br>
ऋषि धन्योसि विप्रेंद्र ऋषे श्रेष्ठतरोऽसि वै ।। <br>
ज्ञात्वा मां सुप्रसन्नं हि वृणु त्वं वरमुत्तमम् ।।१५ ।। <br>
सूत उवाच ।। <br>
गौतमोऽपि विचार्यैव लोके विश्रुतमित्युत।। <br>
अन्यथा न भवेदेव तस्मादुक्तं समाचरेत्।।१६।। <br>
निश्चित्यैवं मुनिश्रेष्ठो गौतमश्शिवभक्तिमान् ।। <br>
सांजलिर्नतशीर्षो हि शंकरं वाक्यमब्रवीत् ।। १७ ।। <br>
गौतम उवाच ।। <br>
सत्यं नाथ ब्रवीषि त्वं तथापि पंचभिः कृतम् ।। <br>
नान्यथा भवतीत्यत्र यज्जातं जायतां तु तत्।।१८।।<br>
यदि प्रसन्नो देवेश गंगा च दीयतां मम।।<br>
कुरु लोकोपकारं हि नमस्तेऽस्तु नमोऽस्तु ते ।। १९ ।। <br>
सूत उवाच ।। <br>
इत्युक्त्वा वचनं तस्य धृत्वा वै पादपंकजम् ।। <br>
नमश्चकार देवेशं गौतमो लोककाम्यया ।। 4.26.२० ।। <br>
ततस्तु शंकरो देवः पृथिव्याश्च दिवश्च सः ।। <br>
सारं चैव समुद्धृत्य रक्षितं पूर्वमेव तत् । २१ ।। <br>
विवाहे ब्रह्मणा दत्तमवशिष्टं च किंचन ।। <br>
तत्तस्मै दत्तवाञ्च्छंभुर्मुनये भक्तवत्सलः ।। २२ ।। <br>
गंगाजलं तदा तत्र स्त्रीरूपमभवत्परम् ।। <br>
तस्याश्चैव ऋषिश्रेष्ठः स्तुतिं कृत्वा नतिं व्यधात् ।। ।। २३ ।। <br>
गौतम उवाच ।। <br>
धन्यासि कृतकृत्यासि पावितं भुवनं त्वया ।। <br>
मां च पावय गंगे त्वं पततं निरये ध्रुवम् ।। २४ ।। <br>
सूत उवाच ।। <br>
शंभुश्चापि तदोवाच सर्वेषां हितकृच्छृणु ।। <br>
गंगे गौतममेनं त्वं पावयस्व मदाज्ञया ।। २५ ।। <br>
।। सूत उवाच ।। <br>
इति श्रुत्वा वचस्तस्य शंभोश्च गौतमस्य च ।। <br>
उवाचैव शिवं गंगा शिवभक्तिर्हि पावनी ।।२६।। <br>
गंगोवाच ।। <br>
ऋषिं तु पावयित्वाहं परिवारयुतं प्रभो ।। <br>
गमिष्यामि निजस्थानं वचस्सत्यं ब्रवीमि ह ।। २७ ।। <br>
सूत उवाच ।। ।। <br>
इत्युक्तो गंगया तत्र महेशो भक्तवत्सलः ।। <br>
लोकोपकरणार्थाय पुनर्गगां वचोऽब्रवीत् ।। २८ ।। <br>
शिव उवाच ।। <br>
त्वया स्थातव्यमत्रैव व्रजेद्यावत्कलिर्युगः ।। <br>
वैवस्वतो मनुर्देवि ह्यष्टाविंशत्तमो भवेत् ।।२९।। <br>
सूत उवाच।। <br>
इति श्रुत्वा   वचस्तस्य स्वामिनश्शंकरस्य तत् ।। <br>
प्रत्युवाच पुनर्गंगा पावनी सा सरिद्वरा ।। 4.26.३० ।। <br>
गंगोवाच ।। <br>
माहात्म्यमधिकं चेत्स्यान्मम स्वामिन्महेश्वर ।। <br>
सर्वेभ्यश्च तदा स्थास्ये धरायां त्रिपुरान्तकः ।।३१।। <br>
किं चान्यच्च शृणु स्वामिन्वपुषा सुन्दरेण ह ।। <br>
तिष्ठ त्वं मत्समीपे वै सगणसांबिकः प्रभो ।।३२।। <br>
सूत उवाच ।। <br>
एवं तस्या वचः श्रुत्वा शंकरो भक्तवत्सलः ।। <br>
लोकोपकरणार्थाय पुनर्गंगां वचोब्रवीत् ।।३३।। <br>
शिव उवाच ।। <br>
धन्यासि श्रूयतां गंगे ह्यहं भिन्नस्त्वया न हि ।। <br>
तथापि स्थीयते ह्यत्र स्थीयतां च त्वयापि हि ।।३४।। <br>
सूत उवाच ।। <br>
इत्येवं वचनं श्रुत्वा स्वामिनः परमेशितुः ।। <br>
प्रसन्नमानसा भूत्वा गंगा च प्रत्यपूजयत् ।।३५।। <br>
एतस्मिन्नंतरे देवा ऋषयश्च पुरातनाः ।। <br>
सुतार्थान्यप्यनेकानि क्षेत्राणि विविधानि च ।। ३६ ।। <br>
आगत्य गौतमं सर्वे गंगां च गिरिशं तथा ।। <br>
जयजयेति भाषंतः पूजयामासुरादरात् ।।३७।। <br>
ततस्ते निर्जरा सर्वे तेषां चक्रुः स्तुतिं मुदा ।। <br>
करान् बद्ध्वा नतस्कंधा हरिब्रह्मादयस्तदा ।।३८।।।<br>
गंगा प्रसन्ना तेभ्यश्च गिरिशश्चोचतुस्तदा।। <br>
वरं ब्रूत सुरश्रेष्ठा दद्वो वः प्रियकाम्यया ।।३९।।<br>
देवा ऊचुः ।। <br>
यदि प्रसन्नो देवेश प्रसन्ना त्वं सरिद्वरे ।। <br>
स्थातव्यमत्र कृपया नः प्रियार्थं तथा नृणाम् ।। 4.26.४० ।। <br>
।। गंगोवाच ।। <br>
यूयं सर्वप्रियार्थं च तिष्ठथात्र न किं पुनः ।। <br>
गौतमं क्षालयित्वाहं गमिष्यामि यथागतम्।।४१।।<br>
भवत्सु मे विशेषोत्र ज्ञेयश्चैव कथं सुराः ।। <br>
तत्प्रमाणं कृतं चेत्स्यात्तदा तिष्ठाम्यसंशयम् ।।४२।। <br>
।। सर्वे ऊचुः ।। <br>
सिंहराशौ यदा स्याद्वै गुरुस्सर्वसुहृत्तमः ।। <br>
तदा वयं च सर्वे त्वागमिष्यामो न संशयः ।। ४३ ।। <br>
एकादश च वर्षाणि लोकानां पातकं त्विह ।। <br>
क्षालितं यद्भवेदेवं मलिनास्स्मः सरिद्वरे ।।४४।। <br>
तस्यैव क्षालनाय त्वायास्यामस्सर्वथा प्रिये ।। <br>
त्वत्सकाशं महादेवि प्रोच्यते सत्यमादरात् ।।४५।। <br>
अनुग्रहाय लोकानामस्माकं प्रियकाम्यया।। <br>
स्थातव्यं शंकरेणापि त्वया चैव सरिद्वरे ।। ४६ ।। <br>
यावत्सिंहे गुरुश्चैव स्थास्यामस्तावदेव हि ।। <br>
त्वयि स्नानं त्रिकालं च शंकरस्य च दर्शनम् ।। ४७ ।। <br>
कृत्वा स्वपापं निखिलं विमोक्ष्यामो न संशयः ।। <br>
स्वदेशांश्च गमिष्यामो भवच्छासनतो वयम् ।।४८।। <br>
सूत उवाच ।। <br>
इत्येवं प्रार्थितस्तैस्तु गौतमेन महर्षिणा ।। <br>
स्थितोऽसौ शंकरः प्रीत्या स्थिता सा च सरिद्वरा ।।४९।। <br>
सा गंगा गौतमी नाम्ना लिंगं त्र्यंबकमीरितम् ।। <br>
ख्याता ख्यातं बभूवाथ महापातकनाशनम् ।।4.26.५०।। <br>
तद्दिनं हि समारभ्य सिंहस्थे च बृहस्पतौ ।। <br>
आयांति सर्वतीर्थानि क्षेत्राणि देवतानि च ।। ५१ ।। <br>
सरांसि पुष्करादीनि गंगाद्यास्सरितस्तथा ।। <br>
वासुदेवादयो देवाः संति वै गोतमीतटे ।। ५२ ।। <br>
यावत्तत्र स्थितानीह तावत्तेषां फलं न हि ।। <br>
स्वप्रदेशे समायातास्तर्ह्येतेषां फलं भवेत् ।।५३।। <br>
ज्योतिर्लिंगमिदं प्रोक्तं त्र्यंबकं नाम विश्रुतम्।। <br>
स्थितं तटे हि गौतम्या महापातकनाशनम् ।। ५४ ।। <br>
यः पश्येद्भक्तितो ज्योतिर्लिंगं त्र्यंबकनामकम् ।। <br>
पूजयेत्प्रणमेत्स्तुत्वा सर्वपापैः प्रमुच्यते ।। ५५ ।। <br>
ज्योतिर्लिंगं त्र्यंबकं हि पूजितं गौतमेन ह ।। <br>
सर्वकामप्रदं चात्र परत्र परमुक्तिदम् ।। ५६ ।। <br>
इति वश्च समाख्यातं यत्पृष्टोऽहं मुनीश्वराः ।। <br>
किमन्यदिच्छथ श्रोतुं तद् ब्रूयां वो न संशयः ।।५७।। <br>
इति श्री शिवमहापुराणे चतुर्थ्यां कोटिरुद्रसंहितायां <br>
त्र्यंबकेश्वरमाहात्म्यवर्णनं नाम षड्विंशोऽध्यायः ।। २६।। <br>
<br>
