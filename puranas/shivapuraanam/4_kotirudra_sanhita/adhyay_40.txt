ऋषय ऊचुः ।। <br>
सूत ते वचनं श्रुत्वा परानन्दं वयं गताः ।। <br>
विस्तरात्कथय प्रीत्या तदेव व्रतमुत्तमम् ।। १ ।। <br>
कृतं पुरा तु केनेह सूतैतद्व्रतमुत्तमम् ।। <br>
कृत्वाप्यज्ञानतश्चैव प्राप्तं किं फलमुत्तमम् ।। २ ।। <br>
।। सूत उवाच ।।<br>
श्रूयतामृषयस्सर्वे कथयामि पुरातनम्।। <br>
इतिहासं निषादस्य सर्वपापप्रणाशनम् ।। ३ ।।<br>
पुरा कश्चिद्वने भिल्लो नाम्ना ह्यासीद्गुरुद्रुहः।। <br>
कुटुम्बी बलवान्क्रूरः क्रूरकर्मपरायणः ।।४।। <br>
निरन्तरं वने गत्वा मृगान्हन्ति स्म नित्यशः ।। <br>
चौर्य्यं च विविधं तत्र करोति स्म वने वसन् ।।५ ।।<br>
बाल्यादारभ्य तेनेह कृतं किंचिच्छुभं नहि ।। <br>
महान्कालो व्यतीयाय वने तस्य दुरात्मनः ।। ६ ।। <br>
कदाचिच्छिवरात्रिश्च प्राप्तासीत्तत्र शोभना ।। <br>
न दुरात्मा स्म जानाति महद्वननिवासकृत् ।। ७ ।। <br>
एतस्मिन्समये भिल्लो मात्रा पित्रा स्त्रिया तथा।। <br>
प्रार्थितश्च क्षुधाऽविष्टैर्भक्ष्यं देहि वनेचर।।८।।<br>
इति संप्रार्थितः सोऽपि धनुरादाय सत्वरम्।।<br>
जगाम मृगहिंसार्थं बभ्राम सकलं वनम्।।९।। <br>
दैवयोगात्तदा तेन न प्राप्तं किंचिदेव हि।।<br>
अस्तप्राप्तस्तदा सूर्यस्स वै  दुःखमुपागतः।।4.40.१०।।<br>
किं कर्तव्यं क्व गंतव्यं न प्राप्तं मेऽद्य किंचन।। <br>
बालाश्च ये गृहे तेषां किं पित्रोश्च भविष्यति ।। ११ ।।<br>
मदीयं वै कलत्रं च तस्याः किंचिद्भविष्यति।। <br>
किंचिद्गृहीत्वा हि मया गंतव्यं नान्यथा भवेत्।।१२।।<br>
इत्थं विचार्य स व्याधो जलाशय समीपगः।। <br>
जलावतरणं यत्र तत्र गत्वा स्वयं स्थितः ।।१३।। <br>
अवश्यमत्र कश्चिद्वै जीवश्चैवागमिष्यति।।<br>
तं हत्वा स्वगृहं प्रीत्या यास्यामि कृतकार्यकः ।।१४।। <br>
इति मत्वा स वै वृक्षमेकं बिल्वेतिसंज्ञकम्।। <br>
समारुह्य स्थितस्तत्र जलमादाय भिल्लकः ।।१५।। <br>
कदा यास्यति कश्चिद्वै कदा हन्यामहं पुनः।।<br>
इति बुद्धिं समास्थाय स्थितोऽसौ क्षुत्तृषान्वितः ।। १६ ।। <br>
तद्रात्रौ प्रथमे यामे मृगी त्वेका समागता ।। <br>
तृषार्ता चकिता सा च प्रोत्फालं कुर्वती तदा ।। १७ ।। <br>
तां दृष्ट्वा च तदा तेन तद्वधार्थमथो शरः ।। <br>
संहृष्टेन द्रुतं विष्णो धनुषि स्वे हि संदधे ।। १८ ।। <br>
इत्येवं कुर्वतस्तस्य जलं बिल्वदलानि च ।। <br>
पतितानि ह्यधस्तत्र शिवलिंगमभूत्ततः ।।१९।। <br>
यामस्य प्रथमस्यैव पूजा जाता शिवस्य च ।। <br>
तन्महिम्ना हि तस्यैव पातकं गलितन्तदा ।।4.40.२०।। <br>
तत्रत्यं चैव तच्छब्दं श्रुत्वा सा हरिणी भिया ।। <br>
व्याधं दृष्ट्वा व्याकुला हि वचनं चेदमब्रवीत्।।२१।। <br>
।।मृग्युवाच ।। <br>
किं कर्तुमिच्छसि व्याध सत्यं वद ममाग्रतः ।। <br>
तच्छुत्वा हरिणीवाक्यं व्याधो वचनमब्रवीत् ।।२२।। <br>
।।व्याध उवाच।। <br>
कुटुम्बं क्षुधितं मेऽद्य हत्वा त्वां तर्पयाम्यहम्।।<br>
दारुणं तद्वचश्श्रुत्वा दृष्ट्वा तं दुर्द्धरं खलम्।।२३।।<br>
किं करोमि क्व गच्छामि ह्युपायं रचयाम्यहम् ।। <br>
इत्थं विचार्यं सा तत्र वचनं चेदमब्रवीत् ।। २४ ।। <br>
।। मृग्युवाच ।। <br>
मन्मांसेन सुखं ते स्याद्देहस्यानर्थकारिणः ।। <br>
अधिकं किं महत्पुण्यं धन्याहं नात्र संशयः ।। २५ ।। <br>
उपकारकरस्यैव यत्पुण्यं जायते त्विह ।। <br>
तत्पुण्यं शक्यते नैव वक्तुं वर्षशतैरपि ।। २५ ।। <br>
परं तु शिशवो मेऽद्य वर्तंते स्वाश्रमेऽखिलाः ।। <br>
भगिन्यै तान्समर्प्यैव प्रायास्ये स्वामिनेऽथ वा ।। २७ ।। <br>
न मे मिथ्यावचस्त्वं हि विजानीहि वनेचर ।। <br>
आयास्येह पुनश्चेह समीपं ते न संशयः ।।२८।। <br>
स्थिता सत्येन धरणी सत्येनैव च वारिधिः ।। <br>
सत्येन जलधाराश्च सत्ये सर्वम्प्रतिष्ठितम् ।।२९।। <br>
।। सूत उवाच ।। <br>
इत्युक्तोऽपि तया व्याधो न मेने तद्वचो यदा।। <br>
तदा सुविस्मिता भीता वचनं साब्रवीत्पुनः ।। 4.40.३० ।। <br>
मृग्युवाच ।। <br>
शृणु व्याध प्रवक्ष्यामि शपथं हि करोम्यहम् ।। <br>
आगच्छेयं यथा ते न समीपं स्वगृहाद्गता ।। ३१ ।। <br>
ब्राह्मणो वेदविक्रेता सन्ध्याहीनस्त्रिकालकम्।।<br>
स्त्रियस्स्वस्वामिनो ह्याज्ञां समुल्लंघ्य क्रियान्विताः ।। ३२ ।। <br>
कृतघ्ने चैव यत्पापं तत्पापं विमुखे हरे ।। <br>
द्रोहिणश्चैव यत्पापं तत्पापं धर्मलंघने ।।३३।। <br>
विश्वासघातके तच्च तथा वै छलकर्तरि ।। <br>
तेन पापेन लिम्पामि यद्यहं नागमे पुनः ।। ३४ ।। <br>
इत्याद्यनेकशपथान्मृगी कृत्वा स्थिता यदा ।। <br>
तदा व्याधस्य विश्वस्य गच्छेति गृहमब्रवीत् ।। ३५ ।। <br>
मृगी हृष्टाजलं पीत्वा गता स्वाश्रममण्डलम् ।। <br>
तावच्च प्रथमो यामस्तस्य निद्रां विना गतः ।।३६।। <br>
तदीया भगिनी या वै मृगी च परिभाविता ।। <br>
तस्या मार्गं विचिन्वन्ती ह्याजगाम जलार्थिनी ।।३७।। <br>
तां दृष्ट्वा च स्वयं भिल्लोऽकार्षीद्बाणस्य कर्षणम् ।। <br>
पूर्ववज्जलपत्राणि पतितानि शिवोपरि ।।३८।। <br>
यामस्य च द्वितीयस्य तेन शंभोर्महात्मनः ।। <br>
पूजा जाता प्रसंगेन व्याधस्य सुखदायिनी ।। ३९ ।। <br>
मृगी सा प्राह तं दृष्ट्वा किं करोषि वनेचर ।। <br>
पूर्ववत्कथितं तेन तच्छ्रुत्वाह मृगी पुनः ।।4.40.४०।। <br>
मृग्युवाच ।। <br>
धन्याहं श्रूयतां व्याध सफलं देहधारणम् ।। <br>
अनित्येन शरीरेण ह्युपकारो भविष्यति ।।४१।। <br>
परन्तु मम बालाश्च गृहे   तिष्ठन्ति चार्भकाः ।। <br>
भर्त्रे तांश्च समर्प्यैव ह्यागमिष्याम्यहं पुनः ।।४२।। <br>
व्याध उवाच ।। <br>
त्वया चोक्तं न मन्येहं हन्मि त्वां नात्र संशयः ।। <br>
तच्छुत्वा हरिणी प्राह शपथं कुर्वती हरे ।। ४३ ।। <br>
मृग्युवाच ।। <br>
शृणु व्याध प्रवक्ष्यामि नागच्छेयं पुनर्यदि ।। <br>
वाचा विचलितो यस्तु सुकृतं तेन हारितम् ।। ४४ ।। <br>
परिणीता स्त्रियं हित्वा गच्छत्यन्यां च यः पुमान् ।। <br>
वेदधर्मं समुल्लंघ्य कल्पितेन च यो व्रजेत् ।। ४५ ।। <br>
विष्णुभक्तिसमायुक्तः शिवनिन्दां करोति यः ।। <br>
पित्रोः क्षयाहमासाद्य शून्यं चैवाक्रमेदिह ।। ४६ ।। <br>
कृत्वा च पारतापं हि करोति वचनं पुनः ।। <br>
तेन पापेन लिंपामि नागच्छेयं पुनर्यदि ।। ४७ ।। <br>
सूत उवाच ।।। <br>
इत्युक्तश्च तया व्याधो गच्छेत्याह मृगीं च सः ।। <br>
सा मृगी च जलं पीत्वा हृष्टाऽगच्छत्स्वमाश्रमम् ।। ४८ ।। <br>
तावद्द्वितीयो यामो वै तस्य निद्रां विना गतः ।। <br>
एतस्मिन्समये तत्र प्राप्ते यामे तृतीयके ।। ४९ ।। <br>
ज्ञात्वा विलंबं चकितस्तदन्वेषणतत्परः ।।। <br>
तद्यामे मृगमद्राक्षीज्जलमार्गगतं ततः।।4.40.५०।।<br>
पुष्टं मृगं च तं दृष्ट्वा हृष्टो वनचरस्स वै ।। <br>
शरं धनुषि संधाय हन्तुं तं हि प्रचक्रमे ।।५१।। <br>
तदैवं कुर्वतस्तस्य बिल्वपत्राणि कानिचित् ।। <br>
तत्प्रारब्धवशाद्विष्णो पतितानि शिवोपरि ।। ५२ ।। <br>
तेन तृतीययामस्य तद्रात्रौ तस्य भाग्यतः ।। <br>
पूजा जाता शिवस्यैव कृपालुत्वं प्रदर्शितम् ।।५३।। <br>
श्रुत्वा तत्र च तं शब्दं किं करोषीति प्राह सः ।। <br>
कुटुम्बार्थमहं हन्मि त्वां व्याधश्चेति सोब्रवीत् ।। ५४ ।। <br>
तच्छ्रुत्वा व्याधवचनं हरिणो हृष्टमानसः ।। <br>
द्रुतमेव च तं व्याधं वचनं चेदमब्रवीत् ।। ५५ ।। <br>
हरिण उवाच ।। <br>
धन्योहं पुष्टिमानद्य भवत्तृप्तिर्भविष्यति ।। <br>
यस्यांगं नोपकाराय तस्य सर्वं वृथा गतम् ।। ५६ ।। <br>
यो वै सामर्थ्ययुक्तश्च नोपकारं करोति वै ।। <br>
तत्सामर्थ्यं भवेद्व्यर्थं परत्र नरकं व्रजेत् ।। ५७ ।। <br>
परन्तु बालकान् स्वांश्च समर्प्य जननीं शिशून् ।। <br>
आश्वास्याप्यथ तान् सर्वानागमिष्याम्यहं पुनः ।। ५८ ।। <br>
इत्युक्तस्तेन स व्याधो विस्मितोतीव चेतसि ।। <br>
मनाक् शुद्धमनानष्टपापपुंजो वचोऽब्रवीत् ।। ५९ ।। <br>
व्याध उवाच ।। <br>
ये ये समागताश्चात्र तेते सर्वे त्वया यथा ।। <br>
कथयित्वा गता ह्यत्र नायान्त्यद्यापि वंचकाः ।। 4.40.६० ।। <br>
त्वं चापि संकटे प्राप्तो व्यलीकं च गमिष्यसि ।। <br>
मम सञ्जीवनं चाद्य भविष्यति कथं मृग ।। ६१ ।। <br>
मृग उवाच ।। <br>
शृणु व्याध प्रवक्ष्यामि नानृतं विद्यते मयि ।। <br>
सत्येन सर्वं ब्रह्माण्डं तिष्ठत्येव चराचरम् ।।६२।। <br>
यस्य वाणी व्यलीका हि तत्पुण्यं गलितं क्षणात् ।। <br>
तथापि शृणु वै सत्यां प्रतिज्ञां मम भिल्लक ।। ६३ ।। <br>
सन्ध्यायां मैथुने घस्रे शिवरात्र्यां च भोजने ।। <br>
कूटसाक्ष्ये न्यासहारे संध्याहीने द्विजे तथा ।। ६४ ।। <br>
शिवहीनं मुखं यस्य नोपकर्ता क्षमोऽपि सन् ।। <br>
पर्वणि श्रीफलस्यैव त्रोटनेऽभक्ष्यभक्षणे ।। ६५ ।। <br>
असंपूज्य शिवं भस्मरहितश्चान्नभुक् च यः ।। <br>
एतेषां पातकं मे स्यान्नागच्छेयं पुनर्यदि ।। ६६ ।। <br>
शिव उवाच ।। <br>
इति श्रुत्वा वचस्तस्य गच्छ शीघ्रं समाव्रज ।। <br>
स व्याधेनैवमुक्तस्तु जलं पीत्वा गतो मृगः ।। ६७ ।। <br>
ते सर्वे मिलितास्तत्र स्वाश्रमे कृतसुप्रणाः ।। <br>
वृत्तांतं चैव तं सर्वं श्रुत्वा सम्यक् परस्परम्।।६८।।<br>
गन्तव्यं निश्चयेनेति सत्यपाशेन यंत्रिताः ।। <br>
आश्वास्य बालकांस्तत्र गन्तुमुत्कण्ठितास्तदा ।। ६९ ।। <br>
मृगी ज्येष्ठा च या तत्र स्वामिनं वाक्यमब्रवीत् ।। <br>
त्वां विना बालका ह्यत्र कथं स्थास्यंति वै मृग ।। 4.40.७० ।। <br>
प्रथमं तु मया तत्र प्रतिज्ञा च कृता प्रभो ।। <br>
तस्मान्मया च गन्तव्यं भवद्भ्यां स्थीयतामिह ।। ७१ ।। <br>
इति तद्वचनं श्रुत्वा कनिष्ठा वाक्यमब्रवीत् ।। <br>
अहं त्वत्सेविका चाद्य गच्छामि स्थीयतां त्वया।।७२।। <br>
तच्छ्रुत्वा च मृगः प्राह गम्यते तत्र वै मया ।। <br>
भवत्यौ तिष्ठतां चात्र मातृतः शिशुरक्षणम्।।७३।।<br>
तत्स्वामिवचनं श्रुत्वा मेनाते तन्न धर्मतः ।। <br>
प्रोचुः प्रीत्या स्वभर्तारं वैधव्ये जीवितं च धिक् ।।७४।।<br>
बालानाश्वास्य तांस्तत्र समर्प्य सहवासिनः ।। <br>
गतास्ते सर्व एवाशु यत्रास्ते व्याधसत्तमः ।। ७५ ।। <br>
ते बाला अपि सर्वे वै विलोक्यानुसमागताः ।। <br>
एतेषां या गतिः स्याद्वै ह्यस्माकं सा भवत्विति ।। ७६ ।। <br>
तान् दृष्ट्वा हर्षितो व्याधो बाणं धनुषि संदधे ।। <br>
पुनश्च जलपत्राणि पतितानि शिवोपरि ।। ७७ ।। <br>
तेन जाता चतुर्थस्य पूजा यामस्य वै शुभा ।।<br>
तस्य पापन्तदा सर्वं भस्मसादभवत् क्षणात् ।। ७८ ।। <br>
मृगी मृगी मृगश्चोचुश्शीघ्रं वै व्याधसत्तम ।। <br>
अस्माकं सार्थकं देहं कुरु त्वं हि कृपां कुरु ।। ७९ ।। <br>
।। शिव उवाच ।। <br>
इति तेषां वचश्श्रुत्वा व्याधो विस्मयमागतः ।। <br>
शिवपूजाप्रभावेण ज्ञानं दुर्लभमाप्तवान् ।। 4.40.८० ।। <br>
एते धन्या मृगाश्चैव ज्ञानहीनास्सुसंमताः ।। <br>
स्वीयेनैव शरीरेण परोपकरणे रताः ।।८१।। <br>
मानुष्यं जन्म संप्राप्य साधितं किं मयाधुना ।। <br>
परकायं च संपीड्य शरीरं पोषितं मया ।। ८२ ।। <br>
कुटुम्बं पोषितं नित्यं कृत्वा पापान्यनेकशः ।। <br>
एवं पापानि हा कृत्वा का  गतिर्मे भविष्यति ।। २३ ।। <br>
कां वा गतिं गमिष्यामि पातकं जन्मतः कृतम् ।। <br>
इदानीं चिंतयाम्येवं धिग्धिक् च जीवनं मम ।। ८४ ।। <br>
इति ज्ञानं समापन्नो बाणं संवारयंस्तदा ।। <br>
गम्यतां च मृगश्रेष्ठा धन्याः स्थ इति चाब्रवीत् ।। ८५ ।। <br>
शिव उवाच ।। <br>
इत्युक्ते च तदा तेन प्रसन्नश्शंकरस्तदा ।। <br>
पूजितं च स्वरूपं हि दर्शयामास संमतम् ।।८६।। <br>
संस्पृश्य कृपया शंभुस्तं व्याधं प्रीतितोऽब्रवीत् ।। <br>
वरं ब्रूहि प्रसन्नोऽस्मि व्रतेनानेन भिल्लक ।। ८७ ।।<br>
&nbsp;व्याधोऽपि शिवरूपं च दृष्ट्वा मुक्तोऽभवत्क्षणात्।। <br>
पपात शिवपादाग्रे सर्वं प्राप्तमिति बुवन् ।।८८।। <br>
शिवोऽपि सुप्रन्नात्मा नाम दत्वा गुहेति च ।। <br>
विलोक्य तं कृपादृष्ट्या तस्मै दिव्यान्वरानदात् ।।।८९।। <br>
शिव उवाच ।। <br>
शृणु व्याधाद्य भोगांस्त्वं भुंक्ष्व दिव्यान्यथेप्सितान् ।। <br>
राजधानीं समाश्रित्य शृंगवेरपुरे पराम् ।।4.40.९०।। <br>
अनपाया वंशवृद्धिश्श्लाघनीयः सुरैरपि ।। <br>
गृहे रामस्तव व्याध समायास्यति निश्चितम् ।।९१।। <br>
करिष्यति त्वया मैत्री मद्भक्तस्नेहकारकः ।। <br>
मत्सेवासक्तचेतास्त्वं मुक्तिं यास्यसि दुर्लभाम् ।।९२।। <br>
एतस्मिन्नंतरे ते तु कृत्वा शंकरदर्शनम् ।। <br>
सर्वे प्रणम्य सन्मुक्तिं मृगयोनेः प्रपेदिरे ।। ९३ ।। <br>
विमानं च समारुह्य दिव्यदेहा गतास्तदा ।। <br>
शिवदर्शनमात्रेण शापान्मुक्ता दिवं गताः ।। ९४ ।। <br>
व्याधेश्वरः शिवो जातः पर्वते ह्यर्बुदाचले ।। <br>
दर्शनात्पूजनात्सद्यो भुक्तिमुक्तिप्रदायकः ।।९५।।<br>
व्याधोपि तद्दिनान्नूनं भोगान्स सुरसत्तम ।। <br>
भुक्त्वा रामकृपां प्राप्य शिवसायुज्यमाप्तवान् ।। ९६ ।। <br>
अज्ञानात्स व्रतञ्चैतत्कृत्वा सायुज्यमाप्तवान् ।। <br>
किं पुनर्भक्तिसंपन्ना यान्ति तन्मयतां शुभाम्।।९७।।<br>
विचार्य्य सर्वशास्त्राणि धर्मांश्चैवाप्यनेकशः।।<br>
शिवरात्रिव्रतमिदं सर्वोत्कृष्टं प्रकीर्तितम्।।९८।।<br>
व्रतानि विविधान्यत्र तीर्थानि विविधानि च ।। <br>
दानानि च विचित्राणि मखाश्च विविधास्तथा ।।९९।। <br>
तपांसि विविधान्येव जपाश्चैवाप्य नेकशः ।। <br>
नैतेन समतां यान्ति शिवरात्रिव्रतेन च ।।4.40.१००।। <br>
तस्माच्छुभतरं चैतत्कर्तव्यं हितमीप्सुभिः ।। <br>
शिवरात्रिव्रतन्दिव्यं भुक्ति मुक्तिप्रदं सदा ।। १०१ ।। <br>
एतत्सर्वं समाख्यातं शिवरात्रिव्रतं शुभम् ।। <br>
व्रतराजेति विख्यातं किमन्यच्छ्रोतुमिच्छसि ।। १०२ ।। <br>
इति  श्रीशिवमहापुराणे चतुर्थ्यां कोटिरुद्रसंहितायां व्याधेश्वरमाहात्म्ये शिवरात्रिव्रतमाहात्म्यवर्णनं नाम चत्वारिंशोऽध्यायः ।। ४०।।<br>
<br>
