।। सूत उवाच ।। <br>
श्रुत्वा विष्णुकृतं दिव्यं परनामविभूषितम् ।। <br>
सहस्रनामस्वस्तोत्रं प्रसन्नोऽभून्महेश्वरः ।। १ ।। <br>
परीक्षार्थं हरेरीशः कमलेषु महेश्वरः ।। <br>
गोपयामास कमलं तदैकं भुवनेश्वरः ।। २ ।। <br>
पंकजेषु तदा तेषु सहस्रेषु बभूव च ।। <br>
न्यूनमेकं तदा विष्णुर्विह्वलश्शिवपूजने ।। ३ ।। <br>
हृदा विचारितं तेन कुतो वै कमलं गतम् ।। <br>
यातं यातु सुखेनैव मन्नेत्रं कमलं न किम् ।। ४ ।। <br>
ज्ञात्वेति नेत्रमुद्धृत्य सर्वसत्त्वावलम्बनात् ।। <br>
पूजयामास भावेन स्तवयामास तेन च ।। ५ ।। <br>
ततः स्तुतमथो दृष्ट्वा तथाभूतं हरो हरिम् ।। <br>
मा मेति व्याहरन्नेव प्रादुरासीज्जगद्गुरुः ।।६।। <br>
तस्मादवतताराशु मण्डलात्पार्थिवस्य च ।। <br>
प्रतिष्ठितस्य हरिणा स्वलिंगस्य महेश्वरः ।।७।। <br>
यथोक्तरूपिणं शम्भुं तेजोराशिसमुत्थितम् ।। <br>
नमस्कृत्य पुरः स्थित्वा स तुष्टाव विशेषतः ।। ८ ।। <br>
तदा प्राह महादेवः प्रसन्नः प्रहसन्निव ।। <br>
सम्प्रेक्ष्य कृपया विष्णुं कृतांजलिपुटं स्थितम् ।। ९ ।। <br>
शङ्कर उवाच।। <br>
ज्ञातं मयेदं सकलं तव चित्तेप्सितं हरे ।। <br>
देवकार्यं विशेषेण देवकार्य्यरतात्मनः ।। 4.36.१० ।। <br>
देवकार्य्यस्य सिद्ध्यर्थं दैत्यनाशाय चाश्रमम् ।। <br>
सुदर्शनाख्यं चक्रं च ददामि तव शोभनम् ।। ११ ।। <br>
यद्रूपं भवता दृष्टं सर्वलोकसुखावहम् ।। <br>
हिताय तव देवेश धृतं भावय तद्ध्रुवम् ।। १२ ।। <br>
रणाजिरे स्मृतं तद्वै देवानां दुःखनाशनम् ।। <br>
इदं चक्रमिदं रूपमिदं नामसहस्रकम् ।। १३ ।। <br>
ये शृण्वन्ति सदा भक्त्या सिद्धि स्यादनपायिनी ।। <br>
कामानां सकलानां च प्रसादान्मम सुव्रत ।।१४।। <br>
सूत उवाच ।। <br>
एवमुक्त्वा ददौ चक्रं सूर्यायुतसमप्रभम् ।। <br>
सुदर्शनं स्वपादोत्थं सर्वशत्रुविनाशनम् ।। १५ ।। <br>
विष्णुश्चापि सुसंस्कृत्य जग्राहोदङ्मुखस्तदा।। <br>
नमस्कृत्य महादेवं विष्णुर्वचनमब्रवीत् ।। १६ ।। <br>
विष्णुरुवाच ।। <br>
शृणु देव मया ध्येयं पठनीयं च किं प्रभो ।। <br>
दुःखानां नाशनार्थं हि वद त्वं लोकशंकर ।। १७ ।। <br>
सूत उवाच ।। <br>
इति पृष्टस्तदा तेन सन्तुष्टस्तु शिवोऽब्रवीत् ।। <br>
प्रसन्नमानसो भूत्वा विष्णुं देवसहायकम् ।। १८ ।। <br>
।। शिव उवाच ।। <br>
रूपं ध्येयं हरे मे हि सर्वानर्थप्रशान्तये ।। <br>
अनेकदुःखनाशार्थं पठ नामसहस्रकम् ।।१९।। <br>
धार्य्यं चक्रं सदा मे हि सवार्भीष्टस्य सिद्धये ।। <br>
त्वया विष्णो प्रयत्नेन सर्वचक्रवरं त्विदम् ।। 4.36.२० ।। <br>
अन्ये च ये पठिष्यन्ति पाठयिष्यन्ति नित्यशः ।। <br>
तेषां दुःखं न स्वप्नेऽपि जायते नात्र संशयः ।। २१ ।। <br>
राज्ञा च संकटे प्राप्ते शतावृत्तिं चरेद्यदा ।। <br>
साङ्गः च विधिसंयुक्तं कल्याणं लभते नरः ।।२२।। <br>
रोगनाशकरं ह्येतद्विद्यावित्तदमुत्तमम् ।। <br>
सर्वकामप्रदं पुण्यं शिवभक्तिप्रदं सदा ।। २३ ।। <br>
यदुद्दिश्य फलं श्रेष्ठं पठिष्यन्ति नरास्त्विह ।। <br>
सप्स्यन्ते नात्र संदेहः फलं तत्सत्यमुत्तमम् ।।२४।। <br>
यश्च प्रातस्समुत्थाय पूजां कृत्वा मदीयिकाम् ।। <br>
पठते मत्समक्षं वै नित्यं सिद्धिर्न दूरतः ।। २५ ।। <br>
ऐहिकीं सिद्धिमाप्नोति निखिलां सर्वकामिकाम् ।। <br>
अन्ते सायुज्यमुक्तिं वै प्राप्नोत्यत्र न संशयः ।। २६ ।। <br>
सूत उवाच ।। <br>
एवमुक्त्वा तदा विष्णुं शंकरः प्रीतमानसः ।। <br>
उपस्पृश्य कराभ्यां तमुवाच गिरिशः पुनः ।।२७।। <br>
।। शिव उवाच ।। <br>
वरदोऽस्मि सुरश्रेष्ठ वरान्वृणु यथेप्सितान् ।। <br>
भक्त्या वशीकृतो नूनं स्तवेनानेन सुव्रतः ।।२८।। <br>
।। सूत उवाच ।। <br>
इत्युक्तो देवदेवेन देवदेवं प्रणम्य तम् ।। <br>
सुप्रसन्नतरो विष्णुस्सांजलिर्वाक्यमब्रवीत् ।। २९ ।। <br>
विष्णुरुवाच ।। <br>
यथेदानीं कृपानाथ क्रियते चान्यतः परा ।। <br>
कार्य्या चैव विशेषेण कृपालुत्वात्त्वया प्रभो ।।4.36.३०।। <br>
त्वयि भक्तिर्महादेव प्रसीद वरमुत्तमम् ।। <br>
नान्यमिच्छामि भक्तानामार्त्तयो नैव यत्प्रभो ।। ३१ ।। <br>
सूत उवाच ।। <br>
तच्छ्रुत्वा वचनं तस्य दया वान्सुतरां भवः ।। <br>
पस्पर्श च तदंगं वै प्राह शीतांशुशेखरः ।।३२।। <br>
शिव उवाच ।। <br>
मयि भक्तिस्सदा ते तु हरे स्यादनपायिनी ।। <br>
सदा वन्द्यश्च पूज्यश्च लोके भव सुरैरपि ।।३३।। <br>
विष्वंभरेति ते नाम सर्वपापहरं परम् ।। <br>
भविष्यति न संदेहो मत्प्रसादात्सुरोत्तम ।। ३४ ।। <br>
।। सूत उवाच ।। <br>
इत्युक्त्वांतर्दधे रुद्रस्सर्वदेवेश्वरः प्रभुः ।। <br>
पश्यतस्तस्य विष्णोस्तु तत्रैव च मुनीश्वराः ।। ३५ ।। <br>
जनार्दनोऽपि भगवान्वचनाच्छङ्करस्य च ।। <br>
प्राप्य चक्रं शुभं तद्वै जहर्षाति स्वचेतसि ।। ३६ ।। <br>
कृत्वा ध्यानं च तच्छम्भोः स्तोत्रमेतन्निरन्तरम् ।। <br>
पपाठाध्यापयामास भक्तेभ्यस्तदुपादिशत्।।३७।।<br>
इति पृष्टं मयाख्यातं शृण्वताम्पापहारकम्।।<br>
अतःपरं च किं श्रेष्ठाः प्रष्टुमिच्छथ वै पुनः।।३८।।<br>
इति श्रीशिवमहापुराणे चतुर्थ्यां कोटिरुद्रसंहितायां शिवसहस्रनामस्तोत्रफलवर्णनं नाम षट्त्रिंशोध्यायः ।।३६।। <br>
<br>
