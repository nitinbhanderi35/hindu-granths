ऋषय ऊचुः ।। <br>
सूतसूत महाभाग धन्यस्त्वं शिवसक्तधीः ।। <br>
महाबलस्य लिंगस्य श्रावितेयं कथाद्भुता ।। १ ।। <br>
उत्तरस्यां दिशायां च शिवलिंगानि यानि च ।। <br>
तेषां माहात्म्यमनघ वद त्वं पापनाशकम् ।।२।। <br>
सूत उवाच।।<br>
शृणुतादरतो विप्रा औत्तराणां विशेषतः ।। <br>
माहात्म्यं शिवलिंगानां प्रवदामि समासतः ।। ३ ।। <br>
गोकर्णं क्षेत्रमपरं महापातकनाशनम् ।। <br>
महावनं च तत्रास्ति पवित्रमतिविस्तरम् ।। ४ ।। <br>
तत्रास्ति चन्द्रभालाख्यं शिवलिंगमनुत्तमम् ।। <br>
रावणेन समानीतं सद्भक्त्या सर्वसिद्धिदम् ।। ५ ।। <br>
तस्य तत्र स्थितिर्वैद्यनाथस्येव मुनीश्वराः ।। <br>
सर्वलोकहितार्थाय करुणासागरस्य च ।। ६ ।। <br>
स्नानं कृत्वा तु गोकर्णे चन्द्रभालं समर्च्य च ।। <br>
शिवलोकमवाप्नोति सत्यंसत्यं न संशयः ।। ७ ।। <br>
चन्द्रभालस्य लिंगस्य महिमा परमाद्भुतः ।। <br>
न शक्यो वर्णितुं व्यासाद्भक्तस्नेहितरस्य हि ।। ८ ।। <br>
चन्द्रभालमहादेव लिंगस्य महिमा महान् ।। <br>
यथाकथंचित्संप्रोक्तः परलिंगस्य वै शृणु ।। ९ ।। <br>
दाधीचं शिवलिंगं तु मिश्रर्षिवरतीर्थके ।। <br>
दधीचिना मुनीशेन सुप्रीत्या च प्रतिष्ठितम् ।। 4.11.१० ।। <br>
तत्र गत्वा च तत्तीर्थे स्नात्वा सम्यग्विधानतः ।। <br>
शिवलिंगं समर्चेद्वै दाधीचेश्वरमादरात् ।। ११ ।। <br>
दाधीचमूर्तिस्तत्रैव समर्च्या विधिपूर्वकम् ।। <br>
शिवप्रीत्यर्थमेवाशु तीर्थयात्रा फलार्थिभिः ।। १२ ।। <br>
एवं कृते मुनिश्रेष्ठाः कृतकृत्यो भवेन्नरः ।। <br>
इह सर्वसुखं भुक्त्वा परत्र गतिमाप्नुयात् ।। १३ ।। <br>
नैमिषारण्यतीर्थे तु निखिलर्षिप्रतिष्ठितम् ।। <br>
ऋषीश्वरमिति ख्यातं शिवलिंगं सुखप्रदम् ।। १४।। <br>
तद्दर्शनात्पूजनाच्च जनानां पापिनामपि ।। <br>
भुक्तिमुक्तिश्च तेषां तु परत्रेह मुनीश्वराः ।। १५।। <br>
हत्याहरणतीर्थे तु शिवलिंगमघापहम् ।। <br>
पूजनीयं विशेषेण हत्याकोटिविनाशनम् ।। १६ ।। <br>
देवप्रयागतीर्थे तु ललितेश्वरनामकम्।।<br>
शिवलिंगं सदा पूज्यं नरैस्सर्वाघनाशनम् ।। १७ ।। <br>
नयपालाख्यपुर्य्यां तु प्रसिद्धायां महीतले ।। <br>
लिंगं पशुपतीशाख्यं सर्वकामफलप्रदम् ।। १८ ।। <br>
शिरोभागस्वरूपेण शिवलिंगं तदस्ति हि ।। <br>
तत्कथां वर्णयिष्यामि केदारेश्वरवर्णने ।। १९ ।। <br>
तदारान्मुक्तिनाथाख्यं शिवलिंगं महाद्भुतम् ।। <br>
दर्शनादर्चनात्तस्य भुक्तिर्मुक्तिश्च लभ्यते।।4.11.२०।।<br>
इति वश्च समाख्यातं लिंगवर्णनमुत्तमम्।। <br>
चतुर्दिक्षु मुनिश्रेष्ठाः किमन्यच्छ्रोतुमिच्छथ।।२१।।<br>
इति श्रीशिवमहापुराणे चतुर्थ्यां कोटिरुद्रसंहितायां चन्द्रभालपशुपतिनाथलिंगमाहात्म्यवर्णनं नामैकादशोऽध्यायः ।।११।। <br>
<br>
