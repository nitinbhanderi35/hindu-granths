॥ सूत उवाच ॥ <br>
अतः परं च घुश्मेशं ज्योतिर्लिंगमुदाहृतम्॥ <br>
तस्यैव च सुमाहात्म्यं श्रूयतामृषिसत्तमः ॥१॥ <br>
दक्षिणस्यां दिशि श्रेष्ठो गिरिर्देवेति संज्ञकः ॥ <br>
महाशोभान्वितो नित्यं राजतेऽद्भुत दर्शनः ॥ २ ॥ <br>
तस्यैव निकटे कश्चिद्भारद्वाजकुलोद्भवः ॥ <br>
सुधर्मा नाम विप्रश्च न्यवसद्ब्रह्मवित्तमः ॥ ३ ॥ <br>
तस्य प्रिया सुदेहा च शिवधर्मपरायणः ॥ <br>
पतिसेवापरा नित्यं गृहकर्मविचक्षणा ॥४॥ <br>
सुधर्मा च द्विजश्रेष्ठो देवतातिथिपूजकः ॥ <br>
वेदमार्गपरो नित्यमग्नि सेवापरायणः ॥५॥ <br>
त्रिकालसंध्यया युक्तस्सूर्य्यरूपसमद्युतिः ॥ <br>
शिष्याणां पाठकश्चैव वेदशास्त्रविचक्षणः ॥६॥ <br>
धनवांश्च परो दाता सौजन्यगुणभाजनः ॥ <br>
शिवकर्मरतो नित्यं शैवश्शैवजनप्रियः ॥ ॥७॥ <br>
आयुर्बहु व्यतीयाय तस्य धर्मं प्रकुर्वतः ॥ <br>
पुत्रश्च नाभवत्तस्य ऋतुः स्यादफलः स्त्रियाः ॥८॥ <br>
तेन दुःखं कृतं नैव वस्तुज्ञानपरेण हि ॥ <br>
आत्मनस्तारकश्चात्मा ह्यात्मनः पावनश्च सः ॥ ९ ॥ <br>
इत्येवं मानसं धृत्वा दुःखं न कृतवान्स्तदा ॥ <br>
सुदेहा च तदा दुःखं चकार पुत्रसम्भवम् ॥4.32.१०॥ <br>
नित्यं च स्वामिनं सा वै प्रार्थयद्यत्नसाधने ॥ <br>
पुत्रोत्पादनहेतोश्च सर्वविद्याविशारदम् ॥ ११ ॥ <br>
सोऽपि स्त्रियं तदा भर्त्स्य किं पुत्रश्च करिष्यति ॥ <br>
का माता कः पिता पुत्रः को बंधुश्च प्रियश्च कः ॥ १२ ॥ <br>
सर्वं स्वार्थपरं देवि त्रिलोक्यां नात्र संशयः ॥ <br>
जानीहि त्वं विशेषेण बुद्ध्या शोकं न वै कुरु ॥ १३ ॥<br>
तस्माद्देवि त्वया दुःखं त्यजनीयं सुनिश्चितम् ॥ <br>
नित्यं मह्यं त्वया नैव कथनीयं शुभव्रते ॥ १४ ॥ <br>
एवं तां सन्निवार्य्यैव भगवद्धर्मतत्परः ॥ <br>
आसीत्परमसंतुष्टो द्वन्द्वदुःखं समत्यजत् ॥ १५॥ <br>
कदाचिच्च सुदेहा वै गेहे च सहवासिनः ॥ <br>
जगाम प्रियगोष्ठ्यर्थं विवादस्तत्र संगतः ॥१६॥ <br>
तत्पत्नी स्त्रीस्वभावाच्च भर्त्सिता सा तया तदा ॥ <br>
उक्ता चेति दुरुक्त्या वै सुदेहा विप्रकामिनी॥१७॥<br>
द्विजपत्न्युवाच ॥ अपुत्रिणि कथं गर्वं कुरुषे पुत्रिणी ह्यहम् ॥ <br>
मद्धनं भोक्ष्यते पुत्रो धनं ते कश्च भोक्ष्यते ॥ १८ ॥ <br>
नूनं हरिष्यते राजा त्वद्धनं नात्र संशयः ॥ <br>
धिग्धिक्त्वां ते धनं धिक्च धिक्ते मानं हि वन्ध्यके ॥ १९ ॥ <br>
॥ सूत उवाच ॥ <br>
भर्त्सिता ताभिरिति सा गृहमागत्य दुःखिता ॥ <br>
स्वामिने कथयामास तदुक्तं सर्वमादरात् ॥ 4.32.२० ॥ <br>
ब्राह्मणोऽपि तदा दुःखं न चकार सुबुद्धिमान् ॥ <br>
कथितं कथ्यतामेव यद्भावि तद्भवेत्प्रिये ॥ २१ ॥ <br>
इत्येवं च तदा तेन ह्याश्वस्तापि पुनः पुनः ॥ <br>
न तदा सात्यजद्दुःखं ह्याग्रहं कृतवत्यसौ ॥ २२ ॥ <br>
।सुदेहोवाच ॥ <br>
यथा तथा त्वया पुत्रस्समुत्पाद्यः प्रियोऽसि मे ॥ <br>
त्यक्षामि ह्यन्यथाहं च देहं देहभृतां वर ॥ २३ ॥ <br>
सूत उवाच ॥ <br>
एवमुक्तं तया श्रुत्वा सुधर्मा ब्राह्मणोत्तमः ॥ <br>
शिवं सस्मार मनसा तदाग्रहनिपीडितः॥२४॥<br>
अग्नेरग्रेऽक्षिपत्पुष्पद्वयं विप्रो ह्यतंद्रितः ॥ <br>
मनसा दक्षिणं पुष्पं तन्मेने पुत्रकामदम् ॥ २५ ॥ <br>
एवं कृत्वा पणं पत्नीमुवाच ब्राह्मणस्स च ॥ <br>
अनयोर्ग्राह्यमेकं ते पुष्पं पुत्र फलाप्तये ॥२६॥ <br>
तया च मनसा धृत्वा पुत्रश्चैव भवेन्मम ॥ <br>
तदा च स्वामिना यच्च धृतं पुष्पं समेतु माम् ॥ २७ ॥ <br>
इत्युक्त्वा च तया तत्र नमस्कृत्य शिवं तदा ॥ <br>
नत्वा चाग्निं पुनः प्रार्थ्य गृहीतं पुष्पमेककम् ॥ २८ ॥ <br>
स्वामिना चिंतितं यच्च तद्गृहीतं तया न हि ॥ <br>
सुदेहया विमोहेन शिवेच्छासंभवेन वै॥२९॥<br>
तद्दृष्ट्वा पुरुषश्चैव निश्वासं पर्यमोचयत् ॥ <br>
स्मृत्वा शिवपदांभोजमुवाच निजकामिनीम् ॥4.32.३०॥ <br>
सुधर्मोवाच ॥ <br>
निर्मितं चेश्वरेणैव कथं चैवान्यथा भवेत् ॥ <br>
आशां त्यज प्रिये त्वं च परिचर्य्यां कुरु प्रभोः ॥३१॥ <br>
इत्युक्त्वा तु स्वयं विप्र आशां परिविहाय च ॥ <br>
धर्मकार्यरतस्सोऽभूच्छंकरध्यानतत्परः ॥ ३२ ॥ <br>
सा सुदेहाग्रहं नैव मुमोचात्मजकाम्यया ॥ <br>
प्रत्युवाच पतिं प्रेम्णा सांजलिर्नतमस्तका ॥ ३३ ॥ <br>
सुदेहोवाच ॥ <br>
मयि पुत्रो न चास्त्वन्या पत्नीं कुरु मदाज्ञया ॥ <br>
तस्यां नूनं सुतश्चैव भविष्यति न संशयः ॥३४॥ <br>
सूत उवाच ॥ <br>
तदैव प्रथितो वै स ब्रह्मणश्शैवसत्तमः ॥ <br>
उवाच  स्वप्रियां तां च सुदेहां धर्म तत्परः ॥३५॥ <br>
सुधर्मोवाच ॥ <br>
त्वदीयं च मदीयं च सर्वं दुःखं गतं ध्रुवम् ॥ <br>
तस्मात्त्वं धर्मविघ्नं च प्रियो मा कुरु सांप्रतम् ॥३६॥ <br>
सूत उवाच ॥ <br>
इत्येवं वारिता सा च स्वामातुः पुत्रिकां तदा ॥ <br>
गृहमानीय भर्तारं वृणु त्वेनामिदं जगौ ॥३७॥ <br>
सुधर्मोवाच ॥ <br>
इदानीं वदसि त्वं च मत्प्रियेयं ततः पुनः ॥ <br>
पुत्रसूश्च यदा स्याद्वै तदा स्पर्द्धां करिष्यसि ॥३८॥ <br>
सूत उवाच॥<br>
इत्युक्त्वा तेन पतिना सा सुदेहा च तत्प्रिया ॥ <br>
पुनः प्राह करौ बद्ध्वा सुधर्माणं पतिं द्विजाः ॥ ३९ ॥ <br>
( नाहं स्पर्द्धां भगिन्या वै करिष्ये द्विजसत्तम ॥ <br>
उपयच्छस्व पुत्रार्थमिमामाज्ञापयामि च ॥) <br>
इत्येवं प्रार्थितस्सोऽपि सुधर्मा प्रियया तया ॥ <br>
घुश्मां तां समुपायंस्त विवाहविधिना द्विजः॥4.32.४०॥ <br>
ततस्तां परिणीयाथ प्रार्थयामास तां द्विजः ॥ <br>
त्वदीयेयं कनिष्ठा हि सदा पोष्यानघे प्रिये ॥४१॥ <br>
उक्तैव स च धर्मात्मा सुधर्मा शैवसत्तमः ॥ <br>
यथायोग्यं चकाराशु धर्मसंग्रहमात्मनः ॥४२॥ <br>
सा चापि मातृपुत्रीं तां दासीवत्पर्यवर्त्तत ॥ <br>
परित्यज्य विरोधं हि पुपोषाहर्निशं प्रिया ॥४३॥ <br>
कनिष्ठा चैव या पत्नी स्वस्रनुज्ञामवाप्य च ॥ <br>
पार्थिवान्सा चकाराशु श्रियमेकोत्तरं शतम् ॥४४॥ <br>
विधानपूर्वकं घुष्मा सोपचारसमन्वितम् ॥ <br>
कृत्वा तान्प्राक्षिपत्तत्र तडागे निकटस्थिते ॥ ४५ ॥ <br>
एवं नित्यं सा चकार शिवपूजां स्वकामदाम् ॥ <br>
विसृज्य पुनरावाह्य तत्सपर्य्याविधानतः ॥ ४६ ॥ <br>
कुर्वन्त्या नित्यमेवं हि तस्याश्शंकरपूजनम् ॥ <br>
लक्षसंख्याभवत्पूर्णा सर्वकामफलप्रदा ॥ ४७ ॥ <br>
कृपया शंकरस्यैव तस्याः पुत्रो व्यजायत ॥ <br>
सुन्दरस्सुभगश्चैव कल्याणगुणभाजम् ॥ ४८ ॥ <br>
तं दृष्ट्वा परमप्रीतः स विप्रो धर्मवित्तमः ॥ <br>
अनासक्तस्सुखं भेजे ज्ञानधर्मपरायणः ॥ ४९ ॥ <br>
सुदेहा तावदस्यास्तु स्पर्द्धामुग्रां चकार सा ॥ <br>
प्रथमं शीतलं तस्या हृदयं ह्यसिवत्पुनः ॥ 4.32.५० ॥ <br>
ततः परं च यज्जातं कुत्सितं कर्म दुःखदम् ॥ <br>
सावधानेन मनसा श्रूयतां तन्मुनीश्वरा ॥ ५१ ॥ <br>
इति श्रीशिवमहापुराणे चतुर्थ्यां कोटिरुद्रसंहितायां घुश्मेश्वरमाहात्म्ये सुदेहासुधर्मचरितवर्णनं नाम द्वात्रिंशोऽध्यायः ॥ ३२ ॥ <br>
<br>
