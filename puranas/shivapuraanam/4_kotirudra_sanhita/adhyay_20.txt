॥ सूत उवाच ॥ <br>
अतः परं प्रवक्ष्यामि माहात्म्यं भैमशंकरम् ॥ <br>
यस्य श्रवणमात्रेण सर्वाभीष्टं लभेन्नरः ॥ १ ॥ <br>
कामरूपाभिधे देशे शंकरो लोककाम्यया ॥ <br>
अवतीर्णः स्वयं साक्षात्कल्याणसुखभाजनम् ॥ २ ॥ <br>
यदर्थमवतीर्णोसौ शंकरो लोकशंकरः॥ <br>
शृणुतादरतस्तच्च कथयामि मुनीश्वराः॥३॥ <br>
भीमोनाम महोवीर्यो राक्षसोऽभूत्पुरा द्विजाः॥ <br>
दुःखदस्सर्वभूतानां धर्मध्वंसकरस्सदा॥४॥<br>
कुंभकर्णात्समुत्पन्नः कर्कट्यां सुमहाबलः॥<br>
सह्ये च पर्वते सोऽपि मात्रा वासं चकार ह॥५॥<br>
कुंभकर्णे च रामेण हते लोकभयंकरे॥<br>
राक्षसी पुत्रसंयुक्ता सह्येऽतिष्ठत्स्वयं तदा॥६॥<br>
स बाल एकदा भीमः कर्कटीं मातरं द्विजाः॥ <br>
पप्रच्छ च खलो लोकदुःखदो भीमविक्रमः॥७॥<br>
भीम उवाच॥<br>
मातर्मे कः पिता कुत्र कथं वैकाकिनी स्थिता॥<br>
ज्ञातुमिच्छामि तत्सर्वं यथार्थं त्वं वदाधुना ॥ ८ ॥ <br>
सूत उवाच ॥ <br>
एवं पृष्टा तदा तेन पुत्रेण राक्षसी च सा॥<br>
उवाच पुत्रं सा दुष्टा श्रूयतां कथयाम्यहम् ॥ ९ ॥ <br>
कर्कट्युवाच ॥ <br>
पिता ते कुम्भकर्णश्च रावणानुज एव च ॥ <br>
रामेण मारितस्सोयं भ्रात्रा सह महाबलः ॥ 4.20.१० ॥ <br>
अत्रागतः कदाचिद्वै कुम्भकर्णस्य राक्षसः ॥ <br>
मद्भोगं कृतवांस्तात प्रसह्य बलवान्पुरा ॥११॥ <br>
लंकां स गतवान्मां च त्यक्त्वात्रैव महाबलः ॥ <br>
मया न दृष्ट्वा सा लंका ह्यत्रैव निवसाम्यहम् ॥ १२ ॥ <br>
पिता मे कर्कटो नाम माता मे पुष्कसी मता ॥ <br>
भर्ता मम विराधो हि रामेण निहतः पुरा ॥ १३ ॥ <br>
पित्रोः पार्श्वे स्थिता चाहं निहते स्वामिनि प्रिये ॥ <br>
पितरौ मे मृतौ चात्र ऋषिणा भस्मसात्कृतौ ॥ १४ ॥ <br>
भक्षणार्थं गतौ तत्र कुद्धेन सुमहात्मना॥<br>
सुतीक्ष्णेन सुतपसाऽगस्त्यशिष्येण वै तदा॥१५॥<br>
साऽहमेकाकिनी जाता दुःखिता पर्वते पुरा॥<br>
निवसामि स्म दुःखार्ता निरालंबा निराश्रया॥१६॥<br>
एतस्मिन्समये ह्यत्र राक्षसो रावणानुजः॥<br>
आगत्य कृतवान्संगं मां विहाय गतो हि सः॥१७॥<br>
ततस्त्वं च समुत्पन्नो महाबलपराक्रमः॥<br>
अवलंब्य पुनस्त्वां च कालक्षेपं करोम्यहम्॥१७॥<br>
सूत उवाच॥<br>
इति श्रुत्वा वचस्तस्या भीमो भीमपराक्रमः॥ <br>
कुद्धश्च चिंतयामास किं करोमि हरिं प्रति॥१९॥<br>
पितानेन हतो मे हि तथा मातामहो ह्यपि॥<br>
विराधश्च हतोऽनेन दुःखं बहुतरं कृतम्॥4.20.२० ॥ <br>
तत्पुत्रोहं भवेयं चेद्धरिं तं पीडयाम्यहम्॥<br>
इति कृत्वा मतिं भीमस्तपस्तप्तुं महद्ययौ॥२१॥<br>
ब्रह्माणां च समुद्दिश्य वर्षाणां च सहस्रकम् ॥ <br>
मनसा ध्यानमाश्रित्य तपश्चक्रे महत्तदा॥२२॥<br>
ऊर्ध्वबाहुश्चैकपादस्सूर्य्ये दृष्टिं दधत्पुरा॥<br>
संस्थितस्स बभूवाथ भीमो राक्षसपुत्रकः ॥२३॥ <br>
शिरसस्तस्य संजातं तेजः परमदारुणम् ॥ <br>
तेन दग्धास्तदा देवा ब्रह्माणं शरणं ययुः ॥ २४ ॥ <br>
प्रणम्य वेधसं भक्त्या तुष्टुवुर्विविधैः स्तवैः ॥ <br>
दुःखं निवेदयांचकुर्ब्रह्मणे ते सवासवाः ॥ २५ ॥ <br>
देवा ऊचुः ॥ <br>
ब्रह्मन्वै रक्षसस्तेजो लोकान्पीडितुमुद्यतम् ॥ <br>
यत्प्रार्थ्यते च दुष्टेन तत्त्वं देहि वरं विधे ॥२६॥ <br>
नोचेदद्य वयं दग्धास्तीव्रतत्तेजसा पुनः ॥ <br>
यास्यामस्संक्षयं सर्वे तस्मात्तं देहि प्रार्थितम् ॥ २७ ॥ <br>
सूत उवाच ॥ <br>
इति तेषां वचश्श्रुत्वा ब्रह्मा लोकपितामहः ॥<br>
जगाम च वरं दातुं वचनं चेदमब्रवीत् ॥ २८ ॥ <br>
ब्रह्मोवाच ॥ <br>
प्रसन्नोऽस्मि वरं ब्रूहि यत्ते मनसि वर्तते ॥ <br>
इति श्रुत्वा विधेर्वाक्यमब्रवीद्राक्षसो हि सः ॥ २९ ॥ <br>
भीम उवाच ॥ <br>
यदि प्रसन्नो देवेश यदि देयो वर स्त्वया ॥ <br>
अतुलं च बलं मेऽद्य देहि त्वं कमलासन ॥ 4.20.३० ॥ <br>
सूत उवाच ॥ <br>
इत्युक्त्वा तु नमश्चक्रे ब्रह्मणे स हि राक्षसः ॥ <br>
ब्रह्मा चापि तदा तस्मै वरं दत्त्वा गृहं ययौ॥३१॥<br>
राक्षसो गृहमागत्य ब्रह्माप्तातिबलस्तदा ॥ <br>
मातरं प्रणिपत्याशु स भीमः प्राह गर्ववान्॥३२॥ <br>
भीम उवाच ॥ <br>
पश्य मातर्बलं मेऽद्य करोमि प्रलयं महत् ॥ <br>
देवानां शक्रमुख्यानां हरेर्वै तत्सहायिनः ॥ ३३ ॥ <br>
॥ सूत उवाच ॥ <br>
इत्युक्त्वा प्रथमं भीमो जिग्ये देवान्सवासवान् ॥ <br>
स्थानान्निस्सारयामास स्वात्स्वात्तान्भीमविक्रमः ॥ ३४ ॥ <br>
ततो जिग्ये हरिं युद्धे प्रार्थितं निर्जरैरपि ॥ <br>
ततो जेतुं रसां दैत्यः प्रारंभं कृतवान्मुदा ॥ ३५ ॥ <br>
पुरा सुदक्षिणां तत्र कामरूपेश्वरं प्रभुम् ॥ <br>
जेतुं गतस्ततस्तेन युद्धमासीद्भयंकरम् ॥ ३६ ॥ <br>
भीमोऽथ तं महाराजं प्रभावाद्ब्रह्मणोऽसुरः ॥ <br>
जिग्ये वरप्रभावेण महावीरं शिवाश्रयम्॥३७॥ <br>
स हि जित्वा ततस्तं च कामरूपेश्वरं प्रभुम् ॥ <br>
बबंध ताडयामास भीमो भीमपराक्रमः ॥ ३८ ॥ <br>
गृहीतं तस्य सर्वस्वं राज्यं सोपस्करं द्विजाः ॥ <br>
तेन भीमेन दुष्टेन शिवदासस्य भूपतेः ॥ ३९ ॥ <br>
राजा चापि सुधर्मिष्ठः प्रियधर्मो हरप्रियः ॥ <br>
गृहीतो निगडैस्तेन ह्येकांते स्थापितश्च सः ॥ 4.20.४० ॥ <br>
तत्र तेन तदा कृत्वा पार्थिवीं मूर्तिमुत्तमाम् ॥ <br>
भजनं च शिवस्यैव प्रारब्धी प्रियकाम्यया ॥ ४१ ॥ <br>
गंगायास्तवनं तेन बहुधा च तदा कृतम् ॥ <br>
मानसं स्नानकर्मादि कृत्वा शंकरपूजनम् ॥ ४२ ॥ <br>
पार्थिवेन विधानेन चकार नृपसत्तमः ॥ <br>
तद्ध्यानं च यथा स्याद्वै कृत्वा च विधिपूर्वकम् ॥ ४३ ॥ <br>
प्रणिपातैस्तथा स्तोत्रैर्मुद्रासन पुरस्सरम् ॥ <br>
कृत्वा हि सकलं तच्च स भेजे शंकरं मुदा ॥ ४४ ॥ <br>
पंचाक्षरमयीं विद्यां जजाप प्रणवान्विताम् ॥ <br>
नान्यत्कार्यं स वै कर्तुं लब्धवानन्तरं तदा ॥ ४५ ॥ <br>
तत्पत्नी च तदा साध्वी दक्षिणा नाम विश्रुता ॥ <br>
निधानं पार्थिवं प्रीत्या चकार नृपवल्लभा ॥ ४६ ॥ <br>
दंपती त्वेकभावेन शंकरं भक्तशंकरम् ॥ <br>
भेजाते तत्र तौ नित्यं शिवाराधनतत्परौ ॥ ४७ ॥ <br>
राक्षसो यज्ञकर्मादि वरदर्प विमोहितः ॥ <br>
लोपयामास तत्सर्वं मह्यं वै दीयतामिति ॥४८॥ <br>
बहुसैन्यसमायुक्तो राक्षसानां दुरात्मनाम ॥ <br>
चकार वसुधां सर्वां स्ववशे चर्षिसत्तमाः ॥ ४९ ॥ <br>
वेदधर्मं शास्त्रधर्मं स्मृतिधर्मं पुराणजम् ॥ <br>
लोपयित्वा च तत्सर्वं बुभुजे स्वयमूर्जितः ॥ 4.20.५० ॥ <br>
देवाश्च पीडितास्तेन सशक्रा ऋषयस्तथा ॥ <br>
अत्यन्तं दुःखमापन्ना लोकान्निस्सारिता द्विजाः ॥ ५१ ॥ <br>
ते ततो विकलास्सर्वे सवासवसुरर्षयः ॥ <br>
ब्रह्मविष्णू पुरोधाय शंकरं शरणं ययुः ॥ ५२ ॥ <br>
स्तुत्वा स्तोत्रैरनेकैश्च शंकरं लोक शंकरम् ॥ <br>
प्रसन्नं कृतवंतस्ते महाकोश्यास्तटे शुभे ॥ ५३ ॥ <br>
कृत्वा च पार्थिवीं मूर्तिं पूजयित्वा विधानतः ॥ <br>
तुष्टुवुर्विविधैः स्तोत्रैर्नमस्कारादिभिः क्रमात् ॥ ५४ ॥ <br>
एवं स्तुतस्तदा शंभुर्देवानां स्तवनादिभिः ॥ <br>
सुप्रसन्नतरो भूत्वा तान्सुरानिदमब्रवीत् ॥ ५५ ॥ <br>
शिव उवाच ॥ <br>
हे हरे हे विधे देवा ऋषयश्चाखिला अहम् ॥ <br>
प्रसन्नोस्मि वरं ब्रूत किं कार्यं करवाणि वः ॥ ५६ ॥<br>
सूत उवाच ॥ <br>
इत्युक्ते च तदा तेन शिवेन वचने द्विजाः ॥ <br>
सुप्रणम्य करौ बद्ध्वा देवः ऊचुश्शिवं तदा ॥ ५७ ॥ <br>
देवा ऊचुः ॥ <br>
सर्वं जानासि देवेश सर्वेषां मनसि स्थितम् ॥ <br>
अन्तर्यामी च सर्वस्य नाज्ञातं विद्यते तव ॥ ५८ ॥ <br>
तथापि श्रूयतां नाथ स्वदुःखं ब्रूमहे वयम् ॥ <br>
त्वदाज्ञया महादेव कृपादृष्ट्या विलोकय ॥ ५९ ॥ <br>
राक्षसः कर्कटीपुत्रः कुंभकर्णोद्भवो बली ॥ <br>
पीडयत्यनिशं देवान्ब्रह्मदत्तवरोर्जितः ॥ 4.20.६० ॥ <br>
तमिमं जहि भीमाह्वं राक्षसं दुःखदायकम् ॥ <br>
कृपां कुरु महेशान विलंबं न कुरु प्रभो ॥ ६१ ॥ <br>
सूत उवाच ॥ <br>
इत्युक्तस्तु सुरैस्सर्वैश्शंभुवें भक्तवत्सलः ॥ <br>
वधं तस्य करिष्यामीत्युक्त्वा देवांस्ततोऽब्रवीत् ॥ ६२ ॥ <br>
शंभुरुवाच ॥ <br>
कामरूपेश्वरो राजा मदीयो भक्त उत्तमः ॥ <br>
तस्मै ब्रूतेति वै देवाः कार्य्यं शीघ्रं भविष्यति ॥ ६३ ॥ <br>
सुदक्षिण महाराज काम रूपेश्वर प्रभो ॥ <br>
मद्भक्तस्त्वं विशेषेण कुरु मद्भजनं रतेः ॥ ६४ ॥ <br>
दैत्यं भीमाह्वयं दुष्टं ब्रह्मप्राप्तवरोर्जितम् ॥ <br>
हनिष्यामि न संदेहस्त्वत्तिरस्कारकारिणम् ॥ ६५ ॥ <br>
॥ सूत उवाच ॥ <br>
अथ ते निर्जरास्सर्वे तत्र गत्वा मुदान्विताः ॥ <br>
तस्मै महानृपायोचुर्यदुक्तं शंभुना च तत् ॥ ६६ ॥ <br>
तमित्युक्त्वा च वै देवा आनंदं परमं गताः ॥ <br>
महर्षयश्च ते सर्वे ययुश्शीप्रं निजाश्रमान् ॥ ६७ ॥ <br>
<br>
इति श्रीशिवमहापुराणे चतुर्थ्यां कोटिरुद्रसंहितायां भीमेश्वरज्योतिर्लिगमाहात्म्ये भीमासुरकृतोपद्रववर्णनं नाम विंशोऽध्यायः ॥ २० ॥<br>
<br>
<br>
