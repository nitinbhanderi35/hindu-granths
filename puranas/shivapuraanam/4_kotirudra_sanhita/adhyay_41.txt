ऋषय ऊचुः ॥ <br>
मुक्तिर्नाम त्वया प्रोक्ता तस्यां किं नु भवेदिह ॥ <br>
अवस्था कीदृशी तत्र भवेदिति वदस्व नः ॥ १ ॥ <br>
सूत उवाच ॥। <br>
मुक्तिश्चतुर्विधा प्रोक्ता श्रूयतां कथयामि वः ॥ <br>
संसारक्लेशसंहर्त्री परमानन्ददायिनी ॥ २ ॥ <br>
सारूप्या चैव सालोक्या सान्निध्या च तथा परा ॥ <br>
सायुज्या च चतुर्थी सा व्रतेनानेन या भवेत् ॥३॥ <br>
मुक्तेर्दाता मुनिश्रेष्ठाः केवलं शिव उच्यते॥<br>
ब्रह्माद्या न हि ते ज्ञेया केवलं च त्रिवर्गदाः ॥४॥ <br>
ब्रह्माद्यास्त्रिगुणाधीशाश्शिवस्त्रिगुणतः परः ॥ <br>
निर्विकारी परब्रह्म तुर्यः प्रकृतितः परः ॥५॥। <br>
ज्ञानरूपोऽव्ययः साक्षी ज्ञानगम्योऽद्वयस्स्वयम् ॥ <br>
कैवल्यमुक्तिदस्सोऽत्र त्रिवर्गस्य प्रदोऽपि हि ॥६॥ <br>
कैवल्याख्या पंचमी च दुर्लभा सर्वथा नृणाम् ॥ <br>
तल्लक्षणं प्रवक्ष्यामि श्रूयतामृषिसत्तमाः ॥ ७ ॥ <br>
उत्पद्यते यतः सर्वं येनैतत्पाल्यते जगत् ॥ <br>
यस्मिंश्च लीयते तद्धि येन सर्वमिदं ततम् ॥ ८ ॥ <br>
तदेव शिवरूपं हि पठ्यते च मुनीश्वराः ॥ <br>
सकलं निष्कलं चेति द्विविधं वेदवर्णितम् ॥ ९ ॥ <br>
विष्णुना तच्च न ज्ञातं ब्रह्मणा न च तत्तथा ॥ <br>
कुमाराद्यैश्च न ज्ञातं न ज्ञातं नारदेन वै ॥4.41.१०॥ <br>
शुकेन व्यास पुत्रेण व्यासेन च मुनीश्वरैः। <br>
तत्पूर्वैश्चाखिलैर्देवैर्वेदैः शास्त्रैस्तथा न हि॥११॥<br>
सत्यं ज्ञानमनंतं च सच्चिदानन्दसंज्ञितम्॥<br>
निर्गुणो निरुपाधिश्चाव्ययः शुद्धो निरंजनः ॥१२॥ <br>
न रक्तो नैव पीतश्च न श्वेतो नील एव च ॥ <br>
न ह्रस्वो न च दीर्घश्च न स्थूलस्सूक्ष्म एव च॥१३॥<br>
यतो वाचो निवर्तंते अप्राप्य मनसा सह॥<br>
तदेव परमं प्रोक्तं ब्रह्मैव शिवसंज्ञकम्॥१४॥<br>
आकाशं व्यापकं यद्वत्तथैव व्यापकन्त्विदम्॥<br>
मायातीतं परात्मानं द्वन्द्वातीतं विमत्सरम् ॥१५॥ <br>
तत्प्राप्तिश्च भवेदत्र शिवज्ञानोदयाद्ध्रुवम् ॥ <br>
भजनाद्वा शिवस्यैव सूक्ष्ममत्या सतां द्विजाः॥१६॥ <br>
ज्ञानं तु दुष्करं लोके भजनं सुकरं  मतम् ॥ <br>
तस्माच्छिवं च भजत मुक्त्यर्थमपि सत्तमाः ॥ १७ ॥ <br>
शिवो हि भजनाधीनो ज्ञानात्मा मोक्षदः परः ॥ <br>
भक्त्यैव बहवः सिद्धा मुक्तिं प्रापुः परां मुदा ॥१८॥ <br>
ज्ञानमाता शंभुभक्तिर्मुक्तिभुक्तिप्रदा सदा ॥ <br>
सुलभा यत्प्रसादाद्धि सत्प्रेमांकुर लक्षणा ॥ १९ ॥ <br>
सा भक्तिर्विविधा ज्ञेया सगुणा निर्गुणा द्विजाः ॥ <br>
वैधी स्वाभाविकी याया वरा सासा स्मृता परा ॥ 4.41.२० ॥<br>
नैष्ठिक्यनैष्ठिकीभेदाद्विविधैव हि कीर्तिता॥<br>
षड्विधा नैष्ठिकी भेदाद्द्वितीयैकविधा स्मृता ॥२१॥<br>
विहिताविहिताभेदात्तामनेकां विदुर्बुधाः ॥ <br>
तयोर्बहुविधत्वाच्च  विस्तारो न हि वर्ण्यते ॥२२॥ <br>
ते नवांगे उभे ज्ञेये श्रवणादिकभेदतः ॥ <br>
सुदुष्करे तत्प्रसादं विना च सुकरे ततः ॥ २३ ॥ <br>
भक्तिज्ञाने न भिन्ने हि शंभुना वर्णिते द्विजाः ॥ <br>
तस्माद्भेदो न कर्तव्यस्तत्कर्तुस्सर्वदा सुखम् ॥ २४ ॥ <br>
विज्ञानं न भवत्येव द्विजा भक्तिविरोधिनः ॥ <br>
शंभुभक्तिकरस्यैव भवेज्ज्ञानोदयो द्रुतम् ॥२५॥ <br>
तस्माद्भक्तिर्महेशस्य साधनीया मुनीश्वराः ॥ <br>
तयैव  निखिलं सिद्धं भविष्यति न संशयः ॥ २६ ॥ <br>
इति पृष्टं भवद्भिर्यत्तदेव कथितं मया ॥ <br>
तच्छुत्वा सर्वपापेभ्यो मुच्यते नात्र संशयः ॥ २७ ॥ <br>
इति श्रीशिवमहापुराणे चतुर्थ्यां कोटिरुद्रसंहितायां मुक्तिनिरूपणं नामैकचत्वारिंशोऽध्यायः ॥ ४१ ॥ <br>
<br>
