ऋषय ऊचुः ।।। <br>
ज्योतिषां चैव लिंगानां माहात्म्यं कथयाधुना ।। <br>
उत्पत्तिं च तथा तेषां ब्रूहि सर्वं यथाश्रुतम् ।। १ ।। <br>
सूत उवाच ।। <br>
शृण्वन्तु विप्रा वक्ष्यामि तन्माहात्म्यं जनिं तथा ।। <br>
संक्षेपतो यथाबुद्धि सद्गुरोश्च मया श्रुतम् ।। २ ।। <br>
एतेषां चैव माहात्म्यं वक्तुं वर्षशतैरपि ।। <br>
शक्यते न मुनिश्रेष्ठास्तथापि कथयामि वः ।। ३ ।। <br>
सोमनाथश्च तेषां वै प्रथमः परिकीर्तितः ।। <br>
तन्माहात्म्यं शृणु मुने प्रथमं सावधानतः ।। ४ ।। <br>
सप्तविंशन्मिताः कन्या दक्षेण च महात्मना ।। <br>
तेन चन्द्रमसे दत्ता अश्विन्याद्या मुनीश्वराः ।।५।। <br>
चन्द्रं च स्वामिनं प्राप्य शोभमाना विशेषतः ।। <br>
चन्द्रोऽपि चैव ताः प्राप्य शोभते स्म निरन्तरम् ।। ६ ।। <br>
हेम्ना चैव मणिर्भाति मणिना हेम चैव हि ।। <br>
एवं च समये तस्य यज्जातं श्रूयतामिति ।। ७ ।। <br>
सर्वास्वपि च पत्नीषु रोहिणीनाम या स्मृता ।। <br>
यथैका सा प्रिया चासीत्तथान्या न कदाचन ।। ८ ।। <br>
अन्याश्च दुःखमापन्नाः पितरं शरणं ययुः ।। <br>
गत्वा तस्मै च यद्दुःखं तथा ताभिर्निवेदितम् ।। ९ ।। <br>
दक्षस्स च तथा श्रुत्वा दुःखं च प्राप्तावांस्तदा ।। <br>
समागत्य द्विजाश्चन्द्रं शान्त्यावोचद्वचस्तदा ।। 4.14.१० ।। <br>
दक्ष उवाच ।। <br>
विमले च कुले त्वं हि समुत्पन्नः कलानिधे ।। <br>
आश्रितेषु च सर्वेषु न्यूनाधिक्यं कथं तव ।। ११ ।। <br>
कृतं चेत्तकृतं तच्च न कर्तव्यं त्वया पुनः ।। <br>
वर्तनं विषमत्वेन नरकप्रदमीरितम् ।। १२ ।। <br>
सूत उवाच ।। <br>
दक्षश्चैव च संप्रार्थ्य चन्द्रं जामातरं स्वयम्।। <br>
जगाम मन्दिरं स्वं वै निश्चयं परमं गतः ।।१३।।<br>
चंद्रोऽपि वचनं तस्य न चकार विमोहितः ।। <br>
शिवमायाप्रभावेण यया संमोहितं जगत् ।। १४ ।। <br>
शुभं भावि यदा यस्य शुभं भवति तस्य वै ।। <br>
अशुभं च यदा भावि कथं तस्य शुभं भवेत् ।। १५।। <br>
चन्द्रोऽपि बलवद्भाविवशान्मेने न तद्वचः ।। <br>
रोहिण्यां च समासक्तो नान्यां मेने कदाचन ।।१६।। <br>
तच्छ्रुत्वा पुनरागत्य स्वयं दुःखसमन्वितः ।। <br>
प्रार्थयामास चन्द्रं स दक्षो दक्षस्सुनीतितः ।। १७ ।। <br>
दक्ष उवाच ।। <br>
श्रूयतां चन्द्र यत्पूर्वं प्रार्थितो बहुधा मया ।। <br>
न मानितं त्वया यस्मात्तस्मात्त्वं च क्षयी भव ।।१८।। <br>
सूत उवाच।। <br>
इत्युक्ते तेन चन्द्रो वै क्षयी जातः क्षणादिह ।। <br>
हाहाकारो महानासीत्तदेन्दौ क्षीणतां गते ।। १९ ।। <br>
देवर्षयस्तदा सर्वे किं कार्य्यं हा कथं भवेत् ।। <br>
इति दुःखं समापन्ना विह्वला ह्यभवन्मुने ।। 4.14.२० ।। <br>
विज्ञापिताश्च चन्द्रेण सर्वे शक्रादयस्सुराः ।। <br>
ऋषयश्च वसिष्ठाद्या ब्रह्माणं शरणं ययु ।।२१।। <br>
गत्वापि तु तदा प्रोचुस्तद्वृत्तं निखिलं मुने ।। <br>
ब्रह्मणे ऋषयो देवा नत्वा नुत्वातिविह्वलाः ।। २२ ।। <br>
ब्रह्मापि तद्वचः श्रुत्वा विस्मयं परमं ययौ ।। <br>
शिवमायां सुप्रशस्य श्रावयंस्तानुवाच ह ।। २३ ।। <br>
ब्रह्मोवाच ।। <br>
अहो कष्टं महज्जातं सर्वलोकस्य दुःखदम् ।। <br>
चन्द्रस्तु सर्वदा दुष्टो दक्षश्च शप्तवानमुम् ।। २४ ।। <br>
सर्वं दुष्टेन चन्द्रेण कृतं कर्माप्यनेकशः ।। <br>
श्रूयतामृषयो देवाश्चन्द्रकृत्यं पुरातनम् ।।२५।। <br>
बृहस्पतेर्गृहं गत्वा तारा दुष्टेन वै हृता ।। <br>
तस्य भार्या पुनश्चैव स दैत्यान्समुपस्थितः ।।२६।। <br>
समाश्रितस्तदा दैत्यान्युद्धं देवैश्चकार ह ।। <br>
मयाऽत्रिणा निषिद्धश्च तस्मै तारां ददौ शशी ।। २५७ ।। <br>
तां च गर्भवतीं दृष्ट्वा न गृह्णामीति सोऽब्रवीत् ।। <br>
अस्माभिर्वारितो जीवः कृच्छ्राज्जग्राह तां तदा ।। २८ ।। <br>
यदि गर्भं जहातीह गृह्णामीत्यब्रवीत्पुनः ।। <br>
गर्भे मया पुनस्तत्र त्याजिते मुनिसत्तमाः ।। २९ ।। <br>
कस्यायं च पुनर्गर्भस्सोमस्येति च साऽब्रवीत् ।। <br>
पश्चात्तेन गृहीता सा मया च वारितेन वै ।। 4.14.३० ।। <br>
एवंविधानि चन्द्रस्य दुश्चारित्राण्यनेकशः ।। <br>
वर्ण्यंते किं पुनस्तानि सोऽद्यापि कुरुते कथम् ।।३१।। <br>
यज्जातं तत्सुसंजातं नान्यथा भवति ध्रुवम् ।। <br>
अतः परमुपायं वो वक्ष्यामि शृणुतादरात् ।। ३२ ।। <br>
प्रभासके शुभे क्षेत्रे व्रजेश्चन्द्रस्सदैवतैः ।। <br>
शिवमाराधयेत्तत्र मृत्युञ्जयविधानतः ।। ३३ ।। <br>
निधायेशं पुरस्तत्र चन्द्रस्तपतु नित्यशः ।। <br>
प्रसन्नश्च शिवः पश्चादक्षयं तं करिष्यति ।।३४।। <br>
सूत उवाच ।। <br>
इति श्रुत्वा वचस्तस्य ब्रह्मणस्ते सुरर्षयः ।। <br>
संनिवृत्याययुस्सर्वे यत्र दक्षविधू ततः ।। ३५ ।। <br>
गृहीत्वा ते ततश्चन्द्रं दक्षं चाश्वास्य निर्जराः ।। <br>
प्रभासे ऋषयश्चक्रुस्तत्र गत्वाखिलाश्च वै ।। ३६ ।। <br>
आवाह्य तीर्थवर्याणि सरस्वत्यादिकानि च ।। <br>
पार्थिवेन तदा पूजां मृत्युञ्जयविधानतः ।।३७।। <br>
ते देवाश्च तदा सर्वे ऋषयो निर्मलाशयाः ।। <br>
स्थाप्य चन्द्रं प्रभासे च स्वंस्वं धाम ययुर्मुदा ।।३८।। <br>
चन्द्रेण च तपस्तप्तं पण्मासं च निरंतरम् ।। <br>
मृत्युंजयेन मंत्रेण पूजितो वृषभध्वजः ।।३९।। <br>
दशकोटिमितं मन्त्रं समावृत्य शशी च तम् ।।। <br>
ध्यात्वा मृत्युञ्जयं मन्त्रं तस्थौ निश्चलमानसः ।। 4.14.४० ।। <br>
तं दृष्ट्वा शंकरो देवः प्रसन्नोऽभूत्ततः प्रभुः ।। <br>
आविर्भूय विधुं प्राह स्वभक्तं भक्तवत्सलः ।।४१।। <br>
शंकर उवाच।।<br>
वरं वृणीष्व भद्रं ते मनसा यत्समीप्सितम्।।<br>
प्रसन्नोऽहं शशिन्सर्वं दास्ये वरमनुत्तमम् ।।४२।। <br>
चंद्र उवाच ।। <br>
यदि प्रसन्नो देवेश किमसाध्यं भवेन्मम ।। <br>
तथापि मे शरीरस्य क्षयं वारय शंकर।।४३।।<br>
क्षंतव्यो मेऽपराधश्च कल्याणं कुरु सर्वदा।। <br>
इत्युक्ते च तदा तेन शिवो वचनमब्रवीत्।।४४।।<br>
शिव उवाच।।<br>
पक्षे च क्षीयतां चन्द्र कला ते च दिनेदिने।। <br>
पुनश्च वर्द्धतां पक्षे सा कला च निरंतरम् ।। ४५ ।। <br>
सूत उवाच ।। <br>
एवं सति तदा देवा हर्षनिर्भरमानसाः ।। <br>
ऋषयश्च तथा सर्वे समाजग्मुर्द्रुतं द्विजाः।।४६।।<br>
आगत्य च तदा सर्वे चन्द्रायाशिषमब्रुवन् ।। <br>
शिवं नत्वा करौ बद्ध्वा प्रार्थयामासुरादरात्।।४७।।<br>
देवाः ऊचुः।। <br>
देवदेव महादेव परमेश नमोऽस्तु ते ।। <br>
उमया सहितश्शंभो स्वामिन्नत्र स्थिरो भव ।। ४८ ।। <br>
सूत उवाच।। <br>
ततश्चन्द्रेण सद्भक्त्या संस्तुतश्शंकरः पुरा ।। <br>
निराकारश्च साकारः पुनश्चैवाभवत्प्रभुः ।। ४९ ।। <br>
प्रसन्नश्च स देवानां क्षेत्रमाहात्म्यहेतवे ।। <br>
चन्द्रस्य यशसे तत्र नाम्ना चन्द्रस्य शंकरः ।। 4.14.५० ।। <br>
सोमेश्वरश्च नामासीद्विख्यातो भुवन त्रये ।। <br>
क्षयकुष्ठादिरोगाणां नाशकः पूजनाद्द्विजाः ।।५१।। <br>
धन्योऽयं कृतकृत्योयं यन्नाम्ना शंकरस्स्वयम्।।<br>
स्थितश्च जगतां नाथः पावयञ्जगतीतलम्।।५२।।<br>
तत्कुंडं तैश्च तत्रैव सर्वैर्देवैः प्रतिष्ठितम्।। <br>
शिवेन ब्रह्मणा तत्र ह्यविभक्तं तु तत्पुनः।।५३।।<br>
चन्द्रकुण्डं प्रसिद्धं च पृथिव्यां पापनाशनम्।।<br>
तत्र स्नाति नरो यस्स सर्वैः पापैः प्रमुच्यते ।। ५४ ।। <br>
रोगास्सर्वे क्षयाद्याश्च ह्यसाध्या ये भवंति वै।। <br>
ते सर्वे च क्षयं यान्ति षण्मासं स्नानमात्रतः ।। ५५ ।। <br>
प्रभासं च परिक्रम्य पृथिवीक्रमसंभवम् ।। <br>
फलं प्राप्नोति शुद्धात्मा मृतः स्वर्गे महीयते ।।५६।। <br>
सोमलिंगं नरो दृष्ट्वा सर्वपापात्प्रमुच्यते ।। <br>
लब्ध्वा फलं मनोभीष्टं मृतस्स्वर्गं समीहते ।। ५७ ।। <br>
यद्यत्फलं समुद्दिश्य कुरुते तीर्थमुत्तमम्।।<br>
तत्तत्फलमवाप्नोति सर्वथा नात्र संशयः।।५८।। <br>
इति ते ऋषयो देवाः फलं दृष्ट्वा तथाविधम् ।। <br>
मुदा शिवं नमस्कृत्य गृहीत्वा चन्द्रमक्षयम् ।। ५९ ।। <br>
परिक्रम्य च तत्तीर्थं प्रशंसन्तश्च ते ययुः ।। <br>
चंद्रश्चापि स्वकीयं च कार्य्यं चक्रे पुरातनम् ।। 4.14.६० ।। <br>
इति सर्वः समाख्यातः सोमेशस्य समुद्भवः ।।<br>
एवं सोमेश्वरं लिंगं समुत्पन्नं मुनीश्वराः ।। ६१ ।। <br>
यः शृणोति तदुत्पत्तिं श्रावयेद्वा परान्नरः ।। <br>
सर्वान्कामानवाप्नोति सर्वपापैः प्रमुच्यते ।। ६२ ।। <br>
इति श्रीशिवमहापुराणे चतुर्थ्यां कोटिरुद्रसंहितायां सोमनाथज्योतिर्लिंगोत्पत्तिवर्णनं नाम चतुर्दशोऽध्यायः ।। १४ ।।। <br>
<br>
