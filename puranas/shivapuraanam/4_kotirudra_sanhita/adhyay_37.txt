।। ऋषय ऊचुः ।। <br>
सूतसूत महाभाग ज्ञानवानसि सुव्रत ।। <br>
पुनरेव शिवस्य वै चरितं ब्रूहि विस्तरात् ।। १ ।। <br>
पुरातनाश्च राजान ऋषयो देवतास्तथा।।<br>
आराधनञ्च तस्यैव चकुर्देववरस्य हि ।। २ ।। <br>
सूत उवाच।।<br>
साधु पृष्टमृषिश्रेष्ठाः श्रूयतां कथयामि वः ।। ।<br>
चरित्रं शांकरं रम्यं शृण्वतां भुक्तिमुक्तिदम् ।। ३ ।। <br>
एतदेव पुरा पृष्टो नारदेन पितामहः ।। <br>
प्रत्युवाच प्रसन्नात्मा नारदं मुनिसत्तमम् ।।। ४ ।। <br>
ब्रह्मोवाच ।। <br>
शृणु नारद सुप्रीत्या शांकरं चरितं वरम्।।<br>
प्रवक्ष्यामि भवत्स्नेहान्महापातकनाशनम् ।।५।। <br>
रमया सहितो विष्णुश्शिवपूजां चकार ह ।। <br>
कृपया परमेशस्य सर्वान्कामानवाप हि ।। ६ ।। <br>
अहं पितामहश्चापि शिवपूजनकारकः ।। <br>
तस्यैव कृपया तात विश्वसृष्टिकरस्सदा ।। ७ ।। <br>
शिवपूजाकरा नित्यं मत्पुत्राः परमर्षयः ।। <br>
अन्ये च ऋषयो ये ते शिवपूजनकारकाः ।। ८ ।। ।।<br>
नारद त्वं विशेषेण शिवपूजनकारकः ।। <br>
सप्तर्षयो वसिष्ठाद्याः शिवपूजनकारकाः।।९।।<br>
अरुंधती मदासाध्वी लोपामुद्रा तथैव च ।। <br>
अहल्या गौतमस्त्री च शिवपूजनकारिकाः।।4.37.१०।।<br>
दुर्वासाः कौशिकश्शक्तिर्दधीचो गौतमस्तथा ।। <br>
कणादो भार्गवो जीवो वैशंपायन एव च ।।११।। <br>
एते च मुनयस्सर्वे शिवपूजाकरा मताः।। <br>
तथा पराशरो व्यासश्शिवपूजारतस्सदा ।।१२।। <br>
उपमन्युर्महाभक्तश्शिवस्य परमात्मनः ।। <br>
याज्ञवल्क्यो महाशैवो जैमिनिर्गर्ग एव च ।।१३।। <br>
शुकश्च शौनकाद्याश्च शङ्करस्य प्रपूजकाः ।। <br>
अन्येऽपि बहवस्सन्ति मुनयो मुनिसत्तमाः ।।१४।। <br>
अदितिर्देवमाता च नित्यं प्रीत्या चकार ह ।। <br>
पार्थिवीं शैवपूजां वै सवधूः प्रेमतत्परा।।१५।। <br>
शक्रादयो लोकपाला वसवश्च सुरास्तथा ।। <br>
महाराजिकदेवाश्च साध्याश्च शिवपूजकाः ।।१६।। <br>
गन्धर्वा किन्नराद्याश्चोपसुराश्शिवपूजकाः ।। <br>
तथाऽसुरा महात्मानश्शिवपूजाकरा मताः ।।१७।। <br>
हिरण्यकशिपुर्देत्यस्सानुजत्ससुतो मुने।। <br>
शिवपूजाकरो नित्यं विरोचनबली तथा।।१८।। <br>
महाशैव स्मृतो बाणो हिरण्याक्षसुतास्तथा।। <br>
वृषपर्वा दनुस्तात दानवाः शिवपूजकाः ।। १९ ।। <br>
शेषश्च वासुकिश्चैव तक्षकश्च तथा परे ।। <br>
शिवभक्ता महानागा गरुडाद्याश्च पक्षिणः ।।4.37.२०।। <br>
सूर्यचन्द्रावुभौ देवौ पृथ्व्यां वंशप्रवर्त्तकौ।।<br>
शिवसेवारतौ नित्यं सवंश्यौ तौ मुनीश्वर ।।२१।। <br>
मनवश्च तथा चक्रुस्स्वायंभुवपुरस्सराः ।। <br>
शिवपूजां विशेषेण शिववेषधरा मुने ।। २२ ।। <br>
प्रियव्रतश्च तत्पुत्रास्तथा चोत्तानपात्सुतः ।। <br>
तद्वंशाश्चैव राजानश्शिवपूजनकारकाः ।। २३ ।। <br>
ध्रुवश्च ऋषभश्चैव भरतो नव योगिनः ।। <br>
तद्भ्रातरः परे चापि शिवपूजनकारकाः।।२४।।<br>
वैवस्वतसुतास्तार्क्ष्य इक्ष्वाकुप्रमुखा नृपाः।।<br>
शिवपूजारतात्मानः सर्वदा सुखभोगिनः ।।२५।। <br>
ककुत्स्थश्चापि मांधाता सगरश्शैवसत्तमः।।<br>
मुचुकुन्दो हरिश्चन्द्रः कल्माषांघ्रिस्तथैव च।।२६।।<br>
भगीरथादयो भूपा बहवो नृपसत्तमाः।।<br>
शिवपूजाकरा ज्ञेयाः शिववेषविधायिनः ।।२७।। <br>
खट्वांगश्च महाराजो देवसाहाय्यकारकः ।। <br>
विधितः पार्थिवीम्मूर्तिं शिवस्यापूजयत्सदा ।।२८।। <br>
तत्पुत्रो हि दिलीपश्च शिवपूजनकृत्सदा ।। <br>
रघुस्तत्तनयः शैवः सुप्रीत्याः शिवपूजकः ।। २९ ।। <br>
अजश्शिवार्चकस्तस्य तनयो धर्मयुद्धकृत् ।। <br>
जातो दशरथो भूयो महाराजो विशेषतः ।।4.37.३०।। <br>
पुत्रार्थे पार्थिवी मूर्त्ति शैवी दशरथो हि सः ।। <br>
समानर्च विशेषेण वसि ष्ठस्याज्ञया मुनेः ।।३१।। <br>
पुत्रेष्टिं च चकारासौ पार्थिवो भवभक्तिमान्।। <br>
ऋष्यशृङ्गमुनेराज्ञां संप्राप्य नृपसत्तमः ।। ३२ ।। <br>
कौसल्या तत्प्रिया मूर्त्ति पार्थिवीं शांकरीं मुदा ।। <br>
ऋष्यशृंगसमादिष्टा समानर्च सुताप्तये ।।३३।। <br>
सुमित्रा च शिवं प्रीत्या कैकेयी नृपवल्लभा।। <br>
पूजयामास सत्पुत्रप्राप्तये मुनिसत्तम ।। ३४ ।। <br>
शिवप्रसादतस्ता वै पुत्रान्प्रापुश्शुभंकरान् ।। <br>
महाप्रतापिनो वीरान्सन्मार्गनिरतान्मुने ।।३५।। <br>
ततः शिवाज्ञया तस्मात्तासु राज्ञस्स्वयं हरिः ।। <br>
चतुर्भिश्चैव रूपैश्चाविर्बभूव नृपात्मजः ।। ३६ ।। <br>
कौसल्यायाः सुतो राम सुमित्रायाश्च लक्ष्मण ।। <br>
शत्रुघ्नश्चैव कैकेय्या भरतश्चेति सुव्रताः ।।३७।। <br>
रामस्ससहजो नित्यं पार्थिवं समपूजयत् ।। <br>
भस्म रुद्राक्षधारी च विरजागममास्थितः ।। ३८ ।। <br>
तद्वंशे ये समुत्पन्ना राजानः सानुगा मुने ।। <br>
ते सर्वे पार्थिवं लिंगं शिवस्य समपूजयन् ।।३९।। <br>
सुद्युम्नश्च महाराजश्शैवो मुनिसुतो मुने ।। <br>
शिवशापात्प्रियाहेतोरभून्नारी ससेवकः ।।4.37.४०।। <br>
पार्थिवेशसमर्चातः पुनस्सोऽभूत्पुमान्वरः ।। <br>
मासं स्त्री पुरुषो मासमेवं स्त्रीत्वं न्यवर्त्तत ।। ४१ ।। <br>
ततो राज्यं परित्यज्य शिवधर्मपरायणः ।। <br>
शिववेषधरो भक्त्या दुर्लभं मोक्षमाप्तवान् ।।४२।। <br>
पुरूरवाश्च तत्पुत्रो महाराजस्तु पूजक ।। <br>
शिवस्य देवदेवस्य तत्सुतः शिवपूजकः ।। ४३ ।।<br>
भरतस्तु महापूजां शिवस्यैव सदाकरोत् ।। <br>
नहुषश्च महा शैवः शिवपूजारतो ह्यभूत् ।।४४।। <br>
ययातिः शिवपूजातः सर्वान्कामानवाप्तवान् ।। <br>
अजीजनत्सुतान्पंच शिवधर्मपरायणान् ।।४५।। <br>
तत्सुता यदुमुख्याश्च पंचापि शिवपूजकाः ।।<br>
शिवपूजाप्रभावेण सर्वान्कामांश्च लेभिरे ।। ४६ ।। <br>
अन्येऽपि ये महाभागाः समानर्चुश्शिवं हि ते ।। <br>
तद्वंश्या अन्यवंश्याश्च भुक्तिमुक्तिप्रदं मुने।। ४७ ।। <br>
कृष्णेन च कृतं नित्यं बदरीपर्वतोत्तमे ।। <br>
पूजनं तु शिवस्यैव सप्तमासावधि स्वयम् ।। ४८ ।। <br>
प्रसन्नाद्भगवांस्तस्माद्वरान्दिव्यानने कशः।।<br>
सम्प्राप्य च जगत्सर्वं वशेऽनयत शङ्करात् ।। ४९ ।। <br>
प्रद्युम्नः तत्सुतस्तात शिवपूजाकरस्सदा ।। <br>
अन्ये च कार्ष्णिप्रवरास्साम्बाद्याश्शिवपूजकाः ।। 4.37.५० <br>
जरासंधो महाशैवस्तद्वंश्याश्च नृपास्तथा ।। <br>
निमिश्शैवश्च जनकस्तत्पुत्राश्शिवपूजकाः।।५१।। <br>
नलेन च कृता पूजा वीरसेनसुतेन वै ।। <br>
पूर्वजन्मनि यो भिल्लो वने पान्थसुरक्षकः ।। ५२ ।। <br>
यतिश्च रक्षितस्तेन पुरा हरसमीपतः ।। <br>
स्वयंव्याघ्रादिभी रात्रौ भक्षितश्च मृतो वृषात् ।। ५३ ।। <br>
तेन पुण्यप्रभावेण स भिल्लो हि नलोऽभवत् ।। <br>
चक्रवर्ती महाराजो दमयन्ती प्रियोऽभवत् ।। ५४ ।। <br>
इति ते कथितं तात यत्पृष्टं भवतानघ ।। <br>
शाङ्करं चरितं दिव्यं किमन्यत्प्रष्टुमिच्छसि ।। ५५ ।। <br>
इति श्रीशिवमहापुराणे चतुर्थ्यां कोटिरुद्रसहितायां देवर्षिनृपशैवत्ववर्णनं नाम सप्तत्रिंशोऽध्यायः ।। ३७ ।। <br>
<br>
