ऋषय ऊचुः ।। <br>
कथं गंगा समायाता वैशाखे सप्तमीदिने ।। <br>
नर्मदायां विशेषेण सूतैतद्वर्णय प्रभो।।१।।  <br>
ईश्वरश्च कथं जातो नन्दिकेशो हि नामतः ।। <br>
वृत्तं तदपि सुप्रीत्या कथय त्वं महामते ।। २।। <br>
सूत उवाच ।। <br>
साधु पृष्टमृषिश्रेष्ठा नन्दिकेशाश्रितं वचः ।। <br>
तदहं कथयाम्यद्य श्रवणात्पुण्यवर्द्धनम् ।। ३ ।। <br>
ब्राह्मणी ऋषिका नाम्ना कस्यचिच्च द्विजन्मनः ।। <br>
सुता विवाहिता कस्मैचिद्द्विजाय विधानतः ।। ४ ।। <br>
पूर्वकर्मप्रभावेन पत्नी सा हि द्विजन्मनः ।। <br>
सुव्रतापि च विप्रेन्द्रा बालवैधव्यमागता ।। ५ ।। <br>
अथ सा द्विजपत्नी हि ब्रह्मचर्य्यव्रतान्विता ।। <br>
पार्थिवार्चनपूर्वं हि तपस्तेपे सुदारुणम् ।। ६ ।। <br>
तस्मिन्नवसरे दुष्टो मूढनामाऽसुरो बली ।। <br>
ययौ तत्र महामायी कामबाणेन ताडितः ।।७।। <br>
तपन्तीं तां समालोक्य सुन्दरीमतिकामिनीम् ।। <br>
तया भोगं ययाचे स नानालोभं प्रदर्शयन् ।। ८ ।। <br>
अथ सा सुव्रता नारी शिवध्यानपरायणा ।। <br>
तस्मिन्दृष्टिं दधौ नैव कामदृष्ट्या मुनीश्वराः ।। ९ ।। <br>
न मानितवती तं च ब्राह्मणी सा तपोरता ।। <br>
अतीव हि तपोनिष्ठासीच्छिवध्यानमाश्रिता ।। 4.7.१० ।। <br>
अथ मूढः स दैत्येन्द्रः तया तन्व्या तिरस्कृतः ।। <br>
चुक्रोध विकटं तस्यै पश्चाद्रूपमदर्शयत् ।।११।। <br>
अथ प्रोवाच दुष्टात्मा दुर्वचो भयकारकम् ।। <br>
त्रासयामास बहुशस्तां च पत्नीं द्विजन्मनः ।। १२ ।। <br>
तदा सा भयसंत्रस्ता बहुवारं शिवेति च ।। <br>
बभाषे स्नेहतस्तन्वी द्विजपत्नी शिवाश्रया ।। १३ ।। <br>
विह्वलातीव सा नारी शिवनामप्रभाषिणी ।। <br>
जगाम शरणं शम्भोः स्वधर्मावनहेतवे ।। १४ ।। <br>
शरणागतरक्षार्थं कर्तुं सद्वृत्तमाहितम् ।। <br>
आनन्दार्थं हि तस्यास्तु शिव आविर्बभूव ह ।। १५ ।। <br>
अथ तं मूढनामानं दैत्येन्द्रं काम विह्वलम् ।। <br>
चकार भस्मसात्सद्यः शंकरो भक्तवत्सलः ।।१६।। <br>
ततश्च परमेशानो कृपादृष्ट्या विलोक्य ताम् ।। <br>
वरं ब्रूहीति चोवाच भक्तरक्षणदक्षधीः ।। १७ ।। <br>
श्रुत्वा महेशवचनं सा साध्वी द्विजकामिनी ।। <br>
ददर्श शांकरं रूपमानन्दजनकं शुभम् ।। १८ ।। <br>
ततः प्रणम्य तं शंभुं परमेशसुखावहम् ।। <br>
तुष्टाव साञ्जलिः साध्वी नतस्कन्धा शुभाशया ।। १९ ।। <br>
ऋषिकोवाच ।। <br>
देवदेव महादेव शरणागतवत्सल ।। <br>
दीनबन्धुस्त्वमीशानो भक्तरक्षाकरः सदा ।।4.7.२०।। <br>
त्वया मे रक्षितो धर्मो मूढनाम्नोऽसुरादिह ।। <br>
यदयं निहतो दुष्टो जगद्रक्षा कृता त्वया ।। २१ ।। <br>
स्वपादयोः परां भक्तिं देहि मे ह्यनपायिनीम् ।। <br>
अयमेव वरो नाथ किमन्यदधिकं ह्यतः ।। २२ ।।<br>
अन्यदाकर्णय विभो प्रार्थनां मे महेश्वर ।। <br>
लोकानामुपकारार्थमिह त्वं संस्थितो भव ।। २३ ।। <br>
सूत उवाच ।। <br>
इति स्तुत्वा महादेवमृषिका सा शुभव्रता ।। <br>
तूष्णीमासाथ गिरिशः प्रोवाच करुणाकरः ।। २४ ।। <br>
गिरिश उवाच ।। <br>
ऋषिके सुचरित्रा त्वं मम भक्ता विशेषतः ।। <br>
दत्ता वराश्च ते सर्वे तुभ्यं येये हि याचिताः ।। २५ ।। <br>
एतस्मिन्नंतरे तत्र हरिब्रह्मादयः सुराः ।। <br>
शिवाविर्भावमाज्ञाय ययुर्हर्षसमन्विताः ।।२६।। <br>
शिवं प्रणम्य सुप्रीत्या समानर्चुश्च तेऽखिलाः ।। <br>
तुष्टुवुर्नतका विप्राः करौ बद्ध्वा सुचेतसः ।। २७ ।। <br>
एतस्मिन्समये गंगा साध्वी तां स्वर्धुनी जगौ।।<br>
ऋषिकां सुप्रसन्नात्मा प्रशंसन्तो च तीद्विधिम् ।।२८।। <br>
गंगोवाच।।<br>
ममार्थे चैव वैशाखे मासि देयं त्वया वचः ।। <br>
स्थित्यर्थं दिनमेकं मे सामीप्यं कार्य्यमेव हि।।२९।।<br>
सूत उवाच।।<br>
गंगावचनमाकर्ण्य सा साध्वी प्राह सुव्रता।। <br>
तथास्त्विति वचः प्रीत्या लोकानां हितहेतवे ।। 4.7.३० ।। <br>
आनन्दार्थं शिवस्तस्याः सुप्रसन्नश्च पार्थिवे ।। <br>
तस्मिँल्लिंगे लयं यातः पूर्णांशेन तया हरः ।।३१।। <br>
देवः सर्वे सुप्रसन्नाः प्रशंसंति शिवं च ताम्।। <br>
स्वंस्वं धाम ययुर्विष्णुब्रह्माद्या अपि स्वर्णदी ।। ३२ ।। <br>
तद्दिनात्पावनं तीर्थमासीदीदृशमुत्तमम्।।<br>
नन्दिकेशः शिवः ख्यातः सर्वपापविनाशनः ।।३३।। <br>
गंगापि प्रतिवर्षं तद्दिने याति शुभेच्छया।<br>
क्षालनार्थं स्वपापस्य यद्ग्रहीतं नृणां द्विजाः ।। ३४ ।। <br>
तत्र स्नातो नरः सम्यङ् नंदिकेशं समर्च्य च ।। <br>
ब्रह्महत्यादिभिः पापैर्मुच्यते ह्यखिलैरपि ।।३५।।<br>
इति श्रीशिवमहापुराणे चतुर्थ्यां कोटिरुद्रसंहितायां नन्दिकेश्वरशिवलिंगमाहात्म्यवर्णनंनाम सप्तमोऽध्यायः।।७।।<br>
<br>
