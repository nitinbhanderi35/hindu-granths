ऋषय ऊचुः ॥ <br>
सूतसूत महाभाग धन्यस्त्वं शैवसत्तमः ॥<br>
चाण्डाली का समाख्याता तत्कथां कथय प्रभो॥१॥<br>
सूत उवाच ॥ <br>
द्विजाः शृणुत सद्भक्त्या तां कथां परमाद्भुताम्॥ <br>
शिवप्रभावसंमिश्रां शृण्वतां भक्तिवर्द्धिनीम् ॥ २ ॥ <br>
चांडाली सा पूर्वभरेऽभवद्ब्राह्मणकन्यका ॥ <br>
सौमिनी नाम चन्द्रास्या सर्वलक्षणसंयुता ॥३॥ <br>
अथ सा समये कन्या युवतिः सौमिनी द्विजाः ॥ <br>
पित्रा दत्ता च कस्मैचिद्विधिना द्विजसूनवे ॥ ४ ॥ <br>
सा भर्तारमनुप्राप्य किंचित्कालं शुभव्रता ॥ <br>
रेमे तेन द्विजश्रेष्ठा नवयौवनशालिनी ॥ ५ ॥ <br>
अथ तस्याः पतिर्विप्रस्तरुणस्सुरुजार्दितः ॥ <br>
सौमिन्याः कालयोगात्तु पञ्चत्वमगमद्द्विजाः ॥६॥<br>
मृते भर्तरि सा नारी दुखितातिविषण्णधीः॥<br>
किंचित्कालं शुभाचारा सुशीलोवास सद्मनि ॥७॥ <br>
ततस्सा मन्मथाविष्टहृदया विधवापि च॥<br>
युवावस्थाविशेषेण बभूव व्यभिचारिणी ॥८॥ <br>
तज्ज्ञात्वा गोत्रिणस्तस्या दुष्कर्म कुलदूषणम् ॥ <br>
समेतास्तत्यजु दूरं नीत्वा तां सकचग्रहाम्।९॥<br>
कश्चिच्छूद्रवरस्तां वै विचरन्तीं निजेच्छया॥<br>
दृष्ट्वा वने स्त्रियं चक्रे निनाय स्वगृहं तत॥4.9.१०॥ <br>
अथ सा पिशिताहारा नित्यमापीतवारुणी ॥ <br>
अजीजनत्सुतान्तेन शूद्रेण सुरतप्रिया॥११॥<br>
कदाचिद्भर्तरि क्वापि याते पीतसुराथ सा ॥ <br>
इयेष पिशिताहारं सौमिनी व्यभिचारिणी ॥१२ ॥ <br>
ततो मेषेषु बद्धेषु गोभिस्सह बहिर्व्रजे ॥ <br>
निशामुखे तमोऽन्धे हि खड्गमादाय सा ययौ ॥ १३ ॥ <br>
अविमृश्य मदावेशान्मेषबुद्याऽऽमिष प्रिया ॥ <br>
एकं जघान गोवत्सं क्रोशंतमतिदुर्भगा ॥ १४ ॥ <br>
हतं तं गृहमानीय ज्ञात्वा गोवत्समंगना ॥ <br>
भीता शिवशिवेत्याह केनचित्पुण्यकर्मणा ॥१५॥ <br>
सा मुहूर्तं शिवं ध्यात्वामिषभोजनलालसा ॥ <br>
छित्त्वा तमेव गोवत्सं चकाराहारमीप्सितम् ॥ १६ ॥ <br>
एवं बहुतिथे काले गते सा सौमिनी द्विजाः ॥<br>
कालस्य वशमापन्ना जगाम यमसंक्षयम् ॥ १७ ॥ <br>
यमोऽपि धर्ममालोक्य तस्याः कर्म च पौर्विकम् ॥ <br>
निवर्त्य निरयावासाच्चक्रे चाण्डालजातिकाम् ॥ १८॥ <br>
साथ भ्रष्टा यमपुराच्चाण्डालीगर्भमाश्रिता ॥ <br>
ततो बभूव जन्मान्धा प्रशांतांगारमेचका॥१९॥ <br>
जन्मान्धा साथ बाल्येऽपि विध्वस्तपितृमातृका ॥ <br>
ऊढा न केनचिद्दुष्टा महाकुष्ठरुजार्दिता ॥ 4.9.२० ॥ <br>
ततः क्षुधार्दिता दीना यष्टिपाणिर्गतेक्षणा ॥ <br>
चाण्डालोच्छिष्टपिंडेन जठराग्निमतपर्यत् ॥ २१ ॥ <br>
एवं कृच्छ्रेण महता नीत्वा स्वविपुलं वयः ॥ <br>
जरयाग्रस्तसवार्ङ्गी दुःखमाप दुरत्ययम् ॥ २२ ॥ <br>
कदाचित्साथ चांडाली गोकर्णं तं महाजनान् ॥ <br>
आयास्यंत्यां शिवतिथौ गच्छतो बुबुधेऽन्वगान् ॥२३॥ <br>
अथासावपि चांडाली वसनासनतृष्णया ॥<br>
महाजनान् याचयितुं संचचार शनैः शनैः ॥२४॥<br>
गत्वा तत्राथ चांडाली प्रार्थयन्ती महाजनान्॥ <br>
यत्र तत्र चचारासौ दीनवाक्प्रसृताञ्जलिः ॥२५॥ <br>
एवमभ्यर्थयंत्यास्तु चांडाल्याः प्रसृताञ्जलौ ॥ <br>
एकः पुण्यतमः पान्थः प्राक्षिपद्बिल्वमंजरीम् ॥२६ ॥ <br>
तामंजलौ निपतिता सा विमृश्य पुनः पुनः ॥ <br>
अभक्ष्यमिति मत्वाथ दूरे प्राक्षिपदातुरा ॥ २७ ॥ <br>
तस्याः कराद्विनिर्मुक्ता रात्रौ सा बिल्वमंजरी ॥ <br>
पपात कस्यचिद्दिष्ट्या शिवलिंगस्य मस्तके ॥ २८ ॥ <br>
सैवं शिवचतुर्दश्यां रात्रौ पान्थजनान्मुहुः ॥ <br>
याचमानापि यत्किंचिन्न लेभे दैवयोगतः ॥२९॥ <br>
एवं शिवचतुर्दश्या व्रतं जातं च निर्मलम् ॥ <br>
अज्ञानतो जागरणं परमानन्ददायकम् ॥4.9.३०॥ <br>
ततः प्रभाते सा नारी शोकेन महता वृता ॥ <br>
शनैर्निववृते दीना स्वदेशायैव केवलम् ॥ ३१ ॥ <br>
श्रांता चिरोपवासेन निपतंती पदेपदे ॥ <br>
अतीत्य तावतीं भूमिं निपपात विचेतना ॥३२॥ <br>
अथ सा शंभुकृपया जगाम परमं पदम् ॥ <br>
आरुह्य सुविमानं च नीतं शिवगणैर्द्रुतम् ॥३३॥ <br>
आदौ यदेषा शिवनाम नारी प्रमादतो वाप्यसती जगाद ॥ <br>
तेनेह भूयः सुकृतेन विप्रा महाबलस्थानमवाप दिव्यम् ॥३४॥ <br>
श्रीगोकर्णे शिवतिथावुपोष्य शिवमस्तके ॥ <br>
कृत्वा जागरणं सा हि चक्रे बिल्वार्चनं निशि ॥ ३५ ॥ <br>
अकामतः कृतस्यास्य पुण्यस्यैव च तत्फलम् ॥ <br>
भुनक्त्यद्यापि सा चैव महाबलप्रसादतः ॥ ३६ ॥ <br>
एवंविधं महालिंगं शंकरस्य महाबलम् ॥ <br>
सर्वपापहरं सद्यः परमानन्ददायकम् ॥ ३७ ॥ <br>
एवं वः कथितं विप्रा माहात्म्यं परमं मया ॥ <br>
महाबलाभिधानस्य शिवलिंगवरस्य हि ॥ ३८ ॥ <br>
अथान्यदपि वक्ष्यामि माहात्म्यं तस्य चाद्भुतम् ॥ <br>
श्रुतमात्रेण येनाशु शिवे भक्तिः प्रजायते ॥ ३९ ॥ <br>
इति श्रीशिवमहापुराणे चतुर्थ्यां कोटिरुद्रसंहितायां चाण्डालीसद्गतिवर्णनं नाम नवमोऽध्यायः ॥९॥ <br>
<br>
