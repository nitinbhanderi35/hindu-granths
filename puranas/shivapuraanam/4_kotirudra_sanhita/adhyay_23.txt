ऋषय ऊचुः ॥ <br>
एवं वाराणसी पुण्या यदि सूत महापुरी ॥ <br>
तत्प्रभावं वदास्माकमविमुक्तस्य च प्रभो ॥ १ ॥ <br>
सूत उवाच॥ <br>
वक्ष्ये संक्षेपतस्सम्यग्वाराणस्यास्सुशोभनम् ॥ <br>
विश्वेश्वरस्य माहात्म्यं श्रूयतां च मुनीश्वराः ॥२॥ <br>
कदाचित्पार्वती देवी शङ्करं परया मुदा ॥ <br>
लोककामनयापृच्छन्माहात्म्यमविमुक्तयोः ॥३॥ <br>
पार्वत्युवाच ॥ <br>
अस्य क्षेत्रस्य माहात्म्यं वक्तुमर्हस्य शेषतः ॥ <br>
ममोपरि कृपां कृत्वा लोकानां हितकाम्यया ॥ ४ ॥ <br>
सूत उवाच ॥ <br>
देव्यास्तद्वचनं श्रुत्वा देवदेवो जगत्प्रभुः॥  <br>
प्रत्युवाच भवानीं तां जीवानां प्रियहेतवे ॥५॥ <br>
परमेश्वर उवाच॥ <br>
साधु पृष्टं त्वया भद्रे लोकानां सुखदं शुभम् ॥ <br>
कथयामि यथार्थं वै महा त्म्यमविमुक्तयोः ॥६॥ <br>
इदं गुह्यतमं क्षेत्रं सदा वाराणसी मम॥<br>
सर्वेषामेव जंतूनां हेतुर्मोक्षस्य सर्वथा ॥७॥ <br>
अस्मिन्सिद्धास्सदा क्षेत्रे मदीयं व्रतमाश्रिताः ॥ <br>
नानालिंगधरा नित्यं मम लोकाभिकांक्षिणः ॥ ८ ॥ <br>
अभ्यस्यंति महायोगं जितात्मानो जितेन्द्रियाः ॥ <br>
परं पाशुपतं श्रौतं भुक्तिमुक्तिफलप्रदम्॥९॥<br>
रोचते मे सदा वासो वाराणस्यां महेश्वरि॥<br>
हेतुना येन सर्वाणि विहाय शृणु तद्ध्रुवम्॥4.23.१०॥ <br>
यो मे भक्तश्च विज्ञानी तावुभौ मुक्तिभागिनौ ॥ <br>
तीर्थापेक्षा च न तयोर्विहिता विहिते समौ ॥ ११ ॥ <br>
जीवन्मुक्तौ तु तौ ज्ञेयौ यत्रकुत्रापि वै मृतौ ॥ <br>
प्राप्नुतो मोक्षमाश्वेव मयोक्तं निश्चितं वचः ॥ १२ ॥ <br>
अत्र तीर्थे विशेषोस्त्यविमुक्ताख्ये परोत्तमे ॥ <br>
श्रूयतां तत्त्वया देवि परशक्ते सुचित्तया॥१३॥<br>
सर्वे वर्णा आश्रमाश्च बालयौवनवार्द्धकाः ॥ <br>
अस्यां पुर्यां मृताश्चेत्त्स्युर्मुक्ता एव न संशयः ॥१४॥ <br>
अशुचिश्च शुचिर्वापि कन्या परिणता तथा ॥ <br>
विधवा वाथ वा वंध्या रजोदोषयुतापि वा ॥१५॥ <br>
प्रसूता संस्कृता कापि यादृशी तादृशी द्विजाः ॥ <br>
अत्र क्षेत्रे मृता चेत्स्यान्मोक्षभाङ् नात्र संशयः ॥१६॥<br>
स्वेदजश्चांडजो वापि द्युद्भिज्जोऽथ जरायुजः । <br>
मृतो मोक्षमवाप्नोति यथात्र न तथा क्वचित् ॥१७॥ <br>
ज्ञानापेक्षा न चात्रैव भत्तयपेक्षा न वै पुनः ॥ <br>
कर्मापेक्षा न देव्यत्र दानापेक्षा न चैव हि ॥ १८ ॥ <br>
संस्कृत्यपेक्षा नैवात्र ध्यानापेक्षा न कर्हिचित् ॥ <br>
नामापेक्षार्चनापेक्षा सुजातीनां तथात्र न ॥ १९ ॥ <br>
मम क्षेत्रे मोक्षदे हि यो वा वसति मानवः ॥<br>
&nbsp;यथा तथा मृतः स्याच्चेन्मोक्षमाप्नोति निश्चितम् ॥ 4.23.२० ॥ <br>
एतन्मम पुरं दिव्यं गुह्याद्गुह्यतरं प्रिये ॥ <br>
ब्रह्मादयोऽपि जानंति माहात्म्यं नास्य पार्वति ॥ २१ ॥ <br>
महत्क्षेत्रमिदं तस्मादविमुक्तमिति स्मृतम् ॥ <br>
सर्वेभ्यो नैमिषादिभ्यः परं मोक्षप्रदं मृते ॥ २२ ॥ <br>
धर्मस्योपनिषत्सत्यं मोक्षस्योपनिषत्समम् ॥ <br>
क्षेत्रतीर्थोपनिषदमविमुक्तं विदुर्बुधाः ॥ २३ ॥ <br>
कामं भुंजन्स्वपन्क्रीडन्कुर्वन्हि विविधाः क्रियाः ॥ <br>
अविमुक्ते त्यजन्प्राणाञ्जंतुर्मोक्षाय कल्पते ॥ २४ ॥ <br>
कृत्वा पापसहस्राणि पिशाचत्वं वरं नृणाम् ॥ <br>
न च क्रतुसहस्रत्वं स्वर्गे काशीं पुरीं विना ॥ २५ ॥ <br>
तस्मात्सर्वप्रयत्नेन सेव्यते काशिका पुरी ॥ <br>
अव्यक्तलिंगं मुनिभिर्ध्यायते च सदाशिवः ॥ २६ ॥ <br>
यद्यत्फलं समुद्दिश्य तपन्त्यत्र नरः प्रिये ॥ <br>
तेभ्यश्चाहं प्रय च्छामि सम्यक्तत्तत्फलं धुवम्॥२७॥ <br>
सायुज्यमात्मनः पश्चादीप्सितं स्थानमेव च॥<br>
न कुतश्चित्कर्मबंधस्त्यजतामत्र वै तनुम्॥२८॥ <br>
ब्रह्मा देवर्षिभिस्सार्द्धं विष्णुर्वापि दिवाकरः ॥ <br>
उपासते महात्मानस्सर्वे मामिह चापरे ॥ २९ ॥ <br>
विषयासक्तचित्तोऽपि त्यक्त धर्मरुचिर्नरः ॥ <br>
इह क्षेत्रे मृतो यो वै संसारं न पुनर्विशेत् ॥ 4.23.३० ॥ <br>
किं पुनर्निर्ममा धीरासत्त्वस्था दंभवर्जिताः ॥ <br>
कृतिनश्च निरारंभास्सर्वे ते मयि भाविताः ॥ ३१ ॥ <br>
जन्मांतरसहस्रेषु जन्म योगी समाप्नुयात् ॥ <br>
तदिहैव परं मोक्षं मरणादधिगच्छति ॥ ३२ ॥ <br>
अत्र लिंगान्यनेकानि भक्तैस्संस्थापितानि हि ॥ <br>
सर्वकामप्रदानीह मोक्षदानि च पार्वति ॥ ३३ ॥ <br>
पंचक्रोशं चतुर्दिक्षु क्षेत्रमेतत्प्रकीर्तितम् ॥ <br>
समंताच्च तथा जंतोर्मृतिकालेऽमृतप्रदम् ॥ ३४ ॥ <br>
अपापश्च मृतो यो वै सद्यो मोक्षं समश्नुते ॥ <br>
सपापश्च मृतौ यस्स्यात्कायव्यूहान्समश्नुते ॥ ३५ ॥ <br>
यातनां सोनुभूयैव पश्चान्मोक्षमवाप्नुयात् ॥ <br>
पातकं योऽविमुक्ताख्ये क्षेत्रेऽस्मिन्कुरुते ध्रुवम् ॥ ३६ ॥ <br>
भैरवीं यातनां प्राप्य वर्षाणामयुते पुनः ॥ <br>
ततो मोक्षमवाप्नोति भुक्त्वा पापं च सुन्दरि ॥ ॥ ३७ ॥ <br>
इति ते च समाख्याता पापाचारे च या गतिः ॥ <br>
एवं ज्ञात्वा नरस्सम्यक्सेवयेदविमुक्तकम् ॥ ३८ ॥ <br>
कृतकर्मक्षयो नास्ति कल्पकोटिशतैरपि ॥ <br>
अवश्यमेव भोक्तव्यं कृतं कर्म शुभाशुभम् ॥ ३९ ॥ <br>
केवलं चाशुभं कर्म नरकाय भवेदिह ॥ <br>
शुभं स्वर्गाय जायेत द्वाभ्यां मानुष्यमीरितम् ॥ 4.23.४० ॥ <br>
जन्म सम्यगसम्यक् च न्यूनाधिक्ये भवेदिह ॥<br>
उभयोश्च क्षयो मुक्तिर्भवेत्सत्यं हि पार्वति ॥ ४१ ॥ <br>
कर्म च त्रिविधं प्रोक्तं कर्मकाण्डे महेश्वरि ॥ <br>
संचितं क्रियमाणं च प्रारब्धं चेति बंधकृत् ॥ ४२ ॥ <br>
पूर्वजन्मसमुद्भूतं संचितं समुदाहृतम् ॥ <br>
भुज्यते च शरीरेण प्रारब्धं परिकीर्तितम् ॥ ४३ ॥<br>
जन्मना यच्च क्रियते कर्म सांप्रतम् ॥ <br>
शुभाशुभं च देवेशि क्रियमाणं विदुर्बुधाः ॥ ४४ ॥ <br>
प्रारब्धकर्मणो भोगात्क्षयश्चैव चान्यथा ॥ <br>
उपायेन द्वयोर्नाशः कर्मणोः पूजनादिना ॥ ४५ ॥ <br>
सर्वेषां कर्मणां नाशो नास्ति काशीं पुरीं विना ॥ <br>
सर्वं च सुलभं तीर्थं दुर्ल्लभा काशिका पुरी ॥४६॥ <br>
पूर्वजन्मकृतं चेद्वै काशीदर्शनमादरात् ॥ <br>
तदा काशीं च संप्राप्य लभेन्मृत्युं न चान्यथा ॥४७॥ <br>
काशीं प्राप्य नरो यस्तु गंगायां स्नानमाचरेत् ॥ <br>
तदा च क्रियमाणस्य संचितस्यापि संक्षयः ॥ ४८ ॥ <br>
प्रारब्धं न विना भोगो नश्य तीति सुनिश्चितम् ॥ <br>
मृतिश्च तस्य संजाता तदा तस्य क्षयो भवेत् ॥ ४९ ॥ <br>
पूर्वं चैव कृता काशी पश्चात्पापं समाचरेत् ॥ <br>
तद्बीजेन बलवता नीयते काशिका पुनः ॥4.23.५०॥ <br>
तदा सर्वाणि पापानि भस्मसाच्च भवंति हि ॥ <br>
तस्मात्काशीं नरस्सेवेत्कर्मनिर्मूलनीं ध्रुवम् ॥ ॥५१॥ <br>
एकोऽपि ब्राह्मणो येन काश्यां संवासितः प्रिये ॥ <br>
काशीवासमवाप्यैव ततो मुक्तिं स विंदति ॥५२॥ <br>
काश्यां यो वै मृतश्चैव तस्य जन्म पुनर्नहि ॥ <br>
समुद्दिश्य प्रयागे च मृतस्य कामनाफले ॥ ५३ ॥ <br>
संयोगश्च तयोश्चेत्स्यात्काशीजन्यफलं वृथा ॥ <br>
यदि न स्यात्तयोर्योगस्तीर्थराजफलं वृथा॥५४॥ <br>
तस्मान्मच्छासनाद्विष्णुस्सृष्टिं साक्षाद्धि नूतनाम् ॥ <br>
विधाय मनसोद्दिष्टां तत्सिद्धिं यच्छति ध्रुवम् ॥ ५५ ॥ <br>
सूत उवाच ॥ <br>
इत्यादि बहुमाहात्म्यं काश्यां वै मुनिसत्तमाः ॥ <br>
तथा विश्वेश्वरस्यापि भुक्तिमुक्तिप्रदं सताम् ॥ ५६ ॥ <br>
अतः परं प्रवक्ष्यामि माहात्म्यं त्र्यंबकस्य च ॥ <br>
यच्छ्रुत्वा सर्वपापेभ्यो मुच्यते मानवः क्षणात् ॥ ५७ ॥ <br>
इति श्रीशिवमहापुराणे चतुर्थ्यां कोटिरुद्रसंहितायां काशीविश्वेश्वरज्योतिर्लिङ्गमाहात्म्यवर्णनंनामत्रयोविंशोध्याय. ॥ २३॥ <br>
<br>
<br>
