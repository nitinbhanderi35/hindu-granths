सूत उवाच ॥ <br>
श्रूयतामृषयः श्रेष्ठाः कथां पापप्रणाशिनीम्॥<br>
कथयामि यथा व्यासात्सद्गुरोश्च श्रुता मया॥१॥<br>
पुरा ऋषिवरश्चासीद्गौतमो नाम विश्रुतः ॥ <br>
अहल्या नाम तस्यासीत्पत्नी परमधार्मिकी ॥ २ ॥ <br>
दक्षिणस्यां दिशि हि यो गिरिर्ब्रह्मेति संज्ञकः ॥ <br>
तत्र तेन तपस्तप्तं वर्षाणाम युतं तथा ॥ ३ ॥ <br>
कदाचिच्च ह्यनावृष्टिरभवत्तत्र सुव्रताः ॥ <br>
वर्षाणां च शतं रौद्री लोका दुःखमुपागताः ॥ ४ ॥ <br>
आर्द्रं च पल्लवं न स्म दृश्यते पृथिवीतले ॥ <br>
कुतो जलं विदृश्येत जीवानां प्राणधारकम् ॥ ५ ॥ <br>
तदा ते मुनयश्चैव मनुष्याः पशवस्तथा ॥ <br>
पक्षिणश्च मृगास्तत्र गताश्चैव दिशो दश ॥ ६ ॥ <br>
तां दृष्ट्वा चर्षयो विप्राः प्राणायामपरायणाः ॥ <br>
ध्यानेन च तदा केचित्कालं निन्युस्सुदारुणम् ॥ ७ ॥ <br>
गौतमोऽपि स्वयं तत्र वरुणार्थे तपश्शुभम् ॥ <br>
चकार चैव षण्मासं प्राणायामपरायणः ॥ ६ ॥ <br>
ततश्च वरुणस्तस्मै वरं दातुं समागताः ॥ <br>
प्रसन्नोऽस्मि वरं ब्रूहि ददामि च वचोऽब्रवीत् ॥९॥ <br>
ततश्च गौतमस्तं वै वृष्टिं च प्रार्थयत्तदा ॥ <br>
ततस्स वरुणस्तं वै प्रत्युवाच मुनिं द्विजाः ॥ 4.24.१० ॥ <br>
वरुण उवाच ॥ <br>
देवाज्ञां च समुल्लंघ्य कथं कुर्यामहं च ताम् ॥ <br>
अन्यत्प्रार्थय सुज्ञोऽसि यदहं करवाणि ते ॥ ११ ॥ <br>
सूत उवाच ॥ <br>
इत्येतद्वचनं तस्य वरुणस्य महात्मनः ॥ <br>
परोपकारी तच्छुत्वा गोतमो वाक्यमब्रवीत ॥ १२ ॥ <br>
गौतम उवाच ॥ <br>
यदि प्रसन्नो देवेश यदि देयो वरो मम ॥ <br>
यदहं प्रार्थयाम्यद्य कर्तव्यं हि त्वया तथा ॥ १३ ॥ <br>
यतस्त्वं जलराशीशस्तस्माद्देयं जलं मम ॥ <br>
अक्षयं सर्वदेवेश दिव्यं नित्यफलप्रदम् ॥ १४ ॥ <br>
सूत उवाच ॥ <br>
इति संप्रार्थितस्तेन वरुणो गौतमेन वै ॥ <br>
उवाच वचनं तस्मै गर्तश्च क्रियतां त्वया ॥ १५ ॥ <br>
इत्युक्ते च कृतस्तेन गर्त्तो हस्तप्रमाणतः ॥ <br>
जलेन पूरितस्तेन दिव्येन वरुणेन सः ॥ १६ ॥ <br>
अथोवाच मुनिं देवो वरुणो हि जलाधिपः ॥ <br>
गौतमं मुनिशार्दूलं परोपकृतिशालिनम् ॥ १७ ॥ <br>
वरुण उवाच ॥ <br>
अक्षय्यं च जलं तेऽस्तु तीर्थभूतं महामुने ॥ <br>
तव नाम्ना च विख्यातं क्षितावेतद्भविष्यति ॥ १८ ॥ ।<br>
अत्र दत्तं हुतं तप्तं सुराणां यजनं कृतम् ॥ <br>
पितॄणां च कृतं श्राद्धं सर्वमेवाक्षयं भवेत्॥१९॥<br>
सूत उवाच॥<br>
इत्युक्तांतर्द्दधे देवस्स्तुतस्तेन महर्षिणा॥ <br>
गौतमोऽपि सुखं प्राप कृत्वान्योपकृतिं मुनिः ॥ 4.24.२० ॥ <br>
मद्दत्तो ह्याश्रयः पुंसां महत्त्वायोपजायते ॥ <br>
महांतस्तत्स्वरूपं च पश्यंति नेतरेऽशुभाः॥२१॥<br>
यादृङ्नरं च सेवेत तादृशं फलमश्नुते॥<br>
महतस्सेवयोच्च त्वं क्षुद्रस्य क्षुद्रतां तथा ॥२२॥ <br>
सिंहस्य मंदिरे सेवा मुक्ताफलकरी मता ॥ <br>
शृगालमंदिरे सेवा त्वस्थिलाभकरी स्मृता॥२३॥<br>
उत्तमानां स्वभावोयं परदुःखासहिष्णुता ॥ <br>
स्वयं दुखं च संप्राप्तं मन्यतेन्यस्य वार्यते॥ २४ ॥ <br>
वृक्षाश्च हाटकं चैव चंदनं चेक्षुकस्तथा ॥ <br>
एते भुवि परार्थे च दक्षा एवं न केचन ॥२५॥ <br>
दयालुरमदस्पर्श उपकारी जितेन्द्रियः ॥ <br>
एतैश्च पुण्यस्तम्भैस्तु चतुर्भिर्धार्य्यते मही ॥२६॥ <br>
ततश्च गौतमस्तत्र जलं प्राप्य सुदुर्लभम् ॥ <br>
नित्यनैमित्तिकं कर्म चकार विधिवत्तदा॥२७॥<br>
ततो व्रीहीन्यवांश्चैव नीवारानप्यनेकधा॥<br>
वापयामास तत्रैव हवनार्थं मुनीश्वरः॥२८॥ <br>
धान्यानि विविधानीह वृक्षाश्च विविधास्तथा ॥ <br>
पुष्पाणि च फलान्येव ह्यासंस्तत्रायनेकशः ॥२९॥ <br>
तच्छुत्वा ऋषयश्चान्ये तत्राया तास्सहस्रशः ॥ <br>
पशवः पक्षिणश्चान्ये जीवाश्च बहवोऽगमन् ॥4.24.३०॥ <br>
तद्वनं सुन्दरं ह्यासीत्पृथिव्यां मंडले परम् ॥ <br>
तदक्षयकरायोगादनावृष्टिर्न दुःखदा ॥ ३१ ॥ <br>
ऋषयोऽपि वने तत्र शुभकर्मपरायणाः ॥ <br>
वासं चक्रुरनेके च शिष्यभार्य्यासुतान्विताः॥३२॥ <br>
धान्या नि वापयामासुः कालक्रमणहेतवे॥<br>
आनंदस्तद्वने ह्यासीत्प्रभावाद्गौतमस्य च ॥ ३३ ॥ <br>
इति श्रीशिवमहापुराणे चतुर्थ्यां कोटिरुद्रसं हितायां त्र्यंबकेश्वरमाहात्म्ये गौतमप्रभाववर्णनं नाम चतुर्विशोऽध्यायः ॥ २४ ॥ <br>
<br>
