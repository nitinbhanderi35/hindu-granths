सूत उवाच ॥ <br>
पुत्रं दृष्ट्वा कनिष्ठाया ज्येष्ठा दुःखमुपागता ॥ <br>
विरोधं सा चकाराशु न सहंती च तत्सुखम् ॥ १ ॥ <br>
सर्वे पुत्रप्रसूतिं तां प्रशशंसुर्निरन्तरम् ॥ <br>
तया तत्सह्यते न स्म शिशो रूपादिकं तथा ॥२॥ <br>
सुप्रियं तनयं तं च पित्रोस्सद्गुणभाजनम् ॥ <br>
दृष्ट्वाऽभवत्तदा तस्या हृदयं तप्तमग्निवत् ॥३॥ <br>
एतस्मिन्नंतरे विप्राः कन्यां दातुं समागताः ॥ <br>
विवाहं तस्य तत्रैव चकार विधिवच्च सः ॥४॥ <br>
सुधर्मा घुश्मया सार्द्धमानन्दं परमं गतः ॥ <br>
सर्वे संबंधिनस्तस्यां घुश्मायां मानमादधुः ॥५॥ <br>
तं दृष्ट्वा सा सुदेहा हि मनसि ज्वलिता तदा ॥ <br>
अत्यन्तं दुःखमापन्ना हा हतास्मीति वादिनी ॥६॥ <br>
सुधर्म्मा गृहमागत्य वधूं पुत्रं विवाहितम् ॥ <br>
उत्साहं दर्शयामास प्रियाभ्यां हर्षयन्निव ॥ ७ ॥ <br>
अभवद्धर्षिता घुष्मा सुदेहा दुःखमागता ॥ <br>
न सहंती सुखं तच्च दुःखं कृत्वापतद्भुवि ॥८॥ <br>
घुश्माऽवदद्वधूपुत्रौ त्वदीयौ न मदीयकौ ॥ <br>
वधूः पुत्रश्च तां प्रीत्या प्रसूं श्वश्रममन्यत ॥ ९ ॥ <br>
भर्त्ता प्रियां तां ज्येष्ठां च मेने नैव कनिष्ठिकाम् ॥ <br>
तथापि सा तदा ज्येष्ठा स्वान्तर्मलवती ह्यभूत् ॥ 4.33.१० ॥ <br>
एकस्मिन्दिवसे ज्येष्ठा सा सुदेहा च दुःखिनी ॥ <br>
हृदये संचिचिन्तेति दुःखशांतिः कथं भवेत् ॥ ११ ॥ <br>
सुदेहोवाच ॥ <br>
मदीयो हृदयाग्निश्च घुश्मानेत्रजलेन वै ॥ <br>
भविष्यति ध्रुवं शांतो नान्यथा दुःखजेन हि ॥ १२ ॥ <br>
अतोऽहं मारयाम्यद्य तत्पुत्रं प्रियवादिनम् ॥ <br>
अग्रे भावि भवेदेवं निश्चयः परमो मम ॥१३॥ <br>
सूत उवाच ॥ <br>
कदर्य्याणां विचारश्च कृत्याकृत्ये भवेन्नहि॥<br>
कठोरः प्रायशो विप्राः सापत्नो भाव आत्महा ॥ १४ ॥ <br>
एकस्मिन्दिवसे ज्येष्ठा सुप्तं पुत्रं वधूयुतम् ॥ <br>
चिच्छिदे निशि चांगेषु गृहीत्वा छुरिकां च सा ॥ १५ ॥ <br>
सर्वांगं खण्डयामास रात्रौ घुश्मासुतस्य सा ॥ <br>
नीत्वा सरसि तत्रैवाक्षिपद्दृप्ता महाबला ॥ १६ ॥ <br>
यत्र क्षिप्तानि लिंगानि घुश्मया नित्यमेव हि॥<br>
तत्र क्षिप्त्वा समायाता सुष्वाप सुखमागता॥१७॥<br>
प्रातश्चैव समुत्थाय घुश्मा नित्यं तथाकरोत्॥। <br>
सुधर्मा च स्वयं श्रेष्ठो नित्यकर्म समाचरत् ॥१८॥ <br>
एतस्मिन्नंतरे सा च ज्येष्ठा कार्यं गृहस्य वै ॥ <br>
चकारानन्दसंयुक्ता सुशांतहृदयानला॥१९॥<br>
प्रातःकाले समुत्थाय वधूश्शय्यां विलोक्य सा॥<br>
रुधिरार्द्रां देहखंडैर्युक्तां दुःखमुपागता ॥4.33.२०॥ <br>
श्वश्रूं निवेदयामास पुत्रस्ते च कुतो गतः॥<br>
शय्या च रुधिरार्द्रा वै दृश्यंते देहखंडकाः॥२१॥<br>
हा हतास्मि कृतं केन दुष्टं कर्म शुचिव्रते॥<br>
इत्युच्चार्य रुरोदातिविविधं तत्प्रिया च सा॥२२॥<br>
ज्येष्ठा दुःखं तदापन्ना हा हतास्मि किलेति च ॥ <br>
बहिर्दुःखं चकारासौ मनसा हर्षसंयुता॥२३॥<br>
घुश्मा चापि तदा तस्या वध्वा दुखं निशम्य सा॥<br>
न चचाल व्रतात्तस्मान्नित्यपार्थिवपूजनात्॥२४॥<br>
मनश्चैवोत्सुकं नैव जातं तस्या मनागपि॥<br>
भर्तापि च तथैवासीद्यावद्व्रतविधिर्भवेत्॥२५॥<br>
मध्याह्ने पूजनांते च दृष्ट्वा शय्यां भयावहाम्॥<br>
तथापि न तदा किञ्चित्कृतं दुःखं हि घुश्मया॥२६॥ <br>
येनैव चार्पितश्चायं स वै रक्षां करिष्यति ॥ <br>
भक्तप्रियस्स विख्यातः कालकालस्सतां गतिः ॥ २७ ॥ <br>
यदि नो रक्षिता शंभुरीश्वरः प्रभुरेकलः ॥ <br>
मालाकार इवासौ यान्युङ्क्ते तान्वियुनक्ति च ॥ २८ ॥ <br>
अद्य मे चिंतया किं स्यादिति तत्त्वं विचार्य सा ॥ <br>
न चकार तदा दुःखं शिवे धैर्यं समागता ॥२९॥ <br>
पार्थिवांश्च गृहीत्वा सा पूर्ववत्स्वस्थमानसा ॥ <br>
शंभोर्नामान्युच्चरंती जगाम सरसस्तटे ॥ 4.33.३० ॥। <br>
क्षिप्त्वा च पार्थिवांस्तत्र परावर्त्तत सा यदा ॥ <br>
तदा पुत्रस्तडागस्थो दृश्यते स्म तटे तया॥३१॥<br>
पुत्र उवाच ॥ <br>
मातरेहि मिलिष्यामि मृतोऽहं जीवितोऽधुना ॥ <br>
तव पुण्यप्रभावाद्धि कृपया शंकरस्य वै ॥ ३२ ॥ <br>
॥ सूत उवाच ॥ <br>
जीवितं तं सुतं दृष्ट्वा घुष्मा सा तत्प्रसूर्द्विजाः ॥ <br>
प्रहृष्ट्वा नाभवत्तत्र दुःखिता न यथा पुरा ॥ ३३ ॥ <br>
एतस्मिन्समये तत्र स्वाविरासीच्छिवो द्रुतम् ॥ <br>
ज्योतिरूपो महेशश्च संतुष्टः प्रत्युवाच ह ॥३४॥ <br>
शिव उवाच ॥ <br>
प्रसन्नोऽस्मि वरं ब्रूहि दुष्टया मारितो ह्ययम् ॥ <br>
एनां च मारयिष्यामि त्रिशूलेन वरानने ॥ ३५ ॥ <br>
॥ सूत उवाच ॥ <br>
पुरा तदा वरं वव्रे सुप्रणम्य शिवं नता ॥ <br>
रक्षणीया त्वया नाथ सुदेहेयं स्वसा मम ॥ ३६ ॥ <br>
शिव उवाच ॥ <br>
अपकारः कृतस्तस्यामुपकारः कथं त्वया ॥ <br>
क्रियते हननीया च सुदेहा दुष्टकारिणी ॥ ३७ ॥ <br>
घुश्मोवाच ॥ <br>
तव दर्शनमात्रेण पातकं नैव तिष्ठति ॥ <br>
इदानीं त्वां च वै दृष्ट्वा तत्पापं भस्मतां व्रजेत् ॥३८॥ <br>
अपकारेषु यश्चैव ह्युपकारं करोति च ॥ <br>
तस्य दर्शनमात्रेण पापं दूरतरं व्रजेत् ॥३९॥ <br>
इति श्रुतं मया देव भगवद्वाक्यमद्भुतम् ॥ <br>
तस्माच्चैवं कृतं येन क्रियतां च सदाशिव ॥4.33.४०॥ <br>
सूत उवाच ॥ <br>
इत्युक्तस्तु तया तत्र प्रसन्नोऽत्यभवत्पुनः ॥ <br>
महेश्वरः कृपासिंधुः समूचे भक्तवत्सलः॥४१॥<br>
शिव उवाच॥<br>
अन्यद्वरं ब्रूहि घुश्मे ददामि च हितं तव ॥ <br>
त्वद्भक्त्या सुप्रसन्नोऽस्मि निर्विकारस्वभावतः ॥ ४२ ॥ <br>
सूत उवाच ॥ <br>
सोवाच तद्वचश्श्रुत्वा यदि देयो वरस्त्वया ॥ <br>
लोकानां चैव रक्षार्थमत्र स्थेयं मदाख्यया ॥४३॥ <br>
तदोवाच शिवस्तत्र सुप्रसन्नो महेश्वरः ॥ <br>
स्थास्येऽत्र तव नाम्नाहं घुश्मेशाख्यस्सुखप्रदः ॥ ४४ ॥ <br>
घुश्मेशाख्यं सुप्रसिद्धं लिंगं मे जायतां शुभम् ॥ <br>
इदं सरस्तु लिंगानामालयं जायतां सदा ॥ ४५ ॥ <br>
तस्माच्छिवालयं नाम प्रसिद्धं भुवनत्रये ॥ <br>
सर्वकामप्रदं ह्येतद्दर्शनात्स्यात्सदा सरः ॥४६॥<br>
तव वंशे शतं चैकं पुरुषावधि सुव्रते ॥ <br>
ईदृशाः पुत्रकाः श्रेष्ठा भविष्यंति न संशयः ॥ ४७ ॥ <br>
सुस्त्रीकास्सुधनाश्चैव स्वायुष्याश्च विचक्षणाः ॥ <br>
विद्यावंतो ह्युदाराश्च भुक्तिमुक्तिफलाप्तये ॥४८॥ <br>
शतमेकोत्तरं चैव भविष्यंति गुणाधिकाः ॥ <br>
ईदृशो वंशविस्तारो भविष्यति सुशोभनः ॥४९॥ <br>
सूत उवाच ॥ <br>
इत्युक्त्वा च शिवस्तत्र लिंगरूपोऽभवत्तदा ॥ <br>
घुश्मेशो नाम विख्यातः सरश्चैव शिवालयम् ॥ 4.33.५० ॥ <br>
सुधर्मा स च घुश्मा च सुदेहा च समागताः ॥ <br>
प्रदक्षिणं शिवस्याशु शतमेकोत्तरं दधुः ॥ ५१ ॥ <br>
पूजां कृत्वा महेशस्य मिलित्वा च परस्परम् ॥ <br>
हित्वा चांतर्मलं तत्र लेभिरे परमं सुखम् ॥ ५२ ॥ <br>
पुत्रं दृष्ट्वा सुदेहा सा जीवितं लज्जिताभवत् ॥ <br>
तौ क्षमाप्याचरद्विप्रा निजपापापहं व्रतम् ॥ ५३ ॥ <br>
घुश्मेशाख्यमिदं लिंगमित्थं जातं मुनीश्वराः ॥ <br>
तं दृष्ट्वा पूजयित्वा हि सुखं संवर्द्धते सदा ॥ ५४ ॥ <br>
इति वश्च समाख्याता ज्योतिर्लिंगावली मया ॥ <br>
द्वादशप्रमिता सर्वकामदा भुक्ति मुक्तिदा ॥ ५५ ॥ <br>
एतज्ज्योतिर्लिंगकथां यः पठेच्छृणुयादपि ॥ <br>
मुच्यते सर्वपापेभ्यो भुक्तिं मुक्तिं च विंदति ॥ ५६ ॥ <br>
इति श्रीशिवमहापुराणे चतुर्थ्यां कोटिरुद्रसहितायां धुश्मेशज्योतिर्लिंगोत्पत्तिमाहात्म्यवर्णनं नाम त्रयस्त्रिंशोऽध्यायः ॥ ३३ ॥ <br>
<br>
इति द्वादशज्योतिर्लिंगमाहात्म्यं समाप्तम् ॥ <br>
<br>
