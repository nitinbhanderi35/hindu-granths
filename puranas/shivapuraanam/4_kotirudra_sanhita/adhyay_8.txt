सूत उवाच।। <br>
द्विजाः शृणुत सद्भक्त्या शिवलिंगानि तानि च ।। <br>
पश्चिमायां दिशायां वै यानि ख्यातानि भूतले।।१।।<br>
कपिलायां नगर्यां तु कालरामेश्वराभिधे ।। <br>
शिवलिंगे महादिव्ये दर्शनात्पापहारके ।।२ ।। <br>
पश्चिमे सागरे चैव महासिद्धेश्वरः स्मृतः ।। <br>
धर्मार्थकामदश्चैव तथा मोक्षप्रदोऽपि हि ।।३।। <br>
पश्चिमाम्बुधितीरस्थं गोकर्णं क्षेत्रमुत्तमम् ।।<br>
ब्रह्महत्यादिपापघ्नं सर्वकामफलप्रदम् ।।५।। <br>
गोकर्णे शिवलिंगानि विद्यन्ते कोटिकोटिशः ।। <br>
असंख्यातानि तीर्थानि तिष्ठन्ति च पदेपदे ।।५।। <br>
बहुनात्र किमुक्तेन गोकर्णस्थानि सर्वशः ।। <br>
शिवप्रत्यक्षलिंगानि तीर्थान्यम्भांसि सर्वशः ।। ६ ।। <br>
गोकर्णे शिवलिंगानां तीर्थानामपि सर्वशः ।। <br>
वर्ण्यते महिमा तात पुराणेषु महर्षिभिः ।।७।। <br>
कृतेयुगे स हि श्वेतस्त्रेतायां सोतिलोहितः ।। <br>
द्वापरे पीतवर्णश्च कलौ श्यामो भविष्यति ।। ८ ।। <br>
आक्रान्तसप्तपातालकुहरोपि महाबलः ।। <br>
प्राप्ते कलियुगे घोरे मृदुतामुपयास्यति ।। ९ ।। <br>
महापातकिनश्चात्र समभ्यर्च्य महाबलम् ।। <br>
शिवलिंगं च गोकर्णे प्रयाताश्शांकरम्पदम् ।।4.8.१०।।<br>
गोकर्णे तत्र मुनयो गत्वा पुण्यर्क्षवासरे ।। <br>
येऽर्चयन्ति च तं भक्त्या ते रुद्राः स्युर्न संशय ।। ११ ।। <br>
यदा कदाचिद्गोकर्णे यो वा को वापि मानवः ।। <br>
पूजयेच्छिवलिंगं तत्स गच्छेद्ब्रह्मणः पदम् ।।१२।। <br>
ब्रह्मविष्ण्वादिदेवानां शंकरो हित काम्यया ।।<br>
महाबलाभिधानेन देवः संनिहितस्सदा ।।।२।। <br>
घोरेण तपसा लब्धं रावणाख्येन रक्षसा।।<br>
तल्लिंगं स्थापयामास गोकर्ण गणनायकः ।।१४।। <br>
विष्णुर्ब्रह्मा महेन्द्रश्च विश्वदेवो मरुद्गणाः।।<br>
आदित्या वसवो दस्रौ शशांकश्च सतारकः।।१५।।<br>
एते विमानगतयो देवाश्च सह पार्षदैः ।। <br>
पूर्वद्वारं निषेवन्ते तस्य वै प्रीतिकारणात् ।।१६।।<br>
यमो मृत्युः स्वयं साक्षाच्चित्रगुप्तश्च पावकः।। <br>
पितृभिः सह रुद्रैश्च दक्षिणद्वारमाश्रितः ।।१७।। <br>
वरुणः सरितां नाथो गंगादिसरिता गणैः ।। <br>
महाबलं च सेवन्ते पश्चिमद्वारमाश्रिताः।।१८।। <br>
तथा वायुः कुबेरश्च देवेशी भद्रकालिका ।। <br>
मातृभिश्चण्डिकाद्याभिरुत्तरद्वारमाश्रिताः ।। १९ ।। <br>
सर्वे देवास्सगन्धर्वाः पितरः सिद्धचारणाः ।। <br>
विद्याधराः किंपुरुषाः किन्नरा गुह्यकाः खगाः ।। 4.8.२० ।। <br>
नानापिशाचा वेताला दैतेयाश्च महाबलाः ।। <br>
नागाश्शेषादयस्सर्वे सिद्धाश्च मुनयोऽखिलाः ।। २१ ।। <br>
प्रणुवन्ति च तं देवं प्रणमन्ति महाबलम् ।। <br>
लभन्त ईप्सितान्कामान्रमन्ते च यथासुखम् ।।२२।। <br>
बहुभिस्तत्र सुतपस्तप्तं सम्पूज्य तं विभुम् ।। <br>
लब्धा हि परमा सिद्धिरिहामुत्रापि सौख्यदा ।। २३ ।। <br>
गोकर्णे शिवलिंगं तु मोक्षद्वार उदाहृतः ।। <br>
महाबलाभिधानोऽसौ पूजितः संस्तुतो द्विजाः ।। २४ ।। <br>
माघासितचतुर्दश्यां महाबलसमर्चनम् ।। <br>
विमुक्तिदं विशेषेण सर्वेषां पापिनामपि ।। २५ ।। <br>
अस्यां शिवतिथौ सर्वे महोत्सवदिदृक्षवः ।। <br>
आयांति सर्वदेशेभ्यश्चातुर्वर्ण्यमहाजनाः ।। २६ ।। <br>
स्त्रियो वृद्धाश्च बालाश्च चतुराश्रमवासिनः ।। <br>
दृष्ट्वा तत्रेत्य देवेशं लेभिरे कृतकृत्यताम् ।। २७ ।। <br>
महाबलप्रभावात्तु तच्च लिंगं शिवस्य तु ।। <br>
सम्पूज्यैकाथ चाण्डाली शिवलोकं गता द्रुतम्।।२८।। <br>
इति श्रीशिवमहापुराणे चतुर्थ्यां कोटिरुद्रसंहितायां महाबलमाहात्म्यवर्णनं नामाष्टमोऽध्यायः ।।८।। <br>
<br>
