सूत उवाच ।। <br>
कदाचित्सेवकस्तस्य राक्षसस्य दुरात्मनः ।। <br>
तदग्रे सुंदरं रूपं शंकरस्य ददर्श ह ।।१।। <br>
तस्मै निवेदितं राज्ञे राक्षसानां यथार्थकम् ।। <br>
सर्वं तच्चरितं तेन सकौतुकमथाद्भुतम् ।। २ ।। <br>
राजापि तत्र चागत्य राक्षसानां स दारुकः ।। <br>
विह्वलस्सबलश्शीघ्रं पर्यपृच्छच्च तं शिवम् ।। ३ ।। <br>
दारुक उवाच ।। <br>
किं ध्यायसि हि वैश्य त्वं सत्यं वद ममाग्रतः ।। <br>
एवं सति न मृत्युस्ते मम वाक्यं च नान्यथा ।। ४ ।। <br>
सूत उवाच ।।<br>
तेनोक्तं च न जानामि तच्छ्रुत्वा कुपितस्य वै ।। <br>
राक्षसान्प्रेरयामास हन्यतां राक्षसा अयम् ।।५।। <br>
तदुक्तास्ते तदा हंतुं नानायुधधरा गताः ।। <br>
द्रुतं तं वैश्यशार्दूलं शंकरासक्तचेतसम् ।।६।। <br>
तानागतांस्तदा दृष्ट्वा भयवित्रस्तलोचनः ।। <br>
शिवं सस्मार सुप्रीत्या तन्नामानि जगौ मुहुः ।। ७ ।। <br>
वैश्यपतिरुवाच ।। <br>
पाहि शंकर देवेश पाहि शंभो शिवेति च ।। <br>
दुष्टादस्मात्त्रिलोकेश खलहन्भक्तवत्सल ।।८।। <br>
सर्वस्वं च भवानद्य मम देव त्वमेव हि ।। <br>
त्वदधीनस्त्वदीयोऽहं त्वत्प्राणस्सर्वदा प्रभो ।। ९ ।। <br>
सूत उवाच ।। <br>
इति संप्रार्थितश्शंभुर्विवरान्निर्गतस्तदा ।। <br>
भवनेनोत्तमेनाथ चतुर्द्वारयुतेन च ।। 4.30.१० ।। <br>
मध्यज्योतिस्स्वरूपं च शिवरूपं तदद्भुतम् ।। <br>
परिवारसमायुक्तं दृष्ट्वा चापूजयत्स वै ।। ११ ।। <br>
पूजितश्च तदा शंभुः प्रसन्नो ह्यभवत्स्वयम् ।। <br>
अस्त्रं पाशुपतं नाम दत्त्वा राक्षसपुंगवान् ।। १२ ।। <br>
जघान सोपकरणांस्तान्सर्वान्सगणान्द्रुतम् ।। <br>
अरक्षच्च स्वभक्तं वै दुष्टहा स हि शंकरः ।।१३।। <br>
सर्वांस्तांश्च तदा हत्वा वरं प्रादाद्वनस्य च ।। <br>
अत्यद्भुतकरश्शंभुस्स्वलीलात्तसुविग्रहः ।।१४।। <br>
अस्मिन्वने सदा वर्णधर्मा वै संभवंतु च ।। <br>
ब्राह्मणक्षत्रियविशां शूद्राणां हि तथैव च ।। १५ ।। <br>
भवत्वत्र मुनिश्रेष्ठास्तामसा न कदाचन ।। <br>
शिवधर्मप्रवक्तारश्शिवधर्मप्रवर्तकाः ।।१६।। <br>
सूत उवाच ।। <br>
एतस्मिन्समये सा वै राक्षसी दारुकाह्वया ।। <br>
देव्याः स्तुतिं चकारासौ पार्वत्या दीनमानसा ।। १७ ।। <br>
प्रसन्ना च तदा देवी किं करोमीत्युवाच हि ।। <br>
साप्युवाच पुनस्तत्र वंशो मे रक्ष्यतां त्वया ।। १८ ।। <br>
रक्षयिष्यामि ते वंशं सत्यं च कथ्यते मया ।। <br>
इत्युक्त्वा च शिवेनैव विग्रहं सा चकार ह ।। १९ ।। <br>
शिवोपि कुपितां देवीं दृष्ट्वा वरवशः प्रभुः ।। <br>
प्रत्युवाचेति सुप्रीत्या यथेच्छसि तथा कुरु ।। 4.30.२० ।। <br>
सूत् उवाच ।। <br>
इति श्रुत्वा वचस्तस्य स्वपतेश्शंकरस्य वै ।। <br>
सुप्रसन्ना विहस्याशु पार्वती वाक्यमब्रवीत् ।। २१ ।।<br>
पार्वत्युवाच ।। <br>
भवदीयं वचस्तथ्यं युगांते संभविष्यति ।। <br>
तावच्च तामसी सृष्टिर्भवत्विति मतं मम ।।२२।। <br>
अन्यथा प्रलयस्स्याद्वै सत्यं मे व्याहृतं शिव ।। <br>
प्रमाणीक्रियतां नाथ त्वदीयास्मि त्वदाश्रया ।।२३।। <br>
इयं च दारुका देवी राक्षसी शक्तिका मम ।। <br>
बलिष्ठा राक्षसीनां च रक्षोराज्यं प्रशास्तु च ।।२४।। <br>
इमा राक्षसपत्न्यस्तु प्रसविष्यंति पुत्रकान् ।। <br>
ते सर्वे मिलिताश्चैव वने वासाय मे मताः ।। २५ ।। <br>
सूत उवाच ।। <br>
इत्येवं वचनं श्रुत्वा पार्वत्यास्स्वस्त्रियाः प्रभुः ।। <br>
प्रसन्नमानसो भूत्वा शंकरो वाक्यमब्रवीत् ।। २६ ।। <br>
शङ्कर उवाच ।। <br>
इति ब्रवीषि त्वं वै चेच्छृणु मद्वचनं प्रिये ।। <br>
स्थास्याम्यस्मिन्वने प्रीत्या भक्तानां पालनाय च ।। २७ ।। <br>
अत्र मे वर्णधर्मस्थो दर्शनं प्रीतिसंयुतम् ।। <br>
करिष्यति च यो वै स चक्रवर्ती भविष्यति ।। २८ ।। <br>
अन्यथा कलिपर्याये सत्यस्यादौ नृपेश्वर ।। <br>
महासेनसुतो यो वै वीरसेनेति विश्रुतः ।। २९ ।। <br>
स मे भक्त्यातिविक्रांतो दर्शनं मे करिष्यति ।। <br>
दर्शनं मे स कृत्वैव चक्रवर्ती भविष्यति ।।4.30.३०।। <br>
सूत उवाच ।। ।। <br>
इत्येवं दंपती तौ च कृत्वा हास्यं परस्परम् । <br>
स्थितौ तत्र स्वयं साक्षान्महत्त्वकारकौ द्विजाः ।। ३१ ।। <br>
ज्योतिर्लिंगस्वरूपो हि नाम्ना नागेश्वरश्शिवः ।। <br>
नागेश्वरी शिवा देवी बभूव च सतां प्रियौ ।। ३५२ ।। <br>
ऋषय ऊचुः ।। <br>
वीरसेनः कथं तत्र यास्यते दारुकावने ।। <br>
कथमर्चिष्यति शिवं त्वं तद्वद महामते ।। ३३ ।। <br>
सूत उवाच ।। <br>
निषधे सुंदरे देशे क्षत्रियाणां कुले च सः ।। <br>
महासेनसुतो वीरसेनश्चैव शिवप्रियः ।। ३४ ।। <br>
पार्थिवेशार्चनं कृत्वा तपः परमदुष्करम् ।। <br>
चकार वीरसेनो वै वर्षाणां द्वादशावधिः ।।३५।। <br>
ततः प्रसन्नो देवेशः प्रत्यक्षं प्राह शंकरः ।। <br>
काष्ठस्य मत्स्यिकां कृत्वा त्रपुधातु विलेपनाम् ।। ३६ ।। <br>
विधाय योगमायां च दास्यामि वीरसेनक ।। <br>
तां गृहीत्वा प्रविश्यैतं नृभिस्सह व्रजाधुना ।। ३७ ।। <br>
ततस्त्वं तत्र गत्वा च विवरे च कृते मया ।। <br>
प्रविश्य च तदा पूजां कृत्वा नागेश्वरस्य च ।।३८।। <br>
ततः पाशुपतं प्राप्य हत्वा च राक्षसीमुखान् ।। <br>
मयि दृष्टे तदा किंचिन्न्यूनं ते न भविष्यति ।।३९।। <br>
पार्वत्याश्च बलं चैव संपूर्णं वै भविष्यति।।<br>
अन्ये च म्लेच्छरूपा ये भविष्यंति वने शुभाः ।। 4.30.४० ।। <br>
सूत उवाच ।। <br>
इत्युक्त्वा शंकरस्तत्र वीरसेनं हि दुःखह ।। <br>
कृत्वा कृपां च महतीं तत्रैवांतर्द्दधे प्रभुः ।।४१।। <br>
इति दत्तवरस्सोऽपि शिवेन परमात्मना ।। <br>
शक्तस्स वै तदा कर्तुं संबभूव न संशयः ।।४२।। <br>
एवं नागेश्वरो देव उत्पन्नो ज्योतिषां पतिः ।। <br>
लिंगरूपस्त्रिलोकस्य सर्वकामप्रदस्सदा ।।४३।। <br>
एतद्यश्शृणुयान्नित्यं नागेशोद्भवमादरात् ।। <br>
सर्वान्कामानियाद्धीमान्महापातकनाशनान् ।।४४।। <br>
इति श्रीशिवमहापुराणे चतुर्थ्यां कोटिरुद्रसंहितायां नागेश्वरज्योतिर्लिंगोद्भवमाहात्म्यवर्णनं नाम त्रिंशोऽध्यायः ।। ३० ।। <br>
<br>
