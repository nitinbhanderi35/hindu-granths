सूत उवाच<br>
तत्र पूर्वं महाभागा नैमिषारण्यवासिनः  ॥ ७.१,५.१<br>
प्रणिपत्य यथान्यायं पप्रच्छुः पवनं प्रभुम्  ॥ ७.१,५.१<br>
नैमिषीया ऊचुः<br>
भवान् कथमनुप्राप्तो ज्ञानमीश्वरगोचरम्  ॥ ७.१,५.२<br>
कथं च शिवभावस्ते ब्रह्मणो ऽव्यक्तजन्मनः  ॥ ७.१,५.२<br>
वायुरुवाच<br>
एकोनविंशतिः कल्पो विज्ञेयः श्वेतलोहितः  ॥ ७.१,५.३<br>
तस्मिन्कल्पे चतुर्वक्त्रस्स्रष्टुकामो ऽतपत्तपः  ॥ ७.१,५.३<br>
तपसा तेन तीव्रेण तुष्टस्तस्य पिता स्वयम्  ॥ ७.१,५.४<br>
दिव्यं कौमारमास्थाय रूपं रूपवतां वरः  ॥ ७.१,५.४<br>
श्वेतो नाम मुनिर्भूत्वा दिव्यां वाचमुदीरयन्  ॥ ७.१,५.५<br>
दर्शनं प्रददौ तस्मै देवदेवो महेश्वरः  ॥ ७.१,५.५<br>
तं दृष्ट्वा पितरं ब्रह्मा ब्रह्मणो ऽधिपतिं पतिम्  ॥ ७.१,५.६<br>
प्रणम्य परमज्ञानं गायत्र्या सह लब्धवान्  ॥ ७.१,५.६<br>
ततस्स लब्धविज्ञानो विश्वकर्मा चतुर्मुखः  ॥ ७.१,५.७<br>
असृजत्सर्वभूतानि स्थावराणि चराणि च  ॥ ७.१,५.७<br>
यतश्श्रुत्वामृतं लब्धं ब्रह्मणा परमेश्वरात् ॥ ७.१,५.८<br>
ततस्तद्वदनादेव मया लब्धं तपोबलात् ॥ ७.१,५.८<br>
मुनय ऊचुः<br>
किं तज्ज्ञानं त्वया लब्धं तथ्यात्तथ्यंतरं शुभम्  ॥ ७.१,५.९<br>
यत्र कृत्वा परां निष्ठां पुरुषस्सुखमृच्छति  ॥ ७.१,५.९<br>
वायुरुवाच<br>
पशुपाशपतिज्ञानं यल्लब्धं तु मया पुरा  ॥ ७.१,५.१०<br>
तत्र निष्ठा परा कार्या पुरुषेण सुखार्थिना  ॥ ७.१,५.१०<br>
अज्ञानप्रभवं दुःखं ज्ञानेनैव निवर्तते  ॥ ७.१,५.११<br>
ज्ञानं वस्तुपरिच्छेदो वस्तु च द्विविधं स्मृतम्  ॥ ७.१,५.११<br>
अजडं च जडं चैव नियंतृ च तयोरपि  ॥ ७.१,५.१२<br>
पशुः पाशः पतिश्चेति कथ्यते तत्त्रयं क्रमात् ॥ ७.१,५.१२<br>
अक्षरं च क्षरं चैव क्षराक्षरपरं तथा  ॥ ७.१,५.१३<br>
तदेतत्त्रितयं भूम्ना कथ्यते तत्त्ववेदिभिः  ॥ ७.१,५.१३<br>
अक्षरं पशुरित्युक्तः क्षरं पाश उदाहृतः  ॥ ७.१,५.१४<br>
क्षराक्षरपरं यत्तत्पतिरित्यभिधीयते  ॥ ७.१,५.१४<br>
मुनय ऊचुः<br>
किं तदक्षरमित्युक्तं किं च क्षरमुदाहृतम्  ॥ ७.१,५.१५<br>
तयोश्च परमं किं वा तदेतद्ब्रूहि मारुत  ॥ ७.१,५.१५<br>
वायुरुवाच<br>
प्रकृतिः क्षरमित्युक्तं पुरुषो ऽक्षर उच्यते  ॥ ७.१,५.१६<br>
ताविमौ प्रेरयत्यन्यस्स परा परमेश्वरः  ॥ ७.१,५.१६<br>
मुनय ऊचुः<br>
कैषा प्रकृतिरित्युक्ता क एष पुरुषो मतः  ॥ ७.१,५.१७<br>
अनयोः केन सम्बन्धः कोयं प्रेरक ईश्वरः  ॥ ७.१,५.१७<br>
वायुरुवाच<br>
माया प्रकृतिरुद्दिष्टा पुरुषो मायया वृतः  ॥ ७.१,५.१८<br>
संबन्धो मूलकर्मभ्यां शिवः प्रेरक ईश्वरः  ॥ ७.१,५.१८<br>
मुनय ऊचुः<br>
केयं माया समा ख्याता किंरूपो मायया वृतः  ॥ ७.१,५.१९<br>
मूलं कीदृक्कुतो वास्य किं शिवत्वं कुतश्शिवः  ॥ ७.१,५.१९<br>
वायुरुवाच<br>
माया माहेश्वरी शक्तिश्चिद्रूपो मायया वृतः  ॥ ७.१,५.२०<br>
मलश्चिच्छादको नैजो विशुद्धिश्शिवता स्वतः  ॥ ७.१,५.२०<br>
मुनय ऊचुः<br>
आवृणोति कथं माया व्यापिनं केन हेतुना  ॥ ७.१,५.२१<br>
किमर्थं चावृतिः पुंसः केन वा विनिवर्तते  ॥ ७.१,५.२१<br>
वायुरुवाच<br>
आवृतिर्व्यपिनो ऽपि स्याद्व्यापि यस्मात्कलाद्यपि  ॥ ७.१,५.२२<br>
हेतुः कर्मैव भोगार्थं निवर्तेत मलक्षयात् ॥ ७.१,५.२२<br>
मुनय ऊचुः<br>
कलादि कथ्यते किं तत्कर्म वा किमुदाहृतम्  ॥ ७.१,५.२३<br>
तत्किमादि किमन्तं वा किं फलं वा किमाश्रयम्  ॥ ७.१,५.२३<br>
कस्य भोगेन किं भोग्यं किं वा तद्भोगसाधनम्  ॥ ७.१,५.२४<br>
मलक्षयस्य को हेतुः कीदृक्क्षीणमलः पुमान्  ॥ ७.१,५.२४<br>
वायुरुवाच<br>
कला विद्या च रागश्च कालो नियतिरेव च  ॥ ७.१,५.२५<br>
कलादयस्समाख्याता यो भोक्ता पुरुषो भवेत् ॥ ७.१,५.२५<br>
पुण्यपापात्मकं कर्म सुखदुःखफलं तु यत् ॥ ७.१,५.२६<br>
अनादिमलभोगान्तमज्ञानात्मसमाश्रयम्  ॥ ७.१,५.२६<br>
भोगः कर्मविनाशाय भोगमव्यक्तमुच्यते  ॥ ७.१,५.२७<br>
बाह्यांतःकरणद्वारं शरीरं भोगसाधनम्  ॥ ७.१,५.२७<br>
भावातिशयलब्धेन प्रसादेन मलक्षयः  ॥ ७.१,५.२८<br>
क्षीणे चात्ममले तस्मिन् पुमाञ्च्छिवसमो भवेत् ॥ ७.१,५.२८<br>
मुनय ऊचुः<br>
कलादिपञ्चतत्त्वानां किं कर्म पृथगुच्यते  ॥ ७.१,५.२९<br>
भोक्तेति पुरुषश्चेति येनात्मा व्यपदिश्यते  ॥ ७.१,५.२९<br>
किमात्मकं तदव्यक्तं केनाकारेण भुज्यते  ॥ ७.१,५.३०<br>
किं तस्य शरणं भुक्तौ शरीरं च किमुच्यते  ॥ ७.१,५.३०<br>
वायुरुवाच<br>
दिक्क्रियाव्यंजका विद्या कालो रागः प्रवर्तकः  ॥ ७.१,५.३१<br>
कालो ऽवच्छेदकस्तत्र नियतिस्तु नियामिका  ॥ ७.१,५.३१<br>
अव्यक्तं कारणं यत्तत्त्रिगुणं प्रभवाप्ययम्  ॥ ७.१,५.३२<br>
प्रधानं प्रकृतिश्चेति यदाहुस्तत्त्वचिंतकाः  ॥ ७.१,५.३२<br>
कलातस्तदभिव्यक्तमनभिव्यक्तलक्षणम्  ॥ ७.१,५.३३<br>
सुखदुःखविमोहात्मा भुज्यते गुणवांस्त्रिधा  ॥ ७.१,५.३३<br>
सत्त्वं रजस्तम इति गुणाः प्रकृतिसंभवाः  ॥ ७.१,५.३४<br>
प्रकृतौ सूक्ष्मरूपेण तिले तैलमिव स्थिताः  ॥ ७.१,५.३४<br>
सुखं च सुखहेतुश्च समासात्सात्त्विकं स्मृतम्  ॥ ७.१,५.३५<br>
राजसं तद्विपर्यासात्स्तंभमोहौ तु तामसौ  ॥ ७.१,५.३५<br>
सात्त्विक्यूर्ध्वगतिः प्रोक्ता तामसी स्यादधोगतिः  ॥ ७.१,५.३६<br>
मध्यमा तु गतिर्या सा राजसी परिपठ्यते  ॥ ७.१,५.३६<br>
तन्मात्रापञ्चकं चैव भूतपञ्चकमेव च  ॥ ७.१,५.३७<br>
ज्ञानेंद्रियाणि पञ्चैक्यं पञ्च कर्मेन्द्रियाणि च  ॥ ७.१,५.३७<br>
प्रधानबुद्ध्यहंकारमनांसि च चतुष्टयम्  ॥ ७.१,५.३८<br>
समासादेवमव्यक्तं सविकारमुदाहृतम्  ॥ ७.१,५.३८<br>
तत्कारणदशापन्नमव्यक्तमिति कथ्यते  ॥ ७.१,५.३९<br>
व्यक्तं कार्यदशापन्नं शरीरादिघटादिवत् ॥ ७.१,५.३९<br>
यथा घटादिकं कार्यं मृदादेर्नातिभिद्यते  ॥ ७.१,५.४०<br>
शरीरादि तथा व्यक्तमव्यक्तान्नातिभिद्यते  ॥ ७.१,५.४०<br>
तस्मादव्यक्तमेवैक्यकारणं करणानि च  ॥ ७.१,५.४१<br>
शरीरं च तदाधारं तद्भोग्यं चापि नेतरत् ॥ ७.१,५.४१<br>
मुनय ऊचुः<br>
बुद्धीन्द्रियशरीरेभ्यो व्यतिरेकस्य कस्यचित् ॥ ७.१,५.४२<br>
आत्मशब्दाभिधेयस्य वस्तुतो ऽपि कुतः स्थितिः  ॥ ७.१,५.४२<br>
वायुरुवाच<br>
बुद्धीन्द्रियशरीरेभ्यो व्यतिरेको विभोर्ध्रुवम्  ॥ ७.१,५.४३<br>
अस्त्येव कश्चिदात्मेति हेतुस्तत्र सुदुर्गमः  ॥ ७.१,५.४३<br>
बुद्धीन्द्रियशरीराणां नात्मता सद्भिरिष्यते  ॥ ७.१,५.४४<br>
स्मृतेरनियतज्ञानादयावद्देहवेदनात् ॥ ७.१,५.४४<br>
अतः स्मर्तानुभूतानामशेषज्ञेयगोचरः  ॥ ७.१,५.४५<br>
अन्तर्यामीति वेदेषु वेदांतेषु च गीयते  ॥ ७.१,५.४५<br>
सर्वं तत्र स सर्वत्र व्याप्य तिष्ठति शाश्वतः  ॥ ७.१,५.४६<br>
तथापि क्वापि केनापि व्यक्तमेष न दृश्यते  ॥ ७.१,५.४६<br>
नैवायं चक्षुषा ग्राह्यो नापरैरिन्द्रियैरपि  ॥ ७.१,५.४७<br>
मनसैव प्रदीप्तेन महानात्मावसीयते १  ॥ ७.१,५.४७<br>
न च स्त्री न पुमानेष नैव चापि नपुंसकः  ॥ ७.१,५.४८<br>
नैवोर्ध्वं नापि तिर्यक्नाधस्तान्न कुतश्चन  ॥ ७.१,५.४८<br>
अशरीरं शरीरेषु चलेषु स्थाणुमव्ययम्  ॥ ७.१,५.४९<br>
सदा पश्यति तं धीरो नरः प्रत्यवमर्शनात् ॥ ७.१,५.४९<br>
किमत्र बहुनोक्तेन पुरुषो देहतः पृथक् ॥ ७.१,५.५०<br>
अपृथग्ये तु पश्यंति ह्यसम्यक्तेषु दर्शनम्  ॥ ७.१,५.५०<br>
यच्छरीरमिदं प्रोक्तं पुरुषस्य ततः परम्  ॥ ७.१,५.५१<br>
अशुद्धमवशं दुःखमध्रुवं न च विद्यते  ॥ ७.१,५.५१<br>
विपदां वीजभूतेन पुरुषस्तेन संयुतः  ॥ ७.१,५.५२<br>
सुखी दुःखी च मूढश्च भवति स्वेन कर्मणा  ॥ ७.१,५.५२<br>
अद्भिराप्लवितं क्षेत्रं जनयत्यंकुरं यथा  ॥ ७.१,५.५३<br>
आज्ञानात्प्लावितं कर्म देहं जनयते तथा  ॥ ७.१,५.५३<br>
अत्यंतमसुखावासास्स्मृताश्चैकांतमृत्यवः  ॥ ७.१,५.५४<br>
अनागता अतीताश्च तनवो ऽस्य सहस्रशः  ॥ ७.१,५.५४<br>
आगत्यागत्य शीर्णेषु शरीरेषु शरीरिणः  ॥ ७.१,५.५५<br>
अत्यंतवसतिः क्वापि न केनापि च लभ्यते  ॥ ७.१,५.५५<br>
छादितश्च वियुक्तश्च शरीरैरेषु लक्ष्यते  ॥ ७.१,५.५६<br>
चंद्रबिंबवदाकाशे तरलैरभ्रसंचयैः  ॥ ७.१,५.५६<br>
अनेकदेहभेदेन भिन्ना वृत्तिरिहात्मनः  ॥ ७.१,५.५७<br>
अष्टापदपरिक्षेपे ह्यक्षमुद्रेव लक्ष्यते  ॥ ७.१,५.५७<br>
नैवास्य भविता कश्चिन्नासौ भवति कस्यचित् ॥ ७.१,५.५८<br>
पथि संगम एवायं दारैः पुत्रैश्च बंधुभिः  ॥ ७.१,५.५८<br>
यथा काष्ठं च काष्ठं च समेयातां महोदधौ  ॥ ७.१,५.५९<br>
समेत्य च व्यपेयातां तद्वद्भूतसमागमः  ॥ ७.१,५.५९<br>
स पश्यति शरीरं तच्छरीरं तन्न पश्यति  ॥ ७.१,५.६०<br>
तौ पश्यति परः कश्चित्तावुभौ तं न पश्यतः  ॥ ७.१,५.६०<br>
ब्रह्माद्याः स्थावरांतश्च पशवः परिकीर्तिताः  ॥ ७.१,५.६१<br>
पशूनामेव सर्वेषां प्रोक्तमेतन्निदर्शनम्  ॥ ७.१,५.६१<br>
स एष बध्यते पाशैः सुखदुःखाशनः पशुः  ॥ ७.१,५.६२<br>
लीलासाधनभूतो य ईश्वरस्येति सूरयः  ॥ ७.१,५.६२<br>
अज्ञो जंतुरनीशो ऽयमात्मनस्सुखदुःखयोः  ॥ ७.१,५.६३<br>
ईश्वरप्रेरितो गच्छेत्स्वर्गं वा श्वभ्रमेव वा  ॥ ७.१,५.६३<br>
सूत उवाच<br>
इत्याकर्ण्यानिलवचो मुनयः प्रीतमानसाः  ॥ ७.१,५.६४<br>
प्रोचुः प्रणम्य तं वायुं शैवागमविचक्षणम्  ॥ ७.१,५.६४<br>
<br>
<br>
