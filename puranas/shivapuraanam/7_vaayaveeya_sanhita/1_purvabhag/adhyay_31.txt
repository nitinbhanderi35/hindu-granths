वायुरुवाच<br>
स्थने संशयितं विप्रा भवद्भिर्हेतुचोदितैः  ॥ ७.१,३१.१<br>
जिज्ञासा हि न नास्तिक्यं साधयेत्साधुबुद्धिषु  ॥ ७.१,३१.१<br>
प्रमणमत्र वक्ष्यामि सताम्मोहनिवर्तकम्  ॥ ७.१,३१.२<br>
असतां त्वन्यथाभावः प्रसादेन विना प्रभोः  ॥ ७.१,३१.२<br>
शिवस्य परिपूर्णस्य परानुग्रहमन्तरा  ॥ ७.१,३१.३<br>
न किंचिदपि कर्तव्यमिति साधु विनिश्चितम्  ॥ ७.१,३१.३<br>
स्वभाव एव पर्याप्तः परानुग्रहकर्मणि  ॥ ७.१,३१.४<br>
अन्यथा निस्स्वभवेन न किमप्यनुगृह्यते  ॥ ७.१,३१.४<br>
परं सर्वमनुग्राह्यं पशुपाशात्मकं जगत् ॥ ७.१,३१.५<br>
परस्यानुग्रहार्थं तु पत्युराज्ञासमन्वयः  ॥ ७.१,३१.५<br>
पतिराज्ञापकः सर्वमनुगृह्णाति सर्वदा  ॥ ७.१,३१.६<br>
तदर्थमर्थस्वीकारे परतंत्रः कथं शिवः  ॥ ७.१,३१.६<br>
अनुग्राह्यनपेक्षो ऽस्ति न हि कश्चिदनुग्रहः  ॥ ७.१,३१.७<br>
अतः स्वातन्त्र्यशब्दार्थाननपेक्षत्वलक्षणः  ॥ ७.१,३१.७<br>
एतत्पुनरनुग्राह्यं परतंत्रं तदिष्यते  ॥ ७.१,३१.८<br>
अनुग्रहादृते तस्य भुक्तिमुक्त्योरनन्वयात् ॥ ७.१,३१.८<br>
मूर्तात्मनो ऽप्यनुग्राह्या शिवाज्ञाननिवर्तनात् ॥ ७.१,३१.९<br>
अज्ञानाधिष्ठितं शम्भोर्न किंचिदिह विद्यते  ॥ ७.१,३१.९<br>
येनोपलभ्यते ऽस्माभिस्सकलेनापि निष्कलः  ॥ ७.१,३१.१०<br>
स मूर्त्यात्मा शिवः शैवमूर्तिरित्युपचर्यते  ॥ ७.१,३१.१०<br>
न ह्यसौ निष्कलः साक्षाच्छिवः परमकारणम्  ॥ ७.१,३१.११<br>
साकारेणानुभावेन केनाप्यनुपलक्षितः  ॥ ७.१,३१.११<br>
प्रमाणगम्यतामात्रं तत्स्वभावोपपादकम्  ॥ ७.१,३१.१२<br>
न तावतात्रोपेक्षाधीरुपलक्षणमंतरा  ॥ ७.१,३१.१२<br>
आत्मोपमोल्वणं साक्षान्मूर्तिरेव हि काचन  ॥ ७.१,३१.१३<br>
शिवस्य मूर्तिर्मूर्त्यात्मा परस्तस्योपलक्षणम्  ॥ ७.१,३१.१३<br>
यथा काष्ठेष्वनारूढो न वह्निरुपलभ्यते  ॥ ७.१,३१.१४<br>
एवं शिवो ऽपि मूर्त्यात्मन्यनारूढ इति स्थितिः  ॥ ७.१,३१.१४<br>
यथाग्निमानयेत्युक्ते ज्वलत्काष्ठादृते स्वयम्  ॥ ७.१,३१.१५<br>
नाग्निरानीयते तद्वत्पूज्यो मूर्त्यात्मना शिवः  ॥ ७.१,३१.१५<br>
अत एव हि पूजादौ मूर्त्यात्मपरिकल्पनम्  ॥ ७.१,३१.१६<br>
मूर्त्यात्मनि कृतं साक्षाच्छिव एव कृतं यतः  ॥ ७.१,३१.१६<br>
लिंगादावपि तत्कृत्यमर्चायां च विशेषतः  ॥ ७.१,३१.१७<br>
तत्तन्मूर्त्यात्मभावेन शिवो ऽस्माभिरुपास्यते  ॥ ७.१,३१.१७<br>
यथानुगृह्यते सो ऽपि मूर्त्यात्मा पारमेष्ठिना  ॥ ७.१,३१.१८<br>
तथा मूर्त्यात्मनिष्ठेन शिवेन पशवो वयम्  ॥ ७.१,३१.१८<br>
लोकानुग्रहणायैव शिवेन परमेष्ठिना  ॥ ७.१,३१.१९<br>
सदाशिवादयस्सर्वे मूर्त्यात्मनो ऽप्यधिष्ठिताः  ॥ ७.१,३१.१९<br>
आत्मनामेव भोगाय मोक्षाय च विशेषतः  ॥ ७.१,३१.२०<br>
तत्त्वातत्त्वस्वरूपेषु मूर्त्यात्मसु शिवान्वयः  ॥ ७.१,३१.२०<br>
भोगः कर्मविपाकात्मा सुखदुःखात्मको मतः  ॥ ७.१,३१.२१<br>
न च कर्म शिवो ऽस्तीति तस्य भोगः किमात्मकः  ॥ ७.१,३१.२१<br>
सर्वं शिवो ऽनुगृह्णाति न निगृह्णाति किंचन  ॥ ७.१,३१.२२<br>
निगृह्णतां तु ये दोषाश्शिवे तेषामसंभवात् ॥ ७.१,३१.२२<br>
ये पुनर्निग्रहाः केचिद्ब्रह्मादिषु निदर्शिताः  ॥ ७.१,३१.२३<br>
ते ऽपि लोकहितायैव कृताः श्रीकण्ठमूर्तिना  ॥ ७.१,३१.२३<br>
ब्रह्माण्डस्याधिपत्यं हि श्रीकण्ठस्य न संशयः  ॥ ७.१,३१.२४<br>
श्रीकण्ठाख्यां शिवो मूर्तिं क्रीडतीमधितिष्ठति  ॥ ७.१,३१.२४<br>
सदोषा एव देवाद्या निगृहीता यथोदितम्  ॥ ७.१,३१.२५<br>
ततस्तेपि विपाप्मानः प्रजाश्चापि गतज्वराः  ॥ ७.१,३१.२५<br>
निग्रहो ऽपि स्वरूपेण विदुषां न जुगुप्सितः  ॥ ७.१,३१.२६<br>
अत एव हि दण्ड्येषु दण्डो राज्ञां प्रशस्यते  ॥ ७.१,३१.२६<br>
यत्सिद्धिरीश्वरत्वेन कार्यवर्गस्य कृत्स्नशः  ॥ ७.१,३१.२७<br>
न स चेदीशतां कुर्याज्जगतः कथमीश्वरः  ॥ ७.१,३१.२७<br>
ईशेच्छा च विधातृत्वं विधेराज्ञापनं परम्  ॥ ७.१,३१.२८<br>
आज्ञावश्यमिदं कुर्यान्न कुर्यादिति शासनम्  ॥ ७.१,३१.२८<br>
तच्छासनानुवर्तित्वं साधुभावस्य लक्षणम्  ॥ ७.१,३१.२९<br>
विपरीतसमाधोः स्यान्न सर्वं तत्तु दृश्यते  ॥ ७.१,३१.२९<br>
साधु संरक्षणीयं चेद्विनिवर्त्यमसाधु यत् ॥ ७.१,३१.३०<br>
निवर्तते च सामादेरंते दण्डो हि साधनम्  ॥ ७.१,३१.३०<br>
हितार्थलक्षणं चेदं दण्डान्तमनुशासनम्  ॥ ७.१,३१.३१<br>
अतो यद्विपरीतं तदहितं संप्रचक्षते  ॥ ७.१,३१.३१<br>
हिते सदा निषण्णानामीश्वरस्य निदर्शनम्  ॥ ७.१,३१.३२<br>
स कथं दुष्यते सद्भिरसतामेव निग्रहात् ॥ ७.१,३१.३२<br>
अयुक्तकारिणो लोके गर्हणीयाविवेकिता  ॥ ७.१,३१.३३<br>
यदुद्वेजयते लोकन्तदयुक्तं प्रचक्षते  ॥ ७.१,३१.३३<br>
सर्वो ऽपि निग्रहो लोके न च विद्वेषपूर्वकः  ॥ ७.१,३१.३४<br>
न हि द्वेष्टि पिता पुत्रं यो निगृह्याति शिक्षयेत् ॥ ७.१,३१.३४<br>
माध्यस्थेनापि निग्राह्यान्यो निगृह्णाति मार्गतः  ॥ ७.१,३१.३५<br>
तस्याप्यवश्यं यत्किंचिन्नैर्घृण्यमनुवर्तते  ॥ ७.१,३१.३५<br>
अन्यथा न हिनस्त्येव सदोषानप्यसौ परान्  ॥ ७.१,३१.३६<br>
हिनस्ति चायमप्यज्ञान्परं माध्यस्थ्यमाचरन्  ॥ ७.१,३१.३६<br>
तस्माद्दुःखात्मिकां हिंसां कुर्वाणो यः सनिर्घृणः  ॥ ७.१,३१.३७<br>
इति निर्बंधयंत्येके नियमो नेति चापरे  ॥ ७.१,३१.३७<br>
निदानज्ञस्य भिषजो रुग्णो हिंसां प्रयुंजतः  ॥ ७.१,३१.३८<br>
न किंचिदपि नैर्घृण्यं घृणैवात्र प्रयोजिका  ॥ ७.१,३१.३८<br>
घृणापि न गुणायैव हिंस्रेषु प्रतियोगिषु  ॥ ७.१,३१.३९<br>
तादृशेषु घृणी भ्रान्त्या घृणान्तरितनिर्घृणः  ॥ ७.१,३१.३९<br>
उपेक्षापीह दोषाह रक्ष्येषु प्रतियोगिषु  ॥ ७.१,३१.४०<br>
शक्तौ सत्यामुपेक्षातो रक्ष्यस्सद्यो विपद्यते  ॥ ७.१,३१.४०<br>
सर्पस्या"स्यगतम्पश्यन्यस्तु रक्ष्यमुपेक्षते  ॥ ७.१,३१.४१<br>
दोषाभासान्समुत्प्रेक्ष्य फलतः सो ऽपि निर्घृणः  ॥ ७.१,३१.४१<br>
तस्माद्घृणा गुणायैव सर्वथेति न संमतम्  ॥ ७.१,३१.४२<br>
संमतं प्राप्तकामित्वं सर्वं त्वन्यदसम्मतम्  ॥ ७.१,३१.४२<br>
मूर्त्यात्मस्वपि रागाद्या दोषाः सन्त्येव वस्तुतः  ॥ ७.१,३१.४३<br>
तथापि तेषामेवैते न शिवस्य तु सर्वथा  ॥ ७.१,३१.४३<br>
अग्नावपि समाविष्टं ताम्रं खलु सकालिकम्  ॥ ७.१,३१.४३<br>
इति नाग्निरसौ दुष्येत्ताम्रसंसर्गकारणात् ॥ ७.१,३१.४४<br>
नाग्नेरशुचिसंसर्गादशुचित्वमपेक्षते  ॥ ७.१,३१.४४<br>
अशुचेस्त्वग्निसंयोगाच्छुचित्वमपि जायते  ॥ ७.१,३१.४५<br>
एवं शोध्यात्मसंसर्गान्न ह्यशुद्धः शिवो भवेत् ॥ ७.१,३१.४५<br>
शिवसंसर्गतस्त्वेष शोध्यात्मैव हि शुध्यति  ॥ ७.१,३१.४६<br>
अयस्यग्नौ समाविष्टे दाहो ऽग्नेरेव नायसः  ॥ ७.१,३१.४६<br>
मूर्तात्मन्येवमैश्वर्यमीश्वरस्यैव नात्मनाम्  ॥ ७.१,३१.४७<br>
न हि काष्ठं ज्वलत्यूर्ध्वमग्निरेव ज्वलत्यसौ  ॥ ७.१,३१.४७<br>
काष्ठस्यांगारता नाग्नेरेवमत्रापि योज्यताम्  ॥ ७.१,३१.४८<br>
अत एव जगत्यस्मिन्काष्ठपाषाणमृत्स्वपि  ॥ ७.१,३१.४८<br>
शिवावेशवशादेव शिवत्वमुपचर्यते  ॥ ७.१,३१.४९<br>
मैत्र्यादयो गुणा गौणास्तस्मात्ते भिन्नवृत्तयः  ॥ ७.१,३१.४९<br>
तैर्गुणैरुपरक्तानां दोषाय च गुणाय च  ॥ ७.१,३१.५०<br>
यत्तु गौणमगौणं च तत्सर्वमनुगृह्णतः  ॥ ७.१,३१.५०<br>
न गुणाय न दोषाय शिवस्य गुणवृत्तयः  ॥ ७.१,३१.५०<br>
न चानुग्रहशब्दार्थं गौणमाहुर्विपश्चितः  ॥ ७.१,३१.५१<br>
संसारमोचनं किं तु शैवमाज्ञामयं हितम्  ॥ ७.१,३१.५१<br>
हितं तदाज्ञाकरणं यद्धितं तदनुग्रहः  ॥ ७.१,३१.५२<br>
सर्वं हिते नियुञ्जावः सर्वानुग्रहकारकः  ॥ ७.१,३१.५२<br>
यस्तूपकारशब्दार्थस्तमप्याहुरनुग्रहम्  ॥ ७.१,३१.५३<br>
तस्यापि हितरूपत्वाच्छिवः सर्वोपकारकः  ॥ ७.१,३१.५३<br>
हिते सदा नियुक्तं तु सर्वं चिदचिदात्मकम्  ॥ ७.१,३१.५४<br>
स्वभावप्रतिबन्धं तत्समं न लभते हितम्  ॥ ७.१,३१.५४<br>
यथा विकासयत्येव रविः पद्मानि भानुभिः  ॥ ७.१,३१.५५<br>
समं न विकसन्त्येव स्वस्वभावानुरोधतः  ॥ ७.१,३१.५५<br>
स्वभावो ऽपि हि भावानां भाविनो ऽर्थस्य कारणम्  ॥ ७.१,३१.५६<br>
न हि स्वभावो नश्यन्तमर्थं कर्तृषु साधयेत् ॥ ७.१,३१.५६<br>
सुवर्णमेव नांगारं द्रावयत्यग्निसंगमः  ॥ ७.१,३१.५७<br>
एवं पक्वमलानेव मोचयेन्न शिवपरान्  ॥ ७.१,३१.५७<br>
यद्यथा भवितुं योग्यं तत्तथा न भवेत्स्वयम्  ॥ ७.१,३१.५८<br>
विना भावनया कर्ता स्वतन्त्रस्सन्ततो भवेत् ॥ ७.१,३१.५८<br>
स्वभावविमलो यद्वत्सर्वानुग्राहकश्शिवः  ॥ ७.१,३१.५९<br>
स्वभावमलिनास्तद्वदात्मनो जीवसंज्ञिताः  ॥ ७.१,३१.५९<br>
अन्यथा संसरन्त्येते नियमान्न शिवः कथम्  ॥ ७.१,३१.६०<br>
कर्ममायानुबन्धोस्य संसारः कथ्यते बुधैः  ॥ ७.१,३१.६०<br>
अनुबन्धो ऽयमस्यैव न शिवस्येति हेतुमान्  ॥ ७.१,३१.६१<br>
स हेतुरात्मनामेव निजो नागन्तुको मलः  ॥ ७.१,३१.६१<br>
आगन्तुकत्वे कस्यापि भाव्यं केनापि हेतुना  ॥ ७.१,३१.६२<br>
यो ऽयं हेतुरसावेकस्त्वविचित्रस्वभावतः  ॥ ७.१,३१.६२<br>
आत्मतायाः समत्वे ऽपि बद्धा मुक्ताः परे यतः  ॥ ७.१,३१.६३<br>
बद्धेष्वेव पुनः केचिल्लयभोगाधिकारतः  ॥ ७.१,३१.६३<br>
ज्ञानैश्वर्यादिवैषम्यं भजन्ते सोत्तराधराः  ॥ ७.१,३१.६४<br>
केचिन्मूर्त्यात्मतां यान्ति केचिदासन्नगोचराः  ॥ ७.१,३१.६४<br>
मूर्त्यात्मसु शिवाः केचिदध्वनां मूर्धसु स्थिताः  ॥ ७.१,३१.६५<br>
मध्ये महेश्वरा रुद्रास्त्वर्वाचीनपदे स्थिताः  ॥ ७.१,३१.६५<br>
आसन्ने ऽपि च मायायाः परस्मात्कारणात्त्रयम्  ॥ ७.१,३१.६६<br>
तत्राप्यात्मा स्थितो ऽधस्तादन्तरात्मा च मध्यतः  ॥ ७.१,३१.६६<br>
परस्तात्परमात्मेति ब्रह्मविष्णुमहेश्वराः  ॥ ७.१,३१.६७<br>
वर्तन्ते वसवः केचित्परमात्मपदाश्रयाः  ॥ ७.१,३१.६७<br>
अन्तरात्मपदे केचित्केचिदात्मपदे तथा  ॥ ७.१,३१.६८<br>
शान्त्यतीतपदे शैवाः शान्ते माहेश्वरे ततः  ॥ ७.१,३१.६८<br>
विद्यायान्तु यथा रौद्राः प्रतिष्ठायां तु वैष्णवाः  ॥ ७.१,३१.६९<br>
निवृत्तौ च तथात्मानो ब्रह्मा ब्रह्मांगयोनयः  ॥ ७.१,३१.६९<br>
देवयोन्यष्टकं मुख्यं मानुष्यमथ मध्यमम्  ॥ ७.१,३१.७०<br>
पक्ष्यादयो ऽधमाः पञ्चयोनयस्ताश्चतुर्दश  ॥ ७.१,३१.७०<br>
उत्तराधरभावो ऽपि ज्ञेयस्संसारिणो मलः  ॥ ७.१,३१.७१<br>
यथामभावो मुक्तस्य पूर्वं पश्चात्तु पक्वता  ॥ ७.१,३१.७१<br>
मलो ऽप्यामश्च पक्वश्च भवेत्संसारकारणम्  ॥ ७.१,३१.७२<br>
आमे त्वधरता पुंसां पक्वे तूत्तरता क्रमात् ॥ ७.१,३१.७२<br>
पश्वात्मानस्त्रिधाभिन्ना एकद्वित्रिमलाः क्रमात् ॥ ७.१,३१.७३<br>
अत्रोत्तरा एकमला द्विमला मध्यमा मताः  ॥ ७.१,३१.७३<br>
त्रिमलास्त्वधमा ज्ञेया यथोत्तरमधिष्ठिताः  ॥ ७.१,३१.७३<br>
त्रिमलानधितिष्ठंति द्विमलैकमलाः क्रमात् ॥ ७.१,३१.७४<br>
इत्थमौपाधिको भेदो विश्वस्य परिकल्पितः  ॥ ७.१,३१.७४<br>
एकद्वित्रिमलान्सर्वाञ्छिव एको ऽधितिष्ठति  ॥ ७.१,३१.७५<br>
अशिवात्मकमप्येतच्छिवेनाधिष्ठितं यथा  ॥ ७.१,३१.७५<br>
अरुद्रात्मकमित्येवं रुद्रैर्जगदधिष्ठितम्  ॥ ७.१,३१.७६<br>
अण्डान्ता हि महाभूमिश्शतरुद्राद्यधिष्ठिता  ॥ ७.१,३१.७६<br>
मायान्तमन्तरिक्षं तु ह्यमरेशादिभिः क्रमात् ॥ ७.१,३१.७७<br>
अंगुष्ठमात्रपर्यन्तैस्समंतात्संततं ततम्  ॥ ७.१,३१.७७<br>
महामायावसाना द्यौर्वाय्वाद्यैर्भुवनाधिपैः  ॥ ७.१,३१.७८<br>
अनाश्रितान्तैरध्वान्तर्वर्तिभिस्समधिष्ठिताः  ॥ ७.१,३१.७८<br>
ते हि साक्षाद्दिविषदस्त्वन्तरिक्षसदस्तथा  ॥ ७.१,३१.७९<br>
पृथिवीपद इत्येवं देवा देवव्रतैः स्तुता  ॥ ७.१,३१.७९<br>
एवन्त्रिभिर्मलैरामैः पक्वैरेव पृथक्पृथक् ॥ ७.१,३१.८०<br>
निदानभूतैस्संसाररोगः पुंसां प्रवर्तते  ॥ ७.१,३१.८०<br>
अस्य रोगस्य भैषज्यं ज्ञानमेव न चापरम्  ॥ ७.१,३१.८१<br>
भिषगाज्ञापकः शम्भुश्शिवः परमकारणम्  ॥ ७.१,३१.८१<br>
अदुःखेना ऽपि शक्तो ऽसौ पशून्मोचयितुं शिवः  ॥ ७.१,३१.८२<br>
कथं दुःखं करोतीति नात्र कार्या विचारणा  ॥ ७.१,३१.८२<br>
दुःखमेव हि सर्वो ऽपि संसार इति निश्चितम्  ॥ ७.१,३१.८३<br>
कथं दुःखमदुःखं स्यात्स्वभावो ह्यविपर्ययः  ॥ ७.१,३१.८३<br>
न हि रोगी ह्यरोगी स्याद्भिषग्भैषज्यकारणात् ॥ ७.१,३१.८४<br>
रोगार्तं तु भिषग्रोगाद्भैषजैस्सुखमुद्धरेत् ॥ ७.१,३१.८४<br>
एवं स्वभावमलिनान्स्वभावाद्दुःखिनः पशून्  ॥ ७.१,३१.८५<br>
स्वाज्ञौषधविधानेन दुःखान्मोचयते शिवः  ॥ ७.१,३१.८५<br>
न भिषक्कारणं रोगे शिवः संसारकारणम्  ॥ ७.१,३१.८६<br>
इत्येतदपि वैषम्यं न दोषायास्य कल्पते  ॥ ७.१,३१.८६<br>
दुःखे स्वभावसंसिद्धे कथन्तत्कारणं शिवः  ॥ ७.१,३१.८७<br>
स्वाभाविको मलः पुंसां स हि संसारयत्यमून्  ॥ ७.१,३१.८७<br>
संसारकारणं यत्तु मलं मायाद्यचेतनम्  ॥ ७.१,३१.८८<br>
तत्स्वयं न प्रवर्तेत शिवसान्निध्यमन्तरा  ॥ ७.१,३१.८८<br>
यथा मणिरयस्कांतस्सान्निध्यादुपकारकः  ॥ ७.१,३१.८९<br>
अयसश्चलतस्तद्वच्छिवो ऽप्यस्येति सूरयः  ॥ ७.१,३१.८९<br>
न निवर्तयितुं शक्यं सान्निध्यं सदकारणम्  ॥ ७.१,३१.९०<br>
अधिष्ठाता ततो नित्यमज्ञातो जगतश्शिवः  ॥ ७.१,३१.९०<br>
न शिवेन विना किंचित्प्रवृत्तमिह विद्यते  ॥ ७.१,३१.९१<br>
तत्प्रेरितमिदं सर्वं तथापि न स मुह्यति  ॥ ७.१,३१.९१<br>
शक्तिराज्ञात्मिका तस्य नियन्त्री विश्वतोमुखी  ॥ ७.१,३१.९२<br>
तया ततमिदं शश्वत्तथापि स न दुष्यति  ॥ ७.१,३१.९२<br>
अनिदं प्रथमं सर्वमीशितव्यं स ईश्वरः  ॥ ७.१,३१.९३<br>
ईशनाच्च तदीयाज्ञा तथापि स न दुष्यति  ॥ ७.१,३१.९३<br>
यो ऽन्यथा मन्यते मोहात्स विनष्यति दुर्मतिः  ॥ ७.१,३१.९४<br>
तच्छक्तिवैभवादेव तथापि स न दुष्यति  ॥ ७.१,३१.९४<br>
एतस्मिन्नंतरे व्योम्नः श्रुताः वागरीरिणी  ॥ ७.१,३१.९५<br>
सत्यमोममृतं सौम्यमित्याविरभवत्स्फुटम्  ॥ ७.१,३१.९५<br>
ततो हृष्टतराः सर्वे विनष्टाशेषसंशयाः  ॥ ७.१,३१.९६<br>
मुनयो विस्मयाविष्टाः प्रेणेमुः पवनं प्रभुम्  ॥ ७.१,३१.९६<br>
तथा विगतसन्देहान्कृत्वापि पवनो मुनीन्  ॥ ७.१,३१.९७<br>
नैते प्रतिष्ठितज्ञाना इति मत्वैवमब्रवीत् ॥ ७.१,३१.९७<br>
वायुरुवाच्व<br>
परोक्षमपरोक्षं च द्विविधं ज्ञानमिष्यते  ॥ ७.१,३१.९८<br>
परोक्षमस्थिरं प्राहुरपरोक्षं तु सुस्थिरम्  ॥ ७.१,३१.९८<br>
हेतूपदेशगम्यं यत्तत्परोक्षं प्रचक्षते  ॥ ७.१,३१.९९<br>
अपरोक्षं पुनः श्रेष्ठादनुष्ठानाद्भविष्यति  ॥ ७.१,३१.९९<br>
नापरोक्षादृते मोक्ष इति कृत्वा विनिश्चयम्  ॥ ७.१,३१.१००<br>
श्रेष्ठानुष्ठानसिद्ध्यर्थं प्रयतध्वमतन्द्रिताः  ॥ ७.१,३१.१००<br>
<br>
