मुनय ऊचुः<br>
यो ऽयं पशुरिति प्रोक्तो यश्च पाश उदाहृतः  ॥ ७.१,६.१<br>
आभ्यां विलक्षणः कश्चित्कोयमस्ति तयोः पतिः  ॥ ७.१,६.१<br>
वायुरुवाच<br>
अस्ति कश्चिदपर्यंतरमणीयगुणाश्रयः  ॥ ७.१,६.२<br>
पतिर्विश्वस्य निर्माता पशुपाशविमोचनः  ॥ ७.१,६.२<br>
अभावे तस्य विश्वस्य सृष्टिरेषा कथं भवेत् ॥ ७.१,६.३<br>
अचेतनत्वादज्ञानादनयोः पशुपाशयोः  ॥ ७.१,६.३<br>
प्रधानपरमाण्वादि यावत्किंचिदचेतनम्  ॥ ७.१,६.४<br>
तत्कर्तृकं स्वयं दृष्टं बुद्धिमत्कारणं विना  ॥ ७.१,६.४<br>
जगच्च कर्तृसापेक्षं कार्यं सावयवं यतः  ॥ ७.१,६.५<br>
तस्मात्कार्यस्य कर्तृत्वं पत्युर्न पशुपाशयोः  ॥ ७.१,६.५<br>
पशोरपि च कर्तृत्वं पत्युः प्रेरणपूर्वकम्  ॥ ७.१,६.६<br>
अयथाकरणज्ञानमंधस्य गमनं यथा  ॥ ७.१,६.६<br>
आत्मानं च पृथङ्मत्वा प्रेरितारं ततः पृथक् ॥ ७.१,६.७<br>
असौ जुष्टस्ततस्तेन ह्यमृतत्वाय कल्पते  ॥ ७.१,६.७<br>
पशोः पाशस्य पत्युश्च तत्त्वतो ऽस्ति पदं परम्  ॥ ७.१,६.८<br>
ब्रह्मवित्तद्विदित्वैव योनिमुक्तो भविष्यति  ॥ ७.१,६.८<br>
संयुक्तमेतद्द्वितयं क्षरमक्षरमेव च  ॥ ७.१,६.९<br>
व्यक्ताव्यक्तं बिभर्तीशो विश्वं विश्वविमोचकः  ॥ ७.१,६.९<br>
भोक्ता भोग्यं प्रेरयिता मंतव्यं त्रिविधं स्मृतम्  ॥ ७.१,६.१०<br>
नातः परं विजानद्भिर्वेदितव्यं हि किंचनः  ॥ ७.१,६.१०<br>
तिलेषु वा यथा तैलं दध्नि वा सर्पिरर्पितम्  ॥ ७.१,६.११<br>
यथापः स्रोतसि व्याप्ता यथारण्यां हुताशनः  ॥ ७.१,६.११<br>
एवमेव महात्मानमात्मन्यात्मविलक्षणम्  ॥ ७.१,६.१२<br>
सत्येन तपसा चैव नित्ययुक्तो ऽनुपश्यति  ॥ ७.१,६.१२<br>
य एको जालवानीश ईशानीभिस्स्वशक्तिभिः  ॥ ७.१,६.१३<br>
सर्वांल्लोकानिमान् कृत्वा एक एव स ईशते १  ॥ ७.१,६.१३<br>
एक एव तदा रुद्रो न द्वितीयो ऽस्ति कश्चन  ॥ ७.१,६.१४<br>
संसृज्य विश्वभुवनं गोप्ता ते संचुकोच यः  ॥ ७.१,६.१४<br>
विश्वतश्चक्षुरेवायमुतायं विश्वतोमुखः  ॥ ७.१,६.१५<br>
तथैव विश्वतोबाहुविश्वतः पादसंयुतः  ॥ ७.१,६.१५<br>
द्यावाभूमी च जनयन् देव एको महेश्वरः  ॥ ७.१,६.१६<br>
स एव सर्वदेवानां प्रभवश्चोद्भवस्तथा  ॥ ७.१,६.१६<br>
हिरण्यगर्भं देवानां प्रथमं जनयेदयम्  ॥ ७.१,६.१७<br>
विश्वस्मादधिको रुद्रो महर्षिरिति हि श्रुतिः  ॥ ७.१,६.१७<br>
वेदाहमेतं पुरुषं महांतममृतं ध्रुवम्  ॥ ७.१,६.१८<br>
आदित्यवर्णं तमसः परस्तात्संस्थितं प्रभुम्  ॥ ७.१,६.१८<br>
अस्मान्नास्ति परं किंचिदपरं परमात्मनः  ॥ ७.१,६.१९<br>
नाणीयो ऽस्ति न च ज्यायस्तेन पूर्णमिदं जगत् ॥ ७.१,६.१९<br>
सर्वाननशिरोग्रीवः सर्वभूतगुहाशयः  ॥ ७.१,६.२०<br>
सर्वव्यापी च भगवांस्तस्मात्सर्वगतश्शिवः  ॥ ७.१,६.२०<br>
सर्वतः पाणिपादो ऽयं सर्वतो ऽक्षिशिरोमुखः  ॥ ७.१,६.२१<br>
सर्वतः श्रुतिमांल्लोके सर्वमावृत्य तिष्ठति  ॥ ७.१,६.२१<br>
सर्वेन्द्रियगुणाभासस्सर्वेन्द्रियविवर्जितः  ॥ ७.१,६.२२<br>
सर्वस्य प्रभुरीशानः सर्वस्य शरणं सुहृत् ॥ ७.१,६.२२<br>
अचक्षुरपि यः पश्यत्यकर्णो ऽपि शृणोति यः  ॥ ७.१,६.२३<br>
सर्वं वेत्ति न वेत्तास्य तमाहुः पुरुषं परम्  ॥ ७.१,६.२३<br>
अणोरणीयान्महतो महीयानयमव्ययः  ॥ ७.१,६.२४<br>
गुहायां निहितश्चापि जंतोरस्य महेश्वरः  ॥ ७.१,६.२४<br>
तमक्रतुं क्रतुप्रायं महिमातिशयान्वितम्  ॥ ७.१,६.२५<br>
धातुः प्रसादादीशानं वीतशोकः प्रपश्यति  ॥ ७.१,६.२५<br>
वेदाहमेनमजरं पुराणं सर्वगं विभुम्  ॥ ७.१,६.२६<br>
निरोधं जन्मनो यस्य वदंति ब्रह्मवादिनः  ॥ ७.१,६.२६<br>
एको ऽपि त्रीनिमांल्लोकान् बहुधा शक्तियोगतः  ॥ ७.१,६.२७<br>
विदधाति विचेत्यंते १ विश्वमादौ महेश्वरः  ॥ ७.१,६.२७<br>
विश्वधात्रीत्यजाख्या च शैवी चित्रा कृतिः परा  ॥ ७.१,६.२८<br>
तामजां लोहितां शुक्लां कृष्णामेकां त्वजः प्रजाम्  ॥ ७.१,६.२८<br>
जनित्रीमनुशेते ऽन्योजुषमाणस्स्वरूपिणीम्  ॥ ७.१,६.२९<br>
तामेवाजामजो ऽन्यस्तु भक्तभोगा जहाति च  ॥ ७.१,६.२९<br>
द्वौ सुपर्णौ च सयुजौ समानं वृक्षमास्थितौ  ॥ ७.१,६.३०<br>
एको ऽत्ति पिप्पलं स्वादु परो ऽनश्नन् प्रपश्यति  ॥ ७.१,६.३०<br>
वृक्षेस्मिन् पुरुषो मग्नो गुह्यमानश्च शोचति  ॥ ७.१,६.३१<br>
जुष्टमन्यं यदा पश्येदीशं परमकारणम्  ॥ ७.१,६.३१<br>
तदास्य महिमानं च वीतशोकस्सुखी भवेत् ॥ ७.१,६.३२<br>
छंदांसि यज्ञाः ऋतवो यद्भूतं भव्यमेव च  ॥ ७.१,६.३२<br>
मायी विश्वं सृजत्यस्मिन्निविष्टो मायया परः  ॥ ७.१,६.३३<br>
मायां तु प्रकृतिं विद्यान्मायिनं तु महेश्वरम्  ॥ ७.१,६.३३<br>
तस्यास्त्ववयवैरेव व्याप्तं सर्वमिदं जगत् ॥ ७.१,६.३४<br>
सूक्ष्मातिसूक्ष्ममीशानं कललस्यापि मध्यतः  ॥ ७.१,६.३४<br>
स्रष्टारमपि विश्वस्य वेष्टितारं च तस्य तु  ॥ ७.१,६.३५<br>
शिवमेवेश्वरं ज्ञात्वा शांतिमत्यंतमृच्छति  ॥ ७.१,६.३५<br>
स एव कालो गोप्ता च विश्वस्याधिपतिः प्रभुः  ॥ ७.१,६.३६<br>
तं विश्वाधिपतिं ज्ञात्वा मृत्युपाशात्प्रमुच्यते  ॥ ७.१,६.३६<br>
घृतात्परं मंडमिव सूक्ष्मं ज्ञात्वा स्थितं प्रभुम्  ॥ ७.१,६.३७<br>
सर्वभूतेषु गूढं च सर्वपापैः प्रमुच्यते  ॥ ७.१,६.३७<br>
एष एव परो देवो विश्वकर्मा महेश्वरः  ॥ ७.१,६.३८<br>
हृदये संनिविष्टं तं ज्ञात्वैवामृतमश्नुते  ॥ ७.१,६.३८<br>
यदा समस्तं न दिवा न रात्रिर्न सदप्यसत् ॥ ७.१,६.३९<br>
केवलश्शिव एवैको यतः प्रज्ञा पुरातनी  ॥ ७.१,६.३९<br>
नैनमूर्ध्वं न तिर्यक्च न मध्यं पर्यजिग्रहत् ॥ ७.१,६.४०<br>
न तस्य प्रतिमा चास्ति यस्य नाम महद्यशः  ॥ ७.१,६.४०<br>
अजातमिममेवैके बुद्धा जन्मनि भीरवः  ॥ ७.१,६.४१<br>
रुद्रस्यास्य प्रपद्यंते रक्षार्थं दक्षिणं सुखम्  ॥ ७.१,६.४१<br>
द्वे अक्षरे ब्रह्मपरे त्वनंते समुदाहृते  ॥ ७.१,६.४२<br>
विद्याविद्ये समाख्याते निहिते यत्र गूढवत् ॥ ७.१,६.४२<br>
क्षरं त्वविद्या ह्यमृतं विद्येति परिगीयते  ॥ ७.१,६.४३<br>
ते उभे ईशते यस्तु सो ऽन्यः खलु महेश्वरः  ॥ ७.१,६.४३<br>
एकैकं बहुधा जालं विकुर्वन्नेकवच्च यः  ॥ ७.१,६.४४<br>
सर्वाधिपत्यं कुरुते सृष्ट्वा सर्वान् प्रतापवान्  ॥ ७.१,६.४४<br>
दिश ऊर्ध्वमधस्तिर्यक्भासयन् भ्राजते स्वयम्  ॥ ७.१,६.४५<br>
यो निःस्वभावादप्येको वरेण्यस्त्वधितिष्ठति  ॥ ७.१,६.४५<br>
स्वभाववाचकान् सर्वान् वाच्यांश्च परिणामयन्  ॥ ७.१,६.४६<br>
गुणांश्च भोग्यभोक्तृत्वे तद्विश्वमधितिष्ठति  ॥ ७.१,६.४६<br>
ते वै गुह्योपणिषदि गूढं ब्रह्म परात्परम्  ॥ ७.१,६.४७<br>
ब्रह्मयोनिं जगत्पूर्वं विदुर्देवा महर्षयः  ॥ ७.१,६.४७<br>
भावग्राह्यमनीहाख्यं भावाभावकरं शिवम्  ॥ ७.१,६.४८<br>
कलासर्गकरं देवं ये विदुस्ते जहुस्तनुम्  ॥ ७.१,६.४८<br>
स्वभावमेके मन्यंते कालमेके विमोहिताः  ॥ ७.१,६.४९<br>
देवस्य महिमा ह्येष येनेदं भ्राम्यते जगत् ॥ ७.१,६.४९<br>
येनेदमावृतं नित्यं कालकालात्मना यतः  ॥ ७.१,६.५०<br>
तेनेरितमिदं कर्म भूतैः सह विवर्तते  ॥ ७.१,६.५०<br>
तत्कर्म भूयशः कृत्वा विनिवृत्य च भूयशः  ॥ ७.१,६.५१<br>
तत्त्वस्य सह तत्त्वेन योगं चापि समेत्य वै  ॥ ७.१,६.५१<br>
अष्टाभिश्च त्रिभिश्चैवं द्वाभ्यां चैकेन वा पुनः  ॥ ७.१,६.५२<br>
कालेनात्मगुणैश्चापि कृत्स्नमेव जगत्स्वयम्  ॥ ७.१,६.५२<br>
गुणैरारभ्य कर्माणि स्वभावादीनि योजयेत् ॥ ७.१,६.५३<br>
तेषामभावे नाशः स्यात्कृतस्यापि च कर्मणः  ॥ ७.१,६.५३<br>
कर्मक्षये पुनश्चान्यत्ततो याति स तत्त्वतः  ॥ ७.१,६.५४<br>
स एवादिस्स्वयं योगनिमित्तं भोक्तृभोगयोः  ॥ ७.१,६.५४<br>
परस्त्रिकालादकलस्स एव परमेश्वरः  ॥ ७.१,६.५५<br>
सर्ववित्त्रिगुणाधीशो ब्रह्मसाक्षात्परात्परः  ॥ ७.१,६.५५<br>
तं विश्वरूपमभवं भवमीड्यं प्रजापतिम्  ॥ ७.१,६.५६<br>
देवदेवं जगत्पूज्यं स्वचित्तस्थमुपास्महे  ॥ ७.१,६.५६<br>
कालादिभिः परो यस्मात्प्रपञ्चः परिवर्तते  ॥ ७.१,६.५७<br>
धर्मावहं पापनुदं भोगेशं विश्वधाम च  ॥ ७.१,६.५७<br>
तमीश्वराणां परमं महेश्वरं तं देवतानां परमं च दैवतम्  ॥ ७.१,६.५८<br>
पतिं पतीनां परमं परस्ताद्विदाम देवं भुवनेश्वरेश्वरम्  ॥ ७.१,६.५८<br>
न तस्य विद्येत कार्यं कारणं च न विद्यते  ॥ ७.१,६.५९<br>
न तत्समो ऽधिकश्चापि क्वचिज्जगति दृश्यते  ॥ ७.१,६.५९<br>
परास्य विविधा शक्तिः श्रुतौ स्वाभाविकी श्रुता  ॥ ७.१,६.६०<br>
ज्ञानं बलं क्रिया चैव याभ्यो विश्वमिदं कृतम्  ॥ ७.१,६.६०<br>
तस्यास्ति पतिः कश्चिन्नैव लिंगं न चेशिता  ॥ ७.१,६.६१<br>
कारणं कारणानां च स तेषामधिपाधिपः  ॥ ७.१,६.६१<br>
न चास्य जनिता कश्चिन्न च जन्म कुतश्चन  ॥ ७.१,६.६२<br>
न जन्महेतवस्तद्वन्मलमायादिसंज्ञकाः  ॥ ७.१,६.६२<br>
स एकस्सर्वभूतेषु गूढो व्याप्तश्च विश्वतः  ॥ ७.१,६.६३<br>
सर्वभूतांतरात्मा च धर्माध्यक्षस्स कथ्यते  ॥ ७.१,६.६३<br>
सर्वभूताधिवासश्च साक्षी चेता च निर्गुणः  ॥ ७.१,६.६४<br>
एको वशी निष्क्रियाणां बहूनां विवशात्मनाम्  ॥ ७.१,६.६४<br>
नित्यानामप्यसौ नित्यश्चेतनानां च चेतनः  ॥ ७.१,६.६५<br>
एको बहूनां चाकामः कामानीशः प्रयच्छति  ॥ ७.१,६.६५<br>
सांख्ययोगाधिगम्यं यत्कारणं जगतां पतिम्  ॥ ७.१,६.६६<br>
ज्ञात्वा देवं पशुः पाशैस्सर्वैरेव विमुच्यते  ॥ ७.१,६.६६<br>
विश्वकृद्विश्ववित्स्वात्मयोनिज्ञः कालकृद्गुणी  ॥ ७.१,६.६७<br>
प्रधानः क्षेत्रज्ञपतिर्गुणेशः पाशमोचकः  ॥ ७.१,६.६७<br>
ब्रह्माणं विदधे पूर्वं वेदांश्चोपादिशत्स्वयम्  ॥ ७.१,६.६८<br>
यो देवस्तमहं बुद्ध्वा स्वात्मबुद्धिप्रसादतः  ॥ ७.१,६.६८<br>
मुमुक्षुरस्मात्संसारात्प्रपद्ये शरणं शिवम्  ॥ ७.१,६.६९<br>
निष्फलं निष्क्रियं शांतं निरवद्यं निरंजनम्  ॥ ७.१,६.६९<br>
अमृतस्य परं सेतुं दग्धेंधनमिवानिलम्  ॥ ७.१,६.७०<br>
यदा चर्मवदाकाशं वेष्टयिष्यंति मानवाः  ॥ ७.१,६.७०<br>
तदा शिवमविज्ञाय दुःखस्यांतो भविष्यति  ॥ ७.१,६.७१<br>
तपःप्रभावाद्देवस्य प्रसादाच्च महर्षयः  ॥ ७.१,६.७२<br>
अत्याश्रमोचितज्ञानं पवित्रं पापनाशनम्  ॥ ७.१,६.७२<br>
वेदांते परमं गुह्यं पुराकल्पप्रचोदितम्  ॥ ७.१,६.७३<br>
ब्रह्मणो वदनाल्लब्धं मयेदं भाग्यगौरवात् ॥ ७.१,६.७३<br>
नाप्रशांताय दातव्यमेतज्ज्ञानमनुत्तमम्  ॥ ७.१,६.७४<br>
न पुत्रायाशुवृत्ताय नाशिष्याय च सर्वथा  ॥ ७.१,६.७४<br>
यस्य देवे पराभक्तिर्यथा देवे तथा गुरौ  ॥ ७.१,६.७५<br>
तस्यैते कथिताह्यर्थाः प्रकाशंते महात्मनः  ॥ ७.१,६.७५<br>
अतश्च संक्षेपमिदं शृणुध्वं शिवः परस्तात्प्रकृतेश्च पुंसः  ॥ ७.१,६.७६<br>
स सर्गकाले च करोति सर्वं संहारकाले पुनराददाति  ॥ ७.१,६.७६<br>
<br>
