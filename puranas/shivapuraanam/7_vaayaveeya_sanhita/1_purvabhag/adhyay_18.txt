ऋषय ऊचुः<br>
देवी दक्षस्य तनया त्यक्त्वा दाक्षायणी तनुम्  ॥ ७.१,१८.१<br>
कथं हिमवतः पुत्री मेनायामभवत्पुरा  ॥ ७.१,१८.१<br>
कथं च निन्दितो रुद्रो दक्षेण च महात्मना  ॥ ७.१,१८.२<br>
निमित्तमपि किं तत्र येन स्यान्निंदितो भवः  ॥ ७.१,१८.२<br>
उत्पन्नश्च कथं दक्षो अभिशापाद्भवस्य तु  ॥ ७.१,१८.३<br>
चाक्षुषस्यांतरे पूर्वं मनोः प्रब्रूहि मारुत  ॥ ७.१,१८.३<br>
वायुरुवाव<br>
शृण्वंतु कथयिष्यामि दक्षस्य लघुचेतसः  ॥ ७.१,१८.४<br>
वृत्तं पापात्प्रमादाच्च विश्वामरविदूषणम्  ॥ ७.१,१८.४<br>
पुरा सुरासुराः सर्वे सिद्धाश्च परमर्षयः  ॥ ७.१,१८.५<br>
कदाचिद्द्रष्टुमीशानं हिमवच्छिखरं ययुः  ॥ ७.१,१८.५<br>
तदा देवश्च देवी च दिव्यासनगतावुभौ  ॥ ७.१,१८.६<br>
दर्शनं ददतुस्तेषां देवादीनां द्विजोत्तमाः  ॥ ७.१,१८.६<br>
तदानीमेव दक्षो ऽपि गतस्तत्र सहामरैः  ॥ ७.१,१८.७<br>
जामातरं हरं द्रष्टुं द्रष्टुं चात्मसुतां सतीम्  ॥ ७.१,१८.७<br>
तदात्मगौरवाद्देवो देव्या दक्षे समागते  ॥ ७.१,१८.८<br>
देवादिभ्यो विशेषेण न कदाचिदभूत्स्मृतिः  ॥ ७.१,१८.८<br>
तस्य तस्याः परं भावमज्ञातुश्चापि केवलम्  ॥ ७.१,१८.९<br>
पुत्रीत्येवं विमूढस्य तस्यां वैरमजायत  ॥ ७.१,१८.९<br>
ततस्तेनैव वैरेण विधिना च प्रचोदितः  ॥ ७.१,१८.१०<br>
नाजुवाह भवं दक्षो दीक्षितस्तामपि द्विषन्  ॥ ७.१,१८.१०<br>
अन्याञ्१ आमातरस्सर्वानाहूय स यथाक्रमम्  ॥ ७.१,१८.११<br>
शतशः पुष्कलामर्चाञ्चकार च पृथक्पृथक् ॥ ७.१,१८.११<br>
तथा तान्संगताञ्छ्रुत्वा नारदस्य मुखात्तदा  ॥ ७.१,१८.१२<br>
ययौ रुद्राय रुद्राणी विज्ञाप्य भवनं पितुः  ॥ ७.१,१८.१२<br>
अथ संनिहितं दिव्यं विमानं विश्वतोमुखम्  ॥ ७.१,१८.१३<br>
लक्षणाढ्यं सुखारोहमतिमात्रमनोहरम्  ॥ ७.१,१८.१३<br>
तप्तजांबूनदप्रख्यं चित्ररत्नपरिष्कृतम्  ॥ ७.१,१८.१४<br>
मुक्तामयवितानाग्न्यं स्रग्दामसमलंकृतम्  ॥ ७.१,१८.१४<br>
तप्तकंचननिर्व्यूहं रत्नस्तंभशतावृतम्  ॥ ७.१,१८.१५<br>
वज्रकल्पितसोपानं विद्रुमस्तंभतोरणम्  ॥ ७.१,१८.१५<br>
पुष्पपट्टपरिस्तीर्णं चित्ररत्नमहासनम्  ॥ ७.१,१८.१६<br>
वज्रजालकिरच्छिद्रमच्छिद्रमणिकुट्टिमम्  ॥ ७.१,१८.१६<br>
मणिदंडमनोज्ञेन महावृषभलक्ष्मणा  ॥ ७.१,१८.१७<br>
अलंकृतपुरोभागमब्भ्रशुब्भ्रेण केतुना  ॥ ७.१,१८.१७<br>
रत्नकंचुकगुप्तांगैश्चित्रवेत्रकपाणिभिः  ॥ ७.१,१८.१८<br>
अधिष्ठितमहाद्वारमप्रधृष्यैर्गुणेश्वरैः  ॥ ७.१,१८.१८<br>
मृदंगतालगीतादिवेणुवीणाविशारदैः  ॥ ७.१,१८.१९<br>
विदग्धवेषभाषैश्च बहुभिः स्त्रीजनैर्वृतम्  ॥ ७.१,१८.१९<br>
आरुरोह महादेवी सह प्रियसखीजनैः  ॥ ७.१,१८.२०<br>
चामारव्यञ्जनं तस्या वज्रदंडमनोहरे  ॥ ७.१,१८.२०<br>
गृहीत्वा रुद्रकन्ये द्वे विवीजतुरुभे शुभे  ॥ ७.१,१८.२१<br>
तदाचामरयोर्मध्ये देव्या वदनमाबभौ  ॥ ७.१,१८.२१<br>
अन्योन्यं युध्यतोर्मध्ये हंसयोरिव पंकजम्  ॥ ७.१,१८.२२<br>
छत्रं शशिनिभं तस्याश्चूडोपरि सुमालिनी  ॥ ७.१,१८.२२<br>
धृतमुक्तापरिक्षिप्तं बभार प्रेमनिर्भरा  ॥ ७.१,१८.२३<br>
तच्छत्रमुज्ज्वलं देव्या रुरुचे वदनोपरि  ॥ ७.१,१८.२३<br>
उपर्यमृतभांडस्य मंडलं शशिनो यथा  ॥ ७.१,१८.२४<br>
अथ चाग्रे समासीना सुस्मितास्या शुभावती  ॥ ७.१,१८.२४<br>
अक्षद्यूतविनोदेन रमयामास वै सतीम्  ॥ ७.१,१८.२५<br>
सुयशाः पादुके देव्याश्शुभे रत्नपरिष्कृते  ॥ ७.१,१८.२५<br>
स्तनयोरंतरे कृत्वा तदा देवीमसेवतः  ॥ ७.१,१८.२६<br>
अन्या कांचनचार्वंगी दीप्तं जग्राह दर्पणम्  ॥ ७.१,१८.२६<br>
अपरा तालवृन्तं च परा तांबूलपेटिकाम्  ॥ ७.१,१८.२७<br>
काचित्क्रीडाशुकं चारु करे ऽकुरुत भामिनी  ॥ ७.१,१८.२७<br>
काचित्तु सुमनोज्ञानि पुष्पाणि सुरभीणि च  ॥ ७.१,१८.२८<br>
काचिदाभरणाधारं बभार कमलेक्षणा  ॥ ७.१,१८.२८<br>
काचिच्च पुनरालेपं सुप्रसूतं शुभांजनम्  ॥ ७.१,१८.२९<br>
अन्याश्च सदृशास्तास्ता यथास्वमुचितक्रियाः  ॥ ७.१,१८.२९<br>
आवृत्त्या तां महादेवीमसेवंत समंततः  ॥ ७.१,१८.३०<br>
अतीव शुशुभे तासामंतरे परमेश्वरी  ॥ ७.१,१८.३०<br>
तारापरिषदो मध्ये चंद्रलेखेव शारदी  ॥ ७.१,१८.३१<br>
ततः शंखसमुत्थस्य नादस्य समनंतरम्  ॥ ७.१,१८.३१<br>
प्रास्थानिको महानादः पटहः समताड्यत  ॥ ७.१,१८.३२<br>
ततो मधुरवाद्यानि सह तालोद्यतैस्स्वनैः  ॥ ७.१,१८.३२<br>
अनाहतानि सन्नेदुः काहलानां शतानि च  ॥ ७.१,१८.३३<br>
सायुधानां गणेशानां महेशसमतेजसाम्  ॥ ७.१,१८.३३<br>
सहस्राणि शतान्यष्टौ तदानीं पुरतो ययुः  ॥ ७.१,१८.३४<br>
तेषां मध्ये वृषारूढो गजारूढो यथा गुरुः  ॥ ७.१,१८.३४<br>
जगाम गणपः श्रीमान् सोमनंदीश्वरार्चितः  ॥ ७.१,१८.३५<br>
देवदुंदुभयो नेदुर्दिवि दिव्यसुखा घनाः  ॥ ७.१,१८.३५<br>
ननृतुर्मुनयस्सर्वे मुमुदुः सिद्धयोगिनः  ॥ ७.१,१८.३६<br>
ससृजुः पुष्पवृष्टिं च वितानोपरि वारिदाः  ॥ ७.१,१८.३६<br>
तदा देवगणैश्चान्यैः पथि सर्वत्र संगता  ॥ ७.१,१८.३७<br>
क्षणादिव पितुर्गेहं प्रविवेश महेश्वरी  ॥ ७.१,१८.३७<br>
तां दृष्ट्वा कुपितो दक्षश्चात्मनः क्षयकारणात् ॥ ७.१,१८.३८<br>
तस्या यवीयसीभ्यो ऽपि चक्रे पूजाम सत्कृताम्  ॥ ७.१,१८.३८<br>
तदा शशिमुखी देवी पितरं सदसि स्थितम्  ॥ ७.१,१८.३९<br>
अंबिका युक्तमव्यग्रमुवाचाकृपणं वचः  ॥ ७.१,१८.३९<br>
देव्युवाच<br>
ब्रह्मादयः पिशाचांता यस्याज्ञावशवर्तिनः  ॥ ७.१,१८.४०<br>
स देवस्सांप्रतं तात विधिना नार्चितः किल  ॥ ७.१,१८.४०<br>
तदास्तां मम ज्यायस्याः पुत्र्याः पूजां किमीदृशीम्  ॥ ७.१,१८.४१<br>
असत्कृतामवज्ञाय कृतवानसि गर्हितम्  ॥ ७.१,१८.४१<br>
एवमुक्तो ऽब्रवीदेनां दक्षः क्रोधादमर्षितः  ॥ ७.१,१८.४२<br>
त्वत्तः श्रेष्ठा विशिष्टाश्च पूज्या बालाः सुता मम  ॥ ७.१,१८.४२<br>
तासां तु ये च भर्तारस्ते मे बहुमता मुदा  ॥ ७.१,१८.४३<br>
गुनैश्चाप्यधिकास्सर्वैर्भर्तुस्ते त्र्यंबकादपि  ॥ ७.१,१८.४३<br>
स्तब्धात्मा तामसश्शर्वस्त्वमिमं समुपाश्रिता  ॥ ७.१,१८.४४<br>
तेन त्वामवमन्ये ऽहं प्रतिकूलो हि मे भवः  ॥ ७.१,१८.४४<br>
तथोक्ता पितरं दक्षं क्रुद्धा देवी तमब्रवीत् ॥ ७.१,१८.४५<br>
शृण्वतामेव सर्वेषां ये यज्ञसदसि स्थिताः  ॥ ७.१,१८.४५<br>
अकस्मान्मम भर्तारमजाताशेषदूषणम्  ॥ ७.१,१८.४६<br>
वाचा दूषयसे दक्ष साक्षाल्लोकमहेश्वरम्  ॥ ७.१,१८.४६<br>
विद्याचौरो गुरुद्रोही वेदेश्वरविदूषकः  ॥ ७.१,१८.४७<br>
त एते बहुपाप्मानस्सर्वे दंड्या इति श्रुतिः  ॥ ७.१,१८.४७<br>
तस्मादत्युत्कटस्यास्य पापस्य सदृशो भृशम्  ॥ ७.१,१८.४८<br>
सहसा दारुणो दंडस्तव दैवाद्भविष्यति  ॥ ७.१,१८.४८<br>
त्वया न पूजितो यस्माद्देवदेवस्त्रियंबकः  ॥ ७.१,१८.४९<br>
तस्मात्तव कुलं दुष्टं नष्टमित्यवधारय  ॥ ७.१,१८.४९<br>
इत्युक्त्वा पितरं रुष्टा सती संत्यक्तसाध्वसा  ॥ ७.१,१८.५०<br>
तदीयां च तनुं त्यक्त्वा हिमवंतं ययौ गिरिम्  ॥ ७.१,१८.५०<br>
स पर्वतपरः श्रीमांल्लब्धपुण्यफलोदयः  ॥ ७.१,१८.५१<br>
तदर्थमेव कृतवान् सुचिरं दुश्चरं तपः  ॥ ७.१,१८.५१<br>
तस्मात्तमनुगृह्णाति भूधरेश्वरमीश्वरी  ॥ ७.१,१८.५२<br>
स्वेच्छया पितरं चक्रे स्वात्मनो योगमायया  ॥ ७.१,१८.५२<br>
यदा गता सती दक्षं विनिंद्य भयविह्वला  ॥ ७.१,१८.५३<br>
तदा तिरोहिता मंत्रा विहतश्च ततो ऽध्वरः  ॥ ७.१,१८.५३<br>
तदुपश्रुत्य गमनं देव्यास्त्रिपुरुमर्दनः  ॥ ७.१,१८.५४<br>
दक्षाय च ऋषिभ्यश्च चुकोप च शशाप तान्  ॥ ७.१,१८.५४<br>
यस्मादवमता दक्षमत्कृते ऽनागसा सती  ॥ ७.१,१८.५५<br>
पूजिताश्चेतराः सर्वाः स्वसुता भर्तृभिः सह  ॥ ७.१,१८.५५<br>
वैवस्वते ऽंतरे तस्मात्तव जामातरस्त्वमी  ॥ ७.१,१८.५६<br>
उत्पत्स्यंते समं सर्वे ब्रह्मयज्ञेष्वयोनिजाः  ॥ ७.१,१८.५६<br>
भविता मानुषो राजा चाक्षुषस्य त्वमन्वये  ॥ ७.१,१८.५७<br>
प्राचीनबर्हिषः पौत्रः पुत्रश्चापि प्रचेतसः  ॥ ७.१,१८.५७<br>
अहं तत्रापि ते विघ्नमाचरिष्यामि दुर्मते  ॥ ७.१,१८.५८<br>
धर्मार्थकामयुक्तेषु कर्मस्वपि पुनः पुनः  ॥ ७.१,१८.५८<br>
तेनैवं व्याहृतो दक्षो रुद्रेणामिततेजसा  ॥ ७.१,१८.५९<br>
स्वायंभुवीं तनुं त्यक्त्वा पपात भुवि दुःखितः  ॥ ७.१,१८.५९<br>
ततः प्राचेतसो दक्षो जज्ञे वै चाक्षुषे ऽन्तरे  ॥ ७.१,१८.६०<br>
प्राचीनबर्हिषः पौत्रः पुत्रश्चैव प्रचेतसाम्  ॥ ७.१,१८.६०<br>
भृग्वादयो ऽपि जाता वै मनोर्वैवस्वतस्य तु  ॥ ७.१,१८.६१<br>
अंतरे ब्रह्मणो यज्ञे वारुणीं बिभ्रतस्तनुम्  ॥ ७.१,१८.६१<br>
तदा दक्षस्य धर्मार्थं यज्ञे तस्य दुरात्मनः  ॥ ७.१,१८.६२<br>
महेशः कृतवान्विघ्नं मना ववस्वते सति  ॥ ७.१,१८.६२<br>
<br>
