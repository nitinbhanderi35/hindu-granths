ऋषय ऊचुः<br>
भवता कथिता सृष्टिर्भवस्य परमात्मनः  ॥ ७.१,१३.१<br>
चतुर्मुखमुखात्तस्य संशयो नः प्रजायते  ॥ ७.१,१३.१<br>
देवश्रेष्ठो विरूपाक्षो दीप्तश्शूलधरो हरः  ॥ ७.१,१३.२<br>
कालात्मा भगवान् रुद्रः कपर्दी नीललोहितः  ॥ ७.१,१३.२<br>
सब्रह्मकमिमं लोकं सविष्णुमपि पावकम्  ॥ ७.१,१३.३<br>
यः संहरति संक्रुद्धो युगांते समुपस्थिते  ॥ ७.१,१३.३<br>
यस्य ब्रह्मा च विष्णुश्च प्रणामं कुरुतो भयात् ॥ ७.१,१३.४<br>
लोकसंकोचकस्यास्य यस्य तौ वशवर्तिनौ  ॥ ७.१,१३.४<br>
यो ऽयं देवः स्वकादंगाद्ब्रह्मविष्णू पुरासृजत् ॥ ७.१,१३.५<br>
स एव हि तयोर्नित्यं योगक्षेमकरः प्रभुः  ॥ ७.१,१३.५<br>
स कथं भगवान् रुद्र आदिदेवः पुरातनः  ॥ ७.१,१३.६<br>
पुत्रत्वमगमच्छंभुर्ब्रह्मणो ऽव्यक्तजन्मनः  ॥ ७.१,१३.६<br>
प्रजापतिश्च विष्णुश्च रुद्रस्यैतौ परस्परम्  ॥ ७.१,१३.७<br>
सृष्टौ परस्परस्यांगादिति प्रागपि शुश्रुम  ॥ ७.१,१३.७<br>
कथं पुनरशेषाणां भूतानां हेतुभूतयोः  ॥ ७.१,१३.८<br>
गुणप्रधानभावेन प्रादुर्भावः परस्परात् ॥ ७.१,१३.८<br>
नापृष्टं भवता किंचिन्नाश्रुतं च कथंचन  ॥ ७.१,१३.९<br>
भगवच्छिष्यभूतेन भवता सकलं स्मृतम्  ॥ ७.१,१३.९<br>
तत्त्वं वद यथा ब्रह्मा मुनीनामवदद्विभुः  ॥ ७.१,१३.१०<br>
वयं श्रद्धालवस्तात श्रोतुमीश्वरसद्यशः  ॥ ७.१,१३.१०<br>
वायुरुवाच<br>
स्थाने पृष्टमिदं विप्रा भवद्भिः प्रश्नकोविदैः  ॥ ७.१,१३.११<br>
इदमेव पुरा पृष्टो मम प्राह पितामहः  ॥ ७.१,१३.११<br>
तदहं सम्प्रवक्ष्यामि यथा रुद्रसमुद्भवः  ॥ ७.१,१३.१२<br>
यथा च पुनरुत्पत्तिर्ब्रह्मविष्ण्वोः परस्परम्  ॥ ७.१,१३.१२<br>
त्रयस्ते कारणात्मानो जतास्साक्षान्महेश्वरात् ॥ ७.१,१३.१३<br>
चराचरस्य विश्वस्य सर्गस्थित्यंतहेतवः  ॥ ७.१,१३.१३<br>
परमैश्वर्यसंयुक्ताः परमेश्वरभाविताः  ॥ ७.१,१३.१४<br>
तच्छक्त्याधिष्ठिता नित्यं तत्कार्यकरणक्षमाः  ॥ ७.१,१३.१४<br>
पित्रा नियमिताः पूर्वं त्रयोपि त्रिषु कर्मसु  ॥ ७.१,१३.१५<br>
ब्रह्मा सर्गे हरिस्त्राणे रुद्रः संहरणे तथा  ॥ ७.१,१३.१५<br>
तथाप्यन्योन्यमात्सर्यादन्योन्यातिशयाशिनः  ॥ ७.१,१३.१६<br>
तपसा तोषयित्वा स्वं पितरं परमेश्वरम्  ॥ ७.१,१३.१६<br>
लब्ध्वा सर्वात्मना तस्य प्रसादात्परमेष्ठिनः  ॥ ७.१,१३.१७<br>
ब्रह्मनारायणौ पूर्वं रुद्रः कल्पान्तरे ऽसृजत् ॥ ७.१,१३.१७<br>
कल्पान्तरे पुनर्ब्रह्मा रुद्रविष्णू जगन्मयः  ॥ ७.१,१३.१८<br>
विष्णुश्च भगवान्रुद्रं ब्रह्माणमसृजत्पुनः  ॥ ७.१,१३.१८<br>
नारायणं पुनर्ब्रह्मा ब्रह्माणमसृजत्पुनः  ॥ ७.१,१३.१९<br>
एवं कल्पेषु कल्पेषु ब्रह्मविष्णुमहेश्वराः  ॥ ७.१,१३.१९<br>
परस्परेण जायंते परस्परहितैषिणः  ॥ ७.१,१३.२०<br>
तत्तत्कल्पान्तवृत्तान्तमधिकृत्य महर्षिभिः  ॥ ७.१,१३.२०<br>
प्रभावः कथ्यते तेषां परस्परसमुद्भवात् ॥ ७.१,१३.२१<br>
शृणु तेषां कथां चित्रां पुण्यां पापप्रमोचिनीम्  ॥ ७.१,१३.२१<br>
कल्पे तत्पुरुषे वृत्तां ब्रह्मणः परमेष्ठिनः  ॥ ७.१,१३.२२<br>
पुरा नारायणो नाम कल्पे वै मेघवाहने  ॥ ७.१,१३.२२<br>
दिव्यं वर्षसहस्रं तु मेघो भूत्वावहद्धराम्  ॥ ७.१,१३.२३<br>
तस्य भावं समालक्ष्य विष्णोर्विश्वजगद्गुरुः  ॥ ७.१,१३.२३<br>
सर्वस्सर्वात्मभावेन प्रददौ शक्तिमव्ययाम्  ॥ ७.१,१३.२४<br>
शक्तिं लब्ध्वा तु सर्वात्मा शिवात्सर्वेश्वरात्तदा  ॥ ७.१,१३.२४<br>
ससर्ज भगावन् विष्णुर्विश्वं विश्वसृजा सह  ॥ ७.१,१३.२५<br>
विष्णोस्तद्वैभवं दृष्ट्वा सृष्टस्तेन पितामहः  ॥ ७.१,१३.२५<br>
ईर्ष्यया परया ग्रस्तः प्रहसन्निदमब्रवीत् ॥ ७.१,१३.२६<br>
गच्छ विष्णो मया ज्ञातं तव सर्गस्य कारणम्  ॥ ७.१,१३.२६<br>
आवयोरधिकश्चास्ति स रुद्रो नात्र संशयः  ॥ ७.१,१३.२६<br>
तस्य देवाधिदेवस्य प्रसादात्परमेष्ठिनः  ॥ ७.१,१३.२७<br>
स्रष्टा त्वं भगवानाद्यः पालकः परमार्थतः  ॥ ७.१,१३.२७<br>
अहं च तपसाराध्य रुद्रं त्रिदशनायकम्  ॥ ७.१,१३.२८<br>
त्वया सह जगत्सर्वं स्रक्ष्याम्यत्र न संशयः  ॥ ७.१,१३.२८<br>
एवं विष्णुमुपालभ्य भगवानब्जसम्भवः  ॥ ७.१,१३.२९<br>
एवं विज्ञापयामास तपसा प्राप्य शंकरम्  ॥ ७.१,१३.२९<br>
भगवन् देवदेवेश विश्वेश्वर महेश्वर  ॥ ७.१,१३.३०<br>
तव वामांगजो विष्णुर्दक्षिणांगभवो ह्यहम्  ॥ ७.१,१३.३०<br>
मया सह जगत्सर्वं तथाप्यसृजदच्युतः  ॥ ७.१,१३.३१<br>
स मत्सरादुपालब्धस्त्वदाश्रयबलान्मया  ॥ ७.१,१३.३१<br>
मद्भावान्नाधिकस्तेति भावस्त्वयि महेश्वरे  ॥ ७.१,१३.३२<br>
त्वत्त एव समुत्पत्तिरावयोस्सदृशी यतः  ॥ ७.१,१३.३२<br>
तस्य भक्त्या यथापूर्वं प्रसादं कृतवानसि  ॥ ७.१,१३.३३<br>
तथा ममापि तत्सर्वं दातुमर्हसि शंकर  ॥ ७.१,१३.३३<br>
इति विज्ञापितस्तेन भगवान् भगनेत्रहा  ॥ ७.१,१३.३४<br>
न्यायेन वै ददौ सर्वं तस्यापि स घृणानिधिः  ॥ ७.१,१३.३४<br>
लब्ध्वैवमीश्वरादेव ब्रह्मा सर्वात्मतां क्षणात् ॥ ७.१,१३.३५<br>
त्वरमाणोथ संगम्य ददर्श पुरुषोत्तमम्  ॥ ७.१,१३.३५<br>
क्षीरार्णवालये शुभ्रे विमाने सूर्यसंनिभे  ॥ ७.१,१३.३६<br>
हेमरत्नान्विते दिव्ये मनसा तेन निर्मिते  ॥ ७.१,१३.३६<br>
अनंतभोगशय्यायां शयानं पंकजेक्षणम्  ॥ ७.१,१३.३७<br>
चतुर्भुजमुदारांगं सर्वाभरणभूषितम्  ॥ ७.१,१३.३७<br>
शंखचक्रधरं सौम्यं चन्द्रबिंबसमाननम्  ॥ ७.१,१३.३८<br>
श्रीवत्सवक्षसं देवं प्रसन्नमधुरस्मितम्  ॥ ७.१,१३.३८<br>
धरामृदुकरांभोजस्पर्शरक्तपदांबुजम्  ॥ ७.१,१३.३९<br>
क्षीरार्णवामृतमिव शयानं योगनिद्रया  ॥ ७.१,१३.३९<br>
तमसा कालरुद्राख्यं रजसा कनकांडजम्  ॥ ७.१,१३.४०<br>
सत्त्वेन सर्वगं विष्णुं निर्गुणत्वे महेश्वरम्  ॥ ७.१,१३.४०<br>
तं दृष्ट्वा पुरुषं ब्रह्मा प्रगल्भमिदमब्रवीत् ॥ ७.१,१३.४१<br>
ग्रसामि त्वामहं विष्णो त्वमात्मानं यथा पुरा  ॥ ७.१,१३.४१<br>
तस्य तद्वचनं श्रुत्वा प्रतिबुद्ध्य पितामहम्  ॥ ७.१,१३.४२<br>
उदैक्षत महाबाहुस्स्मितमीषच्चकार च  ॥ ७.१,१३.४२<br>
तस्मिन्नवसरे विष्णुर्ग्रस्तस्तेन महात्मना  ॥ ७.१,१३.४३<br>
सृष्टश्च ब्रह्मणा सद्यो भ्रुवोर्मध्यादयत्नतः  ॥ ७.१,१३.४३<br>
तस्मिन्नवसरे साक्षाद्भगवानिन्दुभूषणः  ॥ ७.१,१३.४४<br>
शक्तिं तयोरपि द्रष्टुमरूपो रूपमास्थितः  ॥ ७.१,१३.४४<br>
प्रसादमतुलं कर्तुं पुरा दत्तवरस्तयोः  ॥ ७.१,१३.४५<br>
आगच्छत्तत्र यत्रेमौ ब्रह्मनारायणौ स्थितौ  ॥ ७.१,१३.४५<br>
अथ तुष्टुवतुर्देवं प्रीतौ भीतौ च कौतुकात् ॥ ७.१,१३.४६<br>
प्रणेमतुश्च बहुशो बहुमानेन दूरतः  ॥ ७.१,१३.४६<br>
भवोपि भगवानेतावनुगृह्य पिनाकधृक् ॥ ७.१,१३.४७<br>
सादरं पश्यतोरेव तयोरंतरधीयत  ॥ ७.१,१३.४७<br>
<br>
