वायुरुवाच<br>
ततस्त्रिदशमुख्यास्ते विष्णुशक्रपुरोगमाः  ॥ ७.१,२१.१<br>
सर्वे भयपरित्रस्तादुद्रुवुर्भयविह्वलाः  ॥ ७.१,२१.१<br>
निजैरदूषितैरंगैर्दृष्ट्वा देवानुपद्रुतान्  ॥ ७.१,२१.२<br>
दंड्यानदंडितान्मत्वा चुकोप गणपुंगवः  ॥ ७.१,२१.२<br>
ततस्त्रिशूलमादाय शर्वशक्तिनिबर्हणम्  ॥ ७.१,२१.३<br>
ऊर्ध्वदृष्टिर्महाबाहुर्मुखाज्ज्वालाः समुत्सृजन्  ॥ ७.१,२१.३<br>
अमरानपि दुद्राव द्विरदानिव केसरी  ॥ ७.१,२१.४<br>
तानभिद्रवतस्तस्य गमनं सुमनोहरम्  ॥ ७.१,२१.४<br>
वाराणस्येव मत्तस्य जगाम प्रेक्षणीयताम्  ॥ ७.१,२१.५<br>
ततस्तत्क्षोभयामास महत्सुरबलं बली  ॥ ७.१,२१.५<br>
महासरोवरं यद्वन्मत्तो वारणयूथपः  ॥ ७.१,२१.६<br>
विकुर्वन्बहुधावर्णान्नीलपांडुरलोहितान्  ॥ ७.१,२१.६<br>
विभ्रद्व्याघ्राजिनं वासो हेमप्रवरतारकम्  ॥ ७.१,२१.७<br>
छिन्दन्भिन्दन्नुद १ लिन्दन्दारयन्प्रमथन्नपि  ॥ ७.१,२१.७<br>
व्यचरद्देवसंघेषु भद्रो ऽग्निरिव कक्षगः  ॥ ७.१,२१.८<br>
तत्र तत्र महावेगाच्चरंतं शूलधारिणम्  ॥ ७.१,२१.८<br>
तमेकं त्रिदशाः सर्वे सहस्रमिव मेनिरे  ॥ ७.१,२१.९<br>
भद्रकाली च संक्रुद्धा युद्धवृद्धमदोद्धता  ॥ ७.१,२१.९<br>
मुक्तज्वालेन शूलेन निर्बिभेद रणे सुरान्  ॥ ७.१,२१.१०<br>
स तया रुरुचे भद्रो रुद्रकोपसमुद्भवः  ॥ ७.१,२१.१०<br>
प्रभयेव युगांताग्निश्चलया धूमधूम्रया  ॥ ७.१,२१.११<br>
भद्रकाली तदायुद्धे विद्रुतत्रिदशाबभौ  ॥ ७.१,२१.११<br>
कल्पे शेषानलज्वालादग्धाविश्वजगद्यथा  ॥ ७.१,२१.१२<br>
तदा सवाजिनं सूर्यं रुद्रान्रुद्रगणाग्रणीः  ॥ ७.१,२१.१२<br>
भद्रो मूर्ध्नि जघानाशु वामपादेन लीलया  ॥ ७.१,२१.१३<br>
असिभिः पावकं भद्रः पट्टिशैस्तु यमं यमी  ॥ ७.१,२१.१३<br>
रुद्रान्दृढेन शूलेन मुद्गरैर्वरुणं दृढैः  ॥ ७.१,२१.१४<br>
परिघैर्निरृतिं वायुं टंकैष्टंकधरः स्वयम्  ॥ ७.१,२१.१४<br>
निर्बिभेद रणे वीरो लीलयैव गणेश्वरः  ॥ ७.१,२१.१५<br>
सर्वान्देवगणान्सद्यो मुनीञ्छंभोर्विरोधिनः  ॥ ७.१,२१.१५<br>
ततो देवः सरस्वत्या नासिकाग्रं सुशोभनम्  ॥ ७.१,२१.१६<br>
चिच्छेद करजाग्रेण देवमातुस्तथैव च  ॥ ७.१,२१.१६<br>
चिच्छेद च कुठारेण बाहुदंडं विभावसोः  ॥ ७.१,२१.१७<br>
अग्रतो द्व्यंगुलां जिह्वां मातुर्देव्या लुलाव च  ॥ ७.१,२१.१७<br>
स्वाहादेव्यास्तथा देवो दक्षिणं नासिकापुटम्  ॥ ७.१,२१.१८<br>
चकर्त करजाग्रेण वामं च स्तनचूचुकम्  ॥ ७.१,२१.१८<br>
भगस्य विपुले नेत्रे शतपत्रसमप्रभे  ॥ ७.१,२१.१९<br>
प्रसह्योत्पाटयामास भद्रः परमवेगवान्  ॥ ७.१,२१.१९<br>
पूष्णो दशनरेखां च दीप्तां मुक्तावलीमिव  ॥ ७.१,२१.२०<br>
जघान धनुषः कोट्या स तेनास्पष्टवागभूत् ॥ ७.१,२१.२०<br>
ततश्चंद्रमसं देवः पादांगुष्ठेन लीलया  ॥ ७.१,२१.२१<br>
क्षणं कृमिवदाक्रम्य घर्षयामास भूतले  ॥ ७.१,२१.२१<br>
शिरश्चिच्छेद दक्षस्य भद्रः परमकोपतः  ॥ ७.१,२१.२२<br>
क्रोशंत्यामेव वैरिण्यां भद्रकाल्यै ददौ च तत् ॥ ७.१,२१.२२<br>
तत्प्रहृष्टा समादाय शिरस्तालफलोपमम्  ॥ ७.१,२१.२३<br>
सा देवी कंडुकक्रीडां चकार समरांगणे  ॥ ७.१,२१.२३<br>
ततो दक्षस्य यज्ञस्त्री कुशीला भर्तृभिर्यथा  ॥ ७.१,२१.२४<br>
पादाभ्यां चैव हस्ताभ्यां हन्यते स्म गणेश्वरैः  ॥ ७.१,२१.२४<br>
अरिष्टनेमिने सोमं धर्मं चैव प्रजापतिम्  ॥ ७.१,२१.२५<br>
बहुपुत्रं चांगिरसं कृशाश्वं कश्यपं तथा  ॥ ७.१,२१.२५<br>
गले प्रगृह्य बलिनो गणपाः सिंहविक्रमाः  ॥ ७.१,२१.२६<br>
भर्त्सयंतो भृशं वाग्भिर्निर्जघ्नुर्मूर्ध्नि मुष्टिभिः  ॥ ७.१,२१.२६<br>
धर्षिता भूतवेतालैर्दारास्सुतपरिग्रहाः  ॥ ७.१,२१.२७<br>
यथा कलियुगे जारैर्बलेन कुलयोषितः  ॥ ७.१,२१.२७<br>
तच्च विध्वस्तकलशं भग्नयूपं गतोत्सवम्  ॥ ७.१,२१.२८<br>
प्रदीपितमहाशालं प्रभिन्नद्वारतोरणम्  ॥ ७.१,२१.२८<br>
उत्पाटितसुरानीकं हन्यमानं तपोधनम्  ॥ ७.१,२१.२९<br>
प्रशान्तब्रह्मनिर्घोषं प्रक्षीणजनसंचयम्  ॥ ७.१,२१.२९<br>
क्रन्दमानातुरस्त्रीकं हताशेषपरिच्छदम्  ॥ ७.१,२१.३०<br>
शून्यारण्यनिभं जज्ञे यज्ञवाटं तदार्दितम्  ॥ ७.१,२१.३०<br>
शूलवेगप्ररुग्णाश्च भिन्नबाहूरुवक्षसः  ॥ ७.१,२१.३१<br>
विनिकृत्तोत्तमांगाश्च पेतुरुर्व्यां सुरोत्तमाः  ॥ ७.१,२१.३१<br>
हतेषु तेषु देवेषु पतितेषुः सहस्रशः  ॥ ७.१,२१.३२<br>
प्रविवेश गणेशानः क्षणादाहवनीयकम्  ॥ ७.१,२१.३२<br>
प्रविष्टमथ तं दृष्ट्वा भद्रं कालाग्निसंनिभम्  ॥ ७.१,२१.३३<br>
दुद्राव मरणाद्भीतो यज्ञो मृगवपुर्धरः  ॥ ७.१,२१.३३<br>
स विस्फार्य महच्चापं दृढज्याघोषणभीषणम्  ॥ ७.१,२१.३४<br>
भद्रस्तमभिदुद्राव विक्षिपन्नेव सायकान्  ॥ ७.१,२१.३४<br>
आकर्णपूर्णमाकृष्टं धनुरम्बुदसंनिभम्  ॥ ७.१,२१.३५<br>
नादयामास च ज्यां द्यां खं च भूमिं च सर्वशः  ॥ ७.१,२१.३५<br>
तमुपश्रित्य सन्नादं हतो ऽस्मीत्येव विह्वलम्  ॥ ७.१,२१.३६<br>
शरणार्धेन वक्रेण स वीरो ऽध्वरपूरुषम्  ॥ ७.१,२१.३६<br>
महाभयस्खलत्पादं वेपन्तं विगतत्विषम्  ॥ ७.१,२१.३७<br>
मृगरूपेण धावन्तं विशिरस्कं तदाकरोत् ॥ ७.१,२१.३७<br>
तमीदृशमवज्ञातं दृष्ट्वा वै सूर्यसंभवम्  ॥ ७.१,२१.३८<br>
विष्णुः परमसंक्रुद्धो युद्धायाभवदुद्यतः  ॥ ७.१,२१.३८<br>
तमुवाह महावेगात्स्कन्धेन नतसंधिना  ॥ ७.१,२१.३९<br>
सर्वेषां वयसां राजा गरुडः पन्नगाशनः  ॥ ७.१,२१.३९<br>
देवाश्च हतशिष्टा ये देवराजपुरोगमाः  ॥ ७.१,२१.४०<br>
प्रचक्रुस्तस्य साहाय्यं प्राणांस्त्यक्तुमिवोद्यताः  ॥ ७.१,२१.४०<br>
विष्णुना सहितान्देवान्मृगेन्द्रः क्रोष्टुकानिव  ॥ ७.१,२१.४१<br>
दृष्ट्वा जहास भूतेन्द्रो मृगेन्द्र इव विव्यथः  ॥ ७.१,२१.४१<br>
<br>
