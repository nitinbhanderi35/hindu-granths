सूत उवाच<br>
तस्मिन्देशे महाभागा मुनयश्शंसितव्रताः  ॥ ७.१,४.१<br>
अर्चयंतो महादेवं सत्रमारेभिरे तदा  ॥ ७.१,४.१<br>
तच्च सत्रं प्रववृते सर्वाश्चर्यं महर्षिणाम् १  ॥ ७.१,४.२<br>
विश्वं सिसृक्षमाणानां पुरा विश्वसृजामिव  ॥ ७.१,४.२<br>
अथ काले गते सत्रे समाप्ते भूरिदक्षिणे  ॥ ७.१,४.३<br>
पितामहनियोगेन वायुस्तत्रागमत्स्वयम्  ॥ ७.१,४.३<br>
शिष्यस्स्वयंभुवो देवस्सर्वप्रत्यक्षदृग्वशी  ॥ ७.१,४.४<br>
आज्ञायां मरुतो यस्य संस्थितास्सप्तसप्तकाः  ॥ ७.१,४.४<br>
प्रेरयञ्छश्वदंगानि प्राणाद्याभिः स्ववृत्तिभिः  ॥ ७.१,४.५<br>
सर्वभूतशरीराणां कुरुते यश्च धारणम्  ॥ ७.१,४.५<br>
अणिमादिभिरष्टाभिरैश्वर्यैश्च समन्वितः  ॥ ७.१,४.६<br>
तिर्यक्कालादिभिर्मेध्यैर्भुवनानि बिभर्ति यः  ॥ ७.१,४.६<br>
आकाशयोनिर्द्विगुणः स्पर्शशब्दसमन्वयात् ॥ ७.१,४.७<br>
तेजसां प्रकृतिश्चेति यमाहुस्तत्त्वचिंतकाः  ॥ ७.१,४.७<br>
तमाश्रमगतं दृष्ट्वा मुनयो दीर्घसत्रिणः  ॥ ७.१,४.८<br>
पितामहवचः स्मृत्वा प्रहर्षमतुलं ययुः  ॥ ७.१,४.८<br>
अभ्युत्थाय ततस्सर्वे प्रणम्यांबरसंभवम्  ॥ ७.१,४.९<br>
चामीकरमयं तस्मै विष्टरं समकल्पयन्  ॥ ७.१,४.९<br>
सोपि तत्र समासीनो मुनिभिस्सम्यगर्चितः  ॥ ७.१,४.१०<br>
प्रतिनंद्य च तान् सर्वान् पप्रच्छ कुशलं ततः  ॥ ७.१,४.१०<br>
वायुरुवाच<br>
अत्र वः कुशलं विप्राः कच्चिद्वृत्ते महाक्रतौ  ॥ ७.१,४.११<br>
कच्चिद्यज्ञहनो दैत्या न बाधेरन्सुरद्विषः  ॥ ७.१,४.११<br>
प्रायश्चित्तं दुरिष्टं वा न कच्चित्समजायत  ॥ ७.१,४.१२<br>
स्तोत्रशस्त्रगृहैर्देवान् पित्ःन् पित्र्यैश्च कर्मभिः  ॥ ७.१,४.१२<br>
कच्चिदभ्यर्च्य युष्माभिर्विधिरासीत्स्वनुष्ठितः  ॥ ७.१,४.१३<br>
निवृत्ते च महासत्रे पश्चात्किं वश्चिकीर्षितम्  ॥ ७.१,४.१३<br>
इत्युक्ता मुनयः सर्वे वायुना शिवभाविना  ॥ ७.१,४.१४<br>
प्रहृष्टमनसः पूताः प्रत्यूचुर्विनयान्विताः  ॥ ७.१,४.१४<br>
मुनय ऊचुः<br>
अद्य नः कुशलं सर्वमद्य साधु भवेत्तपः  ॥ ७.१,४.१५<br>
अस्मच्छ्रेयोभिवृद्ध्यर्थं भवानत्रागतो यतः  ॥ ७.१,४.१५<br>
शृणु चेदं पुरावृत्तं तमसाक्रांतमानसैः  ॥ ७.१,४.१६<br>
उपासितः पुरास्माभिर्विज्ञानार्थं प्रजापतिः  ॥ ७.१,४.१६<br>
सोप्यस्माननुगृह्याह शरण्यश्शरणागतान्  ॥ ७.१,४.१७<br>
सर्वस्मादधिको रुद्रो विप्राः परमकारणम्  ॥ ७.१,४.१७<br>
तमप्रतर्क्यं याथात्म्यं भक्तिमानेव पश्यति  ॥ ७.१,४.१८<br>
भक्तिश्चास्य प्रसादेन प्रसादादेव निर्वृतिः  ॥ ७.१,४.१८<br>
तस्मादस्य प्रसादार्थं नैमिषे सत्रयोगतः  ॥ ७.१,४.१९<br>
यजध्वं दीर्घसत्रेण रुद्रं परमकारणम्  ॥ ७.१,४.१९<br>
तत्प्रसादेन सत्रांते वायुस्तत्रागमिष्यति  ॥ ७.१,४.२०<br>
तन्मुखाज्ज्ञानलाभो वस्तत्र श्रेयो भविष्यति  ॥ ७.१,४.२०<br>
इत्यादिश्य वयं सर्वे प्रेषिता परमेष्ठिना  ॥ ७.१,४.२१<br>
अस्मिन्देशे महाभाग तवागमनकांक्षिणः  ॥ ७.१,४.२१<br>
दीर्घसत्रं समासीना दिव्यवर्षसहस्रकम्  ॥ ७.१,४.२२<br>
अतस्तवागमादन्यत्प्रार्थ्यं नो नास्ति किंचन  ॥ ७.१,४.२२<br>
इत्याकर्ण्य पुरावृत्तमृषीणां दीर्घसत्रिणाम्  ॥ ७.१,४.२३<br>
वायुः प्रीतमना भूत्वा तत्रासीन्मुनिसंवृतः  ॥ ७.१,४.२३<br>
ततस्तैर्मुनिभिः पृष्टस्तेषां भावविवृद्धये  ॥ ७.१,४.२४<br>
सर्गादि शार्वमैश्वर्यं समासाद वदद्विभुः  ॥ ७.१,४.२४<br>
<br>
<br>
<br>
