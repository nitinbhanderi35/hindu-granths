वायुरुवाच<br>
सर्गं चिंतयतस्तस्य तदा वै बुद्धिपूर्वकम्  ॥ <br>
प्रध्यानकाले मोहस्तु प्रादुर्भूतस्तमोमयः  ॥ १<br>
तमोमोहो महामोहस्तामिस्रश्चान्धसंज्ञितः  ॥ <br>
अविद्या पञ्चमी चैषा प्रादुर्भूता महात्मनः  ॥ २<br>
पञ्चधा ऽवस्थितः सर्गो ध्यायतस्त्वभिमानिनः  ॥ <br>
सर्वतस्तमसातीव बीजकुम्भवदावृतः  ॥ ३<br>
बहिरन्तश्चाप्रकाशः स्तब्धो निःसंज्ञ एव च  ॥ <br>
तस्मात्तेषां वृता बुद्धिर्मुखानि करणानि च  ॥ ४<br>
तस्मात्ते संवृतात्मानो नगा मुख्याः प्रकीर्तिताः  ॥ <br>
तं दृष्ट्वाऽसाधकं ब्रह्मा प्रथमं सर्गमीदृशम्  ॥ ५<br>
अप्रसन्नमना भूत्वा द्वितीयं सो ऽभ्यमन्यत  ॥ <br>
तस्याभिधायतः सर्गं तिर्यक्स्रोतो ऽभ्यवर्तत  ॥ ६<br>
अन्तःप्रकाशास्तिर्यंच आवृताश्च बहिः पुनः  ॥ <br>
पश्वात्मानस्ततो जाता उत्पथग्राहिणश्च ते  ॥ ७<br>
तमप्यसाधकं ज्ञात्वा सर्गमन्यममन्यत  ॥ <br>
तदोर्ध्वस्रोतसो वृत्तो देवसर्गस्तु सात्त्विकः  ॥ ८<br>
ते सुखप्रीतिबहुला बहिरन्तश्च नावृताः  ॥ <br>
प्रकाशा बहिरन्तश्चस्वभावादेव संज्ञिताः  ॥ ९<br>
ततो ऽभिध्यायतोव्यक्तादर्वाक्स्रोतस्तु साधकः  ॥ <br>
मनुष्यनामा सञ्जातः सर्गो दुःखसमुत्कटः  ॥ १०<br>
प्रकाशाबहिरन्तस्ते तमोद्रिक्ता रजो ऽधिकाः  ॥ <br>
पञ्चमोनुग्रहः सर्गश्चतुर्धा संव्यवस्थितः  ॥ ११<br>
विपर्ययेण शक्त्या च तुष्ट्यासिद्ध्या तथैव च  ॥ <br>
ते ऽपरिग्राहिणः सर्वे संविभागरताः पुनः  ॥ १२<br>
खादनाश्चाप्यशीलाश्च भूताद्याः परिकीर्तिताः  ॥ <br>
प्रथमो महतः सर्गो ब्रह्मणः परमेष्ठिनः  ॥ १३<br>
तन्मात्राणां द्वितीयस्तु भूतसर्गः स उच्यते  ॥ <br>
वैकारिकस्तृतीयस्तु सर्ग ऐन्द्रियकः स्मृतः  ॥ १४<br>
इत्येष प्रकृतेः सर्गः सम्भृतो ऽबुद्धिपूर्वकः  ॥ १५<br>
मुख्यसर्गश्चतुर्थस्तु मुख्या वै स्थावराः स्मृताः  ॥ <br>
तिर्यक्स्रोतस्तु यः प्रोक्तस्तिर्यग्योनिः स पञ्चमः  ॥ <br>
तदूर्ध्वस्रोतसः षष्ठो देवसर्गस्तु स स्मृतः  ॥ १६<br>
ततो ऽर्वाक्स्रोतसां सर्गः सप्तमः स तु मानुषः  ॥ <br>
अष्टमो ऽनुग्रहः सर्गः कौमारो नवमः स्मृतः  ॥ १७<br>
प्राकृताश्च त्रयः पूर्वे सर्गास्ते ऽबुद्धिपूर्वकाः  ॥ <br>
बुद्धिपूर्वं प्रवर्तन्ते मुख्याद्याः पञ्च वैकृताः  ॥ १८<br>
अग्रे ससर्ज वै ब्रह्मा मानसानात्मनः समान्  ॥ <br>
सनन्दं सनकञ्चैव विद्वांसञ्च सनातनम्  ॥ १९<br>
ऋभुं सनत्कुमारञ्च पूर्वमेव प्रजापतिः  ॥ <br>
सर्वे ते योगिनो ज्ञेया वीतरागा विमत्सराः  ॥ २०<br>
ईश्वरासक्तमनसो न चक्रुः सृष्टये मतिम्  ॥ <br>
तेषु सृष्ट्यनपेक्षेषु गतेषु सनकादिषु  ॥ २१<br>
स्रष्टुकामः पुनर्ब्रह्मा तताप परमं तपः  ॥ <br>
तस्यैवं तप्यमानस्य न किंचित्समवर्तत  ॥ २२<br>
ततो दीर्घेण कालेन दुःखात्क्रोधो व्यजायत  ॥ <br>
क्रोधाविष्टस्य नेत्राभ्यां प्रापतन्नश्रुबिन्दवः  ॥ २३<br>
ततस्तेभ्यो ऽश्रुबिन्दुभ्यो भूताः प्रेतास्तदाभवन्  ॥ <br>
सर्वांस्तानश्रुजान्दृष्ट्वा ब्रह्मात्मानमनिंदत  ॥ २४<br>
तस्य तीव्रा ऽभवन्मूर्छा क्रोधामर्षसमुद्भवा  ॥ <br>
मूर्छितस्तु जहौ प्राणान्क्रोधाविष्टः प्रजापतिः  ॥ २५<br>
ततः प्राणेश्वरो रुद्रो भगवान्नीललोहितः  ॥ <br>
प्रसादमतुलं कर्तुं प्रादुरासीत्प्रभोर्मुखात् ॥ २६<br>
दशधा चैकधा चक्रे स्वात्मानं प्रभुरीश्वरः  ॥ <br>
ते तेनोक्ता महात्मानो दशधा चैकधा कृताः  ॥ २७<br>
यूयं सृष्टा मया वत्सा लोकानुग्रहकारणात् ॥ <br>
तस्मात्सर्वस्य लोकस्य स्थापनाय हिताय च  ॥ २८<br>
प्रजासन्तानहेतोश्च प्रयतध्वमतन्द्रिताः  ॥ <br>
एवमुक्ताश्च रुरुदुर्दुद्रुवुश्च समन्ततः  ॥ २९<br>
रोदनाद्द्रावणाच्चैव ते रुद्रा नामतः स्मृताः  ॥ <br>
ये रुद्रास्ते खलु प्राणा ये प्राणास्ते महात्मकाः  ॥ ३०<br>
ततो मृतस्य देवस्य ब्रह्मणः परमेष्ठिनः  ॥ <br>
घृणी ददौ पुनः प्राणान्ब्रह्मपुत्रो महेश्वरः  ॥ ३१<br>
प्रहृष्टवदनो रुद्रः प्राणप्रत्यागमाद्विभोः  ॥ <br>
अभ्यभाषत विश्वेशो ब्रह्माणं परमं वचः  ॥ ३२<br>
माभैर्माभैर्महाभाग विरिंच जगतां गुरो  ॥ <br>
मया ते प्राणिताः प्राणाः सुखमुत्तिष्ठ सुव्रत  ॥ ३३<br>
स्वप्नानुभूतमिव तच्छ्रुत्वा वाक्यं मनोहरम्  ॥ <br>
हरं निरीक्ष्य शनकैर्नेत्रैः फुल्लाम्बुजप्रभैः  ॥ ३४<br>
तथा प्रत्यागतप्राणः स्निग्धगम्भीरया गिरा  ॥ <br>
उवाच वचनं ब्रह्मा तमुद्दिश्य कृताञ्जलिः  ॥ ३५<br>
त्वं हि दर्शनमात्रेण चानन्दयसि मे मनः  ॥ <br>
को भवान् विश्वमूर्त्या वा स्थित एकादशात्मकः  ॥ ३६<br>
तस्य तद्वचनं श्रुत्वा व्याजहार महेश्वरः  ॥ <br>
स्पृशन् काराभ्यां ब्रह्माणं सुसुखाभ्यां सुरेश्वरः  ॥ ३७<br>
मां विद्धि परमात्मानं तव पुत्रत्वमागतम्  ॥ <br>
एते चैकादश रुद्रास्त्वां सुरक्षितुमागताः  ॥ ३८<br>
तस्मात्तीव्रामिमाम्मूर्छां विधूय मदनुग्रहात् ॥ <br>
प्रबुद्धस्व यथापूर्वं प्रजा वै स्रष्टुमर्हसि  ॥ ३९<br>
एवं भगवता प्रोक्तो ब्रह्मा प्रीतमना ह्यभूत् ॥ <br>
नानाष्टकेन विश्वात्मा तुष्टाव परमेश्वरम्  ॥ ४०<br>
ब्रह्मोवाच<br>
नमस्ते भगवन् रुद्र भास्करामिततेजसे  ॥ <br>
नमो भवाय देवाय रसायाम्बुमयात्मने  ॥ ४१<br>
शर्वाय क्षितिरूपाय नन्दीसुरभये नमः  ॥ ४१<br>
ईशाय वसवे तुभ्यं नमस्स्पर्शमयात्मने  ॥ <br>
पशूनां पतये चैव पावकायातितेजसे  ॥ <br>
भीमाय व्योमरूपाय शब्दमात्राय ते नमः  ॥ ४२<br>
उग्रायोग्रस्वरूपाय यजमानात्मने नमः  ॥ <br>
महादेवाय सोमाय नमोस्त्वमृतमूर्तये  ॥ ४३<br>
एवं स्तुत्वा महादेवं ब्रह्मा लोकपितामहः  ॥ <br>
प्रार्थयामास विश्वेशं गिरा प्रणतिपूर्वया  ॥ ४४<br>
भगवन् भूतभव्येश मम पुत्र महेश्वर  ॥ <br>
सृष्टिहेतोस्त्वमुत्पन्नो ममांगे ऽनंगनाशनः  ॥ ४५<br>
तस्मान्महति कार्येस्मिन् व्यापृतस्य जगत्प्रभो  ॥ <br>
सहायं कुरु सर्वत्र स्रष्टुमर्हसि स प्रजाः  ॥ ४६<br>
तेनैषां पावितो देवो रुद्रस्त्रिपुरमर्दनः  ॥ <br>
बाढमित्येव तां वाणीं प्रतिजग्राह शंकरः  ॥ ४७<br>
ततस्स भगवान् ब्रह्मा हृष्टं तमभिनंद्य च  ॥ <br>
स्रष्टुं तेनाभ्यनुज्ञातस्तथान्याश्चासृजत्प्रजाः  ॥ ४८<br>
मरीचिभृग्वंगिरसः पुलस्त्यं पुलहं क्रतुम्  ॥ <br>
दक्षमत्रिं वसिष्ठं च सो ऽसृजन्मनसैव च  ॥ ४९<br>
पुरस्तादसृजद्ब्रह्मा धर्मं संकल्पमेव च  ॥ ४९<br>
इत्येते ब्रह्मणः पुत्रा द्वादशादौ प्रकीर्तिताः  ॥ <br>
सह रुद्रेण संभूताः पुराणा गृहमेधिनः  ॥ ५०<br>
तेषां द्वादश वंशाः स्युर्दिव्या देवगणान्विताः  ॥ <br>
प्रजावन्तः क्रियावन्तो महर्षिभिरलंकृताः  ॥ ५१<br>
अथ देवासुरपित्ःन्मनुष्यांश्च चतुष्टयम्  ॥ <br>
सह रुद्रेण सिसृक्षुरंभस्येतानि वै विधिः  ॥ ५२<br>
स सृष्ट्यर्थं समाधाय ब्रह्मात्मानमयूयुजत् ॥ <br>
मुखादजनयद्देवान् पित्ःंश्चैवोपपक्षतः  ॥ ५३<br>
जघनादसुरान् सर्वान् प्रजनादपि मानुषान्  ॥ <br>
अवस्करे क्षुधाविष्टा राक्षसास्तस्य जज्ञिरे  ॥ ५४<br>
पुत्रास्तमोरजःप्राया बलिनस्ते निशाचराः  ॥ <br>
सर्पा यक्षास्तथा भूता गंधर्वाः संप्रजज्ञिरे  ॥ ५५<br>
वयांसि पक्षतः सृष्टाः पक्षिणो वक्षसो ऽसृजत् ॥ <br>
मुखतोजांस्तथा पार्श्वादुरगांश्च विनिर्ममे  ॥ ५६<br>
पद्भ्यां चाश्वान्समातंगान् शरभान् गवयान्मृगान्  ॥ <br>
उष्ट्रानश्वतरांश्चैव न्यंकूनन्याश्च जातयः १  ॥ ५७<br>
औषध्यः फलमूलानि रोमभ्यस्तस्य जज्ञिरे  ॥ <br>
गायत्रीं च ऋचं चैव त्रिवृत्साम रथंतरम्  ॥ ५८<br>
अग्निष्टोमं च यज्ञानां निर्ममे प्रथमान्मुखात् ॥ <br>
यजूंषि त्रैष्टुभं छंदःस्तोमं पञ्चदशं तथा  ॥ ५९<br>
बृहत्साम तथोक्थं च दक्षिणादसृजन्मुखात् ॥ <br>
सामानि जगतीछंदः स्तोमं सप्तदशं तथा  ॥ ६०<br>
वैरूप्यमतिरात्रं च पश्चिमादसृजन्मुखात् ॥ <br>
एकविंशमथर्वाणमाप्तोर्यामाणमेव च  ॥ ६१<br>
अनुष्टुभं स वैराजमुत्तरादसृजन्मुखात् ॥ <br>
उच्चावचानि भूतानि गात्रेभ्यस्तस्य जज्ञिरे  ॥ ६२<br>
यक्षाः पिशाचा गंधर्वास्तथैवाप्सरसां गणाः  ॥ <br>
नरकिन्नररक्षांसि वयःपशुमृगोरगाः  ॥ ६३<br>
अव्ययं चैव यदिदं स्थाणुस्थावरजंगमम्  ॥ <br>
तेषां वै यानि कर्माणि प्राक्सृष्टानि प्रपेदिरे  ॥ ६४<br>
तान्येव ते प्रपद्यंते सृज्यमानाः पुनः पुनः  ॥ <br>
हिंस्राहिंस्रे मृदुक्रूरे धर्माधर्मावृतानृते  ॥ ६५<br>
तद्भाविताः प्रपद्यंते तस्मात्तत्तस्य रोचते  ॥ <br>
महाभूतेषु नानात्वमिंद्रियार्थेषु मुक्तिषु  ॥ ६६<br>
विनियोगं च भूतानां धातैव व्यदधत्स्वयम्  ॥ <br>
नाम रूपं च भूतानां प्राकृतानां प्रपञ्चनम्  ॥ ६७<br>
वेदशब्देभ्य एवादौ निर्ममे ऽसौ पितामहः  ॥ <br>
आर्षाणि चैव नामानि याश्च वेदेषु वृत्तयः  ॥ ६८<br>
शर्वर्यंते प्रसूतानां तान्येवैभ्यो ददावजः  ॥ <br>
यथर्तावृतुलिंगानि नानारूपाणि पर्यये  ॥ ६९<br>
दृश्यंते तानि तान्येव तथा भावा युगादिषु  ॥ <br>
इत्येष करणोद्भूतो लोकसर्गस्स्वयंभुवः  ॥ ७०<br>
महदाद्योविशेषांतो विकारः प्रकृतेः स्वयम्  ॥ <br>
चंद्रसूर्यप्रभाजुष्टो ग्रहनक्षत्रमंडितः  ॥ ७१<br>
नदीभिश्च समुद्रैश्च पर्वतैश्च स मंडितः  ॥ <br>
परैश्च विविधैरम्यैस्स्फीतैर्जनपदैस्तथा  ॥ ७२<br>
तस्मिन् ब्रह्मवने ऽव्यक्तो ब्रह्मा चरति सर्ववित् ॥ <br>
अव्यक्तबीजप्रभव ईश्वरानुग्रहे स्थितः  ॥ ७३<br>
बुद्धिस्कंधमहाशाख इन्द्रियांतरकोटरः  ॥ <br>
महाभूतप्रमाणश्च विशेषामलपल्लवः  ॥ ७४<br>
धर्माधर्मसुपुष्पाढ्यः सुखदुःखफलोदयः  ॥ <br>
आजीव्यः सर्वभूतानां ब्रह्मवृक्षः सनातनः  ॥ ७५<br>
द्यां मूर्धानं तस्य विप्रा वदंति खं वै नाभिं चंद्रसूर्यौ च नेत्रे  ॥ <br>
दिशः श्रोत्रे चरणौ च क्षितिं च सो ऽचिन्त्यात्मा सर्वभूतप्रणेता  ॥ ७६<br>
वक्त्रात्तस्य ब्रह्मणास्संप्रसूतास्तद्वक्षसः क्षत्रियाः पूर्वभागात् ॥ <br>
वैश्या उरुभ्यां तस्य पद्भ्यां च शूद्राः सर्वे वर्णा गात्रतः संप्रसूताः  ॥ ७७<br>
<br>
