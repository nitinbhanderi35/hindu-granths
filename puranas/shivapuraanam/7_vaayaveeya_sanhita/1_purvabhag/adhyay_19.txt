ऋषय ऊचुः<br>
कथं दक्षस्य धर्मार्थं प्रवृत्तस्य दुरात्मनः  ॥ ७.१,१९.१<br>
महेशः कृतवान् विघ्नमेतदिच्छाम वेदितुम्  ॥ ७.१,१९.१<br>
वायुरुवाच<br>
विश्वस्य जगतो मातुरपि देव्यास्तपोबलात् ॥ ७.१,१९.२<br>
पितृभावमुपागम्य मुदिते हिमवद्गिरौ  ॥ ७.१,१९.२<br>
देवे ऽपि तत्कृतोद्वाहे हिमवच्छिखरालये  ॥ ७.१,१९.३<br>
संकीडति तया सार्धं काले बहुतरे गते  ॥ ७.१,१९.३<br>
वैवस्वते ऽंतरे प्राप्ते दक्षः प्राचेतसः स्वयम्  ॥ ७.१,१९.४<br>
अश्वमेधेन यज्ञेन यक्ष्यमाणो ऽन्वपद्यत  ॥ ७.१,१९.४<br>
ततो हिमवतः पृष्ठे दक्षो वै यज्ञमाहरत् ॥ ७.१,१९.५<br>
गंगाद्वारे शुभे देशे ऋषिसिद्धनिषेविते  ॥ ७.१,१९.५<br>
तस्य तस्मिन्मखेदेवाः सर्वे शक्र पुरोगमाः  ॥ ७.१,१९.६<br>
गमनाय समागम्य बुद्धिमापेदिरे तदा  ॥ ७.१,१९.६<br>
आदित्या वसवो रुद्रास्साध्यास्सह मरुद्गणैः  ॥ ७.१,१९.७<br>
ऊष्मपाः सोमपाश्चैव आज्यपा धूमपास्तथा  ॥ ७.१,१९.७<br>
अश्विनौ पितरश्चैव तथा चान्ये महर्षयः  ॥ ७.१,१९.८<br>
विष्णुना सहिताः सर्वे स्वागता यज्ञभागिनः  ॥ ७.१,१९.८<br>
दृष्ट्वा देवकुलं सर्वमीश्वरेण विनागतम्  ॥ ७.१,१९.९<br>
दधीचो मन्युनाविष्टो दक्षमेवमभाषत  ॥ ७.१,१९.९<br>
दधीच उवाच<br>
अप्रपूज्ये चैव पूजा पूज्यानां चाप्य पूजने  ॥ ७.१,१९.१०<br>
नरः पापमवाप्नोति महद्वै नात्र संशयः  ॥ ७.१,१९.१०<br>
असतां संमतिर्यत्र सतामवमतिस्तथा  ॥ ७.१,१९.११<br>
दंडो देवकृतस्तत्र सद्यः पतति दारुणः  ॥ ७.१,१९.११<br>
एवमुक्त्वा तु विप्रर्षिः पुनर्दक्षमभाषत  ॥ ७.१,१९.१२<br>
पूज्यं तु पशुभर्तारं कस्मान्नार्चयसे प्रभुम्  ॥ ७.१,१९.१२<br>
दक्ष उवाच<br>
संति मे बहवो रुद्राः शूलहस्ताः कपर्दिनः  ॥ ७.१,१९.१३<br>
एकादशावस्थिता ये नान्यं वेद्मि महेश्वरम्  ॥ ७.१,१९.१३<br>
दधीच उवाच<br>
किमेभिरमरैरन्यैः पूजितैरध्वरे फलम्  ॥ ७.१,१९.१४<br>
राजा चेदध्वरस्यास्य न रुद्रः पूज्यते त्वया  ॥ ७.१,१९.१४<br>
ब्रह्मविष्णुमहेशानां स्रष्टा यः प्रभुरव्ययः  ॥ ७.१,१९.१५<br>
ब्रह्मादयः पिशाचांता यस्य कैंकर्यवादिनः  ॥ ७.१,१९.१५<br>
प्रकृतीनां परश्चैव पुरुषस्य च यः परः  ॥ ७.१,१९.१६<br>
चिंत्यते योगविद्वद्भि ऋषिभिस्तत्त्वदर्शिभिः  ॥ ७.१,१९.१६<br>
अक्षरं परमं ब्रह्म ह्यसच्च सदसच्च यत् ॥ ७.१,१९.१७<br>
अनादिमध्यनिधनमप्रतर्क्यं सनातनम्  ॥ ७.१,१९.१७<br>
यः स्रष्टा चैव संहर्ता भर्ता चैव महेश्वरः  ॥ ७.१,१९.१८<br>
तस्मादन्यं न पश्यामि शंकरात्मानमध्वरे  ॥ ७.१,१९.१८<br>
दक्ष उवाच<br>
एतन्मखेशस्य सुवर्णपात्रे हविः समस्तं विधिमंत्रपूतम्  ॥ ७.१,१९.१९<br>
विष्णोर्नयाम्यप्रतिमस्य भागं प्रभोर्विभज्यावहनीयमद्य  ॥ ७.१,१९.१९<br>
दधीच उवाच<br>
यस्मान्नाराधितो रुद्रस्सर्वदेवेश्वरेश्वरः  ॥ ७.१,१९.२०<br>
तस्माद्दक्ष तवाशेषो यज्ञो ऽयं न भविष्यति  ॥ ७.१,१९.२०<br>
इत्युक्त्वा वचनं क्रुद्धो दधीचो मुनिसत्तमः  ॥ ७.१,१९.२१<br>
निर्गम्य च ततो देशाज्जगाम स्वकमाश्रमम्  ॥ ७.१,१९.२१<br>
निर्गते ऽपि मुनौ तस्मिन्देवा दक्षं न तत्यजुः  ॥ ७.१,१९.२२<br>
अवश्यमनुभावित्वादनर्थस्य तु भाविनः  ॥ ७.१,१९.२२<br>
एतस्मिन्नेव काले तु ज्ञात्वैतत्सर्वमीश्वरात् ॥ ७.१,१९.२३<br>
दग्धुं दक्षाध्वरं विप्रा देवी देवमचोदयत् ॥ ७.१,१९.२३<br>
देव्या संचोदितो देवो दक्षाध्वरजिघांसया  ॥ ७.१,१९.२४<br>
ससर्ज सहसा वीरं वीरभद्रं गणेश्वरम्  ॥ ७.१,१९.२४<br>
सहस्रवदनं देवं सहस्रकमलेक्षणम्  ॥ ७.१,१९.२५<br>
सहस्रमुद्गरधरं सहस्रशरपाणिकम्  ॥ ७.१,१९.२५<br>
शूलटंकगदाहस्तं दीप्तकार्मुकधारिणम्  ॥ ७.१,१९.२६<br>
चक्रवज्रधरं घोरं चंद्रार्धकृतशेखरम्  ॥ ७.१,१९.२६<br>
कुलिशोद्योतितकरं तडिज्ज्वलितमूर्धजम्  ॥ ७.१,१९.२७<br>
दंष्ट्राकरालं बिभ्राणं महावक्त्रं महोदरम्  ॥ ७.१,१९.२७<br>
विद्युज्जिह्वं प्रलंबोष्ठं मेघसागरनिःस्वनम्  ॥ ७.१,१९.२८<br>
वसानं चर्म वैयाघ्रं महद्रुधिरनिस्रवम्  ॥ ७.१,१९.२८<br>
गण्डद्वितयसंसृष्टमण्डलीकृतकुण्डलम्  ॥ ७.१,१९.२९<br>
वरामरशिरोमालावलीकलितशेखरम्  ॥ ७.१,१९.२९<br>
रणन्नूपुरकेयूरमहाकनकभूषितम्  ॥ ७.१,१९.३०<br>
रत्नसंचयसंदीप्तं तारहारावृतोरसम्  ॥ ७.१,१९.३०<br>
महाशरभशार्दूलसिंहैः सदृशविक्रमम्  ॥ ७.१,१९.३१<br>
प्रशस्तमत्तमातंगसमानगमनालसम्  ॥ ७.१,१९.३१<br>
शंखचामरकुंदेन्दुमृणालसदृशप्रभम्  ॥ ७.१,१९.३२<br>
सतुषारमिवाद्रीन्द्रं साक्षाज्जंगमतां गतम्  ॥ ७.१,१९.३२<br>
ज्वालामालापरिक्षिप्तं दीप्तमौक्तिकभूषणम्  ॥ ७.१,१९.३३<br>
तेजसा चैव दीव्यंतं युगांत इव पावकम्  ॥ ७.१,१९.३३<br>
स जानुभ्यां महीं गत्वा प्रणतः प्रांजलिस्ततः  ॥ ७.१,१९.३४<br>
पार्श्वतो देवदेवस्य पर्यतिष्ठद्गणेश्वरः  ॥ ७.१,१९.३४<br>
मन्युना चासृजद्भद्रां भद्रकालीं महेश्वरीम्  ॥ ७.१,१९.३५<br>
आत्मनः कर्मसाक्षित्वे तेन गंतुं सहैव तु  ॥ ७.१,१९.३५<br>
तं दृष्ट्वावस्थितं वीरभद्रं कालाग्निसन्निभम्  ॥ ७.१,१९.३६<br>
भद्रया सहितं प्राह भद्रमस्त्विति शंकरः  ॥ ७.१,१९.३६<br>
स च विज्ञापयामास सह देव्या महेश्वरम्  ॥ ७.१,१९.३७<br>
आज्ञापय महादेव किं कार्यं करवाण्यहम्  ॥ ७.१,१९.३७<br>
ततस्त्रिपुरहा प्राह हैमवत्याः प्रियेच्छया  ॥ ७.१,१९.३८<br>
वीरभद्रं महाबाहुं वाचा विपुलनादया  ॥ ७.१,१९.३८<br>
देवदेव उवाच<br>
प्राचेतसस्य दक्षस्य यज्ञं सद्यो विनाशय  ॥ ७.१,१९.३९<br>
भद्रकाल्या सहासि त्वमेतत्कृत्यं गणेश्वर  ॥ ७.१,१९.३९<br>
अहमप्यनया सार्धं रैभ्याश्रमसपीपतः  ॥ ७.१,१९.४०<br>
स्थित्वा वीक्षे गणेशान विक्रमं तव दुःसहम्  ॥ ७.१,१९.४०<br>
वृक्षा कनखले ये तु गंगाद्वारसमीपगाः  ॥ ७.१,१९.४१<br>
सुवर्णशृंगस्य गिरेर्मेरुमंदरसंनिभाः  ॥ ७.१,१९.४१<br>
तस्मिन्प्रदेशे दक्षस्य युज्ञः संप्रति वर्तते  ॥ ७.१,१९.४२<br>
सहसा तस्य यज्ञस्य विघातं कुरु मा चिरम्  ॥ ७.१,१९.४२<br>
इत्युक्ते सति देवेन देवी हिमगिरीन्द्रजा  ॥ ७.१,१९.४३<br>
भद्रं भद्रं च संप्रेक्ष्य वत्सं धेनुरिवौरसम्  ॥ ७.१,१९.४३<br>
आलिंग्य च समाघ्राय मूर्ध्नि षड्वदनं यथा  ॥ ७.१,१९.४४<br>
सस्मिता वचनं प्राह मधुरं मधुरं स्वयम्  ॥ ७.१,१९.४४<br>
देव्युवाच<br>
वत्स भद्र महाभाग महाबलपराक्रम  ॥ ७.१,१९.४५<br>
मत्प्रियार्थं त्वमुत्पन्नो मम मन्युं प्रमार्जक  ॥ ७.१,१९.४५<br>
यज्ञेश्वरमनाहूय यज्ञकर्मरतो ऽभवत् ॥ ७.१,१९.४६<br>
दक्षं वैरेण तं तस्माद्भिंधि यज्ञं गणेश्वर  ॥ ७.१,१९.४६<br>
यज्ञलक्ष्मीमलक्ष्मीं त्वं भद्र कृत्वा ममाज्ञया  ॥ ७.१,१९.४७<br>
यजमानं च तं हत्वा वत्स हिंसय भद्रया  ॥ ७.१,१९.४७<br>
अशेषामिव तामाज्ञां शिवयोश्चित्रकृत्ययोः  ॥ ७.१,१९.४८<br>
मूर्ध्नि कृत्वा नमस्कृत्य भद्रो गंतुं प्रचक्रमे  ॥ ७.१,१९.४८<br>
अथैष भगवान्क्रुद्धः प्रेतावासकृतालयः  ॥ ७.१,१९.४९<br>
वीरभद्रो महादेवो देव्या मन्युप्रमार्जकः  ॥ ७.१,१९.४९<br>
ससर्ज रोमकूपेभ्यो रोमजाख्यान्गणेश्वरान्  ॥ ७.१,१९.५०<br>
दक्षिणाद्भुजदेशात्तु शतकोटिगविश्वरान्  ॥ ७.१,१९.५०<br>
पादात्तथोरुदेशाच्च पृष्ठात्पार्श्वान्मुखाद्गलात् ॥ ७.१,१९.५१<br>
गुह्याद्गुल्फाच्छिरोमध्यात्कंठादास्यात्तथोदरात् ॥ ७.१,१९.५१<br>
तदा गणेश्वरैर्भद्रैर्भद्रतुल्यपराक्रमैः  ॥ ७.१,१९.५२<br>
संछादितमभूत्सर्वं साकाशविवरं जगत् ॥ ७.१,१९.५२<br>
सर्वे सहस्रहस्तास्ते सहस्रायुधपाणयः  ॥ ७.१,१९.५३<br>
रुद्रस्यानुचरास्सर्वे सर्वे रुद्रसमप्रभाः  ॥ ७.१,१९.५३<br>
शूलशक्तिगदाहस्ताष्टंकोपलशिलाधराः  ॥ ७.१,१९.५४<br>
कालाग्निरुद्रसदृशास्त्रिनेत्राश्च जटाधराः  ॥ ७.१,१९.५४<br>
निपेतुर्भृशमाकाशे शतशस्सिंहवाहनाः  ॥ ७.१,१९.५५<br>
विनेदुश्च महानादाञ्जलदा इव भद्रजाः  ॥ ७.१,१९.५५<br>
तैर्भद्रैर्भगवान्मद्रस्तथा परिवृतो बभौ  ॥ ७.१,१९.५६<br>
कालानलशतैर्युक्तो यथांते कालभैरवः  ॥ ७.१,१९.५६<br>
तेषां मध्ये समारुह्य वृषेंद्रं वृषभध्वजः  ॥ ७.१,१९.५७<br>
जगाम भगवान्भद्रश्शुभमभ्रं यथा भवः  ॥ ७.१,१९.५७<br>
तस्मिन्वृषभमारूढे भद्रे तु भसितप्रभः  ॥ ७.१,१९.५८<br>
बभार मौक्तिकं छत्रं गृहीतसितचामरः  ॥ ७.१,१९.५८<br>
स तदा शुशुभे पार्श्वे भद्रस्य भसितप्रभः  ॥ ७.१,१९.५९<br>
भगवानिव शैलेन्द्रः पार्श्वे विश्वजगद्गुरोः  ॥ ७.१,१९.५९<br>
सो ऽपि तेन बभौ भद्रः श्वेतचामरपाणिना  ॥ ७.१,१९.६०<br>
बालसोमेन सौम्येन यथा शूलवरायुधः  ॥ ७.१,१९.६०<br>
दध्मौ शंखं सितं भद्रं भद्रस्य पुरतः शुभम्  ॥ ७.१,१९.६१<br>
भानुकंपो महातेजा हेमरत्नैरलंकृतः  ॥ ७.१,१९.६१<br>
देवदुंदुभयो नेदुर्दिव्यसंकुलनिःस्वनाः  ॥ ७.१,१९.६२<br>
ववृषुश्शतशो मूर्ध्नि पुष्पवर्षं बलाहकाः  ॥ ७.१,१९.६२<br>
फुल्लानां मधुगर्भाणां पुष्पाणां गंधबंधवः  ॥ ७.१,१९.६३<br>
मार्गानुकूलसंवाहा वबुश्च पथि मारुताः  ॥ ७.१,१९.६३<br>
ततो गणेश्वराः सर्वे मत्ता युद्धबलोद्धताः  ॥ ७.१,१९.६४<br>
ननृतुर्मुमुदुर्१ एदुर्जहसुर्जगदुर्जगुः  ॥ ७.१,१९.६४<br>
तदा भद्रगणांतःस्थो बभौ भद्रः स भद्रया  ॥ ७.१,१९.६५<br>
यथा रुद्रगणांतः स्थस्त्र्यम्बकोंबिकया सह  ॥ ७.१,१९.६५<br>
तत्क्षणादेव दक्षस्य यज्ञवाटं रण्मयम्  ॥ ७.१,१९.६६<br>
प्रविवेश महाबाहुर्वीरभद्रो महानुगः  ॥ ७.१,१९.६६<br>
ततस्तु दक्षप्रतिपादितस्य क्रतुप्रधानस्य गणप्रधानः  ॥ ७.१,१९.६७<br>
प्रयोगभूमिं प्रविवेश भद्रो रुद्रो यथांते भुवनं दिधक्षुः  ॥ ७.१,१९.६७<br>
<br>
