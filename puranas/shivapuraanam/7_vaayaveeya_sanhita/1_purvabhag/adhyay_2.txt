सूत उवाच<br>
पुरा कालेन महता कल्पेतीते पुनःपुनः  ॥ ७.१,२.१<br>
अस्मिन्नुपस्थिते कल्पे प्रवृत्ते सृष्ठिकर्मणि  ॥ ७.१,२.१<br>
प्रतिष्ठितायां वार्तायां प्रबुद्धासु प्रजासु च  ॥ ७.१,२.२<br>
मुनीनां षट्कुलीयानां ब्रुवतामितरेतरम्  ॥ ७.१,२.२<br>
इदं परमिदं नेति विवादस्सुमहानभूत् ॥ ७.१,२.३<br>
परस्य दुर्निरूपत्वान्न जातस्तत्र निश्चयः  ॥ ७.१,२.३<br>
ते ऽभिजग्मुर्विधातारं द्रष्टुं ब्रह्माणमव्ययम्  ॥ ७.१,२.४<br>
यत्रास्ते भगवान् ब्रह्मा स्तूयमानस्सुरासुरैः  ॥ ७.१,२.४<br>
मेरुशृंगे शुभे रम्ये देवदानवसंकुले  ॥ ७.१,२.५<br>
सिद्धचारणसंवादे यक्षगंधर्वसेविते  ॥ ७.१,२.५<br>
विहंगसंघसंघुष्टे मणिविद्रुमभूषिते  ॥ ७.१,२.६<br>
निकुंजकंदरदरीगृहानिर्झरशोभिते  ॥ ७.१,२.६<br>
तत्र ब्रह्मवनं नाम नानामृगसमाकुलम्  ॥ ७.१,२.७<br>
दशयोजनविस्तीर्णं शतयोजनमायतम्  ॥ ७.१,२.७<br>
सुरसामलपानीयपूर्णरम्यसरोवरम्  ॥ ७.१,२.८<br>
मत्तभ्रमरसंछन्नरम्यपुष्पितपादपम्  ॥ ७.१,२.८<br>
तरुणादित्यसंकाशं तत्र चारु महत्पुरम्  ॥ ७.१,२.९<br>
दुर्धर्षबलदृप्तानां दैत्यदानवरक्षसाम्  ॥ ७.१,२.९<br>
तप्तजांबूनदमयं प्रांशुप्राकारतोरणम्  ॥ ७.१,२.१०<br>
निर्व्यूहवलभीकूटप्रतोलीशतमंडितम्  ॥ ७.१,२.१०<br>
महार्हमणिचित्राभिर्लेलिहानमिवांबरम्  ॥ ७.१,२.११<br>
महाभवनकोटीभिरनेकाभिरलंकृतम्  ॥ ७.१,२.११<br>
तस्मिन्निवसति ब्रह्मा सभ्यैः सार्धं प्रजापतिः  ॥ ७.१,२.१२<br>
तत्र गत्वा महात्मानं साक्षाल्लोकपितामहम्  ॥ ७.१,२.१२<br>
दद्दशुर्मुनयो देवा देवर्षिगणसेवितम्  ॥ ७.१,२.१३<br>
शुद्धचामीकरप्रख्यं सर्वाभरणभूषितम्  ॥ ७.१,२.१३<br>
प्रसन्नवदनं सौम्यं पद्मपत्रायतेक्षणम्  ॥ ७.१,२.१४<br>
दिव्यकांतिसमायुक्तं दिव्यगंधानुलेपनम्  ॥ ७.१,२.१४<br>
दिव्यशुक्लांबरधरं दिव्यमालाविभूषितम्  ॥ ७.१,२.१५<br>
सुरासुरेन्द्रयोगींद्रवंद्यमानपदांबुजम्  ॥ ७.१,२.१५<br>
सर्वलक्षणयुक्तांग्या लब्धचामरहस्तया  ॥ ७.१,२.१६<br>
भ्राजमानं सरस्वत्या प्रभयेव दिवाकरम्  ॥ ७.१,२.१६<br>
तं दृष्ट्वा मुनयस्सर्वे प्रसन्नवदनेक्षणाः  ॥ ७.१,२.१७<br>
शिरस्यंजलिमाधाय तुष्टुवुस्सुरपुंगवम्  ॥ ७.१,२.१७<br>
मुनय ऊचुः<br>
नमस्त्रिमूर्तये तुभ्यं सर्गस्थित्यंतहेतवे  ॥ ७.१,२.१८<br>
पुरुषाय पुराणाय ब्रह्मणे परमात्मने  ॥ ७.१,२.१८<br>
नमः प्रधानदेहाय प्रधानक्षोभकारिणे  ॥ ७.१,२.१९<br>
त्रयोविंशतिभेदेन विकृतायाविकारिणे  ॥ ७.१,२.१९<br>
नमो ब्रह्माण्डदेहाय ब्रह्मांडोदरवर्तिने  ॥ ७.१,२.२०<br>
तत्र संसिद्धकार्याय संसिद्धकरणाय च  ॥ ७.१,२.२०<br>
नमोस्तु सर्वलोकाय सर्वलोकविधायिने  ॥ ७.१,२.२१<br>
सर्वात्मदेहसंयोग वियोगविधिहेतवे  ॥ ७.१,२.२१<br>
त्वयैव निखिलं सृष्टं संहृतं पालितं जगत् ॥ ७.१,२.२२<br>
तथापि मायया नाथ न विद्मस्त्वां पितामह  ॥ ७.१,२.२२<br>
सूत उवाच<br>
एवं ब्रह्मा महाभागैर्महर्षिभिरभिष्टुतः  ॥ ७.१,२.२३<br>
प्राह गंभीरया वाचा मुनीन् प्रह्लादयन्निव  ॥ ७.१,२.२३<br>
ब्रह्मोवाच<br>
ऋषयो हे महाभागा महासत्त्वा महौजसः  ॥ ७.१,२.२४<br>
किमर्थं सहितास्सर्वे यूयमत्र समागताः  ॥ ७.१,२.२४<br>
तमेवंवादिनं देवं ब्रह्माणं ब्रह्मवित्तमाः  ॥ ७.१,२.२५<br>
वाग्भिर्विनयगर्भाभिस्सर्वे प्रांजलयो ऽब्रुवन्  ॥ ७.१,२.२५<br>
मुनय ऊचुः<br>
भगवन्नंधकारेण महता वयमावृताः  ॥ ७.१,२.२६<br>
खिन्ना विवदमानाश्च न पश्यामो ऽत्र यत्परम्  ॥ ७.१,२.२६<br>
त्वं हि सर्वजगद्धाता सर्वकारणकारणम्  ॥ ७.१,२.२७<br>
त्वया ह्यविदितं नाथ नेह किंचन विद्यते  ॥ ७.१,२.२७<br>
कः पुमान् सर्वसत्त्वेभ्यः पुराणः पुरुषः परः  ॥ ७.१,२.२८<br>
विशुद्धः परिपूर्णश्च शाश्वतः परमेश्वरः  ॥ ७.१,२.२८<br>
केनैव चित्रकृत्येन प्रथमं सृज्यते जगत् ॥ ७.१,२.२९<br>
तत्त्वं वद महाप्राज्ञ स्वसंदेहापनुत्तये  ॥ ७.१,२.२९<br>
एवं पृष्टस्तदा ब्रह्मा विस्मयस्मेरवीक्षणः  ॥ ७.१,२.३०<br>
देवानां दानवानां च मुनीनामपि सन्निधौ  ॥ ७.१,२.३०<br>
उत्थाय सुचिरं ध्यात्वा रुद्र इत्युद्धरन् गिरिम्  ॥ ७.१,२.३१<br>
आनंदक्लिन्नसर्वांगः कृतांजलिरभाषत  ॥ ७.१,२.३१<br>
<br>
<br>
