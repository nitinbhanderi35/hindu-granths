<br>
अध्याय १७<br>
वायुरुवाच<br>
एवं लब्ध्वा परां शक्तिमीश्वरादेव शाश्वतीम्  ॥ <br>
मैथुनप्रभवां सृष्टिं कर्तृकामः प्रजापतिः  ॥ १<br>
स्वयमप्यद्भुतो नारी चार्धेन पुरुषो ऽभवत् ॥ <br>
यार्धेन नारी सा तस्माच्छतरूपा व्यजायत  ॥ २<br>
विराजमसृजद्ब्रह्मा सो ऽर्धन पुरुषो ऽभवत् ॥ <br>
स वै स्वायंभुवः पूर्वं पुरुषो मनुरुच्यते  ॥ ३<br>
सा देवी शतरूपा तु तपः कृत्वा सुदुश्चरम्  ॥ <br>
भर्तारं दीप्तयशसं मनुमेवान्वपद्यत  ॥ ४<br>
तस्मात्तु शतरूपा सा पुत्रद्वयमसूयत  ॥ <br>
प्रियव्रतोत्तानपादौ पुत्रौ पुत्रवतां वरौ  ॥ ५<br>
कन्ये द्वे च महाभागे याभ्यां जातास्त्विमाः प्रजाः  ॥ <br>
आकूतिरेका विज्ञेया प्रसूतिरपरा स्मृता  ॥ ६<br>
स्वायंभुवः प्रसूतिं च ददौ दक्षाय तां प्रभुः  ॥ <br>
रुचेः प्रजापतिश्चैव चाकूतिं समपादयत् ॥ ७<br>
आकूत्यां मिथुनं जज्ञे मानसस्य रुचेः शुभम्  ॥ <br>
यज्ञश्च दक्षिणा चैव याभ्यां संवर्तितं जगत् ॥ ८<br>
स्वायंभुवसुतायां तु प्रसूत्यां लोकमातरः १  ॥ <br>
चतस्रो विंशतिः कन्या दक्षस्त्वजनयत्प्रभुः  ॥ ९<br>
श्रद्धा लक्ष्मीर्धृतिः पुष्टिस्तुष्टिर्मेधा क्रिया तथा  ॥ <br>
बुद्धिर्लज्जा वपुः शांतिस्सिद्धिः कीर्तिस्त्रयोदशी  ॥ १०<br>
पत्न्यर्थं प्रतिजग्राह धर्मो दाक्षायणीः प्रभुः  ॥ <br>
ताभ्यः शिष्टा यवीयस्य एकादश सुलोचनाः  ॥ ११<br>
ख्यातिः सत्यर्थसंभूतिः स्मृतिः प्रीतिः क्षमा तथा  ॥ <br>
सन्नतिश्चानसूया च ऊर्जा स्वाहा स्वधा तथा  ॥ १२<br>
भृगुश्शर्वो मरीचिश्च अंगिराः पुलहः क्रतुः  ॥ <br>
पुलस्त्यो ऽत्रिर्विशिष्ठश्च पावकः पितरस्तथा  ॥ १३<br>
ख्यात्याद्या जगृहुः कन्यामुनयो मुनिसत्तमाः  ॥ <br>
कामाद्यास्तु यशोंता ये ते त्रयोदश सूनवः  ॥ १४<br>
धर्मस्य जज्ञिरे तास्तु श्रद्धाद्यास्सुसुखोत्तराः  ॥ <br>
दुःखोत्तराश्च हिंसायामधर्मस्य च संततौ  ॥ १५<br>
निकृत्यादय उत्पन्नाःपुत्राश्च धर्मलक्षणाः  ॥ <br>
नैषां भार्याश्च पुत्रा वा सर्वे त्वनियमाः स्मृताः  ॥ १६<br>
स एष तामसस्सर्गो जज्ञे धर्मनियामकः  ॥ <br>
या सा दक्षस्य दुहिता रुद्रस्य दयिता सती  ॥ १७<br>
भर्तृनिन्दाप्रसंगेन त्यक्त्वा दाक्षायिणीं तनुम्  ॥ <br>
दक्षं च दक्षभार्यां च विनिंद्य सह बन्धुभिः  ॥ १८<br>
सा मेनायामाविरभूत्पुत्री हिमवतो गिरेः  ॥ <br>
रुद्रस्तु तां सतीं दृष्ट्वा रुद्रांस्त्वात्मसमप्रभान्  ॥ १९<br>
यथासृजदसंख्यातांस्तथा कथितमेव च  ॥ <br>
भृगोः ख्यात्यां समुत्पन्ना लक्ष्मीर्नारायणप्रिया  ॥ २०<br>
देवौ धातृविधातारौ मन्वंतरविधारिणौ  ॥ <br>
तयोर्वै पुत्रपौत्राद्याश्शतशो ऽथ सहस्रशः  ॥ २१<br>
स्वायंभुवे ऽंतरे नीताः सर्वे ते भार्गवा मताः  ॥ <br>
मरीचेरपि संभूतिः पौर्णमासमसूयत  ॥ २२<br>
कन्याचतुष्टयं चैव महीयांसस्तदन्वयाः  ॥ <br>
येषां वंशे समुत्पन्नो बहुपुत्रस्य कश्यपः  ॥ २३<br>
स्मृतिश्चांगिरसः पत्नी जनयामास वै सुतौ  ॥ <br>
आग्नीध्रं शरभञ्चैव तथा कन्याचतुष्टयम्  ॥ २४<br>
तदीयाः पुत्रपौत्राश्च येतीतास्ते सहस्रशः  ॥ <br>
प्रीत्यां पुलस्त्यभार्यायां दन्तोग्निरभवत्सुतः  ॥ <br>
पूर्वजन्मनि योगस्त्यस्स्मृतः स्वायंभुवे ऽंतरे  ॥ २५<br>
तत्संततीया बहवः पौलस्त्या इति विश्रुताः  ॥ <br>
क्षमा तु सुषुवे पुत्रान्पुलहस्य प्रजापतेः  ॥ २६<br>
कर्दमश्च सुरिश्चैव सहिष्णुश्चेति ते त्रयः  ॥ <br>
त्रेताग्निवर्चसस्सर्वे येषां वंशः प्रतिष्ठितः  ॥ २७<br>
क्रतोः क्रतुसमान्भार्या सन्नतिस्सुषुवे सुतान्  ॥ <br>
नैषां भार्याश्च पुत्राश्च सर्वे ते ह्यूर्ध्वरेतसः  ॥ २८<br>
षष्टिस्तानि सहस्राणि वालखिल्या इति स्मृताः  ॥ <br>
अनूरोरग्रतो यांति परिवार्य दिवाकरम्  ॥ २९<br>
अत्रेर्भार्यानुसूया च पञ्चात्रेयानसूयत  ॥ <br>
कन्यकां च श्रुतिं नाम माता शंखपदस्य च  ॥ ३०<br>
सत्यनेत्रश्च हव्यश्च आपोमूर्तिश्शनैश्चरः  ॥ <br>
सोमश्च पञ्चमस्त्वेते पञ्चात्रेयाः प्रकीर्तिताः  ॥ ३१<br>
तेषां पुत्राश्च पौत्राश्च ह्यात्रेयाणां महात्मनाम्  ॥ <br>
स्वायंभुवे ऽंतरे ऽतीताः शतशो ऽथ सहस्रशः  ॥ ३२<br>
ऊर्जायां तु वसिष्ठस्य पुत्रा वै सप्त जज्ञिरे  ॥ <br>
ज्यायसी च स्वसा तेषां पुंडरीका सुमध्यमा  ॥ ३३<br>
रजो गात्रोर्ध्वबाहू च सवनश्चानयश्च यः  ॥ <br>
सुतपाश्शुक्र इत्येते सप्त सप्तर्षयः स्मृताः  ॥ ३४<br>
गोत्राणि नामभिस्तेषां वासिष्ठानां महात्मनाम्  ॥ <br>
स्वायंभुवे ऽंतरे ऽतीतान्यर्बुदानि शतानि च  ॥ ३५<br>
इत्येष ऋषिसर्गस्तु सानुबंधः प्रकीर्तितः  ॥ <br>
समासाद्विस्तराद्वक्तुमशक्यो ऽयमिति द्विजाः  ॥ ३६<br>
यो ऽसौ रुद्रात्मको बह्निब्रह्मणो मानसस्सुतः  ॥ <br>
स्वाहा तस्य प्रिया लेभे पुत्रांस्त्रीनमितौजसः  ॥ ३७<br>
पावकः पवमानश्च शुचिरित्येष ते त्रयः  ॥ <br>
निर्मंथ्यः पवमानस्स्याद्वैद्युतः पावकस्स्मृतः  ॥ ३८<br>
सूर्ये तपति यश्चासौ शुचिः सौर उदाहृतः  ॥ <br>
हव्यवाहः कव्यवाहः सहरक्षा इति त्रयः  ॥ ३९<br>
त्रयाणां क्रमशः पुत्रा देवपितृसुराश्च ते  ॥ <br>
एतेषां पुत्रपौत्राश्च चत्वारिंशन्नवैव ते  ॥ ४०<br>
काम्यनैमित्तिकाजस्रकर्मसु त्रिषु संस्थिताः  ॥ <br>
सर्वे तपस्विनो ज्ञेयाः सर्वे व्रतभृतस्तथा  ॥ ४१<br>
सर्वे रुद्रात्मकश्चैव सर्वे रुद्रपरायणाः  ॥ <br>
तस्मादग्निमुखे यत्तद्धुतं स्यादेव केनचित् ॥ ४२<br>
तत्सर्वं रुद्रमुद्दिश्य दत्तं स्यान्नात्र संशयः  ॥ <br>
इत्येवं निश्चयोग्नीनामनुक्रांतो यथातथम्  ॥ ४३<br>
नातिविस्तरतो विप्राः पितॄन्वक्ष्याम्यतः परम्  ॥ <br>
यस्मात्षडृतवस्तेषां स्थानं स्थानाभिमानिनाम्  ॥ ४४<br>
ऋतवः पितरस्तस्मादित्येषा वैदिकी श्रुतिः  ॥ <br>
युष्मादृतुषु सर्वे हि जायंते स्थास्नुजंगमा  ॥ ४५<br>
तस्मादेते पितर आर्तवा इति च श्रुतम्  ॥ <br>
एवं पितॄणामेतेषामृतुकालाभिमानिनाम्  ॥ ४६<br>
आत्मैश्वर्या महात्मानस्तिष्ठंतीहाब्भ्रसंगमात् ॥ <br>
आग्निष्वात्ता बर्हिषदः पितरो द्विविधाः स्मृताः  ॥ ४७<br>
अयज्वानश्च यज्वानः क्रमात्ते मृहमेधिनः  ॥ <br>
स्वधासूत पितृभ्यश्च द्वे कन्ये लोकविश्रुते  ॥ ४८<br>
मेनां च धरणीं चैव याभ्यां विश्वमिदं धृतम्  ॥ <br>
अग्निष्वात्तसुता मेना धरणी बर्हिषत्सुता  ॥ ४९<br>
मेना हिमवतः पत्नी मैनाकं क्रौंचमेव च  ॥ <br>
गौरीं गंगां च सुषुवे भवांगाश्लेषपावनीम्  ॥ ५०<br>
मेरोस्तु धरणी पत्नी दिव्यौषधिसमन्वितम्  ॥ <br>
मंदरं सुषुवे पुत्रं चित्रिसुन्दरकन्धरम्  ॥ ५१<br>
स एव मंदरः श्रीमान्मेरुपुत्रस्तपोबलात् ॥ <br>
साक्षाच्छ्रीकंठनाथस्य शिवस्यावसथं गतः  ॥ ५२<br>
सासूता धरणी भूयस्त्रिंशत्कन्याश्च विश्रुताः  ॥ <br>
वेलां च नियतिं चैव तृतीयामपि चायतिम्  ॥ ५३<br>
आयतिर्नियतिश्चैव पत्न्यौ द्वे भृगुपुत्रयोः  ॥ <br>
स्वायंभुवे ऽंतरे पूर्वं कथितस्ते तदन्वयः  ॥ ५४<br>
सुषुवे सागराद्वेला कन्यामेकामनिंदिताम्  ॥ <br>
सवर्णां नाम सामुद्रीं पत्नीं प्राचीनबर्हिषः  ॥ ५५<br>
सामुद्री सुषुवे पुत्रान्दश प्राचीनबर्हिषः  ॥ <br>
सर्वे प्राचेतसा नाम धनुर्वेदस्य पारगाः  ॥ ५६<br>
येषां स्वायंभुवे दक्षः पुत्रत्वमगमत्पुरा  ॥ <br>
त्रियम्बकस्य शापेन चाक्षुषस्यांतरे मनोः  ॥ ५७<br>
इत्येते ब्रह्मपुत्राणां धर्मादीनाम्महात्मनाम्  ॥ <br>
नातिसंक्षेपतो विप्रा नाति विस्तरतः क्रमात् ॥ ५८<br>
वर्णिता वै मया वंशा दिव्या देवगणान्विताः  ॥ <br>
क्रियावंतः प्रजावंतो महर्धिभिरलंकृताः  ॥ ५९<br>
प्रजानां संनिवेशो ऽयं प्रजापतिसमुद्भवः  ॥ <br>
न हि शक्यः प्रसंख्यातुं वर्षकोटिशतैरपि  ॥ ६०<br>
राज्ञामपि च यो वंशो द्विधा सो ऽपि प्रवर्तते  ॥ <br>
सूर्यवंशस्सोमवंश इति पुण्यतमः क्षितौ  ॥ ६१<br>
इक्ष्वाकुरम्बरीषश्च ययातिर्नाहुषादयः  ॥ <br>
पुण्यश्लोकाः श्रुता ये ऽत्र ते पि तद्वंशसंभवाः  ॥ ६२<br>
अन्ये च राजऋषयो नानावीर्यसमन्विता  ॥ <br>
किं तैः फलमनुत्क्रांतैरुक्तपूर्वैः पुरातनैः  ॥ ६३<br>
किं चेश्वरकथा वृत्ता यत्र तत्रान्यकीर्तनम्  ॥ <br>
न सद्भिः संमतं मत्वा नोत्सहे बहुभाषितुम्  ॥ ६४<br>
प्रसंगादीश्वरस्यैव प्रभावद्योतनादपि  ॥ <br>
सर्गादयो ऽपि कथिता इत्यत्र तत्प्रविस्तरैः  ॥ ६५<br>
<br>
