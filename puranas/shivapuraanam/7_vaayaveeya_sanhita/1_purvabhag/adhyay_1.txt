व्यास उवाच<br>
नमश्शिवाय सोमाय सगणाय ससूनवे  ॥ ७.१,१.१<br>
प्रधानपुरुषेशाय सर्गस्थित्यंतहेतवे  ॥ ७.१,१.१<br>
शक्तिरप्रतिमा यस्य ह्यैश्वर्यं चापि सर्वगम्  ॥ ७.१,१.२<br>
स्वामित्वं च विभुत्वं च स्वभावं संप्रचक्षते  ॥ ७.१,१.२<br>
तमजं विश्वकर्माणं शाश्वतं शिवमव्ययम्  ॥ ७.१,१.३<br>
महादेवं महात्मानं व्रजामि शरणं शिवम्  ॥ ७.१,१.३<br>
धर्मक्षेत्रे महातीर्थे गंगाकालिंदिसंगमे  ॥ ७.१,१.४<br>
प्रयागे नैमिषारण्ये ब्रह्मलोकस्य वर्त्मनि  ॥ ७.१,१.४<br>
मुनयश्शंसितात्मानः सत्यव्रतपरायणाः  ॥ ७.१,१.५<br>
महौजसो महाभागा महासत्रं वितेनिरे  ॥ ७.१,१.५<br>
तत्र सत्रं समाकर्ण्य तेषामक्लिष्टकर्मणाम्  ॥ ७.१,१.६<br>
साक्षात्सत्यवतीसूनोर्वेदव्यासस्य धीमतः  ॥ ७.१,१.६<br>
शिष्यो महात्मा मेधावी त्रिषु लोकेषु विश्रुतः  ॥ ७.१,१.७<br>
पञ्चावयवयुक्तस्य वाक्यस्य गुणदोषवित् ॥ ७.१,१.७<br>
उत्तरोत्तरवक्ता च ब्रुवतो ऽपि बृहस्पतेः  ॥ ७.१,१.८<br>
मधुरः श्रवणानां च मनोज्ञपदपर्वणाम्  ॥ ७.१,१.८<br>
कथानां निपुणो वक्ता कालविन्नयवित्कविः  ॥ ७.१,१.९<br>
आजगाम स तं देशं सूतः पौराणिकोत्तमः  ॥ ७.१,१.९<br>
तं दृष्ट्वा सूतमायांतं मुनयो हृष्टमानसाः  ॥ ७.१,१.१०<br>
तस्मै साम च पूजां च यथावत्प्रत्यपादयन्  ॥ ७.१,१.१०<br>
प्रतिगृह्य सतां पूजां मुनिभिः प्रतिपादिताम्  ॥ ७.१,१.११<br>
उद्दिष्टमानसं भेजे नियुक्तो युक्तमात्मनः  ॥ ७.१,१.११<br>
ततस्तत्संगमादेव मुनीनां भावितात्मनाम्  ॥ ७.१,१.१२<br>
सोत्कंठमभवच्चितं श्रोतुं पौराणिकीं कथाम्  ॥ ७.१,१.१२<br>
तदा तमनुकूलाभिर्वाग्भिः पूज्य १ महर्षयः  ॥ ७.१,१.१३<br>
अतीवाभिमुखं कृत्वा वचनं चेदमब्रुवन्  ॥ ७.१,१.१३<br>
ऋषय ऊचुः<br>
रोमहर्षण सर्वज्ञ भवान्नो भाग्यगौरवात् ॥ ७.१,१.१४<br>
संप्राप्तोद्य महाभाग शैवराज महामते  ॥ ७.१,१.१४<br>
पुराणविद्यामखिलां व्यासात्प्रत्यक्षमीयिवान्  ॥ ७.१,१.१५<br>
तस्मादाश्चर्यभूतानां कथानां त्वं हि भाजनम्  ॥ ७.१,१.१५<br>
रत्नानामुरुसाराणां रत्नाकर इवार्णवः  ॥ ७.१,१.१६<br>
यच्च भूतं यच्च भव्यं यच्चान्यद्वस्तु वर्तते  ॥ ७.१,१.१६<br>
न तवाविदितं किञ्चित्त्रिषु लोकेषु विद्यते  ॥ ७.१,१.१७<br>
त्वमदृष्टवशादस्मद्दर्शनार्थमिहागतः  ॥ ७.१,१.१७<br>
अकुर्वन्किमपि श्रेयो न वृथा गन्तुमर्हसि  ॥ ७.१,१.१७<br>
तस्माच्छ्राव्यतरं पुण्यं सत्कथाज्ञानसंहितम्  ॥ ७.१,१.१८<br>
वेदांतसारसर्वस्वं पुराणं श्रावयाशु नः  ॥ ७.१,१.१८<br>
एवमभ्यर्थितस्सूतो मुनिभिर्वेदवादिभिः  ॥ ७.१,१.१९<br>
श्लक्ष्णां च न्यायसंयुक्तां प्रत्युवाच शुभां गिरम्  ॥ ७.१,१.१९<br>
सूत उवाच<br>
पूजितो ऽनुगृहीतश्च भवद्भिरिति चोदितः  ॥ ७.१,१.२०<br>
कस्मात्सम्यङ्न विब्रूयां पुराणमृषिपूजितम्  ॥ ७.१,१.२०<br>
अभिवंद्य महादेवं देवीं स्कंदं विनायकम्  ॥ ७.१,१.२१<br>
नंदिनं च तथा व्यासं साक्षात्सत्यवतीसुतम्  ॥ ७.१,१.२१<br>
वक्ष्यामि परमं पुण्यं पुराणं वेदसंमितम्  ॥ ७.१,१.२२<br>
शिवज्ञानार्णवं साक्षाद्भक्तिमुक्तिफलप्रदम्  ॥ ७.१,१.२२<br>
शब्दार्थन्यायसंयुक्तै रागमार्थैर्विभूषितम्  ॥ ७.१,१.२३<br>
श्वेतकल्पप्रसंगेन वायुना कथितं पुरा  ॥ ७.१,१.२३<br>
विद्यास्थानानि सर्वाणि पुराणानुक्रमं तथा  ॥ ७.१,१.२४<br>
तत्पुराणस्य चोत्पत्तिं ब्रुवतो मे निबोधत  ॥ ७.१,१.२४<br>
अंगानि वेदाश्चत्वारो मीमांसान्यायविस्तरः  ॥ ७.१,१.२५<br>
पुराणं धर्मशास्त्रं च विद्याश्चेताश्चतुर्दश  ॥ ७.१,१.२५<br>
आयुर्वेदो धनुर्वेदो गांधर्वश्चेत्यनुक्रमात् ॥ ७.१,१.२६<br>
अर्थशास्त्रं परं तस्माद्विद्या ह्यष्टादश स्मृताः  ॥ ७.१,१.२६<br>
अष्टादशानां विद्यानामेतासां भिन्नवर्त्मनाम्  ॥ ७.१,१.२७<br>
आदिकर्ता कविस्साक्षाच्छूलपाणिरिति श्रुतिः  ॥ ७.१,१.२७<br>
स हि सर्वजगन्नाथः सिसृक्षुरखिलं जगत् ॥ ७.१,१.२८<br>
ब्रह्माणं विदधे साक्षात्पुत्रमग्रे सनातनम्  ॥ ७.१,१.२८<br>
तस्मै प्रथमपुत्राय ब्रह्मणे विश्वयोनये  ॥ ७.१,१.२९<br>
विद्याश्चेमा ददौ पूर्वं विश्वसृष्ट्यर्थमीश्वरः  ॥ ७.१,१.२९<br>
पालनाय हरिं देवं रक्षाशक्तिं ददौ ततः  ॥ ७.१,१.३०<br>
मध्यमं तनयं विष्णुं पातारं ब्रह्मणो ऽपि हि  ॥ ७.१,१.३०<br>
लब्धविद्येन विधिना प्रजासृष्टिं वितन्वता  ॥ ७.१,१.३१<br>
प्रथमं सर्वशास्त्राणां पुराणं ब्रह्मणा स्मृतम्  ॥ ७.१,१.३१<br>
अनंतरं तु वक्त्रेभ्यो वेदास्तस्य विनिर्गताः  ॥ ७.१,१.३२<br>
प्रवृत्तिस्सर्वशास्त्राणां तन्मुखादभवत्ततः  ॥ ७.१,१.३२<br>
यदास्य विस्तरं शक्ता नाधिगंतुं प्रजा भुवि  ॥ ७.१,१.३३<br>
तदा विद्यासमासार्थं विश्वेश्वरनियोगतः  ॥ ७.१,१.३३<br>
द्वापरांतेषु विश्वात्मा विष्णुर्विश्वंभरः प्रभुः  ॥ ७.१,१.३४<br>
व्यासनाम्ना चरत्यस्मिन्नवतीर्य महीतले  ॥ ७.१,१.३४<br>
एवं व्यस्ताश्च वेदाश्च द्वापरेद्वापरे द्विजाः  ॥ ७.१,१.३५<br>
निर्मितानि पुराणानि अन्यानि च ततः परम्  ॥ ७.१,१.३५<br>
स पुनर्द्वापरे चास्मिन्कृष्णद्वैपायनाख्यया  ॥ ७.१,१.३६<br>
अरण्यामिव हव्याशी सत्यवत्यामजायत  ॥ ७.१,१.३६<br>
संक्षिप्य स पुनर्वेदांश्चतुर्धा कृतवान्मुनिः  ॥ ७.१,१.३७<br>
व्यस्तवेदतया लोके वेदव्यास इति श्रुतः  ॥ ७.१,१.३७<br>
पुराणानाञ्च संक्षिप्तं चतुर्लक्षप्रमाणतः  ॥ ७.१,१.३८<br>
अद्यापि देवलोके तच्छतकोटिप्रविस्तरम्  ॥ ७.१,१.३८<br>
यो विद्याच्चतुरो वेदान् सांगोपणिषदान्द्विजः  ॥ ७.१,१.३९<br>
न चेत्पुराणं संविद्यान्नैव स स्याद्विचक्षणः  ॥ ७.१,१.३९<br>
इतिहासपुराणाभ्यां वेदं समुपबृंहयेत् ॥ ७.१,१.४०<br>
बिभेत्यल्पश्रुताद्वेदो मामयं प्रतरिष्यति  ॥ ७.१,१.४०<br>
सर्गश्च प्रतिसर्गश्च वंशो मन्वंतराणि च  ॥ ७.१,१.४१<br>
वंशानुचरितं चैव पुराणं पञ्चलक्षणम्  ॥ ७.१,१.४१<br>
दशधा चाष्टधा चैतत्पुराणमुपदिश्यते  ॥ ७.१,१.४२<br>
बृहत्सूक्ष्मप्रभेदेन मुनिभिस्तत्त्ववित्तमैः  ॥ ७.१,१.४२<br>
ब्राह्मं पाद्मं वैष्णवं च शैवं भागवतं तथा  ॥ ७.१,१.४३<br>
भविष्यं नारदीयं च मार्कंडेयमतः परम्  ॥ ७.१,१.४३<br>
आग्नेयं ब्रह्मवैवर्तं लैंगं वाराहमेव च  ॥ ७.१,१.४४<br>
स्कान्दं च वामनं चैव कौर्म्यं मात्स्यं च गारुडम्  ॥ ७.१,१.४४<br>
ब्रह्मांडं चेति पुण्यो ऽयं पुराणानामनुक्रमः  ॥ ७.१,१.४५<br>
तत्र शैवं तुरीयं यच्छार्वं सर्वार्थसाधकम्  ॥ ७.१,१.४५<br>
ग्रंथो लक्षप्रमाणं तद्व्यस्तं द्वादशसंहितम्  ॥ ७.१,१.४६<br>
निर्मितं तच्छिवेनैव तत्र धर्मः प्रतिष्ठितः  ॥ ७.१,१.४६<br>
तदुक्तेनैव धर्मेण शैवास्त्रैवर्णिका नराः  ॥ ७.१,१.४७<br>
तस्माद्विमुकुतिमन्विच्छञ्च्छिवमेव समाश्रयेत् ॥ ७.१,१.४७<br>
तमाश्रित्यैव देवानामपि मुक्तिर्न चान्यथा  ॥ ७.१,१.४८<br>
यदिदं शैवमाख्यातं पुराणं वेदसंमितम्  ॥ ७.१,१.४९<br>
तस्य भेदान्समासेन ब्रुवतो मे निबोधत  ॥ ७.१,१.४९<br>
विद्येश्वरं तथा रौद्रं वैनायकमनुत्तमम्  ॥ ७.१,१.५०<br>
औमं मातृपुराणं च रुद्रैकादशकं तथा  ॥ ७.१,१.५०<br>
कैलासं शतरुद्रं च शतरुद्राख्यमेव च  ॥ ७.१,१.५१<br>
सहस्रकोटिरुद्राख्यं वायवीयं ततःपरम्  ॥ ७.१,१.५१<br>
धर्मसंज्ञं पुराणं चेत्येवं द्वादश संहिताः  ॥ ७.१,१.५२<br>
विद्येशं दशसाहस्रमुदितं ग्रंथसंख्यया  ॥ ७.१,१.५२<br>
रौद्रं वैनायकं चौमं मातृकाख्यं ततः परम्  ॥ ७.१,१.५३<br>
प्रत्येकमष्टसाहस्रं त्रयोदशसहस्रकम्  ॥ ७.१,१.५३<br>
रौद्रकादशकाख्यं यत्कैलासं षट्सहस्रकम्  ॥ ७.१,१.५४<br>
शतरुद्रं त्रिसाहस्रं कोटिरुद्रं ततः परम्  ॥ ७.१,१.५४<br>
सहस्रैर्नवभिर्युक्तं सर्वार्थज्ञानसंयुतम्  ॥ ७.१,१.५५<br>
सहस्रकोटिरुद्राख्यमेकादशसहस्रकम्  ॥ ७.१,१.५५<br>
चतुस्सहस्रसंख्येयं वायवीयमनुत्तमम्  ॥ ७.१,१.५६<br>
धर्मसंज्ञं पुराणं यत्तद्द्वादशसहस्रकम्  ॥ ७.१,१.५६<br>
तदेवं लक्षमुद्दिष्टं शैवं शाखाविभेदतः  ॥ ७.१,१.५७<br>
पुराणं वेदसारं तद्भुक्तिमुक्तिफलप्रदम्  ॥ ७.१,१.५७<br>
व्यासेन तत्तु संक्षिप्तं चतुर्विंशत्सहस्रकम्  ॥ ७.१,१.५८<br>
शैवन्तत्र पुराणं वै चतुर्थं सप्तसंहितम्  ॥ ७.१,१.५८<br>
विद्येश्वराख्या तत्राद्या द्वितीया रुद्रसंहिता  ॥ ७.१,१.५९<br>
तृतीया शतरुद्राख्या कोटिरुद्रा चतुर्थिका  ॥ ७.१,१.५९<br>
पञ्चमी कथिता चोमा षष्ठी कैलाससंहिता  ॥ ७.१,१.६०<br>
सप्तमी वायवीयाख्या सप्तैवं संहिता इह  ॥ ७.१,१.६०<br>
विद्येश्वरं द्विसाहस्रं रौद्रं पञ्चशतायुतम्  ॥ ७.१,१.६१<br>
त्रिंशत्तथा द्विसाहस्रं सार्धैकशतमीरितम्  ॥ ७.१,१.६१<br>
शतरुद्रन्तथा कोटिरुद्रं व्योमयुगाधिकम्  ॥ ७.१,१.६२<br>
द्विसाहस्रं च द्विशतं तथोमं भूसहस्रकम्  ॥ ७.१,१.६२<br>
चत्वारिंशत्साष्टशतं कैलासं भूसहस्रकम्  ॥ ७.१,१.६३<br>
चत्वारिंशच्च द्विशतं वायवीयमतः परम्  ॥ ७.१,१.६३<br>
चतुस्साहस्रसंख्याकमेवं संख्याविभेदतः  ॥ ७.१,१.६४<br>
श्रुतम्परमपुण्यन्तु पुराणं शिवसंज्ञकम्  ॥ ७.१,१.६४<br>
चतुःसाहस्रकं यत्तु वायवीयमुदीरितम्  ॥ ७.१,१.६५<br>
तदिदं वर्तयिष्यामि भागद्वयसमन्वितम्  ॥ ७.१,१.६५<br>
नावेदविदुषे वाच्यमिदं शास्त्रमनुत्तमम्  ॥ ७.१,१.६६<br>
न चैवाश्रद्धधानाय नापुराणविदे तथा  ॥ ७.१,१.६६<br>
परीक्षिताय शिष्याय धार्मिकायानसूयवे  ॥ ७.१,१.६७<br>
प्रदेयं शिवभक्ताय शिवधर्मानुसारिणे  ॥ ७.१,१.६७<br>
पुराणसंहिता यस्य प्रसादान्मयि वर्तते  ॥ ७.१,१.६८<br>
नमो भगवते तस्मै व्यासायामिततेजसे  ॥ ७.१,१.६८<br>
<br>
<br>
