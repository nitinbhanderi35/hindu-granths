ऋषय ऊचुः<br>
चरितानि विचित्राणि गृह्याणि गहनानि च  ॥ ७.१,३०.१<br>
दुर्विज्ञेयानि देवैश्च मोहयंति मनांसि नः  ॥ ७.१,३०.१<br>
शिवयोस्तत्त्वसम्बन्धे न दोष उपलभ्यते  ॥ ७.१,३०.२<br>
चरितैः प्राकृतो भावस्तयोरपि विभाव्यते  ॥ ७.१,३०.२<br>
ब्रह्मादयो ऽपि लोकानां सृष्टिस्थित्यन्तहेतवः  ॥ ७.१,३०.३<br>
निग्रहानुग्रहौ प्राप्य शिवस्य वशवर्तिनः  ॥ ७.१,३०.३<br>
शिवः पुनर्न कस्यापि निग्रहानुग्रहास्पदम्  ॥ ७.१,३०.४<br>
अतो ऽनायत्तमैश्वर्यं तस्यैवेति विनिश्चितम्  ॥ ७.१,३०.४<br>
यद्येवमीदृशैश्वर्यं तत्तु स्वातन्त्र्यलक्षणम्  ॥ ७.१,३०.५<br>
स्वभावसिद्धं चैतस्य मूर्तिमत्तास्पदं भवेत् ॥ ७.१,३०.५<br>
न मूर्तिश्च स्वतंत्रस्य घटते मूलहेतुना  ॥ ७.१,३०.६<br>
मूर्तेरपि च कार्यत्वात्तत्सिद्धिः स्यादहैतुकी  ॥ ७.१,३०.६<br>
सर्वत्र परमो भावो ऽपरमश्चान्य उच्यते  ॥ ७.१,३०.७<br>
परमापरमौ भावौ कथमेकत्र संगतौ  ॥ ७.१,३०.७<br>
निष्फलो हि स्वभावो ऽस्य परमः परमात्मनः  ॥ ७.१,३०.८<br>
स एव सकलः कस्मात्स्वभावो ह्यविपर्ययः  ॥ ७.१,३०.८<br>
स्वभावो विपरीतश्चेत्स्वतंत्रः स्वेच्छया यदि  ॥ ७.१,३०.९<br>
न करोति किमीशानो नित्यानित्यविपर्ययम्  ॥ ७.१,३०.९<br>
मूर्तात्मा सकलः कश्चित्स चान्यो निष्फलः शिवः  ॥ ७.१,३०.१०<br>
शिवेनाधिष्ठितश्चेति सर्वत्र लघु कथ्यते  ॥ ७.१,३०.१०<br>
मूर्त्यात्मैव तदा मूर्तिः शिवस्यास्य भवेदिति  ॥ ७.१,३०.११<br>
तस्य मूर्तौ मूर्तिमतोः पारतंत्र्यं हि निश्चितम्  ॥ ७.१,३०.११<br>
अन्यथा निरपेक्षेण मूर्तिः स्वीक्रियते कथम्  ॥ ७.१,३०.१२<br>
मूर्तिस्वीकरणं तस्मान्मूर्तौ साध्यफलेप्सया  ॥ ७.१,३०.१२<br>
न हि स्वेच्छाशरीरत्वं स्वातंत्र्यायोपपद्यते  ॥ ७.१,३०.१३<br>
स्वेच्छैव तादृशी पुंसां यस्मात्कर्मानुसारिणी  ॥ ७.१,३०.१३<br>
स्वीकर्तुं स्वेच्छया देहं हातुं च प्रभवन्त्युत  ॥ ७.१,३०.१४<br>
ब्रह्मादयः पिशाचांताः किं ते कर्मातिवर्तिनः  ॥ ७.१,३०.१४<br>
इच्छया देहनिर्माणमिन्द्रजालोपमं विदुः  ॥ ७.१,३०.१५<br>
अणिमादिगुणैश्वर्यवशीकारानतिक्रमात् ॥ ७.१,३०.१५<br>
विश्वरूपं दधद्विष्णुर्दधीचेन महर्षिणा  ॥ ७.१,३०.१६<br>
युध्यता समुपालब्धस्तद्रूपं दधता स्वयम्  ॥ ७.१,३०.१६<br>
सर्वस्मादधिकस्यापि शिवस्य परमात्मनः  ॥ ७.१,३०.१७<br>
शरीरवत्तयान्यात्मसाधर्म्यं प्रतिभाति नः  ॥ ७.१,३०.१७<br>
सर्वानुग्राहकं प्राहुश्शिवं परमकारणम्  ॥ ७.१,३०.१८<br>
स निर्गृह्णाति देवानां सर्वानुग्राहकः कथम्  ॥ ७.१,३०.१८<br>
चिच्छेद बहुशो देवो ब्रह्मणः पञ्चमं शिरः  ॥ ७.१,३०.१९<br>
शिवनिन्दां प्रकुर्वंतं पुत्रेति कुमतेर्हठात् ॥ ७.१,३०.१९<br>
विष्णोरपि नृसिंहस्य रभसा शरभाकृतिः  ॥ ७.१,३०.२०<br>
बिभेद पद्भ्यामाक्रम्य हृदयं नखरैः खरैः  ॥ ७.१,३०.२०<br>
देवस्त्रीषु च देवेषु दक्षस्याध्वरकारणात् ॥ ७.१,३०.२१<br>
वीरेण वीरभद्रेण न हि कश्चिददण्डितः  ॥ ७.१,३०.२१<br>
पुरत्रयं च सस्त्रीकं सदैत्यं सह बालकैः  ॥ ७.१,३०.२२<br>
क्षणेनैकेन देवेन नेत्राग्नेरिंधनीकृतम्  ॥ ७.१,३०.२२<br>
प्रजानां रतिहेतुश्च कामो रतिपतिस्स्वयम्  ॥ ७.१,३०.२३<br>
क्रोशतामेव देवानां हुतो नेत्रहुताशने  ॥ ७.१,३०.२३<br>
गावश्च कश्चिद्दुग्धौघं स्रवन्त्यो मूर्ध्नि खेचराः  ॥ ७.१,३०.२४<br>
सरुषा प्रेक्ष्य देवेन तत्क्षणे भस्मसात्कृतः  ॥ ७.१,३०.२४<br>
जलंधरासुरो दीर्णश्चक्रीकृत्य जलं पदा  ॥ ७.१,३०.२५<br>
बद्ध्वानंतेन यो विष्णुं चिक्षेप शतयोजनम्  ॥ ७.१,३०.२५<br>
तमेव जलसंधायी शूलेनैव जघान सः  ॥ ७.१,३०.२६<br>
तच्चक्रं तपसा लब्ध्वा लब्धवीर्यो हरिस्सदा  ॥ ७.१,३०.२६<br>
जिघांसतां सुरारीणां कुलं निर्घृणचेतसाम्  ॥ ७.१,३०.२७<br>
त्रिशूलेनान्धकस्योरः शिखिनैवोपतापितम्  ॥ ७.१,३०.२७<br>
कण्ठात्कालांगनां सृष्ट्वा दारको ऽपि निपातितः  ॥ ७.१,३०.२८<br>
कौशिकीं जनयित्वा तु गौर्यास्त्वक्कोशगोचराम्  ॥ ७.१,३०.२८<br>
शुंभस्सह निशुंभेन प्रापितो मरणं रणे  ॥ ७.१,३०.२९<br>
श्रुतं च महदाख्यानं स्कान्दे स्कन्दसमाश्रयम्  ॥ ७.१,३०.२९<br>
वधार्थे तारकाख्यस्य दैत्येन्द्रस्येन्द्रविद्विषः  ॥ ७.१,३०.३०<br>
ब्रह्मणाभ्यर्थितो देवो मन्दरान्तःपुरं गतः  ॥ ७.१,३०.३०<br>
विहृत्य सुचिरं देव्या विहारा ऽतिप्रसङ्गतः  ॥ ७.१,३०.३१<br>
रसां रसातलं नीतामिव कृत्वाभिधां ततः  ॥ ७.१,३०.३१<br>
देवीं च वंचयंस्तस्यां स्ववीर्यमतिदुर्वहम्  ॥ ७.१,३०.३२<br>
अविसृज्य विसृज्याग्नौ हविः पूतमिवामृतम्  ॥ ७.१,३०.३२<br>
गंगादिष्वपि निक्षिप्य वह्निद्वारा तदंशतः  ॥ ७.१,३०.३३<br>
तत्समाहृत्य शनकैस्तोकंस्तोकमितस्ततः  ॥ ७.१,३०.३३<br>
स्वाहया कृत्तिकारूपात्स्वभर्त्रा रममाणया  ॥ ७.१,३०.३४<br>
सुवर्णीभूतया न्यस्तं मेरौ शरवणे क्वचित् ॥ ७.१,३०.३४<br>
संदीपयित्वा कालेन तस्य भासा दिशो दश  ॥ ७.१,३०.३५<br>
रञ्जयित्वा गिरीन्सर्वान्कांचनीकृत्य मेरुणा  ॥ ७.१,३०.३५<br>
ततश्चिरेण कालेन संजाते तत्र तेजसि  ॥ ७.१,३०.३६<br>
कुमारे सुकुमारांगे कुमाराणां निदर्शने  ॥ ७.१,३०.३६<br>
तच्छैशवं स्वरूपं च तस्य दृष्ट्वा मनोहरम्  ॥ ७.१,३०.३७<br>
सह देवसुरैर्लोकैर्विस्मिते च विमोहिते  ॥ ७.१,३०.३७<br>
देवो ऽपि स्वयमायातः पुत्रदर्शनलालसः  ॥ ७.१,३०.३८<br>
सह देव्यांकमारोप्य ततो ऽस्य स्मेरमाननम्  ॥ ७.१,३०.३८<br>
पीतामृतमिव स्नेहविवशेनान्तरात्मना  ॥ ७.१,३०.३९<br>
देवेष्वपि च पश्यत्सु वीतरागैस्तपस्विभिः  ॥ ७.१,३०.३९<br>
स्वस्य वक्षःस्थले स्वैरं नर्तयित्वा कुमारकम्  ॥ ७.१,३०.४०<br>
अनुभूय च तत्क्रीडां संभाव्य च परस्परम्  ॥ ७.१,३०.४०<br>
स्तन्यमाज्ञापयन्देव्याः पाययित्वामृतोपमम्  ॥ ७.१,३०.४१<br>
तवावतारो जगतां हितायेत्यनुशास्य च  ॥ ७.१,३०.४१<br>
स्वयन्देवश्च देवी च न तृप्तिमुपजग्मतुः  ॥ ७.१,३०.४२<br>
ततः शक्रेण संधाय बिभ्यता तारकासुरात् ॥ ७.१,३०.४२<br>
कारयित्वाभिषेकं च सेनापत्ये दिवौकसाम्  ॥ ७.१,३०.४३<br>
पुत्रमन्तरतः कृत्वा देवेन त्रिपुरद्विषा  ॥ ७.१,३०.४३<br>
स्वयमंतर्हितेनैव स्कन्दमिन्द्रादिरक्षितम्  ॥ ७.१,३०.४४<br>
तच्छक्त्या क्रौञ्चभेदिन्या युधि कालाग्निकल्पया  ॥ ७.१,३०.४४<br>
छेदितं तारकस्यापि शिरश्शक्रभिया सह  ॥ ७.१,३०.४५<br>
स्तुतिं चक्रुर्विशेषेण हरिधातृमुखाः सुराः  ॥ ७.१,३०.४५<br>
तथा रक्षोधिपः साक्षाद्रावणो बलगर्वितः  ॥ ७.१,३०.४६<br>
उद्धरन्स्वभुजैर्दीर्घैः कैलासं गिरिमात्मनः  ॥ ७.१,३०.४६<br>
तदागो ऽसहमानस्य देवदेवस्य शूलिनः  ॥ ७.१,३०.४७<br>
पदांगुष्ठपरिस्पन्दान्ममज्ज मृदितो भुवि  ॥ ७.१,३०.४७<br>
बटोः केनचिदर्थेन स्वाश्रितस्य गतायुषः  ॥ ७.१,३०.४८<br>
त्वरयागत्य देवेन पादांतं गमितोन्तकः  ॥ ७.१,३०.४८<br>
स्ववाहनमविज्ञाय वृषेन्द्रं वडवानलः  ॥ ७.१,३०.४९<br>
सगलग्रहमानीतस्ततो ऽस्त्येकोदकं जगत् ॥ ७.१,३०.४९<br>
अलोकविदितैस्तैस्तैर्वृत्तैरानन्दसुन्दरैः  ॥ ७.१,३०.५०<br>
अंगहारस्वसेनेदमसकृच्चालितं जगत् ॥ ७.१,३०.५०<br>
शान्त एव सदा सर्वमनुगृह्णाति चेच्छिवः  ॥ ७.१,३०.५१<br>
सर्वाणि पूरयेदेव कथं शक्तेन मोचयेत् ॥ ७.१,३०.५१<br>
अनादिकर्म वैचित्र्यमपि नात्र नियामकम्  ॥ ७.१,३०.५२<br>
कारणं खलु कर्मापि भवेदीश्वरकारितम्  ॥ ७.१,३०.५२<br>
किमत्र बहुनोक्तेन नास्तिक्यं हेतुकारकम्  ॥ ७.१,३०.५३<br>
यथा ह्याशु निवर्तेत तथा कथय मारुत  ॥ ७.१,३०.५३<br>
<br>
