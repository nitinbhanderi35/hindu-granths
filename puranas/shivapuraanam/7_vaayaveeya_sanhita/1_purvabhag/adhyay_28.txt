ऋषय ऊचुः<br>
देवीं समादधानेन देवेनेदं किमीरितम्  ॥ ७.१,२८.१<br>
अग्निषोमात्मकं विश्वं वागर्थात्मकमित्यपि  ॥ ७.१,२८.१<br>
आज्ञैकसारमैश्वर्यमाज्ञा त्वमिति चोदितम्  ॥ ७.१,२८.२<br>
तदिदं श्रोतुमिच्छामो यथावदनुपूर्वशः  ॥ ७.१,२८.२<br>
वायुरुवाच<br>
अग्निरित्युच्यते रौद्री घोरा या तैजसी तनुः  ॥ ७.१,२८.३<br>
सोमः शाक्तो ऽमृतमयः शक्तेः शान्तिकरी तनुः  ॥ ७.१,२८.३<br>
अमृतं यत्प्रतिष्ठा सा तेजो विद्या कला स्वयम्  ॥ ७.१,२८.४<br>
भूतसूक्ष्मेषु सर्वेषु त एव रसतेजसी  ॥ ७.१,२८.४<br>
द्विविधा तेजसो वृत्तिसूर्यात्मा चानलात्मिका  ॥ ७.१,२८.५<br>
तथैव रसवृत्तिश्च सोमात्मा च जलात्मिका  ॥ ७.१,२८.५<br>
विद्युदादिमयन्तेजो मधुरादिमयो रसः  ॥ ७.१,२८.६<br>
तेजोरसविभेदैस्तु धृतमेतच्चराचरम्  ॥ ७.१,२८.६<br>
अग्नेरमृतनिष्पत्तिरमृतेनाग्निरेधते  ॥ ७.१,२८.७<br>
अत एव हि विक्रान्तमग्नीषोमं जगद्धितम्  ॥ ७.१,२८.७<br>
हविषे सस्यसम्पत्तिर्वृष्टिः सस्याभिवृद्धये  ॥ ७.१,२८.८<br>
वृष्टेरेव हविस्तस्मादग्नीषोमधृतं जगत् ॥ ७.१,२८.८<br>
अग्निरूर्ध्वं ज्वलत्येष यावत्सौम्यं परामृतम्  ॥ ७.१,२८.९<br>
यावदग्न्यास्पदं सौम्यममृतं च स्रवत्यधः  ॥ ७.१,२८.९<br>
अत एव हि कालाग्निरधस्ताच्छक्तिरूर्ध्वतः  ॥ ७.१,२८.१०<br>
यावदादहनं चोर्ध्वमधश्चाप्लावनं भवेत् ॥ ७.१,२८.१०<br>
आधारशक्त्यैव धृतः कालाग्निरयमूर्ध्वगः  ॥ ७.१,२८.११<br>
तथैव निम्नगः सोमश्शिवशक्तिपदास्पदः  ॥ ७.१,२८.११<br>
शिवश्चोर्ध्वमधश्शक्तिरूर्ध्वं शक्तिरधः शिवः  ॥ ७.१,२८.१२<br>
तदित्थं शिवशक्तिभ्यान्नाव्याप्तमिह किञ्चन  ॥ ७.१,२८.१२<br>
असकृच्चाग्निना दग्धं जगद्यद्भस्मसात्कृतम्  ॥ ७.१,२८.१३<br>
अग्नेर्वीर्यमिदं चाहुस्तद्वीर्यं भस्म यत्ततः  ॥ ७.१,२८.१३<br>
यश्चेत्थं भस्मसद्भावं ज्ञात्वा स्नाति च भस्मना  ॥ ७.१,२८.१४<br>
अग्निरित्यादिभिर्मन्त्रैर्बद्धः पाशात्प्रमुच्यते  ॥ ७.१,२८.१४<br>
अग्नेर्वीर्यं तु यद्भस्म सोमेनाप्लावितम्पुनः  ॥ ७.१,२८.१५<br>
अयोगयुक्त्या प्रकृतेरधिकाराय कल्पते  ॥ ७.१,२८.१५<br>
योगयुक्त्या तु तद्भस्म प्लाव्यमानं समन्ततः  ॥ ७.१,२८.१६<br>
शाक्तेनामृतवर्षेण चाधिकारान्निवर्तयेत् ॥ ७.१,२८.१६<br>
अतो मृत्युंजयायेत्थममृतप्लावनं सदा  ॥ ७.१,२८.१७<br>
शिवशक्त्यमृतस्पर्शे लब्धं येन कुतो मृतिः  ॥ ७.१,२८.१७<br>
यो वेद दहनं गुह्यं प्लावनं च यथोदितम्  ॥ ७.१,२८.१८<br>
अग्नीषोमपदं हित्वा न स भूयो ऽभिजायते  ॥ ७.१,२८.१८<br>
शिवाग्निना तनुं दग्ध्वा शक्तिसौम्या मृतेन यः  ॥ ७.१,२८.१९<br>
प्लावयेद्योगमार्गेण सो ऽमृतत्वाय कल्पते  ॥ ७.१,२८.१९<br>
हृदि कृत्वेममर्थं वै देवेन समुदाहृतम्  ॥ ७.१,२८.२०<br>
अग्नीषोमात्मकं विश्वं जगदित्यनुरूपतः  ॥ ७.१,२८.२०<br>
<br>
