ऋषय ऊचुः<br>
किं तच्छ्रेष्टमनुष्ठानं मोक्षो येनपरोक्षितः  ॥ ७.१,३२.१<br>
तत्तस्य साधनं चाद्य वक्तुमर्हसि मारुत  ॥ ७.१,३२.१<br>
वायुरुवाच<br>
शैवो हि परमो धर्मः श्रेष्ठानुष्ठानशब्दितः  ॥ ७.१,३२.२<br>
यत्रापरोक्षो लक्ष्येत साक्षान्मोक्षप्रदः शिवः  ॥ ७.१,३२.२<br>
स तु पञ्चविधो ज्ञेयः पञ्चभिः पर्वभिः क्रमात् ॥ ७.१,३२.३<br>
क्रियातपोजपध्यानज्ञानात्मभिरनुत्तरैः  ॥ ७.१,३२.३<br>
तैरेव सोत्तरैस्सिद्धो धर्मस्तु परमो मतः  ॥ ७.१,३२.४<br>
परोक्षमपरोक्षं च ज्ञानं यत्र च मोक्षदम्  ॥ ७.१,३२.४<br>
परमो ऽपरमश्चोभौ धर्मौ हि श्रुतिचोदितौ  ॥ ७.१,३२.५<br>
धर्मशब्दाभिधेयेर्थे प्रमाणं श्रुतिरेव नः  ॥ ७.१,३२.५<br>
परमो योगपर्यन्तो धर्मः श्रुतिशिरोगतः  ॥ ७.१,३२.६<br>
धर्मस्त्वपरमस्तद्वदधः श्रुतिमुखोत्थितः  ॥ ७.१,३२.६<br>
अपश्वात्माधिकारत्वाद्यो धरमः परमो मतः  ॥ ७.१,३२.७<br>
साधारणस्ततो ऽन्यस्तु सर्वेषामधिकारतः  ॥ ७.१,३२.७<br>
स चायं परमो धर्मः परधर्मस्य साधनम्  ॥ ७.१,३२.८<br>
धर्मशास्त्रादिभिस्सम्यक्सांग एवोपबृंहितः  ॥ ७.१,३२.८<br>
शैवो यः परमो धर्मः श्रेष्ठानुष्ठानशब्दितः  ॥ ७.१,३२.९<br>
इतिहासपुराणाभ्यां कथंचिदुपबृंहितः  ॥ ७.१,३२.९<br>
शैवागमैस्तु संपन्नः सहांगोपांविस्तरः  ॥ ७.१,३२.१०<br>
तत्संस्काराधिकारैश्च सम्यगेवोपबृंहितः  ॥ ७.१,३२.१०<br>
शैवागमो हि द्विविधः श्रौतो ऽश्रौतश्च संस्कृतः  ॥ ७.१,३२.११<br>
श्रुतिसारमयः श्रौतस्स्वतंत्र इतरो मतः  ॥ ७.१,३२.११<br>
स्वतंत्रो दशधा पूर्वं तथाष्टादशधा पुनः  ॥ ७.१,३२.१२<br>
कामिकादिसमाख्याभिस्सिद्धः सिद्धान्तसंज्ञितः  ॥ ७.१,३२.१२<br>
श्रुतिसारमयो यस्तु शतकोटिप्रविस्तरः  ॥ ७.१,३२.१३<br>
परं पाशुपतं यत्र व्रतं ज्ञानं च कथ्यते  ॥ ७.१,३२.१३<br>
युगावर्तेषु शिष्येत योगाचार्यस्वरूपिणा  ॥ ७.१,३२.१४<br>
तत्रतत्रावतीर्णेन शिवेनैव प्रवर्त्यते  ॥ ७.१,३२.१४<br>
संक्षिप्यास्य प्रवक्तारश्चत्वारः परमर्षय  ॥ ७.१,३२.१५<br>
रुरुर्दधीचो ऽगस्त्यश्च उपमन्युर्महायशाः  ॥ ७.१,३२.१५<br>
ते च पाशुपता ज्ञेयास्संहितानां प्रवर्तकाः  ॥ ७.१,३२.१६<br>
तत्संततीया गुरवः शतशो ऽथ सहस्रशः  ॥ ७.१,३२.१६<br>
तत्रोक्तः परमो धर्मश्चर्याद्यात्मा चतुर्विधः  ॥ ७.१,३२.१७<br>
तेषु पाशुपतो योगः शिवं प्रत्यक्षयेद्दृढम्  ॥ ७.१,३२.१७<br>
तस्माच्छ्रेष्ठमनुष्ठानं योगः पाशुपतो मतः  ॥ ७.१,३२.१८<br>
तत्राप्युपायको युक्तो ब्रह्मणा स तु कथ्यते  ॥ ७.१,३२.१८<br>
नामाष्टकमयो योगश्शिवेन परिकल्पितः  ॥ ७.१,३२.१९<br>
तेन योगेन सहसा शैवी प्रज्ञा प्रजायते  ॥ ७.१,३२.१९<br>
प्रज्ञया परमं ज्ञानमचिराल्लभते स्थिरम्  ॥ ७.१,३२.२०<br>
प्रसीदति शिवस्तस्य यस्य ज्ञानं प्रतिष्ठितम्  ॥ ७.१,३२.२०<br>
प्रसादात्परमो योगो यः शिवं चापरोक्षयेत् ॥ ७.१,३२.२१<br>
शिवापरोक्षात्संसारकारणेन वियुज्यते  ॥ ७.१,३२.२१<br>
ततः स्यान्मुक्तसंसारो मुक्तः शिवसमो भवेत् ॥ ७.१,३२.२२<br>
ब्रह्मप्रोक्त इत्युपायः स एव पृथगुच्यते  ॥ ७.१,३२.२२<br>
शिवो महेश्वरश्चैव रुद्रो विष्णुः पितामहः  ॥ ७.१,३२.२३<br>
संसारवैद्यः सर्वज्ञः परमात्मेति मुख्यतः  ॥ ७.१,३२.२३<br>
नामाष्टकमिदं मुख्यं शिवस्य प्रतिपादकम्  ॥ ७.१,३२.२४<br>
आद्यन्तु पञ्चकं ज्ञेयं शान्त्यतीताद्यनुक्रमात् ॥ ७.१,३२.२४<br>
संज्ञा सदाशिवादीनां पञ्चोपाधिपरिग्रहात् ॥ ७.१,३२.२५<br>
उपाधिविनिवृत्तौ तु यथास्वं विनिवर्तते  ॥ ७.१,३२.२५<br>
पदमेव हि तन्नित्यमनित्याः पदिनः स्मृताः  ॥ ७.१,३२.२६<br>
पदानां प्रतिकृत्तौ तु मुच्यन्ते पदिनो यतः  ॥ ७.१,३२.२६<br>
परिवृत्त्यन्तरे भूयस्तत्पदप्राप्तिरुच्यते  ॥ ७.१,३२.२७<br>
आत्मान्तराभिधानं स्याद्यदाद्यं नाम पञ्चकम्  ॥ ७.१,३२.२७<br>
अन्यत्तु त्रितयं नाम्नामुपादानादियोगतः  ॥ ७.१,३२.२८<br>
त्रिविधोपाधिवचनाच्छिव एवानुवर्तते  ॥ ७.१,३२.२८<br>
अनादिमलसंश्लेषः प्रागभावात्स्वभावतः  ॥ ७.१,३२.२९<br>
अत्यंतं परिशुद्धात्मेत्यतो ऽयं शिव उच्यते  ॥ ७.१,३२.२९<br>
अथवाशेषकल्याणगुणैकधन ईश्वरः  ॥ ७.१,३२.३०<br>
शिव इत्युच्यते सद्भिश्शिवतत्त्वार्थवादिभिः  ॥ ७.१,३२.३०<br>
त्रयोविंशतितत्त्वेभ्यः प्रकृतिर्हि परा मता  ॥ ७.१,३२.३१<br>
प्रकृतेस्तु परं प्राहुः पुरुषं पञ्चविंशकम्  ॥ ७.१,३२.३१<br>
यं वेदादौ स्वरं प्राहुर्वाच्यवाचकभावतः  ॥ ७.१,३२.३२<br>
वेदैकवेद्ययाथात्म्याद्वेदान्ते च प्रतिष्ठितः  ॥ ७.१,३२.३२<br>
तस्य प्रकृतिलीनस्य यः परस्स महेश्वरः  ॥ ७.१,३२.३३<br>
तदधीनप्रवृत्तित्वात्प्रकृतेः पुरुषस्य च  ॥ ७.१,३२.३३<br>
अथवा त्रिगुणं तत्त्वमुपेयमिदमव्ययम्  ॥ ७.१,३२.३४<br>
मायान्तु प्रकृतिं विद्यान्मायिनं तु महेश्वरम्  ॥ ७.१,३२.३४<br>
मायाविक्षोभको ऽनंतो महेश्वरसमन्वयात् ॥ ७.१,३२.३५<br>
कालात्मा परमात्मादिः स्थूलः सूक्ष्मः प्रकीर्तितः  ॥ ७.१,३२.३५<br>
रुद्दुःखं दुःखहेतुर्वा तद्रावयति नः प्रभुः  ॥ ७.१,३२.३६<br>
रुद्र इत्युच्यते सद्भिः शिवः परमकारणम्  ॥ ७.१,३२.३६<br>
तत्त्वादिभूतपर्यन्तं शरीरादिष्वतन्द्रितः  ॥ ७.१,३२.३७<br>
व्याप्याधितिष्ठति शिवस्ततो रुद्र इतस्ततः  ॥ ७.१,३२.३७<br>
जगतः पितृभूतानां शिवो मूर्त्यात्मनामपि  ॥ ७.१,३२.३८<br>
पितृभावेन सर्वेषां पितामह उदीरितः  ॥ ७.१,३२.३८<br>
निदानज्ञो यथा वैद्यो रोगस्य विनिवर्तकः  ॥ ७.१,३२.३९<br>
उपायैर्भेषजैस्तद्वल्लयभोगाधिकारतः  ॥ ७.१,३२.३९<br>
संसारस्येश्वरो नित्यं समूलस्य निवर्तकः  ॥ ७.१,३२.४०<br>
संसारवैद्य इत्युक्तः सर्वतत्त्वार्थवेदिभिः  ॥ ७.१,३२.४०<br>
दशार्थज्ञानसिद्ध्यर्थमिन्द्रियेष्वेषु सत्स्वपि  ॥ ७.१,३२.४१<br>
त्रिकालभाविनो भावान्स्थूलान्सूक्ष्मानशेषतः  ॥ ७.१,३२.४१<br>
अणवो नैव जानन्ति माययैव मलावृताः  ॥ ७.१,३२.४२<br>
असत्स्वपि च सर्वेषु सर्वार्थज्ञानहेतुषु  ॥ ७.१,३२.४२<br>
यद्यथावस्थितं वस्तु तत्तथैव सदाशिवः  ॥ ७.१,३२.४३<br>
अयत्नेनैव जानाति तस्मात्सर्वज्ञ उच्यते  ॥ ७.१,३२.४३<br>
सर्वात्मा परमैरेभिर्गुणैर्नित्यसमन्वयात् ॥ ७.१,३२.४४<br>
स्वस्मात्परात्मविरहात्परमात्मा शिवः स्वयम्  ॥ ७.१,३२.४४<br>
नामाष्टकमिदं चैव लब्ध्वाचार्यप्रसादतः  ॥ ७.१,३२.४५<br>
निवृत्त्यादिकलाग्रन्थिं शिवाद्यैः पञ्चनामभिः  ॥ ७.१,३२.४५<br>
यथास्वं क्रमशश्छित्वा शोधयित्वा यथागुणम्  ॥ ७.१,३२.४६<br>
गुणितैरेव सोद्धातैरनिरुद्धैरथापि वा  ॥ ७.१,३२.४६<br>
हृत्कण्ठतालुभ्रूमध्यब्रह्मरन्ध्रसमन्विताम्  ॥ ७.१,३२.४७<br>
छित्त्वा पर्यष्टकाकारं स्वात्मानं च सुषुम्णया  ॥ ७.१,३२.४७<br>
द्वादशांतःस्थितस्येन्दोर्नीत्वोपरि शिवौजसि  ॥ ७.१,३२.४८<br>
संहृत्यं वदनं पश्चाद्यथासंस्करणं लयात् ॥ ७.१,३२.४८<br>
शाक्तेनामृतवर्षेण संसिक्तायां तनौ पुनः  ॥ ७.१,३२.४९<br>
अवतार्य स्वमात्मानममृतात्माकृतिं हृदि  ॥ ७.१,३२.४९<br>
द्वादशांतःस्थितस्येन्दोः परस्ताच्छ्वेतपंकजे  ॥ ७.१,३२.५०<br>
समासीनं महादेवं शंकरम्भक्तवत्सलम्  ॥ ७.१,३२.५०<br>
अर्धनारीश्वरं देवं निर्मलं मधुराकृतिम्  ॥ ७.१,३२.५१<br>
शुद्धस्फटिकसंकाशं प्रसन्नं शीतलद्युतिम्  ॥ ७.१,३२.५१<br>
ध्यात्वा हि मानसे देवं स्वस्थचित्तो ऽथ मानवः  ॥ ७.१,३२.५२<br>
शिवनामाष्टकेनैव भावपुष्पैस्समर्चयेत् ॥ ७.१,३२.५२<br>
अभ्यर्चनान्ते तु पुनः प्राणानायम्य मानवः  ॥ ७.१,३२.५३<br>
सम्यक्चित्तं समाधाय शार्वं नामाष्टकं जपेत् ॥ ७.१,३२.५३<br>
नाभौ चाष्टाहुतीर्हुत्वा पूर्णाहुत्या नमस्ततः  ॥ ७.१,३२.५४<br>
अष्टपुष्पप्रदानेन कृत्वाभ्यर्चनमंतिमम्  ॥ ७.१,३२.५४<br>
निवेदयेत्स्वमात्मानं चुलुकोदकवर्त्मना  ॥ ७.१,३२.५५<br>
एवं कृत्वा चिरादेव ज्ञानं पाशुपतं शुभम्  ॥ ७.१,३२.५५<br>
लभते तत्प्रतिष्ठां च वृत्तं चानुत्तमं तथा  ॥ ७.१,३२.५६<br>
योगं च परमं लब्ध्वा मुच्यते नात्र संशयः  ॥ ७.१,३२.५६<br>
<br>
