तस्मिन्नवसरे व्योम्नि समाविरभवद्रथः  ॥ ७.१,२२.१<br>
सहस्रसूर्यसंकाशश्चारुचीरवृषध्वजः  ॥ ७.१,२२.१<br>
अश्वरत्नद्वयोदारो रथचक्रचतुष्टयः  ॥ ७.१,२२.२<br>
सञ्चितानेकदिव्यास्त्रशस्त्ररत्नपरिष्कृतः  ॥ ७.१,२२.२<br>
तस्यापि रथवर्यस्य स्यात्स एव हि सारथिः  ॥ ७.१,२२.३<br>
यथा च त्रैपुरे युद्धे पूर्वं शार्वरथे स्थितः  ॥ ७.१,२२.३<br>
स तं रथवरं ब्रह्मा शासनादेव शूलिनः  ॥ ७.१,२२.४<br>
हरेस्समीपमानीय कृताञ्जलिरभाषत  ॥ ७.१,२२.४<br>
भगवन्भद्र भद्रांग भगवानिन्दुभूषणः  ॥ ७.१,२२.५<br>
आज्ञापयति वीरस्त्वां रथमारोढुमव्ययः  ॥ ७.१,२२.५<br>
रेभ्याश्रमसमीपस्थस्त्र्यंबको ऽंबिकया सह  ॥ ७.१,२२.६<br>
सम्पश्यते महाबाहो दुस्सहं ते पराक्रमम्  ॥ ७.१,२२.६<br>
तस्य तद्वचनं श्रुत्वा स वीरो गणकुञ्जरः  ॥ ७.१,२२.७<br>
आरुरोह रथं दिव्यमनुगृह्य पितामहम्  ॥ ७.१,२२.७<br>
तथा रथवरे तस्मिन्स्थिते ब्रह्मणि सारथौ  ॥ ७.१,२२.८<br>
भद्रस्य ववृधे लक्ष्मी रुद्रस्येव पुरद्विषः  ॥ ७.१,२२.८<br>
ततः शंखवरं दीप्तं पूर्णचंद्रसमप्रभम्  ॥ ७.१,२२.९<br>
प्रदध्मौ वदने कृत्वा भानुकंपो महाबलः  ॥ ७.१,२२.९<br>
तस्य शंखस्य तं नादं भिन्नसारससन्निभम्  ॥ ७.१,२२.१०<br>
श्रुत्वा भयेन देवानां जज्वाल जठरानलः  ॥ ७.१,२२.१०<br>
यक्षविद्याधराहीन्द्रैः सिद्धैर्युद्धदिदृक्षुभिः  ॥ ७.१,२२.११<br>
क्षणेन निबडीभूताः साकाशविवरा दिशाः  ॥ ७.१,२२.११<br>
ततः शार्ङ्गेण चापाङ्कात्स नारायणनीरदः  ॥ ७.१,२२.१२<br>
महता बाणवर्षेण तुतोद गणगोवृषम्  ॥ ७.१,२२.१२<br>
तं दृष्ट्वा विष्णुमायांतं शतधा बाणवर्षिणम्  ॥ ७.१,२२.१३<br>
स चाददे धनुर्जैत्रं भद्रो बाणसहस्रमुक् ॥ ७.१,२२.१३<br>
समादाय च तद्दिव्यं धनुस्समरभैरवम्  ॥ ७.१,२२.१४<br>
शनैर्विस्फारयामास मेरुं धनुरिवेश्वरः  ॥ ७.१,२२.१४<br>
तस्य विस्फार्यमाणस्य धनुषो ऽभून्महास्वनः  ॥ ७.१,२२.१५<br>
तेन स्वनेन महता पृथिवीं समकंपयत् ॥ ७.१,२२.१५<br>
ततः शरवरं घोरं दीप्तमाशीविषोपमम्  ॥ ७.१,२२.१६<br>
जग्राह गणपः श्रीमान्स्वयमुग्रपराक्रमः  ॥ ७.१,२२.१६<br>
बाणोद्धारे भुजो ह्यस्य तूणीवदनसंगतः  ॥ ७.१,२२.१७<br>
प्रत्यदृश्यत वल्मीकं विवेक्षुरिव पन्नगः  ॥ ७.१,२२.१७<br>
समुद्धृतः करे तस्य तत्क्षणं रुरुचे शरेः  ॥ ७.१,२२.१८<br>
महाभुजंगसंदष्टो यथा बालभुजङ्गमः  ॥ ७.१,२२.१८<br>
शरेण घनतीव्रेण भद्रो रुद्रपराक्रमः  ॥ ७.१,२२.१९<br>
विव्याध कुपितो गाढं ललाटे विष्णुमव्ययम्  ॥ ७.१,२२.१९<br>
ललाटे ऽभिहितो विष्णुः पूर्वमेवावमानितः  ॥ ७.१,२२.२०<br>
चुकोप गणपेंद्राय मृगेंद्रायेव गोवृषः  ॥ ७.१,२२.२०<br>
ततस्त्वशनिकल्पेन क्रूरास्येन महेषुणा  ॥ ७.१,२२.२१<br>
विव्याध गणराजस्य भुजे भुजगसन्निभे  ॥ ७.१,२२.२१<br>
सो ऽपि तस्य भुजे भूयः सूर्यायुतसमप्रभम्  ॥ ७.१,२२.२२<br>
विससर्ज शरं वेगाद्वीरभद्रो महाबलः  ॥ ७.१,२२.२२<br>
स च विष्णुः पुनर्भद्रं भद्रो विष्णुं तथा पुनः  ॥ ७.१,२२.२३<br>
स च तं स च तं विप्राश्शरैस्तावनुजघ्नतुः  ॥ ७.१,२२.२३<br>
तयोः परस्परं वेगाच्छरानाशु विमुंचतोः  ॥ ७.१,२२.२४<br>
द्वयोस्समभवद्युद्धं तुमुलं रोमहर्षणम्  ॥ ७.१,२२.२४<br>
तद्दृष्ट्वा तुमुलं युद्धं तयोरेव परस्परम्  ॥ ७.१,२२.२५<br>
हाहाकारो महानासीदाकाशे खेचरेरितः  ॥ ७.१,२२.२५<br>
ततस्त्वनलतुंडेन शरेणादित्यवर्चसा  ॥ ७.१,२२.२६<br>
विव्याध सुदृढं भद्रो विष्णोर्महति वक्षसि  ॥ ७.१,२२.२६<br>
स तु तीव्रप्रपातेन शरेण दृढमाहतः  ॥ ७.१,२२.२७<br>
महतीं रुजमासाद्य निपपात विमोहितः  ॥ ७.१,२२.२७<br>
पुनः क्षणादिवोत्थाय लब्धसंज्ञस्तदा हरिः  ॥ ७.१,२२.२८<br>
सर्वाण्यपि च दिव्यास्त्राण्यथैनं प्रत्यवासृजत् ॥ ७.१,२२.२८<br>
स च विष्णुर्धनुर्मुक्तान्सर्वाञ्छर्वचमूपतिः  ॥ ७.१,२२.२९<br>
सहसा वारयामास घोरैः प्रतिशरैः शरान्  ॥ ७.१,२२.२९<br>
ततो विष्णुस्स्वनामांकं बाणमव्याहतं क्वचित् ॥ ७.१,२२.३०<br>
ससर्ज क्रोधरक्ता क्षस्तमुद्दिश्य गणेश्वरम्  ॥ ७.१,२२.३०<br>
तं बाणं बाणवर्येण भद्रो भद्राह्वयेण तु  ॥ ७.१,२२.३०<br>
अप्राप्तमेव भगवाञ्चिच्छेद शतधा पथि  ॥ ७.१,२२.३१<br>
अथैकेनेषुणा शार्ङ्गं द्वाभ्यां पक्षौ गरुत्मतः  ॥ ७.१,२२.३१<br>
निमेषादेव चिच्छेद तदद्भुतमिवाभवत् ॥ ७.१,२२.३२<br>
ततो योगबलाद्विष्णुर्देहाद्देवान्सुदारुणान्  ॥ ७.१,२२.३२<br>
शंखचक्रगदाहस्तान् विससर्ज सहस्रशः  ॥ ७.१,२२.३३<br>
सर्वांस्तान्क्षणमात्रेण त्रैपुरानिव शंकरः  ॥ ७.१,२२.३३<br>
निर्ददाह महाबाहुर्नेत्रसृष्टेन वह्निना  ॥ ७.१,२२.३४<br>
ततः क्रुद्धतरो विष्णुश्चक्रमुद्यम्य सत्वरः  ॥ ७.१,२२.३४<br>
तस्मिन्वीरो समुत्स्रष्टुं तदानीमुद्यतो ऽभवत् ॥ ७.१,२२.३५<br>
तं दृष्ट्वा चक्रमुद्यम्य पुरतः समुपस्थितम्  ॥ ७.१,२२.३५<br>
स्मयन्निव गणेशानो व्यष्टंभयदयत्नतः  ॥ ७.१,२२.३६<br>
स्तंभितांगस्तु तच्चक्रं घोरमप्रतिमं क्वचित् ॥ ७.१,२२.३६<br>
इच्छन्नपि समुत्स्रष्टुं न विष्णुरभवत्क्षमः  ॥ ७.१,२२.३७<br>
श्वसन्निवैकमुद्धृत्य बाहुं चक्रसमन्वितम्  ॥ ७.१,२२.३७<br>
अतिष्ठदलसो भूत्वा पाषाण इव निश्चलः  ॥ ७.१,२२.३८<br>
विशरीरो यथाजीवो विशृङ्गो वा यथा वृषः  ॥ ७.१,२२.३८<br>
विदंष्ट्रश्च यथा सिंहस्तथा विष्णुरवस्थितः  ॥ ७.१,२२.३९<br>
तं दृष्ट्वा दुर्दशापन्नं विष्णुमिंद्रादयः सुराः  ॥ ७.१,२२.३९<br>
समुन्नद्धा गणेन्द्रेण मृगेंद्रेणेव गोवृषाः  ॥ ७.१,२२.३९<br>
प्रगृहीतायुधा यौद्धुंक्रुद्धाः समुपतस्थिरे  ॥ ७.१,२२.४०<br>
तान्दृष्ट्वा समरे भद्रःक्षुद्रानिव हरिर्मृगान्  ॥ ७.१,२२.४०<br>
साक्षाद्रुद्रतनुर्वीरो वरवीरगणावृतः  ॥ ७.१,२२.४१<br>
अट्टहासेन घोरेण व्यष्टं भयदनिंदितः  ॥ ७.१,२२.४१<br>
तथा शतमखस्यापि सवज्रो दक्षिणः करः  ॥ ७.१,२२.४२<br>
सिसृक्षोरेव उद्वज्रश्चित्रीकृत इवाभवत् ॥ ७.१,२२.४२<br>
अन्येषामपि सर्वेषां सरक्ता अपि बाहवः  ॥ ७.१,२२.४३<br>
अलसानामिवारंभास्तादृशाः प्रतियांत्युत  ॥ ७.१,२२.४३<br>
एवं भगवता तेन व्याहताशेषवैभवात् ॥ ७.१,२२.४४<br>
अमराः समरे तस्य पुरतः स्थातुमक्षमाः  ॥ ७.१,२२.४४<br>
स्तब्धैरवयवैरेव दुद्रुवुर्भयविह्वलाः  ॥ ७.१,२२.४५<br>
स्थितिं च चक्रिरे युद्धे वीरतेजोभयाकुलाः  ॥ ७.१,२२.४५<br>
विद्रुतांस्त्रिदशान्वीरान्वीरभद्रो महाभुजः  ॥ ७.१,२२.४६<br>
विव्याध निशितैर्बाणैर्मघो वर्षैरिवाचलान्  ॥ ७.१,२२.४६<br>
बहवस्तस्य वीरस्य बाहवः परिघोपमाः  ॥ ७.१,२२.४७<br>
शस्त्रैश्चकाशिरे दीप्तैः साग्निज्वाला इवोरगाः  ॥ ७.१,२२.४७<br>
अस्त्रशस्त्राण्यनेकानिसवीरो विसृजन्बभौ  ॥ ७.१,२२.४८<br>
विसृजन्सर्वभूतानि यथादौ विश्वसंभवः  ॥ ७.१,२२.४८<br>
यथा रश्मिभिरादित्यः प्रच्छादयति मेदिनीम्  ॥ ७.१,२२.४९<br>
तथा वीरः क्षणादेव शरैः प्राच्छादयद्दिशः  ॥ ७.१,२२.४९<br>
खमंडले गणेन्द्रस्य शराः कनकभूषिताः  ॥ ७.१,२२.५०<br>
उत्पतंतस्तडिद्रूपैरुपमानपदं ययुः  ॥ ७.१,२२.५०<br>
महांतस्ते सुरगणान्मंडूकानिवडुंडुभाः  ॥ ७.१,२२.५१<br>
प्राणैर्वियोजयामासुः पपुश्च रुधिरासवम्  ॥ ७.१,२२.५१<br>
निकृत्तबाहवः केचित्केचिल्लूनवराननाः  ॥ ७.१,२२.५२<br>
पार्श्वे विदारिताः केचिन्निपेतुरमरा भुवि  ॥ ७.१,२२.५२<br>
विशिखोन्मथितैर्गात्रैर्बहुभिश्छिन्नसन्धिभिः  ॥ ७.१,२२.५३<br>
विवृत्तनयनाः केचिन्निपेतुर्भूतले मृताः  ॥ ७.१,२२.५३<br>
गां प्रवेष्टुमिवेच्छंतः खं गंतुमिव लिप्सवः  ॥ ७.१,२२.५३<br>
अलब्धात्मनिरोधानां व्यलीयंतः परस्परम्  ॥ ७.१,२२.५४<br>
भूमौ केचित्प्रविविशुः पर्वतानां गुहाः परे  ॥ ७.१,२२.५४<br>
अपरे जग्मुराकाशं परे च विविशुर्जलम्  ॥ ७.१,२२.५५<br>
तथा संछिन्नसर्वांगैस्स वीरस्त्रिदशैर्बभौ  ॥ ७.१,२२.५५<br>
परिग्रस्तप्रजावर्गो भगवानिव भैरवः  ॥ ७.१,२२.५६<br>
दग्धत्रिपुरसंव्यूहस्त्रिपुरारिर्यथाभवत् ॥ ७.१,२२.५६<br>
एवं देवबलं सर्वं दीनं बीभत्सदर्शनम्  ॥ ७.१,२२.५७<br>
गणेश्वरसमुत्पन्नं कृपणं वपुराददे  ॥ ७.१,२२.५७<br>
तदा त्रिदशवीराणामसृक्सलिलवाहिनी  ॥ ७.१,२२.५८<br>
प्रावर्तत नदी घोरा प्राणिनां भयशंसिनी  ॥ ७.१,२२.५८<br>
रुधिरेण परिक्लिन्ना यज्ञभूमिस्तदा बभौ  ॥ ७.१,२२.५९<br>
रक्तार्द्रवसना श्यामा हतशुंभेव कैशिकी  ॥ ७.१,२२.५९<br>
तस्मिन्महति संवृत्ते समरे भृशदारुणे  ॥ ७.१,२२.६०<br>
भयेनेव परित्रस्ता प्रचचाल वसुन्धरा  ॥ ७.१,२२.६०<br>
महोर्मिकलिलावर्तश्चुक्षुभे च महोदधिः  ॥ ७.१,२२.६१<br>
पेतुश्चोल्का महोत्पाताः शाखाश्च मुमुचुर्द्रुमाः  ॥ ७.१,२२.६१<br>
अप्रसन्ना दिशः सर्वाः पवनश्चाशिवो ववौ  ॥ ७.१,२२.६२<br>
अहो विधिविपर्यासस्त्वश्वमेधोयमध्वरः  ॥ ७.१,२२.६२<br>
यजमानस्स्वयं दक्षौ ब्रह्मपुत्रप्रजापतिः  ॥ ७.१,२२.६२<br>
धर्मादयस्सदस्याश्च रक्षिता गरुडध्वजः  ॥ ७.१,२२.६३<br>
भागांश्च प्रतिगृह्णंति साक्षादिंद्रादयः सुराः  ॥ ७.१,२२.६३<br>
तथापि यजमानस्य यज्ञस्य च सहर्त्विजः  ॥ ७.१,२२.६४<br>
सद्य एव शिरश्छेदस्साधु संपद्यते फलम्  ॥ ७.१,२२.६४<br>
तस्मान्नावेदनिर्दिष्टं न चेश्वरबहिष्कृतम्  ॥ ७.१,२२.६५<br>
नासत्परिगृहीतं च कर्म कुर्यात्कदाचन  ॥ ७.१,२२. ६५<br>
कृत्वापि सुमहत्पुण्यमिष्ट्वा यज्ञशतैरपि  ॥ ७.१,२२.६६<br>
न तत्फलमवाप्नोति भक्तिहीनो महेश्वरे  ॥ ७.१,२२.६६<br>
कृत्वापि सुमहत्पापं भक्त्या यजति यश्शिवम्  ॥ ७.१,२२.६७<br>
मुच्यते पातकैः सर्वैर्नात्र कार्या विचारणा  ॥ ७.१,२२.६७<br>
बहुनात्र किमुक्तेन वृथा दानं वृथा तपः  ॥ ७.१,२२.६८<br>
वृथा यज्ञो वृथा होमः शिवनिन्दारतस्य तु  ॥ ७.१,२२.६८<br>
ततः सनारायणकास्सरुद्राः सलोकपालास्समरे सुरौघाः  ॥ ७.१,२२.६९<br>
गणेंद्रचापच्युतबाणविद्धाः प्रदुद्रुवुर्गाढरुजाभिभूताः  ॥ ७.१,२२.६९<br>
चेलुः क्वचित्केचन शीर्णकेशाः सेदुः क्वचित्केचन दीर्घगात्राः  ॥ ७.१,२२.७०<br>
पेतुः क्वचित्केचन भिन्नवक्त्रा नेशुः क्वचित्केचन देववीराः  ॥ ७.१,२२.७०<br>
केचिच्च तत्र त्रिदशा विपन्ना विस्रस्तवस्त्राभरणास्त्रशस्त्राः  ॥ ७.१,२२.७१<br>
निपेतुरुद्भासितदीनमुद्रा मदं च दर्पं च बलं च हित्वा  ॥ ७.१,२२.७१<br>
सस्मुत्पथप्रस्थितमप्रधृष्यो विक्षिप्य दक्षाध्वरमक्षतास्त्रैः  ॥ ७.१,२२.७२<br>
बभौ गणेशस्स गणेश्वराणां मध्ये स्थितः सिंह इवर्षभाणाम्  ॥ ७.१,२२.७२<br>
<br>
