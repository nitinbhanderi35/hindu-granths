वायुरुवाच<br>
अथ देवो महादेवो महाजलदनादया  ॥ १<br>
वाचा मधुरगंभीरशिवदश्लक्ष्णवर्णया  ॥ १<br>
अर्थसंपन्नपदया राजलक्षणयुक्तया  ॥ २<br>
अशेषविषयारंभरक्षाविमलदक्षया  ॥ २<br>
मनोहरतरोदारमधुरस्मितपूर्वया  ॥ ३<br>
संबभाषे सुसंपीतो विश्वकर्माणमीश्वरः  ॥ ३<br>
ईश्वर उवाच<br>
वत्स वत्स महाभाग मम पुत्र पितामह  ॥ ४<br>
ज्ञातमेव मया सर्वं तव वाक्यस्य गौरवम्  ॥ ४<br>
प्रजानामेव बृद्ध्यर्थं तपस्तप्तं त्वयाधुना  ॥ ५<br>
तपसा ऽनेन तुष्टोस्मि ददामि च तवेप्सितम्  ॥ ५<br>
इत्युक्त्वा परमोदारं स्वभावमधुरं वचः  ॥ ६<br>
ससर्ज वपुषो भागाद्देवीं देववरो हरः  ॥ ६<br>
यामाहुर्ब्रह्मविद्वांसो देवीं दिव्यगुणान्विताम्  ॥ ७<br>
परस्य परमां शक्तिं भवस्य परमात्मनः  ॥ ७<br>
यस्यां न खलु विद्यंते जन्म मृत्युजरादयः  ॥ ८<br>
या भवानी भवस्यांगात्समाविरभवत्किल  ॥ ८<br>
यस्या वाचो निवर्तन्ते मनसा चेंद्रियैः सह  ॥ ९<br>
सा भर्तुर्वपुषो भागाज्जातेव समदृश्यत  ॥ ९<br>
या सा जगदिदं कृत्स्नं महिम्ना व्याप्य तिष्ठति  ॥ १०<br>
शरीरिणीव स देवी विचित्रं समलक्ष्यत  ॥ १०<br>
सर्वं जगदिदं चैषा संमोहयति मायया  ॥ ११<br>
ईश्वरात्सैव जाताभूदजाता परमार्थतः  ॥ ११<br>
न यस्या परमो भावः सुराणामपि गोचरः  ॥ १२<br>
विश्वामरेश्वरी चैव विभक्ता भर्तुरंगतः  ॥ १२<br>
तां दृष्ट्वा परमेशानीं सर्वलोकमहेश्वरीम्  ॥ १३<br>
सर्वज्ञां सर्वगां सूक्ष्मां सदसद्व्यक्तिवर्जिताम्  ॥ १३<br>
परमां निखिलं भासा भासयन्तीमिदं जगत् ॥ १४<br>
प्रणिपत्य महादेवीं प्रार्थयामास वै विराट् ॥ १४<br>
ब्रह्मोवाच<br>
देवि देवेन सृष्टो ऽहमादौ सर्वजगन्मयि  ॥ १५<br>
प्रजासर्गे नियुक्तश्च सृजामि सकलं जगत् ॥ १५<br>
मनसा निर्मिताः सर्वे देवि देवादयो मया  ॥ १६<br>
न वृद्धिमुपगच्छन्ति सृज्यमानाः पुनः पुनः  ॥ १६<br>
मिथुनप्रभवामेव कृत्वा सृष्टिमतः परम्  ॥ १७<br>
संवर्धयितुमिच्छामि सर्वा एव मम प्रजाः  ॥ १७<br>
न निर्गतं पुरा त्वत्तो नारीणां कुलमव्ययम्  ॥ १८<br>
तेन नारीकुलं स्रष्टुं शक्तिर्मम न विद्यते  ॥ १८<br>
सर्वासामेव शक्तीनां त्वत्तः खलु समुद्भवः  ॥ १९<br>
तस्मात्सर्वत्र सर्वेषां सर्वशक्तिप्रदायिनीम्  ॥ १९<br>
त्वामेव वरदां मायां प्रार्थयामि सुरेश्वरीम्  ॥ २०<br>
चराचरविवृद्ध्यर्थमंशेनैकेन सर्वगे  ॥ २०<br>
दक्षस्य मम पुत्रस्य पुत्री भव भवार्दिनि  ॥ २१<br>
एवं सा याचिता देवी ब्रह्मणा ब्रह्मयोनिना  ॥ २१<br>
शक्तिमेकां भ्रुवोर्मध्यात्ससर्जात्मसमप्रभाम्  ॥ २२<br>
तामाह प्रहसन्प्रेक्ष्य देवदेववरो हरः  ॥ २२<br>
ब्रह्माणं तपसाराध्य कुरु तस्य यथेप्सितम्  ॥ २३<br>
तामाज्ञां परमेशस्य शिरसा प्रतिगृह्य सा  ॥ २३<br>
ब्रह्मणो वचनाद्देवी दक्षस्य दुहिताभवत् ॥ २४<br>
दत्त्वैवमतुलां शक्तिं ब्रह्मणे ब्रह्मरूपिणीम्  ॥ २४<br>
विवेश देहं देवस्य देवश्चांतरधीयत  ॥ २५<br>
तदा प्रभृति लोके ऽस्मिन् स्त्रियां भोगः प्रतिष्ठितः  ॥ २५<br>
प्रजासृष्टिश्च विप्रेंद्रा मैथुनेन प्रवर्तते  ॥ २६<br>
ब्रह्मापि प्राप सानन्दं सन्तोषं मुनिपुंगवाः  ॥ २६<br>
एतद्वस्सर्वमाख्यातं देव्याः शक्तिसमुद्भवम्  ॥ २७<br>
पुण्यवृद्धिकरं श्राव्यं भूतसर्गानुपंगतः  ॥ २७<br>
य इदं कीर्तयेन्नित्यं देव्याः शक्तिसमुद्भवम्  ॥ २८<br>
पुण्यं सर्वमवाप्नोति पुत्रांश्च लभते शुभान्  ॥ २८<br>
<br>
