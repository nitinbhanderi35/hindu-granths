वायुरुवाच<br>
अथ सर्वे प्रदीप्तांगा वैकुण्ठं प्रययुर्द्रुतम्  ॥ ७.१,३५.१<br>
प्रणम्याहुश्च तत्सर्वं हरये देवसत्तमाः  ॥ ७.१,३५.१<br>
श्रुत्वा तेषां तदा वाक्यं भगवान्पुरुषोत्तमः  ॥ ७.१,३५.२<br>
किमिदन्त्विति संचिन्त्य ज्ञात्वा तत्कारणं च सः  ॥ ७.१,३५.२<br>
जगाम मन्दरं तूर्णं महेश्वरदिदृक्षया  ॥ ७.१,३५.३<br>
दृष्ट्वा देवं प्रणम्यैवं प्रोवाच सुकृतांजलिः  ॥ ७.१,३५.३<br>
विष्णुरुवाच<br>
भगवन्ब्राह्मणः कश्चिदुपमन्युरिति श्रुतः  ॥ ७.१,३५.४<br>
क्षीरार्थमदहत्सर्वं तपसा तन्निवारय  ॥ ७.१,३५.४<br>
वायुरुवाच<br>
इति श्रुत्वा वचो विष्णोः प्राह देवो महेश्वरः  ॥ ७.१,३५.५<br>
शिशुं निवारयिष्यामि तत्त्वं गच्छ स्वमाश्रमम्  ॥ ७.१,३५.५<br>
तच्छ्रुत्वा शंभुवचनं स विष्णुर्देववल्लभः  ॥ ७.१,३५.६<br>
जगामाश्वास्य तान्सर्वान्स्वलोकममरादिकान्  ॥ ७.१,३५.६<br>
एतस्मिन्नंतरे देवः पिनाकी परमेश्वरः  ॥ ७.१,३५.७<br>
शक्रस्य रूपमास्थाय गन्तुं चक्रे मतिं ततः  ॥ ७.१,३५.७<br>
अथ जगाम मुनेस्तु तपोवनं गजवरेण सितेन सदाशिवः  ॥ ७.१,३५.८<br>
सह सुरासुरसिद्धमहोरगैरमरराजतनुं स्वयमास्थितः  ॥ ७.१,३५.८<br>
स वारणश्चारु तदा विभुं तं निवीज्य वालव्यजनेन दिव्यम्  ॥ ७.१,३५.९<br>
दधार शच्या सहितं सुरेंद्रं करेण वामेन शितातपत्रम्  ॥ ७.१,३५.९<br>
रराज भगवान्सोमः शक्ररूपी सदाशिवः  ॥ ७.१,३५.१०<br>
तेनातपत्रेण यथा चन्द्रबिंबेन मन्दरः  ॥ ७.१,३५.१०<br>
आस्थायैवं हि शक्रस्य स्वरूपं परमेश्वरः  ॥ ७.१,३५.११<br>
जगामानुग्रहं कर्तुमुपमन्योस्तदाश्रमम्  ॥ ७.१,३५.११<br>
तं दृष्ट्वा परमेशानं शक्ररूपधरं शिवम्  ॥ ७.१,३५.१२<br>
प्रणम्य शिरसा प्राह महामुनिवरः स्वयम्  ॥ ७.१,३५.१२<br>
उपमन्युरुवाच<br>
पावितश्चाश्रमस्सो ऽयं मम देवेश्वर स्वयम्  ॥ ७.१,३५.१३<br>
प्राप्तो यत्त्वं जगन्नाथ भगवन्देवसत्तम  ॥ ७.१,३५.१३<br>
वायुरुवाच<br>
एवमुक्त्वा स्थितं प्रेक्ष्य कृतांजलिपुटं द्विजम्  ॥ ७.१,३५.१४<br>
प्राह गंभीरया वाचा शक्ररूपधरो हरः  ॥ ७.१,३५.१४<br>
शक्र उवाच<br>
तुष्टो ऽस्मि ते वरं ब्रूहि तपसानेन सुव्रत  ॥ ७.१,३५.१५<br>
ददामि चेप्सितान्सर्वान्धौम्याग्रज महामुने  ॥ ७.१,३५.१५<br>
वायुरुवाच<br>
एवमुक्तस्तदा तेन शक्रेण मुनिपुंगवः  ॥ ७.१,३५.१६<br>
वारयामि शिवे भक्तिमित्युवाच कृताञ्जलिः  ॥ ७.१,३५.१६<br>
तन्निशम्य हरिः १ प्राह मां न जानासि लेखपम्  ॥ ७.१,३५.१७<br>
त्रैलोक्याधिपतिं शक्रं सर्वदेवनमस्कृतम्  ॥ ७.१,३५.१७<br>
मद्भक्तो भव विप्रर्षे मामेवार्चय सर्वदा  ॥ ७.१,३५.१८<br>
ददामि सर्वं भद्रं ते त्यज रुद्रं च निर्गुणम्  ॥ ७.१,३५.१८<br>
रुद्रेण निर्गुणेनापि किं ते कार्यं भविष्यति  ॥ ७.१,३५.१९<br>
देवपङ्क्तिबहिर्भूतो यः पिशाचत्वमागतः  ॥ ७.१,३५.१९<br>
वायुरुवाच<br>
तच्छ्रुत्वा प्राह स मुनिर्जपन्पञ्चाक्षरं मनुम्  ॥ ७.१,३५.२०<br>
मन्यमानो धर्मविघ्नं प्राह तं कर्तुमागतम्  ॥ ७.१,३५.२०<br>
उपमन्युरुवाच<br>
त्वयैवं कथितं सर्वं भवनिंदारतेन वै  ॥ ७.१,३५.२१<br>
प्रसंगादेव देवस्य निर्गुणत्वं महात्मनः  ॥ ७.१,३५.२१<br>
त्वं न जानामि वै रुद्रं सर्वदेवेश्वरेश्वरम्  ॥ ७.१,३५.२२<br>
ब्रह्मविष्णुमहेशानां जनक प्रकृतेः परम्  ॥ ७.१,३५.२२<br>
सदसद्व्यक्तमव्यक्तं यमाहुर्ब्रह्मवादिनः  ॥ ७.१,३५.२३<br>
नित्यमेकमनेकं च वरं तस्माद्वृणोम्यहम्  ॥ ७.१,३५.२३<br>
हेतुवादविनिर्मुक्तं सांख्ययोगार्थदम्परम्  ॥ ७.१,३५.२४<br>
उपासते यं तत्त्वज्ञा वरं तस्माद्वृणोम्यहम्  ॥ ७.१,३५.२४<br>
नास्ति शंभोः परं तत्त्वं सर्वकारणकारणात् ॥ ७.१,३५.२५<br>
ब्रह्मविष्ण्वादिदेवानां स्रष्टुर्गुणपराद्विभोः  ॥ ७.१,३५.२५<br>
बहुनात्र किमुक्तेन मयाद्यानुमितं महत् ॥ ७.१,३५.२६<br>
भवांतरे कृतं पापं श्रुता निन्दा भवस्य चेत् ॥ ७.१,३५.२६<br>
श्रुत्वा निंदां भवस्याथ तत्क्षणादेव सन्त्यजेत् ॥ ७.१,३५.२७<br>
स्वदेहं तन्निहत्याशु शिवलोकं स गच्छति  ॥ ७.१,३५.२७<br>
आस्तां तावन्ममेच्छेयं क्षीरं प्रति सुराधम  ॥ ७.१,३५.२८<br>
निहत्य त्वां शिवास्त्रेण त्यजाम्येतं कलेवरम्  ॥ ७.१,३५.२८<br>
वायुरुवाच<br>
एवमुक्त्वोपमन्युस्तं मर्तुं व्यवसितस्स्वयम्  ॥ ७.१,३५.२९<br>
क्षीरे वाञ्छामपि त्यक्त्वा निहन्तुं शक्रमुद्यतः  ॥ ७.१,३५.२९<br>
भस्मादाय तदा घोरमघोरास्त्राभिमंत्रितम्  ॥ ७.१,३५.३०<br>
विसृज्य शक्रमुद्दिश्य ननाद स मुनिस्तदा  ॥ ७.१,३५.३०<br>
स्मृत्वा शंभुपदद्वंद्वं स्वदेहं दुग्धुमुद्यतः  ॥ ७.१,३५.३१<br>
आग्नेयीं धारणां बिभ्रदुपमन्युरवस्थितः  ॥ ७.१,३५.३१<br>
एवं व्यवसिते विप्रे भगवान्भगनेत्रहा  ॥ ७.१,३५.३२<br>
वारयामास सौम्येन धारणां तस्य योगिनः  ॥ ७.१,३५.३२<br>
तद्विसृष्टमघोरास्त्रं नंदीश्वरनियोगतः  ॥ ७.१,३५.३३<br>
जगृहे मध्यतः क्षिप्तं नन्दी शंकरवल्लभः  ॥ ७.१,३५.३३<br>
स्वं रूपमेव भगवानास्थाय परमेश्वरः  ॥ ७.१,३५.३४<br>
दर्शयामास शिप्राय बालेन्दुकृतशेखरम्  ॥ ७.१,३५.३४<br>
क्षीरार्णवसहस्रं च पीयूषार्णवमेव वा  ॥ ७.१,३५.३५<br>
दध्यादेरर्णवांश्चैव घृतोदार्णवमेव च  ॥ ७.१,३५.३५<br>
फलार्णवं च बालस्य भक्ष्य भोज्यार्णवं तथा  ॥ ७.१,३५.३६<br>
अपूपानां गिरिं चैव दर्शयामास स प्रभुः  ॥ ७.१,३५.३६<br>
एवं स ददृशे देवो देव्या सार्धं वृषोपरि  ॥ ७.१,३५.३७<br>
गणेश्वरैस्त्रिशूलाद्यैर्दिव्यास्त्रैरपि संवृतः  ॥ ७.१,३५.३७<br>
दिवि दुंदुभयो नेदुः पुष्पवृष्टिः पपात च  ॥ ७.१,३५.३८<br>
विष्णुब्रह्मेन्द्रप्रमुखैर्देवैश्छन्ना दिशो दश  ॥ ७.१,३५.३८<br>
अथोपमन्युरानन्दसमुद्रोर्मिभिरावृतः  ॥ ७.१,३५.३९<br>
पपात दण्डवद्भूमौ भक्तिनम्रेण चेतसा  ॥ ७.१,३५.३९<br>
एतस्मिन्समये तत्र सस्मितो भगवान्भवः  ॥ ७.१,३५.४०<br>
एह्येहीति तमाहूय मूर्ध्न्याघ्राय ददौ वरान्  ॥ ७.१,३५.४०<br>
शिव उवाच<br>
भक्ष्यभोज्यान्यथाकामं बान्धवैर्भुक्ष्व सर्वदा  ॥ ७.१,३५.४१<br>
सुखी भव सदा दुःखान्निर्मुक्ता भक्तिमान्मम  ॥ ७.१,३५.४१<br>
उपमन्यो महाभाग तवाम्बैषा हि पार्वती  ॥ ७.१,३५.४२<br>
मया पुत्रीकृतो ह्यद्य दत्तः क्षीरोदकार्णवः  ॥ ७.१,३५.४२<br>
मधुनश्चार्णवश्चैव दध्यन्नार्णव एव च  ॥ ७.१,३५.४३<br>
आज्यौदनार्णवश्चैव फलाद्यर्णव एव च  ॥ ७.१,३५.४३<br>
अपूपगिरयश्चैव भक्ष्यभोज्यार्णवस्तथा  ॥ ७.१,३५.४४<br>
एते दत्ता मया ते हि त्वं गृह्णीष्व महामुने  ॥ ७.१,३५.४४<br>
पिता तव महादेवो माता वै जगदम्बिका  ॥ ७.१,३५.४५<br>
अमरत्वं मया दत्तं गाणपत्यं च शाश्वतम्  ॥ ७.१,३५.४५<br>
वरान्वरय सुप्रीत्या मनो ऽभिलषितान्परान्  ॥ ७.१,३५.४६<br>
प्रसन्नो ऽहं प्रदास्यामि नात्र कार्या विचारणा  ॥ ७.१,३५.४६<br>
वायुरुवाच<br>
एवमुक्त्वा महादेवः कराभ्यामुपगृह्यतम्  ॥ ७.१,३५.४७<br>
मूर्ध्न्याघ्राय सुतस्ते ऽयमिति देव्यै न्यवेदयत् ॥ ७.१,३५.४७<br>
देवी च गुहवत्प्रीत्या मूर्ध्नि तस्य कराम्बुजम्  ॥ ७.१,३५.४८<br>
विन्यस्य प्रददौ तस्मै कुमारपदमव्ययम्  ॥ ७.१,३५.४८<br>
क्षीराब्धिरपि साकारः क्षीरं स्वादु करे दधत् ॥ ७.१,३५.४९<br>
उपस्थाय ददौ पिण्डीभूतं क्षीरमनश्वरम्  ॥ ७.१,३५.४९<br>
योगैश्वर्यं सदा तुष्टिं ब्रह्मविद्यामनश्वराम्  ॥ ७.१,३५.५०<br>
समृद्धिं परमान्तस्मै ददौ संतुष्टमानसः  ॥ ७.१,३५.५०<br>
अथ शंभुः प्रसन्नात्मा दृष्ट्वा तस्य तपोमहः  ॥ ७.१,३५.५१<br>
पुनर्ददौ वरं दिव्यं मुनये ह्युपमन्यवे  ॥ ७.१,३५.५१<br>
व्रतं पाशुपतं ज्ञानं व्रतयोगं च तत्त्वतः  ॥ ७.१,३५.५२<br>
ददौ तस्मै प्रवक्तृत्वपाटवं सुचिरं परम्  ॥ ७.१,३५.५२<br>
सो ऽपि लब्ध्वा वरान्दिव्यान्कुमारत्वं च सर्वदा  ॥ ७.१,३५.५३<br>
तस्माच्छिवाच्च तस्याश्च शिवाया मुदितो ऽभवत् ॥ ७.१,३५.५३<br>
ततः प्रसन्नचेतस्कः सुप्रणम्य कृतांजलिः  ॥ ७.१,३५.५४<br>
ययाचे स वरं विप्रो देवदेवान्महेश्वरात् ॥ ७.१,३५.५४<br>
उपमन्युरुवाच<br>
प्रसीद देवदेवेश प्रसीद परमेश्वर  ॥ ७.१,३५.५५<br>
स्वभक्तिन्देहि परमान्दिव्यामव्यभिचारिणीम्  ॥ ७.१,३५.५५<br>
श्रद्धान्देहि महादेव द्वसम्बन्धिषु मे सदा  ॥ ७.१,३५.५६<br>
स्वदास्यं परमं स्नेहं सान्निध्यं चैव सर्वदा  ॥ ७.१,३५.५६<br>
एवमुक्त्वा प्रसन्नात्माहर्षगद्गदया गिरा  ॥ ७.१,३५.५७<br>
सतुष्टाव महादेवमुपमन्युर्द्विजोत्तमः  ॥ ७.१,३५.५७<br>
उपमन्युरुवाच<br>
देवदेव महादेव शरणागतवत्सल  ॥ ७.१,३५.५८<br>
प्रसीद करुणासिंधो साम्ब शंकर सर्वदा  ॥ ७.१,३५.५८<br>
वायुरुवाच<br>
एवमुक्तो महादेवः सर्वेषां च वरप्रदः  ॥ ७.१,३५.५९<br>
प्रत्युवाच प्रसन्नात्मोपमन्युं मुनिसत्तमम्  ॥ ७.१,३५.५९<br>
शिव उवाच<br>
वत्सोपमन्यो तुष्टो ऽस्मि सर्वं दत्तं मया हि ते  ॥ ७.१,३५.६०<br>
दृढभक्तो ऽसि विप्रर्षे मया विज्ञासितो ह्यसि  ॥ ७.१,३५.६०<br>
अजरश्चामरश्चैव भव त्वन्दुःखवर्जितः  ॥ ७.१,३५.६१<br>
यशस्वी तेजसा युक्तो दिव्यज्ञानसमन्वितः  ॥ ७.१,३५.६१<br>
अक्षया बान्धवाश्चैव कुलं गोत्रं च ते सदा  ॥ ७.१,३५.६२<br>
भविष्यति द्विजश्रेष्ठ मयि भक्तिश्च शाश्वती  ॥ ७.१,३५.६२<br>
सान्निध्यं चाश्रमे नित्यं करिष्यामि द्विजोत्तम  ॥ ७.१,३५.६३<br>
उपकंठं मम त्वं वै सानन्दं विहरिष्यसि  ॥ ७.१,३५.६३<br>
एवमुक्त्वा स भगवान्सूर्यकोटिसमप्रभः  ॥ ७.१,३५.६४<br>
ईशानस्स वरान्दत्त्वा तत्रैवान्तर्दधे हरः  ॥ ७.१,३५.६४<br>
उपमन्युः प्रसन्नात्मा प्राप्य तस्माद्वराद्वरान्  ॥ ७.१,३५.६५<br>
जगाम जननीस्थानं सुखं प्रापाधिकं च सः  ॥ ७.१,३५.६५<br>
<br>
