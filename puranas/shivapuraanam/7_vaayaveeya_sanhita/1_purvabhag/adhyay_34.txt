ऋषय ऊचुः<br>
धौम्याग्रजेन शिशुना क्षीरार्थं हि तपः कृतम्  ॥ ७.१,३४.१<br>
तस्मात्क्षीरार्णवो दत्तस्तस्मै देवेन शूलिना  ॥ ७.१,३४.१<br>
स कथं शिशुको लेभे शिवशास्त्रप्रवक्तृताम्  ॥ ७.१,३४.२<br>
कथं वा शिवसद्भावं ज्ञात्वा तपसि निष्ठितः  ॥ ७.१,३४.२<br>
कथं च लब्धविज्ञानस्तपश्चरणपर्वणि  ॥ ७.१,३४.३<br>
रुद्राग्नेर्यत्परं वीर्यं लभे भस्म स्वरक्षकम्  ॥ ७.१,३४.३<br>
वायुरुवाच<br>
न ह्येष शिशुकः कश्चित्प्राकृतः कृतवांस्तपः  ॥ ७.१,३४.४<br>
मुनिवर्यस्य तनयो व्याघ्रपादस्य धीमतः  ॥ ७.१,३४.४<br>
जन्मान्तरेण संसिद्धः केनापि खलु हेतुना  ॥ ७.१,३४.५<br>
स्वपदप्रच्युतो दिष्ट्या प्राप्तो मुनिकुमारताम्  ॥ ७.१,३४.५<br>
महादेवप्रसादस्य भाग्यापन्नस्य भाविनः  ॥ ७.१,३४.६<br>
दुग्धाभिलाषप्रभवद्वारतामगमत्तपः  ॥ ७.१,३४.६<br>
अतः सर्वगणेशत्वं कुमारत्वं च शाश्वतम्  ॥ ७.१,३४.७<br>
सह दुग्धाब्धिना तस्मै प्रददौ शंकरः स्वयम्  ॥ ७.१,३४.७<br>
तस्य ज्ञानागमोप्यस्य प्रसादादेव शांकरात् ॥ ७.१,३४.८<br>
कौमारं हि परं साक्षाज्ज्ञानं शक्तिमयं विदुः  ॥ ७.१,३४.८<br>
शिवशास्त्रप्रवक्तृत्वमपि तस्य हि तत्कृतम्  ॥ ७.१,३४.९<br>
कुमारो मुनितो लब्धज्ञानाब्धिरिव नन्दनः  ॥ ७.१,३४.९<br>
दृष्टं तु कारणं तस्य शिवज्ञानसमन्वये  ॥ ७.१,३४.१०<br>
स्वमातृवचनं साक्षाच्छोकजं क्षीरकारणात् ॥ ७.१,३४.१०<br>
कदाचित्क्षीरमत्यल्पं पीतवान्मातुलाश्रमे  ॥ ७.१,३४.११<br>
ईर्षयया मातुलसुतं संतृप्तक्षीरमुत्तमम्  ॥ ७.१,३४.११<br>
पीत्वा स्थितं यथाकामं दृष्ट्वा वै मातुलात्मजम्  ॥ ७.१,३४.१२<br>
उपमन्युर्व्याघ्रपादिः प्रीत्या प्रोवाच मातरम्  ॥ ७.१,३४.१२<br>
उपमन्युरुवाच<br>
मातर्मातर्महाभागे मम देहि तपस्विनि  ॥ ७.१,३४.१३<br>
गव्यं क्षीरमतिस्वादु नाल्पमुष्णं पिबाम्यहम्  ॥ ७.१,३४.१३<br>
वायुरुवाच<br>
तच्छ्रुत्वा पुत्रवचनं तन्माता च तपस्विनी  ॥ ७.१,३४.१४<br>
व्याघ्रपादस्य महिषी दुःखमापत्तदा च सा  ॥ ७.१,३४.१४<br>
उपलाल्याथ सुप्रीत्या पुत्रमालिंग्य सादरम्  ॥ ७.१,३४.१५<br>
दुःखिता विललापाथ स्मृत्वा नैर्धन्यमात्मनः  ॥ ७.१,३४.१५<br>
स्मृत्वास्मृत्वा पुनः क्षीरमुपमन्युस्स बालकः  ॥ ७.१,३४.१६<br>
देहि देहीति तामाह रुद्रन्भूयो महाद्युतिः  ॥ ७.१,३४.१६<br>
तद्धठं सा परिज्ञाय द्विजपत्नी तपस्विनी  ॥ ७.१,३४.१७<br>
शान्तये तद्धठस्याथ शुभोपायमरीरचत् ॥ ७.१,३४.१७<br>
उञ्छवृत्त्यार्जितान्बीजान्स्वयं दृष्ट्वा च सा तदा  ॥ ७.१,३४.१८<br>
बीजपिष्टमथालोड्य तोयेन कलभाषिणी  ॥ ७.१,३४.१८<br>
एह्येहि मम पुत्रेति सामपूर्वं ततस्सुतम्  ॥ ७.१,३४.१९<br>
आलिंग्यादाय दुःखार्ता प्रददौ कृत्रिमं पयः  ॥ ७.१,३४.१९<br>
पीत्वा च कृत्रिमं क्षीरं मात्रां दत्तं स बालकः  ॥ ७.१,३४.२०<br>
नैतत्क्षीरमिति प्राह मातरं चातिविह्वलः  ॥ ७.१,३४.२०<br>
दुःखिता सा तदा प्राह संप्रेक्ष्याघ्राय मूर्धनि  ॥ ७.१,३४.२१<br>
समार्ज्य नेत्र पुत्रस्य कराभ्यां कमलायते  ॥ ७.१,३४.२१<br>
जनन्युवाच<br>
तटिनी रत्नपूर्णास्तास्स्वर्गपातालगोचराः  ॥ ७.१,३४.२२<br>
भाग्यहीना न पश्यन्ति भक्तिहीनाश्च ये शिवे  ॥ ७.१,३४.२२<br>
राज्यं स्वर्गं च मोक्षं च भोजनं क्षीरसंभवम्  ॥ ७.१,३४.२३<br>
न लभन्ते प्रियाण्येषां न तुष्यति यदा शिवः  ॥ ७.१,३४.२३<br>
भवप्रसादजं सर्वं नान्यद्देवप्रसादजम्  ॥ ७.१,३४.२४<br>
अन्यदेवेषु निरता दुःखार्ता विभ्रमन्ति च  ॥ ७.१,३४.२४<br>
क्षीरं तत्र कुतो ऽस्माकं वने निवसतां सदा  ॥ ७.१,३४.२५<br>
क्व दुग्धसाधनं वत्स क्व वयं वनवासिनः  ॥ ७.१,३४.२५<br>
कृत्स्नाभावेन दारिद्र्यान्मया ते भाग्यहीनया  ॥ ७.१,३४.२६<br>
मिथ्यादुग्धमिदं दत्तम्पिष्टमालोड्य वारिणा  ॥ ७.१,३४.२६<br>
त्वं मातुलगृहे स्वल्पं पीत्वा स्वादु पयः शृतम्  ॥ ७.१,३४.२७<br>
ज्ञात्वा स्वादु त्वया पीतं तज्जातीयमनुस्मरन्  ॥ ७.१,३४.२७<br>
दत्तं न पय इत्युक्त्वा रुदन् दुःखीकरोषि माम्  ॥ ७.१,३४.२८<br>
प्रसादेन विना शंभो पयस्तव न विद्यते  ॥ ७.१,३४.२८<br>
पादपंकजयोस्तस्य साम्बस्य सगणस्य च  ॥ ७.१,३४.२९<br>
भक्त्या समर्पितं यत्तत्कारणं सर्वसम्पदाम्  ॥ ७.१,३४.२९<br>
अधुना वसुदोस्माभिर्महादेवो न पूजितः  ॥ ७.१,३४.३०<br>
सकामानां यथाकामं यथोक्तफलदायकः  ॥ ७.१,३४.३०<br>
धनान्युद्दिश्य नास्माभिरितः प्रागर्चितः शिवः  ॥ ७.१,३४.३१<br>
अतो दरिद्रास्संजाता वयं तस्मान्न ते पयः  ॥ ७.१,३४.३१<br>
पूर्वजन्मनि यद्दत्तं शिवमुद्दिश्य वै सुतः  ॥ ७.१,३४.३२<br>
तदेव लभ्यते नान्यद्विष्णुमुद्दिश्य वा प्रभुम्  ॥ ७.१,३४.३२<br>
वायुरुवाच<br>
इति मातृवचः श्रुत्वा तथ्यं शोकादिसूचकम्  ॥ ७.१,३४.३३<br>
बालो ऽप्यनुतपन्नंतः प्रगल्भमिदमब्रवीत् ॥ ७.१,३४.३३<br>
उपमन्युरुवाच<br>
शोकेनालमितो मातः सांबो यद्यस्ति शंकरः  ॥ ७.१,३४.३४<br>
त्यज शोकं महाभागे सर्वं भद्रं भविष्यति  ॥ ७.१,३४.३४<br>
शृणु मातर्वचो मेद्य महादेवो ऽस्ति चेत्क्वचित् ॥ ७.१,३४.३५<br>
चिराद्वा ह्यचिराद्वापि क्षीरोदं साधयाम्यहम्  ॥ ७.१,३४.३५<br>
वायुरुवाच<br>
इति श्रुत्वा वचस्तस्य बालकस्य महामतेः  ॥ ७.१,३४.३६<br>
प्रत्युवाच तदा माता सुप्रसन्ना मनस्विनी  ॥ ७.१,३४.३६<br>
मातोवाच<br>
शुभं विचारितं तात त्वया मत्प्रीतिवर्धनम्  ॥ ७.१,३४.३७<br>
विलंबं मा कथास्त्वं हि भज सांबं सदाशिवम्  ॥ ७.१,३४.३७<br>
सर्वस्मादधिको ऽस्त्येव शिवः परमकारणम्  ॥ ७.१,३४.३८<br>
तत्कृतं हि जगत्सर्वं ब्रह्माद्यास्तस्य किंकराः  ॥ ७.१,३४.३८<br>
तत्प्रसादकृतैश्वर्या दासास्तस्य वयं प्रभोः  ॥ ७.१,३४.३९<br>
तं विनान्यं न जानीमश्शंकरं लोकशंकरम्  ॥ ७.१,३४.३९<br>
अन्यान्देवान्परित्यज्य कर्मणा मनसा गिरा  ॥ ७.१,३४.४०<br>
तमेव सांबं सगणं भज भावपुरस्सरम्  ॥ ७.१,३४.४०<br>
तस्य देवाधिदेवस्य शिवस्य वरदायिनः  ॥ ७.१,३४.४१<br>
साक्षान्नमश्शिवायेति मंत्रो ऽयं वाचकः स्मृतः  ॥ ७.१,३४.४१<br>
सप्तकोटिमहामंत्राः सर्वे सप्रणवाः परे  ॥ ७.१,३४.४२<br>
तस्मिन्नेव विलीयंते पुनस्तस्माद्विनिर्गताः  ॥ ७.१,३४.४२<br>
सप्रसादाश्च ते मंत्राः स्वाधिकाराद्यपेक्षया  ॥ ७.१,३४.४३<br>
सर्वाधिकारस्त्वेको ऽयं मंत्र एवेश्वराज्ञया  ॥ ७.१,३४.४३<br>
यथा निकृष्टानुत्कृष्टान्सर्वानप्यात्मनः शिवः  ॥ ७.१,३४.४४<br>
क्षमते रक्षितुं तद्वन्मंत्रो ऽयमपि सर्वदा  ॥ ७.१,३४.४४<br>
प्रबलश्च तथा ह्येष मंत्रो मन्त्रान्तरादपि  ॥ ७.१,३४.४५<br>
सर्वरक्षाक्षमो ऽप्येष नापरः कश्चिदिष्यते  ॥ ७.१,३४.४५<br>
तस्मान्मन्त्रान्तरांस्त्यक्त्वा पञ्चाक्षरपरो भव  ॥ ७.१,३४.४६<br>
तस्मिञ्जिह्वांतरगते न किंचिदिह दुर्लभम्  ॥ ७.१,३४.४६<br>
अघोरास्त्रं च शैवानां रक्षाहेतुरनुत्तमम्  ॥ ७.१,३४.४७<br>
तच्च तत्प्रभवं मत्वा तत्परो भव नान्यथा  ॥ ७.१,३४.४७<br>
भस्मेदन्तु मया लब्धं पितुरेव तवोत्तमम्  ॥ ७.१,३४.४८<br>
विरजानलसंसिद्धं महाव्यापन्निवारणम्  ॥ ७.१,३४.४८<br>
मंत्रं च ते मया दत्तं गृहाण मदनुज्ञया  ॥ ७.१,३४.४९<br>
अनेनैवाशु जप्तेन रक्षा तव भविष्यति  ॥ ७.१,३४.४९<br>
वायुरुवाच<br>
एवं मात्रा समादिश्य शिवमस्त्वित्युदीर्य च  ॥ ७.१,३४.५०<br>
विसृष्टस्तद्वचो मूर्ध्नि कुर्वन्नेव तदा मुनिः  ॥ ७.१,३४.५०<br>
तां प्रणम्यैवमुक्त्वा च तपः कर्तुं प्रचक्रमे  ॥ ७.१,३४.५१<br>
तमाह च तदा माता शुभं कुर्वंतु ते सुराः  ॥ ७.१,३४.५१<br>
अनुज्ञातस्तया तत्र तपस्तेपे स दुश्चरम्  ॥ ७.१,३४.५२<br>
हिमवत्पर्वतं प्राप्य वायुभक्षः समाहितः  ॥ ७.१,३४.५२<br>
अष्टेष्टकाभिः प्रसादं कृत्वा लिंगं च मृन्मयम्  ॥ ७.१,३४.५३<br>
तत्रावाह्य महादेवं सांबं सगणमव्ययम्  ॥ ७.१,३४.५३<br>
भक्त्या पञ्चाक्षरेणैव पुत्रैः पुष्पैर्वनोद्भवैः  ॥ ७.१,३४.५४<br>
समभ्यर्च्य चिरं कालं चचार परमं तपः  ॥ ७.१,३४.५४<br>
ततस्तपश्चरत्तं तं बालमेकाकिनं कृशम्  ॥ ७.१,३४.५५<br>
उपमन्युं द्विजवरं शिवसंसक्तमानसम्  ॥ ७.१,३४.५५<br>
पुरा मरीचिना शप्ताः केचिन्मुनिपिशाचकाः  ॥ ७.१,३४.५६<br>
संपीड्य राक्षसैर्भावैस्तपसोविघ्नमाचरन्  ॥ ७.१,३४.५६<br>
स च तैः पीड्यमानो ऽपि तपः कुर्वन्कथञ्चन  ॥ ७.१,३४.५७<br>
सदा नमः शिवायेति क्रोशति स्मार्तनादवत् ॥ ७.१,३४.५७<br>
तन्नादश्रवणादेव तपसो विघ्नकारिणः  ॥ ७.१,३४.५८<br>
ते तं बालं समुत्सृज्य मुनयस्समुपाचरन्  ॥ ७.१,३४.५८<br>
तपसा तस्य विप्रस्य चोपमन्योर्महात्मनः  ॥ ७.१,३४.५९<br>
चराचरं च मुनयः प्रदीपितमभूज्जगत् ॥ ७.१,३४.५९<br>
<br>
