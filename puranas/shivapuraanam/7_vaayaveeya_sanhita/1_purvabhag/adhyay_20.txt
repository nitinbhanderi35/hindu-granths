वायुरुवाच<br>
ततो विष्णुप्रधानानां सुराणाममितौजसाम्  ॥ ७.१,२०.१<br>
ददर्श च महत्सत्रं चित्रध्वजपरिच्छदम्  ॥ ७.१,२०.१<br>
सुदर्भऋतुसंस्तीर्णं सुसमिद्धहुताशनम्  ॥ ७.१,२०.२<br>
कांचनैर्यज्ञभांडैश्च भ्राजिष्णुभिरलंकृतम्  ॥ ७.१,२०.२<br>
ऋषिभिर्यज्ञपटुभिर्यथावत्कर्मकर्तृभिः  ॥ ७.१,२०.३<br>
विधिना वेददृष्टेन स्वनुष्ठितबहुक्रमम्  ॥ ७.१,२०.३<br>
देवांगनासहस्राढ्यमप्सरोगणसेवितम्  ॥ ७.१,२०.४<br>
वेणुवीणारवैर्जुष्टं वेदघोषैश्च बृंहितम्  ॥ ७.१,२०.४<br>
दृष्ट्वा दक्षाध्वरे वीरो वीरभद्रः प्रतापवान्  ॥ ७.१,२०.५<br>
सिंहनादं तदा चक्रे गंभीरो जलदो यथा  ॥ ७.१,२०.५<br>
ततः किलकिलाशब्द आकाशं पूरयन्निव  ॥ ७.१,२०.६<br>
गणेश्वरैः कृतो जज्ञे महान्न्यक्कृतसागरः  ॥ ७.१,२०.६<br>
तेन शब्देन महताः ग्रस्ता सर्वेदिवौकसः  ॥ ७.१,२०.७<br>
दुद्रुवुः परितो भीताः स्रस्तवस्त्रविभूषणाः  ॥ ७.१,२०.७<br>
किंस्विद्भग्नो महामेरुः किंस्वित्संदीर्यते मही  ॥ ७.१,२०.८<br>
किमिदं किमिदं वेति जजल्पुस्त्रिदशा भृशम्  ॥ ७.१,२०.८<br>
मृगेन्द्राणां यथा नादं गजेंद्रा गहने वने  ॥ ७.१,२०.९<br>
श्रुत्वा तथाविधं केचित्तत्यजुर्जीवितं भयात् ॥ ७.१,२०.९<br>
पर्वताश्च व्यशीर्यंत चकम्पे च वसुंधरा  ॥ ७.१,२०.१०<br>
मरुतश्च व्यघूर्णंत चुक्षुभे मकरालयः  ॥ ७.१,२०.१०<br>
अग्नयो नैव दीप्यंते न च दीप्यति भास्करः  ॥ ७.१,२०.११<br>
ग्रहाश्च न प्रकाशंते नक्षत्राणि च तारकाः  ॥ ७.१,२०.११<br>
एतस्मिन्नेव काले तु यज्ञवाटं तदुज्ज्वलम्  ॥ ७.१,२०.१२<br>
संप्राप भगवान्भद्रो भद्रैश्च सह भद्रया  ॥ ७.१,२०.१२<br>
तं दृष्ट्वा भीतभीतो ऽपि दक्षो दृढ इव स्थितः  ॥ ७.१,२०.१३<br>
क्रुद्धवद्वचनं प्राह को भवान् किमिहेच्छसि  ॥ ७.१,२०.१३<br>
तस्य तद्वचनं श्रुत्वा दक्षस्य च दुरात्मनः  ॥ ७.१,२०.१४<br>
वीरभद्रो महातेजा मेघसंभीरनिस्स्वनः  ॥ ७.१,२०.१४<br>
स्मयन्निव तमालोक्य दक्षं देवाश्च ऋत्विजः  ॥ ७.१,२०.१५<br>
अर्थगर्भमसंभ्रान्तमवोचदुचितं वचः  ॥ ७.१,२०.१५<br>
वीरभद्र उवाच<br>
वयं ह्यनुचराः सर्वे शर्वस्यामिततेजसः  ॥ ७.१,२०.१६<br>
भागाभिलिप्सया प्राप्ता भागो नस्संप्रदीयताम्  ॥ ७.१,२०.१६<br>
अथ चेदध्वरे ऽस्माकं न भागः परिकल्पितः  ॥ ७.१,२०.१७<br>
कथ्यतां कारणं तत्र युध्यतां वा मयामरैः  ॥ ७.१,२०.१७<br>
इत्युक्तास्ते गणेंद्रेण देवा दक्षपुरोगमाः  ॥ ७.१,२०.१८<br>
ऊचुर्मन्त्राः प्रमाणं नो न वयं प्रभवस्त्विति  ॥ ७.१,२०.१८<br>
मन्त्रा ऊचुस्सुरा यूयं मोहोपहतचेतसः  ॥ ७.१,२०.१९<br>
येन प्रथमभागार्हं न यजध्वं महेश्वरम्  ॥ ७.१,२०.१९<br>
मंत्रोक्ता अपि ते देवाः सर्वे संमूढचेतसः  ॥ ७.१,२०.२०<br>
भद्राय न ददुर्भागं तत्प्रहाणमभीप्सवः  ॥ ७.१,२०.२०<br>
यदा तथ्यं च पथ्यं च स्ववाक्यं तद्वृथा ऽभवत् ॥ ७.१,२०.२१<br>
तदा ततो ययुर्मंदा ब्रह्मलोकं सनातनम्  ॥ ७.१,२०.२१<br>
अथोवाच गणाध्यक्षो देवान्विष्णुपुरोगमान्  ॥ ७.१,२०.२२<br>
मन्त्राः प्रमाणं न कृता युष्माभिर्बलगर्वितैः  ॥ ७.१,२०.२२<br>
यस्मादस्मिन्मखे देवैरित्थं वयमसत्कृताः  ॥ ७.१,२०.२३<br>
तस्माद्वो जीवितैस्सार्धमपनेष्यामि गर्वितम्  ॥ ७.१,२०.२३<br>
इत्युक्त्वा भगवान् क्रुद्धो व्यदहन्नेत्रवह्निना  ॥ ७.१,२०.२४<br>
यक्षवाटं महाकूटं यथातिस्रः पुरो हरः  ॥ ७.१,२०.२४<br>
ततो गणेश्वरास्सर्वे पर्वतोदग्रविग्रहाः  ॥ ७.१,२०.२५<br>
यूपानुत्पाट्य होत्ःणां कंठेष्वाबध्य रज्जुभिः  ॥ ७.१,२०.२५<br>
यज्ञपात्राणि चित्राणि भित्त्वा संचूर्ण्य वारिणि  ॥ ७.१,२०.२६<br>
गृहीत्वा चैव यज्ञांगं गंगास्रोतसि चिक्षिपुः  ॥ ७.१,२०.२६<br>
तत्र दिव्यान्नपानानां राशयः पर्वतोपमाः  ॥ ७.१,२०.२७<br>
क्षीरनद्यो ऽमृतस्रावाः सुस्निग्धदधिकर्दमाः  ॥ ७.१,२०.२७<br>
उच्चावचानि मांसानि भक्ष्याणि सुरभीणि च  ॥ ७.१,२०.२८<br>
रसवन्ति च पानानि लेह्यचोष्याणि तानि वै  ॥ ७.१,२०.२८<br>
वीरास्तद्भुजते वक्त्रैर्विलुंपंति क्षिपंति च  ॥ ७.१,२०.२९<br>
वज्रैश्चक्रैर्महाशूलैश्शक्तिभिः पाशपट्टिशैः  ॥ ७.१,२०.२९<br>
मुसलैरसिभिष्टंकैर्भिधिपालैः परश्वधैः  ॥ ७.१,२०.३०<br>
उद्धतांस्त्रिदशान्सर्वांल्लोकपालपुरस्सरान्  ॥ ७.१,२०.३०<br>
बिभिदुर्बलिनो वीरा वीरभद्रांगसंभवाः  ॥ ७.१,२०.३१<br>
छिंधि भिंधि क्षिप क्षिप्रं मार्यतां दार्यतामिति  ॥ ७.१,२०.३१<br>
हरस्व प्रहरस्वेति पाटयोत्पाटयेति च  ॥ ७.१,२०.३२<br>
संरंभप्रभवाः क्रूराश्शब्दाः श्रवणशंकवः  ॥ ७.१,२०.३२<br>
यत्रतत्र गणेशानां जज्ञिरे समरोचिताः  ॥ ७.१,२०.३३<br>
विवृत्तनयनाः केचिद्दष्टदंष्ट्रोष्ठतालवः  ॥ ७.१,२०.३३<br>
आश्रमस्थान्समाकृष्य मारयन्ति तपोधनात् ॥ ७.१,२०.३४<br>
स्रुवानपहरन्तश्च क्षिपन्तोग्निं जलेषु च  ॥ ७.१,२०.३४<br>
कलशानपि भिन्दंतश्छिंदंतो मणिवेदिकाः  ॥ ७.१,२०.३५<br>
गायंतश्च नदन्तश्च हसन्तश्च मुहुर्मुहुः  ॥ ७.१,२०.३५<br>
रक्तासवं पिबन्तश्च ननृतुर्गणपुंगवाः  ॥ ७.१,२०.३६<br>
निर्मथ्य सेंद्रानमरान् गणेन्द्रान्वृषेन्द्रनागेन्द्रमृगेन्द्रसाराः  ॥ ७.१,२०.३६<br>
चक्रुर्बहून्यप्रतिमभावाः सहर्षरोमाणि विचेष्टितानि  ॥ ७.१,२०.३७<br>
नन्दंति केचित्प्रहरन्ति केचिद्धावन्ति केचित्प्रलपन्ति केचित् ॥ ७.१,२०.३७<br>
नृत्यन्ति केचिद्विहसन्ति केचिद्वल्गन्ति केचित्प्रमथा बलेन  ॥ ७.१,२०.३८<br>
केचिज्जिघृक्षंति घनान्स तोयान्केचिद्ग्रहीतुं रविमुत्पतंति  ॥ ७.१,२०.३९<br>
केचित्प्रसर्तुं पवनेन सार्धमिच्छंति भीमाः प्रमथा वियत्स्थाः  ॥ ७.१,२०.३९<br>
आक्षिप्य केचिच्च वरायुधानि महा भुजंगानिव वैनतेयाः  ॥ ७.१,२०.४०<br>
भ्रमंति देवानपि विद्रवंतः खमंडले पर्वतकूटकल्पाः  ॥ ७.१,२०.४०<br>
उत्पाट्य चोत्पाट्यगृहाणि केचित्सजालवातायनवेदिकानि  ॥ ७.१,२०.४१<br>
विक्षिप्य विक्षिप्य जलस्य मध्ये कालांबुदाभाः प्रमथा निनेदुः  ॥ ७.१,२०.४१<br>
उद्वर्तितद्वारकपाटकुड्यं विध्वस्तशालावलभीगवाक्षम्  ॥ ७.१,२०.४२<br>
अहो बताभज्यत यज्ञवाटमनाथवद्वाक्यमिवायथार्थम्  ॥ ७.१,२०.४२<br>
हा नाथ तातेति पितुः सुतेति भ्रतर्ममाम्बेति च मातुलेति  ॥ ७.१,२०.४३<br>
उत्पाट्यमानेषु गृहेषु नार्यो ह्यानाथशब्दान्बहुशः प्रचक्रुः  ॥ ७.१,२०.४३<br>
<br>
