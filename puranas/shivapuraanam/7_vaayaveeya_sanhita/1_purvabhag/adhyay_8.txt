ऋषय ऊचुः<br>
केन मानेन कालेस्मिन्नायुस्संख्या प्रकल्प्यते  ॥ ७.१,८.१<br>
संख्यारूपस्य कालस्य कः पुनः परमो ऽवधिः  ॥ ७.१,८.१<br>
वायुरुवाच<br>
आयुषो ऽत्र निमेषाख्यमाद्यमानं प्रचक्षते  ॥ ७.१,८.२<br>
संख्यारूपस्य कालस्य शांत्त्वतीतकलावधि  ॥ ७.१,८.२<br>
अक्षिपक्ष्मपरिक्षेपो निमेषः परिकल्पितः  ॥ ७.१,८.३<br>
तादृशानां निमेषाणां काष्ठा दश च पञ्च च  ॥ ७.१,८.३<br>
काष्ठांस्त्रिंशत्कला नाम कलांस्त्रिंशन्मुहूर्तकः  ॥ ७.१,८.४<br>
मुहूर्तानामपि त्रिंशदहोरात्रं प्रचक्षते  ॥ ७.१,८.४<br>
त्रिंशत्संख्यैरहोरात्रैर्मासः पक्षद्वयात्मकः  ॥ ७.१,८.५<br>
ज्ञेयं पित्र्यमहोरात्रं मासः कृष्णसितात्मकः  ॥ ७.१,८.६<br>
मासैस्तैरयनं षड्भिर्वर्षं द्वे चायनं मतम्  ॥ ७.१,८.७<br>
लौकिकेनैव मानेन अब्दो यो मानुषः स्मृतः  ॥ ७.१,८.७<br>
एतद्दिव्यमहोरात्रमिति शास्त्रस्य निश्चयः  ॥ ७.१,८.८<br>
दक्षिणं चायनं रात्रिस्तथोदगयनं दिनम्  ॥ ७.१,८.८<br>
मासस्त्रिंशदहोरात्रैर्दिव्यो मानुषवत्स्मृतः  ॥ ७.१,८.९<br>
संवत्सरो ऽपि देवानां मासैर्द्वादशभिस्तथा  ॥ ७.१,८.९<br>
त्रीणि वर्षशतान्येव षष्टिवर्षयुतान्यपि  ॥ ७.१,८.१०<br>
दिव्यस्संवत्सरो ज्ञेयो मानुषेण प्रकीर्तितः  ॥ ७.१,८.१०<br>
दिव्येनैव प्रमाणेन युगसंख्या प्रवर्तते  ॥ ७.१,८.११<br>
चत्वारि भारते वर्षे युगानि कवयो विदुः  ॥ ७.१,८.११<br>
पूर्वं कृतयुगं नाम ततस्त्रेता विधीयते  ॥ ७.१,८.१२<br>
द्वापरं च कलिश्चैव युगान्येतानि कृत्स्नशः  ॥ ७.१,८.१२<br>
चत्वारि तु सहस्राणि वर्षाणां तत्कृतं युगम्  ॥ ७.१,८.१३<br>
तस्य तावच्छतीसंध्या संध्यांशश्च तथाविधः  ॥ ७.१,८.१३<br>
इतरेषु ससंध्येषु ससंध्यांशेषु च त्रिषु  ॥ ७.१,८.१४<br>
एकापायेन वर्तंते सहस्राणि शतानि च  ॥ ७.१,८.१४<br>
एतद्द्वादशसाहस्रं साधिकं च चतुर्युगम्  ॥ ७.१,८.१५<br>
चतुर्युगसहस्रं यत्संकल्प इति कथ्यते  ॥ ७.१,८.१५<br>
चतुर्युगैकसप्तत्या मनोरंतरमुच्यते  ॥ ७.१,८.१६<br>
कल्पे चतुर्दशैकस्मिन्मनूनां परिवृत्तयः  ॥ ७.१,८.१६<br>
एतेन क्रमयोगेन कल्पमन्वंतराणि च  ॥ ७.१,८.१७<br>
सप्रजानि व्यतीतानि शतशो ऽथ सहस्रशः  ॥ ७.१,८.१७<br>
अज्ञेयत्वाच्च सर्वेषामसंख्येयतया पुनः  ॥ ७.१,८.१८<br>
शक्यो नैवानुपूर्व्याद्वै तेषां वक्तुं सुविस्तरः  ॥ ७.१,८.१८<br>
कल्पो नाम दिवा प्रोक्तो ब्रह्मणो ऽव्यक्तजन्मनः  ॥ ७.१,८.१९<br>
कल्पानां वै सहस्रं च ब्राह्मं वर्षमिहोच्यते  ॥ ७.१,८.१९<br>
वर्षाणामष्टसाहस्रं यच्च तद्ब्रह्मणो युगम्  ॥ ७.१,८.२०<br>
सवनं युगसाहस्रं ब्रह्मणः पद्मजन्मनः  ॥ ७.१,८.२०<br>
सवनानां सहस्रं च त्रिगुणं त्रिवृतं तथा  ॥ ७.१,८.२१<br>
कल्प्यते सकलः कालो ब्रह्मणः परमेष्ठिनः  ॥ ७.१,८.२१<br>
तस्य वै दिवसे यांति चतुर्दश पुरंदराः  ॥ ७.१,८.२२<br>
शतानि मासे चत्वारि विंशत्या सहितानि च  ॥ ७.१,८.२२<br>
अब्दे पञ्च सहस्राणि चत्वारिंशद्युतानि च  ॥ ७.१,८.२३<br>
चत्वारिंशत्सहस्राणि पञ्च लक्षाणि चायुषि  ॥ ७.१,८.२३<br>
ब्रह्मा विष्णोर्दिने चैको विष्णू रुद्रदिने तथा  ॥ ७.१,८.२४<br>
ईश्वरस्य दिने रुद्रस्सदाख्यस्य तथेश्वरः  ॥ ७.१,८.२४<br>
साक्षाच्छिवस्य तत्संख्यस्तथा सो ऽपि सदाशिवः  ॥ ७.१,८.२५<br>
चत्वारिंशत्सहस्राणि पञ्चलक्षाणि चायुषि  ॥ ७.१,८.२५<br>
तस्मिन्साक्षाच्छिवेनैष कालात्मा सम्प्रवर्तते  ॥ ७.१,८.२६*१<br>
यत्तत्सृष्टेस्समाख्यातं कालान्तरमिह द्विजाः  ॥ ७.१,८.२६*१<br>
एतत्कालान्तरं ज्ञेयमहर्वै पारमेश्वरम्  ॥ ७.१,८.२६*२<br>
रात्रिश्च तावती ज्ञेया परमेशस्य कृत्स्नशः  ॥ ७.१,८.२६*२<br>
अहस्तस्य तु या सृष्टी रात्रिश्च प्रलयः स्मृतः  ॥ ७.१,८.२७<br>
अहर्न विद्यते तस्य न रात्रिरिति धारयेत् ॥ ७.१,८.२७<br>
एषोपचारः क्रियते लोकानां हितकाम्यया  ॥ ७.१,८.२८<br>
प्रजाः प्रजानां पतयो मूर्तयश्च सुरासुराः  ॥ ७.१,८.२८<br>
इन्द्रियाणीन्द्रियार्थाश्च महाभूतानि पञ्च च  ॥ ७.१,८.२९<br>
तन्मात्राण्यथ भूतादिर्बुद्धिश्च सह दैवतः  ॥ ७.१,८.२९<br>
अहस्तिष्ठंति सर्वाणि पारमेशस्य धीमतः  ॥ ७.१,८.३०<br>
अहरंते प्रलीयन्ते रात्र्यन्ते विश्वसंभवः  ॥ ७.१,८.३०<br>
यो विश्वात्मा कर्मकालस्वभावाद्यर्थे शक्तिर्यस्य नोल्लंघनीया  ॥ ७.१,८.३१<br>
यस्यैवाज्ञाधीनमेतत्समस्तं नमस्तस्मै महते शंकराय  ॥ ७.१,८.३१<br>
<br>
