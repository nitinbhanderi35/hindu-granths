ऋषय ऊचुः<br>
कृत्वा गौरं वपुर्दिव्यं देवी गिरिवरात्मजा  ॥ ७.१,२७.१<br>
कथं ददर्श भर्तारं प्रविष्टा मन्दितं सती  ॥ ७.१,२७.१<br>
प्रवेशसमये तस्या भवनद्वारगोचरैः  ॥ ७.१,२७.२<br>
गणेशैः किं कृतं देवस्तान्दृष्ट्वा किन्तदा ऽकरोत् ॥ ७.१,२७.२<br>
वायुरुवाच<br>
प्रवक्तुमंजसा ऽशक्यः तादृशः परमो रसः  ॥ ७.१,२७.३<br>
येन प्रणयगर्भेण भावो भाववतां हृतः  ॥ ७.१,२७.३<br>
द्वास्थैस्ससंभ्रमैरेव देवो देव्यागमोत्सुकः  ॥ ७.१,२७.४<br>
शंकमाना प्रविष्टान्तस्तञ्च सा समपश्यत  ॥ ७.१,२७.४<br>
तैस्तैः प्रणयभावैश्च भवनान्तरवर्तिभिः  ॥ ७.१,२७.५<br>
गणेन्द्रैर्वन्दिता वाचा प्रणनाम त्रियम्बकम्  ॥ ७.१,२७.५<br>
प्रणम्य नोत्थिता यावत्तावत्तां परमेश्वरः  ॥ ७.१,२७.६<br>
प्रगृह्य दोर्भ्यामाश्लिष्य परितः परया मुदा  ॥ ७.१,२७.६<br>
स्वांके धर्तुं प्रवृत्तो ऽपि सा पर्यंके न्यषीदत  ॥ ७.१,२७.७<br>
पर्यंकतो बलाद्देवीं सोङ्कमारोप्य सुस्मिताम्  ॥ ७.१,२७.७<br>
सस्मितो विवृतैर्नेत्रैस्तद्वक्त्रं प्रपिबन्निव  ॥ ७.१,२७.८<br>
तया संभाषणायेशः पूर्वभाषितमब्रवीत् ॥ ७.१,२७.८<br>
देवदेव उवाच<br>
सा दशा च व्यतीता किं तव सर्वांगसुन्दरि  ॥ ७.१,२७.९<br>
यस्यामनुनयोपायः को ऽपि कोपान्न लभ्यते  ॥ ७.१,२७.९<br>
स्वेच्छयापि न कालीति नान्यवर्णवतीति च  ॥ ७.१,२७.१०<br>
त्वत्स्वभावाहृतं चित्तं सुभ्रु चिंतावहं मम  ॥ ७.१,२७.१०<br>
विस्मृतः परमो भावः कथं स्वेच्छांगयोगतः  ॥ ७.१,२७.११<br>
न सम्भवन्ति ये तत्र चित्तकालुष्यहेतवः  ॥ ७.१,२७.११<br>
पृथग्जनवदन्योन्यं विप्रियस्यापि कारणम्  ॥ ७.१,२७.१२<br>
आवयोरपि यद्यस्ति नास्त्येवैतच्चराचरम्  ॥ ७.१,२७.१२<br>
अहमग्निशिरोनिष्ठस्त्वं सोमशिरसि स्थिता  ॥ ७.१,२७.१३<br>
अग्नीषोमात्मकं विश्वमावाभ्यां समधिष्ठितम्  ॥ ७.१,२७.१३<br>
जगद्धिताय चरतोः स्वेच्छाधृतशरीरयोः  ॥ ७.१,२७.१४<br>
आवयोर्विप्रयोगे हि स्यान्निरालम्बनं जगत् ॥ ७.१,२७.१४<br>
अस्ति हेत्वन्तरं चात्र शास्त्रयुक्तिविनिश्चितम्  ॥ ७.१,२७.१५<br>
वागर्थमिव मे वैतज्जगत्स्थावरजंगमम्  ॥ ७.१,२७.१५<br>
त्वं हि वागमृतं साक्षादहमर्थामृतं परम्  ॥ ७.१,२७.१६<br>
द्वयमप्यमृतं कस्माद्वियुक्तमुपपद्यते  ॥ ७.१,२७.१६<br>
विद्याप्रत्यायिका त्वं मे वेद्यो ऽहं प्रत्ययात्तव  ॥ ७.१,२७.१७<br>
विद्यावेद्यात्मनोरेव विश्लेषः कथमावयोः  ॥ ७.१,२७.१७<br>
न कर्मणा सृजामीदं जगत्प्रतिसृजामि च  ॥ ७.१,२७.१८<br>
सर्वस्याज्ञैकलभ्यत्वादाज्ञात्वं हि गरीयसी  ॥ ७.१,२७.१८<br>
आज्ञैकसारमैश्वर्यं यस्मात्स्वातंत्र्यलक्षणम्  ॥ ७.१,२७.१९<br>
आज्ञया विप्रयुक्तस्य चैश्वर्यं मम कीदृशम्  ॥ ७.१,२७.१९<br>
न कदाचिदवस्थानमावयोर्विप्रयुक्तयोः  ॥ ७.१,२७.२०<br>
देवानां कार्यमुद्दिश्य लीलोक्तिं कृतवानहम्  ॥ ७.१,२७.२०<br>
त्वयाप्यविदितं नास्ति कथं कुपितवत्यसि  ॥ ७.१,२७.२१<br>
ततस्त्रिलोकरक्षार्थे कोपो मय्यपि ते कृतः  ॥ ७.१,२७.२१<br>
यदनर्थाय भूतानां न तदस्ति खलु त्वयि  ॥ ७.१,२७.२२<br>
इति प्रियंवदे साक्षादीश्वरे परमेश्वरे  ॥ ७.१,२७.२२<br>
शृंगारभावसाराणां जन्मभूमिरकृत्रिमा  ॥ ७.१,२७.२३<br>
स्वभर्त्रा ललितन्तथ्यमुक्तं मत्वा स्मितोत्तरम्  ॥ ७.१,२७.२३<br>
लज्जया न किमप्यूचे कौशिकी वर्णनात्परम्  ॥ ७.१,२७.२४<br>
तदेव वर्णयाम्यद्य शृणु देव्याश्च वर्णनम्  ॥ ७.१,२७.२४<br>
देव्युवाच<br>
किं देवेन न सा दृष्टा या सृष्टा कौशिकी मया  ॥ ७.१,२७.२५<br>
तादृशी कन्यका लोके न भूता न भविष्यति  ॥ ७.१,२७.२५<br>
तस्या वीर्यं बलं विन्ध्यनिलयं विजयं तथा  ॥ ७.१,२७.२६<br>
शुंभस्य च निशुंभस्य मारणे च रणे तयोः  ॥ ७.१,२७.२६<br>
प्रत्यक्षफलदानं च लोकाय भजते सदा  ॥ ७.१,२७.२७<br>
लोकानां रक्षणं शश्वद्ब्रह्मा विज्ञापयिष्यति  ॥ ७.१,२७.२७<br>
इति संभाषमाणाया देव्या एवाज्ञया तदा  ॥ ७.१,२७.२८<br>
व्याघ्रः सख्या समानीय पुरो ऽवस्थापितस्तदा  ॥ ७.१,२७.२८<br>
तं प्रेक्ष्याह पुनर्देवी देवानीतमुपायतम्  ॥ ७.१,२७.२९<br>
व्याघ्रं पश्य न चानेन सदृशो मदुपासकः  ॥ ७.१,२७.२९<br>
अनेन दुष्टसंघेभ्यो रक्षितं मत्तपोवनम्  ॥ ७.१,२७.३०<br>
अतीव मम भक्तश्च विश्रब्धश्च स्वरक्षणात् ॥ ७.१,२७.३०<br>
स्वदेशं च परित्यज्य प्रसादार्थं समागतः  ॥ ७.१,२७.३१<br>
यदि प्रीतिरभून्मत्तः परां प्रीतिं करोषि मे  ॥ ७.१,२७.३१<br>
नित्यमन्तःपुरद्वारि नियोगान्नन्दिनः स्वयम्  ॥ ७.१,२७.३२<br>
रक्षिभिस्सह तच्चिह्नैर्वर्ततामयमीश्वर  ॥ ७.१,२७.३२<br>
वायुरुवाच<br>
मधुरं प्रणयोदर्कं श्रुत्वा देव्याः शुभं वचः  ॥ ७.१,२७.३३<br>
प्रीतो ऽस्मीत्याह तं देवस्स चादृश्यत तत्क्षणात् ॥ ७.१,२७.३३<br>
बिभ्रद्वेत्रलतां हैमीं रत्नचित्रं च कंचुकम्  ॥ ७.१,२७.३४<br>
छुरिकामुरगप्रख्यां गणेशो रक्षवेषधृक् ॥ ७.१,२७.३४<br>
यस्मात्सोमो महादेवो नन्दी चानेन नन्दितः  ॥ ७.१,२७.३५<br>
सोमनन्दीति विख्यातस्तस्मादेष समाख्यया  ॥ ७.१,२७.३५<br>
इत्थं देव्याः प्रियं कृत्वा देवश्चर्धेन्दुभूषणः  ॥ ७.१,२७.३६<br>
भूषयामास तन्दिव्यैर्भूषणै रत्नभूषितैः  ॥ ७.१,२७.३६<br>
ततस्स गौरीं गिरिशो गिरीन्द्रजां सगौरवां सर्वमनोहरां हरः  ॥ ७.१,२७.३७<br>
पर्यंकमारोप्य वरांगभूषणैर्विभूषयामास शशांकभूषणः  ॥ ७.१,२७.३७<br>
<br>
