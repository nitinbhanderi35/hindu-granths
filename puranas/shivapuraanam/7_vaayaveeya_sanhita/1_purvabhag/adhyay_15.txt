वायुरुवाच<br>
यदा पुनः प्रजाः सृष्टा न व्यवर्धन्त वेधसः  ॥ ७.१,१५.१<br>
तदा मैथुनजां सृष्टिं ब्रह्मा कर्तुममन्यत  ॥ ७.१,१५.१<br>
न निर्गतं पुरा यस्मान्नारीणां कुलमीश्वरात् ॥ ७.१,१५.२<br>
तेन मैथुनजां सृष्टिं न शशाक पितामहः  ॥ ७.१,१५.२<br>
ततस्स विदधे बुद्धिमर्थनिश्चयगामिनीम्  ॥ ७.१,१५.३<br>
प्रजानमेव वृद्ध्यर्थं प्रष्टव्यः परमेश्वर  ॥ ७.१,१५.३<br>
प्रसादेन विना तस्य न वर्धेरन्निमाः प्रजाः  ॥ ७.१,१५.४<br>
एवं संचिन्त्य विश्वात्मा तपः कर्तुं प्रचक्रमे  ॥ ७.१,१५.४<br>
तदाद्या परमा शक्तिरनंता लोकभाविनी  ॥ ७.१,१५.५<br>
आद्या सूक्ष्मतरा शुद्धा भावगम्या मनोहरा  ॥ ७.१,१५.५<br>
निर्गुणा निष्प्रपञ्चा च निष्कला निरुपप्लवा  ॥ ७.१,१५.६<br>
निरंतरतरा नित्या नित्यमीश्वरपार्श्वगा  ॥ ७.१,१५.६<br>
तया परमया शक्त्या भगवंतं त्रियम्बकम्  ॥ ७.१,१५.७<br>
संचिन्त्य हृदये ब्रह्मा तताप परमं तपः  ॥ ७.१,१५.७<br>
तीव्रेण तपसा तस्य युक्तस्य परमेष्ठिनः  ॥ ७.१,१५.८<br>
अचिरेणैव कालेन पिता संप्रतुतोष ह  ॥ ७.१,१५.८<br>
ततः केनचिदंशेन मूर्तिमाविश्य कामपि  ॥ ७.१,१५.९<br>
अर्धनारीश्वरो भूत्वा ययौ देवस्स्वयं हरः  ॥ ७.१,१५.९<br>
तं दृष्ट्वा परमं देवं तमसः परमव्ययम्  ॥ ७.१,१५.१०<br>
अद्वितीयमनिर्देश्यमदृश्यमकृतात्मभिः  ॥ ७.१,१५.१०<br>
सर्वलोकविधातारं सर्वलोकेश्वरेश्वरम्  ॥ ७.१,१५.११<br>
सर्वलोकविधायिन्या शक्त्या परमया युतम्  ॥ ७.१,१५.११<br>
अप्रतर्क्यमनाभासममेयमजरं ध्रुवम्  ॥ ७.१,१५.१२<br>
अचलं निर्गुणं शांतमनंतमहिमास्पदम्  ॥ ७.१,१५.१२<br>
सर्वगं सर्वदं सर्वसदसद्व्यक्तिवर्जितम्  ॥ ७.१,१५.१३<br>
सर्वोपमाननिर्मुक्तं शरण्यं शाश्वतं शिवम्  ॥ ७.१,१५.१३<br>
प्रणम्य दंडवद्ब्रह्मा समुत्थाय कृतांजलिः  ॥ ७.१,१५.१४<br>
श्रद्धाविनयसंपन्नैः श्राव्यैः संस्करसंयुतैः  ॥ ७.१,१५.१४<br>
यथार्थयुक्तसर्वार्थैर्वेदार्थपरिबृंहितैः  ॥ ७.१,१५.१५<br>
तुष्टाव देवं देवीं च सूक्तैः सूक्ष्मार्थगोचरैः  ॥ ७.१,१५.१५<br>
ब्रह्मोवाच<br>
जय देव महादेव जयेश्वर महेश्वर  ॥ ७.१,१५.१६<br>
जय सर्वगुण श्रेष्ठ जय सर्वसुराधिप  ॥ ७.१,१५.१६<br>
जय प्रकृति कल्याणि जय प्रकृतिनायिके  ॥ ७.१,१५.१७<br>
जय प्रकृतिदूरे त्वं जय प्रकृतिसुन्दरि  ॥ ७.१,१५.१७<br>
जयामोघमहामाय जयामोघ मनोरथ  ॥ ७.१,१५.१८<br>
जयामोघमहालील जयामोघमहाबल  ॥ ७.१,१५.१८<br>
जय विश्वजगन्मातर्जय विश्वजगन्मये  ॥ ७.१,१५.१९<br>
जय विश्वजगद्धात्रि जय विश्वजगत्सखि  ॥ ७.१,१५.१९<br>
जय शाश्वतिकैश्वर्ये जय शाश्वतिकालय  ॥ ७.१,१५.२०<br>
जय शाश्वतिकाकार जय शाश्वतिकानुग  ॥ ७.१,१५.२०<br>
जयात्मत्रयनिर्मात्रि जयात्मत्रयपालिनि  ॥ ७.१,१५.२१<br>
जयात्मत्रयसंहर्त्रि जयात्मत्रयनायिके  ॥ ७.१,१५.२१<br>
जयावलोकनायत्तजगत्कारणबृंहण  ॥ ७.१,१५.२२<br>
जयोपेक्षाकटाक्षोत्थहुतभुग्भुक्तभौतिक  ॥ ७.१,१५.२२<br>
जय देवाद्यविज्ञेये स्वात्मसूक्ष्मदृशोज्ज्वले  ॥ ७.१,१५.२३<br>
जय स्थूलात्मशक्त्येशेजय व्याप्तचराचरे  ॥ ७.१,१५.२३<br>
जय नामैकविन्यस्तविश्वतत्त्वसमुच्चय  ॥ ७.१,१५.२४<br>
जयासुरशिरोनिष्ठश्रेष्ठानुगकदंबक  ॥ ७.१,१५.२४<br>
जयोपाश्रितसंरक्षासंविधानपटीयसि  ॥ ७.१,१५.२५<br>
जयोन्मूलितसंसारविषवृक्षांकुरोद्गमे  ॥ ७.१,१५.२५<br>
जय प्रादेशिकैश्वर्यवीर्यशौर्यविजृंभण  ॥ ७.१,१५.२६<br>
जय विश्वबहिर्भूत निरस्तपरवैभव  ॥ ७.१,१५.२६<br>
जय प्रणीतपञ्चार्थप्रयोगपरमामृत  ॥ ७.१,१५.२७<br>
जय पञ्चार्थविज्ञानसुधास्तोत्रस्वरूपिणि  ॥ ७.१,१५.२७<br>
जयति घोरसंसारमहारोगभिषग्वर  ॥ ७.१,१५.२८<br>
जयानादिमलाज्ञानतमःपटलचंद्रिके  ॥ ७.१,१५.२८<br>
जय त्रिपुरकालाग्ने जय त्रिपुरभैरवि  ॥ ७.१,१५.२९<br>
जय त्रिगुणनिर्मुक्ते जय त्रिगुणमर्दिनि  ॥ ७.१,१५.२९<br>
जय प्रथमसर्वज्ञ जय सर्वप्रबोधिक  ॥ ७.१,१५.३०<br>
जय प्रचुरदिव्यांग जय प्रार्थितदायिनि  ॥ ७.१,१५.३०<br>
क्व देव ते परं धाम क्व च तुच्छं च नो वचः  ॥ ७.१,१५.३१<br>
तथापि भगवन् भक्त्या प्रलपंतं क्षमस्व माम्  ॥ ७.१,१५.३१<br>
विज्ञाप्यैवंविधैः सूक्तैर्विश्वकर्मा चतुर्मुखः  ॥ ७.१,१५.३२<br>
नमश्चकार रुद्राय रद्राण्यै च मुहुर्मुहुः  ॥ ७.१,१५.३२<br>
इदं स्तोत्रवरं पुण्यं ब्रह्मणा समुदीरितम्  ॥ ७.१,१५.३३<br>
अर्धनारीश्वरं नाम शिवयोर्हर्षवर्धनम्  ॥ ७.१,१५.३३<br>
य इदं कीर्तयेद्भक्त्या यस्य कस्यापि शिक्षया  ॥ ७.१,१५.३४<br>
स तत्फलमवाप्नोति शिवयोः प्रीतिकारणात् ॥ ७.१,१५.३४<br>
सकलभुवनभूतभावनाभ्यां जननविनाशविहीनविग्रहाभ्याम्  ॥ ७.१,१५.३५<br>
नरवरयुवतीवपुर्धराभ्यां सततमहं प्रणतोस्मि शंकराभ्याम्  ॥ ७.१,१५.३५<br>
<br>
