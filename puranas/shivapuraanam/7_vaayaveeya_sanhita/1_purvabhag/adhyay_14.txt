वायुरुवाच<br>
प्रतिकल्पं प्रवक्ष्यामि रुद्राविर्भावकारणम्  ॥ ७.१,१४.१<br>
यतो विच्छिन्नसंताना ब्रह्मसृष्टिः प्रवर्तते  ॥ ७.१,१४.१<br>
कल्पेकल्पे प्रजाः सृष्ट्वा ब्रह्मा ब्रह्मांडसंभवः  ॥ ७.१,१४.२<br>
अवृद्धिहेतोर्भूतानां मुमोह भृशदुःखितः  ॥ ७.१,१४.२<br>
तस्य दुःखप्रशांत्यर्थं प्रजानां च विवृद्धये  ॥ ७.१,१४.३<br>
तत्तत्कल्पेषु कालात्मा रुद्रो रुद्रगणाधिपः  ॥ ७.१,१४.३<br>
निर्दिष्टः पममेशेन महेशो नीललोहितः  ॥ ७.१,१४.४<br>
पुत्रो भूत्वानुगृह्णाति ब्रह्माणं ब्रह्मणोनुजः  ॥ ७.१,१४.४<br>
स एव भगवानीशस्तेजोराशिरनामयः  ॥ ७.१,१४.५<br>
अनादिनिधनोधाता भूतसंकोचको विभुः  ॥ ७.१,१४.५<br>
परमैश्वर्यसंयुक्तः परमेश्वरभावितः  ॥ ७.१,१४.६<br>
तच्छक्त्याधिष्ठितश्शश्वत्तच्चिह्नैरपि चिह्नितः  ॥ ७.१,१४.६<br>
तन्नामनामा तद्रूपस्तत्कार्यकरणक्षमः  ॥ ७.१,१४.७<br>
तत्तुल्यव्यवहारश्च तदाज्ञापरिपालकः  ॥ ७.१,१४.७<br>
सहस्रादित्यसंकाशश्चन्द्रावयवभूषणः  ॥ ७.१,१४.८<br>
भुजंगहारकेयूरवलयो मुंजमेखलः  ॥ ७.१,१४.८<br>
जलंधरविरिंचेन्द्रकपालशकलोज्ज्वलः  ॥ ७.१,१४.९<br>
गङ्गातुंगतरंगार्धपिंगलाननमूर्धजः  ॥ ७.१,१४.९<br>
भग्नदंष्ट्रांकुराक्रान्तप्रान्तकान्तधराधरः  ॥ ७.१,१४.१०<br>
सव्यश्रवणपार्श्वांतमंडलीकृतकुण्डलः  ॥ ७.१,१४.१०<br>
महावृषभनिर्याणो महाजलदनिःस्वनः  ॥ ७.१,१४.११<br>
महानलसमप्रख्यो महाबलपराक्रमः  ॥ ७.१,१४.११<br>
एवं घोरमहारूपो ब्रह्मपुत्रीं महेश्वरः  ॥ ७.१,१४.१२<br>
विज्ञानं ब्रह्मणे दत्त्वा सर्गे सहकरोति च  ॥ ७.१,१४.१२<br>
तस्माद्रुद्रप्रसादेन प्रतिकल्पं प्रजापतेः  ॥ ७.१,१४.१३<br>
प्रवाहरूपतो नित्या प्रजासृष्टिः प्रवर्तते  ॥ ७.१,१४.१३<br>
कदाचित्प्रार्थितः स्रष्टुं ब्रह्मणा नीललोहितः  ॥ ७.१,१४.१४<br>
स्वात्मना सदृशान् सर्वान् ससर्ज मनसा विभुः  ॥ ७.१,१४.१४<br>
कपर्दिनो निरातंकान्नीलग्रीवांस्त्रिलोचनान्  ॥ ७.१,१४.१५<br>
जरामरणनिर्मुक्तान् दीप्तशूलवरायुधान्  ॥ ७.१,१४.१५<br>
तैस्तु संच्छादितं सर्वं चतुर्दशविधं जगत् ॥ ७.१,१४.१६<br>
तान्दृष्टा विविधान्रुद्रान् रुद्रमाह पितामहः  ॥ ७.१,१४.१६<br>
नमस्ते देवदेवेश मास्राक्षीरीदृशीः प्रजाः  ॥ ७.१,१४.१७<br>
अन्याः सृज त्वं भद्रं ते प्रजा मृत्युसमन्विताः  ॥ ७.१,१४.१७<br>
इत्युक्तः प्रहसन्प्राह ब्रह्माणं परमेश्वरः  ॥ ७.१,१४.१८<br>
नास्ति मे तादृशस्सर्गस्सृज त्वमशुभाः प्रजाः  ॥ ७.१,१४.१८<br>
ये त्विमे मनसा सृष्टा महात्मानो महाबलाः  ॥ ७.१,१४.१९<br>
चरिष्यंति मया सार्धं सर्व एव हि याज्ञिकाः  ॥ ७.१,१४.१९<br>
इत्युक्त्वा विश्वकर्माणं विश्वभूतेश्वरो हरः  ॥ ७.१,१४.२०<br>
सह रुद्रैः प्रजासर्गान्निवृत्तात्मा व्यतिष्ठत  ॥ ७.१,१४.२०<br>
ततः प्रभृति देवो ऽसौ न प्रसूते प्रजाः शुभाः  ॥ ७.१,१४.२१<br>
ऊर्ध्वरेताः स्थितः स्थाणुर्यावदाभूतसंप्लवम्  ॥ ७.१,१४.२१<br>
<br>
