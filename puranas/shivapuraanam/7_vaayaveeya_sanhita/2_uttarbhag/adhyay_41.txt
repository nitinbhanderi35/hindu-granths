सूत उवाच<br>
तत्र स्कंदसरो नाम सरस्सागरसन्निभम्  ॥ ७.२,४१.१<br>
अमृतस्वादुशिशिरस्वच्छा गाधलघूदकम्  ॥ ७.२,४१.१<br>
समंततः संघटितं स्फटिको पलसंचयैः  ॥ ७.२,४१.२<br>
सर्वर्तुकुसुमैः फुल्लैश्छादिताखिलदिङ्मुखम्  ॥ ७.२,४१.२<br>
शैवलैरुत्पलैः पद्मैः कुमुदैस्तारकोपमैः  ॥ ७.२,४१.३<br>
तरंगैरभ्रसंकाशैराकाशमिव भूमिगम्  ॥ ७.२,४१.३<br>
सुखावतरणारोहैः स्थलैर्नीलशिलामयैः  ॥ ७.२,४१.४<br>
सोपानमार्गौ रुचिरैश्शोभमानाष्टदिङ्मुखम्  ॥ ७.२,४१.४<br>
तत्रावतीर्णैश्च यथा तत्रोत्तीर्णश्च भूयसा  ॥ ७.२,४१.५<br>
स्नातैः सितोपवीतैश्च शुक्लाकौपीनवल्कलैः  ॥ ७.२,४१.५<br>
जटाशिखायनैर्मुंडैस्त्रिपुंड्रकृतमंडनैः  ॥ ७.२,४१.६<br>
विरागविवशस्मेरमुखैर्मुनिकुमारकैः  ॥ ७.२,४१.६<br>
घटैः कमलिनीपत्रपुटैश्च कलशैः शिवैः  ॥ ७.२,४१.७<br>
कमण्डलुभिरन्यैश्च तादृशैः करकादिभिः  ॥ ७.२,४१.७<br>
आत्मार्थं च परार्थं च देवतार्थं विशेषतः  ॥ ७.२,४१.८<br>
आनीयमानसलिलमात्तपुष्पं च नित्यशः  ॥ ७.२,४१.८<br>
अंतर्जलशिलारूढैर्नीचानां स्पर्शशंकया  ॥ ७.२,४१.९<br>
आचारवद्भिर्मुनिभिः कृतभस्मांगधूसरैः  ॥ ७.२,४१.९<br>
इतस्ततो ऽप्सु मज्जद्भिरिष्टशिष्टैः शिलागतैः  ॥ ७.२,४१.१०<br>
तिलैश्च साक्षतैः पुष्पैस्त्यक्तदर्भपवित्रकैः  ॥ ७.२,४१.१०<br>
देवाद्यमृषिमध्यं च निर्वर्त्य पितृतर्पणम्  ॥ ७.२,४१.११<br>
निवेदयेदभिज्ञेभ्यो नित्यस्नानगतान् द्विजान्  ॥ ७.२,४१.११<br>
स्थानेस्थाने कृतानेकबलिपुष्पसमीरणैः  ॥ ७.२,४१.१२<br>
सौरार्घ्यपूर्वं कुर्वद्भिःस्थंडलेभ्यर्चनादिकम्  ॥ ७.२,४१.१२<br>
क्वचिन्निमज्जदुन्मज्जत्प्रस्रस्तगजयूथपम्  ॥ ७.२,४१.१३<br>
क्वचिच्च तृषयायातमृगीमृगतुरंगमम्  ॥ ७.२,४१.१३<br>
क्वचित्पीतजनोत्तीर्णमयूरवरवारणम्  ॥ ७.२,४१.१४<br>
क्वचित्कृततटाघातवृषप्रतिवृषोज्ज्वलम्  ॥ ७.२,४१.१४<br>
क्वचित्कारंडवरवैः क्वचित्सारसकूजितैः  ॥ ७.२,४१.१५<br>
क्वचिच्च कोकनिनदैः क्वचिद्भ्रमरगीतिभिः  ॥ ७.२,४१.१५<br>
स्नानपानादिकरणैः स्वसंपद्द्रुमजीविभिः  ॥ ७.२,४१.१६<br>
प्रणयात्प्राणिभिस्तैस्तैर्भाषमाणमिवासकृत् ॥ ७.२,४१.१६<br>
कूलशाखिशिखालीनकोकिलाकुलकूजितैः  ॥ ७.२,४१.१७<br>
आतपोपहतान्सर्वान्नामंत्रयदिवानिशम्  ॥ ७.२,४१.१७<br>
उत्तरे तस्य सरसस्तीरे कल्पतरोरधः  ॥ ७.२,४१.१८<br>
वेद्यां वज्रशिलामय्यां मृदुले मृगचर्मणि  ॥ ७.२,४१.१८<br>
सनत्कुमारमासीनं शश्वद्बालवपुर्धरम्  ॥ ७.२,४१.१९<br>
तत्कालमात्रोपरतं समाधेरचलात्मनः  ॥ ७.२,४१.१९<br>
उपास्यमानं मुनिभिर्योगींद्रैरपि पूजितम्  ॥ ७.२,४१.२०<br>
ददृशुर्नैमिषेयास्ते प्रणताश्चोपतस्थिरे  ॥ ७.२,४१.२०<br>
यावत्पृष्टवते तस्मै प्रोचुः स्वागतकारणम्  ॥ ७.२,४१.२१<br>
तुमुलः शुश्रुवे तावद्दिवि दुंदुभिनिस्वनः  ॥ ७.२,४१.२१<br>
ददृशे तत्क्षणे तस्मिन्विमानं भानुसन्निभम्  ॥ ७.२,४१.२२<br>
गणेश्वरैरसंख्येयैः संवृतं च समंततः  ॥ ७.२,४१.२२<br>
अप्सरोगणसंकीर्णं रुद्रकन्याभिरावृतम्  ॥ ७.२,४१.२३<br>
मृदंगमुरजोद्घुष्टं वेणुवीणारवान्वितम्  ॥ ७.२,४१.२३<br>
चित्ररत्नवितानाढ्यं मुक्तादामविराजितम्  ॥ ७.२,४१.२४<br>
मुनिभिस्सिद्धगंधर्वैर्यक्षचारणकिन्नरैः  ॥ ७.२,४१.२४<br>
नृत्यद्भिश्चैव गायद्भिर्वादयद्भिश्च संवृतम्  ॥ ७.२,४१.२५<br>
वीरगोवृषचिह्नेन विद्रमद्रुमयष्टिना  ॥ ७.२,४१.२५<br>
कृतगोपुरसत्कारं केतुना मान्यहेतुना  ॥ ७.२,४१.२६<br>
तस्य मध्ये विमानस्य चामरद्वितयांतरे  ॥ ७.२,४१.२६<br>
छत्त्रस्य मणिदंडस्य चंद्रस्येव शुचेरधः  ॥ ७.२,४१.२७<br>
दिव्यसिंहासनारूढं देव्या सुयशया सह  ॥ ७.२,४१.२७<br>
श्रिया च वपुषा चैव त्रिभिश्चापि विलोचनैः  ॥ ७.२,४१.२८<br>
प्राकारैरभिकृत्यानां प्रत्यभिज्ञापकं प्रभोः  ॥ ७.२,४१.२८<br>
अविलंघ्य जगत्कर्तुराज्ञापनमिवागतम्  ॥ ७.२,४१.२९<br>
सर्वानुग्रहणं शंभोः साक्षादिव पुरःस्थितम्  ॥ ७.२,४१.२९<br>
शिलादतनयं साक्षाच्छ्रीमच्छूलवरायुधम्  ॥ ७.२,४१.३०<br>
विश्वेश्वरगणाध्यक्षं विश्वेश्वरमिवापरम्  ॥ ७.२,४१.३०<br>
विश्वस्यापि विधात्ःणां निग्रहानुग्रहक्षमम्  ॥ ७.२,४१.३१<br>
चतुर्बाहुमुदारांगं चन्द्ररेखाविभूषितम्  ॥ ७.२,४१.३१<br>
कंठे नागेन मौलौ च शशांकेनाप्यलंकृतम्  ॥ ७.२,४१.३२<br>
सविग्रहमिवैश्वर्यं सामर्थ्यमिव सक्रियम्  ॥ ७.२,४१.३२<br>
समाप्तमिव निर्वाणं सर्वज्ञमिव संगतम्  ॥ ७.२,४१.३३<br>
दृष्ट्वा प्रहृष्टवदनो ब्रह्मपुत्रः सहर्षिभिः  ॥ ७.२,४१.३३<br>
तस्थौ प्राञ्जलिरुत्थाय तस्यात्मानमिवार्पयन्  ॥ ७.२,४१.३४<br>
अथ तत्रांतरे तस्मिन्विमाने चावनिं गते  ॥ ७.२,४१.३४<br>
प्रणम्य दण्डवद्देवं स्तुत्वा व्यज्ञापयन्मुनीम्  ॥ ७.२,४१.३५<br>
षट्कुलीया इमे दीर्घं नैमिषे सत्रमास्थिताः  ॥ ७.२,४१.३५<br>
आगता ब्रह्मणादिष्टाः पूर्वमेवाभिकांक्षया  ॥ ७.२,४१.३५<br>
श्रुत्वा वाक्यं ब्रह्मपुत्रस्य नंदीछित्त्वा पाशान्दृष्टिपातेन सद्यः  ॥ ७.२,४१.३६<br>
शैवं धर्मं चैश्वरं ज्ञानयोगं दत्त्वा भूयो देवपार्श्वं जगाम  ॥ ७.२,४१.३६<br>
सनत्कुमारेण च तत्समस्तं व्यासाय साक्षाद्गुरवे ममोक्तम्  ॥ ७.२,४१.३७<br>
व्यासेन चोक्तं महितेन मह्यं मया च तद्वः कथितं समासात् ॥ ७.२,४१.३७<br>
नावेदविद्भ्यः कथनीयमेतत्पुराणरत्नं पुरशासनस्य  ॥ ७.२,४१.३८<br>
नाभक्तशिष्याय च नास्तिकेभ्यो दत्तं हि मोहान्निरयं ददाति  ॥ ७.२,४१.३८<br>
मार्गेण सेवानुगतेन यैस्तद्दत्तं गृहीतं पठितं श्रुतं वा  ॥ ७.२,४१.३९<br>
तेभ्यः सुखं धर्ममुखं त्रिवर्गं निर्वाणमंते नियतं ददाति  ॥ ७.२,४१.३९<br>
परस्परस्योपकृतं भवद्भिर्मया च पौराणिकमार्गयोगात् ॥ ७.२,४१.४०<br>
अतो गमिष्ये ऽहमवाप्तकामः समस्तमेवास्तु शिवं सदा नः  ॥ ७.२,४१.४०<br>
सूते कृताशिषि गते मुनयः सुवृत्ता यागे च पर्यवसिते महति प्रयोगे  ॥ ७.२,४१.४१<br>
काले कलौ च विषयैः कलुषायमाणे वाराणसीपरिसरे वसतिं विनेतुः  ॥ ७.२,४१.४१<br>
अथ च ते पशुपाशमुमुक्षयाखिलतया कृतपाशुपतव्रताः  ॥ ७.२,४१.४२<br>
अधिकृताखिलबोधसमाधयः परमनिर्वृतिमापुरनिंदिताः  ॥ ७.२,४१.४२<br>
व्यास उवाच<br>
एतच्छिवपुराणं हि समाप्तं हितमादरात् ॥ ७.२,४१.४३<br>
पठितव्यं प्रयत्नेन श्रोतव्यं च तथैव हि  ॥ ७.२,४१.४३<br>
नास्तिकाय न वक्तव्यमश्रद्धाय शठाय च  ॥ ७.२,४१.४४<br>
अभक्ताय महेशस्य तथा धर्मध्वजाय च  ॥ ७.२,४१.४४<br>
एतच्छ्रुत्या ह्येकवारं भवेत्पापं हि भस्मसात् ॥ ७.२,४१.४५<br>
अभक्तो भक्तिमाप्नोति भक्तो भक्तिसमृद्धिभाक् ॥ ७.२,४१.४५<br>
पुनः श्रुते च सद्भक्तिर्मुक्तिस्स्याच्च श्रुतेः पुनः  ॥ ७.२,४१.४६<br>
तस्मात्पुनःपुनश्चैव श्रोतव्यं हि मुमुक्षुभिः  ॥ ७.२,४१.४६<br>
पञ्चावृत्तिः प्रकर्तव्या पुराणस्यास्य सद्धिया  ॥ ७.२,४१.४७<br>
परं फलं समुद्दिश्य तत्प्राप्नोति न संशयः  ॥ ७.२,४१.४७<br>
पुरातनाश्च राजानो विप्रा वैश्याश्च सत्तमाः  ॥ ७.२,४१.४८<br>
सप्तकृत्वस्तदावृत्त्यालभन्त शिवदर्शनम्  ॥ ७.२,४१.४८<br>
श्रोष्यत्यथापि यश्चेदं मानवो भक्तितत्परः  ॥ ७.२,४१.४९<br>
इह भुक्त्वाखिलान्भोगानंते मुक्तिं लभेच्च सः  ॥ ७.२,४१.४९<br>
एतच्छिवपुराणं हि शिवस्यातिप्रियं परम्  ॥ ७.२,४१.५०<br>
भुक्तिमुक्तिप्रदं ब्रह्मसंमितं भक्तिवर्धनम्  ॥ ७.२,४१.५०<br>
एतच्छिवपुराणस्य वक्तुः श्रोतुश्च सर्वदा  ॥ ७.२,४१.५१<br>
सगणस्ससुतस्सांबश्शं करोतु स शंकरः  ॥ ७.२,४१.५१<br>
<br>
