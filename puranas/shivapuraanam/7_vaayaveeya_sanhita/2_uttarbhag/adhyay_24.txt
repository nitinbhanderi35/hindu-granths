उपमन्युरुवाच<br>
प्रोक्षयेन्मूलमंत्रेण पूजास्थानं विशुद्धये  ॥ ७.२,२४.१<br>
गन्धचन्दनतोयेन पुष्पं तत्र विनिक्षिपेत् ॥ ७.२,२४.१<br>
अस्त्रेणोत्सार्य वै विघ्नानवगुण्ठ्य च वर्मणा  ॥ ७.२,२४.२<br>
अस्त्रं दिक्षु प्रविन्यस्य कल्पयेदर्चनाभुवम्  ॥ ७.२,२४.२<br>
तत्र दर्भान्परिस्तीर्य क्षालयेत्प्रोक्षणादिभिः  ॥ ७.२,२४.३<br>
संशोध्य सर्वपात्राणि द्रव्यशुद्धिं समाचरेत् ॥ ७.२,२४.३<br>
प्रोक्षणीमर्ध्यपात्रं च पाद्यपात्रमतः परम्  ॥ ७.२,२४.४<br>
तथैवाचमनीयस्य पात्रं चेति चतुष्टयम्  ॥ ७.२,२४.४<br>
प्रक्षाल्य प्रोक्ष्य वीक्ष्याथ क्षिपेत्तेषु जलं शिवम्  ॥ ७.२,२४.५<br>
पुण्यद्रव्याणि सर्वाणि यथालाभं विनिक्षिपेत् ॥ ७.२,२४.५<br>
रत्नानि रजतं हेम गन्धपुष्पाक्षतादयः  ॥ ७.२,२४.६<br>
फलपल्लवदर्भांश्च पुण्यद्रव्याण्यनेकधा  ॥ ७.२,२४.६<br>
स्नानोदके सुगन्धादि पानीये च विशेषतः  ॥ ७.२,२४.७<br>
शीतलानि मनोज्ञानी कुसुमादीनि निक्षिपेत् ॥ ७.२,२४.७<br>
उशीरं चन्दनं चैव पाद्ये तु परिकल्पयेत् ॥ ७.२,२४.८<br>
जातिकंकोलकर्पूरबहुमूलतमालकान्  ॥ ७.२,२४.८<br>
क्षिपेदाचमनीये च चूर्णयित्वा विशेषतः  ॥ ७.२,२४.९<br>
एलां पात्रेषु सर्वेषु कर्पूरं चन्दनं तथा  ॥ ७.२,२४.९<br>
कुशाग्राण्यक्षतांश्चैव यवव्रीहितिलानपि  ॥ ७.२,२४.१०<br>
आज्यसिद्धार्थपुष्पाणि भसितञ्चार्घ्यपात्रके  ॥ ७.२,२४.१०<br>
कुशपुष्पयवव्रीहिबहुमूलतमालकान्  ॥ ७.२,२४.११<br>
प्रक्षिपेत्प्रोक्षणीपात्रे भसितं च यथाक्रमम्  ॥ ७.२,२४.११<br>
सर्वत्र मन्त्रं विन्यस्य वर्मणावेष्ट्य बाह्यतः  ॥ ७.२,२४.१२<br>
पश्चादस्त्रेण संरक्ष्य धेनुमुद्रां प्रदर्शयेत् ॥ ७.२,२४.१२<br>
पूजाद्रव्याणि सर्वाणि प्रोक्षणीपात्रवारिणा  ॥ ७.२,२४.१३<br>
सम्प्रोक्ष्य मूलमंत्रेण शोधयेद्विधिवत्ततः  ॥ ७.२,२४.१३<br>
पात्राणां प्रोक्षणीमेकामलाभे सर्वकर्मसु  ॥ ७.२,२४.१४<br>
साधयेदर्घ्यमद्भिस्तत्सामान्यं साधकोत्तमः  ॥ ७.२,२४.१४<br>
ततो विनायकं देवं भक्ष्यभोज्यादिभिः क्रमात् ॥ ७.२,२४.१५<br>
पूजयित्वा विधानेन द्वारपार्श्वे ऽथ दक्षिणे  ॥ ७.२,२४.१५<br>
अन्तःपुराधिपं साक्षान्नन्दिनं सम्यगर्चयेत् ॥ ७.२,२४.१६<br>
चामीकराचलप्रख्यं सर्वाभरणभूषितम्  ॥ ७.२,२४.१६<br>
बालेन्दुमुकुटं सौम्यं त्रिनेत्रं च चतुर्भुजम्  ॥ ७.२,२४.१७<br>
दीप्तशूलमृगीटंकतिग्मवेत्रधरं प्रभुम्  ॥ ७.२,२४.१७<br>
चन्द्रबिम्बाभवदनं हरिवक्त्रमथापि वा  ॥ ७.२,२४.१८<br>
उत्तरे द्वारपार्श्वस्य भार्यां च मरुतां सुताम्  ॥ ७.२,२४.१८<br>
सुयशां सुव्रतामम्बां पादमण्डनतत्पराम्  ॥ ७.२,२४.१९<br>
पूजयित्वा प्रविश्यान्तर्भवनं परमेष्ठिनः  ॥ ७.२,२४.१९<br>
संपूज्य लिङ्गं तैर्द्रव्यैर्निर्माल्यमपनोदयेत् ॥ ७.२,२४.२०<br>
प्रक्षाल्य पुष्पं शिरसि न्यसेत्तस्य विशुद्धये  ॥ ७.२,२४.२०<br>
पुष्पहस्तो जपेच्छक्त्या मन्त्रं मन्त्रविशुद्धये  ॥ ७.२,२४.२१<br>
ऐशान्यां चण्दमाराध्य निर्माल्यं तस्य दापयेत् ॥ ७.२,२४.२१<br>
कल्पयेदासनं पश्चादाधारादि यथाक्रमम्  ॥ ७.२,२४.२२<br>
आधारशक्तिं कल्याणीं श्यामां ध्यायेदधो भुवि  ॥ ७.२,२४.२२<br>
तस्याः पुरस्तादुत्कंठमनंतं कुण्डलाकृतिम्  ॥ ७.२,२४.२३<br>
धवलं पञ्चफणिनं लेलिहानमिवाम्बरम्  ॥ ७.२,२४.२३<br>
तस्योपर्यासनं भद्रं कण्ठीरवचतुष्पदम्  ॥ ७.२,२४.२४<br>
धर्मो ज्ञानं च वैराग्यमैश्वर्यञ्च पदानि वै  ॥ ७.२,२४.२४<br>
आग्नेयादिश्वेतरक्तपीतश्यामानि वर्णतः  ॥ ७.२,२४.२५<br>
अधर्मादीनि पूर्वादीन्युत्तरांतान्यनुक्रमात् ॥ ७.२,२४.२५<br>
राजावर्तमणिप्रख्यान्न्यस्य गात्राणि भावयेत् ॥ ७.२,२४.२६<br>
अस्योर्ध्वच्छादनं पद्ममासनं विमलं सितम्  ॥ ७.२,२४.२६<br>
अष्टपत्राणि तस्याहुरणिमादिगुणाष्टकम्  ॥ ७.२,२४.२७<br>
केसराणि च वामाद्या रुद्रावामादिशक्तिभिः  ॥ ७.२,२४.२७<br>
बीजान्यपि च ता एव शक्तयोंतर्मनोन्मनीः  ॥ ७.२,२४.२८<br>
कर्णिकापरवैराग्यं नालं ज्ञानं शिवात्मकम्  ॥ ७.२,२४.२८<br>
कन्दश्च शिवधर्मात्मा कर्णिकान्ते त्रिमण्डले  ॥ ७.२,२४.२९<br>
त्रिमण्डलोपर्यात्मादि तत्त्वत्रितयमासनम्  ॥ ७.२,२४.२९<br>
सर्वासनोपरि सुखं विचित्रास्तरणास्तृतम्  ॥ ७.२,२४.३०<br>
आसनं कल्पयेद्दिव्यं शुद्धविद्यासमुज्ज्वलम्  ॥ ७.२,२४.३०<br>
आवाहनं स्थापनं च सन्निरोधं निरीक्षणम्  ॥ ७.२,२४.३१<br>
नमस्कारं च कुर्वीत बध्वा मुद्राः पृथक्पृथक् ॥ ७.२,२४.३१<br>
पाद्यमाचमनं चार्घ्यं गंधं पुष्पं ततः परम्  ॥ ७.२,२४.३२<br>
धूपं दीपं च तांबूलं दत्त्वाथ स्वापयेच्छिवौ  ॥ ७.२,२४.३२<br>
अथवा परिकल्प्यैवमासनं मूर्तिमेव च  ॥ ७.२,२४.३३<br>
सकलीकृत्य मूलेन ब्रह्माभिश्चापरैस्तथा  ॥ ७.२,२४.३३<br>
आवाहयेत्ततो देव्या शिवं परमकारणम्  ॥ ७.२,२४.३४<br>
शुद्धस्फटिकसंकाशं देवं निश्चलमक्षरम्  ॥ ७.२,२४.३४<br>
कारणं सर्वलोकानां सर्वलोकमयं परम्  ॥ ७.२,२४.३५<br>
अंतर्बहिःस्थितं व्याप्य ह्यणोरणु महत्तरम् २  ॥ ७.२,२४.३५<br>
भक्तानामप्रयत्नेन दृश्यमीश्वरमव्ययम्  ॥ ७.२,२४.३६<br>
ब्रह्मेंद्रविष्णुरुद्राद्यैरपि देवैरगोचरम्  ॥ ७.२,२४.३६<br>
देवसारं च विद्वद्भिरगोचरमिति श्रुतम्  ॥ ७.२,२४.३७<br>
आदिमध्यान्तरहितं भेषजं भवरोगिणाम्  ॥ ७.२,२४.३७<br>
शिवतत्त्वमिति ख्यातं शिवार्थं जगति स्थिरम्  ॥ ७.२,२४.३८<br>
पञ्चोपचारवद्भक्त्या पूजयेल्लिंगमुत्तमम्  ॥ ७.२,२४.३८<br>
लिंगमूर्तिर्महेशस्य शिवस्य परमात्मनः  ॥ ७.२,२४.३९<br>
स्नानकाले प्रकुर्वीत जयशब्दादिमंगलम्  ॥ ७.२,२४.३९<br>
पञ्चगव्यघृतक्षीरदधिमध्वादिपूर्वकैः  ॥ ७.२,२४.४०<br>
मूलैः फलानां सारैश्च तिलसर्षपसक्तुभिः  ॥ ७.२,२४.४०<br>
बीजैर्यवादिभिश्शस्तैश्चूर्णैर्माषादिसंभवैः  ॥ ७.२,२४.४१<br>
संस्नाप्यालिप्य पिष्टाद्यैः स्नापयेदुष्णवारिभिः  ॥ ७.२,२४.४१<br>
घर्षयेद्विल्वपत्राद्यैर्लेपगंधापनुत्तये  ॥ ७.२,२४.४२<br>
पुनः संस्नाप्य सलिलैश्चक्रवर्त्युपचारतः  ॥ ७.२,२४.४२<br>
सुगंधामलकं दद्याद्धरिद्रां च यथाक्रमम्  ॥ ७.२,२४.४३<br>
ततः संशोध्य सलिलैर्लिंगं बेरमथापि वा  ॥ ७.२,२४.४३<br>
स्नापयेद्गंधतोयेन कुशपुष्पोदकेन च  ॥ ७.२,२४.४४<br>
हिरण्यरत्नतोयैश्च मंत्रसिद्धैर्यथाक्रमम्  ॥ ७.२,२४.४४<br>
असंभवे तु द्रव्याणां यथासंभवसंभृतैः  ॥ ७.२,२४.४५<br>
केवलैर्मंत्रतोयैर्वा स्नापयेच्छ्रद्धया शिवम्  ॥ ७.२,२४.४५<br>
कलशेनाथ शंखेन वर्धन्या पाणिना तथा  ॥ ७.२,२४.४६<br>
सकुशेन सपुष्पेण स्नापयेन्मंत्रपूर्वकम्  ॥ ७.२,२४.४६<br>
पवमानेन रुद्रेण नीलेन त्वरितेन च  ॥ ७.२,२४.४७<br>
लिंगसूक्तादिसूक्तैश्च शिरसाथर्वणेन च  ॥ ७.२,२४.४७<br>
ऋग्भिश्च सामभिः शैवैर्ब्रह्मभिश्चापि पञ्चभिः  ॥ ७.२,२४.४८<br>
स्नापयेद्देवदेवेशं शिवेन प्रणवेन च  ॥ ७.२,२४.४८<br>
यथा देवस्य देव्याश्च कुर्यात्स्नानादिकं तथा  ॥ ७.२,२४.४९<br>
न तु कश्चिद्विशेषो ऽस्ति तत्र तौ सदृशौ यतः  ॥ ७.२,२४.४९<br>
प्रथमं देवमुद्दिश्य कृत्वा स्नानादिकाः क्रियाः  ॥ ७.२,२४.५०<br>
देव्यैः प्रश्चात्प्रकुर्वीत देवदेवस्य शासनात् ॥ ७.२,२४.५०<br>
अर्धनारीश्वरे पूज्ये पौर्वापर्यं न विद्यते  ॥ ७.२,२४.५१<br>
तत्र तत्रोपचाराणां लिंगे वान्यत्र वा क्वचित् ॥ ७.२,२४.५१<br>
कृत्वा ऽभिषेकं लिंगस्य शुचिना च सुगंधिना  ॥ ७.२,२४.५२<br>
संमृज्य वाससा दद्यादंबरं चोपवीतकम्  ॥ ७.२,२४.५२<br>
पाद्यमाचमनं चार्घ्यं गंधं पुष्पं च भूषणम्  ॥ ७.२,२४.५३<br>
धूपं दीपं च नैवेद्यं पानीयं मुखशोधनम्  ॥ ७.२,२४.५३<br>
पुनश्चाचमनीयं च मुखवासं ततः परम्  ॥ ७.२,२४.५४<br>
मुकुटं च शुभं भद्रं सर्वरत्नैरलंकृतम्  ॥ ७.२,२४.५४<br>
भूषणानि पवित्राणि माल्यानि विविधानि च  ॥ ७.२,२४.५५<br>
व्यजने चामरे छत्रं तालवृंतं च दर्पणम्  ॥ ७.२,२४.५५<br>
दत्त्वा नीराजनं कुर्यात्सर्वमंगलनिस्वनैः  ॥ ७.२,२४.५६<br>
गीतनृत्यादिभिश्चैव जयशब्दसमन्वितः  ॥ ७.२,२४.५६<br>
हैमे च राजते ताम्रे पात्रे वा मृन्मये शुभे  ॥ ७.२,२४.५७<br>
पद्मकैश्शोभितैः पुष्पैर्बीजैर्दध्यक्षतादिभिः  ॥ ७.२,२४.५७<br>
त्रिशूलशंखयुग्माब्जनन्द्यावर्तैः करीषजैः  ॥ ७.२,२४.५८<br>
श्रीवत्सस्वस्तिकादर्शवज्रैर्वह्न्यादिचिह्नितैः  ॥ ७.२,२४.५८<br>
अष्टौ प्रदीपान्परितो विधायैकं तु मध्यमे  ॥ ७.२,२४.५९<br>
तेषु वामादिकाश्चिन्त्याः पूज्याश्च नव शक्तयः  ॥ ७.२,२४.५९<br>
कवचेन समाच्छाद्य संरक्ष्यास्त्रेण सर्वतः  ॥ ७.२,२४.६०<br>
धेनुमुद्रां च संदर्श्य पाणिभ्यां पात्रमुद्धरेत् ॥ ७.२,२४.६०<br>
अथवारोपयेत्पात्रे पञ्चदीपान्यथाक्रमम्  ॥ ७.२,२४.६१<br>
विदिक्ष्वपि च मध्ये च दीपमेकमथापि वा  ॥ ७.२,२४.६१<br>
ततस्तत्पात्रमुद्धृत्य लिंगादेरुपरि क्रमात् ॥ ७.२,२४.६२<br>
त्रिः प्रदक्षिणयोगेन भ्रामयेन्मूलविद्यया  ॥ ७.२,२४.६२<br>
दद्यादर्घ्यं ततो मूर्ध्नि भसितं च सुगंधितम्  ॥ ७.२,२४.६३<br>
कृत्वा पुष्पांजलिं पश्चादुपहारान्निवेदयेत् ॥ ७.२,२४.६३<br>
पानीयं च ततो दद्याद्दत्त्वा वाचमनं पुनः  ॥ ७.२,२४.६४<br>
पञ्चसौगंधिकोपेतं ताम्बूलं च निवेदयेत् ॥ ७.२,२४.६४<br>
प्रोक्षयेत्प्रोक्षणीयानि गाननाट्यानि कारयेत् ॥ ७.२,२४.६५<br>
लिंगादौ शिवयोश्चिन्तां कृत्वा शक्त्यजपेच्छिवम्  ॥ ७.२,२४.६५<br>
प्रदक्षिणं प्रणामं च स्तवं चात्मसमर्पणम्  ॥ ७.२,२४.६६<br>
विज्ञापनं च कार्याणां कुर्याद्विनयपूर्वकम्  ॥ ७.२,२४.६६<br>
अर्घ्यं पुष्पांजलिं दत्त्वा बद्ध्वा मुद्रां यथाविधि  ॥ ७.२,२४.६७<br>
पश्चात्क्षमापयेद्देवमुद्वास्यात्मनि चिंतयेत् ॥ ७.२,२४.६७<br>
पाद्यादिमुखवासांतमर्घ्याद्यं चातिसंकटे  ॥ ७.२,२४.६८<br>
पुष्पविक्षेपमात्रं वा कुर्याद्भावपुरस्सरम्  ॥ ७.२,२४.६८<br>
तावतैव परो धर्मो भावने सुकृतो भवेत् ॥ ७.२,२४.६९<br>
असंपूज्य न भुञ्जीत शिवमाप्राणसंचरात् ॥ ७.२,२४.६९<br>
यदि पापस्तु भुंजीत स्वैरं तय्स न निष्कृतिः  ॥ ७.२,२४.७०<br>
प्रमादेन तु भुंक्ते चेत्तदुद्गीर्य प्रयत्नतः  ॥ ७.२,२४.७०<br>
स्नात्वा द्विगुणमभ्यर्च्य देवं देवीमुपोष्य च  ॥ ७.२,२४.७१<br>
शिवस्यायुतमभ्यस्येद्ब्रह्मचर्यपुरस्सरम्  ॥ ७.२,२४.७१<br>
परेद्युश्शक्तितो दत्त्वा सुवर्णाद्यं शिवाय च  ॥ ७.२,२४.७२<br>
शिवभक्ताय वा कृत्वा महापूजां शुचिर्भवेत् ॥ ७.२,२४.७२<br>
<br>
