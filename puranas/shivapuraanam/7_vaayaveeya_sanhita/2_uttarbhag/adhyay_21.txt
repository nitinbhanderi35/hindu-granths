कृष्ण उवाच<br>
भगवञ्छ्रोतुमिच्छामि शिवाश्रमनिषेविणाम्  ॥ ७.२,२१.१<br>
शिवशास्त्रोदितं कर्म नित्यनैमित्तिकं तथा  ॥ ७.२,२१.१<br>
उपमन्युरुवाच<br>
प्रातरुत्थाय शयनाद्ध्यात्वा देवं सहाम्बया  ॥ ७.२,२१.२<br>
विचार्य कार्यं निर्गच्छेद्गृहादभ्युदिते ऽरुणे  ॥ ७.२,२१.२<br>
अबाधे विजने देशे कुर्यादावश्यकं ततः  ॥ ७.२,२१.३<br>
कृत्वा शौचं विधानेन दंतधावनमाचरेत् ॥ ७.२,२१.३<br>
अलाभे दंतकाष्ठानामष्टम्यादिदिनेषु च  ॥ ७.२,२१.४<br>
अपां द्वादशगण्डूषैः कुर्यादास्यविशोधनम्  ॥ ७.२,२१.४<br>
आचम्य विधिवत्पश्चाद्वारुणं स्नानमाचरेत् ॥ ७.२,२१.५<br>
नद्यां वा देवखाते वा ह्रदे वाथ गृहे ऽपि वा  ॥ ७.२,२१.५<br>
स्नानद्रव्याणि तत्तीरे स्थापयित्वा बहिर्मलम्  ॥ ७.२,२१.६<br>
व्यापोह्य मृदमालिप्य स्नात्वा गोमयमालिपेत् ॥ ७.२,२१.६<br>
स्नात्वा पुनः पुनर्वस्त्रं त्यक्त्वावाथ विशोध्य च  ॥ ७.२,२१.७<br>
सुस्नातो नृपवद्भूयः शुद्धं वासो वसीत च  ॥ ७.२,२१.७<br>
मलस्नानं सुगंधाद्यैः स्नानं दन्तविशोधनम्  ॥ ७.२,२१.८<br>
न कुर्याद्ब्रह्मचारी च तपस्वी विधवा तथा  ॥ ७.२,२१.८<br>
सोपवीतश्शिखां बद्धा प्रविश्य च जलांतरम्  ॥ ७.२,२१.९<br>
अवगाह्य समाचांतो जले न्यस्येत्त्रिमंडलम्  ॥ ७.२,२१.९<br>
सौम्ये मग्नः पुनर्मंत्रं जपेच्छक्त्या शिवं स्मरेत् ॥ ७.२,२१.१०<br>
उत्थायाचम्य तेनैव स्वात्मानमभिषेचयेत् ॥ ७.२,२१.१०<br>
गोशृंगेण सदर्भेण पालाशेन दलेन वा  ॥ ७.२,२१.११<br>
पाद्मेन वाथ पाणिभ्यां पञ्चकृत्वस्त्रिरेव वा  ॥ ७.२,२१.११<br>
उद्यानादौ गृहे चैव वर्धन्या कलशेन वा  ॥ ७.२,२१.१२<br>
अवगाहनकाले ऽद्भिर्मंत्रितैरभिषेचयेत् ॥ ७.२,२१.१२<br>
अथ चेद्वारुणं कर्तुमशक्तः शुद्धवाससा  ॥ ७.२,२१.१३<br>
आर्द्रेण शोधयेद्देहमापादतलमस्तकम्  ॥ ७.२,२१.१३<br>
आग्नेयं वाथ वा मांत्रं कुर्यात्स्नानं शिवेन वा  ॥ ७.२,२१.१४<br>
शिवचिंतापरं स्नानं युक्तस्यात्मीयमुच्यते  ॥ ७.२,२१.१४<br>
स्वसूत्रोक्तविधानेन मंत्राचमनपूर्वकम्  ॥ ७.२,२१.१५<br>
आचरेद्ब्रह्मयज्ञांतं कृत्वा देवादितर्पणम्  ॥ ७.२,२१.१५<br>
मंडलस्थं महादेवं ध्यात्वाभ्यर्च्य यथाविधि  ॥ ७.२,२१.१६<br>
दद्यादर्घ्यं ततस्तस्मै शिवायादित्यरूपिणे  ॥ ७.२,२१.१६<br>
अथ वैतत्स्वसूत्रोक्तं कृत्वा हस्तौ विशोधयेत् ॥ ७.२,२१.१७<br>
करन्यासं ततः कृत्वा सकलीकृतविग्रहः  ॥ ७.२,२१.१७<br>
वामहस्तगतांभोभिर्गंधसिद्धार्थकान्वितैः  ॥ ७.२,२१.१८<br>
कुशपुंजेन वाभ्युक्ष्य मूलमंत्रसमन्वितैः  ॥ ७.२,२१.१८<br>
आपोहिष्ठादिभिर्मन्त्रैः शेषमाघ्राय वै जलम्  ॥ ७.२,२१.१९<br>
वामनासापुटेनैव देवं संभावयेत्सितम्  ॥ ७.२,२१.१९<br>
अर्घमादाय देहस्थं सव्यनासापुटेन च  ॥ ७.२,२१.२०<br>
कृष्णवर्णेन बाह्यस्थं भावयेच्च शिलागतम्  ॥ ७.२,२१.२०<br>
तर्पयेदथ देवेभ्य ऋषिभिश्च विशेषतः  ॥ ७.२,२१.२१<br>
भूतेभ्यश्च पितृभ्यश्च दद्यादर्घ्यं यथाविधि  ॥ ७.२,२१.२१<br>
रक्तचंदनतोयेन हस्तमात्रेण मंडलम्  ॥ ७.२,२१.२२<br>
सुवृत्तं कल्पयेद्भूमौ रक्तचूर्णाद्यलंकृतम्  ॥ ७.२,२१.२२<br>
तत्र संपूजयेद्भानुं स्वकीयावरणैः सह  ॥ ७.२,२१.२३<br>
स्वखोल्कायेति मंत्रेण सांगतस्सुखसिद्धये  ॥ ७.२,२१.२३<br>
पुनश्च मंडलं कृत्वा तदंगैः परिपूज्य च  ॥ ७.२,२१.२४<br>
तत्र स्थाप्य हेमपात्रं मागधप्रस्थसंमितम्  ॥ ७.२,२१.२४<br>
पूरयेद्गंधतोयेन रक्तचंदनयोगिना  ॥ ७.२,२१.२५<br>
रक्तपुष्पैस्तिलैश्चैव कुशाक्षतसमन्वितैः  ॥ ७.२,२१.२५<br>
दूर्वापामार्गगव्यैश्च केवलेन जलेन वा  ॥ ७.२,२१.२६<br>
जानुभ्यां धरणीं गत्वा नत्वा देवं च मंडले  ॥ ७.२,२१.२६<br>
कृत्वा शिरसि तत्पात्रं दद्यादर्घ्यं शिवाय तत् ॥ ७.२,२१.२७<br>
अथवांजलिना तोयं सदर्भं मूलविद्यया  ॥ ७.२,२१.२७<br>
उत्क्षिपेदम्बरस्थाय शिवायादित्यमूर्तये  ॥ ७.२,२१.२८<br>
कृत्वा पुनः करन्यासं करशोधनपूर्वकम्  ॥ ७.२,२१.२८<br>
बुद्ध्वेशानादिसद्यांतं पञ्चब्रह्ममयं शिवम्  ॥ ७.२,२१.२९<br>
गृहीत्वा भसितं मन्त्रैर्विमृज्याङ्गानि संस्पृशेत् ॥ ७.२,२१.२९<br>
या दिनांतैश्शिरोवक्त्रहृद्गुह्यचरणान्क्रमात् ॥ ७.२,२१.३०<br>
ततो मूलेन सर्वांगमालभ्य वसनान्तरम्  ॥ ७.२,२१.३०<br>
परिधाय द्विराचम्य प्रोक्ष्यैकादशमन्त्रितैः  ॥ ७.२,२१.३१<br>
जलैराच्छाद्य वासो ऽयद्द्विराचम्य शिवं स्मरेत् ॥ ७.२,२१.३१<br>
पुनर्न्यस्तकरो मन्त्री त्रिपुंड्रं भस्मना लिखेत् ॥ ७.२,२१.३२<br>
अवक्रमाय तं व्यक्तं ललाटे गन्धवारिणा  ॥ ७.२,२१.३२<br>
वृत्तं वा चतुरस्रं वा बिन्दुमर्धेन्दुमेव वा  ॥ ७.२,२१.३३<br>
ललाटे यादृशं पुण्ड्रं लिखितं भस्मना पुनः  ॥ ७.२,२१.३३<br>
तादृशं भुजयोर्मूर्ध्नि स्तनयोरंतरे लिखेत् ॥ ७.२,२१.३४<br>
सर्वांगोद्धूलनं चैव न समानं त्रिपुण्ड्रकैः  ॥ ७.२,२१.३४<br>
तस्मात्त्रिपुण्ड्रमेवैकं लिखेदुद्धूलनं विना  ॥ ७.२,२१.३५<br>
रुद्राक्षान्धारयेद्मूर्ध्नि कंठे श्रोते करे तथा  ॥ ७.२,२१.३५<br>
सुवर्णवर्णमच्छिन्नं शुभं नान्यैर्धृतं शुभम्  ॥ ७.२,२१.३६<br>
विप्रादीनां क्रमाच्छ्रेष्ठं पीतं रक्तमथासितम्  ॥ ७.२,२१.३६<br>
तदलाभे यथालाभं धारणीयमदूषितम्  ॥ ७.२,२१.३७<br>
तत्रापि नोत्तरं नीचैर्धार्यं नीचमथोत्तरैः  ॥ ७.२,२१.३७<br>
नाशुचिर्धारयेदक्षं सदा कालेषु धारयेत् ॥ ७.२,२१.३८<br>
इत्थं त्रिसंध्यमथवा द्विसंध्यं सकृदेव वा  ॥ ७.२,२१.३८<br>
कृत्वा स्नानादिकं शक्त्या पूजयेत्परमेश्वरम्  ॥ ७.२,२१.३९<br>
प्रजास्थानं समासाद्य बद्ध्वा रुचिरमासनम्  ॥ ७.२,२१.३९<br>
ध्यायेद्देवं च देवीं च प्राङ्मुखो वाप्युदङ्मुखः  ॥ ७.२,२१.४०<br>
श्वेतादीन्नकुलीशांतांस्तच्छिष्यान्प्रणमेद्गुरुम्  ॥ ७.२,२१.४०<br>
पुनर्देवं शिवं नत्वा ततो नामाष्टकं जपेत् ॥ ७.२,२१.४१<br>
शिवो महेश्वरश्चैव रुद्रो विष्णुः पितामहः  ॥ ७.२,२१.४१<br>
संसारवैद्यस्सर्वज्ञः परमात्मेति चाष्टकम्  ॥ ७.२,२१.४२<br>
अथवा शिवमेवैकं जपित्वैकादशाधिकम्  ॥ ७.२,२१.४२<br>
जिह्वाग्रे तेजसो राशिं ध्यात्वाव्याध्यादिशांतये  ॥ ७.२,२१.४३<br>
प्रक्षाल्य चरणौ कृत्वा करौ चंदनचर्चितौ  ॥ ७.२,२१.४३<br>
प्रकुर्वीत करन्यासं करशोधनपूर्वकम्  ॥ ७.२,२१.४३<br>
<br>
