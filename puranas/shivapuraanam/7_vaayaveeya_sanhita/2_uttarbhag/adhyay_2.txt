ऋषय ऊचुः<br>
किं तत्पाशुपतं ज्ञानं कथं पशुपतिश्शिवः  ॥ ७.२,२.१<br>
कथं धौम्याग्रजः पृष्टः कृष्णेनाक्लिष्टकर्मणा  ॥ ७.२,२.१<br>
एतत्सर्वं समाचक्ष्व वायो शंकरविग्रह  ॥ ७.२,२.२<br>
तत्समो न हि वक्तास्ति त्रैलोक्येष्वपरः प्रभुः  ॥ ७.२,२.२<br>
सूत उवाच<br>
इत्याकर्ण्य वचस्तेषां महर्षीणां प्रभंजनः  ॥ ७.२,२.३<br>
संस्मृत्य शिवमीशानं प्रवक्तुमुपचक्रमे  ॥ ७.२,२.३<br>
वायुरुवाच<br>
पुरा साक्षान्महेशेन श्रीकंठाख्येन मन्दरे  ॥ ७.२,२.४<br>
देव्यै देवेन कथितं ज्ञानं पाशुपतं परम्  ॥ ७.२,२.४<br>
तदेव पृष्टं कृष्णेन विष्णुना विश्वयोनिना  ॥ ७.२,२.५<br>
पशुत्वं च सुरादीनां पतित्वं च शिवस्य च  ॥ ७.२,२.५<br>
यथोपदिष्टं कृष्णाय मुनिना ह्युपमन्युना  ॥ ७.२,२.६<br>
तथा समासतो वक्ष्ये तच्छृणुध्वमतंद्रिताः  ॥ ७.२,२.६<br>
पुरोपमन्युमासीनं विष्णुःकृष्णवपुर्धरः  ॥ ७.२,२.७<br>
प्रणिपत्य यथान्यायमिदं वचनमब्रवीत् ॥ ७.२,२.७<br>
श्रीकृष्ण उवाच<br>
भगवञ्छ्रोतुमिच्छामि देव्यै देवेन भाषितम्  ॥ ७.२,२.८<br>
दिव्यं पाशुपतं ज्ञानं विभूतिं वास्य कृत्स्नशः  ॥ ७.२,२.८<br>
कथं पशुपतिर्देवः पशवः के प्रकीर्तिताः  ॥ ७.२,२.९<br>
कैः पाशैस्ते निबध्यंते विमुच्यंते च ते कथम्  ॥ ७.२,२.९<br>
इति संचोदितः श्रीमानुपमन्युर्महात्मना  ॥ ७.२,२.१०<br>
प्रणम्य देवं देवीं च प्राह पुष्टो यथा तथा  ॥ ७.२,२.१०<br>
उपमन्युरुवाच<br>
ब्रह्माद्याः स्थावरांताश्च देवदेवस्य शूलिनः  ॥ ७.२,२.११<br>
पशवः परिकीर्त्यंते संसारवशवर्तिनः  ॥ ७.२,२.११<br>
तेषां पतित्वाद्देवेशः शिवः पशुपतिः स्मृतः  ॥ ७.२,२.१२<br>
मलमायादिभिः पाशैः स बध्नाति पशून्पतिः  ॥ ७.२,२.१२<br>
स एव मोचकस्तेषां भक्त्या सम्यगुपासितः  ॥ ७.२,२.१३<br>
चतुर्विंशतितत्त्वानि मायाकर्मगुणा अमी  ॥ ७.२,२.१३<br>
विषया इति कथ्यन्ते पाशा जीवनिबन्धनाः  ॥ ७.२,२.१४<br>
ब्रह्मादिस्तम्बपर्यंतान् पशून्बद्ध्वा महेश्वरः  ॥ ७.२,२.१४<br>
पाशैरेतैः पतिर्देवः कार्यं कारयति स्वकम्  ॥ ७.२,२.१५<br>
तस्याज्ञया महेशस्य प्रकृतिः पुरुषोचिताम्  ॥ ७.२,२.१५<br>
बुद्धिं प्रसूते सा बुद्धिरहंकारमहंकृतिः  ॥ ७.२,२.१६<br>
इन्द्रियाणि दशैकं च तन्मात्रापञ्चकं तथा  ॥ ७.२,२.१६<br>
शासनाद्देवदेवस्य शिवस्य शिवदायिनः  ॥ ७.२,२.१७<br>
तन्मात्राण्यपि तस्यैव शासनेन महीयसा  ॥ ७.२,२.१७<br>
महाभूतान्यशेषाणि भावयंत्यनुपूर्वशः  ॥ ७.२,२.१८<br>
ब्रह्मादीनां तृणान्तानां देहिनां देहसंगतिम्  ॥ ७.२,२.१८<br>
महाभूतान्यशेषाणि जनयंति शिवाज्ञया  ॥ ७.२,२.१९<br>
अध्यवस्यति वै बुद्धिरहंकारोभिमन्यते  ॥ ७.२,२.१९<br>
चित्तं चेतयते चापि मनः संकल्पयत्यपि  ॥ ७.२,२.२०<br>
श्रोत्रादीनि च गृह्णन्ति शब्दादीन्विषयान् पृथक् ॥ ७.२,२.२०<br>
स्वानेव नान्यान्देवस्य दिव्येनाज्ञाबलेन वै  ॥ ७.२,२.२१<br>
वागादीन्यपि यान्यासंस्तानि कर्मेन्द्रियाणि च  ॥ ७.२,२.२१<br>
यथा स्वं कर्म कुर्वन्ति नान्यत्किंचिच्छिवाज्ञया  ॥ ७.२,२.२२<br>
शब्दादयोपि गृह्यंते क्रियन्ते वचनादयः  ॥ ७.२,२.२२<br>
अविलंघ्या हि सर्वेषामाज्ञा शंभोर्गरीयसी  ॥ ७.२,२.२३<br>
अवकाशमशेषाणां भूतानां संप्रयच्छति  ॥ ७.२,२.२३<br>
आकाशः परमेशस्य शासनादेव सर्वगः  ॥ ७.२,२.२४<br>
प्राणाद्यैश्च तथा नामभेदैरंतर्बहिर्जगत् ॥ ७.२,२.२४<br>
बिभर्ति सर्वं शर्वस्य शासनेन प्रभञ्जनः  ॥ ७.२,२.२५<br>
हव्यं वहति देवानां कव्यं कव्याशिनामपि  ॥ ७.२,२.२५<br>
पाकाद्यं च करोत्यग्निः परमेश्वरशासनात् ॥ ७.२,२.२६<br>
संजीवनाद्यं सर्वस्य कुर्वत्यापस्तदाज्ञया  ॥ ७.२,२.२६<br>
विश्वम्भरा जगन्नित्यं धत्ते विश्वेश्वराज्ञया  ॥ ७.२,२.२७<br>
देवान्पात्यसुरान् हंति त्रिलोकमभिरक्षति  ॥ ७.२,२.२७<br>
आज्ञया तस्य देवेन्द्रः सर्वैर्देवैरलंघ्यया  ॥ ७.२,२.२८<br>
आधिपत्यमपां नित्यं कुरुते वरुणस्सदा  ॥ ७.२,२.२८<br>
पाशैर्बध्नाति च यथा दंड्यांस्तस्यैव शासनात् ॥ ७.२,२.२९<br>
ददाति नित्यं यक्षेन्द्रो द्रविणं द्रविणेश्वरः  ॥ ७.२,२.२९<br>
पुण्यानुरूपं भूतेभ्यः पुरुषस्यानुशासनात् ॥ ७.२,२.३०<br>
करोति संपदः शश्वज्ज्ञानं चापि सुमेधसाम्  ॥ ७.२,२.३०<br>
निग्रहं चाप्यसाधूनामीशानश्शिवशासनात् ॥ ७.२,२.३१<br>
धत्ते तु धरणीं मूर्ध्ना शेषः शिवनियोगतः  ॥ ७.२,२.३१<br>
यामाहुस्तामसीं रौद्रीं मूर्तिमंतकरीं हरेः  ॥ ७.२,२.३२<br>
सृजत्यशेषमीशस्य शासनाच्चतुराननः  ॥ ७.२,२.३२<br>
अन्याभिर्मूर्तिभिः स्वाभिः पाति चांते निहन्ति च  ॥ ७.२,२.३३<br>
विष्णुः पालयते विश्वं कालकालस्य शासनात् ॥ ७.२,२.३३<br>
सृजते त्रसते चापि स्वकाभिस्तनुभिस्त्रिभिः  ॥ ७.२,२.३४<br>
हरत्यंते जगत्सर्वं हरस्तस्यैव शासनात् ॥ ७.२,२.३४<br>
सृजत्यपि च विश्वात्मा त्रिधा भिन्नस्तु रक्षति  ॥ ७.२,२.३५<br>
कालः करोति सकलं कालस्संहरति प्रजाः  ॥ ७.२,२.३५<br>
कालः पालयते विश्वं कालकालस्य शासनात् ॥ ७.२,२.३६<br>
त्रिभिरंशैर्जगद्बिभ्रत्तेजोभिर्वृष्टिमादिशन्  ॥ ७.२,२.३६<br>
दिवि वर्षत्यसौ भानुर्देवदेवस्य शासनात् ॥ ७.२,२.३७<br>
पुष्णात्योषधिजातानि भूतान्याह्लादयत्यपि  ॥ ७.२,२.३७<br>
देवैश्च पीयते चंद्रश्चन्द्रभूषणशासनात् ॥ ७.२,२.३८<br>
आदित्या वसवो रुद्रा अश्विनौ मरुतस्तथा  ॥ ७.२,२.३८<br>
खेचरा ऋषयस्सिद्धा भोगिनो मनुजा मृगाः  ॥ ७.२,२.३९<br>
पशवः पक्षिणश्चैव कीटाद्याः स्थावराणि च  ॥ ७.२,२.३९<br>
नद्यस्समुद्रा गिरयः काननानि सरांसि च  ॥ ७.२,२.४०<br>
वेदाः सांगाश्च शास्त्राणि मंत्रस्तोममखादयः  ॥ ७.२,२.४०<br>
कालाग्न्यादिशिवांतानि भुवनानि सहाधिपैः  ॥ ७.२,२.४१<br>
ब्रह्मांडान्यप्यसंख्यानि तेषामावरणानि च  ॥ ७.२,२.४१<br>
वर्तमानान्यतीतानि भविष्यन्त्यपि कृत्स्नशः  ॥ ७.२,२.४२<br>
दिशश्च विदिशश्चैव कालभेदाः कलादयः  ॥ ७.२,२.४२<br>
यच्च किंचिज्जगत्यस्मिन् दृश्यते श्रूयते ऽपि वा  ॥ ७.२,२.४३<br>
तत्सर्वं शंकरस्याज्ञा बलेन समधिष्ठितम्  ॥ ७.२,२.४३<br>
आज्ञाबलात्तस्य धरा स्थितेह धराधरा वारिधराः समुद्राः  ॥ ७.२,२.४४<br>
ज्योतिर्गणाः शक्रमुखाश्च देवाः स्थिरं चिरं वा चिदचिद्यदस्ति  ॥ ७.२,२.४४<br>
उपमन्युरुवाच<br>
अत्याश्चर्यमिदं कृष्ण शंभोरमितकर्मणः  ॥ ७.२,२.४५<br>
आज्ञाकृतं शृणुष्वैतच्छ्रुतं श्रुतिमुखे मया  ॥ ७.२,२.४५<br>
पुरा किल सुराः सेंद्रा विवदंतः परस्परम्  ॥ ७.२,२.४६<br>
असुरान्समरे जित्वा जेताहमहमित्युत  ॥ ७.२,२.४६<br>
तदा महेश्वरस्तेषां मध्यतो वरवेषधृक् ॥ ७.२,२.४७<br>
स्वलक्षणैर्विहीनांगः स्वयं यक्ष इवाभवत् ॥ ७.२,२.४७<br>
स तानाह सुरानेकं तृणमादाय भूतले  ॥ ७.२,२.४८<br>
य एतद्विकृतं कर्तुं क्षमते स तु दैत्यजित् ॥ ७.२,२.४८<br>
यक्षस्य वचनं श्रुत्वा वज्रपाणिः शचीपतिः  ॥ ७.२,२.४९<br>
किंचित्क्रुद्धो विहस्यैनं तृणमादातुमुद्यतः  ॥ ७.२,२.४९<br>
न तत्तृणमुपदातुं मनसापि च शक्यते  ॥ ७.२,२.५०<br>
यथा तथापि तच्छेत्तुं वज्रं वज्रधरो ऽसृजत् ॥ ७.२,२.५०<br>
तद्वज्रं निजवज्रेण संसृष्टमिव सर्वतः  ॥ ७.२,२.५१<br>
तृणेनाभिहतं तेन तिर्यगग्रं पपात ह  ॥ ७.२,२.५१<br>
ततश्चान्ये सुसंरब्धा लोकपाला महाबलाः  ॥ ७.२,२.५२<br>
ससृजुस्तृणमुद्दिश्य स्वायुधानि सहस्रशः  ॥ ७.२,२.५२<br>
प्रजज्ज्वाल महावह्निः प्रचंडः पवनो ववौ  ॥ ७.२,२.५३<br>
प्रवृद्धो ऽपांपतिर्यद्वत्प्रलये समुपस्थिते  ॥ ७.२,२.५३<br>
एवं देवैस्समारब्धं तृणमुद्दिश्य यत्नतः  ॥ ७.२,२.५४<br>
व्यर्थमासीदहो कृष्ण यक्षस्यात्मबलेन वै  ॥ ७.२,२.५४<br>
तदाह यक्षं देवेंद्रः को भवानित्यमर्षितः  ॥ ७.२,२.५५<br>
ततस्स पश्यतामेव तेषामंतरधादथ  ॥ ७.२,२.५५<br>
तदंतरे हैमवती देवी दिव्यविभूषणा  ॥ ७.२,२.५६<br>
आविरासीन्नभोरंगे शोभमाना शुचिस्मिता  ॥ ७.२,२.५६<br>
तां दृष्ट्वा विस्मयाविष्टा देवाः शक्रपुरोगमाः  ॥ ७.२,२.५७<br>
प्रणम्य यक्षं पप्रच्छुः को ऽसौ यक्षो विलक्षणः  ॥ ७.२,२.५७<br>
सा ऽब्रवीत्सस्मितं देवी स युष्माकमगोचरः  ॥ ७.२,२.५८<br>
तेनेदं भ्रम्यते चक्रं संसाराख्यं चराचरम्  ॥ ७.२,२.५८<br>
तेनादौ क्रियते विश्वं तेन संह्रियते पुनः  ॥ ७.२,२.५९<br>
न तन्नियन्ता कश्चित्स्यात्तेन सर्वं नियम्यते  ॥ ७.२,२.५९<br>
इत्युक्त्वा सा महादेवी तत्रैवांतरधत्त वै  ॥ ७.२,२.६०<br>
देवाश्च विस्मिताः सर्वे तां प्रणम्य दिवं ययुः  ॥ ७.२,२.६०<br>
<br>
