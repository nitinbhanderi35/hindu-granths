कृष्ण उवाच<br>
भगवन्सर्वयोगींद्र गणेश्वर मुनीश्वर  ॥ <br>
षडाननसमप्रख्य सर्वज्ञाननिधे गुरो  ॥ १<br>
प्रायस्त्वमवतीर्योर्व्यां पाशविच्छित्तये नृणाम्  ॥ <br>
महर्षिवपुरास्थाय स्थितो ऽसि परमेश्वर  ॥ २<br>
अन्यथा हि जगत्यस्मिन् देवो वा दानवो ऽपि वा  ॥ <br>
त्वत्तोन्यः परमं भावं को जानीयाच्छिवात्मकम्  ॥ ३<br>
तस्मात्तव मुखोद्गीर्णं साक्षादिव पिनाकिनः  ॥ <br>
शिवज्ञानामृतं पीत्वा न मे तृप्तमभून्मनः  ॥ ४<br>
साक्षात्सर्वजगत्कर्तुर्भर्तुरंकं समाश्रिता  ॥ <br>
भगवन्किन्नु पप्रच्छ भर्तारं परमेश्वरी  ॥ ५<br>
उपमन्युरुवाच<br>
स्थाने पृष्टं त्वया कृष्ण तद्वक्ष्यामि यथातथम्  ॥ <br>
भवभक्तस्य युक्तस्य तव कल्याणचेतसः  ॥ ६<br>
महीधरवरे दिव्ये मंदरे चारुकंदरे  ॥ <br>
देव्या सह महादेवो दिव्यो ध्यानगतो ऽभवत् ॥ ७<br>
तदा देव्याः प्रियसखी सुस्मितास्या शुभावती  ॥ <br>
फुल्लान्यतिमनोज्ञानि पुष्पाणि समुदाहरत् ॥ ८<br>
ततः स्वमंकमारोप्य देवीं देववरोरहः  ॥ <br>
अलंकृत्य च तैः पुष्पैरास्ते हृष्टतरः स्वयम्  ॥ ९<br>
अथांतःपुरचारिण्यो देव्यो दिव्यविभूषणाः  ॥ <br>
अंतरंगा गणेन्द्राश्च सर्वलोकमहेश्वरीम्  ॥ १०<br>
भर्तारं परिपूर्णं च सर्वलोकमहेश्वरम्  ॥ <br>
चामरासक्तहस्ताश्च देवीं देवं सिषेविरे  ॥ ११<br>
ततः प्रियाः कथा वृत्ता विनोदाय महेशयोः  ॥ <br>
त्राणाय च नृणां लोके ये शिवं शरणं गताः  ॥ १२<br>
तदावसरमालोक्य सर्वलोकमहेश्वरी  ॥ <br>
भर्तारं परिपप्रच्छ सर्वलोकमहेश्वरम्  ॥ १३<br>
देव्युवाच<br>
केन वश्यो महादेवो मर्त्यानां मंदचेतसाम्  ॥ <br>
आत्मतत्त्वाद्यशक्तानामात्मनामकृतात्मनाम्  ॥ १४<br>
ईश्वर उवाच<br>
न कर्मणा न तपसा न जपैर्नासनादिभिः  ॥ <br>
न ज्ञानेन न चान्येन वश्यो ऽहं श्रद्धया विना  ॥ १५<br>
श्रद्धा मय्यस्ति चेत्पुंसां येन केनापि हेतुना  ॥ <br>
वश्यः स्पृश्यश्च दृश्यश्च पूज्यस्संभाष्य एव च  ॥ १६<br>
साध्या तस्मान्मयि शद्धा मां वशीकर्तुमिच्छता  ॥ <br>
श्रद्धा हेतुस्स्वधर्मस्य रक्षणं वर्णिनामिह  ॥ १७<br>
स्ववर्णाश्रमधर्मेण वर्तते यस्तु मानवः  ॥ <br>
तस्यैव भवति श्रद्धा मयि नान्यस्य कस्यचित् ॥ १८<br>
आम्नायसिद्धमखिलं धर्ममाश्रमिणामिह  ॥ <br>
ब्रह्मणा कथितं पूर्वं ममैवाज्ञापुरस्सरम्  ॥ १९<br>
स तु पैतामहो धर्मो बहुवित्तक्रियान्वितः  ॥ <br>
नात्यन्त फलभूयिष्ठः क्लेशाया ससमन्वितः  ॥ २०<br>
तेन धर्मेण महतां श्रद्धां प्राप्य सुदुर्ल्लभाम्  ॥ २०<br>
वर्णिनो ये प्रपद्यंते मामनन्यसमाश्रयाः  ॥ <br>
तेषां सुखेन मार्गेण धर्मकामार्थमुक्तयः  ॥ २१<br>
वर्णाश्रमसमाचारो मया भूयः प्रकल्पितः  ॥ <br>
तस्मिन्भक्तिमतामेव मदीयानां तु वर्णिनाम्  ॥ २२<br>
अधिकारो न चान्येषामित्याज्ञा नैष्ठिकी मम  ॥ २३<br>
तदाज्ञप्तेन मार्गेण वर्णिनो मदुपाश्रयाः  ॥ <br>
मलमायादिपाशेभ्यो विमुक्ता मत्प्रसादतः  ॥ २४<br>
परं मदीयमासाद्य पुनरावृत्तिदुर्लभम्  ॥ <br>
परमं मम साधर्म्यं प्राप्य निर्वृतिमाययुः  ॥ २४<br>
तस्माल्लब्ध्वाप्यलब्ध्वा वा वर्णधर्मं मयेरितम्  ॥ <br>
आश्रित्य मम भक्तश्चेत्स्वात्मनात्मानमुद्धरेत् ॥ २५<br>
अलब्धलाभ एवैष कोटिकोटिगुणाधिकः  ॥ <br>
तस्मान्मे मुखतो लब्धं वर्णधर्मं समाचरेत् ॥ २६<br>
ममावतारा हि शुभे योगाचार्यच्छलेन तु  ॥ <br>
सर्वांतरेषु सन्त्यार्ये संततिश्च सहस्रशः  ॥ २७<br>
अयुक्तानामबुद्धीनामभक्तानां सुरेश्वरि  ॥ <br>
दुर्लभं संततिज्ञानं ततो यत्नात्समाश्रयेत् ॥ २८<br>
सा हानिस्तन्महच्छिद्रं स मोहस्सांधमूकता  ॥ <br>
यदन्यत्र श्रमं कुर्यान्मोक्षमार्गबहिष्कृतः  ॥ २९<br>
ज्ञानं क्रिया च चर्या च योगश्चेति सुरेश्वरि  ॥ <br>
चतुष्पादः समाख्यातो मम धर्मस्सनातनः  ॥ ३०<br>
पशुपाशपतिज्ञानं ज्ञानमित्यभिधीयते  ॥ <br>
षडध्वशुद्धिर्विधिना गुर्वधीना क्रियोच्यते  ॥ ३१<br>
वर्णाश्रमप्रयुक्तस्य मयैव विहितस्य च  ॥ <br>
ममार्चनादिधर्मस्य चर्या चर्येति कथ्यते  ॥ ३२<br>
मदुक्तेनैव मार्गेण मय्यवस्थितचेतसः  ॥ <br>
वृत्त्यंतरनिरोधो यो योग इत्यभिधीयते  ॥ ३३<br>
अश्वमेधगणाच्छ्रेष्ठं देवि चित्तप्रसाधनम्  ॥ <br>
मुक्तिदं च तथा ह्येतद्दुष्प्राप्यं विषयैषिणाम्  ॥ ३४<br>
विजितेंद्रियवर्गस्य यमेन नियमेन च  ॥ <br>
पूर्वपापहरो योगो विरक्तस्यैव कथ्यते  ॥ ३५<br>
वैराग्याज्जायते ज्ञानं ज्ञानाद्योगः प्रवर्तते  ॥३६ <br>
योगज्ञः पतितो वापि मुच्यते नात्र संशयः  ॥ <br>
दया कार्याथ सततमहिंसा ज्ञानसंग्रहः  ॥ ३७<br>
सत्यमस्तेयमास्तिक्यं श्रद्धा चेंद्रियनिग्रहः  ॥ ३८<br>
अध्यापनं चाध्ययनं यजनं याजनं तथा  ॥ <br>
ध्यानमीश्वरभावश्च सततं ज्ञानशीलता  ॥ <br>
य एवं वर्तते विप्रो ज्ञानयोगस्य सिद्धये  ॥ ३९<br>
अचिरादेव विज्ञानं लब्ध्वा योगं च विंदति  ॥ <br>
दग्ध्वा देहमिमं ज्ञानी क्षणाज्ज्ञानाग्निना प्रिये  ॥ ४०<br>
प्रसादान्मम योगज्ञः कर्मबंधं प्रहास्यति  ॥ <br>
पुण्यःपुण्यात्मकं कर्ममुक्तेस्तत्प्रतिबंधकम्  ॥ ४१<br>
तस्मान्नियोगतो योगी पुण्यापुण्यं विवर्जयेत् ॥ ४१<br>
फलकामनया कर्मकरणात्प्रतिबध्यते  ॥ <br>
न कर्ममात्रकरणात्तस्मात्कर्मफलं त्यजेत् ॥ ४२<br>
प्रथमं कर्मयज्ञेन बहिः सम्पूज्य मां प्रिये  ॥ <br>
ज्ञानयोगरतो भूत्वा पश्चाद्योगं समभ्यसेत् ॥ ४३<br>
विदिते मम याथात्म्ये कर्मयज्ञेन देहिनः  ॥ <br>
न यजंति हि मां युक्ताः समलोष्टाश्मकांचनाः  ॥ ४४<br>
नित्ययुक्तो मुनिः श्रेष्ठो मद्भक्तश्च समाहितः  ॥ <br>
ज्ञानयोगरतो योगी मम सायुज्यमाप्नुयात् ॥ ४५<br>
अथाविरक्तचित्ता ये वर्णिनो मदुपाश्रिताः  ॥ <br>
ज्ञानचर्याक्रियास्वेव ते ऽधिकुर्युस्तदर्हकाः  ॥ ४६<br>
द्विधा मत्पूजनं ज्ञेयं बाह्यमाभ्यंतरं तथा  ॥ <br>
वाङ्मनःकायभेदाच्च त्रिधा मद्भजनं विदुः  ॥ ४७<br>
तपः कर्म जपो ध्यानं ज्ञानं वेत्यनुपूर्वशः  ॥ <br>
पञ्चधा कथ्यते सद्भिस्तदेव भजनं पुनः  ॥ ४८<br>
अन्यात्मविदितं बाह्यमस्मदभ्यर्चनादिकम्  ॥ <br>
तदेव तु स्वसंवेद्यमाभ्यंतरमुदाहृतम्  ॥ ४९<br>
मनोमत्प्रवणं चित्तं न मनोमात्रमुच्यते  ॥ <br>
मन्नामनिरता वाणी वाङ्मता खलु नेतरा  ॥ ५०<br>
लिंगैर्मच्छासनादिष्टैस्त्रिपुंड्रादिभिरंकितः  ॥ <br>
ममोपचारनिरतः कायः कायो न चेतरः  ॥ ५१<br>
मदर्चाकर्म विज्ञेयं बाह्ये यागादिनोच्यते  ॥ <br>
मदर्थे देहसंशोषस्तपः कृच्छ्रादि नो मतम्  ॥ ५२<br>
जपः पञ्चाक्षराभ्यासः प्रणवाभ्यास एव च  ॥ <br>
रुद्राध्यायादिकाभ्यासो न वेदाध्ययनादिकम्  ॥ ५३<br>
ध्यानम्मद्रूपचिंताद्यं नात्माद्यर्थसमाधयः  ॥ <br>
ममागमार्थविज्ञानं ज्ञानं नान्यार्थवेदनम्  ॥ ५४<br>
बाह्ये वाभ्यंतरे वाथ यत्र स्यान्मनसो रतिः  ॥ <br>
प्राग्वासनावशाद्देवि तत्त्वनिष्ठां समाचरेत् ॥ ५५<br>
बाह्यादाभ्यंतरं श्रेष्ठं भवेच्छतगुणाधिकम्  ॥ <br>
असंकरत्वाद्दोषाणां दृष्टानामप्यसम्भवात् ॥ ५६<br>
शौचमाभ्यंतरं विद्यान्न बाह्यं शौचमुच्यते  ॥ <br>
अंतः शौचविमुक्तात्मा शुचिरप्यशुचिर्यतः  ॥ ५७<br>
बाह्यमाभ्यंर्तरं चैव भजनं भवपूर्वकम्  ॥ <br>
न भावरहितं देवि विप्रलंभैककारणम्  ॥ ५८<br>
कृतकृत्यस्य पूतस्य मम किं क्रियते नरैः  ॥ <br>
बहिर्वाभ्यंतरं वाथ मया भावो हि गृह्यते  ॥ ५९<br>
भावैकात्मा क्रिया देवि मम धर्मस्सनातनः  ॥ <br>
मनसा कर्मणा वाचा ह्यनपेक्ष्य फलं क्वचित् ॥ ६०<br>
फलोद्देशेन देवेशि लघुर्मम समाश्रयः  ॥ <br>
फलार्थी तदभावे मां परित्यक्तुं क्षमो यतः  ॥ ६१<br>
फलार्थिनो ऽपि यस्यैव मयि चित्तं प्रतिष्ठितम्  ॥ <br>
भावानुरूपफलदस्तस्याप्यहमनिन्दिते  ॥ ६२<br>
फलानपेक्षया येषां मनो मत्प्रवणं भवेत् ॥ <br>
प्रार्थयेयुः फलं पश्चाद्भक्तास्ते ऽपि मम प्रियाः  ॥ ६३<br>
प्राक्संस्कारवशादेव ये विचिंत्य फलाफले  ॥ <br>
विवशा मां प्रपद्यंते मम प्रियतमा मताः  ॥ ६४<br>
मल्लाभान्न परो लाभस्तेषामस्ति यथातथम्  ॥ <br>
ममापि लाभस्तल्लाभान्नापरः परमेश्वरि  ॥ ६५<br>
मदनुग्रहतस्तेषां भावो मयि समर्पितः  ॥ <br>
फलं परमनिर्वाणं प्रयच्छति बलादिव  ॥ ६६<br>
महात्मनामनन्यानां मयि संन्यस्तचेतसाम्  ॥ <br>
अष्टधा लक्षणं प्राहुर्मम धर्माधिकारिणाम्  ॥ ६७<br>
मद्भक्तजनवात्सल्यं पूजायां चानुमोदनम्  ॥ <br>
स्वयमभ्यर्चनं चैव मदर्थे चांगचेष्टितम्  ॥ ६८<br>
मत्कथाश्रवणे भक्तिः स्वरनेत्रांगविक्रियाः  ॥ <br>
ममानुस्मरणं नित्यं यश्च मामुपजीवति  ॥ ६९<br>
एवमष्टविधं चिह्नं यस्मिन्म्लेच्छे ऽपि वर्तते  ॥ <br>
स विप्रेन्द्रो मुनिः श्रीमान्स यतिस्स च पंडितः  ॥ ७०<br>
न मे प्रियश्चतुर्वेदी मद्भक्तो श्वपचो ऽपि यः  ॥ <br>
तस्मै देयं ततो ग्राह्यं स च पूज्यो यथा ह्यहम्  ॥ ७१<br>
पत्रं पुष्पं फलं तोयं यो मे भक्त्या प्रयच्छति  ॥ <br>
तस्याहं न प्रणश्यामि स च मे न प्रणश्यति  ॥ ७२<br>
<br>
