उपमन्युरुवाच<br>
ततः स्नानादिकं सर्वं समाप्याचार्यचोदितः  ॥ ७.२,१८.१<br>
गच्छेद्बद्धांजलिर्ध्यायञ्छिवमण्डलपार्श्वतः  ॥ ७.२,१८.१<br>
अथ पूजां विना सर्वं कृत्वा पूर्वदिने यथा  ॥ ७.२,१८.२<br>
नेत्रबंधनपर्यंतं दर्शयेन्मण्डलं गुरुः  ॥ ७.२,१८.२<br>
बद्धनेत्रेण शिष्येण पुष्पावकिरणे कृते  ॥ ७.२,१८.३<br>
यत्रापतंति पुष्णाणि तस्य नामा ऽस्य संदिशेत् ॥ ७.२,१८.३<br>
तं चोपनीय निर्माल्यमण्डले ऽस्मिन्यथा पुरा  ॥ ७.२,१८.४<br>
पूजयेद्देवमीशानं जुहुयाच्च शिवानले  ॥ ७.२,१८.४<br>
शिष्येण यदि दुःस्वप्नो दृष्टस्तद्दोषशांतये  ॥ ७.२,१८.५<br>
शतमर्धं तदर्धं वा जुहुयान्मूलविद्यया  ॥ ७.२,१८.५<br>
ततः सूत्रं शिखाबद्धं लंबयित्वा यथा पुरा  ॥ ७.२,१८.६<br>
आधारपूजाप्रभृति यन्निवृत्तिकलाश्रयम्  ॥ ७.२,१८.६<br>
वागीश्वरीपूजनांतं कुर्याद्धोमपुरस्सरम्  ॥ ७.२,१८.७<br>
अथ प्रणम्य वागीशं निवृत्तेर्व्यापिकां सतीम्  ॥ ७.२,१८.७<br>
मण्डले देवमभ्यर्च्य हुत्वा चैवाहुतित्रयम्  ॥ ७.२,१८.८<br>
प्रापयेच्च शिशोः प्राप्तिं युगपत्सर्वयोनिषु  ॥ ७.२,१८.८<br>
सूत्रदेहे ऽथ शिष्यस्य ताडनप्रोक्षणादिकम्  ॥ ७.२,१८.९<br>
कृत्वात्मानं समादाय द्वादशांते निवेद्य च  ॥ ७.२,१८.९<br>
ततो ऽप्यादाय मूलेन मुद्रया शास्त्रदृष्टया  ॥ ७.२,१८.१०<br>
योजयेन्मनसाचार्यो युगपत्सर्वयोनिषु  ॥ ७.२,१८.१०<br>
देवानां जातयश्चाष्टौ तिरश्चां पञ्च जातयः  ॥ ७.२,१८.११<br>
जात्यैकया च मानुष्या योनयश्च चतुर्दश  ॥ ७.२,१८.११<br>
तासु सर्वासु युगपत्प्रवेशाय शिशोर्धिया  ॥ ७.२,१८.१२<br>
वागीशान्यां यथान्यायं शिष्यात्मानं निवेशयेत् ॥ ७.२,१८.१२<br>
गर्भनिष्पत्तये देवं संपूज्य प्रणिपत्य च  ॥ ७.२,१८.१३<br>
हुत्वा चैव यथान्यायं निष्पन्नं तदनुस्मरेत् ॥ ७.२,१८.१३<br>
निष्पन्नस्यैवमुत्पत्तिमनुवृत्तिं च कर्मणा  ॥ ७.२,१८.१४<br>
आर्जवं भोगनिष्पत्तिः कुर्यात्प्रीतिं परां तथा  ॥ ७.२,१८.१४<br>
निष्कृत्यर्थं च जात्यायुर्भोगसंस्कारसिद्धये  ॥ ७.२,१८.१५<br>
हुत्वाहुतित्रयं देवं प्रार्थयेद्देशिकोत्तमः  ॥ ७.२,१८.१५<br>
भोक्तृत्वविषयासंगमलं तत्कायशोधनम्  ॥ ७.२,१८.१६<br>
कृत्वैवमेव शिष्यस्य छिंद्यात्पाशत्रयं ततः  ॥ ७.२,१८.१६<br>
निकृत्या परि बद्धस्य पाशस्यात्यंतभेदतः  ॥ ७.२,१८.१७<br>
कृत्वा शिष्यस्य चैतन्यं स्वच्छं मन्येत केवलम्  ॥ ७.२,१८.१७<br>
हुत्वा पूर्णाहुतिं वह्नौ ब्रह्माणं पूजयेत्ततः  ॥ ७.२,१८.१८<br>
हुत्वाहुतित्रयं तस्मै शिवाज्ञामनुसंदिशेत् ॥ ७.२,१८.१८<br>
पितामह त्वया नास्य यातुः शैवं परं पदम्  ॥ ७.२,१८.१९<br>
प्रतिबन्धो विधातव्यः शैवाज्ञैषा गरीयसी  ॥ ७.२,१८.१९<br>
इत्यादिश्य तमभ्यर्च्य विसृज च विधानतः  ॥ ७.२,१८.२०<br>
समभ्यर्च्य महादेवं जुहुयादाहुतित्रयम्  ॥ ७.२,१८.२०<br>
निवृत्त्या शुद्धमुद्धृत्य शिष्यात्मानं यथा पुरा  ॥ ७.२,१८.२१<br>
निवेश्यात्मनि सूत्रे च वागीशं पूजयेत्ततः  ॥ ७.२,१८.२१<br>
हुत्वाहुतित्रयं तस्मै प्रणम्य च विसृज्य ताम्  ॥ ७.२,१८.२२<br>
कुर्यान्निवृत्तः संधानं प्रतिष्ठां कलया सह  ॥ ७.२,१८.२२<br>
संधाने युगपत्पूजां कृत्वा हुत्वाहुतित्रयम्  ॥ ७.२,१८.२३<br>
शिष्यात्मनः प्रतिष्ठायां प्रवेशं त्वथ भावयेत् ॥ ७.२,१८.२३<br>
ततः प्रतिष्ठामावाह्य कृत्वाशेषं पुरोदितम्  ॥ ७.२,१८.२४<br>
तद्व्याप्तिं व्यापिकां तस्य वागीशानीं च भावयेत् ॥ ७.२,१८.२४<br>
पूर्णेदुमंडलप्रख्यां कृत्वा शेषं च पूर्ववत् ॥ ७.२,१८.२५<br>
विष्णवे संविशेदाज्ञां शिवस्य परमात्मनः  ॥ ७.२,१८.२५<br>
विष्णोर्विसर्जनाद्यं च कृत्वा शेषं च विद्यया  ॥ ७.२,१८.२६<br>
प्रतिष्ठामनुसंधाय तस्यां चापि यथा पुरा  ॥ ७.२,१८.२६<br>
कृत्वानुचिन्त्य तद्व्याप्तिं वागीशां च यथाक्रमम्  ॥ ७.२,१८.२७<br>
दीप्ताग्नौ पूर्णहोमान्तं कृत्वा शेषं च पूर्ववत् ॥ ७.२,१८.२७<br>
नीलरुद्रमुपस्थाप्य तस्मै पूजादिकं तथा  ॥ ७.२,१८.२८<br>
कृत्वा कर्म शिवाज्ञां च दद्यात्पूर्वोक्तवर्त्मना  ॥ ७.२,१८.२८<br>
तपस्तमपि चोद्वास्य कृत्वा तस्याथ शांतये  ॥ ७.२,१८.२९<br>
विद्याकलां समाधाय तद्व्याप्तिं चावलोकयेत् ॥ ७.२,१८.२९<br>
स्वात्मनो व्यापिकां तद्वद्वागीशीं च यथा पुरा  ॥ ७.२,१८.३०<br>
बालार्कसदृशाकारां भासयंतीं दिशो दश  ॥ ७.२,१८.३०<br>
ततः शेषं यथापूर्वं कृत्वा देवं महेश्वरम्  ॥ ७.२,१८.३१<br>
आवाह्याराध्य हुत्वास्मै शिवाज्ञां मनसा दिशेत् ॥ ७.२,१८.३१<br>
महेश्वरं तथोत्सृज्य कृत्वान्यां च कलामिमाम्  ॥ ७.२,१८.३२<br>
शांत्यतीतां कलां नीत्वा तद्व्याप्तिमवलोकयेत् ॥ ७.२,१८.३२<br>
स्वात्मनो व्यापिकां तद्वद्वागीशां च विचिंतयेत् ॥ ७.२,१८.३३<br>
नभोमंडलसंकाशां पूर्णांतं चापि पूर्ववत् ॥ ७.२,१८.३३<br>
कृत्वा शेषविधानेन समभ्यर्च्य सदाशिवम्  ॥ ७.२,१८.३४<br>
तस्मै समादिशेदाज्ञां शंभोरमितकर्मणः  ॥ ७.२,१८.३४<br>
तत्रापि च यथापूर्वं शिवं शिरसि पूर्ववत् ॥ ७.२,१८.३५<br>
समभ्यर्च्य च वागीशं प्रणम्य च विसर्जयेत् ॥ ७.२,१८.३५<br>
ततश्शिवेन सम्प्रोक्ष्य शिष्यं शिरसि पूर्ववत् ॥ ७.२,१८.३६<br>
विलयं शांत्यतीतायाः शक्तितत्त्वे ऽथ चिंतयेत् ॥ ७.२,१८.३६<br>
षडध्वनः परे पारे सर्वाध्वव्यापिनी पराम्  ॥ ७.२,१८.३७<br>
कोटिसूर्यप्रतीकाशं शैवीं शक्तिञ्च चिन्तयेत् ॥ ७.२,१८.३७<br>
तदग्रे शिष्यमानीय शुद्धस्फटिकनिर्मलम्  ॥ ७.२,१८.३८<br>
प्रक्षाल्य कर्तरीं पश्चाच्छिवशास्त्रोक्तमार्गतः  ॥ ७.२,१८.३८<br>
कुर्यात्तस्य शिखाच्छेदं सह सूत्रेण देशिकः  ॥ ७.२,१८.३९<br>
ततस्तां गोमये न्यस्य शिवाग्नौ जुहुयाच्छिखाम्  ॥ ७.२,१८.३९<br>
वौषडंतेन मूलेन पुनः प्रक्षाल्य कर्तरीम्  ॥ ७.२,१८.४०<br>
हस्ते शिष्यस्य चैतन्यं तद्देहे विनिवर्तयेत् ॥ ७.२,१८.४०<br>
ततः स्नातं समाचांतं कृतस्वस्त्ययनं शिशुम्  ॥ ७.२,१८.४१<br>
प्रवेश्य मंडलाभ्यासं प्रणिपत्य च दंडवत् ॥ ७.२,१८.४१<br>
पूजां कृत्वा यथान्यायं क्रियावैकल्यशुद्धये  ॥ ७.२,१८.४२<br>
वाचकेनैव मंत्रेण जुहुयादाहुतित्रयम्  ॥ ७.२,१८.४२<br>
उपांशूच्चारयोगेन जुहुयादाहुतित्रयम्  ॥ ७.२,१८.४३<br>
पुनस्संपूज्य देवेशं मन्त्रवैकल्यशुद्धये  ॥ ७.२,१८.४३<br>
मानसोच्चारयोगेन जुहुयादाहुतित्रयम्  ॥ ७.२,१८.४४<br>
तत्र शंभुं समाराध्य मंडलस्थं सहांबया  ॥ ७.२,१८.४४<br>
हुत्वाहुतित्रयं पश्चात्प्रार्थयेत्प्रांजलिर्गुरुः  ॥ ७.२,१८.४४<br>
भगवंस्त्वत्प्रसादेन शुद्धिरस्य षडध्वनः  ॥ ७.२,१८.४५<br>
कृता तस्मात्परं धाम गमयैनं तवाव्ययम्  ॥ ७.२,१८.४५<br>
इति विज्ञाप्य देवाय नाडीसंधानपूर्वकम्  ॥ ७.२,१८.४६<br>
पूर्णांतं पूर्ववत्कृत्वा ततो भूतानि शोधयेत् ॥ ७.२,१८.४६<br>
स्थिरास्थिरे ततः शुद्ध्यै शीतोष्णे च ततः पदे  ॥ ७.२,१८.४७<br>
ध्यायेद्व्याप्त्यैकताकारे भूतशोधनकर्मणि  ॥ ७.२,१८.४७<br>
भूतानां ग्रंथिविच्छेदं कृत्वा त्यक्त्वा सहाधिपैः  ॥ ७.२,१८.४८<br>
भूतानि स्थितयोगेन यो जपेत्परमे शिवे  ॥ ७.२,१८.४८<br>
विशोध्यास्य तनुं दग्ध्वा प्लावयित्वा सुधाकणैः  ॥ ७.२,१८.४९<br>
स्थाप्यात्मानं ततः कुर्याद्विशुद्धाध्वमयं वपुः  ॥ ७.२,१८.४९<br>
तत्रादौ शान्त्यतीतां तु व्यापिकां स्वाध्वनः कलाम्  ॥ ७.२,१८.५०<br>
शुद्धामेव शिशोर्मूर्ध्नि न्यसेच्छान्तिमुखे तथा  ॥ ७.२,१८.५०<br>
विद्यां गलादिनाभ्यंतं प्रतिष्ठां तदधः क्रमात् ॥ ७.२,१८.५१<br>
जान्वंतं तदधो न्यस्येन्निवृत्तिं चानुचिंतयेत् ॥ ७.२,१८.५१<br>
स्वबीजैस्सूत्रमंत्रं च न्यस्यां गैस्तं शिवात्मकम्  ॥ ७.२,१८.५२<br>
बुद्ध्वा तं हृदयांभोजे देवमावाह्य पूजयेत् ॥ ७.२,१८.५२<br>
आशास्य नित्यसांनिध्यं शिवस्वात्म्यं शिशौ गुरुः  ॥ ७.२,१८.५३<br>
शिवतेजोमयस्यास्य शिशोरापादयेद्गुणान्  ॥ ७.२,१८.५३<br>
अणिमादीन्प्रसीदेति प्रदद्यादाहुतित्रयम्  ॥ ७.२,१८.५४<br>
तथैव तु गुणानेव पुनरस्योपपादयेत् ॥ ७.२,१८.५४<br>
सर्वज्ञातां तथा तृप्तिं बोधं चाद्यन्तवर्जितम्  ॥ ७.२,१८.५५<br>
अलुप्तशक्तिं स्वातन्त्र्यमनंतां शक्तिमेव च  ॥ ७.२,१८.५५<br>
ततो देवमनुज्ञाप्य सद्यादिकलशैस्तु तम्  ॥ ७.२,१८.५६<br>
अभिषिंचेत देवेशं ध्यायन्हृदि यथाक्रमम्  ॥ ७.२,१८.५६<br>
अथोपवेश्य तं शिष्यं शिवमभ्यर्च्य पूर्ववत् ॥ ७.२,१८.५७<br>
लब्धानुज्ञः शिवाच्छैवीं विद्यामस्मै समादिशेत् ॥ ७.२,१८.५७<br>
ओंकारपूर्विकां तत्र संपुटान्तु नमो ऽंतगाम्  ॥ ७.२,१८.५८<br>
शिवशक्तियुताञ्चैव शक्तिविद्यां च तादृशीम्  ॥ ७.२,१८.५८<br>
ऋषिं छन्दश्च देवं च शिवतां शिवयोस्तथा  ॥ ७.२,१८.५९<br>
पूजां सावरणां शम्भोरासनानि च सन्दिशेत् ॥ ७.२,१८.५९<br>
पुनः संपूज्य देवेशं यन्मया समनुष्ठितम्  ॥ ७.२,१८.६०<br>
सुकृतं कुरु तत्सर्वमिति विज्ञापयेच्छिवम्  ॥ ७.२,१८.६०<br>
सहशिष्यो गुरुर्देवं दण्डवत्क्षितिमंडले  ॥ ७.२,१८.६१<br>
प्रणम्योद्वासयेत्तस्मान्मंडलात्पावकादपि  ॥ ७.२,१८.६१<br>
ततः सदसिकाः सर्वे पूज्याः पूजार्हकाः क्रमात् ॥ ७.२,१८.६२<br>
सेव्या वित्तानुसारेण सदस्याश्च सहर्त्विजः  ॥ ७.२,१८.६३<br>
वित्तशाठ्यं न कुर्वीत यदीच्छेच्छिवमात्मनः  ॥ ७.२,१८.६३<br>
<br>
