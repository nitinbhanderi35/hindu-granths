श्रीसूत उवाच<br>
इति स विजितमन्योर्यादवेनोपमन्योरधिगतमभिधाय ज्ञानयोगं मुनिभ्यः  ॥ ७.२,४०.१<br>
प्रणतिमुपगतेभ्यस्तेभ्य उद्भावितात्मा सपदि वियति वायुः सायमन्तर्हितो ऽभूत् ॥ ७.२,४०.१<br>
ततः प्रभातसमये नैमिषीयास्तपोधनाः  ॥ ७.२,४०.२<br>
सत्रान्ते ऽवभृथं कर्तुं सर्व एव समुद्ययुः  ॥ ७.२,४०.२<br>
तदा ब्रह्मसमादेशाद्देवी साक्षात्सरस्वती  ॥ ७.२,४०.३<br>
प्रसन्ना स्वादुसलिला प्रावर्तत नदीशुभा  ॥ ७.२,४०.३<br>
सरस्वतीं नदीं दृष्ट्वा मुनयो हृष्टमानसाः  ॥ ७.२,४०.४<br>
समाप्य सत्रं प्रारब्धं चक्रुस्तत्रावगाहनम्  ॥ ७.२,४०.४<br>
अथ संतर्प्य देवादींस्तदीयैः सलिलैः शिवैः  ॥ ७.२,४०.५<br>
स्मरन्तः पूर्ववृत्तान्तं ययुर्वाराणसीं प्रति  ॥ ७.२,४०.५<br>
तदा ते हिमवत्पादात्पंततीं दक्षिणामुखीम्  ॥ ७.२,४०.६<br>
दृष्ट्वा भागीरथी तत्र स्नात्वा तत्तीरतो ययुः  ॥ ७.२,४०.६<br>
ततो वाराणसीं प्राप्य मुदितास्सर्व एव ते  ॥ ७.२,४०.७<br>
तदोत्तरप्रवाहायां गंगायामवगाह्य च  ॥ ७.२,४०.७<br>
अविमुक्तेश्वरं लिंगं दृष्ट्वाभ्यर्च्य विधानतः  ॥ ७.२,४०.८<br>
प्रयातुमुद्यतास्तत्र ददृशुर्दिवि भास्वरम्  ॥ ७.२,४०.८<br>
सूर्यकोटिप्रतीकाशं तेजोदिव्यं महाद्भुतम्  ॥ ७.२,४०.९<br>
आत्मप्रभावितानेन व्याप्तसर्वदिगन्तरम्  ॥ ७.२,४०.९<br>
अथ पाशुपताः सिद्धाः भस्मसञ्छन्नविग्रहाः  ॥ ७.२,४०.१०<br>
मुनयो ऽभ्येत्य शतशो लीनाः स्युस्तत्र तेजसि  ॥ ७.२,४०.१०<br>
तथा विलीयमानेषु तपस्विषु महात्मसु  ॥ ७.२,४०.११<br>
सद्यस्तिरोदधे तेजस्तदद्भुतमिवाभवत् ॥ ७.२,४०.११<br>
तद्दृष्ट्वा महदाश्चर्यं नैमिषीया महर्षयः  ॥ ७.२,४०.१२<br>
किमेतदित्यजानन्तो ययुर्ब्रह्मवनं प्रति  ॥ ७.२,४०.१२<br>
प्रागेवैषां तु गमनात्पवनो लोकपावनः  ॥ ७.२,४०.१३<br>
दर्शनं नैमिषीयाणां संवादस्तैर्महात्मनः  ॥ ७.२,४०.१३<br>
शद्धां बुद्धिं ततस्तेषां सांबे सानुचरे शिवे  ॥ ७.२,४०.१४<br>
समाप्तिं चापि सत्रस्य दीर्घपूर्वस्य सत्रिणाम्  ॥ ७.२,४०.१४<br>
विज्ञाप्य जगतां धात्रे ब्रह्मणे ब्रह्मयोनये  ॥ ७.२,४०.१५<br>
स्वकार्ये तदनुज्ञातो जगाम स्वपुरं प्रति  ॥ ७.२,४०.१५<br>
अथ स्थानगतो ब्रह्मा तुम्बुरोर्नारदस्य च  ॥ ७.२,४०.१६<br>
परस्पर स्पर्धितयोर्गाने विवदमानयोः  ॥ ७.२,४०.१६<br>
तदुद्भावितगानोत्थरसैर्माध्यस्थमाचरन्  ॥ ७.२,४०.१७<br>
गन्धर्वैरप्सरोभिश्च सुखमास्ते निषेवितः  ॥ ७.२,४०.१७<br>
तदानवसरादेव द्वाःस्थैर्द्वारि निवारिताः  ॥ ७.२,४०.१८<br>
मुनयो ब्रह्मभवनाद्बहिः पार्श्वमुपाविशन्  ॥ ७.२,४०.१८<br>
अथ तुम्बुरुणा गाने समतां प्राप्य नारदः  ॥ ७.२,४०.१९<br>
साहचर्येष्वनुज्ञातो ब्रह्मणा परमेष्ठिना  ॥ ७.२,४०.१९<br>
त्यक्त्वा परस्परस्पर्धां मैत्रीं च परमां गतः  ॥ ७.२,४०.२०<br>
सह तेनाप्सरोभिश्च गन्धर्वैश्च समावृतः  ॥ ७.२,४०.२०<br>
उपवीणयितुं देवं नकुलीश्वरमीश्वरम्  ॥ ७.२,४०.२१<br>
भवनान्निर्ययौ धातुर्जलदादंशुमानिव  ॥ ७.२,४०.२१<br>
तं दृष्ट्वा षट्कुलीयास्ते नारदं मुनिगोवृषम्  ॥ ७.२,४०.२२<br>
प्रणम्यावसरं शंभोः पप्रच्छुः परमादरात् ॥ ७.२,४०.२२<br>
स चावसर एवायमितोंतर्गम्यतामिति  ॥ ७.२,४०.२३<br>
वदन्ययावन्यपरस्त्वरया परया युतः  ॥ ७.२,४०.२३<br>
ततो द्वारि स्थिता ये वै ब्रह्मणे तान्न्यवेदयन्  ॥ ७.२,४०.२४<br>
तेन ते विविशुर्वेश्म पिंडीभूयांडजन्मनः  ॥ ७.२,४०.२४<br>
प्रविश्य दूरतो देवं प्रणम्य भुवि दंडवत् ॥ ७.२,४०.२५<br>
समीपे तदनुज्ञाताः परिवृत्योपतस्थिरे  ॥ ७.२,४०.२५<br>
तांस्तत्रावस्थितान् पृष्ट्वा कुशलं कमलासनः  ॥ ७.२,४०.२६<br>
वृत्तांतं वो मया ज्ञातं वायुरेवाह नो यतः  ॥ ७.२,४०.२६<br>
भवद्भिः किं कृतं पश्चान्मारुतेंतर्हिते सति  ॥ ७.२,४०.२७<br>
इत्युक्तवति देवेशे मुनयो ऽवभृथात्परम्  ॥ ७.२,४०.२७<br>
गंगातीर्थेस्य गमनं यात्रां वाराणसीं प्रति  ॥ ७.२,४०.२८<br>
दर्शनं तत्र लिंगानां स्थापितानां सुरेश्वरैः  ॥ ७.२,४०.२८<br>
अविमुक्तेश्वरस्यापि लिंगस्याभ्यर्चनं सकृत् ॥ ७.२,४०.२९<br>
आकाशे महतस्तस्य तेजोराशेश्च दर्शनम्  ॥ ७.२,४०.२९<br>
मुनीनां विलयं तत्र निरोधं तेजसस्ततः  ॥ ७.२,४०.३०<br>
याथात्म्यवेदनं तस्य चिंतितस्यापि चात्मभिः  ॥ ७.२,४०.३०<br>
सर्वं सविस्तरं तस्मै प्रणम्याहुर्मुहुर्मुहुः  ॥ ७.२,४०.३१<br>
मुनिभिः कथितं श्रुत्वा विश्वकर्मा चतुर्मुखः  ॥ ७.२,४०.३१<br>
कंपयित्वा शिरः किंचित्प्राह गंभीरया गिरा  ॥ ७.२,४०.३२<br>
प्रत्यासीदति युष्माकं सिद्धिरामुष्मिकी परा  ॥ ७.२,४०.३२<br>
भवद्भिर्दीर्घसत्रेण चिरमाराधितः प्रभुः  ॥ ७.२,४०.३३<br>
प्रसादाभिमुखो भूत इति भुतार्थसूचितम्  ॥ ७.२,४०.३३<br>
वाराणस्यां तु युष्माभिर्यद्दृष्टं दिवि दीप्तिमत् ॥ ७.२,४०.३४<br>
तल्लिंगसंज्ञितं साक्षात्तेजो माहेश्वरं परम्  ॥ ७.२,४०.३४<br>
तत्र लीनाश्च मुनयः श्रौतपाशुपतव्रताः  ॥ ७.२,४०.३५<br>
मुक्ता बभूवुः स्वस्थाश्च नैष्ठिका दग्धकिल्बिषाः  ॥ ७.२,४०.३५<br>
प्राप्यानेन यथा मुक्तिरचिराद्भवतामपि  ॥ ७.२,४०.३६<br>
स चायमर्थः सूच्येत युष्मद्दृष्टेन तेजसा  ॥ ७.२,४०.३६<br>
तत्र वः काल एवैष दैवादुपनतः स्वयम्  ॥ ७.२,४०.३७<br>
प्रयात दक्षिणं मेरोः शिखरं देवसेवितम्  ॥ ७.२,४०.३७<br>
सनत्कुमारो यत्रास्ते मम पुत्रः परो मुनिः  ॥ ७.२,४०.३८<br>
प्रतीक्ष्यागमनं साक्षाद्भूतनाथस्य नंदिनः  ॥ ७.२,४०.३८<br>
पुरा सनत्कुमारोपि दृष्ट्वापि परमेश्वरम्  ॥ ७.२,४०.३९<br>
अज्ञानात्सर्वयोगीन्द्रमानी विनयदूषितः  ॥ ७.२,४०.३९<br>
अभ्युत्थानादिकं युक्तमकुर्वन्नतिनिर्भयः  ॥ ७.२,४०.४०<br>
ततो ऽपराधात्क्रुद्धेन महोष्ट्रो नंदिना कृतः  ॥ ७.२,४०.४०<br>
अथ कालेन महता तदर्थे शोचता मया  ॥ ७.२,४०.४१<br>
उपास्य देवं देवीञ्च नंदिनं चानुनीय वै  ॥ ७.२,४०.४१<br>
कथंचिदुष्ट्रता तस्य प्रयत्नेन निवारिता  ॥ ७.२,४०.४२<br>
प्रापितो हि यथापूर्वं सनत्पूर्वां कुमारताम्  ॥ ७.२,४०.४२<br>
तदाह च महादेवः स्मयन्निव गणाधिपम्  ॥ ७.२,४०.४३<br>
अवज्ञाय हि मामेव तथाहंकृतवान्मुनिः  ॥ ७.२,४०.४३<br>
अतस्त्वमेव याथात्म्यं ममास्मै कथयानघ  ॥ ७.२,४०.४४<br>
ब्रह्मणः पूर्वजः पुत्रो मां मूढ इव संस्मरन्  ॥ ७.२,४०.४४<br>
मयैव शिष्यते दत्तो मम ज्ञानप्रवर्तकः  ॥ ७.२,४०.४५<br>
धर्माध्यक्षाभिषेकं च तव निर्वर्तयिष्यति  ॥ ७.२,४०.४५<br>
स एवं व्याहृतो भूयस्सर्वभूतगणाग्रणीः  ॥ ७.२,४०.४६<br>
यत्पराज्ञापनं मूर्ध्ना प्रातः प्रतिगृहीतवान्  ॥ ७.२,४०.४६<br>
तथा सनत्कुमारो ऽपि मेरौ मदनुशासनात् ॥ ७.२,४०.४७<br>
प्रसादार्थं गणस्यास्य तपश्चरति दुश्चरम्  ॥ ७.२,४०.४७<br>
द्रष्टव्यश्चेति युष्माभिः प्राग्गणेशसमागमात् ॥ ७.२,४०.४८<br>
तत्प्रसादार्थमचिरान्नंदी तत्रागमिष्यति  ॥ ७.२,४०.४८<br>
इति सत्वरमादिश्य प्रेषिता विश्वयोगिना  ॥ ७.२,४०.४९<br>
कुमारशिखरं मेरोर्दक्षिणं मुनयो ययुः  ॥ ७.२,४०.४९<br>
<br>
