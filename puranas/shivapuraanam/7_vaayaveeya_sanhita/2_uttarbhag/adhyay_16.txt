उपमन्युरुवाच<br>
पुण्ये ऽहनि शुचौ देशे बहुदोषविवर्जिते  ॥ <br>
देशिकः प्रथमं कुर्यात्संस्कारं समयाह्वयम्  ॥ १<br>
परीक्ष्य भूमिं विधिवद्गंधवर्णरसादिभिः  ॥ <br>
शिल्पिशास्त्रोक्तमार्गेण मण्डपं तत्र कल्पयेत् ॥ २<br>
कृत्वा वेदिं च तन्मध्ये कुण्डानि परिकल्पयेत् ॥ <br>
अष्टदिक्षु तथा दिक्षु तत्रैशान्यां पुनः क्रमात् ॥ ३<br>
प्रधानकुंडं कुर्वीत यद्वा पश्चिमभागतः  ॥ <br>
प्रधानमेकमेवाथ कृत्वा शोभां प्रकल्पयेत् ॥ ४<br>
वितानध्वजमालाभिर्विविधाभिरनेकशः  ॥ <br>
वेदिमध्ये ततः कुर्यान्मंडलं शुभलक्षणम्  ॥ ५<br>
रक्तहेमादिभिश्चूर्णैरीश्वरावाहनोचितम्  ॥ <br>
सिंदूरशालिनीवारचूर्णैरेवाथ निर्धनः  ॥ ६<br>
एकहस्तं द्विहस्तं वा सितं वा रक्तमेव वा  ॥ <br>
एकहस्तस्य पद्मस्य कर्णिकाष्टांगुला मता  ॥ ७<br>
केसराणि तदर्धानि शेषं चाष्टदलादिकम्  ॥ <br>
द्विहस्तस्य तु पद्मस्य द्विगुणं कर्णिकादिकम्  ॥ ८<br>
कृत्वा शोभोपशोभाढ्यमैशान्यां तस्य कल्पयेत् ॥ <br>
एकहस्तं तदर्धं वा पुनर्वेद्यः तु मंडलम्  ॥ ९<br>
व्रीहितंदुलसिद्धार्थतिलपुष्पकुशास्तृते  ॥ <br>
तत्र लक्षणसंयुक्तं शिवकुंभं प्रसाधयेत् ॥ १०<br>
सौवर्णं राजतं वापि ताम्रजं मृन्मयं तु वा  ॥ <br>
गन्धपुष्पाक्षताकीर्णं कुशदूर्वांकुराचितम्  ॥ ११<br>
सितसूत्रावृतं कंठे नववस्त्रयुगावृतम्  ॥ <br>
शुद्धाम्बुपूर्णमुत्कूर्चं सद्रव्यं सपिधानकम्  ॥ १२<br>
भृङ्गारं वर्धनीं चापि शंखं च चक्रमेव वा  ॥ <br>
विना सूत्रादिकं सर्वं पद्मपत्रमथापि वा  ॥ १३<br>
तस्यासनारविंदस्य कल्पयेदुत्तरे दले  ॥ <br>
अग्रतश्चंदनांभोभिरस्त्रराजस्य वर्धनीम्  ॥ १४<br>
मण्डलस्य ततः प्राच्यां मंत्रकुंभे च पूर्ववत् ॥ <br>
कृत्वा विधिवदीशस्य महापूजां समाचरेत् ॥ १५<br>
अथार्णवस्य तीरे वा नद्यां गोष्ठे ऽपि वा गिरौ  ॥ <br>
देवागरे गृहे वापि देशे ऽन्यस्मिन्मनोहरे  ॥ १६<br>
कृत्वा पूर्वोदितं सर्वं विना वा मंडपादिकम्  ॥ <br>
मंडलं पूर्ववत्कृत्वा स्थंडिलं च विभावसोः  ॥ १७<br>
प्रविश्य पूजाभवनं प्रहृष्टवदनो गुरुः  ॥ <br>
सर्वमंगलसंयुक्तः समाचरितनैत्यकः  ॥ १८<br>
महापूजां महेशस्य कृत्वा मण्डलमध्यतः  ॥ <br>
शिवकुंभे तथा भूयः शिवमावाह्य पूजयेत् ॥ १९<br>
पश्चिमाभिमुखं ध्यात्वा यज्ञरक्षकमीश्वरम्  ॥ <br>
अर्चयेदस्त्रवर्धन्यामस्त्रमीशस्य दक्षिणे  ॥ २०<br>
मन्त्रकुम्भे च विन्यस्य मन्त्रं मन्त्रविशारदः  ॥ <br>
कृत्वा मुद्रादिकं सर्वं मन्त्रयागं समाचरेत् ॥ २१<br>
ततश्शिवानले होमं कुर्याद्देशिकसत्तमः  ॥ <br>
प्रधानकुण्डे परितो जुहुयुश्चापरे द्विजाः  ॥ २२<br>
आचार्यात्पादमर्धं वा होमस्तेषां विधीयते  ॥ <br>
प्रधानकुण्ड एवाथ जुहुयाद्देशिकोत्तमः  ॥ २३<br>
स्वाध्यायमपरे कुर्युः स्तोत्रं मंगलवाचनम्  ॥ <br>
जपं च विधिवच्चान्ये शिवभक्तिपरायणाः  ॥ २४<br>
नृत्यं गीतं च वाद्यं च मंगलान्यपराणि च  ॥ <br>
पूजनं च सदस्यानां कृत्वा सम्यग्विधानतः  ॥ २५<br>
पुण्याहं कारयित्वाथ पुनः संपूज्य शंकरम्  ॥ <br>
प्रार्थयेद्देशिको देवं शिष्यानुग्रहकाम्यया  ॥ २६<br>
प्रसीद देवदेवेश देहमाविश्य मामकम्  ॥ <br>
विमोचयैनं विश्वेश घृणया च घृणानिधे  ॥ २७<br>
अथ चैवं करोमीति लब्धानुज्ञस्तु देशिकः  ॥ <br>
आनीयोपोषितं शिष्यं हविष्याशिनमेव वा  ॥ २८<br>
एकाशनं वा विरतं स्नातं प्रातःकृतक्रियम्  ॥ <br>
जपंतं प्रणवं देवं ध्यायंतं कृतमंगलम्  ॥ २९<br>
द्वारस्य पश्चिमस्याग्रमण्डले दक्षिणस्य वा  ॥ <br>
दर्भासने समासीनं विधायोदङ्मुखं शिशुम्  ॥ ३०<br>
स्वयं प्राग्वदनस्तिष्ठन्नूर्ध्वकायं कृतांजलिम्  ॥ <br>
संप्रोक्ष्य प्रोक्षणौतोयैर्मूर्धन्यस्त्रेण मुद्रया  ॥ ३१<br>
पुष्पक्षेपेण संताड्य बध्नीयाल्लोचनं गुरुः  ॥ <br>
दुकूलार्धेन वस्त्रेण मंत्रितेन नवेन च  ॥ ३२<br>
ततः प्रवेशयेच्छिष्यं गुरुर्द्वारेण मंडलम्  ॥ <br>
सो ऽपि तेनेरितः शंभोराचरेत्त्रिः प्रदक्षिणम्  ॥ ३३<br>
ततस्सुवर्णसंमिश्रं दत्त्वा पुष्पांजलिं प्रभोः  ॥ <br>
प्राङ्मुखश्चोदङ्मुखो वा प्रणमेद्दंडवत्क्षितो  ॥ ३४<br>
ततस्संप्रोक्ष्य मूलेन शिरस्यस्त्रेण पूर्ववत् ॥ <br>
संताड्य देशिकस्तस्य मोचयेन्नेत्रबंधनम्  ॥ ३५<br>
स दृष्ट्वा मंडलं भूयः प्रणमेत्साञ्जलिः प्रभुम्  ॥ <br>
अथासीनं शिवाचार्यो मंडलस्य तु दक्षिणे  ॥ ३६<br>
उपवेश्यात्मनस्सव्ये शिष्यं दर्भासने गुरुः  ॥ <br>
आराध्य च महादेवं शिवहस्तं प्रविन्यसेत् ॥ ३७<br>
शिवतेजोमयं पाणिं शिवमंत्रमुदीरयेत् ॥ <br>
शिवाभिमानसंपन्नो न्यसेच्छिष्यस्य मस्तके  ॥ ३८<br>
सर्वांगालंबनं चैव कुर्यात्तेनैव देशिकः  ॥ <br>
शिष्यो ऽपि प्रणमेद्भूमौ देशिकाकृतमीश्वरम्  ॥ ३९<br>
ततश्शिवानले देवं समभ्यर्च्य यथाविधि  ॥ <br>
हुताहुतित्रयं शिष्यमुपवेश्य यथा पुरा  ॥ ४०<br>
दर्भाग्रैः संस्पृशंस्तं च विद्ययात्मानमाविशेत् ॥ <br>
नमस्कृत्य महादेवं नाडीसंधानमाचरेत् ॥ ४१<br>
शिवशास्त्रोक्तमार्गेण कृत्वा प्राणस्य निर्गमम्  ॥ <br>
शिष्यदेहप्रवेशं च स्मृत्वा मंत्रांस्तु तर्पयेत् ॥ ४२<br>
संतर्पणाय मूलस्य तेनैवाहुतयो दश  ॥ <br>
देयास्तिस्रस्तथांगानामंगैरेव यथाक्रमम्  ॥ ४३<br>
ततः पूर्णाहुतिं दत्त्वा प्रायश्चित्ताय देशिकः  ॥ <br>
पुनर्दशाहुतीन्कुर्यान्मूलमंत्रेण मंत्रवित् ॥ ४४<br>
पुनः संपूज्य देवेशं सम्यगाचम्य देशिकः  ॥ <br>
हुत्वा चैव यथान्यायं स्वजात्या वैश्यमुद्धरेत् ॥ ४५<br>
तस्यैवं जनयेत्क्षात्रमुद्धारं च ततः पुनः  ॥ <br>
कृत्वा तथैव विप्रत्वं जनयेदस्य देशिकः  ॥ ४६<br>
राजन्यं चैवमुद्धृत्य कृत्वा विप्रं पुनस्तयोः  ॥ <br>
रुद्रत्वं जनयेद्विप्रे रुद्रनामैव साधयेत् ॥ ४७<br>
प्रोक्षणं ताडनं कृत्वा शिशोस्स्वात्मानमात्मनि  ॥ <br>
शिवात्मकमनुस्मृत्य स्फुरंतं विस्फुलिंगवत् ॥ ४८<br>
नाड्या यथोक्तया वायुं रेचयेन्मंत्रतो गुरुः  ॥ <br>
निर्गम्य प्रविशेन्नाड्या शिष्यस्य हृदयं तथा  ॥ ४९<br>
प्रविश्य तस्य चैतन्यं नीलबिन्दुनिभं स्मरन्  ॥ <br>
स्वतेजसापास्तमलं ज्वलंतमनुचिंतयेत् ॥ ५०<br>
तमादाय तया नाड्या मंत्री संहारमुद्रया  ॥ <br>
न पूरकेण निवेश्यैनमेकीभावार्थमात्मनः  ॥ ५१<br>
कुंभकेन तथा नाड्या रेचकेन यथा पुरा  ॥ <br>
तस्मादादाय शिष्यस्य हृदये तन्निवेशयेत् ॥ ५२<br>
तमालभ्य शिवाल्लब्धं तस्मै दत्त्वोपवीतकम्  ॥ <br>
हुत्वा"हुतित्रयं पश्चाद्दद्यात्पूर्णाहुतिं ततः  ॥ ५३<br>
देवस्य दक्षिणे शिष्यमुपवेश्यवरासने  ॥ <br>
कुशपुष्पपरिस्तीर्णे बद्धांजलिरुदङ्मुखम्  ॥ ५४<br>
स्वस्तिकासनमारूढं विधाय प्राङ्मुखः स्वयम्  ॥ <br>
वरासनस्थितो मंत्रैर्महामंगलनिःस्वनैः  ॥ ५५<br>
समादाय घटं पूर्णं पूर्णमेव प्रसादितम्  ॥ <br>
ध्यायमानः शिवं शिष्यमाभिषिंचेत देशिकः  ॥ ५६<br>
अथापनुद्य स्नानांबु परिधाय सितांबरम्  ॥ <br>
आचान्तोलंकृतश्शिष्यः प्रांजलिर्मंडपं व्रजेत् ॥ ५७<br>
उपवेश्य यथापूर्वं तं गुरुर्दर्भविष्टरे  ॥ <br>
संपूज्य मंडलं देवं करन्यासं समाचरेत् ॥ ५८<br>
ततस्तु भस्मना देवं ध्यायन्मनसि देशिकः  ॥ <br>
समालभेत पाणिभ्यां शिशुं शिवमुदीरयेत् ॥ ५९<br>
अथ तस्य शिवाचार्यो दहनप्लावनादिकम्  ॥ <br>
सकलीकरणं कृत्वा मातृकान्यासवर्त्मना  ॥ ६०<br>
ततः शिवासनं ध्यात्वा शिष्यमूर्ध्नि देशिकः  ॥ <br>
तत्रावाह्य यथान्यायमर्चयेन्मनसा शिवम्  ॥ ६१<br>
प्रार्थयेत्प्रांजलिर्देवं नित्यमत्र स्थितो भव  ॥ <br>
इति विज्ञाप्य तं शंभोस्तेजसा भासुरं स्मरेत् ॥ ६२<br>
संपूज्याथ शिवं शैवीमाज्ञां प्राप्य शिवात्मिकाम्  ॥ <br>
कर्णे शिष्यस्य शनकैश्शिवमन्त्रमुदीरयेत् ॥ ६३<br>
स तु बद्धांजलिः श्रुत्वा मन्त्रं तद्गतमानसः  ॥ <br>
शनैस्तं व्याहरेच्छिष्यशिवाचार्यस्य शासनात् ॥ ६४<br>
ततः शाक्तं च संदिश्य मन्त्रं मन्त्रविचक्षणः  ॥ <br>
उच्चारयित्वा च सुखं तस्मै मंगलमादिशेत् ॥ ६५<br>
ततस्समासान्मन्त्रार्थं वाच्यवाचकयोगतः  ॥ <br>
समदिश्येश्वरं रूपं योगमासनमादिशेत् ॥ ६६<br>
अथ गुर्वाज्ञया शिष्यः शिवाग्निगुरुसन्निधौ  ॥ <br>
भक्त्यैवमभिसंधाय दीक्षावाक्यमुदीरयेत् ॥ ६७<br>
वरं प्राणपरित्यागश्छेदनं शिरसो ऽपि वा  ॥ <br>
न त्वनभ्यर्च्य भुंजीय भगवन्तं त्रिलोचनम्  ॥ ६८<br>
स एव दद्यान्नियतो यावन्मोहविपर्ययः  ॥ <br>
तावदाराधयेद्देवं तन्निष्ठस्तत्परायणः  ॥ ६९<br>
ततः स समयो नाम भविष्यति शिवाश्रमे  ॥ <br>
लब्धाधिकारो गुर्वाज्ञापालकस्तद्वशो भवेत् ॥ ७०<br>
अतः परं न्यस्तकरो भस्मादाय स्वहस्ततः  ॥ <br>
दद्याच्छिष्याय मूलेन रुद्राक्षं चाभिमंत्रितम्  ॥ ७१<br>
प्रतिमा वापि देवस्य गूढदेहमथापि वा  ॥ <br>
पूजाहोमजपध्यानसाधनानि च संभवे  ॥ ७२<br>
सोपि शिष्यः शिवाचार्याल्लब्धानि बहुमानतः  ॥ <br>
आददीताज्ञया तस्य देशिकस्य न चान्यथा  ॥ ७३<br>
आचार्यादाप्तमखिलं शिरस्याधाय भक्तितः  ॥ <br>
रक्षयेत्पूजयेच्छंभुं मठे वा गृह एववा  ॥ ७४<br>
अतः परं शिवाचारमादिशेदस्य देशिकः  ॥ <br>
भक्तिश्रद्धानुसारेण प्रज्ञायाश्चानुसारतः  ॥ ७५<br>
यदुक्तं यत्समाज्ञातं यच्चैवान्यत्प्रकीर्तितम्  ॥ <br>
शिवाचार्येण समये तत्सर्वं शिरसा वहेत् ॥ ७६<br>
शिवागमस्य ग्रहणं वाचनं श्रवणं तथा  ॥ <br>
देशिकदेशतः कुर्यान्न स्वेच्छातो न चान्यतः  ॥ ७७<br>
इति संक्षेपतः प्रोक्तः संस्कारः समयाह्वयः  ॥ <br>
साक्षाच्छिवपुरप्राप्तौ नृणां परमसाधनम्  ॥ ७८<br>
<br>
