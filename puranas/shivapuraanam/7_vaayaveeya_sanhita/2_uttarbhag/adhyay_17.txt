उपमन्युरुवाच<br>
अतः परं समावेक्ष्य गुरुः शिष्यस्य योग्यताम्  ॥ ७.२,१७.१<br>
षडध्वशुद्धिं कुर्वीत सर्वबंधविमुक्तये  ॥ ७.२,१७.१<br>
कलां तत्त्वं च भुवनं वर्णं पदमतः परम्  ॥ ७.२,१७.२<br>
मंत्रश्चेति समासेन षडध्वा परिपठ्यते  ॥ ७.२,१७.२<br>
निवृत्त्याद्याः कलाः पञ्च कलाध्वा कथ्यते बुधैः  ॥ ७.२,१७.३<br>
व्याप्ताः कलाभिरितरे त्वध्वानः पञ्च पञ्चभिः  ॥ ७.२,१७.३<br>
शिवतत्त्वादिभूम्यंतं तत्त्वाध्वा समुदाहृतः  ॥ ७.२,१७.४<br>
षड्विंशत्संख्ययोपेतः शुद्धाशुद्धोभयात्मकः  ॥ ७.२,१७.४<br>
आधाराद्युन्मनांतश्च भुवनाध्वा प्रकीर्तितः  ॥ ७.२,१७.५<br>
विना भेदोपभेदाभ्यां षष्टिसंख्यासमन्वितः  ॥ ७.२,१७.५<br>
पञ्चाशद्रुद्ररूपास्तु वर्णा वर्णाध्वसंज्ञिताः  ॥ ७.२,१७.६<br>
अनेकभेदसंपन्नः पदाध्वा समुदाहृतः  ॥ ७.२,१७.६<br>
सर्वोपमंत्रैर्मंत्राध्वा व्याप्तः परमविद्यया  ॥ ७.२,१७.७<br>
यथा शिवो न तत्त्वेषु गण्यते तत्त्वनायकः  ॥ ७.२,१७.७<br>
मंत्राध्वनि न गण्येत तथासौ मंत्रनायकः  ॥ ७.२,१७.८<br>
कलाध्वनो व्यापकत्वं व्याप्यत्वं चेतराध्वनाम्  ॥ ७.२,१७.८<br>
न वेत्ति तत्त्वतो यस्य नैवार्हत्यध्वशोधनम्  ॥ ७.२,१७.९<br>
षड्विधस्याध्वनो रूपं न येन विदितं भवेत् ॥ ७.२,१७.९<br>
व्याप्यव्यापकता तेन ज्ञातुमेव न शक्यते  ॥ ७.२,१७.१०<br>
तस्मादध्वस्वरूपं च व्याप्यव्यापकतां तथा  ॥ ७.२,१७.१०<br>
यथावदवगम्यैव कुर्यादध्वविशोधनम्  ॥ ७.२,१७.११<br>
कुंडमंडलपर्यंतं तत्र कृत्वा यथा पुरा  ॥ ७.२,१७.११<br>
द्विहस्तमानं कुर्वीत प्राच्यां कलशमंडलम्  ॥ ७.२,१७.१२<br>
ततः स्नातश्शिवाचार्यः सशिष्यः कृतनैत्यकः  ॥ ७.२,१७.१२<br>
प्रविश्य मंडलं शंभोः पूजां पूर्ववदाचरेत् ॥ ७.२,१७.१३<br>
तत्राढकावरैस्सिद्धं तंदुलैः पायसं प्रभोः  ॥ ७.२,१७.१३<br>
अर्धं निवेद्य होमार्थं शेषं समुपकल्पयेत् ॥ ७.२,१७.१४<br>
पुरतः कल्पिते वाथ मंडले वर्णिमंडिते  ॥ ७.२,१७.१४<br>
स्थापयेत्पञ्चकलशान्दिक्षु मध्ये च देशिकः  ॥ ७.२,१७.१५<br>
तेषु ब्रह्माणि मूलार्णैर्बिन्दुनादसमन्वितैः  ॥ ७.२,१७.१५<br>
नम आद्यैर्यकरांतैः कल्पयेत्कल्पवित्तमः  ॥ ७.२,१७.१६<br>
ईशानं मध्यमे कुंभे पुरुषं पुरतः स्थिते  ॥ ७.२,१७.१६<br>
अघोरं दक्षिणे वामे वामं सद्यं च पश्चिमे  ॥ ७.२,१७.१७<br>
रक्षां विधाय मुद्रा च बद्ध्वा कुंभाभिमंत्रणम्  ॥ ७.२,१७.१७<br>
कृत्वा शिवानलैर्होमं प्रारभेत्यथा पुरा  ॥ ७.२,१७.१८<br>
यदर्धं पायसं पूर्वं होमार्थं परिकल्पितम्  ॥ ७.२,१७.१८<br>
हुत्वा शिष्यस्य तच्छेषं भोक्तुं समुपकल्पयेत् ॥ ७.२,१७.१९<br>
तर्पणांतं च मंत्राणां कृत्वा कर्म यथा पुरा  ॥ ७.२,१७.१९<br>
हुत्वा पूर्णाहुतिं तेषां ततः कुर्यात्प्रदीपनम्  ॥ ७.२,१७.२०<br>
ओंकारादनु हुंकारं ततो मूलं फडंतकम्  ॥ ७.२,१७.२०<br>
स्वाहांतं दीपने प्राहुरंगानि च यथाक्रमम्  ॥ ७.२,१७.२१<br>
तेषामाहुतयस्तिस्रो देया दीपनकर्मणि  ॥ ७.२,१७.२१<br>
मंत्रैरेकैकशस्तैस्तु विचिन्त्या दीप्तमूर्तयः  ॥ ७.२,१७.२२<br>
त्रिगुणं त्रिगुणी कृत्य द्विजकन्याकृतं सितम्  ॥ ७.२,१७.२२<br>
सूत्रं सूत्रेण संमंत्र्य शिखाग्रे बंधयेच्छिशोः  ॥ ७.२,१७.२३<br>
चरणांगुष्ठपर्यंतमूर्ध्वकायस्य तिष्ठतः  ॥ ७.२,१७.२३<br>
लंबयित्वा तु तत्सूत्रं सुषुम्णां तत्र योजयेत् ॥ ७.२,१७.२४<br>
शांतया मुद्रयादाय मूलमंत्रेण मंत्रवित् ॥ ७.२,१७.२४<br>
हुत्वाहुतित्रयं तस्यास्सान्निध्यमुपकल्पयेत् ॥ ७.२,१७.२५<br>
हृदि संताड्य शिष्यस्य पुष्पक्षेपेण पूर्ववत् ॥ ७.२,१७.२५<br>
चैतन्यं समुपादाय द्वादशांते निवेद्य च  ॥ ७.२,१७.२६<br>
सूत्रं सूत्रेण संयोज्य संरक्ष्यास्त्रेण वर्मणा  ॥ ७.२,१७.२६<br>
अवगुंठ्याथ तत्सूत्रं शिष्यदेहं विचिंतयेत् ॥ ७.२,१७.२७<br>
मूलत्रयमयं पाशं भोगभोग्यत्वलक्षणम्  ॥ ७.२,१७.२७<br>
विषयेन्द्रियदेहादिजनकं तस्य भावयेत् ॥ ७.२,१७.२८<br>
व्योमादिभूतरूपिण्यः शांत्यतीतादयः कलाः  ॥ ७.२,१७.२८<br>
सूत्रे स्वनामभिर्योज्यः पूज्यश्चैव नमोयुतैः  ॥ ७.२,१७.२९<br>
अथवा बीजभूतैस्तत्कृत्वा पूर्वोदितं क्रमात् ॥ ७.२,१७.२९<br>
ततो मलादेस्तत्त्वादौ व्याप्तिं समलोकयेत् ॥ ७.२,१७.३०<br>
कलाव्याप्तिं मलादौ च हुत्वा संदीपयेत्कलाः  ॥ ७.२,१७.३०<br>
शिष्यं शिरसि संताड्य सूत्रं देहे यथाक्रमम्  ॥ ७.२,१७.३१<br>
शांत्यतीतपदे सूत्रं लाञ्छयेन्मंत्रमुच्चरन्  ॥ ७.२,१७.३१<br>
एवं कृत्वा निवृत्त्यन्तं शांत्यतीतमनुक्रमात् ॥ ७.२,१७.३२<br>
हुत्वाहुतित्रयं पश्चान्मण्डले च शिवं यजेत् ॥ ७.२,१७.३२<br>
देवस्य दक्षिणे शिष्यमुपवेश्योत्तरामुखम्  ॥ ७.२,१७.३३<br>
सदर्भे मण्डले दद्याद्धोमशिष्टं चरुं गुरुः  ॥ ७.२,१७.३३<br>
शिष्यस्तद्गुरुणा दत्तं सत्कृत्य शिवपूर्वकम्  ॥ ७.२,१७.३४<br>
भुक्त्वा पश्चाद्द्विराचम्य शिवमन्त्रमुदीरयेत् ॥ ७.२,१७.३४<br>
अपरे मण्डले दद्यात्पञ्चगव्यं तथा गुरुः  ॥ ७.२,१७.३५<br>
सो ऽपि तच्छक्तितः पीत्वा द्विराचम्य शिवं स्मरेत् ॥ ७.२,१७.३५<br>
तृतीये मण्डले शिष्यमुपवेश्य यथा पुरा  ॥ ७.२,१७.३६<br>
प्रदद्याद्दंतपवनं यथाशास्त्रोक्तलक्षणम्  ॥ ७.२,१७.३६<br>
अग्रेण तस्य मृदुना प्राङ्मुखो वाप्युदङ्मुखः  ॥ ७.२,१७.३७<br>
वाचं नियम्य चासीनश्शिष्यो दंतान्विशोधयेत् ॥ ७.२,१७.३७<br>
प्रक्षाल्य दंतपवनं त्यक्त्वाचम्य शिवं स्मरेत् ॥ ७.२,१७.३८<br>
प्रविशेद्देशिकादिष्टः प्रांजलिः शिवमण्डलम्  ॥ ७.२,१७.३८<br>
त्यक्तं तद्दन्तपवनं दृश्यते गुरुणा यदि  ॥ ७.२,१७.३९<br>
प्रागुदक्पश्चिमे वाग्रे शिवमन्यच्छिवेतरम्  ॥ ७.२,१७.३९<br>
अशस्ताशामुखे तस्मिन्गुरुस्तद्दोषशांतये  ॥ ७.२,१७.४०<br>
शतमर्धं तदर्धं वाजुहुयान्मूलमन्त्रतः  ॥ ७.२,१७.४०<br>
ततः शिष्यं समालभ्य जपित्वा कर्णयोः शिवम्  ॥ ७.२,१७.४१<br>
देवस्य दक्षिणे भागे तं शिष्यमधिवासयेत् ॥ ७.२,१७.४१<br>
अहतास्तरणास्तीर्णे स दर्भशयने शुचिः  ॥ ७.२,१७.४२<br>
मंत्रिते ऽन्तः शिवं ध्यायञ्शयीत प्राक्छिरा निशि  ॥ ७.२,१७.४२<br>
शिखायां बद्धसूत्रस्य शिखया तच्छिखां गुरुः  ॥ ७.२,१७.४३<br>
आबध्याहतवस्त्रेण तमाच्छाद्य च वर्मणा  ॥ ७.२,१७.४३<br>
रेखात्रयं च परितो भस्मना तिलसर्षपैः  ॥ ७.२,१७.४४<br>
कृत्वास्त्रजप्तैस्तद्वाह्ये दिगीशानां बलिं हरेत् ॥ ७.२,१७.४४<br>
शिष्यो ऽपि परतो ऽनश्नन्कृत्वैवमधिवासनम्  ॥ ७.२,१७.४५<br>
प्रबुध्योत्थाय गुरवे स्वप्नं दृष्टं निवेदयेत् ॥ ७.२,१७.४५<br>
<br>
