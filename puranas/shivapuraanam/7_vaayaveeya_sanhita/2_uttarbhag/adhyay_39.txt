उपमन्युरुवाच<br>
श्रीकंठनाथं स्मरतां सद्यः सर्वार्थसिद्धयः  ॥ ७.२,३९.१<br>
प्रसिध्यंतीति मत्वैके तं वै ध्यायंति योगिनः  ॥ ७.२,३९.१<br>
स्थित्यर्थं मनसः केचित्स्थूलध्यानं प्रकुर्वते  ॥ ७.२,३९.२<br>
स्थूलं तु निश्चलं चेतो भवेत्सूक्ष्मे तु तत्स्थिरम्  ॥ ७.२,३९.२<br>
शिवे तु चिंतिते साक्षात्सर्वाः सिध्यन्ति सिद्धयः  ॥ ७.२,३९.३<br>
मूर्त्यंतरेषु ध्यातेषु शिवरूपं विचिंतयेत् ॥ ७.२,३९.३<br>
लक्षयेन्मनसः स्थैर्यं तत्तद्ध्यायेत्पुनः पुनः  ॥ ७.२,३९.४<br>
ध्यानमादौ सविषयं ततो निर्विषयं जगुः  ॥ ७.२,३९.४<br>
तत्र निर्विषयं ध्यानं नास्तीत्येव सतां मतम्  ॥ ७.२,३९.५<br>
बुद्धेर्हि सन्ततिः काचिद्ध्यानमित्यभिधीयते  ॥ ७.२,३९.५<br>
तेन निर्विषया बुद्धिः केवलेह प्रवर्तते  ॥ ७.२,३९.६<br>
तस्मात्सविषयं ध्यानं बालार्ककिरणाश्रयम्  ॥ ७.२,३९.६<br>
सूक्ष्माश्रयं निर्विषयं नापरं परमार्थतः  ॥ ७.२,३९.७<br>
यद्वा सविषयं ध्यानं तत्साकारसमाश्रयम्  ॥ ७.२,३९.७<br>
निराकारात्मसंवित्तिर्ध्यानं निर्विषयं मतम्  ॥ ७.२,३९.८<br>
निर्बीजं च सबीजं च तदेव ध्यानमुच्यते  ॥ ७.२,३९.८<br>
निराकारश्रयत्वेन साकाराश्रयतस्तथा  ॥ ७.२,३९.९<br>
तस्मात्सविषयं ध्यानमादौ कृत्वा सबीजकम्  ॥ ७.२,३९.९<br>
अंते निर्विषयं कुर्यान्निर्बीजं सर्वसिद्धये  ॥ ७.२,३९.१०<br>
प्राणायामेन सिध्यंति देव्याः शांत्यादयः क्रमात् ॥ ७.२,३९.१०<br>
शांतिः प्रशांतिर्दीप्तिश्च प्रसादश्च ततः परम्  ॥ ७.२,३९.११<br>
शमः सर्वापदां चैव शांतिरित्यभिधीयते  ॥ ७.२,३९.११<br>
तमसो ऽन्तबहिर्नाशः प्रशान्तिः परिगीयते  ॥ ७.२,३९.१२<br>
बहिरन्तःप्रकाशो यो दीप्तिरित्यभिधीयते  ॥ ७.२,३९.१२<br>
स्वस्थता या तु सा बुद्धः प्रसादः परिकीर्तितः  ॥ ७.२,३९.१३<br>
कारणानि च सर्वाणि सबाह्याभ्यंतराणि च  ॥ ७.२,३९.१३<br>
बुद्धेः प्रसादतः क्षिप्रं प्रसन्नानि भवन्त्युत  ॥ ७.२,३९.१४<br>
ध्याता ध्यानं तथा ध्येयं यद्वा ध्यानप्रयोजनम्  ॥ ७.२,३९.१४<br>
एतच्चतुष्टयं ज्ञात्वा ध्याता ध्यानं समाचरेत् ॥ ७.२,३९.१४<br>
ज्ञानवैराग्यसंपन्नो नित्यमव्यग्रमानसः  ॥ ७.२,३९.१५<br>
श्रद्दधानः प्रसन्नात्मा ध्याता सद्भिरुदाहृतः  ॥ ७.२,३९.१५<br>
ध्यै चिंतायां स्मृतो धातुः शिवचिंता मुहुर्मुहुः  ॥ ७.२,३९.१६<br>
योगाभ्यासस्तथाल्पे ऽपि यथा पापं विनाशयेत् ॥ ७.२,३९.१७<br>
ध्यायतः क्षणमात्रं वा श्रद्धया परमेश्वरम्  ॥ ७.२,३९.१७<br>
अव्याक्षिप्तेन मनसा ध्यानमित्यभिधीयते  ॥ ७.२,३९.१८<br>
बुद्धिप्रवाहरूपस्य ध्यानस्यास्यावलंबनम्  ॥ ७.२,३९.१९<br>
ध्येयमित्युच्यते सद्भिस्तच्च सांबः स्वयं शिवः  ॥ ७.२,३९.१९<br>
विमुक्तिप्रत्ययं पूर्णमैश्वर्यं चाणिमादिकम्  ॥ ७.२,३९.२०<br>
शिवध्यानस्य पूर्णस्य साक्षादुक्तं प्रयोजनम्  ॥ ७.२,३९.२०<br>
यस्मात्सौख्यं च मोक्षं च ध्यानादभयमाप्नुयात् ॥ ७.२,३९.२१<br>
तस्मात्सर्वं परित्यज्य ध्यानयुक्तो भवेन्नरः  ॥ ७.२,३९.२१<br>
नास्ति ध्यानं विना ज्ञानं नास्ति ध्यानमयोगिनः  ॥ ७.२,३९.२२<br>
ध्यानं ज्ञानं च यस्यास्ति तीर्णस्तेन भवार्णवः  ॥ ७.२,३९.२२<br>
ज्ञानं प्रसन्नमेकाग्रमशेषोपाधिवर्जितम्  ॥ ७.२,३९.२३<br>
योगाभ्यासेन युक्तस्य योगिनस्त्वेव सिध्यति  ॥ ७.२,३९.२३<br>
प्रक्षीणाशेषपापानां ज्ञाने ध्याने भवेन्मतिः  ॥ ७.२,३९.२४<br>
पापोपहतबुद्धीनां तद्वार्तापि सुदुर्लभा  ॥ ७.२,३९.२४<br>
यथावह्निर्महादीप्तः शुष्कमार्द्रं च निर्दहेत् ॥ ७.२,३९.२५<br>
तथा शुभाशुभं कर्म ध्यानाग्निर्दहते क्षणात् ॥ ७.२,३९.२५<br>
अत्यल्पो ऽपि यथा दीपः सुमहन्नाशयेत्तमः  ॥ ७.२,३९.२६<br>
योगाभ्यासस्तथाल्पो ऽपि महापापं विनाशयेत् ॥ ७.२,३९.२६<br>
ध्यायतः क्षणमात्रं वा श्रद्धया परमेश्वरम्  ॥ ७.२,३९.२७<br>
यद्भवेत्सुमहच्छ्रेयस्तस्यांतो नैव विद्यते  ॥ ७.२,३९.२७<br>
नास्ति ध्यानसमं तीर्थं नास्ति ध्यानसमं तपः  ॥ ७.२,३९.२८<br>
नास्ति ध्यानसमो यज्ञस्तस्माद्ध्यानं समाचरेत् ॥ ७.२,३९.२८<br>
तीर्थानि तोयपूर्णानि देवान्पाषाणमृन्मयान्  ॥ ७.२,३९.२९<br>
योगिनो न प्रपद्यंते स्वात्मप्रत्ययकारणात् ॥ ७.२,३९.२९<br>
योगिनां च वपुः सूक्ष्मं भवेत्प्रत्यक्षमैश्वरम्  ॥ ७.२,३९.३०<br>
यथा स्थूलमयुक्तानां मृत्काष्ठाद्यैः प्रकल्पितम्  ॥ ७.२,३९.३०<br>
यथेहांतश्चरा राज्ञः प्रियाः स्युर्न बहिश्चराः  ॥ ७.२,३९.३१<br>
तथांतर्ध्याननिरताः प्रियाश्शंभोर्न कर्मिणः  ॥ ७.२,३९.३१<br>
बहिस्करा यथा लोके नातीव फलभोगिनः  ॥ ७.२,३९.३२<br>
दृष्ट्वा नरेन्द्रभवने तद्वदत्रापि कर्मिणः  ॥ ७.२,३९.३२<br>
यद्यंतरा विपद्यंते ज्ञानयोगार्थमुद्यतः  ॥ ७.२,३९.३३<br>
योगस्योद्योगमात्रेण रुद्रलोकं गमिष्यति  ॥ ७.२,३९.३३<br>
अनुभूय सुखं तत्र स जातो योगिनां कुले  ॥ ७.२,३९.३४<br>
ज्ञानयोगं पुनर्लब्ध्वा संसारमतिवर्तते  ॥ ७.२,३९.३४<br>
जिज्ञासुरपि योगस्य यां गतिं लभते नरः  ॥ ७.२,३९.३५<br>
न तां गतिमवाप्नोति सर्वैरपि महामखैः  ॥ ७.२,३९.३५<br>
द्विजानां वेदविदुषां कोटिं संपूज्य यत्फलम्  ॥ ७.२,३९.३६<br>
भिक्षामात्रप्रदानेन तत्फलं शिवयोगिने  ॥ ७.२,३९.३६<br>
यज्ञाग्निहोत्रदानेन तीर्थहोमेषु यत्फलम्  ॥ ७.२,३९.३७<br>
योगिनामन्नदानेन तत्समस्तं फलं लभेत् ॥ ७.२,३९.३७<br>
ये चापवादं कुर्वंति विमूढाश्शिवयोगिनाम्  ॥ ७.२,३९.३८<br>
श्रोतृभिस्ते प्रपद्यन्ते नरकेष्वामहीक्षयात् ॥ ७.२,३९.३८<br>
सति श्रोतरि वक्तास्यादपवादस्य योगिनाम्  ॥ ७.२,३९.३९<br>
तस्माच्छ्रोता च पापीयान्दण्ड्यस्सुमहतां मतः  ॥ ७.२,३९.३९<br>
ये पुनः सततं भक्त्या भजंति शवयोगिनः  ॥ ७.२,३९.३९<br>
ते विदंति महाभोगानंते योगं च शांकरम्  ॥ ७.२,३९.४०<br>
भोगार्थिभिर्नरैस्तस्मात्संपूज्याः शिवयोगिनः  ॥ ७.२,३९.४०<br>
प्रतिश्रयान्नपानाद्यैः शय्याप्रावरणादिभिः  ॥ ७.२,३९.४१<br>
योगधर्मः ससारत्वादभेद्यः पापमुद्गरैः  ॥ ७.२,३९.४१<br>
वज्रतंदुलवज्ज्ञेयं तथा पापेन योगिनः  ॥ ७.२,३९.४२<br>
न लिप्यंते च तापौघैः पद्मपत्रं यथांभसा  ॥ ७.२,३९.४२<br>
यस्मिन्देशे वसेन्नित्यं शिवयोगरतो मुनिः  ॥ ७.२,३९.४३<br>
सो ऽपि देशो भवेत्पूतः सपूत इति किं पुनः  ॥ ७.२,३९.४३<br>
तस्मात्सर्वं परित्यज्य कृत्यमन्यद्विचक्षणः  ॥ ७.२,३९.४४<br>
सर्वदुःखप्रहाणाय शिवयोगं समभ्यसेत् ॥ ७.२,३९.४४<br>
सिद्धयोगफलो योगी लोकानां हितकाम्यया  ॥ ७.२,३९.४५<br>
भोगान्भुक्त्वा यथाकामं विहरेद्वात्र वर्तताम्  ॥ ७.२,३९.४५<br>
अथवा क्षुद्रमित्येव मत्वा वैषयिकं सुखम्  ॥ ७.२,३९.४६<br>
त्यक्त्वा विरागयोगेन स्वेच्छया कर्म मुच्यताम्  ॥ ७.२,३९.४६<br>
यस्त्वासन्नां मृतिं मर्त्यो दृष्टारिष्टं च भूयसा  ॥ ७.२,३९.४७<br>
स योगारम्भनिरतः शिवक्षेत्रं समाश्रयेत् ॥ ७.२,३९.४७<br>
स तत्र निवसन्नेव यदि धीरमना नरः  ॥ ७.२,३९.४८<br>
प्राणान्विनापि रोगाद्यैः स्वयमेव परित्यजेत् ॥ ७.२,३९.४८<br>
कृत्वाप्यनशनं चैव हुत्वा चांगं शिवानले  ॥ ७.२,३९.४९<br>
क्षिप्त्वा वा शिवतीर्थेषु स्वदेहमवगाहनात् ॥ ७.२,३९.४९<br>
शिवशास्त्रोक्तविधिवत्प्राणान्यस्तु परित्यजेत् ॥ ७.२,३९.५०<br>
सद्य एव विमुच्येत नात्र कार्या विचारणा २  ॥ ७.२,३९.५०     &lt;न चासावात्मघातक इति पाठान्तरम्&gt;<br>
रोगाद्यैर्वाथ विवशः शिवक्षेत्रं समाश्रितः  ॥ ७.२,३९.५१<br>
म्रियते यदि सोप्येवं मुच्यते नात्र संशयः  ॥ ७.२,३९.५१<br>
यथा हि मरणं श्रेष्ठमुशंत्यनशनादिभिः  ॥ ७.२,३९.५२<br>
शास्त्रविश्रंभधीरेण मनसा क्रियते यतः  ॥ ७.२,३९.५२<br>
शिवनिन्दारतं हत्वा पीडितः स्वयमेव वा  ॥ ७.२,३९.५३<br>
यस्त्यजेद्दुस्त्यजान्प्राणान्न स भूयः प्रजायते  ॥ ७.२,३९.५३<br>
शिवनिन्दारतं हंतुमशक्तो यः स्वयं मृतः  ॥ ७.२,३९.५४<br>
सद्य एव प्रमुच्येत त्रिः सप्तकुलसंयुतः  ॥ ७.२,३९.५४<br>
शिवार्थे यस्त्यजेत्प्राणाञ्छिवभक्तार्थमेव वा  ॥ ७.२,३९.५५<br>
न तेन सदृशः कश्चिन्मुक्तिमार्गस्थितो नरः  ॥ ७.२,३९.५५<br>
तस्माच्छीघ्रतरा मुक्तिस्तस्य संसारमंडलात् ॥ ७.२,३९.५६<br>
एतेष्वन्यतमोपायं कथमप्यवलम्ब्य वा  ॥ ७.२,३९.५६<br>
षडध्वशुद्धिं विधिवत्प्राप्तो वा म्रियते यदि  ॥ ७.२,३९.५७<br>
पशूनामिव तस्येह न कुर्यादौर्ध्वदैहिकम्  ॥ ७.२,३९.५७<br>
नैवाशौचं प्रपद्येत तत्पुत्रादिविशेषतः  ॥ ७.२,३९.५८<br>
शिवचारार्थमथवा शिवविद्यार्थमेव वा  ॥ ७.२,३९.५८<br>
खनेद्वा भुवि तद्देहं दहेद्वा शुचिनाग्निना  ॥ ७.२,३९.५८<br>
क्षिपेद्वाप्सु शिवास्वेव त्यजेद्वा काष्ठलोष्टवत् ॥ ७.२,३९.५९<br>
अथैनमपि चोद्दिश्य कर्म चेत्कर्तुमीप्सितम्  ॥ ७.२,३९.५९<br>
कल्याणमेव कुर्वीत शक्त्या भक्तांश्च तर्पयेत् ॥ ७.२,३९.६०<br>
धनं तस्य भजेच्छैवः शैवी चेतस्य सन्ततिः  ॥ ७.२,३९.६०<br>
नास्ति चेत्तच्छिवे दद्यान्नदद्यात्पशुसन्ततिः  ॥ ७.२,३९. ६०<br>
<br>
