ओं<br>
नमस्समस्तसंसारचक्रभ्रमणहेतवे  ॥ ७.२,१.१<br>
गौरीकुचतटद्वन्द्वकुंकुमांकितवक्षसे  ॥ ७.२,१.१<br>
सूत उवाच<br>
उक्त्वा भगवतो लब्धप्रसादादुपमन्युना  ॥ ७.२,१.२<br>
नियमादुत्थितो वायुर्मध्ये प्राप्ते दिवाकरे  ॥ ७.२,१.२<br>
ऋषयश्चापि ते सर्वे नैमिषारण्यवासिनः  ॥ ७.२,१.३<br>
अथायमर्थः प्रष्टव्य इति कृत्वा विनिश्चयम्  ॥ ७.२,१.३<br>
कृत्वा यथा स्वकं कृत्यं प्रत्यहं ते यथा पुरा  ॥ ७.२,१.४<br>
भगवंतमुपायांतं समीक्ष्य समुपाविशन्  ॥ ७.२,१.४<br>
अथासौ नियमस्यांते भगवानम्बरोद्भवः  ॥ ७.२,१.५<br>
मध्ये मुनिसभायास्तु भेजे कॢप्तं वरासनम्  ॥ ७.२,१.५<br>
सुखासनोपविष्टश्च वायुर्लोकनमस्कृतः  ॥ ७.२,१.६<br>
श्रीमद्विभूतिमीशस्य हृदि कृत्वेदमब्रवीत् ॥ ७.२,१.६<br>
तं प्रपद्ये महादेवं सर्वज्ञमपराजितम्  ॥ ७.२,१.७<br>
विभूतिस्सकलं यस्य चराचरमिदं जगत् ॥ ७.२,१.७<br>
इत्याकर्ण्य शुभां वाणीमृषयः क्षीणकल्मषाः  ॥ ७.२,१.८<br>
विभूतिविस्तरं श्रोतुमूचुस्ते परमं वचः  ॥ ७.२,१.८<br>
ऋषय ऊचुः<br>
उक्तं भगवता वृत्तमुपमन्योर्महात्मनः  ॥ ७.२,१.९<br>
क्षीरार्थेनापि तपसा यत्प्राप्तं परमेश्वरात् ॥ ७.२,१.९<br>
दृष्टो ऽसौ वासुदेवेन कृष्णेनाक्लिष्टकर्मणा  ॥ ७.२,१.१०<br>
धौम्याग्रजस्ततस्तेन कृत्वा पाशुपतं व्रतम्  ॥ ७.२,१.१०<br>
प्राप्तं च परमं ज्ञानमिति प्रागेव शुश्रुम  ॥ ७.२,१.११<br>
कथं स लब्धवान् कृष्णो ज्ञानं पाशुपतं परम्  ॥ ७.२,१.११<br>
वायुरुवाच<br>
स्वेच्छया ह्यवतीर्णोपि वासुदेवस्सनातनः  ॥ ७.२,१.१२<br>
निंदयन्निव मानुष्यं देहशुद्धिं चकार सः  ॥ ७.२,१.१२<br>
पुत्रार्थं हि तपस्तप्तुं गतस्तस्य महामुनेः  ॥ ७.२,१.१३<br>
आश्रमं मुनिभिर्दृष्टं दृष्टवांस्तत्र वै मुनिम्  ॥ ७.२,१.१३<br>
भस्मावदातसर्वांगं त्रिपुंड्रांकितमस्तकम्  ॥ ७.२,१.१४<br>
रुद्राक्षमालाभरणं जटामंडलमंडितम्  ॥ ७.२,१.१४<br>
तच्छिष्यभूतैर्मुनिभिश्शास्त्रैर्वेदमिवावृतम्  ॥ ७.२,१.१५<br>
शिवध्यानरतं शांतमुपमन्युं महाद्युतिम्  ॥ ७.२,१.१५<br>
नमश्चकार तं दृष्ट्वा हृष्टसर्वतनूरुहः  ॥ ७.२,१.१६<br>
बहुमानेन कृष्णो ऽसौ त्रिः कृत्वा तु प्रदक्षिणाम्  ॥ ७.२,१.१६<br>
स्तुतिं चकार सुप्रीत्या नतस्कंधः कृताञ्जलिः  ॥ ७.२,१.१६<br>
तस्यावलोकनादेव मुनेः कृष्णस्य धीमतः  ॥ ७.२,१.१७<br>
नष्टमासीन्मलं सर्वं मायाजं कार्ममेव च  ॥ ७.२,१.१७<br>
तपःक्षीणमलं कृष्णमुपमन्युर्यथाविधिः  ॥ ७.२,१.१८<br>
भस्मनोद्धूल्य तं मन्त्रैरग्निरित्यादिभिः क्रमात् ॥ ७.२,१.१८<br>
अथ पाशुपतं साक्षाद्व्रतं द्वादशमासिकम्  ॥ ७.२,१.१९<br>
कारयित्वा मुनिस्तस्मै प्रददौ ज्ञानमुत्तमम्  ॥ ७.२,१.१९<br>
तदाप्रभृति तं कृष्णं मुनयश्शंसितव्रताः  ॥ ७.२,१.२०<br>
दिव्याः पाशुपताः सर्वे परिवृत्योपतस्थिरे  ॥ ७.२,१.२०<br>
ततो गुरुनियोगाद्वै कृष्णः परमशक्तिमान्  ॥ ७.२,१.२१<br>
तपश्चकार पुत्रार्थं सांबमुद्दिश्य शंकरम्  ॥ ७.२,१.२१<br>
तपसो तेन वर्षांते दृष्टो ऽसौ परमेश्वरः  ॥ ७.२,१.२२<br>
श्रिया परमया युक्तस्सांबश्च सगणश्शिवः  ॥ ७.२,१.२२<br>
वरार्थमाविर्भूतस्य हरस्य सुभगाकृतेः  ॥ ७.२,१.२३<br>
स्तुतिं चकार नत्वासौ कृष्णः सम्यक्कृतांजलिः  ॥ ७.२,१.२३<br>
सांबं समगणव्यग्रो लब्धवान्पुत्रमात्मनः  ॥ ७.२,१.२४<br>
तपसा तुष्टचित्तेन दत्तं विष्णोश्शिवेन वै  ॥ ७.२,१.२४<br>
यस्मात्सांबो महादेवः प्रददौ पुत्रमात्मनः  ॥ ७.२,१.२५<br>
तस्माज्जांबवतीसूनुं सांबं चक्रे स नामतः  ॥ ७.२,१.२५<br>
तदेतत्कथितं सर्वं कृष्णस्यामितकर्मणः  ॥ ७.२,१.२६<br>
महर्षेर्ज्ञानलाभश्च पुत्रलाभश्च शंकरात् ॥ ७.२,१.२६<br>
य इदं कीर्तयेन्नित्यं शृणुयाच्छ्रावयेत्तथा  ॥ ७.२,१.२७<br>
स विष्णोर्ज्ञानमासाद्य तेनैव सह मोदते  ॥ ७.२,१.२७<br>
<br>
