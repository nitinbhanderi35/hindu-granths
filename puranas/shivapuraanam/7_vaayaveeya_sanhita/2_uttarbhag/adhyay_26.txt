उपमन्युरुवाच<br>
ब्रह्मघ्नो वा सुरापो वा स्तेयीवा गुरुतल्पगः  ॥ ७.२,२६.१<br>
मातृहा पितृहा वापि वीरहा भ्रूणहापि वा  ॥ ७.२,२६.१<br>
संपूज्यामन्त्रकं भक्त्या शिवं परमकारणम्  ॥ ७.२,२६.२<br>
तैस्तैः पापैः प्रमुच्येत वर्षैर्द्वादशभिः क्रमात् ॥ ७.२,२६.२<br>
तस्मात्सर्वप्रयत्नेन पतितो ऽपि यजेच्छिवम्  ॥ ७.२,२६.३<br>
भक्तश्चेन्नापरः कश्चिद्भिक्षाहारो जितेंद्रियः  ॥ ७.२,२६.३<br>
कृत्वापि सुमहत्पापं भक्त्या पञ्चाक्षरेण तु  ॥ ७.२,२६.४<br>
पूजयेद्यदि देवेशं तस्मात्पापात्प्रमुच्यते  ॥ ७.२,२६.४<br>
अब्भक्षा वायुभक्षाश्च ये चान्ये व्रतकर्शिताः  ॥ ७.२,२६.५<br>
तेषामेतैर्व्रतैर्नास्ति शिवलोकसमागमः  ॥ ७.२,२६.५<br>
भक्त्या पञ्चाक्षरेणैव यः शिवं सकृदर्चयेत् ॥ ७.२,२६.६<br>
सोपि गच्छेच्छिवस्थानं शिवमन्त्रस्य गौरवात् ॥ ७.२,२६.६<br>
तस्मात्तपांसि यज्ञांश्च सर्वे सर्वस्वदक्षिणाः  ॥ ७.२,२६.७<br>
शिवमूर्त्यर्चनस्यैते कोट्यंशेनापि नो समाः  ॥ ७.२,२६.७<br>
बद्धो वाप्यथ मुक्तो वा पश्चात्पञ्चाक्षरेण चेत् ॥ ७.२,२६.८<br>
पूजयन्मुच्यते भक्तो नात्र कार्या विचारणा  ॥ ७.२,२६.८<br>
अरुद्रो वा सरुद्रो वा सूक्तेन शिवमर्चयेत् ॥ ७.२,२६.९<br>
यः सकृत्पतितो वापिमूढो वा मुच्यते नरः  ॥ ७.२,२६.९<br>
षडक्षरेण वा देवं सूक्तमन्त्रेण पूजयेत् ॥ ७.२,२६.१०<br>
शिवभक्तो जितक्रोधो ह्यलब्धो लब्ध एव च  ॥ ७.२,२६.१०<br>
अलब्धाल्लब्ध एवात्र विशिष्टो नात्र संशयः  ॥ ७.२,२६.११<br>
स ब्रह्मांगेन वा तेन सहंसेन विमुच्यते  ॥ ७.२,२६.११<br>
तस्मान्नित्यं शिवं भक्त्या सूक्तमन्त्रेण पूजयेत् ॥ ७.२,२६.१२<br>
एककालं द्विकालं वा त्रिकालं नित्यमेव वा  ॥ ७.२,२६.१२<br>
ये ऽर्चयंति महादेवं विज्ञेयास्ते महेश्वराः  ॥ ७.२,२६.१३<br>
ज्ञानेनात्मसहायेन नार्चितो भगवाञ्छिवः  ॥ ७.२,२६.१३<br>
स चिरं संसरत्यस्मिन्संसारे दुःखसागरे  ॥ ७.२,२६.१४<br>
दुर्ल्लभं प्राप्य मानुष्यं मूढो नार्चयते शिवम्  ॥ ७.२,२६.१४<br>
निष्फलं तस्य तज्जन्म मोक्षाय न भवेद्यतः  ॥ ७.२,२६.१५<br>
दुर्ल्लभं प्राप्य मानुष्यं ये ऽर्चयन्ति पिनाकिनम्  ॥ ७.२,२६.१५<br>
तेषां हि सफलं जन्म कृतार्थास्ते नरोत्तमाः  ॥ ७.२,२६.१६<br>
भवभक्तिपरा ये च भवप्रणतचेतसः  ॥ ७.२,२६.१६<br>
भवसंस्मरणोद्युक्ता न ते दुःखस्य भागिनः  ॥ ७.२,२६.१७<br>
भवनानि मनोज्ञानि विभ्रमाभरणाः स्त्रियः  ॥ ७.२,२६.१७<br>
धनं चातृप्तिपर्यन्तं शिवपूजाविधेः फलम्  ॥ ७.२,२६.१८<br>
ये वाञ्छन्ति महाभोगान्राज्यं च त्रिदशालये  ॥ ७.२,२६.१८<br>
ते वाञ्छन्ति सदाकालं हरस्य चरणाम्बुजम्  ॥ ७.२,२६.१९<br>
सौभाग्यं कान्तिमद्रूपं सत्त्वं त्यागार्द्रभावता  ॥ ७.२,२६.१९<br>
शौर्यं वै जगति ख्यातिश्शिवमर्चयतो भवेत् ॥ ७.२,२६.२०<br>
तस्मात्सर्वं परित्यज्य शिवैकाहितमानसः  ॥ ७.२,२६.२०<br>
शिवपूजाविधिं कुर्याद्यदीच्छेच्छिवमात्मनः  ॥ ७.२,२६.२१<br>
त्वरितं जीवितं याति त्वरितं याति यौवनम्  ॥ ७.२,२६.२१<br>
त्वरितं व्याधिरभ्येति तस्मात्पूज्यः पिनाकधृक् ॥ ७.२,२६.२२<br>
यावन्नायाति मरणं यावन्नाक्रमते जरा  ॥ ७.२,२६.२२<br>
यावन्नेन्द्रियवैकल्यं तावत्पूजय शंकरम्  ॥ ७.२,२६.२३<br>
न शिवार्चनतुल्यो ऽस्ति धर्मो ऽन्यो भुवनत्रये  ॥ ७.२,२६.२३<br>
इति विज्ञाय यत्नेन पूजनीयस्सदाशिवः  ॥ ७.२,२६.२४<br>
द्वारयागं जवनिकां परिवारबलिक्रियाम्  ॥ ७.२,२६.२४<br>
नित्योत्सवं च कुर्वीत प्रसादे यदि पूजयेत् ॥ ७.२,२६.२५<br>
हविर्निवेदनादूर्ध्वं स्वयं चानुचरो ऽपि वा  ॥ ७.२,२६.२५<br>
प्रसादपरिवारेभ्यो बलिं दद्याद्यथाक्रमम्  ॥ ७.२,२६.२६<br>
निर्गम्य सह वादित्रैस्तदाशाभिमुखः स्थितः  ॥ ७.२,२६.२६<br>
पुष्पं धूपं च दीपञ्च दद्यादन्नं जलैः सह  ॥ ७.२,२६.२७<br>
ततो दद्यान्महापीठे तिष्ठन्बलिमुदङ्मुखः  ॥ ७.२,२६.२७<br>
ततो निवेदितं देवे यत्तदन्नादिकं पुरा  ॥ ७.२,२६.२८<br>
तत्सर्वं सावशेषं वा चण्डाय विनिवेदयेत् ॥ ७.२,२६.२८<br>
हुत्वा च विधिवत्पश्चात्पूजाशेषं समापयेत् ॥ ७.२,२६.२९<br>
कृत्वा प्रयोगं विधिवद्यावन्मन्त्रं जपं ततः  ॥ ७.२,२६.२९<br>
नित्योत्सवं प्रकुर्वीत यथोक्तं शिवशासने  ॥ ७.२,२६.३०<br>
विपुले तैजसे पात्रे रक्तपद्मोपशोभिते  ॥ ७.२,२६.३०<br>
अस्त्रं पाशुपतं दिव्यं तत्रावाह्य समर्चयेत् ॥ ७.२,२६.३१<br>
शिवस्यारोप्यः तत्पात्रं द्विजस्यालंकृतस्य च  ॥ ७.२,२६.३१<br>
न्यस्तास्त्रवपुषा तेन दीप्तयष्टिधरस्य च  ॥ ७.२,२६.३२<br>
प्रासादपरिवारेभ्यो बहिर्मंगलनिःस्वनैः  ॥ ७.२,२६.३२<br>
नृत्यगेयादिभिश्चैव सह दीपध्वजादिभिः  ॥ ७.२,२६.३३<br>
प्रदक्षिणत्रयं कृत्वा न द्रुतं चाविलम्बितम्  ॥ ७.२,२६.३३<br>
महापीठं समावृत्य त्रिःप्रदक्षिणयोगतः  ॥ ७.२,२६.३४<br>
पुनः प्रविष्टो द्वारस्थो यजमानः कृताञ्जलिः  ॥ ७.२,२६.३४<br>
आदायाभ्यंतरं नीत्वा ह्यस्त्रमुद्वासयेत्ततः  ॥ ७.२,२६.३४<br>
प्रदक्षिणादिकं कृत्वा यथापूर्वोदितं क्रमात् ॥ ७.२,२६.३५<br>
आदाय चाष्टपुष्पाणि पूजामथ समापयेत् ॥ ७.२,२६.३५<br>
<br>
