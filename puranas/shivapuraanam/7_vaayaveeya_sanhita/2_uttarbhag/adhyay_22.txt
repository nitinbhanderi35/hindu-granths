अध्याय २२<br>
उपमन्युरुवाच<br>
न्यासस्तु त्रिविधः प्रोक्तः स्थित्युत्पत्तिलयक्रमात् ॥ <br>
स्थितिर्न्यासो गृहस्थानामुत्पत्तिर्ब्रह्मचारिणाम्  ॥ १<br>
यतीनां संहृतिन्यासो वनस्थानां तथैव च  ॥ <br>
स एव भर्तृहीनायाः कुटुंबिन्याः स्थितिर्भवेत् ॥ २<br>
कन्यायाः पुनरुत्पत्तिं वक्ष्ये न्यासस्य लक्षणम्  ॥ <br>
अंगुष्ठादिकनिष्ठांतं स्थितिन्यास उदाहृतः  ॥ ३<br>
दक्षिणांगुष्ठमारभ्य वामांगुष्ठान्तमेव च  ॥ <br>
उत्पत्तिन्यास आख्यातो विपरीतस्तु संहृतिः  ॥ ४<br>
सबिंदुकान्नकारादीन्वर्णान्न्यस्येदनुक्रमात् ॥ <br>
अंगुलीषु शिवं न्यस्येत्तलयोरप्यनामयोः  ॥ ५<br>
अस्त्रन्यासं ततः कृत्वा दशदिक्ष्वस्त्रमंत्रतः  ॥ <br>
निवृत्त्यादिकलाः पञ्च पञ्चभूतस्वरूपिणीः  ॥ ६<br>
पञ्चभूताधिपैस्सार्धं ततच्चिह्नसमन्विताः  ॥ <br>
हृत्कण्टतालुभ्रूमध्यब्रह्मरन्ध्रसमाश्रयाः  ॥ ७<br>
तद्तद्बीजेन संग्रंथीस्तद्तद्बीजेषु भावयेत् ॥ <br>
तासां विशोधनार्थाय विद्यां पञ्चाक्षरीं जपेत् ॥ ८<br>
निरुद्ध्वा प्राणवायुं च गुणसंख्यानुसारतः  ॥ <br>
भूतग्रंथिं ततश्छिद्यादस्त्रेणैवास्त्रमुद्रया  ॥ ९<br>
नाड्या सुषुम्नयात्मानं प्रेरितं प्राणवायुना  ॥ <br>
निर्गतं ब्रह्मरन्ध्रेण योजयेच्छिवतेजसा  ॥ १०<br>
विशोष्य वायुना पश्चाद्देहं कालाग्निना दहेत् ॥ <br>
ततश्चोपरिभावेन कलास्संहृत्य वायुना  ॥ ११<br>
देहं संहृत्य वै दग्धं कलास्स्पृष्ट्वा सहाब्धिना  ॥ <br>
प्लावयित्वामृतैर्देहं यथास्थानं निवेशयेत् ॥ १२<br>
अथ संहृत्य वै दग्धः कलासर्गं विनैव तु  ॥ <br>
अमृतप्लावनं कुर्याद्भस्मीभूतस्य वै ततः  ॥ १३<br>
ततो विद्यामये तस्मिन्देहे दीपशिखाकृतिम्  ॥ <br>
शिवान्निर्गतमात्मानं ब्रह्मरंध्रेण योजयेत् ॥ १४<br>
देहस्यान्तः प्रविष्टं तं ध्यात्वा हृदयपंकजे  ॥ <br>
पुनश्चामृतवर्षेण सिंचेद्विद्यामयं वपुः  ॥ १५<br>
ततः कुर्यात्करन्यासं करशोधनपूर्वकम्  ॥ <br>
देहन्यासं ततः पश्चान्महत्या मुद्रया चरेत् ॥ १६<br>
अंगन्यासं ततः कृत्वा शिवोक्तेन तु वर्त्मना  ॥ <br>
वर्णन्यासं ततः कुर्याद्धस्तपादादिसंधिषु  ॥ १७<br>
षडंगानि ततो न्यस्य जातिषट्कयुतानि च  ॥ <br>
दिग्बंधमाचरेत्पश्चादाग्नेयादि यथाक्रमम्  ॥ १८<br>
यद्वा मूर्धादिपञ्चांगं न्यासमेव समाचरेत् ॥ <br>
तथा षडंगन्यासं च भूतशुद्ध्यादिकं विना  ॥ १९<br>
एवं समासरूपेण कृत्वा देहात्मशोधनम्  ॥ <br>
शिवभावमुपागम्य पूजयेत्परमेश्वरम्  ॥ २०<br>
अथ यस्यास्त्यवसरो नास्ति वा मतिविभ्रमः  ॥ <br>
स विस्तीर्णेन कल्पेन न्यासकर्म समाचरेत् ॥ २१<br>
तत्राद्यो मातृकान्यासो ब्रह्मन्यासस्ततः परः  ॥ <br>
तृतीयः प्रणवन्यासो हंसन्यासस्तदुत्तरः  ॥ २२<br>
पञ्चमः कथ्यते सद्भिर्न्यासः पञ्चाक्षरात्मकः  ॥ <br>
एतेष्वेकमनेकं वा कुर्यात्पूजादि कर्मसु  ॥ २३<br>
अकारं मूर्ध्नि विन्यस्य आकारं च ललाटके  ॥ <br>
इं ईं च नेत्रयोस्तद्वतुं ऊं श्रवणयोस्तथा  ॥ २४<br>
ऋं ःं कपोलयोश्चैव ळं ॡं नासापुटद्वये  ॥ <br>
एमेमोष्ठद्वयोरोमौं दंतपंक्तिद्वयोः क्रमात् ॥ २५<br>
अं जिह्वायामथो तालुन्यः प्रयोज्यो यथाक्रमम्  ॥ <br>
कवर्गं दक्षिणे हस्ते न्यसेत्पञ्चसु संधिषु  ॥ २६<br>
चवर्गं च तथा वामहस्तसंधिषु विन्यसेत् ॥ <br>
टवर्गं च तवर्गं च पादयोरुभयोरपि  ॥ २७<br>
पफौ तु पार्श्वयोः पृष्ठे नाभौ चापि बभौ ततः  ॥ <br>
न्यसेन्मकारं हृदये त्वगादिषु यथाक्रमम्  ॥ २८<br>
यकरादिसकारांतान्न्यसेत्सप्तसु धातुषु  ॥ <br>
हंकारं हृदयस्यांतः क्षकारं भ्रूयुगांतरे  ॥ २९<br>
एवं वर्णान्प्रविन्यस्य पञ्चाशद्रुद्रवर्त्मना  ॥ <br>
अंगवक्त्रकलाभेदात्पञ्च ब्रह्माणि विन्यसेत् ॥ ३०<br>
करन्यासाद्यमपि तैः कृत्वा वाथ न वा क्रमात् ॥ <br>
शिरोवदनहृद्गुह्यपादेष्वेतानि कल्पयेत् ॥ ३१<br>
ततश्चोर्ध्वादिवक्त्राणि पश्चिमांतानि कल्पयेत् ॥ <br>
ईशानस्य कलाः पञ्च पञ्चस्वेतेषु च क्रमात् ॥ ३२<br>
ततश्चतुर्षु वक्त्रेषु पुरुषस्य कला अपि  ॥ <br>
चतस्रः प्रणिधातव्याः पूर्वादिक्रमयोगतः  ॥ ३३<br>
हृत्कंठांसेषु नाभौ च कुक्षौ पृष्ठे च वक्षसि  ॥ <br>
अघोरस्य कलाश्चाष्टौ पादयोरपि हस्तयोः  ॥ ३४<br>
पश्चात्त्रयोःदशकलाः पायुमेढ्रोरुजानुषु  ॥ <br>
जंघास्फिक्कटिपार्श्वेषु वामदेवस्य भावयेत् ॥ ३५<br>
घ्राणे शिरसि बाह्वोश्च कल्पयेत्कल्पवित्तमः  ॥ <br>
अष्टत्रिंशत्कलान्यासमेवं कृत्वानुपूर्वशः  ॥ ३६<br>
पश्चात्प्रणवविद्धीमान्प्रणवन्यासमाचरेत् ॥ <br>
बाहुद्वये कूर्परयोस्तथा च मणिबन्धयोः  ॥ ३७<br>
पार्श्वोदरोरुजंघेषु पादयोः पृष्ठतस्तथा  ॥ <br>
इत्थं प्रणवविन्यासं कृत्वा न्यासविचक्षणः  ॥ ३८<br>
हंसन्यासं प्रकुर्वीत शिवशास्त्रे यथोदितम्  ॥ <br>
बीजं विभज्य हंसस्य नेत्रयोर्घ्राणयोरपि  ॥ ३९<br>
विभज्य बाहुनेत्रास्यललाटे घ्राणयोरपि  ॥ <br>
कक्षयोः स्कन्धयोश्चैव पार्श्वयोस्तनयोस्तथा  ॥ ४०<br>
कठ्योः पाण्योर्गुल्फयोश्च यद्वा पञ्चांगवर्त्मना  ॥ <br>
हंसन्यासमिमं कृत्वा न्यसेत्पञ्चाक्षरीं ततः  ॥ ४१<br>
यथा पूर्वोक्तमार्गेण शिवत्वं येन जायते  ॥ <br>
नाशिवः शिवमभ्यस्येन्नाशिवः शिवमर्चयेत् ॥ ४२<br>
नाशिवस्तु शिवं ध्यायेन्नाशिवम्प्राप्नुयाच्छिवम्  ॥ <br>
तस्माच्छैवीं तनुं कृत्वा त्यक्त्वा च पशुभावनाम्  ॥ ४३<br>
शिवो ऽहमिति संचिन्त्य शैवं कर्म समाचरेत् ॥ <br>
कर्मयज्ञस्तपोयज्ञो जपयज्ञस्तदुत्तरः  ॥ ४४<br>
ध्यानयज्ञो ज्ञानयज्ञः पञ्च यज्ञाः प्रकीर्तिताः  ॥ ४४<br>
कर्मयज्ञरताः केचित्तपोयज्ञरताः परे  ॥ <br>
जपयज्ञरताश्चान्ये ध्यानयज्ञरतास्तथा  ॥ ४५<br>
ज्ञानयज्ञरताश्चान्ये विशिष्टाश्चोत्तरोत्तरम्  ॥ <br>
क्रमयज्ञो द्विधा प्रोक्तः कामाकामविभेदतः  ॥ ४६<br>
कामान्कामी ततो भुक्त्वा कामासक्तः पुनर्भवेत् ॥ <br>
अकामे रुद्रभवने भोगान्भुक्त्वा ततश्च्युतः  ॥ ४७<br>
तपोयज्ञरतो भूत्वा जायते नात्र संशयः  ॥ <br>
तपस्वी च पुनस्तस्मिन्भोगान् भुक्त्वा ततश्च्युतः  ॥ ४८<br>
जपध्यानरतो भूत्वा जायते भुवि मानवः  ॥ <br>
जपध्यानरतो मर्त्यस्तद्वैशिष्ट्यवशादिह  ॥ ४९<br>
ज्ञानं लब्ध्वाचिरादेव शिवसायुज्यमाप्नुयात् ॥ <br>
तस्मान्मुक्तो शिवाज्ञप्तः कर्मयज्ञो ऽपि देहिनाम्  ॥ ५०<br>
अकामः कामसंयुक्तो बन्धायैव भविष्यति  ॥ <br>
तस्मात्पञ्चसु यज्ञेषु ध्यानज्ञानपरो भवेत् ॥ ५१<br>
ध्यानं ज्ञानं च यस्यास्ति तीर्णस्तेन भवार्णवः  ॥ <br>
हिंसादिदोषनिर्मुक्तो विशुद्धश्चित्तसाधनः  ॥ ५२<br>
ध्यानयज्ञः परस्तस्मादपवर्गफलप्रदः  ॥ <br>
बहिः कर्मकरा यद्वन्नातीव फलभागिनः  ॥ ५३<br>
दृष्ट्वा नरेन्द्रभवने तद्वदत्रापि कर्मिणः  ॥ <br>
ध्यानिनां हि वपुः सूक्ष्मं भवेत्प्रत्यक्षमैश्वरम्  ॥ ५४<br>
यथेह कर्मणां स्थूलं मृत्काष्ठाद्यैः प्रकल्पितम्  ॥ <br>
ध्यानयज्ञरतास्तस्माद्देवान्पाषाणमृण्मयान्  ॥ ५५<br>
नात्यंतं प्रतिपद्यंते शिवयाथात्म्यवेदनात् ॥ <br>
आत्मस्थं यः शिवं त्यक्त्वा बहिरभ्यर्चयेन्नरः  ॥ ५६<br>
हस्तस्थं फलमुत्सृज्य लिहेत्कूर्परमात्मनः  ॥ <br>
ज्ञानाद्ध्यानं भवेद्ध्यानाज्ज्ञानं भूयः प्रवर्तते  ॥ ५७<br>
तदुभाभ्यां भवेन्मुक्तिस्तस्माद्ध्यानरतो भवेत् ॥ <br>
द्वादशान्ते तथा मूर्ध्नि ललाटे भ्रूयुगान्तरे  ॥ ५८<br>
नासाग्रे वा तथास्ये वा कन्धरे हृदये तथा  ॥ <br>
नाभौ वा शाश्वतस्थाने श्रद्धाविद्धेन चेतसा  ॥ ५९<br>
बहिर्यागोपचारेण देवं देवीं च पूजयेत् ॥ <br>
अथवा पूजयेन्नित्यं लिंगे वा कृतकेपि वा  ॥ ६०<br>
वह्नौ वा स्थण्डिले वाथ भक्त्या वित्तानुसारतः  ॥ <br>
अथवांतर्बहिश्चैव पूजयेत्परमेश्वरम्  ॥ <br>
अंतर्यागरतः पूजां बहिः कुर्वीत वा न वा  ॥ ६१<br>
<br>
