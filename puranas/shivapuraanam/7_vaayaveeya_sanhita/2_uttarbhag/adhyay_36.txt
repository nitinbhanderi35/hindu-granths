श्रीकृष्ण उवाच<br>
भगवञ्छ्रोतुमिच्छामि प्रतिष्ठाविधिमुत्तमम्  ॥ ७.२,३६.१<br>
लिंगस्यापि च बेरस्य शिवेन विहितं यथा  ॥ ७.२,३६.१<br>
उपमन्युरुवाच<br>
अनात्मप्रतिकूले तु दिवसे शुक्लपक्षके  ॥ ७.२,३६.२<br>
शिवशास्त्रोक्तमार्गेण कुर्याल्लिंगं प्रमाणवत् ॥ ७.२,३६.२<br>
स्वीकृत्याथ शुभस्थानं भूपरीक्षां विधाय च  ॥ ७.२,३६.३<br>
दशोपचारान्कुर्वीत लक्षणोद्धारपूर्वकान्  ॥ ७.२,३६.३<br>
तेषां दशोपचाराणां पूर्वं पूज्य १ विनायकम्  ॥ ७.२,३६.४<br>
स्थानशुद्ध्यादिकं कृत्वालिंगं स्नानालयं नयेत् ॥ ७.२,३६.४<br>
शलाकया कांचनया २ कुंकुमादिरसाक्तया  ॥ ७.२,३६.५<br>
लक्षितं लक्षणं शिल्पशास्त्रेण विलिखेत्ततः  ॥ ७.२,३६.५<br>
अष्टमृत्सलिलैर्वाथ पञ्चमृत्सलिलैस्तथा  ॥ ७.२,३६.६<br>
लिङ्गं पिंडिकया सार्धं पञ्चगव्यैश्च शोधयेत् ॥ ७.२,३६.६<br>
सवेदिकं समभ्यर्च्य दिव्याद्यं तु जलाशयम्  ॥ ७.२,३६.७<br>
नीत्वाधिवासयेत्तत्र लिंगं पिंडिकया सह  ॥ ७.२,३६.७<br>
अधिवासालये शुद्धे सर्वशोभासमन्विते  ॥ ७.२,३६.८<br>
सतोरणे सावरणे दर्भमालासमावृते  ॥ ७.२,३६.८<br>
दिग्गजाष्टकसंपन्ने दिक्पालाष्टघटान्विते  ॥ ७.२,३६.९<br>
अष्टमंगलकैर्युक्ते कृतदिक्पालकार्चिते  ॥ ७.२,३६.९<br>
तेजसं दारवं वापि कृत्वा पद्मासनांकितम्  ॥ ७.२,३६.१०<br>
विन्यसेन्मध्यतस्तत्र विपुलं पीठकालयम्  ॥ ७.२,३६.१०<br>
द्वारपालान्समभ्यर्च्य भद्रादींश्चतुरःक्रमात् ॥ ७.२,३६.११<br>
समुद्रश्च विभद्रश्च सुनंदश्च विनंदकः  ॥ ७.२,३६.११<br>
स्नापयित्वा समभ्यर्च्य लिंगं वेदिकया सह  ॥ ७.२,३६.१२<br>
सकूर्चाभ्यां तु वस्त्राभ्यां समावेष्ट्यं समंततः  ॥ ७.२,३६.१२<br>
प्रापय्य शनकैस्तोयं पीठिकोपरि शाययेत् ॥ ७.२,३६.१३<br>
प्राक्शिरस्कमधःसूत्रं पिंडिकां चास्य पश्चिमे  ॥ ७.२,३६.१३<br>
सर्वमंगलसंयुक्तं लिंगं तत्राधिवासयेत् ॥ ७.२,३६.१४<br>
पञ्चरात्रं त्रिरात्रं वाप्येकरात्रमथापि वा  ॥ ७.२,३६.१४<br>
विसृज्य पूजितं तत्र शोधयित्वा च पूर्ववत् ॥ ७.२,३६.१५<br>
संपूज्योत्सवमार्गेण शयनालयमानयेत् ॥ ७.२,३६.१५<br>
तत्रापि शयनस्थानं कुर्यान्मंडलमध्यतः  ॥ ७.२,३६.१६<br>
शुद्धैर्जलैः स्नापयित्वा लिंगमभ्यर्चयेत्क्रमात् ॥ ७.२,३६.१६<br>
ऐशान्यां पद्ममालिख्य शुद्धलिप्ते महीतले  ॥ ७.२,३६.१७<br>
शिवकुंभं शोधयित्वा तत्रावाह्य शिवं यजेत् ॥ ७.२,३६.१७<br>
वेदीमध्ये सितं पद्मं परिकल्प्य विधानतः  ॥ ७.२,३६.१८<br>
तस्य पश्चिमतश्चापि चंडिकापद्ममालिखेत् ॥ ७.२,३६.१८<br>
क्षौमाद्यैर्वाहतैर्वस्त्रैः पुष्पैर्दर्भैरथापि वा  ॥ ७.२,३६.१९<br>
प्रकल्प्य शयनं तस्मिन्हेमपुष्पं विनिक्षिपेत् ॥ ७.२,३६.१९<br>
तत्र लिंगं समानीय सर्वमंगलनिःस्वनैः  ॥ ७.२,३६.२०<br>
रक्तेन वस्त्रयुग्मेन सकूर्चेन समंततः  ॥ ७.२,३६.२०<br>
सह पिंडिकयावेष्ट्य शाययेच्च यथा पुरा  ॥ ७.२,३६.२१<br>
पुरस्तात्पद्ममालिख्य तद्दलेषु यथाक्रमम्  ॥ ७.२,३६.२१<br>
विद्येशकलशान्न्यस्येन्मध्ये शैवीं च वर्धनीम्  ॥ ७.२,३६.२२<br>
परीत्य पद्मत्रितयं जुहुयुर्द्विजसत्तमाः  ॥ ७.२,३६.२२<br>
ते चाष्टमूर्तयः कल्प्याः पूर्वादिपरितः स्थिताः  ॥ ७.२,३६.२३<br>
चत्वारश्चाथ वा दिक्षु स्वध्येतारस्सजापकाः  ॥ ७.२,३६.२३<br>
जुहुयुस्ते विरंच्याद्याश्चतस्रो मूर्तयः स्मृताः  ॥ ७.२,३६.२४<br>
दैशिकः प्रथमं तेषामैशान्यां पश्चिमे ऽथ वा  ॥ ७.२,३६.२४<br>
प्रधानहोमं कुर्वीत सप्तद्रव्यैर्यथाक्रमम्  ॥ ७.२,३६.२५<br>
आचार्यात्पादमर्धं वा जुहुयुश्चापरे द्विजाः  ॥ ७.२,३६.२५<br>
प्रधानमेकमेवात्र जुहुयादथ वा गुरुः  ॥ ७.२,३६.२६<br>
पूर्वं पूर्णाहुतिं हुत्वा घृतेनाष्टोत्तरं शतम्  ॥ ७.२,३६.२६<br>
मूर्ध्नि मूलेन लिंगस्य शिवहस्तं प्रविन्यसेत् ॥ ७.२,३६.२७<br>
शतमर्धं तदर्धं वा क्रमाद्द्रव्यैश्च सप्तभिः  ॥ ७.२,३६.२७<br>
हुत्वाहुत्वा स्पृशेल्लिंगं वेदिकां च पुनः पुनः  ॥ ७.२,३६.२८<br>
पूर्णाहुतिं ततो हुत्वा क्रमाद्दद्याच्च दक्षिणाम्  ॥ ७.२,३६.२८<br>
आचार्यात्पादमर्धं वा होत्ःणां स्थपतेरपि  ॥ ७.२,३६.२९<br>
तदर्धं देयमन्येभ्यः सदस्येभ्यश्च शक्तितः  ॥ ७.२,३६.२९<br>
ततः श्वभ्रे वृषं हैमं कूर्चं वापि निवेश्य च  ॥ ७.२,३६.३०<br>
मृदंभसा पञ्चगव्यैः पुनः शुद्धजलेन च  ॥ ७.२,३६.३०<br>
शोधितां चंदनालिप्तां श्वभ्रे ब्रह्मशिलां क्षिपेत् ॥ ७.२,३६.३१<br>
करन्यासं ततः कृत्वा नवभिः शक्तिनामभिः  ॥ ७.२,३६.३१<br>
हरितालादिधातूंश्च बीजगंधौषधैरपि  ॥ ७.२,३६.३२<br>
शिवशास्त्रोक्तविधिना क्षिपेद्ब्रह्मशिलोपरि  ॥ ७.२,३६.३२<br>
प्रतिलिंगं तु संस्थाप्य क्षीरं वृक्षसमुद्भवम्  ॥ ७.२,३६.३३<br>
स्थितं बुद्ध्वा तदुत्सृज्य लिंगं ब्रह्मशिलोपरि  ॥ ७.२,३६.३३<br>
प्रागुदक्प्रवरां किंचित्स्थापयेन्मूलविद्यया  ॥ ७.२,३६.३४<br>
पिंडिकां चाथ संयोज्य शाक्तं मूलमनुस्मरन्  ॥ ७.२,३६.३४<br>
बन्धनं बंधकद्रव्यैः कृत्वा स्थानं विशोध्य च  ॥ ७.२,३६.३५<br>
दत्त्वा चार्घ्यं च पुष्पाणि कुर्युर्यवनिकां पुनः  ॥ ७.२,३६.३५<br>
यथायोग्यं निषेकादि लिंगस्य पुरतस्तदा  ॥ ७.२,३६.३६<br>
आनीय शयनस्थानात्कलशान्विन्यसेत्क्रमात् ॥ ७.२,३६.३६<br>
महापूजामथारभ्य संपूज्य कलशान्दश  ॥ ७.२,३६.३७<br>
शिवमंत्रमनुस्मृत्य शिवकुंभजलांतरे  ॥ ७.२,३६.३७<br>
अंगुष्ठानामिकायोगादादाय तमुदीरयेत् ॥ ७.२,३६.३८<br>
न्यसेदीशानभागस्य मध्ये लिंगस्य मंत्रवित् ॥ ७.२,३६.३८<br>
शक्तिं न्यसेत्तथा विद्यां विद्येशांश्च यथाक्रमम्  ॥ ७.२,३६.३९<br>
लिङ्गमूले शिवजलैस्ततो लिंगं निषेचयेत् ॥ ७.२,३६.३९<br>
वर्धन्यां पिंडिकालिंगं विद्येशकलशैः पुनः  ॥ ७.२,३६.४०<br>
अभिषिच्यासनं पश्चादाधाराद्यं प्रकल्पयेत् ॥ ७.२,३६.४०<br>
कृत्वा पञ्चकलान्यासं दीप्तं लिंगमनुस्मरेत् ॥ ७.२,३६.४१<br>
आवाहयेच्छिवौ साक्षात्प्राञ्जलिः प्रागुदङ्मुखः  ॥ ७.२,३६.४१<br>
वृषाधिराजमारुह्य विमानं वा नभस्तलात् ॥ ७.२,३६.४२<br>
अलंकृतं सहायांतं देव्या देवमनुस्मरन्  ॥ ७.२,३६.४२<br>
सर्वाभरणशोभाढ्यं सर्वमंगलनिस्वनैः  ॥ ७.२,३६.४२<br>
ब्रह्मविष्णुमहेशार्कशक्राद्यैर्देवदानवैः  ॥ ७.२,३६.४३<br>
आनंदक्लिन्नसर्वांगैर्विन्यस्तांजलिमस्तकैः  ॥ ७.२,३६.४३<br>
स्तुवद्भिरेव नृत्यद्भिर्नामद्भिरभितो वृतम्  ॥ ७.२,३६.४४<br>
ततः पञ्चोपचारांश्च कृत्वा पूजां समापयेत् ॥ ७.२,३६.४४<br>
नातः परतरः कश्चिद्विधिः पञ्चोपचारकात् ॥ ७.२,३६.४५<br>
प्रतिष्ठां लिंगवत्कुर्यात्प्रतिमास्वपि सर्वतः  ॥ ७.२,३६.४५<br>
लक्षणोद्धारसमये कार्यं नयनमोचनम्  ॥ ७.२,३६.४६<br>
जलाधिवासे शयने शाययेत्तान्त्वधोमुखीम्  ॥ ७.२,३६.४६<br>
कुम्भोदशायितां मंत्रैर्हृदि तां सन्नियोजयेत् ॥ ७.२,३६.४७<br>
कृतालयां परामाहुः प्रतिष्ठामकृतालयात् ॥ ७.२,३६.४७<br>
शक्तः कृतालयः पश्चात्प्रतिष्ठाविधिमाचरेत् ॥ ७.२,३६.४८<br>
अशक्तश्चेत्प्रतिष्ठाप्य लिंगं बेरमथापि वा  ॥ ७.२,३६.४८<br>
शक्तेरनुगुणं पश्चात्प्रकुर्वीत शिवालयम्  ॥ ७.२,३६.४९<br>
गृहार्चां च पुनर्वक्ष्ये प्रतिष्ठाविधिमुत्तमम्  ॥ ७.२,३६.४९<br>
कृत्वा कनीयसंबेरं लिंगं वा लक्षणान्वितम्  ॥ ७.२,३६.५०<br>
अयने चोत्तरे प्राप्ते शुक्लपक्शे शुभे दिने  ॥ ७.२,३६.५०<br>
देवीं कृत्वा शुभे देशे तत्राब्जं पूर्ववल्लिखेत् ॥ ७.२,३६.५१<br>
विकीर्य पत्रपुष्पाद्यैर्मध्ये कुंभं निधाय च  ॥ ७.२,३६.५१<br>
परितस्तस्य चतुरः कलशान् दिक्षु विन्यसेत् ॥ ७.२,३६.५२<br>
पञ्च ब्रह्माणि तद्बीजैस्तेषु पञ्चसु पञ्चभिः  ॥ ७.२,३६.५२<br>
न्यस्य संपूज्य मुद्रादि दर्शयित्वाभिरक्ष्य च  ॥ ७.२,३६.५३<br>
विशोध्य लिंगं बेरं वा मृत्तोयाद्यैर्यथा पुरा  ॥ ७.२,३६.५३<br>
स्थापयेत्पुष्पसंछन्नमुत्तरस्थे वरासने  ॥ ७.२,३६.५४<br>
निधाय पुष्पं शिरसि प्रोक्षयेत्प्रोक्षणीजलैः  ॥ ७.२,३६.५४<br>
समभ्यर्च्य पुनः पुष्पैर्जयशब्दादिपूर्वकम्  ॥ ७.२,३६.५५<br>
कुम्भैरीशानविद्यांतैः स्नापयेन्मूलविद्यया  ॥ ७.२,३६.५५<br>
ततः पञ्चकलान्यासं कृत्वा पूजां च पूर्ववत् ॥ ७.२,३६.५६<br>
नित्यमाराधयेत्तत्र देव्या देवं त्रिलोचनम्  ॥ ७.२,३६.५६<br>
एकमेवाथ वा कुंभं मूर्तिमन्त्रसमन्वितम्  ॥ ७.२,३६.५७<br>
न्यस्य पद्मांतरे सर्वं शेषं पूर्ववदाचरेत् ॥ ७.२,३६.५७<br>
अत्यंतोपहतं लिंगं विशोध्य स्थापयेत्पुनः  ॥ ७.२,३६.५८<br>
संप्रोक्षयेदुपहतमनागुपहतं यजेत् ॥ ७.२,३६.५८<br>
लिंगानि बाणसंज्ञानि स्थापनीयानि वा न वा  ॥ ७.२,३६.५९<br>
तानि पूर्वं शिवेनैव संस्कृतानि यतस्ततः  ॥ ७.२,३६.५९<br>
शेषाणि स्थापनीयानि यानि दृष्टानि बाणवत् ॥ ७.२,३६.६०<br>
स्वयमुद्भूतलिंगे च दिव्ये चार्षे तथैव च  ॥ ७.२,३६.६०<br>
अपीठे पीठमावेश्य कृत्वा संप्रोक्षणं विधिम्  ॥ ७.२,३६.६१<br>
यजेत्तत्र शिवं तेषां प्रतिष्ठा न विधीयते  ॥ ७.२,३६.६१<br>
दग्धं श्लथं क्षतांगं च क्षिपेल्लिंगं जलाशये  ॥ ७.२,३६.६२<br>
संधानयोग्यं संधाय प्रतिष्ठाविधिमाचरेत् ॥ ७.२,३६.६२<br>
बेराद्वा विकलाल्लिंगाद्देवपूजापुरस्सरम्  ॥ ७.२,३६.६३<br>
उद्वास्य हृदि संधानं त्यागं वा युक्तमाचरेत् ॥ ७.२,३६.६३<br>
एकाहपूजाविहतौ कुर्याद्द्विगुणमर्चनम्  ॥ ७.२,३६.६४<br>
द्विरात्रे च महापूजां संप्रोक्षणमतः परम्  ॥ ७.२,३६.६४<br>
मासादूर्ध्वमनेकाहं पूजा यदि विहन्यते  ॥ ७.२,३६.६५<br>
प्रतिष्ठा प्रोच्यते कैश्चित्कैश्चित्संप्रोक्षणक्रमः  ॥ ७.२,३६.६५<br>
संप्रोक्षणे तु लिंगादेर्देवमुद्वास्य पूर्ववत् ॥ ७.२,३६.६६<br>
अष्टपञ्चक्रमेणैव स्नापयित्वा मृदंभसा  ॥ ७.२,३६.६६<br>
गवां रसैश्च संस्नाप्य दर्भतोयैर्विशोध्य च  ॥ ७.२,३६.६७<br>
प्रोक्षयेत्प्रोक्षणीतोयैर्मूलेनाष्टोत्तरं शतम्  ॥ ७.२,३६.६७<br>
सपुष्पं सकुशं पाणिं न्यस्य लिंगस्य मस्तके  ॥ ७.२,३६.६८<br>
पञ्चवारं जपेन्मूलमष्टोत्तरशतं ततः  ॥ ७.२,३६.६८<br>
ततो मूलेन मूर्धादिपीठांतं संस्पृशेदपि  ॥ ७.२,३६.६९<br>
पूजां च महतीं कुर्याद्देवमावाह्य पूर्ववत् ॥ ७.२,३६.६९<br>
अलब्धे स्थापिते लिंगे शिवस्थाने जले ऽथ वा  ॥ ७.२,३६.७०<br>
वह्नौ रवौ तथा व्योम्नि भगवंतं शिवं यजेत् ॥ ७.२,३६.७०<br>
<br>
