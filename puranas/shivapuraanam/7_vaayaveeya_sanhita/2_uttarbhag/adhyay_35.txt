उपमन्युरुवाच<br>
अथाविरभवत्तत्र सनादं शब्दलक्षणम्  ॥ ७.२,३५.१<br>
ओमित्येकाक्षरं ब्रह्म ब्रह्मणः प्रतिपादकम्  ॥ ७.२,३५.१<br>
तदप्यविदितं तावद्ब्रह्मणा विष्णुना तथा  ॥ ७.२,३५.२<br>
रजसा तमसा चित्तं तयोर्यस्मात्तिरस्कृतम्  ॥ ७.२,३५.२<br>
तदा विभक्तमभवच्चतुर्धैकं तदक्षरम्  ॥ ७.२,३५.३<br>
अ उ मेति त्रिमात्राभिः परस्ताच्चार्धमात्रया  ॥ ७.२,३५.३<br>
तत्राकारः श्रितो भागे ज्वलल्लिंगस्य दक्षिणे  ॥ ७.२,३५.४<br>
उकारश्चोत्तरे तद्वन्मकारस्तस्य मध्यतः  ॥ ७.२,३५.४<br>
अर्धमात्रात्मको नादः श्रूयते लिंगमूर्धनि  ॥ ७.२,३५.५<br>
विभक्ते ऽपि तदा तस्मिन्प्रणवे परमाक्षरे  ॥ ७.२,३५.५<br>
विभावार्थं च तौ देवौ न किंचिदवजग्मतुः  ॥ ७.२,३५.६<br>
वेदात्मना तदाव्यक्तः प्रणवो विकृतिं गतः  ॥ ७.२,३५.६<br>
तत्राकारो ऋगभवदुकारो यजुरव्ययः  ॥ ७.२,३५.७<br>
मकारस्साम संजातो नादस्त्वाथर्वणी श्रुतिः  ॥ ७.२,३५.७<br>
ऋगयं स्थापयामास समासात्त्वर्थमात्मनः  ॥ ७.२,३५.८<br>
रजोगुणेषु ब्रह्माणं मूर्तिष्वाद्यं क्रियास्वपि  ॥ ७.२,३५.८<br>
सृष्टिं लोकेषु पृथिवीं तत्त्वेष्वात्मानमव्ययम्  ॥ ७.२,३५.९<br>
कलाध्वनि निवृत्तिं च सद्यं ब्रह्मसु पञ्चसु  ॥ ७.२,३५.९<br>
लिंगभागेष्वधोभागं बीजाख्यं कारणत्रये  ॥ ७.२,३५.१०<br>
चतुःषष्टिगुणैश्वर्यं बौद्धं यदणिमादिषु  ॥ ७.२,३५.१०<br>
तदित्थमर्थैर्दशभिर्व्याप्तं विश्वमृचा जगत् ॥ ७.२,३५.११<br>
अथोपस्थापयामास स्वार्थं दशविधं यजुः  ॥ ७.२,३५.११<br>
सत्त्वं गुणेषु विष्णुं च मूर्तिष्वाद्यं क्रियास्वपि  ॥ ७.२,३५.१२<br>
स्थितिं लोकेष्वंतरिक्षं विद्यां तत्त्वेषु च त्रिषु  ॥ ७.२,३५.१२<br>
कलाध्वसु प्रतिष्ठां च वामं ब्रह्मसु पञ्चसु  ॥ ७.२,३५.१३<br>
मध्यं तु लिंगभागेषु योनिं च त्रिषु हेतुषु  ॥ ७.२,३५.१३<br>
प्राकृतं च यथैश्वर्यं तस्माद्विश्वं यजुर्मयम्  ॥ ७.२,३५.१४<br>
ततोपस्थापयामास सामार्थं दशधात्मनः  ॥ ७.२,३५.१४<br>
तमोगुणेष्वथो रुद्रं मूर्तिष्वाद्यं क्रियासु च  ॥ ७.२,३५.१५<br>
संहृतिं त्रिषु लोकेषु तत्त्वेषु शिवमुत्तमम्  ॥ ७.२,३५.१५<br>
विद्याकलास्वघोरं च तथा ब्रह्मसु पञ्चसु  ॥ ७.२,३५.१६<br>
लिंगभागेषु पीठोर्ध्वं बीजिनं कारणत्रये  ॥ ७.२,३५.१६<br>
पौरुषं च तथैश्वर्यमित्थं साम्ना ततं जगत् ॥ ७.२,३५.१७<br>
अथाथर्वाह नैर्गुण्यमर्थं प्रथममात्मनः  ॥ ७.२,३५.१७<br>
ततो महेश्वरं साक्षान्मूर्तिष्वपि सदाशिवम्  ॥ ७.२,३५.१८<br>
क्रियासु निष्क्रियस्यापि शिवस्य परमात्मनः  ॥ ७.२,३५.१८<br>
भूतानुग्रहणं चैव मुच्यंते येन जंतवः  ॥ ७.२,३५.१९<br>
लोकेष्वपि यतो वाचो निवृत्ता मनसा सह  ॥ ७.२,३५.१९<br>
तदूर्ध्वमुन्मना लोकात्सोमलोकमलौकिकम्  ॥ ७.२,३५.२०<br>
सोमस्सहोमया यत्र नित्यं निवसतीश्वरः  ॥ ७.२,३५.२०<br>
तदूर्ध्वमुन्मना लोकाद्यं प्राप्तो न निवर्तते  ॥ ७.२,३५.२१<br>
शांतिं च शांत्यतीतां च व्यापिकां चै कलास्वपि  ॥ ७.२,३५.२१<br>
तत्पूरुषं तथेशानं ब्रह्म ब्रह्मसु पञ्चसु  ॥ ७.२,३५.२२<br>
मूर्धानमपि लिंगस्य नादभागेष्वनुत्तमम्  ॥ ७.२,३५.२२<br>
यत्रावाह्य समाराध्यः केवलो निष्कलः शिवः  ॥ ७.२,३५.२३<br>
तत्तेष्वपि तदा बिंदोर्नादाच्छक्तेस्ततः परात् ॥ ७.२,३५.२३<br>
तत्त्वादपि परं तत्त्वमतत्त्वं परमार्थतः  ॥ ७.२,३५.२४<br>
कारणेषु त्रयातीतान्मायाविक्षोभकारणात् ॥ ७.२,३५.२४<br>
अनंताच्छुद्धविद्यायाः परस्ताच्च महेश्वरात् ॥ ७.२,३५.२५<br>
सर्वविद्येश्वराधीशान्न पराच्च सदाशिवात् ॥ ७.२,३५.२५<br>
सर्वमंत्रतनोर्देवाच्छक्तित्रयसमन्वितात् ॥ ७.२,३५.२६<br>
पञ्चवक्त्राद्दशभुजात्साक्षात्सकलनिष्कलात् ॥ ७.२,३५.२६<br>
तस्मादपि पराद्बिंदोरर्धेदोश्च ततः परात् ॥ ७.२,३५.२७<br>
ततः परान्निशाधीशान्नादाख्याच्च ततः परात् ॥ ७.२,३५.२७<br>
ततः परात्सुषुम्नेशाद्ब्रह्मरंध्रेश्वरादपि  ॥ ७.२,३५.२८<br>
ततः परस्माच्छक्तेश्च परस्ताच्छिवतत्त्वतः  ॥ ७.२,३५.२८<br>
परमं कारणं साक्षात्स्वयं निष्कारणं शिवम्  ॥ ७.२,३५.२९<br>
कारणानां च धातारं ध्यातारां ध्येयमव्ययम्  ॥ ७.२,३५.२९<br>
परमाकाशमध्यस्थं परमात्मोपरि स्थितं  ॥ ७.२,३५.३०<br>
सर्वैश्वर्येण संपन्नं सर्वेश्वरमनीश्वरम्  ॥ ७.२,३५.३०<br>
ऐश्वर्याच्चापि मायेयादशुद्धान्मानुषादिकात् ॥ ७.२,३५.३१<br>
अपराच्च परात्त्याज्यादधिशुद्धाध्वगोचरात् ॥ ७.२,३५.३१<br>
तत्पराच्छुद्धविद्याद्यादुन्मनांतात्परात्परात् ॥ ७.२,३५.३२<br>
परमं परमैश्वर्यमुन्मनाद्यमनादि च  ॥ ७.२,३५.३२<br>
अपारमपराधीनं निरस्तातिशयं स्थिरम्  ॥ ७.२,३५.३३<br>
इत्थमर्थैर्दशविधैरियमाथर्वणी श्रुतिः  ॥ ७.२,३५.३३<br>
यस्माद्गरीयसी तस्माद्विश्वं व्याप्तमथर्वणात् ॥ ७.२,३५.३४<br>
ऋग्वेदः पुनराहेदं जाग्रद्रूपं मयोच्यते  ॥ ७.२,३५.३४<br>
येनाहमात्मतत्त्वस्य नित्यमस्म्यभिधायकः  ॥ ७.२,३५.३५<br>
यजुर्वेदो ऽवदत्तद्वत्स्वप्नावस्था मयोच्यते  ॥ ७.२,३५.३५<br>
भोग्यात्मना परिणता विद्यावेद्या यतो मयि  ॥ ७.२,३५.३६<br>
साम चाह सुषुप्त्याख्यमेवं सर्वं मयोच्यते  ॥ ७.२,३५.३६<br>
ममार्थेन शिवेनेदं तामसेनाभिधीयते  ॥ ७.२,३५.३७<br>
अथर्वाह तुरायाख्यं तुरीयातीतमेव च  ॥ ७.२,३५.३७<br>
मयाभिधीयते तस्मादध्वातीतपदोस्म्यहम्  ॥ ७.२,३५.३८<br>
अध्वात्मकं तु त्रितयं शिवविद्यात्मसंज्ञितम्  ॥ ७.२,३५.३८<br>
तत्त्रैगुण्यं त्रयीसाध्यं संशोध्यं च पदैषिणा  ॥ ७.२,३५.३९<br>
अध्वातीतं तुरीयाख्यं निर्वाणं परमं पदम्  ॥ ७.२,३५.३९<br>
तदतीतं च नैर्गुण्यादध्वनोस्य विशोधकम्  ॥ ७.२,३५.४०<br>
द्वयोः प्रमापको नादो नदांतश्च मदात्मकः  ॥ ७.२,३५.४०<br>
तस्मान्ममार्थस्वातंत्र्यात्प्रधानः परमेश्वरः  ॥ ७.२,३५.४१<br>
यदस्ति वस्तु तत्सर्वं गुणप्रधान्ययोगतः  ॥ ७.२,३५.४१<br>
समस्तं व्यस्तमपि च प्रणवार्थं प्रचक्षते  ॥ ७.२,३५.४२<br>
सवार्थवाचकं तस्मादेकं ब्रह्मैतदक्षरम्  ॥ ७.२,३५.४२<br>
तेनोमिति जगत्कृत्स्नं कुरुते प्रथमं शिवः  ॥ ७.२,३५.४३<br>
शिवो हि प्रणवो ह्येष प्रणवो हि शिवः स्मृतः  ॥ ७.२,३५.४३<br>
वाच्यवाचकयोर्भेदो नात्यंतं विद्यते यतः  ॥ ७.२,३५.४४<br>
चिंतया रहितो रुद्रो वाचोयन्मनसा सह  ॥ ७.२,३५.४४<br>
अप्राप्य तन्निवर्तंते वाच्यस्त्वेकाक्षरेण सः  ॥ ७.२,३५.४५<br>
एकाक्षरादकाराख्यादात्मा ब्रह्माभिधीयते  ॥ ७.२,३५.४५<br>
एकाक्षरादुकाराख्याद्द्विधा विष्णुरुदीर्यते  ॥ ७.२,३५.४६<br>
एकाक्षरान्मकाराख्याच्छिवो रुद्र उदाहृतः  ॥ ७.२,३५.४६<br>
दक्षिणांगान्महेशस्य जातो ब्रह्मात्मसंज्ञिकः  ॥ ७.२,३५.४७<br>
वामांगादभवद्विष्णुस्ततो विद्येति संज्ञितः  ॥ ७.२,३५.४७<br>
हृदयान्नीलरुद्रो भूच्छिवस्य शिवसंज्ञिकः  ॥ ७.२,३५.४८<br>
सृष्टेः प्रवर्तको ब्रह्मा स्थितेर्विष्णुर्विमोहकः  ॥ ७.२,३५.४८<br>
संहारस्य तथा रुद्रस्तयोर्नित्यं नियामकः  ॥ ७.२,३५.४९<br>
तस्मात्त्रयस्ते कथ्यंते जगतः कारणानि च  ॥ ७.२,३५.५०<br>
कारणत्रयहेतुश्च शिवः परमकारणम्  ॥ ७.२,३५.५०<br>
अर्थमेतमविज्ञाय रजसा बद्धवैरयोः  ॥ ७.२,३५.५१<br>
युवयोः प्रतिबोधाय मध्ये लिंगमुपस्थितम्  ॥ ७.२,३५.५१<br>
एवमोमिति मां प्राहुर्यदिहोक्तमथर्वणा  ॥ ७.२,३५.५२<br>
ऋचो यजूंषि सामानि शाखाश्चान्याः सहस्रशः  ॥ ७.२,३५.५२<br>
वेदेष्वेवं स्वयं वक्त्रैर्व्यक्तमित्यवदत्स्वपि  ॥ ७.२,३५.५३<br>
स्वप्नानुभूतमिव तत्ताभ्यां नाध्यवसीयते  ॥ ७.२,३५.५३<br>
तयोस्तत्र प्रबोधाय तमोपनयनाय च  ॥ ७.२,३५.५४<br>
लिंगेपि मुद्रितं सर्वं यथा वेदैरुदाहृतम्  ॥ ७.२,३५.५४<br>
तद्दृष्ट्वा मुद्रितं लिंगे प्रसादाल्लिंगिनस्तदा  ॥ ७.२,३५.५५<br>
प्रशांतमनसौ देवौ प्रबुद्धौ संबभूवतुः  ॥ ७.२,३५.५५<br>
उत्पत्तिं विलयं चैव यथात्म्यं च षडध्वनाम्  ॥ ७.२,३५.५६<br>
ततः परतरं धाम धामवंतं च पूरुषम्  ॥ ७.२,३५.५६<br>
निरुत्तरतरं ब्रह्म निष्कलं शिवमीश्वरम्  ॥ ७.२,३५.५७<br>
पशुपाशमयस्यास्य प्रपञ्चस्य सदा पतिम्  ॥ ७.२,३५.५७<br>
अकुतोभयमत्यंतमवृद्धिक्षयमव्ययम्  ॥ ७.२,३५.५८<br>
वाह्यमाभ्यंतरं व्याप्तं वाह्याभ्यंतरवर्जितम्  ॥ ७.२,३५.५८<br>
निरस्तातिशयं शश्वद्विश्वलोकविलक्षणम्  ॥ ७.२,३५.५९<br>
अलक्षणमनिर्देश्यमवाङ्मनसगोचरम्  ॥ ७.२,३५.५९<br>
प्रकाशैकरसं शांतं प्रसन्नं सततोदितम्  ॥ ७.२,३५.६०<br>
सर्वकल्याणनिलयं शक्त्या तादृशयान्वितम्  ॥ ७.२,३५.६०<br>
ज्ञात्वा देवं विरूपाक्षं ब्रह्मनारायणौ तदा  ॥ ७.२,३५.६१<br>
रचयित्वांजलिं मूर्ध्नि भीतौ तौ वाचमूचतुः  ॥ ७.२,३५.६१<br>
ब्रह्मोवाच<br>
अज्ञो वाहमभिज्ञो वा त्वयादौ देव निर्मितः  ॥ ७.२,३५.६२<br>
ईदृशीं भ्रांतिमापन्न इति को ऽत्रापराध्यति  ॥ ७.२,३५.६२<br>
आस्तां ममेदमज्ञानं त्वयि सन्निहते प्रभो  ॥ ७.२,३५.६३<br>
निर्भयः को ऽभिभाषेत कृत्यं स्वस्य परस्य वा  ॥ ७.२,३५.६३<br>
आवयोर्देवदेवस्य विवादो ऽपि हि शोभनः  ॥ ७.२,३५.६४<br>
पादप्रणामफलदो नाथस्य भवतो यतः  ॥ ७.२,३५.६४<br>
विष्णुरुवाच<br>
स्तोतुं देव न वागस्ति महिम्नः सदृशी तव  ॥ ७.२,३५.६५<br>
प्रभोरग्रे विधेयानां तूष्णींभावो व्यतिक्रमः  ॥ ७.२,३५.६५<br>
किमत्र संघटेत्कृत्यमित्येवावसरोचितम्  ॥ ७.२,३५.६६<br>
अजानन्नपि यत्किंचित्प्रलप्य त्वां नतो ऽस्म्यहम्  ॥ ७.२,३५.६६<br>
कारणत्वं त्वया दत्तं विस्मृतं तव मायया  ॥ ७.२,३५.६७<br>
मोहितो ऽहंकृतश्चापि पुनरेवास्मि शासितः  ॥ ७.२,३५.६७<br>
विज्ञापितैः किं बहुभिर्भीतोस्मि भृशमीश्वर  ॥ ७.२,३५.६८<br>
यतो ऽहमपरिच्छेद्यं त्वां परिच्छेत्तुमुद्यतः  ॥ ७.२,३५.६८<br>
त्वामुशंति महादेवं भीतानामार्तिनाशनम्  ॥ ७.२,३५.६९<br>
अतो व्यतिक्रमं मे ऽद्य क्षंतुमर्हसि शंकर  ॥ ७.२,३५.६९<br>
इति विज्ञापितस्ताभ्यामीश्वराभ्यां महेश्वरः  ॥ ७.२,३५.७०<br>
प्रीतो ऽनुगृह्य तौ देवौ स्मितपूर्वमभाषत  ॥ ७.२,३५.७०<br>
ईश्वर उवाच<br>
वत्सवत्स विधे विष्णो मायया मम मोहितौ  ॥ ७.२,३५.७१<br>
युवां प्रभुत्वे ऽहंकृत्य बुद्धवैरो परस्परम्  ॥ ७.२,३५.७१<br>
विवादं युद्धपर्यंतं कृत्वा नोपरतौ किल  ॥ ७.२,३५.७२<br>
ततश्च्छिन्ना प्रजासृष्टिर्जगत्कारणभूतयोः  ॥ ७.२,३५.७२<br>
अज्ञानमानप्रभवाद्वैमत्याद्युवयोरपि  ॥ ७.२,३५.७३<br>
तन्निवर्तयितुं युष्मद्दर्पमोहौ मयैव तु  ॥ ७.२,३५.७३<br>
एवं निवारितावद्यलिंगाविर्भावलीलया  ॥ ७.२,३५.७४<br>
तस्माद्भूयो विवादं च व्रीडां चोत्सृज्य कृत्स्नशः  ॥ ७.२,३५.७४<br>
यथास्वं कर्म कुर्यातां भवंतौ वीतमत्सरौ  ॥ ७.२,३५.७५<br>
पुरा ममाज्ञया सार्धं समस्तज्ञानसंहिताः  ॥ ७.२,३५.७५<br>
युवाभ्यां हि मया दत्ता कारणत्वप्रसिद्धये  ॥ ७.२,३५.७६<br>
मंत्ररत्नं च सूत्राख्यं पञ्चाक्षरमयं परम्  ॥ ७.२,३५.७६<br>
मयोपदिष्टं सर्वं तद्युवयोरद्य विस्मृतम्  ॥ ७.२,३५.७७<br>
ददामि च पुनः सर्वं यथापूर्वं ममाज्ञया  ॥ ७.२,३५.७७<br>
यतो विना युवां तेन न क्षमौ सृष्टिरक्षणे  ॥ ७.२,३५.७८<br>
एवमुक्त्वा महादेवो नारायणपितामहौ  ॥ ७.२,३५.७८<br>
मंत्रराजं ददौ ताभ्यां ज्ञानसंहितया सह  ॥ ७.२,३५.७९<br>
तौ लब्ध्वा महतीं दिव्यामाज्ञां माहेश्वरीं पराम्  ॥ ७.२,३५.७९<br>
महार्थं मंत्ररत्नं च तथैव सकलाः कलाः  ॥ ७.२,३५.८०<br>
दंडवत्प्रणतिं कृत्वा देवदेवस्य पादयोः  ॥ ७.२,३५.८०<br>
अतिष्ठतां वीतभयावानंदास्तिमितौ तदा  ॥ ७.२,३५.८१<br>
एतस्मिन्नंतरे चित्रमिंद्रजालवदैश्वरम्  ॥ ७.२,३५.८१<br>
लिंगं क्वापि तिरोभूतं न ताभ्यामुपलभ्यते  ॥ ७.२,३५.८२<br>
ततो विलप्य हाहेति सद्यःप्रणयभंगतः  ॥ ७.२,३५.८२<br>
किमसत्यमिदं वृत्तमिति चोक्त्वा परस्परम्  ॥ ७.२,३५.८३<br>
अचिंत्यवैभवं शंभोर्विचिंत्य च गतव्यथौ  ॥ ७.२,३५.८३<br>
अभ्युपेत्य परां मैत्रीमालिंग्य च परस्परम्  ॥ ७.२,३५.८४<br>
जगद्व्यापारमुद्दिश्य जग्मतुर्देवपुंगवौ  ॥ ७.२,३५.८४<br>
ततः प्रभृति शक्राद्याः सर्व एव सुरासुराः  ॥ ७.२,३५.८५<br>
ऋषयश्च नरा नागा नार्यश्चापि विधानतः  ॥ ७.२,३५.८५<br>
लिंगप्रतिष्ठा कुर्वंति लिंगे तं पूजयंति च  ॥ ७.२,३५.८५<br>
<br>
