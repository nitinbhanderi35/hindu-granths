उपमन्युरुवाच<br>
आलस्यं व्याधयस्तीव्राः प्रमादः स्थानसंशयः  ॥ ७.२,३८.१<br>
अनवस्थितचित्तत्वमश्रद्धा भ्रांतिदर्शनम्  ॥ ७.२,३८.१<br>
दुःखानि दौर्मनस्यं च विषयेषु च लोलता  ॥ ७.२,३८.२<br>
दशैते युञ्जतां पुंसामन्तरायाः प्रकीर्तिताः  ॥ ७.२,३८.२<br>
आलस्यमलसत्त्वं तु योगिनां देहचेतनोः  ॥ ७.२,३८.३<br>
धातुवैषम्यजा दोषा व्याधयः कर्मदोषजाः  ॥ ७.२,३८.३<br>
प्रमादो नाम योगस्य साधना नाम भावना  ॥ ७.२,३८.४<br>
इदं वेत्युभयाक्रान्तं विज्ञानं स्थानसंशयः  ॥ ७.२,३८.४<br>
अप्रतिष्ठा हि मनसस्त्वनवस्थितिरुच्यते  ॥ ७.२,३८.५<br>
अश्रद्धा भावरहिता वृत्तिर्वै योगवर्त्मनि  ॥ ७.२,३८.५<br>
विपर्यस्ता मतिर्या सा भ्रांतिरित्यभिधीयते  ॥ ७.२,३८.६<br>
दुःखमज्ञानजं पुंसां चित्तस्याध्यात्मिकं विदुः  ॥ ७.२,३८.६<br>
आधिभौतिकमंगोत्थं यच्च दुःखं पुरा कृतैः  ॥ ७.२,३८.७<br>
आधिदैविकमाख्यातमशन्यस्त्रविषादिकम्  ॥ ७.२,३८.७<br>
इच्छाविघातजं मोक्षं दौर्मनस्यं प्रचक्षते  ॥ ७.२,३८.८<br>
विषयेषु विचित्रेषु विभ्रमस्तत्र लोलता  ॥ ७.२,३८.८<br>
शान्तेष्वेतेषु विघ्नेषु योगासक्तस्य योगिनः  ॥ ७.२,३८.९<br>
उपसर्गाः प्रवर्तंते दिव्यास्ते सिद्धिसूचकाः  ॥ ७.२,३८.९<br>
प्रतिभा श्रवणं वार्ता दर्शनास्वादवेदनाः  ॥ ७.२,३८.१०<br>
उपसर्गाः षडित्येते व्यये योगस्य सिद्धयः  ॥ ७.२,३८.१०<br>
सूक्ष्मे व्यवहिते ऽतीते विप्रकृष्टे त्वनागते  ॥ ७.२,३८.११<br>
प्रतिभा कथ्यते यो ऽर्थे प्रतिभासो यथातथम्  ॥ ७.२,३८.११<br>
श्रवणं सर्वशब्दानां श्रवणे चाप्रयत्नतः  ॥ ७.२,३८.१२<br>
वार्त्ता वार्त्तासु विज्ञानं सर्वेषामेव देहिनाम्  ॥ ७.२,३८.१२<br>
दर्शनं नाम दिव्यानां दर्शनं चाप्रयत्नतः  ॥ ७.२,३८.१३<br>
तथास्वादश्च दिव्येषु रसेष्वास्वाद उच्यते  ॥ ७.२,३८.१३<br>
स्पर्शनाधिगमस्तद्वद्वेदना नाम विश्रुता  ॥ ७.२,३८.१४<br>
गन्धादीनां च दिव्यानामाब्रह्मभुवनाधिपाः  ॥ ७.२,३८.१४<br>
संतिष्ठन्ते च रत्नानि प्रयच्छंति बहूनि च  ॥ ७.२,३८.१५<br>
स्वच्छन्दमधुरा वाणी विविधास्यात्प्रवर्तते  ॥ ७.२,३८.१५<br>
रसायनानि सर्वाणि दिव्याश्चौषधयस्तथा  ॥ ७.२,३८.१६<br>
सिध्यंति प्रणिपत्यैनं दिशंति सुरयोषितः  ॥ ७.२,३८.१६<br>
योगसिद्ध्यैकदेशे ऽपि दृष्टे मोक्षे भवेन्मतिः  ॥ ७.२,३८.१७<br>
दृष्टमेतन्मया यद्वत्तद्वन्मोक्षो भवेदिति  ॥ ७.२,३८.१७<br>
कृशता स्थूलता बाल्यं वार्धक्यं चैव यौवनम्  ॥ ७.२,३८.१८<br>
नानाचातिस्वरूपं च चतुर्णां देहधारणम्  ॥ ७.२,३८.१८<br>
पार्थिवांशं विना नित्यं सुरभिर्गन्धसंग्रहः  ॥ ७.२,३८.१९<br>
एवमष्टगुणं प्राहुः पैशाचं पार्थिवं पदम्  ॥ ७.२,३८.१९<br>
जले निवसनं चैव भूम्यामेवं विनिर्गमः  ॥ ७.२,३८.२०<br>
इच्छेच्छक्तः स्वयं पातुं समुद्रमपि नातुरः  ॥ ७.२,३८.२०<br>
यत्रेच्छति जगत्यस्मिंस्तत्रैव जलदर्शनम्  ॥ ७.२,३८.२१<br>
विना कुम्भादिकं पाणौ जलसञ्चयधारणम्  ॥ ७.२,३८.२१<br>
यद्वस्तु विरसञ्चापि भोक्तुमिच्छति तत्क्षणात् ॥ ७.२,३८.२२<br>
रसादिकं भवेच्चान्यत्त्रयाणां देहधारणम्  ॥ ७.२,३८.२२<br>
निर्व्रणत्वं शरीरस्य पार्थिवैश्च समन्वितम्  ॥ ७.२,३८.२३<br>
तदिदं षोडशगुणमाप्यमैश्वर्यमद्भुतम्  ॥ ७.२,३८.२३<br>
शरीरादग्निनिर्माणं तत्तापभयवर्जनम्  ॥ ७.२,३८.२४<br>
शक्तिर्जगदिदं दग्धुं यदीच्छेदप्रयत्नतः  ॥ ७.२,३८.२४<br>
स्थापनं वानलस्या ऽप्सु पाणौ पावकधारणम्  ॥ ७.२,३८.२५<br>
दग्धे सर्गे यथापूर्वं मुखे चान्नादिपाचनम्  ॥ ७.२,३८.२५<br>
द्वाभ्यां देहविनिर्माणमाप्यैश्वर्यसमन्वितम्  ॥ ७.२,३८.२५<br>
एतच्चतुर्विंशतिधा तैजसं परिचक्षते  ॥ ७.२,३८.२६<br>
मनोजवत्वं भूतानां क्षणादन्तःप्रवेशनम्  ॥ ७.२,३८.२६<br>
पर्वतादिमहाभारधारणञ्चाप्रयत्नतः  ॥ ७.२,३८.२७<br>
गुरुत्वञ्च लघुत्वञ्च पाणावनिलधारणम्  ॥ ७.२,३८.२७<br>
अंगुल्यग्रनिपाताद्यैर्भूमेरपि च कम्पनम्  ॥ ७.२,३८.२८<br>
एकेन देहनिष्पत्तिर्युक्तं भोगैश्च तैजसैः  ॥ ७.२,३८.२८<br>
द्वात्रिंशद्गुणमैश्वर्यं मारुतं कवयो विदुः  ॥ ७.२,३८.२९<br>
छायाहीनविनिष्पत्तिरिन्द्रियाणामदर्शनम्  ॥ ७.२,३८.२९<br>
खेचरत्वं यथाकाममिन्द्रियार्थसमन्वयः  ॥ ७.२,३८.३०<br>
आकाशलंघनं चैव स्वदेहे तन्निवेशनम्  ॥ ७.२,३८.३०<br>
आकाशपिण्डीकरणमशरीरत्वमेव च  ॥ ७.२,३८.३१<br>
अनिलैश्वर्यसंयुक्तं चत्वारिंशद्गुणं महत् ॥ ७.२,३८.३१<br>
ऐन्द्रमैश्वर्यमाख्यातमाम्बरं तत्प्रचक्षते  ॥ ७.२,३८.३२<br>
यथाकामोपलब्धिश्च यथाकामविनिर्गमः  ॥ ७.२,३८.३२<br>
सर्वस्याभिभवश्चैव सर्वगुह्यार्थदर्शनम्  ॥ ७.२,३८.३३<br>
कर्मानुरूपनिर्माणं वशित्वं प्रियदर्शनम्  ॥ ७.२,३८.३३<br>
संसारदर्शनं चैव भोगैरैन्द्रैस्समन्वितम्  ॥ ७.२,३८.३४<br>
एतच्चांद्रमसैश्वर्यं मानसं गुणतो ऽधिकम्  ॥ ७.२,३८.३४<br>
छेदनं ताडनं चैव बंधनं मोचनं तथा  ॥ ७.२,३८.३५<br>
ग्रहणं सर्वभूतानां संसारवशवर्तिनाम्  ॥ ७.२,३८.३५<br>
प्रसादश्चापि सर्वेषां मृत्युकालजयस्तथा  ॥ ७.२,३८.३६<br>
आभिमानिकमैश्वर्यं प्राजापत्यं प्रचक्षते  ॥ ७.२,३८.३६<br>
एतच्चान्द्रमसैर्भोगैः षट्पञ्चाशद्गुणं महत् ॥ ७.२,३८.३७<br>
सर्गः संकल्पमात्रेण त्राणं संहरणं तथा  ॥ ७.२,३८.३७<br>
स्वाधिकारश्च सर्वेषां भूतचित्तप्रवर्तनम्  ॥ ७.२,३८.३८<br>
असादृश्यं च सर्वस्य निर्माणं जगतः पृथक् ॥ ७.२,३८.३८<br>
शुभाशुभस्य करणं प्राजापत्यैश्च संयुतम्  ॥ ७.२,३८.३९<br>
चतुष्षष्ठिगुणं ब्राह्ममैश्वर्यं च प्रचक्षते  ॥ ७.२,३८.३९<br>
बौद्धादस्मात्परं गौणमैश्वर्यं प्राकृतं विदुः  ॥ ७.२,३८.४०<br>
वैष्णवं तत्समाख्यातं तस्यैव भुवनस्थितिः  ॥ ७.२,३८.४०<br>
ब्रह्मणा तत्पदं सर्वं वक्तुमन्यैर्न शक्यते  ॥ ७.२,३८.४०<br>
तत्पौरुषं च गौणं च गणेशं पदमैश्वरम्  ॥ ७.२,३८.४१<br>
विष्णुना तत्पदं किंचिज्ज्ञातुमन्यैर्न शक्यते  ॥ ७.२,३८.४१<br>
विज्ञानसिद्धयश्चैव सर्वा एवौपसर्गिकाः  ॥ ७.२,३८.४२<br>
निरोद्धव्या प्रयत्नेन वर्राग्येण परेण तु  ॥ ७.२,३८.४२<br>
प्रतिभासेष्वशुद्धेषु गुणेष्वासक्तचेतसः  ॥ ७.२,३८.४३<br>
न सिध्येत्परमैश्वर्यमभयं सार्वकामिकम्  ॥ ७.२,३८.४३<br>
तस्माद्गुणांश्च भोगांश्च देवासुरमहीभृताम्  ॥ ७.२,३८.४४<br>
तृणवद्यस्त्यजेत्तस्य योगसिद्धिः परा भवेत् ॥ ७.२,३८.४४<br>
अथवानुग्रहेच्छायां जगतो विचरेन्मुनिः  ॥ ७.२,३८.४५<br>
यथाकामंगुणान्भोगान्भुक्त्वा मुक्तिं प्रयास्यति  ॥ ७.२,३८.४५<br>
अथ प्रयोगं योगस्य वक्ष्ये शृणु समाहितः  ॥ ७.२,३८.४६<br>
शुभे काले शुभे देशे शिवक्षेत्रादिके पुनः  ॥ ७.२,३८.४६<br>
विजने जंतुरहिते निःशब्दे बाधवर्जिते  ॥ ७.२,३८.४६<br>
सुप्रलिप्ते स्थले सौम्ये गन्धधूपादिवासिते  ॥ ७.२,३८.४७<br>
मुक्तपुष्पसमाकीर्णे वितानादि विचित्रिते  ॥ ७.२,३८.४७<br>
कुशपुष्पसमित्तोयफलमूलसमन्विते  ॥ ७.२,३८.४८<br>
नाग्न्यभ्याशे जलाभ्याशे शुष्कपर्णचये ऽपि वा  ॥ ७.२,३८.४८<br>
न दंशमशकाकीर्णे सर्पश्वापदसंकुले  ॥ ७.२,३८.४९<br>
न च दुष्टमृगाकीर्णे न भये दुर्जनावृते  ॥ ७.२,३८.४९<br>
श्मशाने चैत्यवल्मीके जीर्णागारे चतुष्पथे  ॥ ७.२,३८.५०<br>
नदीनदसमुद्राणां तीरे रथ्यांतरे ऽपि वा  ॥ ७.२,३८.५०<br>
न जीर्णोद्यानगोष्ठादौ नानिष्टे न च निंदिते  ॥ ७.२,३८.५१<br>
नाजीर्णाम्लरसोद्गारे न च विण्मूत्रदूषिते  ॥ ७.२,३८.५१<br>
नच्छर्द्यामातिसारे वा नातिभुक्तौ श्रमान्विते  ॥ ७.२,३८.५२<br>
न चातिचिंताकुलितो न चातिक्षुत्पिपासितः  ॥ ७.२,३८.५२<br>
नापि स्वगुरुकर्मादौ प्रसक्तो योगमाचरेत् ॥ ७.२,३८.५३<br>
युक्ताहारविहारश्च युक्तचेष्टश्च कर्मसु  ॥ ७.२,३८.५३<br>
युक्तनिद्राप्रबोधश्च सर्वायासविवर्जितः  ॥ ७.२,३८.५४<br>
आसनं मृदुलं रम्यं विपुलं सुसमं शुचि  ॥ ७.२,३८.५४<br>
पद्मकस्वस्तिकादीनामभ्यसेदासनेषु च  ॥ ७.२,३८.५५<br>
अभिवंद्य स्वगुर्वंतानभिवाद्याननुक्रमात् ॥ ७.२,३८.५५<br>
ऋजुग्रीवशिरोवक्षा नातिष्ठेच्छिष्टलोचनः  ॥ ७.२,३८.५६<br>
किंचिदुन्नामितशिरा दंतैर्दंतान्न संस्पृशेत् ॥ ७.२,३८.५६<br>
दंताग्रसंस्थिता जिह्वामचलां सन्निवेश्य च  ॥ ७.२,३८.५७<br>
पार्ष्णिभ्यां वृषणौ रक्षंस्तथा प्रजननं पुनः  ॥ ७.२,३८.५७<br>
ऊर्वोरुपरि संस्थाप्य बाहू तिर्यगयत्नतः  ॥ ७.२,३८.५८<br>
दक्षिणं करपृष्ठं तु न्यस्य वामतलोपरि  ॥ ७.२,३८.५८<br>
उन्नाम्य शनकैः पृष्ठमुरो विष्टभ्य चाग्रतः  ॥ ७.२,३८.५९<br>
संप्रेक्ष्य नासिकाग्रं स्वं दिशश्चानवलोकयन्  ॥ ७.२,३८.५९<br>
संभृतप्राणसंचारः पाषाण इव निश्चलः  ॥ ७.२,३८.६०<br>
स्वदेहायतनस्यांतर्विचिंत्य शिवमंबया  ॥ ७.२,३८.६०<br>
हृत्पद्मपीठिकामध्ये ध्यानयज्ञेन पूजयेत् ॥ ७.२,३८.६१<br>
मूले नासाग्रतो नाभौ कंठे वा तालुरंध्रयोः  ॥ ७.२,३८.६१<br>
भ्रूमध्ये द्वारदेशे वा ललाटे मूर्ध्नि वा स्मरेत् ॥ ७.२,३८.६२<br>
परिकल्प्य यथान्यायं शिवयोः परमासनम्  ॥ ७.२,३८.६२<br>
तत्र सावरणं वापि निरावरणमेव वा  ॥ ७.२,३८.६३<br>
द्विदलेषोडशारे वा द्वादशारे यथाविधि  ॥ ७.२,३८.६३<br>
दशारे वा षडस्रे वा चतुरस्रे शिवं स्मरेत् ॥ ७.२,३८.६४<br>
भ्रुवोरंतरतः पद्मं द्विदलं तडिदुज्ज्वलम्  ॥ ७.२,३८.६४<br>
भ्रूमध्यस्थारविन्दस्य क्रमाद्वै दक्षिणोत्तरे  ॥ ७.२,३८.६५<br>
विद्युत्समानवर्णे च पर्णे वर्णावसानके  ॥ ७.२,३८.६५<br>
षोडशारस्य पत्राणि स्वराः षोडश तानि वै  ॥ ७.२,३८.६६<br>
पूर्वादीनि क्रमादेतत्पद्मं कन्दस्य मूलतः  ॥ ७.२,३८.६६<br>
ककारादिटकारांता वर्णाः पर्णान्यनुक्रमात् ॥ ७.२,३८.६७<br>
भानुवर्णस्य पद्मस्य ध्येयं तद्१ हृदयान्तरे  ॥ ७.२,३८.६७<br>
गोक्षीरधवलस्योक्ता डादिफान्ता यथाक्रमम्  ॥ ७.२,३८.६८<br>
अधो दलस्याम्बुजस्य एतस्य २ च दलानि षट् ॥ ७.२,३८.६८<br>
विधूमांगारवर्णस्य वर्णा वाद्याश्च लान्तिमाः  ॥ ७.२,३८.६९<br>
मूलाधारारविंदस्य हेमाभस्य यथाक्रमम्  ॥ ७.२,३८.६९<br>
वकारादिसकारान्ता वर्णाः पर्णमयाः स्थिताः  ॥ ७.२,३८.६९<br>
एतेष्वथारविंदेषु यत्रैवाभिरतं मनः  ॥ ७.२,३८.७०<br>
तत्रैव देवं देवीं च चिंतयेद्धीरया धिया  ॥ ७.२,३८.७०<br>
अंगुष्ठमात्रममलं दीप्यमानं समंततः  ॥ ७.२,३८.७१<br>
शुद्धदीपशिखाकारं स्वशक्त्या पूर्णमण्डितम्  ॥ ७.२,३८.७१<br>
इन्दुरेखासमाकारं तारारूपमथापि वा  ॥ ७.२,३८.७२<br>
नीवारशूकस्सदृशं बिससुत्राभमेव वा  ॥ ७.२,३८.७२<br>
कदम्बगोलकाकारं तुषारकणिकोपमम्  ॥ ७.२,३८.७३<br>
क्षित्यादितत्त्वविजयं ध्याता यद्यपि वाञ्छति  ॥ ७.२,३८.७३<br>
तत्तत्तत्त्वाधिपामेव मूर्तिं स्थूलां विचिंतयेत् ॥ ७.२,३८.७४<br>
सदाशिवांता ब्रह्माद्यभवाद्याश्चाष्टमूर्तयः  ॥ ७.२,३८.७४<br>
शिवस्य मूर्तयः स्थूलाः शिवशास्त्रे विनिश्चिताः  ॥ ७.२,३८.७५<br>
घोरा मिश्रा प्रशान्ताश्च मूर्तयस्ता मुनीश्वरैः  ॥ ७.२,३८.७५<br>
फलाभिलाषरहितैश्चिन्त्याश्चिन्ताविशारदैः  ॥ ७.२,३८.७६<br>
घोराश्चेच्चिंतिताः कुर्युः पापरोगपरिक्षयम्  ॥ ७.२,३८.७६<br>
चिरेण मिश्रे सौम्ये तु न सद्यो न चिरादपि  ॥ ७.२,३८.७७<br>
सौम्ये मुक्तिर्विशेषेण शांतिः प्रज्ञा प्रसिध्यति  ॥ ७.२,३८.७७<br>
सिध्यंति सिद्धयश्चात्र क्रमशो नात्र संशयः  ॥ ७.२,३८.७८<br>
<br>
