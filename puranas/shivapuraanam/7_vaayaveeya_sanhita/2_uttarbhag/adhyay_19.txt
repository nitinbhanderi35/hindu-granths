उपमन्युरुवाच<br>
अतः परं प्रवक्ष्यामि साधकं नाम नामतः  ॥ ७.२,१९.१<br>
संस्कारमन्त्रमाहात्म्यं कथने सूचितं मया  ॥ ७.२,१९.१<br>
संपूज्य मंडले देवं स्थाप्य कुम्भे च पूर्ववत् ॥ ७.२,१९.२<br>
हुत्वा शिष्यमनुष्णीषं प्रापयेद्भुवि मंडले  ॥ ७.२,१९.२<br>
पूर्वांतं पूर्ववत्कृत्वा हुत्वाहुतिशतं तथा  ॥ ७.२,१९.३<br>
संतर्प्य मूलमन्त्रेण कलशैर्देशिकोत्तमः  ॥ ७.२,१९.३<br>
सन्दीप्य च यथापूर्वं कृत्वा पूर्वोदितं क्रमात् ॥ ७.२,१९.४<br>
अभिषिच्य यथापूर्वं प्रदद्यान्मन्त्रमुत्तमम्  ॥ ७.२,१९.४<br>
तत्र विद्योपदेशांतं कृत्वा विस्तरशः क्रमात् ॥ ७.२,१९.५<br>
पुष्पाम्बुना शिशोः पाणौ विद्यां शैवीं समर्पयेत् ॥ ७.२,१९.५<br>
तवैहिकामुष्मिकयोः सर्वसिद्धिफलप्रदः  ॥ ७.२,१९.६<br>
भवत्येव महामन्त्रः प्रसादात्परमेष्ठिनः  ॥ ७.२,१९.६<br>
इत्युत्वा देवमभ्यर्च्य लब्धानुज्ञः शिवाद्गुरुः  ॥ ७.२,१९.७<br>
साधनं शिवयोगं च साधकाय समादिशेत् ॥ ७.२,१९.७<br>
तच्छ्रुत्वा गुरुसंदेशं क्रमशो मंत्रसाधकः  ॥ ७.२,१९.८<br>
पुरतो विनियोगस्य मन्त्रसाधनमाचरेत् ॥ ७.२,१९.८<br>
साधनं मूलमन्त्रस्य पुरश्चरणमुच्यते  ॥ ७.२,१९.९<br>
पुरतश्चरणीयत्वाद्विनियोगाख्यकर्मणः  ॥ ७.२,१९.९<br>
नात्यन्तं करणीयन्तु मुमुक्षोर्मन्त्रसाधनम्  ॥ ७.२,१९.१०<br>
कृतन्तु तदिहान्यत्र तास्यापि शुभदं भवेत् ॥ ७.२,१९.१०<br>
शुभे ऽहनि शुभे देशे काले वा दोषवर्जिते  ॥ ७.२,१९.११<br>
शुक्लदन्तनखः स्नातः कृतपूर्वाह्णिकक्रियः  ॥ ७.२,१९.११<br>
अलंकृत्य यथा लब्धैर्गंधमाल्यविभूषणैः  ॥ ७.२,१९.१२<br>
सोष्णीषः सोत्तरासंगः सर्वशुक्लसमाहितः  ॥ ७.२,१९.१२<br>
देवालये गृहे ऽन्यस्मिन्देशे वा सुमनोहरे  ॥ ७.२,१९.१३<br>
सुखेनाभ्यस्तपूर्वेण त्वासनेन कृतासनः  ॥ ७.२,१९.१३<br>
तनुं कृत्वात्मनः शैवीं शिवशास्त्रोक्तवर्त्मना  ॥ ७.२,१९.१४<br>
संपूज्य देवदेवेशं नकुलीश्वरमीश्वरम्  ॥ ७.२,१९.१४<br>
निवेद्य पायसं तस्मै समप्याराधनं क्रमात् ॥ ७.२,१९.१५<br>
प्रणिपत्य च तं देवं प्राप्तानुज्ञश्च तन्मुखात् ॥ ७.२,१९.१५<br>
कोटिवारं तदर्धं वा तदर्धं वा जपेच्छिवम्  ॥ ७.२,१९.१६<br>
लक्षविंशतिकं वापि दशलक्षमथापि वा  ॥ ७.२,१९.१६<br>
ततश्च पायसाक्षारलवणैकमिताशनः  ॥ ७.२,१९.१७<br>
अहिंसकः क्षमी शांतो दांतश्चैव सदा भवेत् ॥ ७.२,१९.१७<br>
अलाभे पायसस्याश्नन्फलमूलादिकानि वा  ॥ ७.२,१९.१८<br>
विहितानि शिवेनैव विशिष्टान्युत्तरोत्तरम्  ॥ ७.२,१९.१८<br>
चरुं भक्ष्यमथो सक्तुकणान्यावकमेव च  ॥ ७.२,१९.१९<br>
शाकं पयो दधि घृतं मूलं फलमथोदकम्  ॥ ७.२,१९.१९<br>
अभिमंत्र्य च मन्त्रेण भक्ष्यभोज्यादिकानि च  ॥ ७.२,१९.२०<br>
साधने ऽस्मिन्विशेषेण नित्यं भुञ्जीत वाग्यतः  ॥ ७.२,१९.२०<br>
मन्त्राष्टशतपूतेन जलेन शुचिना व्रती  ॥ ७.२,१९.२१<br>
स्नायान्नदीनदोत्थेन प्रोक्षयेद्वाथ शक्तितः  ॥ ७.२,१९.२१<br>
तर्पयेच्च तथा नित्यं जुहुयाच्च शिवानले  ॥ ७.२,१९.२२<br>
सप्तभिः पञ्चभिर्द्रव्यैस्त्रिभिर्वाथ घृतेन वा  ॥ ७.२,१९.२२<br>
इत्थं भक्त्या शिवं शैवो यः साधयति साधकः  ॥ ७.२,१९.२३<br>
तस्येहामुत्र दुष्प्रापं न किंचिदपि विद्यते  ॥ ७.२,१९.२३<br>
अथवा ऽहरहर्मंत्रं जपेदेकाग्रमानसः  ॥ ७.२,१९.२४<br>
अनश्नन्नेव साहस्रं विना मन्त्रस्य साधनम्  ॥ ७.२,१९.२४<br>
न तस्य दुर्लभं किंचिन्न तस्यास्त्यशुभं क्वचित् ॥ ७.२,१९.२५<br>
इह विद्यां श्रियं सौख्यं लब्ध्वा मुक्तिं च विंदति  ॥ ७.२,१९.२५<br>
साधने विनियोगे च नित्ये नैमित्तिके तथा  ॥ ७.२,१९.२६<br>
जपेज्जलैर्भस्मना च स्नात्वा मन्त्रेण च क्रमात् ॥ ७.२,१९.२६<br>
शुचिर्बद्धशिखस्सूत्री सपवित्रकरस्तथा  ॥ ७.२,१९.२७<br>
धृतत्रिपुंड्ररुद्राक्षो विद्यां पञ्चाक्षरीं जपेत् ॥ ७.२,१९.२७<br>
<br>
