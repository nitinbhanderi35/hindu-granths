ईश्वर उवाच<br>
आज्ञाहीनं क्रियाहीनं श्रद्धाहीनं वरानने  ॥ <br>
आज्ञार्थं दक्षिणाहीनं सदा जप्तं च निष्फलम्  ॥ १<br>
आज्ञासिद्धं क्रियासिद्धं श्रद्धासिद्धं ममात्मकम्  ॥ <br>
एवं चेद्दक्षिणायुक्तं मंत्रसिद्धिर्महत्फलम्  ॥ २<br>
उपगम्य गुरुं विप्रमाचार्यं तत्त्ववेदिनम्  ॥ <br>
जापितं सद्गुणोपेतं ध्यानयोगपरायणम्  ॥ ३<br>
तोषयेत्तं प्रयत्नेन भावशुद्धिसमन्वितः  ॥ <br>
वाचा च मनसा चैव कायेन द्रविणेन च  ॥ ४<br>
आचार्यं पूजयेद्विप्रः सर्वदातिप्रयत्नतः  ॥ <br>
हस्त्यश्वरथरत्नानि क्षेत्राणि च गृहाणि च  ॥ ५<br>
भूषणानि च वासांसि धान्यानि च धनानि च  ॥ <br>
एतानि गुरवे दद्याद्भक्त्या च विभवे सति  ॥ ६<br>
वित्तशाठ्यं न कुर्वीत यदीच्छेत्सिद्धिमात्मनः  ॥ <br>
पश्चान्निवेद्य स्वात्मानं गुरवे सपरिच्छदम्  ॥ ७<br>
एवं संपूज्य विधिवद्यथाशक्तित्ववंचयन्  ॥ <br>
आददीत गुरोर्मंत्रं ज्ञानं चैव क्रमेण तु  ॥ ८<br>
एवं तुष्टो गुरुः शिष्यं पूजकं वत्सरोषितम्  ॥ <br>
शुश्रूषुमनहंकारं स्नातं शुचिमुपोषितम्  ॥ ९<br>
स्नापयित्वा विशुद्ध्यर्थं पूर्णकुंभघृतेन वै  ॥ <br>
जलेन मन्त्रशुद्धेन पुण्यद्रव्ययुतेन च  ॥ १०<br>
अलंकृत्य सुवेषं च गंधस्रग्वस्त्रभूषणैः  ॥ <br>
पुण्याहं वाचयित्वा च ब्राह्मणानभिपूज्य च  ॥ ११<br>
समुद्रतीरे नद्यां च गोष्ठे देवालये ऽपि वा  ॥ <br>
शुचौ देशे गृहे वापि काले सिद्धिकरे तिथौ  ॥ १२<br>
नक्षत्रे शुभयोगे च सर्वदोषविवर्जिते  ॥ <br>
अनुगृह्य ततो दद्याज्ज्ञानं मम यथाविधि  ॥ १३<br>
स्वरेणोच्चारयेत्सम्यगेकांते ऽतिप्रसन्नधीः  ॥ <br>
उच्चार्योच्चारयित्वा तमावयोर्मंत्रमुत्तमम्  ॥ १४<br>
शिवं चास्तु शुभं चास्तु शोभनो ऽस्तु प्रियो ऽस्त्विति  ॥ <br>
एवं दद्याद्गुरुर्मंत्रमाज्ञां चैव ततः परम्  ॥ १५<br>
एवं लब्ध्वा गुरोर्मंत्रमाज्ञां चैव समाहितः  ॥ <br>
संकल्प्य च जपेन्नित्यं पुरश्चरणपूर्वकम्  ॥ १६<br>
यावज्जीवं जपेन्नित्यमष्टोत्तरसहस्रकम्  ॥ <br>
अनन्यस्तत्परो भूत्वा स याति परमां गतिम्  ॥ १७<br>
जपेदक्षरलक्षं वै चतुर्गुणितमादरात् ॥ <br>
नक्ताशी संयमी यस्स पौरश्चरणिकः स्मृतः  ॥ १८<br>
यः पुरश्चरणं कृत्वा नित्यजापी भवेत्पुनः  ॥ <br>
तस्य नास्ति समो लोके स सिद्धः सिद्धदो भवेत् ॥ १९<br>
स्नानं कृत्वा शुचौ देशे बद्ध्वा रुचिरमानसम्  ॥ <br>
त्वया मां हृदि संचिंत्य संचिंत्य स्वगुरुं ततः  ॥ २०<br>
उदङ्मुखः प्राङ्मुखो वा मौनी चैकाग्रमानसः  ॥ <br>
विशोध्य पञ्चतत्त्वानि दहनप्लावनादिभिः  ॥ २१<br>
मन्त्रन्यासादिकं कृत्वा सफलीकृतविग्रहः  ॥ <br>
आवयोर्विग्रहौ ध्यायन्प्राणापानौ नियम्य च  ॥ २२<br>
विद्यास्थानं स्वकं रूपमृषिञ्छन्दो ऽधिदैवतम्  ॥ <br>
बीजं शक्तिं तथा वाक्यं स्मृत्वा पञ्चाक्षरीं जपेत् ॥ २३<br>
उत्तमं मानसं जाप्यमुपांशुं चैवमध्यमम्  ॥ <br>
अधमं वाचिकं प्राहुरागमार्थविशारदाः  ॥ २४<br>
उत्तमं रुद्रदैवत्यं मध्यमं विष्णुदैवतम्  ॥ <br>
अधमं ब्रह्मदैवत्यमित्याहुरनुपूर्वशः  ॥ २५<br>
यदुच्चनीचस्वरितैःस्पष्टास्पष्टपदाक्षरैः  ॥ <br>
मंत्रमुच्चारयेद्वाचा वाचिको ऽयं जपस्स्मृतः  ॥ २६<br>
जिह्वामात्रपरिस्पंदादीषदुच्चारितो ऽपि वा  ॥ <br>
अपरैरश्रुतः किंचिच्छ्रुतो वोपांशुरुच्यते  ॥ २७<br>
धिया यदक्षरश्रेण्या वर्णाद्वर्णं पदात्पदम्  ॥ <br>
शब्दार्थचिंतनं भूयः कथ्यते मानसो जपः  ॥ २८<br>
वाचिकस्त्वेक एव स्यादुपांशुः शतमुच्यते  ॥ <br>
साहस्रं मानसः प्रोक्तः सगर्भस्तु शताधिकः  ॥ २९<br>
प्राणायामसमायुक्तस्सगर्भो जप उच्यते  ॥ <br>
आद्यंतयोरगर्भो ऽपि प्राणायामः प्रशस्यते  ॥ ३०<br>
चत्वारिंशत्समावृत्तीः प्राणानायम्य संस्मरेत् ॥ <br>
मंत्रं मंत्रार्थविद्धीमानशक्तः शक्तितो जपेत् ॥ ३१<br>
पञ्चकं त्रिकमेकं वा प्राणायामं समाचरेत् ॥ <br>
अगर्भं वा सगर्भं वा सगर्भस्तत्र शस्यते  ॥ ३२<br>
सगर्भादपि साहस्रं सध्यानो जप उच्यते  ॥ <br>
एषु पञ्चविधेष्वेकः कर्तव्यः शक्तितो जपः  ॥ ३३<br>
अङ्गुल्या जपसंख्यानमेकमेवमुदाहृतम्  ॥ <br>
रेखयाष्टगुणं विद्यात्पुत्रजीवैर्दशाधिकम्  ॥ ३४<br>
शतं स्याच्छंखमणिभिः प्रवालैस्तु सहस्रकम्  ॥ <br>
स्फटिकैर्दशसाहस्रं मौक्तिकैर्लक्षमुच्यते  ॥ ३५<br>
पद्माक्षैर्दशलक्षन्तु सौवर्णैः कोटिरुच्यते  ॥ <br>
कुशग्रंथ्या च रुद्राक्षैरनंतगुणितं भवेत् ॥ ३६<br>
त्रिंशदक्षैः कृता माला धनदा जपकर्मणि  ॥ <br>
सप्तविंशतिसंख्यातैरक्षैः पुष्टिप्रदा भवेत् ॥ ३७<br>
पञ्चविंशतिसंख्यातैः कृता मुक्तिं प्रयच्छति  ॥ <br>
अक्षैस्तु पञ्चदशभिरभिचारफलप्रदा  ॥ ३८