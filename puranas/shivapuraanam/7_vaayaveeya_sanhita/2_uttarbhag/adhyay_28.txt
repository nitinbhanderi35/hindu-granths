उपमन्युरुवाच<br>
अतः परं प्रवक्ष्यामि शिवाश्रमनिषेविणाम्  ॥ ७.२,२८.१<br>
शिवशास्त्रोक्तमार्गेण नैमित्तिकविधिक्रमम्  ॥ ७.२,२८.१<br>
सर्वेष्वपि च मासेषु पक्षयोरुभयोरपि  ॥ ७.२,२८.२<br>
अष्टाभ्यां च चतुर्दश्यां तथा पर्वाणि च क्रमात् ॥ ७.२,२८.२<br>
अयने विषुवे चैव ग्रहणेषु विशेषतः  ॥ ७.२,२८.३<br>
कर्तव्या महती पूजा ह्यधिका वापि शक्तितः  ॥ ७.२,२८.३<br>
मासिमासि यथान्यायं ब्रह्मकूर्चं प्रसाध्य तु  ॥ ७.२,२८.४<br>
स्नापयित्वा शिवं तेन पिबेच्छेषमुपोषितः  ॥ ७.२,२८.४<br>
ब्रह्महत्यादिदोषाणामतीव महतामपि  ॥ ७.२,२८.५<br>
निष्कृतिर्ब्रह्मकूर्चस्य पानान्नान्या विशिष्यते  ॥ ७.२,२८.५<br>
पौषे पुष्यनक्षत्रे कुर्यान्नीराजनं विभोः  ॥ ७.२,२८.६<br>
माघे मघाख्ये नक्षत्रे प्रदद्याद्घृतकंबलम्  ॥ ७.२,२८.६<br>
फाल्गुने चोत्तरान्ते वै प्रारभेत महोत्सवम्  ॥ ७.२,२८.७<br>
चैत्रे चित्रापौर्णमास्यां दोलां कुर्याद्यथाविधि  ॥ ७.२,२८.७<br>
वैशाख्यां तु विशाखायां कुर्यात्पुष्पमहालयम्  ॥ ७.२,२८.८<br>
ज्येष्ठे मूलाख्यनक्षत्रे शीतकुम्भं प्रदापयेत् ॥ ७.२,२८.८<br>
आषाढे चोत्तराषाढे पवित्रारोपणं तथा  ॥ ७.२,२८.९<br>
श्रावणे प्राकृतान्यापि मण्डलानि प्रकल्पयेत् ॥ ७.२,२८.९<br>
श्रविष्ठाख्ये तु नक्षत्रे प्रौष्ठपद्यां ततः परम्  ॥ ७.२,२८.१०<br>
प्रोक्षयेच्च जलक्रीडां पूर्वाषाढाश्रये दिने  ॥ ७.२,२८.१०<br>
आश्वयुज्यां ततो दद्यात्पायसं च नवोदनम्  ॥ ७.२,२८.११<br>
अग्निकार्यं च तेनैव कुर्याच्छतभिषग्दिने  ॥ ७.२,२८.११<br>
कार्तिक्यां कृतिकायोगे दद्याद्दीपसहस्रकम्  ॥ ७.२,२८.१२<br>
मार्गशीर्षे तथार्द्रायां घृतेन स्नापयेच्छिवम्  ॥ ७.२,२८.१२<br>
अशक्तस्तेषु कालेषु कुर्यादुत्सवमेव वा  ॥ ७.२,२८.१३<br>
आस्थानं वा महापूजामधिकं वा समर्चनम्  ॥ ७.२,२८.१३<br>
आवृत्ते ऽपि च कल्याणे प्रशस्तेष्वपि कर्मसु  ॥ ७.२,२८.१४<br>
दौर्मनस्ये दुराचारे दुःस्वप्ने दुष्टदर्शने  ॥ ७.२,२८.१४<br>
उत्पाते वाशुभेन्यस्मिन्रोगे वा प्रबले ऽथ वा  ॥ ७.२,२८.१५<br>
स्नानपूजाजपध्यानहोमदानादिकाः क्रियः  ॥ ७.२,२८.१५<br>
निर्मितानुगुणाः कार्याः पुरश्चरणपूर्विकाः  ॥ ७.२,२८.१६<br>
शिवानले च विहते पुनस्सन्धानमाचरेत् ॥ ७.२,२८.१६<br>
य एवं शर्वधर्मिष्ठो वर्तते नित्यमुद्यतः  ॥ ७.२,२८.१७<br>
तस्यैकजन्मना मुक्तिं प्रयच्छति महेश्वरः  ॥ ७.२,२८.१७<br>
एतद्यथोत्तरं कुर्यान्नित्यनैमित्तिकेषु यः  ॥ ७.२,२८.१८<br>
दिव्यं श्रीकंठनाथस्य स्थानमाद्यं स गच्छति  ॥ ७.२,२८.१८<br>
तत्र भुक्त्वा महाभोगान्कल्पकोटिशतन्नरः  ॥ ७.२,२८.१९<br>
कालांतरेच्युतस्तस्मादौमं कौमारमेव च  ॥ ७.२,२८.१९<br>
संप्राप्य वैष्णवं ब्राह्मं रुद्रलोकं विशेषतः  ॥ ७.२,२८.२०<br>
तत्रोषित्वा चिरं कालं भुक्त्वा भोगान्यथोदितान्  ॥ ७.२,२८.२०<br>
पुनश्चोर्ध्वं गतस्तस्मादतीत्य स्थानपञ्चकम्  ॥ ७.२,२८.२१<br>
श्रीकण्ठाज्ज्ञानमासाद्य तस्माच्छैवपुरं व्रजेत् ॥ ७.२,२८.२१<br>
अर्धचर्यारतश्चापि द्विरावृत्त्यैवमेव तु  ॥ ७.२,२८.२२<br>
पश्चाज्ज्ञानं समासाद्य शिवसायुज्यमाप्नुयात् ॥ ७.२,२८.२२<br>
अर्धार्धचरितो यस्तु देही देहक्षयात्परम्  ॥ ७.२,२८.२३<br>
अंडांतं वोर्ध्वमव्यक्तमतीत्य भुवनद्वयम्  ॥ ७.२,२८.२३<br>
संप्राप्य पौरुषं रौद्रस्थानमद्रीन्द्रजापतेः  ॥ ७.२,२८.२४<br>
अनेकयुगसाहस्रं भुक्त्वा भोगाननेकधा  ॥ ७.२,२८.२४<br>
पुण्यक्षये क्षितिं प्राप्य कुले महति जायते  ॥ ७.२,२८.२५<br>
तत्रापि पूर्वसंस्कारवशेन स महाद्युतिः  ॥ ७.२,२८.२५<br>
पशुधर्मान्परित्यज्य शिवधर्मरतो भवेत् ॥ ७.२,२८.२६<br>
तद्धर्मगौरवादेव ध्यात्वा शिवपुरं व्रजेत् ॥ ७.२,२८.२६<br>
भोगांश्च विविधान्भुक्त्वा विद्येश्वरपदं व्रजेत् ॥ ७.२,२८.२७<br>
तत्र विद्येश्वरैस्सार्धं भुक्त्वा भोगान्बहून्क्रमात् ॥ ७.२,२८.२७<br>
अण्डस्यांतर्बहिर्वाथ सकृदावर्तते पुनः  ॥ ७.२,२८.२८<br>
ततो लब्ध्वा शिवज्ञानं परां भक्तिमवाप्य च  ॥ ७.२,२८.२८<br>
शिवसाधर्म्यमासाद्य न भूयो विनिवर्तते  ॥ ७.२,२८.२९<br>
यश्चातीव शिवे भक्तो विषयासक्तचित्तवत् ॥ ७.२,२८.२९<br>
शिवदर्मानसो कुर्वन्नकुर्वन्वापि मुच्यते  ॥ ७.२,२८.३०<br>
एकावृत्तो द्विरावृत्तस्त्रिरावृत्तो निवर्तकः  ॥ ७.२,२८.३०<br>
न पुनश्चक्रवर्ती स्याच्छिवधर्माधिकारवान्  ॥ ७.२,२८.३१<br>
तस्माच्च्छिवाश्रितो भूत्वा येन केनापि हेतुना  ॥ ७.२,२८.३१<br>
शिवधर्मे मतिं कुर्याच्छ्रेयसे चेत्कृतोद्यमः  ॥ ७.२,२८.३२<br>
नात्र निर्बंधयिष्यामो वयं केचन केनचित् ॥ ७.२,२८.३२<br>
निर्बन्धेभ्यो ऽतिवादेभ्यः प्रकृत्यैतन्न रोचते  ॥ ७.२,२८.३३<br>
रोचते वा परेभ्यस्तु पुण्यसंस्कारगौरवात् ॥ ७.२,२८.३३<br>
संसारकारणं येषां न प्ररोढुमलं भवेत् ॥ ७.२,२८.३४<br>
प्रकृत्यनुगुणं तस्माद्विमृश्यैतदशेषतः  ॥ ७.२,२८.३४<br>
शिवधर्मे ऽधिकुर्वीत यदीच्छेच्छिवमात्मनः  ॥ ७.२,२८.३५<br>
<br>
