उपमन्युरुवाच<br>
अथैवं संस्कृतं शिष्यं कृतपाशुपतव्रतम्  ॥ ७.२,२०.१<br>
आचार्यत्वे ऽभिषिंचेत तद्योगत्वेन चान्यथा  ॥ ७.२,२०.१<br>
मण्डलं पूर्ववत्कृत्त्वा संपूज्य परमेश्वरम्  ॥ ७.२,२०.२<br>
स्थापयत्पञ्चकलशान्दिक्षु मध्ये च पूर्ववत् ॥ ७.२,२०.२<br>
निवृत्तिं पुरतो न्यस्य प्रतिष्ठां पश्चिमे घटे  ॥ ७.२,२०.३<br>
विद्यां दक्षिणतः शांतिमुत्तरे मध्यतः पराम्  ॥ ७.२,२०.३<br>
कृत्वा रक्षादिकं तत्र बद्ध्वा मुद्रां च धैनवीम्  ॥ ७.२,२०.४<br>
अभिमंत्र्य घटान्हुत्वा पूर्णांतं च यथा पुरा  ॥ ७.२,२०.४<br>
प्रवेश्य मंडले शिष्यमनुष्णीषं च देशिकः  ॥ ७.२,२०.५<br>
तर्पणाद्यं तु मंत्राणां कुर्यात्पूर्वावसानकम्  ॥ ७.२,२०.५<br>
ततः संपूज्य देवेशमनुज्ञाप्य च पूर्ववत् ॥ ७.२,२०.६<br>
अभिषेकाय तं शिष्यमासनं त्वधिरोहयेत् ॥ ७.२,२०.६<br>
सकलीकृत्य तं पश्चात्कलापञ्चकरूपिणम्  ॥ ७.२,२०.७<br>
न्यस्तमंत्रतनुं बद्ध्वा शिवं शिष्यं समर्पयेत् ॥ ७.२,२०.७<br>
ततो निवृत्तिकुंभादिघटानुद्धृत्य वै क्रमात् ॥ ७.२,२०.८<br>
मध्यमान्ताच्छिवेनैव शिष्यं तमभिषेचयत् ॥ ७.२,२०.८<br>
शिवहस्तं समर्प्याथ शिशोः शिरसि देशिकः  ॥ ७.२,२०.९<br>
शिवभावसमापन्नः शिवाचार्यं तमादिशेत् ॥ ७.२,२०.९<br>
अथालंकृत्य तं देवमाराध्य शिवमण्डले  ॥ ७.२,२०.१०<br>
शतमष्टोत्तरं हुत्वा दद्यात्पूर्णाहुतिं ततः  ॥ ७.२,२०.१०<br>
पुनः सम्पूज्य देवेशं प्रणम्य भुवि दंडवत् ॥ ७.२,२०.११<br>
शिरस्यंजलिमाधाय शिवं विज्ञापयेद्गुरुः  ॥ ७.२,२०.११<br>
भगवंस्त्वत्प्रसादेन देशिको.यं मया कृतः  ॥ ७.२,२०.१२<br>
अनुगृह्य त्वया देव दिव्याज्ञास्मै प्रदीयताम्  ॥ ७.२,२०.१२<br>
एवं विज्ञाप्य शिष्येण सह भूयः प्रणम्य च  ॥ ७.२,२०.१३<br>
शिवं शिवागमं दिव्यं पूजयेच्छिववद्गुरुः  ॥ ७.२,२०.१३<br>
पुनः शिवमनुज्ञाप्य शिवज्ञानस्य पुस्तकम्  ॥ ७.२,२०.१४<br>
उभाभ्यामथ पाणिभ्यां दद्याच्छिष्याय देशिकः  ॥ ७.२,२०.१४<br>
स ताम्मूर्ध्नि समाधाय विद्यां विद्यासनोपरि  ॥ ७.२,२०.१५<br>
अधिरोप्य यथान्यायमभिवंद्य समर्चयेत् ॥ ७.२,२०.१५<br>
अथ तस्मै गुरुर्दद्याद्राजोपकरणान्यपि  ॥ ७.२,२०.१६<br>
आचार्यपदवीं प्राप्तो राज्यं चापि यतो ऽर्हति  ॥ ७.२,२०.१६<br>
अथानुशासनं कुर्यात्पूर्वैराचरितं यथा  ॥ ७.२,२०.१७<br>
यथा च शिवशास्त्रोक्तं यथा लोकेषु पूज्यते  ॥ ७.२,२०.१७<br>
शिष्यान्परिक्ष्य यत्नेन शिवशास्त्रोक्तलक्षणैः  ॥ ७.२,२०.१८<br>
संस्कृत्य च शिवज्ञानं तेभ्यो दद्याच्च देशिकः  ॥ ७.२,२०.१८<br>
एवं सर्वमनायासं शौचं क्षांतिं दयां तथा  ॥ ७.२,२०.१९<br>
अस्पृहामप्यसूयां च यत्नेन च विभावयेत् ॥ ७.२,२०.१९<br>
इत्थमादिश्य तं शिष्यं शिवमुद्वास्य मंडलात् ॥ ७.२,२०.२०<br>
शिवकुंभानलादींश्च सदस्यानपि पूजयेत् ॥ ७.२,२०.२०<br>
युगपद्वाथ संस्कारान्कुर्वीत सगणो गुरुः  ॥ ७.२,२०.२१<br>
तत्र यत्र द्वयं वापि प्रयोगस्योपदिश्यते  ॥ ७.२,२०.२१<br>
तदादावेव कलशान्कल्पयेदध्वशुद्धिवत् ॥ ७.२,२०.२२<br>
कृत्वा समयसंस्कारमभिषेकं विनाखिलम्  ॥ ७.२,२०.२२<br>
समभ्यर्च्य शिवं भूयः कृत्वा चाध्वविशोधनम्  ॥ ७.२,२०.२३<br>
तस्मिन्परिसमाप्ते तु पुनर्देवं प्रपूजयेत् ॥ ७.२,२०.२३<br>
हुत्वा मंत्रन्तु संतर्प्य संदीप्याशास्य चेश्वरम्  ॥ ७.२,२०.२४<br>
समर्प्य मंत्रं शिष्यस्य पाणौ शेषं समापयेत् ॥ ७.२,२०.२४<br>
अथवा मंत्रसंस्कारमनुचिंत्याखिलं क्रमात् ॥ ७.२,२०.२५<br>
अध्वशुद्धिं गुरुः कुर्यादभिषेकावसानिकम्  ॥ ७.२,२०.२५<br>
तत्र यः शान्त्यतीतादिकलासु विहितो विधिः  ॥ ७.२,२०.२६<br>
स सर्वो ऽपि विधातव्यस्तत्त्वत्रयविशोधने  ॥ ७.२,२०.२६<br>
शिवविद्यात्मतत्त्वाख्यं तत्त्वत्रयमुदाहृतम्  ॥ ७.२,२०.२७<br>
शक्तौ शिवस्ततो विद्यात्तस्यास्त्वात्मा समुद्बभौ  ॥ ७.२,२०.२७<br>
शिवेन शांत्यतीताध्वा व्याप्तस्तदपरः परः  ॥ ७.२,२०.२८<br>
विद्यया परिशिष्टो ऽध्वा ह्यात्मना निखिलः क्रमात् ॥ ७.२,२०.२८<br>
दुर्लभं शांभवं मत्वा मंत्रमूलं मनीषिणः  ॥ ७.२,२०.२९<br>
शाक्तं शंसीत संस्कारं शिवशास्त्रार्थपारगाः  ॥ ७.२,२०.२९<br>
इति ते सर्वमाख्यातं संस्काराख्यस्य कर्मणः  ॥ ७.२,२०.३०<br>
चातुर्विध्यमिदं कृष्ण किं भूय श्रोतुमिच्छसि  ॥ ७.२,२०.३०<br>
<br>
