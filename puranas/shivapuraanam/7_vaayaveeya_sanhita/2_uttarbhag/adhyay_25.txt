उपमन्युरुवाच<br>
अनुक्तं चात्र पूजायाः कमलोपभयादिव  ॥ ७.२,२५.१<br>
यत्तदन्यत्प्रवक्ष्यामि समासान्न तु विस्तरात् ॥ ७.२,२५.१<br>
हविर्निवेदनात्पूर्वं दीपदानादनन्तरम्  ॥ ७.२,२५.२<br>
कुर्यादावरणाभ्यर्चां प्राप्ते नीराजने ऽथ वा  ॥ ७.२,२५.२<br>
तत्रेशानादिसद्यांतं रुद्राद्यस्त्रांतमेव च  ॥ ७.२,२५.३<br>
शिवस्य वा शिवायाश्च प्रथमावरणे जपेत् ॥ ७.२,२५.३<br>
ऐशान्यां पूर्वभागे च दक्षिणे चोत्तरे तथा  ॥ ७.२,२५.४<br>
पश्चिमे च तथाग्नेय्यामैशान्यां नैरृते तथा  ॥ ७.२,२५.४<br>
वायव्यां पुनरैशान्यां चतुर्दिक्षु ततः परम्  ॥ ७.२,२५.५<br>
गर्भावरणमाख्यातं मन्त्रसंघातमेव वा  ॥ ७.२,२५.५<br>
हृदयाद्यस्त्रपर्यंतमथवापि समर्चयेत् ॥ ७.२,२५.६<br>
तद्बहिः पूर्वतः शक्रं यमं दक्षिणतो यजेत् ॥ ७.२,२५.६<br>
वरुणं वारुणे भागे धनदं चोत्तरे बुधः  ॥ ७.२,२५.७<br>
ईशमैशे ऽनलं स्वीये नैरृते निरृतिं यजेत् ॥ ७.२,२५.७<br>
मारुते मारुतं विष्णुं नैरृते विधिमैश्वरे  ॥ ७.२,२५.८<br>
बहिःपद्मस्य वज्राद्यान्यब्जांतान्यायुधान्यपि  ॥ ७.२,२५.८<br>
प्रसिद्धरूपाण्याशासु लोकेशानां क्रमाद्यजेत् ॥ ७.२,२५.९<br>
देवं देवीं च संप्रेक्ष्य सर्वावरणदेवताः  ॥ ७.२,२५.९<br>
बद्धांजलिपुटा ध्येयाः समासीना यथासुखम्  ॥ ७.२,२५.१०<br>
सर्वावरणदेवानां स्वाभिधानैर्नमोयुतैः  ॥ ७.२,२५.१०<br>
पुष्पैः संपूजनं कुर्यान्नत्वा सर्वान्यथाक्रमम्  ॥ ७.२,२५.११<br>
गर्भावरणमेवापि यजेत्स्वावरणेन वा  ॥ ७.२,२५.११<br>
योगे ध्याने जपे होमे वाह्ये वाभ्यंतरे ऽपि वा  ॥ ७.२,२५.१२<br>
हविश्च षड्विधं देयं शुद्धं मुद्गान्नमेव च  ॥ ७.२,२५.१२<br>
पायसं दधिसंमिश्रं गौडं च मधुनाप्लुतम्  ॥ ७.२,२५.१३<br>
एतेष्वेकमनेकं वा नानाव्यंजनसंयुतम्  ॥ ७.२,२५.१३<br>
गुडखंडन्वितं दद्यान्मथितं दधि चोत्तमम्  ॥ ७.२,२५.१४<br>
भक्ष्याण्यपूपमुख्यानि स्वादुमंति फलानि च  ॥ ७.२,२५.१४<br>
रक्तचन्दनपुष्पाढ्यं पानीयं चातिशीतलम्  ॥ ७.२,२५.१५<br>
मृदु एलारसाक्तं च खण्डं पूगफलस्य च  ॥ ७.२,२५.१५<br>
दलानि नागवल्ल्याश्च युक्तानि खदिरादिभिः  ॥ ७.२,२५.१६<br>
गौराणि स्वर्णवर्णानि विहितानि शिवानि च  ॥ ७.२,२५.१६<br>
शैलमेव सितं चूर्णं नातिरूक्षं न दूषितम्  ॥ ७.२,२५.१६<br>
कर्पूरं चाथ कंकोलं जात्यादि च नवं शुभम्  ॥ ७.२,२५.१७<br>
आलेपनं चन्दनं स्यान्मूलकाष्ठंरजोमयम्  ॥ ७.२,२५.१७<br>
कस्तूरिका कुंकुमं च रसो मृगमदात्मकः  ॥ ७.२,२५.१८<br>
पुष्पाणि सुरभीण्येव पवित्राणि शुभानि च  ॥ ७.२,२५.१८<br>
निर्गंधान्युग्रगंधानि दूषितान्युषितानि च  ॥ ७.२,२५.१९<br>
स्वयमेव विशीर्णानि न देयानि शिवार्चने  ॥ ७.२,२५.१९<br>
वासांसि च मृदून्येव तपनीयमयानि च  ॥ ७.२,२५.२०<br>
विद्युद्वलयकल्पानि भूषणानि विशेषतः  ॥ ७.२,२५.२०<br>
सर्वाण्येतानि कर्पूरनिर्यासागुरुचन्दनैः  ॥ ७.२,२५.२१<br>
आधूपितानि पुष्पौघैर्वासितानि समंततः  ॥ ७.२,२५.२१<br>
चन्दनागुरुकर्पूरकाष्ठगुग्गुलुचूर्णिकैः  ॥ ७.२,२५.२२<br>
घृतेन मधुना चैव सिद्धो धूपः प्रशस्यते  ॥ ७.२,२५.२२<br>
कपिलासम्भवेनैव घृतेनातिसुगन्धिना  ॥ ७.२,२५.२३<br>
नित्यं प्रदीपिता दीपाः शस्ताः कर्पूरसंयुताः  ॥ ७.२,२५.२३<br>
पञ्चगव्यं च मधुरं पयो दधि घृतं तथा  ॥ ७.२,२५.२४<br>
कपिलासम्भवं शम्भोरिष्टं स्नाने च पानके  ॥ ७.२,२५.२४<br>
आसनानि च भद्राणि गजदंतमयानि च  ॥ ७.२,२५.२५<br>
सुवर्णरत्नयुक्तानि चित्राण्यास्तरणानि च  ॥ ७.२,२५.२५<br>
मृदूपधानयुक्तानि सूक्ष्मतूलमयानि च  ॥ ७.२,२५.२६<br>
उच्चावचानि रम्याणि शयनानि सुखानि च  ॥ ७.२,२५.२६<br>
नद्यस्समुद्रगामिन्या नटाद्वाम्भः समाहृतम्  ॥ ७.२,२५.२७<br>
शीतञ्च वस्त्रपूतं तद्विशिष्टं स्नानपानयोः  ॥ ७.२,२५.२७<br>
छत्रं शशिनिभं चारु मुक्तादामविराजितम्  ॥ ७.२,२५.२८<br>
नवरत्नचितं दिव्यं हेमदण्डमनोहरम्  ॥ ७.२,२५.२८<br>
चामरे च सिते सूक्ष्मे चामीकरपरिष्कृते  ॥ ७.२,२५.२९<br>
राजहंसद्वयाकारे रत्नदंडोपशोभिते  ॥ ७.२,२५.२९<br>
दर्पणं चापि सुस्निग्धं दिव्यगन्धानुलेपनम्  ॥ ७.२,२५.३०<br>
समंताद्रत्नसञ्छन्नं स्रग्वैरैश्चापि भूषितम्  ॥ ७.२,२५.३०<br>
गम्भीरनिनदः शंखो हंसकुंदेन्दुसन्निभः  ॥ ७.२,२५.३१<br>
आस्वपृष्ठादिदेशेषु रत्नचामीकराचितः  ॥ ७.२,२५.३१<br>
काहलानि च रम्याणि नानानादकराणि च  ॥ ७.२,२५.३२<br>
सुवर्णनिर्मितान्येव मौक्तिकालंकृतानि च  ॥ ७.२,२५.३२<br>
भेरीमृदंगमुरजतिमिच्छपटहादयः  ॥ ७.२,२५.३३<br>
समुद्रकल्पसन्नादाः कल्पनीयाः प्रयत्नतः  ॥ ७.२,२५.३३<br>
भांडान्यपि च रम्याणि पत्राण्यपि च कृत्स्नशः  ॥ ७.२,२५.३४<br>
तदाधाराणि १ सर्वाणि सौवर्णान्येव साधयेत् ॥ ७.२,२५.३४<br>
आलयं च महेशस्य शिवस्य परमात्मनः  ॥ ७.२,२५.३५<br>
राजावसथवत्कल्प्यं शिल्पशास्त्रोक्तलक्षणम्  ॥ ७.२,२५.३५<br>
उच्चप्राकारसंभिन्नं भूधराकारगोपुरम्  ॥ ७.२,२५.३६<br>
अनेकरत्नसंच्छन्नं हेमद्वारकपाटकम्  ॥ ७.२,२५.३६<br>
तप्तजांबूनदमयं रत्नस्तम्भशतावृतम्  ॥ ७.२,२५.३७<br>
मुक्तादामवितानाढ्यं विद्रुमद्वारतोरणम्  ॥ ७.२,२५.३७<br>
चामीकरमयैर्दिव्यैर्मुकुटैः कुम्भलक्षणैः  ॥ ७.२,२५.३८<br>
अलंकृतशिरोभागमस्त्र २ आजेन चिह्नितम्  ॥ ७.२,२५.३८<br>
राजन्यार्हनिवासैश्च राजवीथ्यादिशोभितैः  ॥ ७.२,२५.३९<br>
प्रोच्छ्रितप्रांशुशिखरैः प्रासादैश्च समंततः  ॥ ७.२,२५.३९<br>
आस्थानस्थानवर्यैश्च स्थितैर्दिक्षु विदिक्षु च  ॥ ७.२,२५.४०<br>
अत्यन्तालंकृतप्रांतमंतरावरणैरिव  ॥ ७.२,२५.४०<br>
उत्तमस्त्रीसहस्रैश्च नृत्यगेयविशारदैः  ॥ ७.२,२५.४१<br>
वेणुवीणाविदग्धैश्च पुरुषैर्बहुभिर्युतम्  ॥ ७.२,२५.४१<br>
रक्षितं रक्षिभिर्वीरैर्गजवाजिरथान्वितैः  ॥ ७.२,२५.४२<br>
अनेकपुष्पवाटीभिरनेकैश्च सरोवरैः  ॥ ७.२,२५.४२<br>
दीर्घिकाभिरनेकाभिर्दिग्विदिक्षु विराजितम्  ॥ ७.२,२५.४३<br>
वेदवेदांततत्त्वज्ञैश्शिवशास्त्रपरायणैः  ॥ ७.२,२५.४३<br>
शिवाश्रमरतैर्भक्तैः शिवशास्त्रोक्तलक्षणैः  ॥ ७.२,२५.४४<br>
शांतैः स्मितमुखैः स्फीतैः सदाचारपरायणैः  ॥ ७.२,२५.४४<br>
शैवैर्माहेश्वरैश्चैव श्रीमद्भिस्सेवितद्विजैः  ॥ ७.२,२५.४५<br>
एवमंतर्बहिर्वाथयथाशक्तिविनिर्मितैः  ॥ ७.२,२५.४५<br>
स्थाने शिलामये दांते दारवे चेष्टकामये  ॥ ७.२,२५.४६<br>
केवलं मृन्मये वापि पुण्यारण्ये ऽथ वा गिरौ  ॥ ७.२,२५.४६<br>
नद्यां देवालये ऽन्यत्र देशे वाथ गृहे शुभे  ॥ ७.२,२५.४७<br>
आढ्यो वाथ दरिद्रो वा स्वकां शक्तिमवंचयन्  ॥ ७.२,२५.४७<br>
द्रव्यैर्न्यायार्जितैरेव भक्त्या देवं समर्चयेत् ॥ ७.२,२५.४७<br>
अथान्यायार्जितैश्चापि भक्त्या चेच्छिवमर्चयेत् ॥ ७.२,२५.४८<br>
न तस्य प्रत्यवायो ऽस्ति भाववश्यो यतः प्रभुः  ॥ ७.२,२५.४८<br>
न्यायार्जितैरपि द्रव्यैरभक्त्या पूजयेद्यदि  ॥ ७.२,२५.४९<br>
न तत्फलमवाप्नोति भक्तिरेवात्र कारणम्  ॥ ७.२,२५.४९<br>
भक्त्या वित्तानुसारेण शिवमुद्दिश्य यत्कृतम्  ॥ ७.२,२५.५०<br>
अल्पे महति वा तुल्यं फलमाढ्यदरिद्रयोः  ॥ ७.२,२५.५०<br>
भक्त्या प्रचोदितः कुर्यादल्पवित्तोपि मानवः  ॥ ७.२,२५.५१<br>
महाविभवसारोपि न कुर्याद्भक्तिवर्जितः  ॥ ७.२,२५.५१<br>
सर्वस्वमपि यो दद्याच्छिवे भक्तिविवर्जितः  ॥ ७.२,२५.५२<br>
न तेन फलभाक्स स्याद्भक्तिरेवात्र कारणम्  ॥ ७.२,२५.५२<br>
न तत्तपोभिरत्युग्रैर्न च सर्वैर्महामखैः  ॥ ७.२,२५.५३<br>
गच्छेच्छिवपुरं दिव्यं मुक्त्वा भक्तिं शिवात्मकम्  ॥ ७.२,२५.५३<br>
गुह्याद्गुह्यतरं कृष्ण सर्वत्र परमेश्वरे  ॥ ७.२,२५.५४<br>
शिवे भक्तिर्न संदेहस्तया भक्तो विमुच्यते  ॥ ७.२,२५.५४<br>
शिवमंत्रजपो ध्यानं होमो यज्ञस्तपःश्रुतम्  ॥ ७.२,२५.५५<br>
दानमध्ययनं सर्वे भावार्थं नात्र संशयः  ॥ ७.२,२५.५५<br>
भावहीनो नरस्सर्वं कृत्वापि न विमुच्यते  ॥ ७.२,२५.५६<br>
भावयुक्तः पुनस्सर्वमकृत्वापि विमुच्यते  ॥ ७.२,२५.५६<br>
चांद्रायणसहस्रैश्च प्राजापत्यशतैस्तथा  ॥ ७.२,२५.५७<br>
मासोपवासैश्चान्यैश्च शिवभक्तस्य किं पुनः  ॥ ७.२,२५.५७<br>
अभक्ता मानवाश्चास्मिंल्लोके गिरिगुहासु च  ॥ ७.२,२५.५८<br>
तपंति चाल्पभोगार्थं भक्तो भावेन मुच्यते  ॥ ७.२,२५.५८<br>
सात्त्विकं मुक्तिदं कर्म सत्त्वे वै योगिनः स्थिताः  ॥ ७.२,२५.५९<br>
राजसं सिद्धिदं कुर्युः कर्मिणो रजसावृताः  ॥ ७.२,२५.५९<br>
असुरा राक्षसाश्चैव तमोगुणसमन्विताः  ॥ ७.२,२५.६०<br>
ऐहिकार्थं यजन्तीशं नराश्चान्ये ऽपि तादृशाः  ॥ ७.२,२५.६०<br>
तामसं राजसं वापि सात्त्विकं भावमेव च  ॥ ७.२,२५.६१<br>
आश्रित्य भक्त्या पूजाद्यं कुर्वन्भद्रं समश्नुते  ॥ ७.२,२५.६१<br>
यतः पापार्णवात्त्रातुं भक्तिर्नौरिव निर्मिता  ॥ ७.२,२५.६२<br>
तस्माद्भक्त्युपपन्नस्य रजसा तमसा च किम्  ॥ ७.२,२५.६२<br>
अन्त्यजो वाधमो वापि मूर्खो वा पतितो ऽपि वा  ॥ ७.२,२५.६३<br>
शिवं प्रपन्नश्चेत्कृष्ण पूज्यस्सर्वसुरासुरैः  ॥ ७.२,२५.६३<br>
तस्मात्सर्वप्रयत्नेन भक्त्यैव शिवमर्चयेत् ॥ ७.२,२५.६४<br>
अभुक्तानां क्वचिदपि फलं नास्ति यतस्ततः  ॥ ७.२,२५.६४<br>
वक्ष्याम्यतिरहस्यं ते शृणु कृष्ण वचो मम  ॥ ७.२,२५.६५<br>
वेदैश्शास्त्रैर्वेदविद्भिर्विचार्य सुविनिश्चितम्  ॥ ७.२,२५.६५<br>
<br>
