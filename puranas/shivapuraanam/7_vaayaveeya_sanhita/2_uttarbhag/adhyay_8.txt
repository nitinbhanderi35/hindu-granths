कृष्ण उवाच<br>
भगवञ्छ्रोतुमिच्छामि शिवेन परिभाषितम्  ॥ ७.२,८.१<br>
वेदसारे शिवज्ञानं स्वाश्रितानां विमुक्तये  ॥ ७.२,८.१<br>
अभक्तानामबुद्धीनामयुक्तानामगोचरम्  ॥ ७.२,८.२<br>
अर्थैर्दशर्धैः संयुक्तं गूढमप्राज्ञनिंदितम्  ॥ ७.२,८.२<br>
वर्णाश्रमकृतैर्धर्मैर्विपरीतं क्वचित्समम्  ॥ ७.२,८.३<br>
वेदात्षडंगादुद्धृत्य सांख्याद्योगाच्च कृत्स्नशः  ॥ ७.२,८.३<br>
शतकोटिप्रमाणेन विस्तीर्णं ग्रंथसंख्यया  ॥ ७.२,८.४<br>
कथितं परमेशेन तत्र पूजा कथं प्रभोः  ॥ ७.२,८.४<br>
कस्याधिकारः पूजादौ ज्ञानयोगादयः कथम्  ॥ ७.२,८.५<br>
तत्सर्वं विस्तरादेव वक्तुमर्हसि सुव्रत  ॥ ७.२,८.५<br>
उपमन्युरुवाच<br>
शैवं संक्षिप्य वेदोक्तं शिवेन परिभाषितम्  ॥ ७.२,८.६<br>
स्तुतिनिंदादिरहितं सद्यः प्रत्ययकारणम्  ॥ ७.२,८.६<br>
गुरुप्रसादजं दिव्यमनायासेन मुक्तिदम्  ॥ ७.२,८.७<br>
कथयिष्ये समासेन तस्य शक्यो न विस्तरः  ॥ ७.२,८.७<br>
सिसृक्षया पुराव्यक्ताच्छिवः स्थाणुर्महेश्वरः  ॥ ७.२,८.८<br>
सत्कार्यकारणोपेतस्स्वयमाविरभूत्प्रभुः  ॥ ७.२,८.८<br>
जनयामास च तदा ऋषिर्विश्वाधिकः प्रभुः  ॥ ७.२,८.९<br>
देवानां प्रथमं देवं ब्रह्माणं ब्रह्मणस्पतिम्  ॥ ७.२,८.९<br>
ब्रह्मापि पितरं देवं जायमानं न्यवैक्षत  ॥ ७.२,८.१०<br>
तं जायमानं जनको देवः प्रापश्यदाज्ञया  ॥ ७.२,८.१०<br>
दृष्टो रुद्रेण देवो ऽसावसृजद्विश्वमीश्वरः  ॥ ७.२,८.११<br>
वर्णाश्रमव्यवस्थां च चकार स पृथक्पृथक् ॥ ७.२,८.११<br>
सोमं ससर्ज यज्ञार्थे सोमाद्द्यौस्समजायत  ॥ ७.२,८.१२<br>
धरा च वह्निः सूर्यश्च यज्ञो विष्णुश्शचीपतिः  ॥ ७.२,८.१२<br>
ते चान्ये च सुरा रुद्रं रुद्राध्यायेन तुष्टुवुः  ॥ ७.२,८.१३<br>
प्रसन्नवदनस्तस्थौ देवानामग्रतः प्रभुः  ॥ ७.२,८.१३<br>
अपहृत्य स्वलीलार्थं तेषां ज्ञानं महेश्वरः  ॥ ७.२,८.१४<br>
तमपृच्छंस्ततो देवाः को भवानिति मोहिताः  ॥ ७.२,८.१४<br>
सो ऽब्रवीद्भगवान्रुद्रो ह्यहमेकः पुरातनः  ॥ ७.२,८.१५<br>
आसं प्रथममेवाहं वर्तामि १ च सुरोत्तमाः  ॥ ७.२,८.१५<br>
भविष्यामि च मत्तोन्यो व्यतिरिक्तो न कश्चन  ॥ ७.२,८.१६<br>
अहमेव जगत्सर्वं तर्पयामि स्वतेजसा  ॥ ७.२,८.१६<br>
मत्तो ऽधिकः समो नास्ति मां यो वेद स मुच्यते  ॥ ७.२,८.१७<br>
इत्युक्त्वा भगवान्रुद्रस्तत्रैवांतरधत्त स  ॥ ७.२,८.१७<br>
अपश्यंतस्तमीशानं स्तुवंतश्चैव सामभिः  ॥ ७.२,८.१७<br>
व्रतं पाशुपतं कृत्वा त्वथर्वशिरसि स्थितम्  ॥ ७.२,८.१८<br>
भस्मसंछन्नसर्वांगा बभूवुरमरास्तदा  ॥ ७.२,८.१८<br>
अथ तेषां प्रसादार्थं पशूनां पतिरीश्वरः  ॥ ७.२,८.१९<br>
सगणश्चोमया सार्धं सान्निध्यमकरोत्प्रभुः  ॥ ७.२,८.२०<br>
यं विनिद्रा जितश्वासा योगिनो दग्धकिल्बिषाः  ॥ ७.२,८.२०<br>
हृदि पश्यंति तं देवं ददृशुर्देवपुंगवाः  ॥ ७.२,८.२१<br>
यामाहुः परमां शक्तिमीश्वरेच्छानुवर्तिनीम्  ॥ ७.२,८.२१<br>
तामपश्यन्महेशस्य वामतो वामलोचनाम्  ॥ ७.२,८.२२<br>
ये विनिर्धूतसंसाराः प्राप्ताः शैवं परं पदम्  ॥ ७.२,८.२२<br>
नित्यसिद्धाश्च ये वान्यं ते च दृष्टा गणेश्वराः  ॥ ७.२,८.२३<br>
अथ तं तुष्टुवुर्देवा देव्या सह महेश्वरम्  ॥ ७.२,८.२३<br>
स्तोत्रैर्माहेश्वरैर्दिव्यैः श्रोतैः पौराणिकैरपि  ॥ ७.२,८.२४<br>
देवो ऽपि देवानालोक्य घृणया वृषभध्वजः  ॥ ७.२,८.२४<br>
तुष्टो ऽस्मीत्याह सुप्रीतस्स्वभावमधुरां गिरम्  ॥ ७.२,८.२५<br>
अथ सुप्रीतमनसं प्रणिपत्य वृषध्वजम्  ॥ ७.२,८.२५<br>
अर्थमहत्तमं देवाः पप्रच्छुरिममादरात् ॥ ७.२,८.२५<br>
देवा ऊचुः<br>
भगवन्केन मार्गेण पूजनीयो ऽसि भूतले  ॥ ७.२,८.२६<br>
कस्याधिकारः पूजायां वक्तुमर्हसि तत्त्वतः  ॥ ७.२,८.२६<br>
ततः सस्मितमालोक्य देवीं देववरोहरः  ॥ ७.२,८.२७<br>
स्वरूपं दर्शयामास घोरं सूर्यात्मकं परम्  ॥ ७.२,८.२७<br>
सर्वैश्वर्यगुणोपेतं सर्वतेजोमयं परम्  ॥ ७.२,८.२८<br>
शक्तिभिर्मूर्तिभिश्चांगैर्ग्रहैर्देवैश्च संवृतम्  ॥ ७.२,८.२८<br>
अष्टबाहुं चतुर्वक्त्रमर्धनारीकमद्भुतम्  ॥ ७.२,८.२९<br>
दृष्ट्वैवमद्भुताकारं देवा विष्णुपुरोगमाः  ॥ ७.२,८.२९<br>
बुद्ध्वा दिवाकरं देवं देवीं चैव निशाकरम्  ॥ ७.२,८.३०<br>
पञ्चभूतानि शेषाणि तन्मयं च चराचरम्  ॥ ७.२,८.३०<br>
एवमुक्त्वा नमश्चक्रुस्तस्मै चार्घ्यं प्रदाय वै  ॥ ७.२,८३१<br>
सिंदूरवर्णाय सुमण्डलाय सुवर्णवर्णाभरणाय तुभ्यम्  ॥ ७.२,८.३२<br>
पद्माभनेत्राय सपंकजाय ब्रह्मेन्द्रनारायणकारणाय  ॥ ७.२,८.३२<br>
सुरत्नपूर्णं ससुवर्णतोयं सुकुंकुमाद्यं सकुशं सपुष्पम्  ॥ ७.२,८.३३<br>
प्रदत्तमादाय सहेमपात्रं प्रशस्तमर्घ्यं भगवन्प्रसीद  ॥ ७.२,८.३३<br>
नमश्शिवाय शांताय सगणायादिहेतवे  ॥ ७.२,८.३४<br>
रुद्राय विष्णवे तुभ्यं ब्रह्मणे सूर्यमूर्तये  ॥ ७.२,८.३४<br>
यश्शिवं मण्डले सौरे संपूज्यैव समाहितः  ॥ ७.२,८.३५<br>
प्रातर्मध्याह्नसायाह्ने प्रदद्यादर्घ्यमुत्तमम्  ॥ ७.२,८.३५<br>
प्रणमेद्वा पठेदेताञ्छ्लोकाञ्छ्रुतिमुखानिमान्  ॥ ७.२,८.३६<br>
न तस्य दुर्ल्लभं किंचिद्भक्तश्चेन्मुच्यते दृढम्  ॥ ७.२,८.३६<br>
तस्मादभ्यर्चयेनित्यं शिवमादित्यरूपिणम्  ॥ ७.२,८.३७<br>
धर्मकामार्थमुक्त्यर्थं मनसा कर्मणा गिरा  ॥ ७.२,८.३७<br>
अथ देवान्समालोक्य मण्डलस्थो महेश्वरः  ॥ ७.२,८.३८<br>
सर्वागमोत्तरं दत्त्वा शास्त्रमंतरधाद्धरः  ॥ ७.२,८.३८<br>
तत्र पूजाधिकारो ऽयं ब्रह्मक्षत्रविशामिति  ॥ ७.२,८.३९<br>
ज्ञात्वा प्रणम्य देवेशं देवा जग्मुर्यथागतम्  ॥ ७.२,८.३९<br>
अथ कालेन महता तस्मिञ्छास्त्रे तिरोहिते  ॥ ७.२,८.४०<br>
भर्तारं परिपप्रच्छ तदंकस्था महेश्वरी  ॥ ७.२,८.४०<br>
तया स चोदितो देवो देव्या चन्द्रविभूषणः  ॥ ७.२,८.४१<br>
अवदत्करमुद्धृत्य शास्त्रं सर्वागमोत्तरम्  ॥ ७.२,८.४१<br>
प्रवर्तितं च तल्लोके नियोगात्परमेष्ठिनः  ॥ ७.२,८.४२<br>
मयागस्त्येन गुरुणा दधीचेन महर्षिणा  ॥ ७.२,८.४२<br>
स्वयमप्यवतीर्योर्व्यां युगावर्तेषु शूलधृक् ॥ ७.२,८.४३<br>
स्वाश्रितानां विमुक्त्यर्थं कुरुते ज्ञानसंततिम्  ॥ ७.२,८.४३<br>
ऋभुस्सत्यो भार्गवश्च ह्यंगिराः सविता द्विजाः  ॥ ७.२,८.४४<br>
मृत्युः शतक्रतुर्धीमान्वसिष्ठो मुनिपुंगवः  ॥ ७.२,८.४४<br>
सारस्वतस्त्रिधामा च त्रिवृतो मुनिपुंगवः  ॥ ७.२,८.४५<br>
शततेजास्स्वयं धर्मो नारायण इति श्रुतः  ॥ ७.२,८.४५<br>
स्वरक्षश्चारुणिर्धीमांस्तथा चैव कृतंजयः  ॥ ७.२,८.४६<br>
कृतंजयो भरद्वाजो गौतमः कविरुत्तमः  ॥ ७.२,८.४६<br>
वाचःस्रवा मुनिस्साक्षात्तथा सूक्ष्मायणिः शुचिः  ॥ ७.२,८.४७<br>
तृणबिंदुर्मुनिः कृष्णः शक्तिः शाक्तेय उत्तरः  ॥ ७.२,८.४७<br>
जातूकर्ण्यो हरिस्साक्षात्कृष्णद्वैपायनो मुनिः  ॥ ७.२,८.४८<br>
व्यासावताराञ्छृण्वंतु कल्पयोगेश्वरान्क्रमात् ॥ ७.२,८.४८<br>
लैंगे व्यासावतारा हि द्वापरां तेषु सुव्रताः  ॥ ७.२,८.४९<br>
योगाचार्यावताराश्च तथा शिष्येषु शूलिनः  ॥ ७.२,८.४९<br>
तत्र तत्र विभोः शिष्याश्चत्वारः स्युर्महौजसः  ॥ ७.२,८.५०<br>
शिष्यास्तेषां प्रशिष्याश्च शतशो ऽथ सहस्रशः  ॥ ७.२,८.५०<br>
तेषां संभावनाल्लोके शैवाज्ञाकरणादिभिः  ॥ ७.२,८.५१<br>
भाग्यवंतो विमुच्यंते भक्त्या चात्यंतभाविताः  ॥ ७.२,८.५१<br>
<br>
