श्रीकृष्ण उवाच<br>
महर्षिवर सर्वज्ञ सर्वज्ञानमहोदधे  ॥ ७.२,१२.१<br>
पञ्चाक्षरस्य माहात्म्यं श्रोतुमिच्छामि तत्त्वतः  ॥ ७.२,१२.१<br>
उपमन्युरुवाच<br>
पञ्चाक्षरस्य माहात्म्यं वर्षकोटिशतैरपि  ॥ ७.२,१२.२<br>
अशक्यं विस्तराद्वक्तुं तस्मात्संक्षेपतः शृणु  ॥ ७.२,१२.२<br>
वेदे शिवागमे चायमुभयत्र षडक्षरेः  ॥ ७.२,१२.३<br>
सर्वेषां शिवभक्तानामशेषार्थसाधकः  ॥ ७.२,१२.३<br>
तदल्पाक्षरमर्थाढ्यं वेदसारं विमुक्तिदम्  ॥ ७.२,१२.४<br>
आज्ञासिद्धमसंदिग्धं वाक्यमेतच्छिवात्मकम्  ॥ ७.२,१२.४<br>
नानासिद्धियुतं दिव्यं लोकचित्तानुरंजकम्  ॥ ७.२,१२.५<br>
सुनिश्चितार्थं गंभीरं वाक्यं तत्पारमेश्वरम्  ॥ ७.२,१२.५<br>
मन्त्रं सुखमुकोच्चार्यमशेषार्थप्रसिद्धये  ॥ ७.२,१२.६<br>
प्राहोन्नमः शिवायेति सर्वज्ञस्सर्वदेहिनाम्  ॥ ७.२,१२.६<br>
तद्बीजं सर्वविद्यानां मंत्रमाद्यं षडक्षरम्  ॥ ७.२,१२.७<br>
अतिसूक्ष्मं महार्थं च ज्ञेयं तद्वटबीजवत् ॥ ७.२,१२.७<br>
देवो गुणत्रयातीतः सर्वज्ञः सर्वकृत्प्रभुः  ॥ ७.२,१२.८<br>
ओमित्येकाक्षरे मन्त्रे स्थितः सर्वगतः शिवः  ॥ ७.२,१२.८<br>
इशानाद्यानि सूक्ष्माणि ब्रह्माण्येकाक्षराणि तु  ॥ ७.२,१२.९<br>
मंत्रे नमश्शिवायेति संस्थितानि यथाक्रमम्  ॥ ७.२,१२.९<br>
मंत्रे षडक्षरे सूक्ष्मे पञ्चब्रह्मतनुः शिवः  ॥ ७.२,१२.९<br>
वाच्यवाचकभावेन स्थितः साक्षात्स्वभावतः  ॥ ७.२,१२.१०<br>
वाच्यश्शिवोप्रमेयत्वान्मंत्रस्तद्वाचकस्स्मृतः  ॥ ७.२,१२.१०<br>
वाच्यवाचकभावो ऽयमनादिसंस्थितस्तयोः  ॥ ७.२,१२.११<br>
यथा ऽनादिप्रवृत्तोयं घोरसंसारसागरः  ॥ ७.२,१२.११<br>
शिवो ऽपि हि तथानादिसंसारान्मोचकः स्थितः  ॥ ७.२,१२.१२<br>
व्याधीनां भेषजं यद्वत्प्रतिपक्षः स्वभावतः  ॥ ७.२,१२.१२<br>
तद्वत्संसारदोषाणां प्रतिपक्षः शिवस्स्मृतः  ॥ ७.२,१२.१३<br>
असत्यस्मिन् जगन्नाथे तमोभूतमिदं भवेत् ॥ ७.२,१२.१३<br>
अचेतनत्वात्प्रकृतेरज्ञत्वात्पुरषस्य च  ॥ ७.२,१२.१४<br>
प्रधानपरमाण्वादि यावत्किंचिदचेतनम्  ॥ ७.२,१२.१४<br>
न तत्कर्तृ स्वयं दृष्टं बुद्धिमत्कारणं विना  ॥ ७.२,१२.१५<br>
धर्माधर्मोपदेशश्च बंधमोक्षौ विचारणात् ॥ ७.२,१२.१५<br>
न सर्वज्ञं विना पुंसामादिसर्गः प्रसिद्ध्यति  ॥ ७.२,१२.१६<br>
वैद्यं विना निरानंदाः क्लिश्यंते रोगिणो यथा  ॥ ७.२,१२.१६<br>
तस्मादनादिः सर्वज्ञः परिपूर्णस्सदाशिवः  ॥ ७.२,१२.१७<br>
अस्ति नाथः परित्राता पुंसां संसारसागरात् ॥ ७.२,१२.१७<br>
आदिमध्यांतनिर्मुक्तस्स्वभावविमलः प्रभुः  ॥ ७.२,१२.१८<br>
सर्वज्ञः परिपूर्णश्च शिवो ज्ञेयश्शिवागमे  ॥ ७.२,१२.१८<br>
तस्याभिधानमन्त्रो ऽयमभिधेयश्च स स्मृतः  ॥ ७.२,१२.१९<br>
अभिधानाभिधेयत्वान्मंत्रस्सिद्धः परश्शिवः  ॥ ७.२,१२.१९<br>
एतावत्तु शिवज्ञानमेतावत्परमं पदम्  ॥ ७.२,१२.२०<br>
यदोंनमश्शिवायेति शिववाक्यं षडक्षरम्  ॥ ७.२,१२.२०<br>
विधिवाक्यमिदं शैवं नार्थवादं शिवात्मकम्  ॥ ७.२,१२.२१<br>
यस्सर्वज्ञस्सुसंपूर्णः स्वभावविमलः शिवः  ॥ ७.२,१२.२१<br>
लोकानुग्रहकर्ता च स मृषार्थं कथं वदेत् ॥ ७.२,१२.२२<br>
यद्यथावस्थितं वस्तु गुणदोषैः स्वभावतः  ॥ ७.२,१२.२२<br>
यावत्फलं च तत्पूर्णं सर्वज्ञस्तु यथा वदेत् ॥ ७.२,१२.२३<br>
रागाज्ञानादिभिर्दोषैर्ग्रस्तत्वादनृतं वदेत् ॥ ७.२,१२.२३<br>
ते चेश्वरे न विद्येते ब्रूयात्स कथमन्यथा  ॥ ७.२,१२.२४<br>
अज्ञाताशेषदोषेण सर्वज्ञेय शिवेन यत् ॥ ७.२,१२.२४<br>
प्रणीतममलं वाक्यं तत्प्रमाणं न संशयः  ॥ ७.२,१२.२४<br>
तस्मादीश्वरवाक्यानि श्रद्धेयानि विपश्चिता  ॥ ७.२,१२.२५<br>
यथार्थपुण्यपापेषु तदश्रद्धो व्रजत्यधः  ॥ ७.२,१२.२५<br>
स्वर्गापवर्गसिद्ध्यर्थं भाषितं यत्सुशोभनम्  ॥ ७.२,१२.२६<br>
वाक्यं मुनिवरैः शांतैस्तद्विज्ञेयं सुभाषितम्  ॥ ७.२,१२.२६<br>
रागद्वेषानृतक्रोधकामतृष्णानुसारि यत् ॥ ७.२,१२.२७<br>
वाक्यं निरयहेतुत्वात्तद्दुर्भाषितमुच्यते  ॥ ७.२,१२.२७<br>
संस्कृतेनापि किं तेन मृदुना ललितेन वा  ॥ ७.२,१२.२८<br>
अविद्यारागवाक्येन संसारक्लेशहेतुना  ॥ ७.२,१२.२८<br>
यच्छ्रुत्वा जायते श्रेयो रागादीनां च संशयः  ॥ ७.२,१२.२९<br>
विरूपमपि तद्वाक्यं विज्ञेयमिति शोभनम्  ॥ ७.२,१२.२९<br>
बहुत्वेपि हि मंत्राणां सर्वज्ञेन शिवेन यः  ॥ ७.२,१२.३०<br>
प्रणीतो विमलो मन्त्रो न तेन सदृशः क्वचित् ॥ ७.२,१२.३०<br>
सांगानि वेदशास्त्राणि संस्थितानि षडक्षरे  ॥ ७.२,१२.३१<br>
न तेन सदृशस्तस्मान्मन्त्रो ऽप्यस्त्यपरः क्वचित् ॥ ७.२,१२.३१<br>
सप्तकोटिमहामन्त्रैरुपमन्त्रैरनेकधा  ॥ ७.२,१२.३२<br>
मन्त्रः षडक्षरो भिन्नस्सूत्रं वृत्यात्मना यथा  ॥ ७.२,१२.३२<br>
शिवज्ञानानि यावंति विद्यास्थानापि यानि च  ॥ ७.२,१२.३३<br>
षडक्षरस्य सूत्रस्य तानि भाष्यं समासतः  ॥ ७.२,१२.३३<br>
किं तस्य बहुभिर्मंत्रैश्शास्त्रैर्वा बहुविस्तरैः  ॥ ७.२,१२.३४<br>
यस्योन्नमः शिवायेति मन्त्रो ऽयं हृदि संस्थितः  ॥ ७.२,१२.३४<br>
तेनाधीतं श्रुतं तेन कृतं सर्वमनुष्ठितम्  ॥ ७.२,१२.३५<br>
येनोन्नमश्शिवायेति मंत्राभ्यासः स्थिरीकृतः  ॥ ७.२,१२.३५<br>
नमस्कारादिसंयुक्तं शिवायेत्यक्षरत्रयम्  ॥ ७.२,१२.३६<br>
जिह्वाग्रे वर्तते यस्य सफलं तस्य जीवितम्  ॥ ७.२,१२.३६<br>
अंत्यजो वाधमो वापि मूर्खो वा पंडितो ऽपि वा  ॥ ७.२,१२.३७<br>
पञ्चाक्षरजपे निष्ठो मुच्यते पापपंजरात् ॥ ७.२,१२.३७<br>
इत्युक्तं परमेशेन देव्या पृष्टेन शूलिना  ॥ ७.२,१२.३८<br>
हिताय सर्वमर्त्यानां द्विजानां तु विशेषतः  ॥ ७.२,१२.३८<br>
<br>
