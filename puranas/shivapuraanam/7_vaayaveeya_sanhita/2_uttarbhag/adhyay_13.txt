देव्युवाच<br>
कलौ कलुषिते काले दुर्जये दुरतिक्रमे  ॥ ७.२,१३.१<br>
अपुण्यतमसाच्छन्ने लोके धर्मपराङ्मुखे  ॥ ७.२,१३.१<br>
क्षीणे वर्णाश्रमाचारे संकटे समुपस्थिते  ॥ ७.२,१३.२<br>
सर्वाधिकारे संदिग्धे निश्चिते वापि पर्यये  ॥ ७.२,१३.२<br>
तदोपदेशे विहते गुरुशिष्यक्रमे गते  ॥ ७.२,१३.३<br>
केनोपायेन मुच्यंते भक्तास्तव महेश्वर  ॥ ७.२,१३.३<br>
ईश्वर उवाच<br>
आश्रित्य परमां विद्यां हृद्यां पञ्चाक्षरीं मम  ॥ ७.२,१३.४<br>
भक्त्या च भावितात्मानो मुच्यंते कलिजा नराः  ॥ ७.२,१३.४<br>
मनोवाक्कायजैर्दोषैर्वक्तुं स्मर्तुमगोचरैः  ॥ ७.२,१३.५<br>
दूषितानां कृतघ्नानां निंदकानां छलात्मनाम्  ॥ ७.२,१३.५<br>
लुब्धानां वक्रमनसामपि मत्प्रवणात्मनाम्  ॥ ७.२,१३.६<br>
मम पञ्चाक्षरी विद्या संसारभयतारिणी  ॥ ७.२,१३.६<br>
मयैवमसकृद्देवि प्रतिज्ञातं धरातले  ॥ ७.२,१३.७<br>
पतितो ऽपि विमुच्येत मद्भक्तो विद्ययानया  ॥ ७.२,१३.७<br>
देव्युवाच<br>
कर्मायोग्यो भवेन्मर्त्यः पतितो यदि सर्वथा  ॥ ७.२,१३.८<br>
कर्मायोगेन यत्कर्म कृतं च नरकाय हि  ॥ ७.२,१३.८<br>
ततः कथं विमुच्येत पतितो विद्यया ऽनया  ॥ ७.२,१३.८<br>
ईश्वर उवाच<br>
तथ्यमेतत्त्वया प्रोक्तं तथा हि शृणु सुन्दरि  ॥ ७.२,१३.९<br>
रहस्यमिति मत्वैतद्गोपितं यन्मया पुरा  ॥ ७.२,१३.९<br>
समंत्रकं मां पतितः पूजयेद्यदि मोहितः  ॥ ७.२,१३.१०<br>
नारकी स्यान्न सन्देहो मम पञ्चाक्षरं विना  ॥ ७.२,१३.१०<br>
अब्भक्षा वायुभक्षाश्च ये चान्ये व्रतकर्शिताः  ॥ ७.२,१३.११<br>
तेषामेतैर्व्रतैर्नास्ति मम लोकसमागमः  ॥ ७.२,१३.११<br>
भक्त्या पञ्चाक्षरेणैव यो हि मां सकृदर्चयेत् ॥ ७.२,१३.१२<br>
सो ऽपि गच्छेन्मम स्थानं मन्त्रस्यास्यैव गौरवात् ॥ ७.२,१३.१२<br>
तस्मात्तपांसि यज्ञाश्च व्रतानि नियमास्तथा  ॥ ७.२,१३.१३<br>
पञ्चाक्षरार्चनस्यैते कोट्यंशेनापि नो समः  ॥ ७.२,१३.१३<br>
बद्धो वाप्यथ मुक्तो वा पाशात्पञ्चाक्षरेण यः  ॥ ७.२,१३.१४<br>
पूजयेन्मां स मुच्येत नात्र कार्या विचारणा  ॥ ७.२,१३.१४<br>
अरुद्रो वा सरुद्रो वा सकृत्पञ्चाक्षरेण यः  ॥ ७.२,१३.१५<br>
पूजयेत्पतितो वापि मूढो वा मुच्यते नरः  ॥ ७.२,१३.१५<br>
षडक्षरेण वा देवि तथा पञ्चाक्षरेण वा  ॥ ७.२,१३.१६<br>
स ब्रह्मांगेन मां भक्त्या पूजयेद्यदि मुच्यते  ॥ ७.२,१३.१६<br>
पतितो ऽपतितो वापि मन्त्रेणानेन पूजयेत् ॥ ७.२,१३.१७<br>
मम भक्तो जितक्रोधो सलब्धो ऽलब्ध एव वा  ॥ ७.२,१३.१७<br>
अलब्धालब्ध एवेह कोटिकोटिगुणाधिकः  ॥ ७.२,१३.१८<br>
तस्माल्लब्ध्वैव मां देवि मन्त्रेणानेन पूजयेत् ॥ ७.२,१३.१८<br>
लब्ध्वा संपूजयेद्यस्तु मैत्र्यादिगुणसंयुतः  ॥ ७.२,१३.१९<br>
ब्रह्मचर्यरतो भक्त्या मत्सादृश्यमवाप्नुयात् ॥ ७.२,१३.१९<br>
किमत्र बहुनोक्तेन भक्तास्सर्वेधिकारिणः  ॥ ७.२,१३.२०<br>
मम पञ्चाक्षरे मंत्रे तस्माच्छ्रेष्ठतरो हि सः  ॥ ७.२,१३.२०<br>
पञ्चाक्षरप्रभावेण लोकवेदमहर्षयः  ॥ ७.२,१३.२१<br>
तिष्ठंति शाश्वता धर्मा देवास्सर्वमिदं जगत् ॥ ७.२,१३.२१<br>
प्रलये समनुप्राप्ते नष्टे स्थावरजंगमे  ॥ ७.२,१३.२२<br>
सर्वं प्रकृतिमापन्नं तत्र संलयमेष्यति  ॥ ७.२,१३.२२<br>
एको ऽहं संस्थितो देवि न द्वितीयो ऽस्ति कुत्रचित् ॥ ७.२,१३.२३<br>
तदा वेदाश्च शास्त्राणि सर्वे पञ्चाक्षरे स्थिताः  ॥ ७.२,१३.२३<br>
ते नाशं नैव संप्राप्ता मच्छक्त्या ह्यनुपालिताः  ॥ ७.२,१३.२४<br>
ततस्सृष्टिरभून्मत्तः प्रकृत्यात्मप्रभेदतः  ॥ ७.२,१३.२४<br>
गुणमूर्त्यात्मनां चैव ततोवांतरसंहृतिः  ॥ ७.२,१३.२५<br>
तदा नारायणश्शेते देवो मायामयीं तनुम्  ॥ ७.२,१३.२५<br>
आस्थाय भोगिपर्यंकशयने तोयमध्यगः  ॥ ७.२,१३.२६<br>
तन्नाभिपंकजाज्जातः पञ्चवक्त्रः पितामहः  ॥ ७.२,१३.२६<br>
सिसृक्षमाणो लोकांस्त्रीन्न सक्तो ह्यसहायवान्  ॥ ७.२,१३.२७<br>
मुनीन्दश ससर्जादौ मानसानमितौजसः  ॥ ७.२,१३.२७<br>
तेषां सिद्धिविवृद्ध्यर्थं मां प्रोवाच पितामहः  ॥ ७.२,१३.२८<br>
मत्पुत्राणां महादेव शक्तिं देहि महेश्वर  ॥ ७.२,१३.२८<br>
इत्येवं प्रार्थितस्तेन पञ्चवक्त्रधरो ह्यहम्  ॥ ७.२,१३.२९<br>
पञ्चाक्षराणि क्रमशः प्रोक्तवान्पद्मयोनये  ॥ ७.२,१३.२९<br>
स पञ्चवदनैस्तानि गृह्णंल्लोकपितामहः  ॥ ७.२,१३.३०<br>
वाच्यवाचकभावेन ज्ञातवान्मां महेश्वरम्  ॥ ७.२,१३.३०<br>
ज्ञात्वा प्रयोगं विविधं सिद्धमंत्रः प्रजापतिः  ॥ ७.२,१३.३१<br>
पुत्रेभ्यः प्रददौ मंत्रं मंत्रार्थं च यथातथम्  ॥ ७.२,१३.३१<br>
ते च लब्ध्वा मंत्ररत्नं साक्षाल्लोकपितामहात् ॥ ७.२,१३.३२<br>
तदाज्ञप्तेन मार्गेण मदाराधनकांक्षिणः  ॥ ७.२,१३.३२<br>
मेरोस्तु शिखरे रम्ये मुंजवान्नाम पर्वतः  ॥ ७.२,१३.३३<br>
मत्प्रियः सततं श्रीमान्मद्भक्तै रक्षितस्सदा  ॥ ७.२,१३.३३<br>
तस्याभ्याशे तपस्तीव्रं लोकं स्रष्टुं समुत्सुकाः  ॥ ७.२,१३.३४<br>
दिव्यं वर्षसहस्रं तु वायुभक्षास्समाचरन्  ॥ ७.२,१३.३४<br>
तेषां भक्तिमहं दृष्ट्वा सद्यः प्रत्यक्षतामियाम्  ॥ ७.२,१३.३५<br>
ऋषिं छंदश्च कीलं च बीजशक्तिं च दैवतम्  ॥ ७.२,१३.३५<br>
न्यासं षडंगं दिग्बंधं विनियोगमशेषतः  ॥ ७.२,१३.३६<br>
प्रोक्तवानहमार्याणां जगत्सृष्टिविवृद्धये  ॥ ७.२,१३.३६<br>
ततस्ते मंत्रमाहात्म्यादृषयस्तपसेधिताः  ॥ ७.२,१३.३७<br>
सृष्टिं वितन्वते सम्यक्सदेवासुरमानुषीम्  ॥ ७.२,१३.३७<br>
अस्याः परमविद्यायास्स्वरूपमधुनोच्यते  ॥ ७.२,१३.३८<br>
आदौ नमः प्रयोक्तव्यं शिवाय तु ततः परम्  ॥ ७.२,१३.३८<br>
सैषा पञ्चाक्षरी विद्या सर्वश्रुतिशिरोगता  ॥ ७.२,१३.३९<br>
सर्वजातस्य सर्वस्य बीजभूता सनातनी  ॥ ७.२,१३.३९<br>
प्रथमं मन्मुखोद्गीर्णा सा ममैवास्ति वाचिका  ॥ ७.२,१३.४०<br>
तप्तचामीकरप्रख्या पीनोन्नतपयोधरा  ॥ ७.२,१३.४०<br>
चतुर्भुजा त्रिनयना बालेंदुकृतशेखरा  ॥ ७.२,१३.४१<br>
पद्मोत्पलकरा सौम्या वरदाभयपाणिका  ॥ ७.२,१३.४१<br>
सर्वलक्षणसंपन्ना सर्वाभरणभूषिता  ॥ ७.२,१३.४२<br>
सितपद्मासनासीना नीलकुंचितमूर्धजा  ॥ ७.२,१३.४२<br>
अस्याः पञ्चविधा वर्णाः प्रस्फुरद्रश्मिमंडलाः  ॥ ७.२,१३.४३<br>
पीतः कृष्णस्तथा धूम्रः स्वर्णाभो रक्त एव च  ॥ ७.२,१३.४३<br>
पृथक्प्रयोज्या यद्येते बिंदुनादविभूषिताः  ॥ ७.२,१३.४४<br>
अर्धचन्द्रनिभो बिंदुर्नादो दीपशिखाकृतिः  ॥ ७.२,१३.४४<br>
बीजं द्वितीयं बीजेषु मंत्रस्यास्य वरानने  ॥ ७.२,१३.४५<br>
दीर्घपूर्वं तुरीयस्य पञ्चमं शक्तिमादिशेत् ॥ ७.२,१३.४५<br>
वामदेवो नाम ऋषिः पंक्तिश्छन्द उदाहृतम्  ॥ ७.२,१३.४६<br>
देवता शिव एवाहं मन्त्रस्यास्य वरानने  ॥ ७.२,१३.४६<br>
गौतमो ऽत्रिर्वरारोहे विश्वामित्रस्तथांगिराः  ॥ ७.२,१३.४७<br>
भरद्वाजश्च वर्णानां क्रमशश्चर्षयः स्मृताः  ॥ ७.२,१३.४७<br>
गायत्र्यनुष्टुप्त्रिष्टुप्च छंदांसि बृहती विराट् ॥ ७.२,१३.४८<br>
इन्द्रो रुद्रो हरिर्ब्रह्मा स्कंदस्तेषां च देवताः  ॥ ७.२,१३.४८<br>
मम पञ्चमुखान्याहुः स्थाने तेषां वरानने  ॥ ७.२,१३.४९<br>
पूर्वादेश्चोर्ध्वपर्यंतं नकारादि यथाक्रमम्  ॥ ७.२,१३.४९<br>
अदात्तः प्रथमो वर्णश्चतुर्थश्च द्वितीयकः  ॥ ७.२,१३.५०<br>
पञ्चमः स्वरितश्चैव तृतीयो निहतः स्मृतः  ॥ ७.२,१३.५०<br>
मूलविद्या शिवं शैवं सूत्रं पञ्चाक्षरं तथा  ॥ ७.२,१३.५१<br>
नामान्यस्य विजानीयाच्छैवं मे हृदयं महत् ॥ ७.२,१३.५१<br>
नकारश्शिर उच्येत मकारस्तु शिखोच्यते  ॥ ७.२,१३.५२<br>
शिकारः कवचं तद्वद्वकारो नेत्रमुच्यते  ॥ ७.२,१३.५२<br>
यकारो ऽस्त्रं नमस्स्वाहा वषठुंवौषडित्यपि  ॥ ७.२,१३.५३<br>
फडित्यपि च वर्णानामन्ते ऽङ्गत्वं यदा तदा  ॥ ७.२,१३.५३<br>
तत्रापि मूलमंत्रो ऽयं किंचिद्भेदसमन्वयात् ॥ ७.२,१३.५४<br>
तत्रापि पञ्चमो वर्णो द्वादशस्वरभूषितः  ॥ ७.२,१३.५४<br>
तास्मादनेन मंत्रेण मनोवाक्कायभेदतः  ॥ ७.२,१३.५५<br>
आवयोरर्चनं कुर्याज्जपहोमादिकं तथा  ॥ ७.२,१३.५५<br>
यथाप्रज्ञं यथाकालं यथाशास्त्रं यथामति  ॥ ७.२,१३.५६<br>
यथाशक्ति यथासंपद्यथायोगं यथारति  ॥ ७.२,१३.५६<br>
यदा कदापि वा भक्त्या यत्र कुत्रापि वा कृता  ॥ ७.२,१३.५७<br>
येन केनापि वा देवि पूजा मुक्तिं नयिष्यते  ॥ ७.२,१३.५७<br>
मय्यासक्तेन मनसा यत्कृतं मम सुन्दरि  ॥ ७.२,१३.५८<br>
मत्प्रियं च शिवं चैव क्रमेणाप्यक्रमेण वा  ॥ ७.२,१३.५८<br>
तथापि मम भक्ता ये नात्यंतविवशाः पुनः  ॥ ७.२,१३.५९<br>
तेषां सर्वेषु शास्त्रेषु मयेव नियमः कृतः  ॥ ७.२,१३.५९<br>
तत्रादौ संप्रवक्ष्यामि मन्त्रसंग्रहणं शुभम्  ॥ ७.२,१३.६०<br>
यं विना निष्फलं जाप्यं येन वा सफलं भवेत् ॥ ७.२,१३.६०<br>
<br>
