उपमन्युरुवाच<br>
एतत्ते कथितं कृष्ण कर्मेहामुत्र सिद्धिदम्  ॥ ७.२,३२.१<br>
क्रियातपोजपध्यानसमुच्चयमयं परम्  ॥ ७.२,३२.१<br>
अथ वक्ष्यामि शैवानामिहैव फलदं नृणाम्  ॥ ७.२,३२.२<br>
पूजाहोमजपध्यानतपोदानमयं महत् ॥ ७.२,३२.२<br>
तत्र संसाधयेत्पूर्वं मन्त्रं मन्त्रार्थवित्तमः  ॥ ७.२,३२.३<br>
दृष्टसिद्धिकरं कर्म नान्यथा फलदं यतः  ॥ ७.२,३२.३<br>
सिद्धमन्त्रो ऽप्यदृष्टेन प्रबलेन तु केनचित् ॥ ७.२,३२.४<br>
प्रतिबन्धफलं कर्म न कुर्यात्सहसा बुधः  ॥ ७.२,३२.४<br>
तस्य तु प्रतिबन्धस्य कर्तुं शक्येह निष्कृतिः  ॥ ७.२,३२.५<br>
परीक्ष्य शकुनाद्यैस्तदादौ निष्कृतिमाचरेत् ॥ ७.२,३२.५<br>
यो ऽन्यथा कुरुते मोहात्कर्मैहिकफलं नरः  ॥ ७.२,३२.६<br>
न तेन फलभाक्स स्यात्प्राप्नुयाच्चोपहास्यताम्  ॥ ७.२,३२.६<br>
अबिस्रब्धो न कुर्वीत कर्म दृष्टफलं क्वचित् ॥ ७.२,३२.७<br>
स खल्वश्रद्धधानः स्यान्नाश्रद्धः फलमृच्छति  ॥ ७.२,३२.७<br>
नापराधोस्ति देवस्य कर्मण्यपि तु निष्फले  ॥ ७.२,३२.८<br>
यथोक्तकारिणां पुंसामिहैव फलदर्शनात् ॥ ७.२,३२.८<br>
साधकः सिद्धमंत्रश्च निरस्तप्रतिबंधकः  ॥ ७.२,३२.९<br>
विश्वस्तः श्रद्धधानश्च कुर्वन्नाप्नोति तत्फलम्  ॥ ७.२,३२.९<br>
अथवा तत्फलावाप्त्यै ब्रह्मचर्यरतो भवेत् ॥ ७.२,३२.१०<br>
रात्रौ हविष्यमश्नीयात्पायसं वा फलानि वा  ॥ ७.२,३२.१०<br>
हिंसादि यन्निषिद्धं स्यान्न कुर्यान्मनसापि तत् ॥ ७.२,३२.११<br>
सदा भस्मानुलिप्तां गस्सुवेषश्च शुचिर्भवेत् ॥ ७.२,३२.११<br>
इत्थमाचारवान्भूत्वा स्वानुकूले शुभे ऽहनि  ॥ ७.२,३२.१२<br>
पूर्वोक्तलक्षणे देशे पुष्पदामाद्यलंकृते  ॥ ७.२,३२.१२<br>
आलिप्य शकृता १ भूमिं हस्तमानावरां यथा  ॥ ७.२,३२.१३<br>
विलिखेत्कमले भद्रे दीप्यमानं स्वतेजसा  ॥ ७.२,३२.१३<br>
तप्तजांबूनदमयमष्टपत्रं सकेसरम्  ॥ ७.२,३२.१४<br>
मध्ये कर्णिकया युक्तं सर्वरत्नैरलंकृतम्  ॥ ७.२,३२.१४<br>
स्वाकारसदृशेनैव नालेन च समन्वितम्  ॥ ७.२,३२.१५<br>
तादृशे स्वर्णनिर्माणे कंदे सम्यग्विधानतः  ॥ ७.२,३२.१५<br>
तत्राणिमादिकं सर्वं संकल्प्य मनसा पुनः  ॥ ७.२,३२.१६<br>
रत्नजं वाथ सौवर्णं स्फटिकं वा सलक्षणम्  ॥ ७.२,३२.१६<br>
लिङ्गं सवेदिकं चैव स्थापयित्वा विधानतः  ॥ ७.२,३२.१६<br>
तत्रावाह्य यजेद्देवं सांबं सगणमव्ययम्  ॥ ७.२,३२.१७<br>
तत्र माहेश्वरी कल्प्या मूर्तिर्मूर्तिमतः प्रभोः  ॥ ७.२,३२.१७<br>
चतुर्भुजा चतुर्वक्त्रा सर्वाभरणभूषिता  ॥ ७.२,३२.१८<br>
शार्दूलचर्मवसना किंचिद्विहसितानना  ॥ ७.२,३२.१८<br>
वरदाभयहस्ता च मृगटंकधरा तथा  ॥ ७.२,३२.१९<br>
अथ वाष्टभुजा चिंत्या चिंतकस्य यथारुचि  ॥ ७.२,३२.१९<br>
तदा त्रिशूलपरशुखड्गवज्राणि दक्षिणे  ॥ ७.२,३२.२०<br>
वामे पाशांकुशौ तद्वत्खेटं नागं च बिभ्रती  ॥ ७.२,३२.२०<br>
बालार्कसदृशप्रख्या प्रतिवक्त्रं त्रिलोचना  ॥ ७.२,३२.२१<br>
तस्याः पूर्वमुखं सौम्यं स्वाकारसदृशप्रभम्  ॥ ७.२,३२.२१<br>
दक्षिणं नीलजीमूतसदृशं घोरदर्शनम्  ॥ ७.२,३२.२२<br>
उत्तरं विद्रुमप्रख्यं नीलालकविभूषितम्  ॥ ७.२,३२.२२<br>
पश्चिमं पूर्णचंद्राभं सौम्यमिंदुकलाधरम्  ॥ ७.२,३२.२३<br>
तदंकमंडलारूढा शक्तिर्माहेश्वरी परा  ॥ ७.२,३२.२३<br>
महालक्ष्मीरिति ख्याता श्यामा सर्वमनोहरा  ॥ ७.२,३२.२४<br>
मूर्तिं कृत्वैवमाकारां सकलीकृत्य च क्रमात् ॥ ७.२,३२.२४<br>
मूर्तिमंतमथावाह्य यजेत्परमकारणम्  ॥ ७.२,३२.२५<br>
स्नानार्थे कल्पयेत्तत्र पञ्चगव्यं तु कापिलम्  ॥ ७.२,३२.२५<br>
पञ्चामृतं च पूर्णानि बीजानि च विशेषतः  ॥ ७.२,३२.२६<br>
पुरस्तान्मण्डलं कृत्वा रत्नचूर्णाद्यलंकृतम्  ॥ ७.२,३२.२६<br>
कर्णिकायां प्रविन्यस्येदीशानकलशं पुनः  ॥ ७.२,३२.२७<br>
सद्यादिकलशान्पश्चात्परितस्तस्य कल्पयेत् ॥ ७.२,३२.२७<br>
ततो विद्येशकलशानष्टौ पूर्वादिवत्क्रमात् ॥ ७.२,३२.२८<br>
तीर्थाम्बुपूरितान्कृत्वा सूत्रेणावेष्ट्य पूर्ववत् ॥ ७.२,३२.२८<br>
पुण्यद्रव्याणि निक्षिप्य समन्त्रं सविधानकम्  ॥ ७.२,३२.२९<br>
दुकूलाद्येन वस्त्रेण समाच्छाद्य समंततः  ॥ ७.२,३२.२९<br>
सर्वत्र मंत्रं विन्यस्य तत्तन्मंत्रपुरस्सरम्  ॥ ७.२,३२.३०<br>
स्नानकाले तु संप्राप्ते सर्वमङ्गलनिस्वनैः  ॥ ७.२,३२.३०<br>
पञ्चगव्यादिभिश्चैव स्नापयेत्परमेश्वरम्  ॥ ७.२,३२.३१<br>
ततः कुशोदकाद्यानि स्वर्णरत्नोदकान्यपि  ॥ ७.२,३२.३१<br>
गंधपुष्पादिसिद्धानि मन्त्रसिद्धानि च क्रमात् ॥ ७.२,३२.३२<br>
उद्धृत्योद्धृत्य मन्त्रेण तैस्तैस्स्नाप्य महेश्वरम्  ॥ ७.२,३२.३२<br>
गंधं पुष्पादिदीपांश्च पूजाकर्म समाचरेत् ॥ ७.२,३२.३३<br>
पलावरः स्यादालेप एकादशपलोत्तरः  ॥ ७.२,३२.३३<br>
सुवर्णरत्नपुष्पाणि शुभानि सुरभीणि च  ॥ ७.२,३२.३४<br>
नीलोत्पलाद्युत्पलानि बिल्वपत्राण्यनेकशः  ॥ ७.२,३२.३४<br>
कमलानि च रक्तानि श्वेतान्यपि च शंभवे  ॥ ७.२,३२.३५<br>
कृष्णागुरूद्भवो धूपः सकर्पूराज्यगुग्गुलः  ॥ ७.२,३२.३५<br>
कपिलाघृतसंसिद्धा दीपाः कर्पूरवर्तिजाः  ॥ ७.२,३२.३६<br>
पञ्चब्रह्मषडंगानि पूज्यान्यावरणानि च  ॥ ७.२,३२.३६<br>
नैवेद्यः पयसा सिद्धः स गुडाज्यो महाचरुः  ॥ ७.२,३२.३७<br>
पाटलोत्पलपद्माद्यैः पानीयं च सुगन्धितम्  ॥ ७.२,३२.३७<br>
पञ्चसौगंधिकोपेतं तांबूलं च सुसंस्कृतम्  ॥ ७.२,३२.३८<br>
सुवर्णरत्नसिद्धानि भूषणानि विशेषतः  ॥ ७.२,३२.३८<br>
वासांसि च विचित्राणि सूक्ष्माणि च नवानि च  ॥ ७.२,३२.३९<br>
दर्शनीयानि देयानि गानवाद्यादिभिस्सह  ॥ ७.२,३२.३९<br>
जपश्च मूलमंत्रस्य लक्षः परमसंख्यया  ॥ ७.२,३२.४०<br>
एकावरा त्र्युत्तरा च पूजा फलवशादिह  ॥ ७.२,३२.४०<br>
दशसंख्यावरो होमः प्रतिद्रव्यं शतोत्तरः  ॥ ७.२,३२.४१<br>
घोररूपश्शिवश्चिंत्यो मारणोच्चाटनादिषु  ॥ ७.२,३२.४१<br>
शिवलिंगे शिवाग्नौ च ह्यन्यासु प्रतिमासु च  ॥ ७.२,३२.४२<br>
चिंत्यस्सौम्यतनुश्शंभुः कार्ये शांतिकपौष्टिके  ॥ ७.२,३२.४२<br>
आयसौ स्रुक्स्रुवौ कार्यौ मारणादिषु कर्मसु  ॥ ७.२,३२.४३<br>
तदन्यत्र तु सौवर्णौ शांतिकाद्येषु कृत्स्नशः  ॥ ७.२,३२.४३<br>
दूर्वया घृतगोक्षीरमिश्रया मधुना तथा  ॥ ७.२,३२.४४<br>
चरुणा सघृतेनैव केवलं पयसापि वा  ॥ ७.२,३२.४४<br>
जुहुयान्मृत्युविजये तिलै रोगोपशांतये  ॥ ७.२,३२.४५<br>
घृतेन पयसा चैव कमलैर्वाथ केवलैः  ॥ ७.२,३२.४५<br>
समृद्धिकामो जुहुयान्महादारिद्र्यशांतये  ॥ ७.२,३२.४६<br>
जातीपुष्पेण वश्यार्थी जुहुयात्सघृतेन तु  ॥ ७.२,३२.४६<br>
घृतेन करवीरैश्च कुर्यादाकर्षणं द्विजः  ॥ ७.२,३२.४७<br>
तैलेनोच्चाटनं कुर्यात्स्तंभनं मधुना पुनः  ॥ ७.२,३२.४७<br>
स्तंभनं सर्षपेणापि लशुनेन तु पातनम्  ॥ ७.२,३२.४८<br>
ताडनं रुधिरेण स्यात्खरस्योष्ट्रस्य चोभयोः  ॥ ७.२,३२.४८<br>
मारणोच्चाटने कुर्याद्रोहिबीजैस्तिलान्वितैः  ॥ ७.२,३२.४९<br>
विद्वेषणं च तैलेन कुर्याल्लांगलकस्य तु  ॥ ७.२,३२.४९<br>
बंधनं रोहिबीजेन सेनास्तंभनमेव च  ॥ ७.२,३२.५०<br>
रक्तसर्षपसंमिश्रैर्होमद्रव्यैरशेषतः  ॥ ७.२,३२.५०<br>
हस्तयंत्रोद्भवैस्तैलैर्जुहुयादाभिचारिके  ॥ ७.२,३२.५१<br>
कटुकीतुषसंयुक्तैः कार्पासास्थिभिरेव च  ॥ ७.२,३२.५१<br>
सर्षपैस्तैलसंमिश्रैर्जुहुयादाभिचारिके  ॥ ७.२,३२.५२<br>
ज्वरोपशांतिदं क्षीरं सौभाग्यफलदं तथा  ॥ ७.२,३२.५२<br>
सर्वसिद्धिकरो होमः क्षौद्राज्यदधिभिर्युतैः  ॥ ७.२,३२.५३<br>
क्षीरेण तंदुलैश्चैव चरुणा केवलेन वा  ॥ ७.२,३२.५३<br>
शांतिकं पौष्टिकं वापि सप्तभिः समिदादिभिः  ॥ ७.२,३२.५४<br>
द्रव्यैर्विशेषतो होमे वश्यमाकर्षणं तथा  ॥ ७.२,३२.५४<br>
वश्यमाकर्षणं चैव श्रीपदं च विशेषतः  ॥ ७.२,३२.५५<br>
बिल्वपत्रैस्तु हवनं शत्रोर्विजयदं तथा  ॥ ७.२,३२.५५<br>
समिधः शांतिकार्येषु पालाशखदिरादिकाः  ॥ ७.२,३२.५६<br>
करवीरार्कजाः क्रौर्ये कण्टकिन्यश्च विग्रहे  ॥ ७.२,३२.५६<br>
प्रशांतः शांतिकं कुर्यात्पौष्टिकं च विशेषतः  ॥ ७.२,३२.५७<br>
निर्घृणः क्रुद्धचित्तस्तु प्रकुर्यादाभिचारिकम्  ॥ ७.२,३२.५७<br>
अतीवदुरवस्थायां प्रतीकारांतरं न चेत् ॥ ७.२,३२.५८<br>
आततायिनमुद्दिश्य प्रकुर्यादाभिचारिकम्  ॥ ७.२,३२.५८<br>
स्वराष्ट्रपतिमुद्दिश्य न कुर्यादाभिचारिकम्  ॥ ७.२,३२.५९<br>
यद्यास्तिकस्सुधर्मिष्ठो मान्यो वा यो ऽपि कोपि वा  ॥ ७.२,३२.५९<br>
तमुद्दिश्यापि नो कुर्यादाततायिनमप्युत  ॥ ७.२,३२.६०<br>
मनसा कर्मणा वाचा यो ऽपि कोपि शिवाश्रितः  ॥ ७.२,३२.६०<br>
स्वराष्ट्रपतिमुद्दिश्य शिवा श्रितमथापि वा  ॥ ७.२,३२.६१<br>
कृत्वाभिचारिकं कर्म सद्यो विनिपतेन्नरः  ॥ ७.२,३२.६१<br>
स्वराष्ट्रपालकं तस्माच्छिवभक्तं च कञ्चन  ॥ ७.२,३२.६२<br>
न हिंस्यादभिचाराद्यैर्यदीच्छेत्सुखमात्मनः  ॥ ७.२,३२.६२<br>
अन्यं कमपि चोद्दिश्य कृत्वा वै मारणादिकम्  ॥ ७.२,३२.६३<br>
पश्चात्तापेन संयुक्तः प्रायश्चित्तं समाचरेत् ॥ ७.२,३२.६३<br>
बाणलिंगे ऽपि वा कुर्यान्निर्धनो धनवानपि  ॥ ७.२,३२.६४<br>
स्वयंभूते ऽथ वा लिंगे आर्षके वैदिके ऽपि वा  ॥ ७.२,३२.६४<br>
अभावे हेमरत्नानामशक्तौ च तदर्जने  ॥ ७.२,३२.६५<br>
मनसैवाचरेदेतद्द्रव्यैर्वा प्रतिरूपकैः  ॥ ७.२,३२.६५<br>
क्वचिदंशे तु यः शक्तस्त्वशक्तः क्वचिदंशके  ॥ ७.२,३२.६६<br>
सो ऽपि शक्त्यनुसारेण कुर्वंश्चेत्फलमृच्छति  ॥ ७.२,३२.६६<br>
कर्मण्यनुष्ठिते ऽप्यस्मिन्फलं यत्र न दृश्यते  ॥ ७.२,३२.६७<br>
द्विस्त्रिर्वावर्तयेत्तत्र सर्वथा दृश्यते फलम्  ॥ ७.२,३२.६७<br>
पूजोपयुक्तं यद्द्रव्यं हेमरत्नाद्यनुत्तमम्  ॥ ७.२,३२.६८<br>
तत्सर्वं गुरवे दद्याद्दक्षिणां च ततः पृथक् ॥ ७.२,३२.६८<br>
स चेन्नेच्छति तत्सर्वं शिवाय विनिवेदयेत् ॥ ७.२,३२.६९<br>
अथवा शिवभक्तेभ्यो नान्येभ्यस्तु प्रदीयते  ॥ ७.२,३२.६९<br>
यः स्वयं साधयेच्छक्त्या गुर्वादिनिरपेक्षया  ॥ ७.२,३२.७०<br>
सो ऽप्येवमाचरेदत्र न गृह्णीयात्स्वयं पुनः  ॥ ७.२,३२.७०<br>
स्वयं गृह्णाति यो लोभात्पूजांगद्रव्यमुत्तमम्  ॥ ७.२,३२.७१<br>
कांक्षितं न लभेन्मूढो नात्र कार्या विचारणा  ॥ ७.२,३२.७१<br>
अर्चितं यत्तु तल्लिंगं गृह्णीयाद्वा नवा स्वयम्  ॥ ७.२,३२.७२<br>
गृह्णीयाद्यदि तन्नित्यं स्वयं वान्यो ऽपि वार्चयेत् ॥ ७.२,३२.७२<br>
यथोक्तमेव कर्मैतदाचरेद्यो ऽनपायतः  ॥ ७.२,३२.७३<br>
फलं व्यभिचरेन्नैवमित्यतः किं प्ररोचकम्  ॥ ७.२,३२.७३<br>
तथाप्युद्देशतो वक्ष्ये कर्मणः सिद्धिमुत्तमम्  ॥ ७.२,३२.७४<br>
अपि शत्रुभिराक्रांतो व्याधिभिर्वाप्यनेकशः  ॥ ७.२,३२.७४<br>
मृत्योरास्यगतश्चापि मुच्यते निरपायतः  ॥ ७.२,३२.७५<br>
पूजायते ऽतिकृपणो रिक्तो वैश्रवणायते  ॥ ७.२,३२.७५<br>
कामायते विरूपो ऽपि वृद्धो ऽपि तरुणायते  ॥ ७.२,३२.७६<br>
शत्रुर्मित्रायते सद्यो विरोधी किंकरायते  ॥ ७.२,३२.७६<br>
विषायते यदमृतं विषमप्यमृतायते  ॥ ७.२,३२.७७<br>
स्थलायते समुद्रो ऽपि स्थलमप्यर्णवायते  ॥ ७.२,३२.७७<br>
महीधरायते श्वभ्रं स च श्वभ्रायते गिरिः  ॥ ७.२,३२.७८<br>
पद्माकरायते वह्निः सरो वैश्वानरायते  ॥ ७.२,३२.७८<br>
वनायते यदुद्यानं तदुद्यानायते वनम्  ॥ ७.२,३२.७९<br>
सिंहायते मृगः क्षुद्रः सिंहः क्रीडामृगायते  ॥ ७.२,३२.७९<br>
स्त्रियो ऽभिसारिकायन्ते लक्ष्मीः सुचरितायते  ॥ ७.२,३२.८०<br>
स्वैरप्रेष्यायते वाणी कीर्तिस्तु गणिकायते  ॥ ७.२,३२.८०<br>
स्वैराचारायते मेधा वज्रसूचीयते मनः  ॥ ७.२,३२.८१<br>
महावातायते शक्तिर्बलं मत्तगजायते  ॥ ७.२,३२.८१<br>
स्तम्भायते समुद्योगैः शत्रुपक्षे स्थिता क्रिया  ॥ ७.२,३२.८२<br>
शत्रुपक्षायते ऽरीणां सर्व एव सुहृज्जनः  ॥ ७.२,३२.८२<br>
शत्रवः कुणपायन्ते जीवन्तोपि सबांधवाः  ॥ ७.२,३२.८३<br>
आपन्नो ऽपि गतारिष्टः स्वयं खल्वमृतायते  ॥ ७.२,३२.८३<br>
रसाय नायते नित्यमपथ्यमपि सेवितम्  ॥ ७.२,३२.८४<br>
अनिशं क्रियमाणापि रतिस्त्वभिनवायते  ॥ ७.२,३२.८४<br>
अनागतादिकं सर्वं करस्थामलकायते  ॥ ७.२,३२.८५<br>
यादृच्छिकफलायन्ते सिद्धयो ऽप्यणिमादयः  ॥ ७.२,३२.८५<br>
बहुनात्र किमुक्तेन सर्वकामार्थसिद्धिषु  ॥ ७.२,३२.८६<br>
अस्मिन्कर्मणि निर्वृत्ते त्वनवाप्यं न विद्यते  ॥ ७.२,३२.८६<br>
<br>
