उपमन्युरुवाच<br>
व्याख्यां पूजाविधानस्य प्रवदामि समासतः  ॥ ७.२,२३.१<br>
शिवशास्त्रे शिवेनैव शिवायै कथितस्य तु  ॥ ७.२,२३.१<br>
अंगमभ्यंतरं यागमग्निकार्यावसानकम्  ॥ ७.२,२३.२<br>
विधाय वा न वा पश्चाद्बहिर्यागं समाचरेत् ॥ ७.२,२३.२<br>
तत्र द्रव्याणि मनसा कल्पयित्वा विशोध्य च  ॥ ७.२,२३.३<br>
ध्यात्वा विनायकं देवं पूजयित्वा विधानतः  ॥ ७.२,२३.३<br>
दक्षिणे चोत्तरे चैव नंदीशं सुयशं तथा  ॥ ७.२,२३.४<br>
आराध्य मनसा सम्यगासनं कल्पयेद्बुधः  ॥ ७.२,२३.४<br>
आराधनादिकैर्युक्तस्सिंहयोगासनादिकम्  ॥ ७.२,२३.५<br>
पद्मासनं वा विमलं तत्त्वत्रयसमन्वितम्  ॥ ७.२,२३.५<br>
तस्योपरि शिवं ध्यायेत्सांबं सर्वमनोहरम्  ॥ ७.२,२३.६<br>
सर्वलक्षणसंपन्नं सर्वावयवशोभनम्  ॥ ७.२,२३.६<br>
सर्वातिशयसंयुक्तं सर्वाभरणभूषितम्  ॥ ७.२,२३.७<br>
रक्तास्यपाणिचरणं कुंदचंद्रस्मिताननम्  ॥ ७.२,२३.७<br>
शुद्धस्फटिकसंकाशं फुल्लपद्मत्रिलोचनम्  ॥ ७.२,२३.८<br>
चतुर्भुजमुदाराङ्गं चारुचंद्रकलाधरम्  ॥ ७.२,२३.८<br>
वरदाभयहस्तं च मृगटंकधरं हरम्  ॥ ७.२,२३.९<br>
भुजंगहारवलयं चारुनीलगलांतरम्  ॥ ७.२,२३.९<br>
सर्वोपमानरहितं सानुगं सपरिच्छदम्  ॥ ७.२,२३.१०<br>
ततः संचिंतयेत्तस्य वामभागे महेश्वरीम्  ॥ ७.२,२३.१०<br>
प्रफुल्लोत्पलपत्राभां विस्तीर्णायतलोचनाम्  ॥ ७.२,२३.११<br>
पूर्णचंद्राभवदनां नीलकुंचितमूर्धजाम्  ॥ ७.२,२३.११<br>
नीलोत्पलदलप्रख्यां चन्द्रार्धकृतशेखराम्  ॥ ७.२,२३.१२<br>
अतिवृत्तघनोत्तुंगस्निग्धपीनपयोधराम्  ॥ ७.२,२३.१२<br>
तनुमध्यां पृथुश्रोणीं पीतसूक्ष्मवराम्बराम्  ॥ ७.२,२३.१३<br>
सर्वाभरणसंपन्नां ललाटतिलकोज्ज्वलाम्  ॥ ७.२,२३.१३<br>
विचित्रपुष्पसंकीर्णकेशपाशोपशोभिताम्  ॥ ७.२,२३.१४<br>
सर्वतो ऽनुगुणाकारां किंचिल्लज्जानताननाम्  ॥ ७.२,२३.१४<br>
हेमारविंदं विलसद्दधानां दक्षिणे करे  ॥ ७.२,२३.१५<br>
दंडवच्चापरं हस्ते न्यस्यासीनां महासने  ॥ ७.२,२३.१५<br>
पाशविच्छेदिकां साक्षात्सच्चिदानंदरूपिणीम्  ॥ ७.२,२३.१६<br>
एवं देवं च देवीं च ध्यात्वासनवरे शुभे  ॥ ७.२,२३.१६<br>
सर्वोपचारवद्भक्त्या भावपुष्पैस्समर्चयेत् ॥ ७.२,२३.१७<br>
अथवा परिकल्प्यैवं मूर्तिमन्यतमां विभोः  ॥ ७.२,२३.१७<br>
शैवीं सदाशिवाख्यां वा तथा माहेश्वरीं पराम्  ॥ ७.२,२३.१८<br>
षड्विंशकाभिधानां वा श्रीकंठाख्यामथापि वा  ॥ ७.२,२३.१८<br>
मन्त्रन्यासादिकां चापि कृत्वा स्वस्यां तनौ यथा  ॥ ७.२,२३.१९<br>
अस्यां मूर्तौ मूर्तिमंतं शिवं सदसतः परम्  ॥ ७.२,२३.१९<br>
ध्यात्वा बाह्यक्रमेणैव पूजां निर्वर्तयेद्धिया  ॥ ७.२,२३.२०<br>
समिदाज्यादिभिः पश्चान्नाभौ होमं च भावयेत् ॥ ७.२,२३.२०<br>
भ्रूमध्ये च शिवं ध्यायेच्छुद्धदीपशिखाकृतिम्  ॥ ७.२,२३.२१<br>
इत्थमंगे स्वतंत्रे वा योगे ध्यानमये शुभे  ॥ ७.२,२३.२१<br>
अग्निकार्यावसानं च सर्वत्रैव समो विधिः  ॥ ७.२,२३.२२<br>
अथ चिंतामयं सर्वं समाप्याराधनक्रमम्  ॥ ७.२,२३.२२<br>
लिंगे च पूजयेद्देवं स्थंडिले वानले ऽपि वा  ॥ ७.२,२३.२३<br>
<br>
