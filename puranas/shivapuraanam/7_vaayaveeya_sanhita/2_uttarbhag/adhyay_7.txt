उपमन्युरुवाच<br>
शक्तिस्स्वाभविकी तस्य विद्या विश्वविलक्षणा  ॥ ७.२,७.१<br>
एकानेकस्य रूपेण भाति भानोरिव प्रभा  ॥ ७.२,७.१<br>
अनंताः शक्तयो यस्या इच्छाज्ञानक्रियादयः  ॥ ७.२,७.२<br>
मायाद्याश्चाभवन्वह्नोर्विस्फुलिंगा यथा तथा  ॥ ७.२,७.२<br>
सदाशिवेश्वराद्या हि विद्या ऽविद्येश्वरादयः  ॥ ७.२,७.३<br>
अभवन्पुरुषाश्चास्याः प्रकृतिश्च परात्परा  ॥ ७.२,७.३<br>
महदादिविशेषांतास्त्वजाद्याश्चापि मूर्तयः  ॥ ७.२,७.४<br>
यच्चान्यदस्ति तत्सर्वं तस्याः कार्यं न संशयः  ॥ ७.२,७.४<br>
सा शक्तिस्सर्वगा सूक्ष्मा प्रबोधानंदरूपिणी  ॥ ७.२,७.५<br>
शक्तिमानुच्यते देवश्शिवश्शीतांशुभूषणः  ॥ ७.२,७.५<br>
वेद्यश्शिवश्शिवा विद्या प्रज्ञा चैव श्रुतिः स्मृतिः  ॥ ७.२,७.६<br>
धृतिरेषा स्थितिर्निष्ठा ज्ञानेच्छाकर्मशक्तयः  ॥ ७.२,७.६<br>
आज्ञा चैव परं ब्रह्म द्वे विद्ये च परापरे  ॥ ७.२,७.७<br>
शुद्धविद्या शुद्धकला सर्वं शक्तिकृतं यतः  ॥ ७.२,७.७<br>
माया च प्रकृतिर्जीवो विकारो विकृतिस्तथा  ॥ ७.२,७.८<br>
असच्च सच्च यत्किंचित्तया सर्वमिदं ततम्  ॥ ७.२,७.८<br>
सा देवी मायया सर्वं ब्रह्मांडं सचराचरम्  ॥ ७.२,७.९<br>
मोहयत्यप्रयत्नेन मोचयत्यपि लीलया  ॥ ७.२,७.९<br>
अनया सह सर्वेशः सप्तविंशप्रकारया  ॥ ७.२,७.१०<br>
विश्वं व्याप्य स्थितस्तस्मान्मुक्तिरत्र प्रवर्तते  ॥ ७.२,७.१०<br>
मुमुक्षवः पुरा केचिन्मुनयो ब्रह्मवादिनः  ॥ ७.२,७.११<br>
संशयाविष्टमनसो विस्मृशंति यथातथम्  ॥ ७.२,७.११<br>
किं कारणं कुतो जाता जीवामः केन वा वयम्  ॥ ७.२,७.१२<br>
कुत्रास्माकं संप्रतिष्ठा केन वाधिष्ठिता वयम्  ॥ ७.२,७.१२<br>
केन वर्तामहे शश्वत्सुखेष्वन्येषु चानिशम्  ॥ ७.२,७.१३<br>
अविलंघ्या च विश्वस्य व्यवस्था केन वा कृता  ॥ ७.२,७.१३<br>
कालस्य भावो नियतिर्यदृच्छा नात्र युज्यते  ॥ ७.२,७.१४<br>
भूतानि योनिः पुरुषो योगी चैषां परो ऽथ वा  ॥ ७.२,७.१४<br>
अचेतनत्वात्कालादेश्चेतनत्वेपि चात्मनः  ॥ ७.२,७.१५<br>
सुखदुःखानि भूतत्वादनीशत्वाद्विचार्यते  ॥ ७.२,७.१५<br>
तद्ध्यानयोगानुगतां प्रपश्यञ्छक्तिमैश्वरीम्  ॥ ७.२,७.१६<br>
पाशविच्छेदिकां साक्षान्निगूढां स्वगुणैर्भृशम्  ॥ ७.२,७.१६<br>
तया विच्छिन्नपाशास्ते सर्वकारणकारणम्  ॥ ७.२,७.१७<br>
शक्तिमंतं महादेवमपश्यन्दिव्यचक्षुषा  ॥ ७.२,७.१७<br>
यः कारणान्यशेषाणि कालात्मसहितानि च  ॥ ७.२,७.१८<br>
अप्रमेयो ऽनया शक्त्या सकलं यो ऽधितिष्ठति  ॥ ७.२,७.१८<br>
ततः प्रसादयोगेन योगेन परमेण च  ॥ ७.२,७.१९<br>
दृष्टेन भक्तियोगेन दिव्यः गतिमवाप्नुयुः  ॥ ७.२,७.१९<br>
तस्मात्सह तथा शक्त्या हृदि पश्यंति ये शिवम्  ॥ ७.२,७.२०<br>
तेषां शाश्वतिकी शांतिर्नैतरेषामिति श्रुतिः  ॥ ७.२,७.२०<br>
न हि शक्तिमतश्शक्त्या विप्रयोगो ऽस्ति जातुचित् ॥ ७.२,७.२१<br>
तस्माच्छक्तेः शक्तिमतस्तादात्म्यान्निर्वृतिर्द्वयोः  ॥ ७.२,७.२१<br>
क्रमो विवक्षितो नूनं विमुक्तौ ज्ञानकर्मणोः  ॥ ७.२,७.२२<br>
प्रसादे सति सा मूर्तिर्यस्मात्करतले स्थिता  ॥ ७.२,७.२२<br>
देवो वा दानवो वापि पशुर्वा विहगो ऽपि वा  ॥ ७.२,७.२३<br>
कीरो वाथ कृमिर्वापि मुच्यते तत्प्रसादतः  ॥ ७.२,७.२३<br>
गर्भस्थो जायमानो वा बालो वा तरुणो.पि वा  ॥ ७.२,७.२४<br>
वृद्धो वा म्रियमाणो वा स्वर्गस्थो वाथ नारकी  ॥ ७.२,७.२४<br>
पतितो वापि धर्मात्मा पंडितो मूढ एव वा  ॥ ७.२,७.२५<br>
प्रसादे तत्क्षणादेव मुच्यते नात्र संशयः  ॥ ७.२,७.२५<br>
अयोग्यानां च कारुण्याद्भक्तानां परमेश्वरः  ॥ ७.२,७.२६<br>
प्रसीदति न संदेहो विगृह्य विविधान्मलान्  ॥ ७.२,७.२६<br>
प्रसदादेव सा भक्तिः प्रसादो भक्तिसंभवः  ॥ ७.२,७.२७<br>
अवस्थाभेदमुत्प्रेक्ष्य विद्वांस्तत्र न मुह्यति  ॥ ७.२,७.२७<br>
प्रसादपूर्विका येयं भुक्तिमुक्तिविधायिनी  ॥ ७.२,७.२८<br>
नैव सा शक्यते प्राप्तुं नरैरेकेन जन्मना  ॥ ७.२,७.२८<br>
अनेकजन्मसिद्धानां श्रौतस्मार्तानुवर्तिनाम्  ॥ ७.२,७.२९<br>
विरक्तानां प्रबुद्धानां प्रसीदति महेश्वरः  ॥ ७.२,७.२९<br>
प्रसन्ने सति देवेश पशौ तस्मिन्प्रवर्तते  ॥ ७.२,७.३०<br>
अस्ति नाथो ममेत्यल्पा भक्तिर्बुद्धिपुरस्सरा  ॥ ७.२,७.३०<br>
तपसा विविधैश्शैवैर्धर्मैस्संयुज्यते नरः  ॥ ७.२,७.३१<br>
तत्र योगे तदभ्यासस्ततो भक्तिः परा भवेत् ॥ ७.२,७.३१<br>
परया च तया भक्त्या प्रसादो लभ्यते परः  ॥ ७.२,७.३२<br>
प्रसादात्सर्वपाशेभ्यो मुक्तिर्मुक्तस्य निर्वृतिः  ॥ ७.२,७.३२<br>
अल्पभावो ऽपि यो मर्त्यस्सो ऽपि जन्मत्रयात्परम्  ॥ ७.२,७.३३<br>
नयोनियंत्रपीडायै भवेन्नैवात्र संशयः  ॥ ७.२,७.३३<br>
सांगा ऽनंगा च या सेवा सा भक्तिरिति कथ्यते  ॥ ७.२,७.३४<br>
सा पुनर्भिद्यते त्रेधा मनोवाक्कायसाधनैः  ॥ ७.२,७.३४<br>
शिवरूपादिचिंता या सा सेवा मानसी स्मृता  ॥ ७.२,७.३५<br>
जपादिर्वाचिकी सेवा कर्मपूजादि कायिकी  ॥ ७.२,७.३५<br>
सेयं त्रिसाधना सेवा शिवधर्मश्च कथ्यते  ॥ ७.२,७.३६<br>
स तु पञ्चविधः प्रोक्तः शिवेन परमात्मना  ॥ ७.२,७.३६<br>
तपः कर्म जपो ध्यानं ज्ञानं चेति समासतः  ॥ ७.२,७.३७<br>
कर्मलिङ्गार्चनाद्यं च तपश्चान्द्रायणादिकम्  ॥ ७.२,७.३७<br>
जपस्त्रिधा शिवाभ्यासश्चिन्ता ध्यानं शिवस्य तु  ॥ ७.२,७.३८<br>
शिवागमोक्तं यज्ज्ञानं तदत्र ज्ञानमुच्यते  ॥ ७.२,७.३८<br>
श्रीकंठेन शिवेनोक्तं शिवायै च शिवागमः  ॥ ७.२,७.३९<br>
शिवाश्रितानां कारुण्याच्छ्रेयसामेकसाधनम्  ॥ ७.२,७.३९<br>
तस्माद्विवर्धयेद्भक्तिं शिवे परमकारणे  ॥ ७.२,७.४०<br>
त्यजेच्च विषयासंगं श्रेयो ऽर्थी मतिमान्नरः  ॥ ७.२,७.४०<br>
<br>
