श्रीकृष्ण उवाच<br>
भगवान्मंत्रमाहात्म्यं भवता कथितं प्रभो  ॥ १<br>
तत्प्रयोगविधानं च साक्षाच्छ्रुतिसमं यथा  ॥ १<br>
इदानीं श्रोतुमिच्छामि शिवसंस्कारमुत्तमम्  ॥ २<br>
मंत्रसंग्रहणे किंचित्सूचितन्न तु विस्मृतम्  ॥ २<br>
उपमन्युरुवाच<br>
हन्त ते कथयिष्यामि सर्वपापविशोधनम्  ॥ ३<br>
संस्कारं परमं पुण्यं शिवेन पतिभाषितम्  ॥ ३<br>
सम्यक्कृताधिकारः स्यात्पूजादिषु नरो यतः  ॥ ४<br>
संस्कारः कथ्यते तेन षडध्वपरिशोधनम्  ॥ ४<br>
दीयते येन विज्ञानं क्षीयते पाशबंधनम्  ॥ ५<br>
तस्मात्संस्कार एवायं दीक्षेत्यपि च कथ्यते  ॥ ५<br>
शांभवी चैव शाक्ती च मांत्री चैव शिवागमे  ॥ ६<br>
दीक्षोपदिश्यते त्रेधा शिवेन परमात्मना  ॥ ६<br>
गुरोरालोकमात्रेण स्पर्शात्संभाषणादपि  ॥ ७<br>
सद्यस्संज्ञा भवेज्जंतोः पाशोपक्षयकारिणी  ॥ ७<br>
सा दीक्षा शांभवी प्रोक्ता सा पुनर्भिद्यते द्विधा  ॥ ८<br>
तीव्रा तीव्रतरा चेति पाशो पक्षयभेदतः  ॥ ८<br>
यया स्यान्निर्वृतिः सद्यस्सैव तीव्रतरा मता  ॥ ९<br>
तीव्रा तु जीवतोत्यंतं पुंसः पापविशोधिका  ॥ ९<br>
शक्ती ज्ञानवती दीक्षा शिष्यदेहं प्रविश्य तु  ॥ १०<br>
गुरुणा योगमार्गेण क्रियते ज्ञानचक्षुषा  ॥ १०<br>
मांत्री क्रियावती दीक्षा कुंडमंडलपूर्विका  ॥ ११<br>
मंदमंदतरोद्देशात्कर्तव्या गुरुणा बहिः  ॥ ११<br>
शक्तिपातानुसारेण शिष्यो ऽनुग्रहमर्हति  ॥ १२<br>
शैवधर्मानुसारस्य तन्मूलत्वात्समासतः  ॥ १२<br>
यत्र शक्तिर्न पतिता तत्र शुद्धिर्न जायते  ॥ १३<br>
न विद्या न शिवाचारो न मुक्तिर्न च सिद्धयः  ॥ १३<br>
तस्माल्लिंगानि संवीक्ष्य शक्तिपातस्य भूयसः  ॥ १४<br>
ज्ञानेन क्रियया वाथ गुरुश्शिष्यं विशोधयेत् ॥ १४<br>
यो ऽन्यथा कुरुते मोहात्स विनश्यति दुर्मतिः  ॥ १५<br>
तस्मात्सर्वप्रकारेण गुरुः शिष्यं परीक्षयेत् ॥ १५<br>
लक्षणं शक्तिपातस्य प्रबोधानंदसंभवः  ॥ १६<br>
सा यस्मात्परमा शक्तिः प्रबोधानंदरूपिणी  ॥ १६<br>
आनंदबोधयोर्लिंगमंतःकरणविक्रियाः  ॥ १७<br>
यथा स्यात्कंपरोमांचस्वरनेत्रांगविक्रियाः  ॥ १७<br>
शिष्योपि लक्षणैरेभिः कुर्याद्गुरुपरीक्षणम्  ॥ १८<br>
तत्संपर्कैः शिवार्चादौ संगतैर्वाथ तद्गतैः  ॥ १८<br>
शिष्यस्तु शिक्षणीयत्वाद्गुरोर्गौरवकारणात् ॥ १९<br>
तस्मात्सर्वप्रयत्नेन गुरोर्गौरवमाचरेत् ॥ १९<br>
यो गुरुस्स शिवः प्रोक्तो यः शिवः स गुरुः स्मृतः  ॥ २०<br>
गुरुर्वा शिव एवाथ विद्याकारेण संस्थितः  ॥ २०<br>
यथा शिवस्तथा विद्या यथा विद्या तथा गुरुः  ॥ २१<br>
शिवविद्या गुरूणां च पूजया सदृशं फलम्  ॥ २१<br>
सर्वदेवात्मकश्चासौ सर्वमंत्रमयो गुरुः  ॥ २२<br>
तस्मात्सर्वप्रयत्नेन यस्याज्ञां शिरसा वहेत् ॥ २२<br>
श्रेयो ऽर्थी यदि गुर्वाज्ञां मनसापि न लंघयेत् ॥ २३<br>
गुर्वाज्ञापालको यस्माज्ज्ञानसंपत्तिमश्नुते  ॥ २३<br>
गच्छंस्तिष्ठन्स्वपन्भुंजन्नान्यत्कर्म समाचरेत् ॥ २४<br>
समक्षं यदि कुर्वीत सर्वं चानुज्ञया गुरोः  ॥ २४<br>
गुरोर्गृहे समक्षं वा न यथेष्टासनो भवेत् ॥ २५<br>
गुरुर्देवो यतः साक्षात्तद्गृहं देवमन्दिरम्  ॥ २५<br>
पापिनां च यथा संगात्तत्पापात्पतितो भवेत् ॥ २६<br>
यथेह वह्निसंपर्कान्मलं त्यजति कांचनम्  ॥ २६<br>
तथैव गुरुसंपर्कात्पापं त्यजति मानवः  ॥ २७<br>
यथा वह्निसमीपस्थो घृतकुम्भो विलीयते  ॥ २७<br>
तथा पापं विलीयेत ह्याचार्यस्य समीपतः  ॥ २८<br>
यथा प्रज्वलितो वह्निः शुष्कमार्द्रं च निर्दहेत् ॥ २८<br>
तथायमपि संतुष्टो गुरुः पापं क्षणाद्दहेत् ॥ २९<br>
मनसा कर्मणा वाचा गुरोः क्रोधं न कारयेत् ॥ २९<br>
तस्य क्रोधेन दह्यंते ह्यायुःश्रीज्ञानसत्क्रियाः  ॥ ३०<br>
तत्क्रोधकारिणो ये स्युस्तेषां यज्ञाश्च निष्फलाः  ॥ ३०<br>
यमश्च नियमाश्चैव नात्र कार्या विचारणा  ॥ ३१<br>
गुरोर्विरुद्धं यद्वाक्यं न वदेज्जातुचिन्नरः  ॥ ३१<br>
वदेद्यदि महामोहाद्रौरवं नरकं व्रजेत् ॥ ३२<br>
मनसा कर्मणा वाचा गुरुमुद्दिश्य यत्नतः  ॥ ३२<br>
श्रेयोर्थी चेन्नरो धीमान्न मिथ्याचारमाचरेत् ॥ ३३<br>
गुरोर्हितं प्रियं कुर्यादादिष्टो वा न वा सदा  ॥ ३३<br>
असमक्षं समक्षं वा तस्य कार्यं समाचरेत् ॥ ३४<br>
इत्थमाचारवान्भक्तो नित्यमुद्युक्तमानसः  ॥ ३४<br>
गुरुप्रियकरः शिष्यः शैवधर्मांस्ततो ऽर्हति  ॥ ३५<br>
गुरुश्चेद्गुणवान्प्राज्ञः परमानंदभासकः  ॥ ३५<br>
तत्त्वविच्छिवसंसक्तो मुक्तिदो न तु चापरः  ॥ ३६<br>
संवित्संजननं तत्त्वं परमानंदसंभवम्  ॥ ३६<br>
तत्तत्त्वं विदितं येन स एवानंददर्शकः  ॥ ३७<br>
न पुनर्नाममात्रेण संविदारहितस्तु यः  ॥ ३७<br>
अन्योन्यं तारयेन्नौका किं शिला तारयेच्छिलाम्  ॥ ३८<br>
एतस्या नाममात्रेण मुक्तिर्वै नाममात्रिका  ॥ ३८<br>
यैः पुनर्विदितं तत्त्वं ते मुक्ता मोचयन्त्यपि  ॥ ३९<br>
तत्त्वहीने कुतो बोधः कुतो ह्यात्मपरिग्रहः  ॥ ३९<br>
परिग्रहविनिर्मुक्तः पशुरित्यभिधीयते  ॥ ४०<br>
पशुभिः प्रेरितश्चापि पशुत्वं नातिवर्तते  ॥ ४०<br>
तस्मात्तत्त्वविदेवेह मुक्तो मोचक इष्यते  ॥ ४१<br>
सर्वलक्षणसंयुक्तः सर्वशास्त्रविदप्ययम्  ॥ ४१<br>
सर्वोपायविधिज्ञो ऽपि तत्त्वहीनस्तु निष्फलः  ॥ ४२<br>
यस्यानुभवपर्यंता बुद्धिस्तत्त्वे प्रवर्तते  ॥ ४२<br>
तस्यावलोकनाद्यैश्च परानन्दो ऽभिजायते  ॥ ४३<br>
तस्माद्यस्यैव संपर्कात्प्रबोधानंदसंभवः  ॥ ४३<br>
गुरुं तमेव वृणुयान्नापरं मतिमान्नरः  ॥ ४४<br>
स शिष्यैर्विनयाचारचतुरैरुचितो गुरुः  ॥ ४४<br>
यावद्विज्ञायते तावत्सेवनीयो मुमुक्षुभिः  ॥ ४५<br>
ज्ञाते तस्मिन्स्थिरा भक्तिर्यावत्तत्त्वं समाश्रयेत् ॥ ४५<br>
न तु तत्त्वं त्यजेज्जातु नोपेक्षेत कथंचन  ॥ ४६<br>
यत्रानंदः प्रबोधो वा नाल्पमप्युपलभ्यते  ॥ ४६<br>
वत्सरादपि शिष्येण सो ऽन्यं गुरुमुपाश्रयेत् ॥ ४७<br>
गुरुमन्यं प्रपन्ने ऽपि नावमन्येत पौर्विकम्  ॥ ४७<br>
गुरोर्भ्रात्ःंस्तथा पुत्रान्बोधकान्प्रेरकानपि  ॥ ४७<br>
तत्रादावुपसंगम्य ब्राह्मणं वेदपारगम्  ॥ ४८<br>
गुरुमाराधयेत्प्राज्ञं शुभगं प्रियदर्शनम्  ॥ ४८<br>
सर्वाभयप्रदातारं करुणाक्रांतमानसम्  ॥ ४९<br>
तोषयेत्तं प्रयत्नेन मनसा कर्मणा गिरा  ॥ ४९<br>
तावदाराधयेच्छिष्यः प्रसन्नोसौ भवेद्यथा  ॥ ५०<br>
तस्मिन्प्रसन्ने शिष्यस्य सद्यः पापक्षयो भवेत् ॥ ५०<br>
तस्माद्धनानि रत्नानि क्षेत्राणि च गृहाणि च  ॥ ५१<br>
भूषणानि च वासांसि यानशय्यासनानि च  ॥ ५१<br>
एतानि गुरवे दद्याद्भक्त्या वित्तानुसारतः  ॥ ५२<br>
वित्तशाठ्यं न कुर्वीत यदीच्छेत्परमां गतिम्  ॥ ५२<br>
स एव जनको माता भर्ता बन्धुर्धनं सुखम्  ॥ ५३<br>
सखा मित्रं च यत्तस्मात्सर्वं तस्मै निवेदयेत् ॥ ५३<br>
निवेद्य पश्चात्स्वात्मानं सान्वयं सपरिग्रहम्  ॥ ५४<br>
समर्प्य सोदकं तस्मै नित्यं तद्वशगो भवेत् ॥ ५४<br>
यदा शिवाय स्वात्मानं दत्तवान् देशिकात्मने  ॥ ५५<br>
तदा शैवो भवेद्देही न ततो ऽस्ति पुनर्भवः  ॥ ५५<br>
गुरुश्च स्वाश्रितं शिष्यं वर्षमेकं परीक्षयेत् ॥ ५६<br>
ब्राह्मणं क्षत्रियं वैश्यं द्विवर्षं च त्रिवर्षकम्  ॥ ५६<br>
प्राणद्रव्यप्रदानाद्यैरादेशैश्च समासमैः  ॥ ५७<br>
उत्तमांश्चाधमे कृत्वा नीचानुत्तमकर्मणि  ॥ ५७<br>
आक्रुष्टास्ताडिता वापि ये विषादं न यान्त्यपि  ॥ ५८<br>
ते योग्याः संयताः शुद्धाः शिवसंस्कारकर्मणि  ॥ ५८<br>
अहिंसका दयावंतो नित्यमुद्युक्तचेतसः  ॥ ५९<br>
अमानिनो बुद्धिमंतस्त्यक्तस्पर्धाः प्रियंवदाः  ॥ ५९<br>
ऋजवो मृदवः स्वच्छा विनीताः स्थिरचेतसः  ॥ ६०<br>
शौचाचारसमायुक्ताः शिवभक्ता द्विजातयः  ॥ ६०<br>
एवं वृत्तसमोपेता वाङ्मनःकायकर्मभिः  ॥ ६१<br>
शोध्या बोध्या यथान्यायमिति शास्त्रेषु निश्चयः  ॥ ६१<br>
नाधिकारः स्वतो नार्याः शिवसंस्कारकर्मणि  ॥ ६२<br>
नियोगाद्भर्तुरस्त्येव भक्तियुक्ता यदीश्वरे  ॥ ६२<br>
तथैव भर्तृहीनाया पुत्रादेरभ्यनुज्ञया  ॥ ६३<br>
अधिकारो भवत्येव कन्यायाः पितुराज्ञया  ॥ ६३<br>
शूद्राणां मर्त्यजातीनां पतितानां विशेषतः  ॥ ६३<br>
तथा संकरजातीनां नाध्वशुद्धिर्विधीयते  ॥ ६४<br>
तैप्यकृत्रिमभावश्चेच्छिवे परमकारणे  ॥ ६४<br>
पादोदकप्रदानाद्यैः कुर्युः पापविशोधनम्  ॥ ६५<br>
अत्रानुलोमजाता ये युक्ता एव द्विजातिषु  ॥ ६५<br>
तेषामध्वविशुद्ध्यादि कुर्यान्मातृकुलोचितम्  ॥ ६६<br>
या तु कन्या स्वपित्राद्यैश्शिवधर्मे नियोजिता  ॥ ६६<br>
सा भक्ताय प्रदातव्या नापराय विरोधिने  ॥ ६७<br>
दत्ता चेत्प्रतिकूलाय प्रमादाद्बोधयेत्पतिम्  ॥ ६७<br>
अशक्ता तं परित्यज्य मनसा धर्ममाचरेत् ॥ ६८<br>
यथा मुनिवरं त्यक्त्वा पतिमत्रिं पतिव्रता  ॥ ६८<br>
कृतकृत्या ऽभवत्पूर्वं तपसाराध्य शङ्करम्  ॥ ६९<br>
यथा नारायणं देवं तपसाराध्य पांडवान्  ॥ ६९<br>
पतींल्लब्धवती धर्मे गुरुभिर्न नियोजिता  ॥ ७०<br>
अस्वातन्त्र्यकृतो दोषो नेहास्ति परमार्थतः  ॥ ७०<br>
शिवधर्मे नियुक्तायाश्शिवशासनगौरवात् ॥ ७१<br>
बहुनात्र किमुक्तेन यो ऽपि को ऽपि शिवाश्रयः  ॥ ७१<br>
संस्कार्यो गुर्वधीनश्चेत्संस्क्रिया न प्रभिद्यते  ॥ ७२<br>
गुरोरालोकनादेव स्पर्शात्संभाषणादपि  ॥ ७२<br>
यस्य संजायते प्रज्ञा तस्य नास्ति पराजयः  ॥ ७३<br>
मनसा यस्तु संस्कारः क्रियते योगवर्त्मना  ॥ ७३<br>
स नेह कथितो गुह्यो गुरुवक्त्रैकगोचरः  ॥ ७४<br>
क्रियावान्यस्तु संस्कारः कुंडमंडपपूर्वकः  ॥ ७४<br>
स वक्ष्यते समासेन तस्य शक्यो न विस्तरः  ॥ ७४<br>
<br>
