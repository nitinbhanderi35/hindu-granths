सनत्कुमार उवाच ॥ <br>
मिथ्यागमं प्रवृत्तस्तु द्विजिह्वाख्ये च गच्छति ॥ <br>
जिह्वार्द्धकोशविस्तीर्णहलैस्तीक्ष्णः प्रपीड्यते॥१॥<br>
निर्भर्त्सयति यः क्रूरो मातरं पितरं गुरुम् ॥ <br>
विष्ठाभिः कृमिमिश्राभिर्मुखमापूर्य्य हन्यते ॥२॥ <br>
ये शिवायतनारामवापीकूपतडागकान्॥<br>
विद्रवंति द्विजस्थानं नरास्तत्र रमंति च ॥३॥ <br>
कामायोद्वर्तनाभ्यंग स्नानपानाम्बुभोजनम् ॥ <br>
क्रीडनं मैथुनं द्यूतमाचरन्ति मदोद्धता॥४॥ <br>
पेचिरे विविधैर्घेरैरिक्षुयंत्रादिपीडनैः ॥<br>
निरयाग्निषु पच्यंते यावदाभूतसंप्लवम्॥५॥<br>
तेन तेनैव रूपेण ताड्यते पारदारिकाः ॥ <br>
गाढमालिंग्य ते नारीं सुतप्तां लोहनिर्मिताम् ॥ ६ ॥ <br>
पूर्वाकाराश्च पुरुषाः प्रज्वलन्ति समंततः ॥ <br>
दुश्चारिणीं स्त्रियं गाढमालिंगंति रुदंति च ॥ ७ ॥ <br>
ये शृण्वंति सतां निंदां तेषां कर्णप्रपूरणम् ॥ <br>
अग्निवर्णैरयःकीलैस्तप्तैस्ताम्रादिनिर्मितैः ॥६॥ <br>
त्रपुसीसारकूटाद्भिः क्षीरेण च पुनःपुनः॥ <br>
सुतप्ततीक्ष्णतैलेन वज्रलेपेन वा पुनः ॥९॥ <br>
क्रमादापूर्य्यकर्णांस्तु नरकेषु च यातनाः ॥ <br>
अनुक्रमेण सर्वेषु भवंत्येताः समंततः ॥5.10.१०॥ <br>
सर्वेन्द्रियाणामप्येवं क्रमात्पापेन यातनाः ॥ <br>
भवंति घोराः प्रत्येकं शरीरेण कृतेन च ॥ ११ ॥ <br>
स्पर्शदोषेण ये मूढास्स्पृशंति च परस्त्रियम् ॥ <br>
तेषां करोऽग्निवर्णाभिः पांशुभिः पूर्य्यते भृशम् ॥ १२ ॥ <br>
तेषां क्षारादिभिस्सर्वैश्शरीरमनुलिप्यते ॥ <br>
यातनाश्च महाकष्टास्सर्वेषु नरकेषु च ॥ १३ ॥ <br>
कुर्वन्ति पित्रोर्भृकुटिं करनेत्राणि ये नरा ॥ <br>
वक्त्राणि तेषां सांतानि कीर्य्यंते शंकुभिर्दृढम् ॥ १४ ॥ <br>
यैरिन्द्रियैर्नरा ये च कुर्वन्ति परस्त्रियम् ॥ <br>
इन्द्रियाणि च तेषां वै विकुर्वंति तथैव च ॥ १५ ॥ <br>
परदारांश्च पश्यन्ति लुब्धास्स्तब्धेन चक्षुषा ॥ <br>
सूचीभिश्चाग्निवर्णाभिस्तेषां नेत्रप्रपूरणम् ॥ १६ ॥ <br>
क्षाराद्यैश्च क्रमात्सर्वा इहैव यमयातनाः ॥ <br>
भवंति मुनिशार्दूल सत्यंसत्यं न संशयः ॥ १७ ॥ <br>
देवाग्निगुरुविप्रेभ्यश्चानिवेद्य प्रभुंजते ॥ <br>
लोहकीलशतैस्तप्तैस्तज्जिह्वास्यं च पूर्य्यते ॥ १८ ॥<br>
ये देवारामपुष्पाणि लोभात्संगृह्य पाणिना ॥ <br>
जिघ्रंति च नरा भूयः शिरसा धारयंति च ॥ १९ ॥ <br>
आपूर्य्यते शिरस्तेषां तप्तैर्लोहस्य शंकुभिः ॥ <br>
नासिका वातिबहुलैस्ततः क्षारादिभिर्भृशम् ॥5.10.२०॥ <br>
ये निंदन्ति महात्मानं वाचकं धर्म्मदेशिकम् ॥ <br>
देवाग्निगुरुभक्तांश्च धर्मशास्त्रं च शाश्वतम् ॥ २१ ॥ <br>
तेषामुरसि कण्ठे च जिह्वायां दंतसन्धिषु ॥ <br>
तालुन्योष्ठे नासिकायां मूर्ध्नि सर्वाङ्गसन्धिषु ॥ २२ ॥ <br>
अग्निवर्णास्तु तप्ताश्च त्रिशाखा लोहशंकवः ॥ <br>
आखिद्यंते च बहुशः स्थानेष्वेतेषु मुद्गरैः ॥ २३ ॥ <br>
ततः क्षारेण दीप्तेन पूर्यते हि समं ततः ॥ <br>
यातनाश्च महत्यो वै शरीरस्याति सर्वतः ॥ २४ ॥ <br>
अशेषनरकेष्वेव क्रमंति क्रमशः पुनः ॥ <br>
ये गृह्णन्ति परद्रव्यं पद्भ्यां विप्रं स्पृशंति च ॥ २५ ॥ <br>
शिवोपकरणं गां च ज्ञानादिलिखितं च यत् ॥ <br>
हस्तपादादिभिस्तेषामापूर्य्यंते समंततः ॥ २६ ॥ <br>
नरकेषु च सर्वेषु विचित्रा देहयातनाः ॥ <br>
भवंति बहुशः कष्टाः पाणिपादसमुद्भवाः ॥ २७ ॥ <br>
शिवायतनपर्य्यंते देवारामेषु कुत्रचित्॥<br>
समुत्सृजंति ये पापाः पुरीषं मूत्रमेव च॥२८॥<br>
तेषां शिश्नं सवृषणं चूर्ण्यते लोहमुद्गरैः॥ <br>
सूचीभिरग्निवर्णाभिस्कथा त्वापूर्य्यते पुनः ॥२९॥ <br>
ततः क्षारेण महता तीव्रेण च पुनः पुनः ॥ <br>
द्रुतेन पूर्यते गाढं गुदे शिश्ने च देहिनः ॥5.10.३० ॥ <br>
मनस्सर्वेन्द्रियाणां च यस्मा द्दुःखं प्रजायते ॥ <br>
धने सत्यपि ये दानं न प्रयच्छंति तृष्णया ॥ ३१ ॥ <br>
अतिथिं चावमन्यते काले प्राप्ते गृहाश्रमे ॥ <br>
तस्मात्ते दुष्कृतं प्राप्य गच्छंति निरयेऽशुचौ ॥ ३२ ॥ <br>
येऽन्नं दत्त्वा हि भुंजंति न श्वभ्यस्सह वायसैः ॥ <br>
तेषां च विवृतं वक्त्रं कीलकद्वयताडितम्॥३३॥ <br>
कृमिभिः प्राणिभिश्चोग्रैर्लोहतुण्डैश्च वायसैः ॥ <br>
उपद्रवैर्बहुविधैरुग्रैरंतः प्रपीड्यते ॥ ३४ ॥ <br>
श्यामश्च शबलश्चैव यममार्गानुरोधकौ ॥ <br>
यौ स्तस्ताभ्यां प्रयच्छामि तौ गृह्णीतामिमं बलिम् ॥३५॥ <br>
ये वा वरुणवायव्या याम्या नैर्ऋत्यवायसाः ॥ <br>
वायसा पुण्यकर्माणस्ते प्रगृह्णंतु मे बलिम् ॥ ३६ ॥ <br>
शिवामभ्यर्च्य यत्नेन हुत्वाग्नौ विधिपूर्वकम् ॥ <br>
शैवैर्मन्त्रैर्बलिं ये च ददंते न च ते यमम् ॥ ३७ ॥ <br>
पश्यंति त्रिदिवं यांति तस्माद्दद्याद्दिनेदिने॥<br>
मण्डलं चतुरस्रं तु कृत्वा गंधादिवासितम् ॥३८॥ <br>
धन्वन्तर्यर्थमीशान्यां प्राच्यामिन्द्राय निःक्षिपेत् ॥ <br>
याम्यां यमाय वारुण्यां सुदक्षोमाय दक्षिणे ॥३९॥ <br>
पितृभ्यस्तु विनिक्षिप्य प्राच्यामर्यमणे ततः ॥ <br>
धातुश्चैव विधातुश्च द्वारदेशे विनिःक्षिपेत् ॥5.10.४० ॥ <br>
श्वभ्यश्च श्वपतिभ्यश्च वयोभ्यो विक्षिपेद्भुवि ॥ <br>
देवैः पितृमनुष्यैश्च प्रेतैर्भूतैस्सगुह्यकै ॥४१ ॥ <br>
वयोभिः कृमिकीटैश्च गृहस्थश्चोपजीव्यते ॥ <br>
स्वाहाकारः स्वधाकारो वषट्कारस्तृतीयकः ॥४२॥ <br>
हंतकारस्तथैवान्यो धेन्वा स्तनचतुष्टयम्॥  <br>
स्वाहाकारं स्तनं देवास्स्वधां च पितरस्तथा॥४३॥<br>
वषट्कारं तथैवान्ये देवा भूतेश्वरास्तथा ॥ <br>
हंतकारं मनुष्याश्च पिबंति सततं स्त  नम् ॥ ४४ ॥ <br>
यस्त्वेतां मानवो धेनुं श्रद्धया ह्यनुपूर्विकाम् ॥ <br>
करोति सततं काले साग्नित्वायोपकल्प्यते ॥ ४५ ॥ <br>
यस्तां जहाति वा स्वस्थस्तामिस्रे स तु मज्जति ॥ <br>
तस्माद्दत्त्वा बलिं तेभ्यो द्वारस्थश्चिंतयेत्क्षणम् ॥४६॥ <br>
क्षुधार्तमतिथिं सम्यगेकग्रामनिवासिनम्   ॥ <br>
भोजयेत्तं शुभान्नेन यथाशक्त्यात्मभोजनात् ॥४७॥ <br>
अतिथिर्यस्य भग्नाशो गृहात्प्रतिनिवर्तते ॥ <br>
स तस्मै दुष्कृतं दत्त्वा पुण्यमा दाय गच्छति ॥४८॥ <br>
ततोऽन्नं प्रियमेवाश्नन्नरः शृंखलवान्पुनः ॥ <br>
जिह्वावेगेन विद्धोत्र चिरं कालं स तिष्ठति ॥४९॥<br>
यतस्तं मांसमुद्धत्य  तिलमात्रप्रमाणतः ॥ <br>
खादितुं दीयते तेषां भित्त्वा चैव तु शोणितम् ॥5.10.५० ॥ <br>
निश्शेषतः कशाभिस्तु पीड्यते क्रमशः पुनः ॥ <br>
बुभुक्षयातिकष्टं हि तथायाति पिपासया ॥ ५१ ॥ <br>
एवमाद्या महाघोरा यातनाः पापकर्मणाम् ॥ <br>
अंते यत्प्रतिपन्नं हि तत्संक्षेपेण संशृणु  ॥ ५२ ॥ <br>
यः करोति महापापं धर्म्मं चरति वै लघु ॥ <br>
धर्म्मं गुरुतरं वापि तथावस्थे तयोः शृणु ॥५३॥ <br>
सुकृतस्य फलं नोक्तं गुरुपा पप्रभावतः ॥ <br>
न मिनोति सुखं तत्र भोगैर्बहुभिरन्वितः ॥ ५४ ॥ <br>
तथोद्विग्नोतिसंतप्तो न भक्ष्यैर्मन्यते सुखम् ॥ <br>
अभावादग्रतोऽन्यस्य प्रतिकल्पं दिनेदिने ॥५५॥ <br>
पुमान्यो गुरुधर्म्माऽपि सोपवासो यथा गृही ॥ <br>
वित्तवान्न विजानाति पीडां नियमसंस्थितः ॥ ५६ ॥ <br>
तानि पापानि घोराणि संति यैश्च नरो भुवि ॥ <br>
शतधा भेदमाप्नोति गिरिर्वज्रहतो यथा ॥ ५७ ॥ ॥ <br>
इति श्रीशिवमहापुराणे पञ्चम्यामुमासंहितायां नरकगतिभोगवर्णनं नाम दशमोऽध्यायः ॥ १० ॥ <br>
<br>
