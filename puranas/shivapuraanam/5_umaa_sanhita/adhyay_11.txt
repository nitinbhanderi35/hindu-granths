॥ व्यास उवाच ॥ ॥ <br>
कृतपापा नरा यांति दुःखेन महतान्विताः ॥ <br>
यममार्गे सुखं यैश्च तान्धर्मान्वद मे प्रभो ॥ १ ॥ <br>
॥ सनत्कुमार उवाच ॥ <br>
अवश्यं हि कृतं कर्म भोक्तव्यमविचारतः ॥<br>
शुभाशुभमथो वक्ष्ये तान्धर्म्मान्सुखदायकान् ।२॥ <br>
अत्र ये शुभकर्म्माणः सौम्यचित्ता दयान्विताः ॥<br>
सुखेन ते नरा यांति यममार्गं भयावहम् ॥ ३ ॥ <br>
यः प्रदद्याद् द्विजेन्द्राणामुपानत्काष्ठपादुके ॥ <br>
स नरोऽश्वेन महता सुखं याति यमालयम् ॥ ४ ॥ ॥<br>
छत्रदानेन गच्छंति यथा छत्रेण देहिनः ॥ <br>
शिबिकायाः प्रदानेन तद्रथेन सुखं व्रजेत् ॥ ५ ॥ <br>
शय्यासनप्रदानेन सुखं याति सुविश्रमम् ॥ <br>
आरामच्छायाकर्तारो मार्गे वा वृक्षरोपकाः ॥ <br>
व्रजन्ति यमलोकं च आतपेऽति गतक्लमाः ॥६॥ <br>
यांति पुष्पगयानेन पुष्पारामकरा नराः ॥ <br>
देवायतनकर्तारः क्रीडंति च गृहोदरे ॥ ७॥ <br>
कर्तारश्च तथा ये च यतीनामाश्रमस्य च ॥ <br>
अनाथमण्डपानां तु क्रीडंति च गृहोदरे ॥ ८ ॥ <br>
देवाग्निगुरुविप्राणां मातापित्रोश्च पूजकाः ॥ <br>
पूज्यमाना नरा यांति कामुकेन यथासुखम् ॥ ९ ॥ <br>
द्योतयंतो दिशस्सर्वा यांति दीपप्रदायिनः ॥ <br>
प्रतिश्रयप्रदानेन सुखं यांति निरामयाः ॥ 5.11.१० ॥ <br>
विश्राम्यमाणा गच्छंति गुरुशुश्रूषका नराः ॥ <br>
आतोद्यविप्रदातारस्सुखं यांति स्वके गृहे ॥ ११ ॥ <br>
सर्वकामसमृद्धेन यथा गच्छंति गोप्रदाः ॥ <br>
अत्र दत्तान्नपानानि 'तान्याप्नोति नरः पथि ॥ १२ ॥ <br>
पादशौचप्रदानेन सजलेन पथा व्रजेत् ॥ <br>
पादाभ्यंगं च यः कुर्यादश्वपृष्ठेन गच्छति ॥ १३ ॥ <br>
पादशौचं तथाभ्यंगं दीपमन्नं प्रतिश्रयम् ॥ <br>
यो ददाति सदा व्यास नोपसर्पति तं यमः ॥ १४ ॥ <br>
हेमरत्नप्रदानेन याति दुर्गाणि निस्तरन् ॥ <br>
रौप्यानडुत्स्रग्दानेन यमलोकं सुखेन सः ॥ १५ ॥ <br>
इत्येवमादिभिर्दानैस्सुखं यांति यमालयम् ॥ <br>
स्वर्गे तु विविधान्भोगान्प्राप्नुवंति सदा नराः ॥ १६ ॥ <br>
सर्वेषामेव दानानामन्नदानं परं स्मृतम् ॥ <br>
सद्यः प्रीतिकरं हृद्यं बलबुद्धिविवर्धनम् ॥१७॥ <br>
नान्नदानसमं दानं विद्यते मुनिसत्तम ॥ <br>
अन्नाद्भवंति भूतानि तदभावे म्रियंति च ॥१८॥ <br>
रक्तं मांसं वसा शुक्रं क्रमादन्नात्प्रवर्धते ॥ <br>
शुक्राद्भवंति भूतानि तस्मादन्नमयं जगत् ॥ १९ ॥ <br>
हेमरत्नाश्वनागेन्द्रैर्नारीस्रक्चंदनादिभिः ॥ <br>
समस्तैरपि संप्राप्तैर्न रमंति बुभुक्षिताः ॥5.11.२०॥ <br>
गर्भस्था जायमानाश्च बालवृद्धाश्च मध्यमाः ॥ <br>
आहारमभिकांक्षंति देवदानवराक्षसाः॥२१॥ <br>
क्षुधा निश्शेषरोगाणां व्याधिः श्रेष्ठतमः स्मृतः ॥ <br>
स चान्नौषधिलेपेन नश्यतीह न संशयः ॥ २२ ॥ <br>
नास्ति क्षुधासमं दुःखं नास्ति रोगः क्षुधासमः ॥ <br>
नास्त्यरोगसमं सौख्यं नास्ति क्रोधसमो रिपुः ॥२३॥ <br>
अतएव महत्पुण्यमन्नदाने प्रकीर्तितम्॥<br>
तथा क्षुधाग्निना तप्ता म्रियंते सर्वदेहिनः॥२४॥<br>
अन्नदः प्राणदः प्रोक्तः प्राणदश्चापि सर्वदः॥<br>
तस्मादन्नप्रदानेन सर्वदानफलं लभेत् ॥२५॥ <br>
यस्यान्नपानपुष्टाङ्गः कुरुते पुण्यसंचयम्॥ <br>
अन्नप्रदातुस्तस्यार्द्धं कर्तुश्चार्द्धं न संशयः ॥ २६ ॥ <br>
त्रैलोक्ये यानि रत्नानि भोगस्त्रीवाहनानि च ॥ <br>
अन्नदानप्रदस्सर्वमिहामुत्र च तल्लभेत् ॥ २७ ॥ <br>
धर्म्मार्थकाममोक्षाणां देहः परमसाधनम् ॥ <br>
तस्मादन्नेन पानेन पालयेद्देहमात्मनः ॥ २८ ॥ <br>
अन्नमेव प्रशंसंति सर्वमेव प्रतिष्ठितम् ॥ <br>
अन्नेन सदृशं दानं न भूतं न भविष्यति ॥ २९ ॥ <br>
अन्नेन धार्य्यते सर्वं विश्वं जगदिदं मुने ॥ <br>
अन्नमूर्जस्करं लोके प्राणा ह्यन्ने प्रतिष्ठिताः ॥ 5.11.३० ॥ <br>
दातव्यं भिक्षवे चान्नं ब्राह्मणाय महात्मने ॥ <br>
कुटुंबं पीडयित्वापि ह्यात्मनो भूतिमिच्छता ॥३१॥ <br>
विददाति निधिश्रेष्ठं यो दद्यादन्नमर्थिने॥<br>
ब्राह्मणायार्तरूपाय पारलौकिकमात्मनः ॥३२॥ <br>
अर्चयेद्भूतिमन्विच्छन्काले द्विजमुपस्थितम् ॥ <br>
श्रांतमध्वनि वृत्त्यर्थं गृहस्थो गृहमागतम् ॥ ॥ ३३ ॥ <br>
अन्नदः पूजयेद्व्यासः सुशीलस्तु विमत्सरः ॥ <br>
क्रोधमुत्पतितं हित्वा दिवि चेह महत्सुखम् ॥३४॥ <br>
नाभिनिंदेदधिगतं न प्रणुद्यात्कथंचन ॥ <br>
अपि श्वपाके शुनि वा नान्नदानं प्रणश्यति॥३५॥ ।<br>
श्रांतायादृष्टपूर्वाय ह्यन्नमध्वनि वर्तते ॥ <br>
यो दद्यादपरिक्लिष्टं स समृद्धिमवाप्नुयात ॥३६॥ <br>
पितॄन्देवांस्तथा विप्रानतिथींश्च महामुने ॥ <br>
यो नरः प्रीणयत्यन्नैस्तस्य पुण्यफलं महत् ॥ ३७ ॥ <br>
अन्नं पानं च शूद्रेऽपि ब्राह्मणे च विशिष्यते ॥ <br>
न पृच्छेद्गोत्रचरणं स्वाध्यायं देशमेव च ॥ ३८ ॥ <br>
भिक्षितो ब्राह्मणेनेह दद्यादन्नं च यः पुमान् ॥ <br>
स याति परमं स्वर्गं यावदाभूतसंप्लवम् ॥३९॥ <br>
अन्नदस्य च वृक्षाश्च सर्वकामफलान्विताः ॥ <br>
भवंतीह यथा विप्रा हर्षयुक्तास्त्रिविष्टपे ॥5.11.४०॥ <br>
अन्नदानेन ये लोकास्स्वर्गे विरचिता मुने ॥ <br>
अन्नदातुर्महादिव्यास्ताञ्छृणुष्व महामुने ॥ ४१ ॥ <br>
भवनानि प्रकाशंते दिवि तेषां महात्मनाम् ॥ <br>
नानासंस्थानरूपाणि नाना कामान्वितानि च ॥ ४२ ॥ <br>
सर्वकामफलाश्चापि वृक्षा भवनसंस्थिताः ॥ <br>
हेमवाप्यः शुभाः कूपा दीर्घिकाश्चैव सर्वशः॥४३॥ <br>
घोषयंति च पानानि शुभान्यथ सहस्रशः ॥ <br>
भक्ष्यभोज्यमयाश्शैला वासांस्याभरणानि च ॥ ४४ ॥ <br>
क्षीरं स्रवंत्यस्सरितस्तथैवाज्यस्य पर्वताः ॥ <br>
प्रासादाः पाण्डुराभासाश्शय्याश्च कनकोज्ज्वलाः ॥४५॥ <br>
तानन्नदाश्च गच्छंति तस्मादन्नप्रदो भवेत् ॥ <br>
यदीच्छेदात्मनो भव्यमिह लोके परत्र च ॥ ४६ ॥ <br>
एते लोकाः पुण्यकृतामन्नदानां महाप्रभाः ॥ <br>
तस्मादन्नं विशेषेण दातव्यं मानवैर्ध्रुवम् ॥ ४७ ॥<br>
अन्नं प्रजापतिस्साक्षादन्नं विष्णुस्स्वयं हरः ॥ <br>
तस्मादन्नसमं दानं न भूतं न भविष्यति ॥ ४८ ॥ <br>
कृत्वापि सुमहत्पापं यः पश्चादन्नदो भवेत् ॥ <br>
विमुक्तस्सर्वपापेभ्यस्स्वर्गलोकं स गच्छति ॥ ४९ ॥ <br>
अन्नपानाश्वगोवस्त्रशय्याच्छत्रासनानि च ॥ <br>
प्रेतलोके प्रशस्तानि दानान्यष्टौ विशेषतः ॥ 5.11.५० ॥ <br>
एवं दानविशेषेण धर्मराजपुरं नरः ॥ <br>
यस्माद्याति विमानेन तस्माद्दानं समाचरेत् ॥ ५१ ॥ <br>
एतदाख्यानमनघमन्नदानप्रभावतः ॥ <br>
यः पठेत्पाठयेदन्यान्स समृद्धः प्रजायते ॥ ५२ ॥ <br>
शृणुयाच्छ्रावयेच्छ्राद्धे ब्राह्मणान्यो महामुने ॥। <br>
अक्षय्यमन्नदानं च पितॄणामुपतिष्ठति॥५३॥<br>
इति श्रीशिवमहापुराणे पंचम्यामुमासंहितायामन्नदानमाहात्म्यवर्णनं नामैकादशोऽध्यायः। ॥ ११ ॥ <br>
<br>
