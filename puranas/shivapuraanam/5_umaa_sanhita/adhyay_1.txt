यो धत्ते भुवनानि सप्त गुणवान्स्रष्टा रजस्संश्रयस्संहर्ता तमसान्वितो गुणवतीं मायामतीत्य स्थितः ।। <br>
सत्यानन्दमनन्तबोधममलं ब्रह्मादिसंज्ञास्पदं नित्यं सत्त्वसमन्वयादधिगतं पूर्णं शिवं धीमहि ।।१।। <br>
ऋषय ऊचुः ।। <br>
सूतसूत महाप्राज्ञ व्यासशिष्यन मोऽस्तु ते ।। <br>
चतुर्थी कोटिरुद्राख्या श्राविता संहिता त्वया ।। २ ।। <br>
अथोमासंहितान्तःस्थ नानाख्यानसमन्वितम् ।। <br>
ब्रूहि शंभोश्चरित्रं वै साम्बस्य परमात्मनः ।।३।।<br>
सूत उवाच ।। <br>
महर्षयश्शौनकाद्याः शृणुत प्रेमतः शुभम् ।। <br>
शांकरं चरितं दिव्यं भुक्तिमुक्तिप्रदं परम् ।। ४ ।। <br>
इतीदृशं पुण्यप्रश्नं पृष्टवान्मुनिसत्तमः ।। <br>
व्यासस्सनत्कुमारं वै शैवं सच्चरितं जगौ ।। ५ ।। <br>
।। सनत्कुमार उवाच ।। <br>
वासुदेवाय यत्प्रोक्तमुपमन्युमहर्षिणा ।। <br>
तदुच्यते मया व्यास चरितं हि महेशितुः ।। ६ ।। <br>
पुरा पुत्रार्थमगमत्कैलासं शंकरालयम् ।। <br>
वसुदेवसुतः कृष्णस्तपस्तप्तुं शिवस्य हि ।। ७ ।। <br>
अत्रोपमन्युं संदृष्ट्वा तपंतं शृंग उत्तमे ।। <br>
प्रणम्य भक्त्या स मुनिं पर्यपृच्छत्कृताञ्जलिः ।। ८ ।। <br>
श्रीकृष्ण उवाच ।। <br>
उपमन्यो महाप्राज्ञ शैवप्रवर सन्मते ।। <br>
पुत्रार्थमगमं तप्तुं तपोऽत्र गिरिशस्य हि ।। ९ ।। <br>
ब्रूहि शंकरमाहात्म्यं सदानन्दकरं मुने ।। <br>
यच्छ्रुत्वा भक्तितः कुर्य्यां तप ऐश्वरमुत्तमम् ।। 5.1.१० ।। <br>
।। सनत्कुमार उवाच ।। <br>
इति श्रुत्वा वचस्तस्य वासुदेवस्य धीमतः  ।। <br>
प्रत्युवाच प्रसन्नात्मा ह्युपमन्युस्स्मरञ्छिवम् ।। ११ ।। <br>
।। उपमन्युरुवाच ।। <br>
शृणु कृष्ण महाशैव महिमानं महेशितुः ।। <br>
यमद्राक्षमहं शंभोर्भक्तिवर्द्धनमुत्तमम् ।। १२ ।। <br>
तपःस्थोऽहं समद्राक्षं शंकरं च तदायुधान् ।। <br>
परिवारं समस्तं च विष्ण्वादीनमरादिकान् ।। १३ ।। <br>
त्रिभिरंशैश्शोभमानमजस्रसुखमव्ययम्।। <br>
एकपादं महादंष्ट्रं सज्वालकवलैर्मुखैः ।।१४।। <br>
द्विसहस्रमयूखानां ज्योतिषाऽतिविराजितम् ।। <br>
सर्वास्त्रप्रवराबाधमनेकाक्षं सहस्रपात् ।। १५ ।। <br>
यश्च कल्पान्तसमये विश्वं संहरति ध्रुवम् ।। <br>
नावध्यो यस्य च भवेत्त्रैलौक्ये सचराचरे ।। १६ ।। <br>
महेश्वरभुजोत्सृष्टं त्रैलोक्यं सचराचरम् ।। <br>
निर्ददाह द्रुतं कृत्स्नं निमेषार्द्धान्न संशयः ।। १७ ।। <br>
तपःस्थो रुद्रपार्श्वस्थं दृष्टवानहमव्यम् ।। <br>
गुह्यमस्त्रं परं चास्य न तुल्यमधिकं क्वचित् ।।१८।। <br>
यत्तच्छूलमिति ख्यातं सर्वलोकेषु शूलिनः ।। <br>
विजयाभिधमत्युग्रं सर्वशस्त्रास्त्रनाशकम् ।।१९।। <br>
दारयेद्यन्महीं कृत्स्नां शोषयेद्यन्महोदधिम् ।। <br>
पातयेदखिलं ज्योतिश्चक्रं यन्नात्र संशयः ।।5.1.२०।। <br>
यौवनाश्वो हतो येन मांधाता सबलः पुरा ।। <br>
चक्रवर्ती महातेजास्त्रैलोक्यविजयो नृपः ।।२१।। <br>
दर्पाविष्टो हैहयश्च निः क्षिप्तो लवणासुरः ।।<br>
शत्रुघ्नं नृपतिं युद्धे समाहूय समंततः ।।२२।। <br>
तस्मिन्दैत्ये विनष्टे तु रुद्रहस्ते गतं तु यत्।। <br>
तच्छूलमिति तीक्ष्णाग्रं संत्रासजननं महत् ।।२३।। <br>
त्रिशिखां भृकुटीं कृत्वा तर्जयंतमिव स्थितम् ।। <br>
विधूम्रानलसंकाशं बालसूर्यमिवोदितम् ।।२४।। <br>
सूर्य्य हस्तमनिर्द्देश्यं पाशहस्तमिवांतकम्।।<br>
परशुं तीक्ष्णधारं च सर्पाद्यैश्च विभूषितम्।।२५।।<br>
कल्पान्तदहनाकारं तथा पुरुषविग्रहम्।।<br>
यत्तद्भार्गवरामस्य क्षत्रियान्तकरं रणे ।।२६।। <br>
रामो यद्बलमाश्रित्य शिवदत्तश्च वै पुरा ।।<br>
त्रिःसप्तकृत्वो नक्षत्रं ददाह हृषितो मुनिः ।। २७ ।। <br>
सुदर्शनं तथा चक्रं सहस्रवदनं विभुम् ।। <br>
द्विसहस्रभुजं देवमद्राक्षं पुरुषाकृतिम् ।। २८ ।। <br>
द्विसहस्रेक्षणं दीप्तं सहस्रचरणाकुलम् ।। <br>
कोटिसूर्यप्रतीकाशं त्रैलोक्यदहनक्षमम् ।। २९ ।। <br>
वज्रं महोज्ज्वलं तीक्ष्णं शतपर्वप्रनुत्तमम् ।। <br>
महाधनुः पिनाकं च सतूणीरं महाद्युतिम् ।।5.1.३०।। <br>
शक्तिं खङ्गं च पाशं च महादीप्तं समांकुशम् ।। <br>
गदां च महतीं दिव्यामन्यान्यस्त्राणि दृष्टवान् ।।३१।। <br>
तथा च लोकपालानामस्त्राण्येतानि यानि च ।। <br>
अद्राक्षं तानि सर्वाणि भगवद्रुद्रपार्श्वतः ।। ३२ ।। <br>
सव्यदेशे तु देवस्य ब्रह्मा लोकपितामहः ।। <br>
विमानं दिव्यमास्थाय हंसयुक्तं मनोनुगम् ।। ३३ ।। <br>
वामपार्श्वे तु तस्यैव शंखचक्रगदाधरः ।। <br>
वैनतेयं समास्थाय तथा नारायणः स्थितः ।। ३४ ।। <br>
स्वायंभुवाद्या मनवो भृग्वाद्या ऋषयस्तथा ।। <br>
शक्राद्या देवताश्चैव सर्व एव समं ययुः ।।३५।। <br>
स्कंदश्शक्तिं समादाय मयूरस्थस्सघंटकः ।। <br>
देव्यास्समीपे संतस्थौ द्वितीय इव पावकः ।। ३६ ।। <br>
नंदी शूलं समादाय भवाग्रे समवस्थितः ।। <br>
सर्वभूतगणाश्चैवं मातरो विविधाः स्थिताः ।। ३७ ।। <br>
तेऽभिवाद्य महेशानं परिवार्य्य समंततः ।। <br>
अस्तुवन्विविधैः स्तोत्रैर्महादेवं तदा सुराः ।।३८।। <br>
यत्किंचित्तु जगत्यस्मिन्दृश्यते श्रूयतेऽथवा ।। <br>
तत्सर्वं भगवत्पार्श्वे निरीक्ष्याहं सुविस्मितः ।।३९।। <br>
सुमहद्धैर्य्यमालंब्य प्रांजलिर्विविधैः स्तवैः।।<br>
परमानन्दसंमग्नोऽभूवं कृष्णाहमद्ध्वरे।।5.1.४०।। <br>
संमुखे शंकरं दृष्ट्वा बाष्पगद्गदया गिरा ।। <br>
अपूजयं सुविधिवदहं श्रद्धासमन्वितः।।४१।। <br>
भगवानथ सुप्रीतश्शंकरः परमेश्वरः ।। <br>
वाण्या मधुरया प्रीत्या मामाह प्रहसन्निव।।४२।। <br>
न विचालयितुं शक्यो मया विप्र पुनः पुनः ।। <br>
परीक्षितोसि भद्रं ते भवान्भक्त्यान्वितो दृढः।।४३।।<br>
तस्मात्ते परितुष्टोऽस्मि वरं वरय सुव्रत ।। <br>
दुर्लभं सर्वदेवेषु नादेयं विद्यते तव ।। ४४ ।। <br>
स चाहं तद्वचः श्रुत्वा शंभोः सत्प्रेमसंयुतम्।।<br>
देवं तं प्रांजलिर्भूत्वाऽब्रुवं भक्तानुकंपिनम् ।। ४५ ।। <br>
।। उपमन्युरुवाच ।। <br>
भगवन्यदि तुष्टोऽसि यदि भक्तिः स्थिरा मयि ।। <br>
तेन सत्येन मे ज्ञानं त्रिकालविषयं भवेत् ।। ४६ ।। <br>
प्रयच्छ भक्तिं विपुलां त्वयि चाव्यभिचारिणीम् ।। <br>
सान्वयस्यापि नित्यं मे भूरि क्षीरौदनं भवेत् ।। ४७ ।। <br>
ममास्तु तव सान्निध्यं नित्यं चैवाश्रमे विभो ।। <br>
तव भक्तेषु सख्यं स्यादन्योन्येषु सदा भवेत् ।। ४८ ।। <br>
एवमुक्तो मया शंभुर्विहस्य परमेश्वरः ।। <br>
कृपादृष्ट्या निरीक्ष्याशु मां स प्राह यदूद्वह ।। ४९ ।। <br>
।। श्रीशिव उवाच ।। <br>
उपमन्यो मुने तात वर्ज्जितस्त्वं भविष्यसि ।। <br>
जरामरणजैर्दोषैस्सर्वकामान्वितो भव ।। 5.1.५० ।। <br>
मुनीनां पूजनीयश्च यशोधनसमन्वितः ।। <br>
शीलरूपगुणैश्वर्यं मत्प्रसादात्पदेपदे ।। ५१ ।। <br>
क्षीरोदसागरस्यैव सान्निध्यं पयसां निधेः ।। <br>
तत्र ते भविता नित्यं यत्रयत्रेच्छसे मुने ।। ५२ ।। <br>
अमृतात्मकं तु तत्क्षीरं यावत्संयाम्यते ततः ।। <br>
इमं वैवस्वतं कल्पं पश्यसे बन्धुभिस्सह।।५३।।<br>
त्वद्गोत्रं चाक्षयं चास्तु मत्प्रसादात्सदैव हि ।। <br>
सान्निध्यमाश्रमे तेऽहं करिष्यामि महामुने ।। ५४ ।। <br>
मद्भक्तिस्तु स्थिरा चास्तु सदा दास्यामि दर्शनम् ।। <br>
स्मृतश्च भवता वत्स प्रियस्त्वं सर्वथा मम ।। ५५ ।। <br>
यथाकामसुखं तिष्ठ नोत्कण्ठां कर्तुमर्हसि ।। <br>
सर्वं प्रपूर्णतां यातु चिंतितं नात्र संशयः ।। ५६ ।। <br>
उपमन्युरुवाच।। <br>
एवमुक्त्वा स भगवान्सूर्य्यकोटिसमप्रभः।। <br>
ममेशानो वरान्दत्त्वा तत्रैवान्तरधीयत।।५७।। <br>
एवं दृष्टो मया कृष्ण परिवारसमन्वितः  ।। <br>
शंकरः परमेशानो भक्तिमुक्तिप्रदायकः।।५८।।<br>
शंभुना परमेशेन यदुक्तं तेन धीमता।।<br>
तदवाप्तं च मे सर्वं देवदेवसमाधिना।।५९।।<br>
प्रत्यक्षं चैव तै जातान्गन्धर्वाप्सरसस्तथा।।<br>
ऋषीन्विद्याधरांश्चैव पश्य सिद्धान्व्यवस्थितान्।।5.1.६०।। <br>
पश्य वृक्षान्मनोरम्यान्स्निग्धपत्रान्सुगंधिनः।। <br>
सर्वर्तुकुसुमैर्युक्तान्सदापुष्पफलन्वितान्।।६१।।<br>
सर्वमेतन्महाबाहो शंकरस्य महात्मनः ।। <br>
प्रसादाद्देवदेवस्य विश्वं भावसमन्वितम।।६२।।<br>
ममास्ति त्वखिलं ज्ञानं प्रसादाच्छूलपाणिनः ।। <br>
भूतं भव्यं भविष्यं च सर्वं जानामि तत्त्वतः ।। ६३ ।। <br>
तमहं दृष्टवान्देवमपि देवाः सुरेश्वराः ।। <br>
यं न पश्यंत्यनाराध्य कोऽन्यो धन्यतरो मया ।। ६४ ।। <br>
षड्विंशकमिति ख्यातं परं तत्त्वं सनातनम् ।। <br>
एवं ध्यायंति विद्वांसौ महत्परममक्षरम् ।। ६५ ।। <br>
सर्व तत्त्वविधानज्ञः सर्वतत्त्वार्थदर्शनः ।। <br>
स एव भगवान्देवः प्रधानपुरुषेश्वरः ।।६६।।<br>
यो निजाद्दक्षिणात्पार्श्वाद्ब्रह्माणं लोककारणम्।।<br>
वामादप्यसृजद्विष्णुं लोकरक्षार्थमीश्वरः ।।६७।। <br>
कल्पान्ते चैव संप्राप्तेऽसृजद्रुद्रं हृदः प्रभुः ।। <br>
ततस्समहरत्कृत्स्नं जगत्स्थावरजंगमम् ।। ६८।। <br>
युगांते सर्वभूतानि संवर्तक इवानलः ।। <br>
कालो भूत्वा महादेवो ग्रसमानस्स तिष्ठति ।।६९।। <br>
सर्वज्ञस्सर्वभूतात्मा सवर्भूतभवोद्भवः ।। <br>
आस्ते सर्वगतो देवो दृश्यस्सर्वैश्च दैवतैः ।।5.1.७०।। <br>
अतस्त्वं पुत्रलाभाय समाराधय शंकरम् ।। <br>
शीघ्रं प्रसन्नो भविता शिवस्ते भक्तवत्सलः ।। ७१ ।। <br>
इति श्रीशिवमहापुराणे पंचम्यामुमासंहितायां कृष्णोपमन्युसंवादे स्वगतिवर्णनं नाम प्रथमोऽध्यायः ।। १ ।। <br>
<br>
