सनत्कुमार उवाच ॥ <br>
पाराशर्य्य सुसंक्षेपाच्छृणु त्वं वदतो मम ॥ <br>
मण्डलं च भुवस्सम्यक् सप्तद्वीपादिसंयुतम् ॥ १ ॥ <br>
जंबू प्लक्षश्शाल्मलिश्च कुशः क्रौञ्चश्च शाककः ॥ <br>
पुष्पकस्सप्तमस्सर्वे समुद्रैस्सप्तभिर्वृताः ॥ २ ॥ <br>
लवणेक्षुरसौ सर्पि<b>र्दवि</b>दुग्धजलाशयाः॥<br>
जम्बुद्वीपस्समस्तानामेतेषां मध्यतः स्थितः ॥ ३ ॥ <br>
तस्यापि मेरुः कालेयमध्ये कनकपर्वतः ॥ <br>
प्रविष्टः षोडशाधस्ताद्योजनैस्तस्य चोच्छ्रयः ॥४॥ <br>
चतुरशीतिमानैस्तैर्द्वात्रिंशन्मूर्ध्नि विस्तृतः ॥ <br>
भूमिपृष्ठस्थशैलोऽयं विस्तरस्तस्य सर्वतः ॥५॥ <br>
मूले षोडशसाहस्रः कर्णिकाकार संस्थितः ॥ <br>
हिमवान् हेमकूटश्च निषधश्चास्य दक्षिणे ॥६॥ <br>
नीलः श्वेतश्च शृङ्गी च उत्तरे वर्षपर्वताः ॥ <br>
दशसाहस्रिकं ह्येते रत्नवंतोऽरुणप्रभाः ॥७॥ <br>
सहस्रयोजनोत्सेधास्तावद्विस्तारिणश्च ते॥<br>
भारतं प्रथमं वर्षं ततः किंपुरुषं स्मृतम्॥८॥<br>
हरिवर्षं ततो ऽन्यद्वै मेरोर्दक्षिणतो मुने ॥ <br>
रम्यकं चोत्तरे पार्श्वे तस्यांशे तु हिरण्मयम्॥९॥<br>
उत्तरे कुरवश्चैव यथा वै भारतं तथा॥<br>
नवसाहस्रमेकैकमेतेषां मुनिसत्तम ॥ 5.17.१० ॥ <br>
इलावृतं तु तन्मध्ये तन्मध्ये मेरुरुच्छ्रितः ॥ <br>
मेरोश्चतुर्द्दिशं तत्र नवसाहस्रमुच्छ्रितम् ॥ ११ ॥ <br>
इलावृतमृषिश्रेष्ठ चत्वारश्चात्र पर्वताः ॥ <br>
विष्कंभा रचिता मेरोर्योजिताः पुनरुच्छ्रिताः ॥ १२ ॥ <br>
पूर्वे हि मन्दरो नाम दक्षिणे गन्धमादनः ॥ <br>
विपुलः पश्चिमे भागे सुपार्श्वश्चोत्तरे स्थितः ॥१३॥ <br>
कदंबो जंबुवृक्षश्च पिप्पलो वट एव च ॥ <br>
एकादशशतायामाः पादपा गिरिकेतवः ॥ १४ ॥ <br>
जम्बूद्वीपस्य नाम्नो वै हेतुं शृणु महामुने ॥ <br>
विराजंते महावृक्षास्तत्स्वभावं वदामि ते ॥ १५ ॥ <br>
महागज प्रमाणानि जम्ब्वास्तस्याः फलानि च ॥ <br>
पतंति भूभृतः पृष्ठे शीर्य्यमाणानि सर्वतः ॥ १६ ॥ <br>
रसेन तेषां विख्याता जम्बूनदीति वै ॥ <br>
परितो वर्तते तत्र पीयते तन्निवासिभिः ॥ १७ ॥ <br>
न स्वेदो न च दौर्गंध्यं न जरा चेन्द्रियग्रहः ॥ <br>
तस्यास्तटे स्थितानान्तु जनानां तन्न जायते ॥१८॥ <br>
तीरमृत्स्नां च सम्प्राप्य मुखवायुविशोषिताम् ॥ <br>
जाम्बूनदाख्यं भवति सुवर्णं सिद्धभूषणम्॥ १९ ॥ <br>
भद्राश्वं पूर्वतो मेरोः केतुमालं च पश्चिमे ॥ <br>
वर्षे द्वे तु मुनिश्रेष्ठ तयोर्मध्य इलावृतम् ॥ 5.17.२० ॥ <br>
वनं चैत्ररथं पूर्वे दक्षिणे गन्धमादनः ॥ <br>
विभ्राजं पश्चिमे तद्वदुत्तरे नन्दनं स्मृतम् ॥ २१ ॥ <br>
अरुणोदं महाभद्रं शीतोदं मानसं स्मृतम् ॥ <br>
सरांस्येतानि चत्वारि देवभोग्यानि सर्वशः ॥ २२ ॥ <br>
शीतांजनः कुरुंगश्च कुररो माल्यवांस्तथा ॥ <br>
चैकैकप्रमुखा मेरोः पूर्वतः केसराचलाः॥२३॥ <br>
त्रिकूटश्शिशिरश्चैव पतंगो रुचकस्तथा॥<br>
निषधः कपिलायाश्च दक्षिणे केसराचलाः॥२४॥<br>
<b>सिनी</b> वासः कुसुंभश्च कपिलो नारदस्तथा ॥ <br>
नागादयश्च गिरयः पश्चिमे केसराचलाः।२५॥<br>
शंखचूडोऽथ ऋषभो हंसो नाम महीधरः॥<br>
कालंजराद्याश्च तथा उत्तरे केसराचलाः॥२६॥ <br>
मेरोरुपरि मध्ये हि शातकौंभं विधेः पुरम्॥ <br>
चतुर्द्दशसहस्राणि योजनानि च संख्यया ॥२७॥ <br>
अष्टानां लोकपालानां परितस्तदनुक्रमात्॥<br>
यथादिशं यथारूपं पुरोऽष्टावुपकल्पिताः ॥ २८ ॥ <br>
तस्यां च ब्रह्मणः पुर्य्यां पातयित्वेन्दुमण्डलम् ॥ <br>
विष्णुपादविनिष्क्रांता गंगा पतति वै नदी ॥ २९ ॥ <br>
सीता चालकनंदा च चक्षुर्भद्रा च वै क्रमात् ॥ <br>
सा तत्र पतिता दिक्षु चतुर्द्धा प्रत्यपद्यत ॥ 5.17.३० ॥ <br>
सीता पूर्वेण शैलं हि नन्दा चैव तु दक्षिणे ॥ <br>
सा चक्षुः पश्चिमे चैव भद्रा चोत्तरतो व्रजेत् ॥ ३१ ॥ <br>
गिरीनतीत्य सकलांश्चतुर्द्दिक्षु महांबुधिम् ॥ <br>
सा ययौ प्रयता सूता गंगा त्रिपथगामिनी ॥ ३२ ॥ <br>
सुनीलनिषधौ यौ तौ माल्यवद्गन्धमादनौ ॥ <br>
तेषां मध्यगतो मेरुः कर्णिकाकारसंस्थितः ॥ ३३ ॥ <br>
भारतः केतुमालश्च भद्राश्वः कुरवस्तथा ॥ <br>
पत्राणि लोकपद्मस्य मर्यादालोकपर्वताः ॥३४॥<br>
जठरं देवकूटश्च आयामे दक्षिणोत्तरे ॥ <br>
गन्धमादनकैलासौ पूर्वपश्चिमतो गतौ ॥ ३५ ॥ <br>
पूर्वपश्चिमतो मेरोर्निषधो नीलपर्वतः ॥ <br>
दक्षिणोत्तरमायातौ कर्णिकांतर्व्यवस्थितौ ॥ ३६ ॥ <br>
जठराद्याः स्थिता मेरोर्येषां द्वौ द्वौ व्यवस्थितौ ॥ <br>
केसराः पर्वता एते श्वेताद्याः सुमनोरमाः ॥३७॥ <br>
शैलानामुत्तरे द्रोण्यस्सिद्धचारणसेविताः॥ <br>
सुरम्याणि तथा तासु काननानि पुराणि च ॥३८॥ <br>
सर्वेषां चैव देवानां यक्षगंधर्वरक्षसाम् ॥ <br>
क्रीडंति देवदैतेयाश्शैलप्रायेष्वहर्निशम् ॥ ३९ ॥ <br>
धर्मिणामालया ह्येते भौमास्स्वर्गाः प्रकीर्तिताः ॥ <br>
न तेषु पापकर्तारो यांति पश्यंति कुत्रचित् ॥ 5.17.४० ॥ <br>
यानि किंपुरुषादीनि वर्षाण्यष्टौ महामुने ॥ <br>
न तेषु शोको नापत्त्यो नोद्वेगः क्षुद्भयादिकम् ॥ ४१ ॥ <br>
स्वस्थाः प्रजा निरातंकास्सर्वदुःखविवर्जिताः ॥ <br>
दशद्वादशवर्षाणां सहस्राणि स्थिरायुषः ॥ ४२ ॥ <br>
कृतत्रेतादिकाश्चैव भौमान्यंभांसि सर्वतः ॥ <br>
न तेषु वर्षते देवस्तेषु स्थानेषु कल्पना ॥ ४३ ॥ <br>
सप्तस्वेतेषु नद्यश्च सुजातास्स्वर्णवा लुकाः ॥ <br>
शतशस्संति क्षुद्राश्च तासु क्रीडारता जनाः ॥४४॥ <br>
इति श्रीशिवमहापुराणे पञ्चम्यामुमासंहितायां ब्रह्माण्डकथने जम्बूद्वीपवर्षवर्णनं नाम सप्तदशोध्यायः ॥ १७ ॥ <br>
<br>
