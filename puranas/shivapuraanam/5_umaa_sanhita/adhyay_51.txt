मुनय ऊचुः ॥ <br>
व्यासशिष्य महाभाग सूत पौराणिकोत्तम ॥ <br>
अपरं श्रोतुमिच्छामः किमप्याख्यानमीशितुः॥१॥ <br>
उमाया जगदम्बायाः क्रियायोगमनुत्तमम् ॥ <br>
प्रोक्तं सनत्कुमारेण व्यासाय च महात्मने ॥ २ ॥ <br>
सूत उवाच ॥ <br>
धन्या यूयं महात्मानो देवीभक्तिदृढव्रताः ॥ <br>
पराशक्तेः परं गुप्तं रहस्यं शृणुतादरात् ॥ ३ ॥ <br>
व्यास उवाच ॥ <br>
सनत्कुमार सर्वज्ञ ब्रह्मपुत्र महामते ॥ <br>
उमायाश्श्रोतुमिच्छामि क्रियायोगं महाद्भुतम् ॥ ४ ॥ <br>
कीदृक्च लक्षणं तस्य किं कृते च फलं भवेत् ॥ <br>
प्रियं यच्च पराम्बायास्तदशेषं वदस्व मे ॥ ५ ॥ <br>
सनत्कुमार उवाच ॥ <br>
द्वैपायन यदेतत्त्वं रहस्यं परिपृच्छसि ॥ <br>
तच्छृणुष्व महाबुद्धे सर्वं मे वर्णयिष्यतः ॥ ६ ॥ <br>
ज्ञानयोगः क्रियायोगो भक्तियोगस्तथैव च ॥ <br>
त्रयो मार्गास्समाख्याताः श्रीमातुर्मुक्तिमुक्तिदा ॥ ७ ॥ <br>
ज्ञानयोगस्तु संयोगश्चित्तस्यैवात्मना तु यः ॥ <br>
यस्तु बाह्यार्थसंयोगः क्रियायोगः स उच्यते ॥ ८ ॥ <br>
भक्तियोगो मतो देव्या आत्मनश्चैक्यभावनम् ॥ <br>
त्रयाणामपि योगानां क्रियायोगस्स उच्यते ॥ ९ ॥ <br>
कर्मणा जायते भक्तिर्भक्त्या ज्ञानं प्रजायते ॥ <br>
ज्ञानात्प्रजायते मुक्तिरिति शास्त्रेषु निश्चयः॥5.51.१०॥<br>
प्रधानं कारणं योगो विमुक्तेर्मुनिसत्तम ॥ <br>
क्रियायोगस्तु योगस्य परमन्ध्येयसाधनम् ॥१ १॥ <br>
मायान्तु प्रकृतिं विद्यान्मायावि ब्रह्म शाश्वतम् ॥ <br>
अभिन्नं तद्वपुर्ज्ञात्वा मुच्यते भवबन्धनात् ॥ १२ ॥ <br>
यस्तु देव्यालयं कुर्यात्पाषाणन्दारवन्तथा ॥ <br>
मृन्मयं वाथ कालेय तस्य पुण्यफलं शृणु ॥<br>
अहन्यहनियोगेन जयतो यन्महाफलम्॥ ॥१३॥ <br>
प्राप्नोति तत्फलन्देव्या यः कारयति मन्दिरम्॥<br>
सहस्रकुलमागामि व्यतीतं च सहस्रकम् ॥ <br>
तारयति धर्मात्मा श्रीमातुर्धाम कारयन् ॥१४॥ <br>
कोटिजन्मकृतं पापं स्वल्पं वा यदि वा बहु ॥ <br>
श्रीमातुर्मन्दिरारम्भक्षणादेव प्रणश्यति ॥ १५ ॥ <br>
नदीषु च यथा गंगा शोणः सर्वनदेषु च ॥ <br>
क्षमायां च यथा पृथ्वी गांभीर्ये च यथोदधिः ॥१६॥ <br>
ग्रहाणां च समस्तानां यथा सूर्यो विशिष्यते॥। <br>
तथा सर्वेषु देवेषु श्रीपराम्बा विशिष्यते ॥ १७ ॥ <br>
सर्वदेवेषु सा मुख्या यस्तस्याः कारयेद्गृहम् ॥ <br>
प्रतिष्ठां समवाप्नोति स च जन्म निजन्मनि ॥ १८ ॥ <br>
वाराणस्यां कुरुक्षेत्रे प्रयागे पुष्करे तथा ॥ <br>
गंगासमुद्रतीरे च नैमिषेऽमरकण्टके ॥ १९ ॥ <br>
श्रीपर्वते महापुण्ये गोकर्णे ज्ञानपर्वते ॥ <br>
मथुरायामयोध्यायां द्वारावत्यां तथैव च ॥ 5.51.२० ॥ <br>
इत्यादि पुण्यदेशेषु यत्र कुत्र स्थलेऽपि वा ॥ <br>
कारयन्मातुरावासं मुक्तो भवति बन्धनात् ॥ २१ ॥ <br>
इष्टकानां तु विन्यासो यावद्वर्षाणि तिष्ठति ॥ <br>
तावद्वर्षसहस्राणि मणिद्वीपे महीयते ॥ २२ ॥ <br>
प्रतिमाः कारयेद्यस्तु सर्वलक्षणलक्षिताः ॥ <br>
स उमायाः परं लोकं निर्भयो व्रजति धुवम् ॥ २३ ॥ <br>
देवीमूर्तिं प्रतिष्ठाप्य शुभर्तुं ग्रहतारके ॥ <br>
कृतकृत्यो भवेन्मर्त्यो योगमायाप्रसादतः ॥ २४ ॥ <br>
ये भविष्यन्ति येऽतीता आकल्पात्पुरुषाः कुले ॥ <br>
तांस्तांस्तारयते देव्या मूर्तिं संस्थाप्य शोभनाम् ॥ २५ ॥ <br>
त्रिलोकीस्थापनात्पुण्यं यद्भवेन्मुनिपुंगव ॥ <br>
तत्कोटिगुणितं पुण्यं श्रीदेवीस्थापनाद्भवेत् ॥२६॥ <br>
मध्ये देवीं स्थापयित्वा पञ्चायतनदेवताः ॥ <br>
चतुर्द्दिक्षु स्थापयेद्यस्तस्य पुण्यं न गण्यते ॥२७॥। <br>
विष्णोर्नाम्नां कोटिजपाद्ग्रहणेचन्द्रसूर्ययोः ॥ <br>
यत्फलं लभ्यते तस्माच्छतकोटिगुणोत्तरम् ॥२८॥ <br>
शिवनाम्नो जपादेव तस्मात्कोटि गुणोत्तरम् ॥ <br>
श्रीदेवीनामजापात्तु ततः कोटिगुणोत्तरम् ॥२९॥ <br>
देव्याः प्रासादकरणात्पुण्यन्तु समवाप्यते ॥ <br>
स्थापिता येन सा देवी जगन्माता त्रयीमयी ॥5.51.३०॥ <br>
न तस्य दुर्लभं किंचिच्छ्रीमातुः करुणावशात् ॥ <br>
वर्द्धते पुत्रपौत्राद्या नश्यत्यखिलकश्मलम् ॥३१॥ <br>
मनसा ये चिकीर्षंति मूर्तिस्थापनमुत्तमम् ॥ <br>
तेत्युमायाः परं लोकं प्रयान्ति मुनिदुर्लभम् ॥३२॥ <br>
क्रियमाणन्तु यः प्रेक्ष्य चेतसा ह्यनुचिन्तयेत् ॥ <br>
कारयिष्याम्यहं यर्हि संपन्मे संभविष्यति ॥३३॥ <br>
एवन्तस्य कुलं सद्यो याति स्वर्गं न संशयः ॥ <br>
महामायाप्रभावेण दुर्लभं किं जगत्त्रये ॥३४॥ <br>
श्रीपराम्बाजगद्योनिं केवलं ये समाश्रिताः ॥ <br>
ते मनुष्या न मन्तव्यास्साक्षाद्देवीगणाश्च ते ॥३५॥ <br>
ये व्रजन्तः स्वपन्तश्च तिष्ठन्तो वाप्यहर्निशम् ॥ <br>
उमेति द्व्यक्षरं नाम ब्रुवते ते शिवागणाः ॥३६॥ <br>
नित्ये नैमित्तिके देवीं ये यजन्ति परां शिवाम्॥ <br>
पुष्पैर्धूपैस्तथादीपैस्ते प्रयास्यन्त्युमालयम् ॥३७॥ <br>
ये देवीमण्डपं नित्यं गोमयेन मृदाथवा ॥ <br>
उपलिंपन्ति मार्जन्ति ते प्रयास्यन्त्युमालयम् ॥३८॥ <br>
यैर्देव्या मन्दिरं रम्यं निर्मापि तमनुत्तमम् ॥ <br>
तत्कुलीनाञ्जनान्माता ह्याशिषः संप्रयच्छति ॥३९॥ <br>
मदीयाः शतवर्षाणि जीवन्तु प्रेमभाग्जनाः॥<br>
नापदामयनानीत्थं श्रीमाता वक्त्यहर्निशम्॥5.51.४०॥<br>
येन मूर्तिर्म्महादेब्या उमायाः कारिता शुभा॥<br>
नरायुतन्तत्कुलजं मणिद्वीपे महीयते॥४१॥ <br>
स्थापयित्वा महामायामूर्तिं सम्यक्प्रपूज्य च॥<br>
यंयं प्रार्थयते कामं तंतं प्राप्नोति साधकः ॥४२॥ <br>
यः स्नापयति श्रीमातुः स्थापितां मूर्तिमुत्तमाम् ॥ <br>
घृतेन मधुनाक्तेन तत्फलं गणयेत्तु कः॥४३॥<br>
चन्दनागुरुकर्पूर मांसीमुस्तादियुग्जलैः ॥ <br>
एकवर्णगवां क्षीरैः स्नापयेत्परमेश्वरीम्॥४४॥<br>
धूपेनाष्टादशांगेन दद्यादाहुतिमुत्तमाम् ॥ <br>
नीराजनं चरेद्देव्या स्साज्यकर्पूरवर्तिभिः ॥ ४५ ॥ <br>
कृष्णाष्टम्यां नवम्यां वामायां वा पंचदिक्तिथौ ॥ <br>
पूजयेज्जगतां धात्रीं गंधपुष्पैर्विशेषतः ॥ ४६ ॥ <br>
संपठञ्जननीसूक्तं श्रीसूक्तमथ वा पठन्॥ <br>
देवीसूक्तमथो वापि मूकमन्त्रमथापि वा ॥४७॥ <br>
विष्णुक्रान्तां च तुलसीं वर्जयित्वाखिलं सुमम् ॥ <br>
देवीप्रीतिकरं ज्ञेयं कमलन्तु विशेषतः ॥४८॥ <br>
अर्पयेत्स्वर्णपुष्पं यो देव्यै राजतमेव वा ॥ <br>
स याति परमं धाम सिद्धकोटि भिरन्वितम् ॥४९॥ <br>
पूजनान्ते   सदा कार्यं दासैरेनः क्षमापनम्॥<br>
प्रसीद परमेशानि जगदानन्ददायिनि॥5.51.५०॥<br>
इति वाक्यैस्स्तुवन्मन्त्री देवीभक्तिपरायणः ॥ <br>
ध्यायेत्कण्ठीरवारूढां वरदाभयपाणिकाम् ॥५१॥ <br>
इत्थं ध्यात्वा महेशानीं भक्ताभीष्टफलप्रदाम् ॥ <br>
नानाफलानि पक्वानि नैवेद्यत्वे प्रकल्पयेत् ॥५२॥ <br>
नैवेद्यं भक्षयेद्यस्तु शंभुशक्तेः परात्मनः ॥ <br>
स निर्भूयाखिलं पङ्कं निर्मलो मानवो भवेत् ॥५३॥ <br>
चैत्रशुक्लतृतीयायां यो भवानीव्रतं चरेत् ॥ <br>
भववन्धननिर्मुक्तः प्राप्नुयात्परमं पदम् ॥ ५४ ॥ <br>
अस्यामेव तृतीयायां कुर्याद्दोलोत्सवं बुधः ॥ <br>
पूजयेज्जगतां धात्रीमुमां शंकरसंयुताम्॥५५॥<br>
कुसुमैः कुंकुमैर्वस्त्रैः कर्पूरागुरुचन्दनैः ॥ <br>
धूपैर्द्दीपैस्सनैवेद्यैः स्रग्गन्धैरपरैरपि॥ ॥ ५६ ॥ <br>
आन्दोलयेत्ततो देवीं महामायां महेश्वरीम् ॥ <br>
श्रीगौरीं शिवसंयुक्तां सर्वकल्याणकारिणीम् ॥ ५७ ॥ <br>
प्रत्यब्दं कुरुते योस्यां बतमान्दोलनं तथा ॥ <br>
नियमेन शिवा तस्मै सर्वमिष्टं प्रयच्छति ॥ ५८ ॥ <br>
माधवस्य सिते पक्षे तृतीया याऽक्षयाभिधा॥ <br>
तस्यां यो जगदम्बाया व्रतं कुर्यादतन्द्रितः॥५९॥ <br>
मल्लिकामालतीचंपाजपाबन्धूकपंकजैः॥<br>
कुसुमैः पूजयेद्गौरीं शंकरेण समन्विताम् ॥ ॥। 5.51.६० ॥ <br>
कोटिजन्मकृतं पापं मनोवाक्कायसम्भवम् ॥ <br>
निर्धूय चतुरो वर्गानक्षयानिह सोऽश्नुते ॥ ६१ ॥ <br>
ज्येष्ठे शुक्लतृतीयायां व्रतं कृत्वा महेश्वरीम् ॥ <br>
योऽर्चयेत्परमप्रीत्या तस्यासाध्यं न किंचन ॥ ६२ ॥ <br>
आषाढशुक्लपक्षीयतृतीयायां रथोत्सवम ॥ <br>
देव्याः प्रियतमं कुर्याद्यथावित्तानुसारतः ॥ ६३ ॥ <br>
रथं पृथ्वीं विजानीयाद्रथांगे चन्द्रभास्करौ ॥ <br>
वेदानश्वान्विजानीयात्सारथिं पद्मसं भवम् ॥ ६४ ॥ <br>
नानामणिगणाकीर्णं पुष्पमालाविराजितम् ॥ <br>
एवं रथं कल्पयित्वा तस्मिन्त्संस्थापयेच्छिवाम् ॥ ६५ ॥ <br>
लोकसंरक्षणार्थाय लोकं द्रष्टुं पराम्बिका ॥ <br>
रथमध्ये संस्थितेति भावयेन्मतिमान्नरः ॥६६॥ <br>
रथे प्रचलिते मन्दं जयशब्दमुदीरयेत्॥ <br>
पाहि देवि जनानस्मान्प्रपन्नान्दीनवत्सले ॥ ६७ ॥ <br>
इति वाक्यैस्तोषयेच्च नानावादित्रनिस्वनैः ॥ <br>
सीमान्ते तु रथं नीत्वा तत्र संपूजये द्रथे ॥ ६८ ॥ <br>
नानास्तोत्रैस्ततः स्तुत्वाप्यानयेत्तां स्ववेश्मनि ॥ <br>
प्रणिपातशतं कृत्वा प्रार्थयेज्जगदम्बिकाम् ॥ ६९ ॥ <br>
एवं यः कुरुते विद्वान्पूजाव्रतरथोत्सवम् ॥ <br>
इह भुक्त्वाखिलान्भोगान्सोन्ते देवीपदं व्रजेत् ॥ 5.51.७० ॥ <br>
शुक्लायान्तु तृतीयायामेवं श्रावणभाद्रयोः॥<br>
यो व्रतं कुरुतेऽम्बायाः पूजनं च यथाविधि ॥ ७१ ॥ <br>
मोदते पुत्रपौत्राद्यैर्धनाद्यैरिह सन्ततम् ॥ <br>
सोऽन्ते गच्छेदुमालोकं सर्वलोकोपरि स्थितम्॥ ७२ ॥ <br>
आश्विने धवले पक्षे नवरात्रव्रतं चरेत् ॥ <br>
यत्कृते सकलाः कामास्सिद्ध्यन्त्येव न संशयः ॥ ७३ ॥ <br>
नवरात्रव्रतस्यास्य प्रभावं वक्तुमीश्वरः ॥ <br>
चतुरास्यो न पंचास्यो न षडास्यो न कोऽपरः ॥७४॥ <br>
नवरात्रव्रतं कृत्वा भूपालो विरथात्मजः॥<br>
हृतं राज्यं निजं लेभे सुरथो मुनिसत्तमाः ॥ ७५ ॥ <br>
ध्रुवसंधिसुतो धीमानयोध्याधिपतिर्नृपः ॥<br>
सुदर्शनो हृतं राज्यं प्रापदस्य प्रभावतः॥॥७६॥ <br>
व्रतराजमिमं कृत्वा समाराध्य महेश्वरीम्॥<br>
संसारबन्धनान्मुक्तः समाधिर्मुक्तिभागभूत्॥७७॥<br>
तृतीयायां च पञ्चम्यां सप्तम्याम ष्टमीतिथौ ॥ <br>
नवम्यां वा चतुर्दश्यां यो देवी पूजयेन्नरः ॥७८॥ <br>
आश्विनस्य सिते पक्षे व्रतं कृत्वा विधानतः ॥ <br>
तस्य सर्वं मनोभीष्टं पूरयत्यनिशं शिवा ॥७९॥ <br>
यः कार्त्तिकस्य मार्गस्य पौषस्य तपसस्तथा ॥ <br>
तपस्यस्य सिते पक्षे तृतीयायां व्रतं चरेत्॥5.51.८०॥<br>
लोहितैः करवीराद्यैः पुष्पैर्धूपैस्सुगन्धितैः ॥ <br>
पूजयेन्मङ्गलान्देवीं स सर्वं मंगलं लभेत्॥८१॥<br>
सौभाग्याय सदा स्त्रीभिः कार्य्यमेतन्महाव्रतम्॥ <br>
विद्याधनसुताप्त्यर्थं विधेयं पुरुषैरपि ॥ ८२ ॥ <br>
उमामहेश्वरादीनि व्रतान्यन्यानि यान्यपि ॥ <br>
देवीप्रियाणि कार्याणि स्वभक्त्यैवं मुमुक्षुभिः॥८३॥<br>
संहितेयं महापुण्या शिवभक्तिविवर्द्धिनी॥<br>
नानाख्यानसमायुक्ता भुक्तिमुक्तिप्रदा शिवा॥८४॥<br>
य एनां शृणुयाद्भक्त्या श्रावयेद्वा समाहितः ॥ <br>
पठेद्वा पाठयेद्वापि स याति परमां गतिम् ॥८५॥ <br>
यस्य गेहे स्थिता चेयं लिखिता ललिताक्षरैः ॥ <br>
संपूजिता च विधिवत्सर्वान्कामान्स आप्नुयात् ॥८६॥ <br>
भूतप्रेतपिशाचादिदुष्टेभ्यो न भयं क्वचित॥<br>
पुत्रपौत्रादिसम्पत्तिं लभत्येव न संशयः॥। ॥ ८७ ॥ <br>
तस्मादियं महापुण्या रम्योमासंहिता सदा ॥ <br>
श्रोतव्या पठितव्या च शिवभक्तिमभीप्सुभिः ॥ ८८ ॥ ॥ <br>
इति श्रीशिव महापुराणे पञ्चम्यामुमासंहितायां क्रियायोगनिरूपणं नामैकपञ्चाशत्तमोऽध्यायः ॥ ५१ ॥ <br>
<br>
<br>
॥ समाप्तेयं पञ्चम्युमासंहिता ॥।<br>
<br>
