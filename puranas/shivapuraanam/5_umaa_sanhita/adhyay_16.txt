सनत्कुमार उवाच॥<br>
तेषां मूर्द्धोपरिष्टाद्वै नरकांस्ताञ्छृणुष्व च॥<br>
मत्तो मुनिवरश्रेष्ठ पच्यंते यत्र पापिनः ॥१॥ <br>
रौरवश्शूकरो रोधस्तालो विवसनस्तथा ॥ <br>
महाज्वालस्तप्तकुंभो लवणोपि विलोहितः॥२॥<br>
वैतरणी पूयवहा कृमिणः कृमिभोजनः ॥ <br>
असिपत्रवनं घोरं लालाभक्षश्च दारुणः ॥ ३ ॥ <br>
तथा पूयवहः प्रायो बहिर्ज्वालो ह्यधश्शिराः ॥ <br>
संदंशः कालसूत्रश्च तमश्चावीचिरो धनः ॥ ४ ॥ <br>
श्वभोजनोऽथ रुष्टश्च महारौरवशाल्मली ॥ <br>
इत्याद्या बहवस्तत्र नरका दुःखदायकाः ॥ ५ ॥ <br>
पच्यंते तेषु पुरुषाः पापकर्मरतास्तु ये ॥ <br>
क्रमाद्वक्ष्ये तु तान् व्यास सावधानतया शृणु ॥ ६ ॥ <br>
कूटसाक्ष्यं तु यो वक्ति विना विप्रान् सुरांश्च गाः ॥ <br>
सदाऽनृतं वदेद्यस्तु स नरो याति रौरवम्॥ ७ ॥ <br>
भ्रूणहा स्वर्णहर्ता च गोरोधी विश्वघातकः ॥ <br>
सुरापो ब्रह्महंता च परद्रव्यापहारकः ॥ ८ ॥ <br>
यस्तत्संगी स वै याति मृतो व्यास गुरोर्वधात् ॥ <br>
ततः कुंभे स्वसुर्मातुर्गोश्चैव दुहितुस्तथा ॥ ९ ॥ <br>
साध्व्या विक्रयकृच्चाथ वार्द्धकी केशविक्रयी ॥ <br>
तप्तलोहेषु पच्यंते यश्च भक्तं परित्यजेत् ॥ 5.16.१० ॥ <br>
अवमंता गुरूणां यः पश्चाद्भोक्ता नराधमः ॥ <br>
देवदूषयिता चैव देवविक्रयिकश्च यः ॥ ११ ॥ <br>
अगम्यगामी यश्चांते याति सप्तबलं द्विज ॥ <br>
चौरो गोघ्नो हि पतितो मर्यादादूषकस्तथा ॥ १२ ॥। <br>
देवद्विजपितृद्वेष्टा रत्नदूषयिता च यः ॥ <br>
स याति कृमिभक्षं वै कृमीनत्ति दुरिष्टकृत् ॥१३॥ <br>
पितृदेवसुरान् यस्तु पर्यश्नाति नराधमः॥ <br>
लालाभक्षं स यात्यज्ञो यश्शस्त्रकूटकृन्नरः ॥१४॥ <br>
यश्चांत्यजेन संसेव्यो ह्यसद्ग्राही तु यो द्विजः ॥ <br>
अयाज्ययाजकश्चैव तथैवाभक्ष्य भक्षकः॥ १५ ॥ <br>
रुधिरौघे पतंत्येते सोमविक्रयिणश्च ये॥<br>
मधुहा ग्रामहा याति क्रूरां वैतरणीं नदीम् ॥ १६ ॥<br>
नवयौवनमत्ताश्च मर्यादाभेदिनश्च ये ॥ <br>
ते कृत्यं यांत्यशौचाश्च कुलकाजीविनश्च ये ॥ १७ ॥ <br>
असिपत्रवनं याति वृक्षच्छेदी वृथैव यः॥<br>
क्षुरभ्रका मृगव्याधा वह्निज्वाले पतंति ते ॥ १८ ॥ <br>
भ्रष्टाचारो हि यो विप्रः क्षत्रियो वैश्य एव च ॥ <br>
यात्यंते द्विज तत्रैव यः श्वपाकेषु वह्निदः ॥ १९ ॥ <br>
व्रतस्य लोपका ये च स्वाश्रमाद्विच्युताश्च ये॥<br>
संदंशयातनामध्ये पतंति भृशदारुणे॥5.16.२०॥<br>
वीर्यं स्वप्नेषु स्कंदेयुर्ये नरा ब्रह्मचारिणः॥ <br>
पुत्रा नाध्यापिता यैश्च ते पतंति श्वभोजने ॥ २१ ॥ <br>
एते चान्ये च नरकाः शतशोऽथ सहस्रशः ॥ <br>
येषु दुष्कृतकर्माणः पच्यते यातनागताः ॥ २२ ॥ <br>
तथैव पापान्येतानि तथान्यानि सहस्रशः ॥ <br>
भुज्यंते यानि पुरुषैर्नरकांतरगोचरैः ॥२३॥ <br>
वर्णाश्रमविरुद्धं च कर्म कुर्वंति ये नराः॥<br>
कर्मणा मनसा वाचा निरये तु पतंति ते॥२४॥<br>
अधश्शिरोभिर्दृश्यंते नारका दिवि दैवतैः॥<br>
देवानधोमुखान्सर्वानधः पश्यंति नारकाः ॥२५॥ <br>
स्थावराः कृमिपाकाश्च पक्षिणः पशवो मृगाः ॥ <br>
धार्मिकास्त्रिदशास्तद्वन्मोक्षिणश्च यथाक्रमम्॥२६॥ <br>
यावंतो जंतवस्स्वर्गे तावंतो नरकौकसः ॥ <br>
पापकृद्याति नरकं प्रायश्चित्तपराङ्मुखः ॥२७॥ <br>
गुरूणि गुरुभिश्चैव लघूनि लघुभिस्तथा ॥ <br>
प्रायश्चित्तानि कालेय मनुस्स्वायम्भुवोऽब्रवीत्॥२८॥<br>
यानि तेषामशेषाणां कर्मार्ण्युक्तानि तेषु वै॥<br>
प्रायश्चित्तमशेषेण हरानुस्मरणं परम् ॥२९॥<br>
प्रायश्चित्तं तु यस्यैव पापं पुंसः प्रजायते॥<br>
कृते पापेऽनुतापोऽपि शिवसंस्मरणं परम्॥5.16.३०॥<br>
माहेश्वरमवाप्नोति मध्याह्नादिषु संस्मरन्॥<br>
प्रातर्निशि च संध्यायां क्षीणपापो भवेन्नरः॥३१॥<br>
मुक्तिं प्रयाति स्वर्गं वा समस्तक्लेशसंक्षयम॥<br>
शिवस्य स्मरणादेव तस्य शंभोरुमापतेः ॥ ३२ ॥ <br>
पापन्तरायो विप्रेन्द्र जपहोमार्चनादि च ॥ <br>
भवत्येव न कुत्रापि त्रैलोक्ये मुनिसत्तम ॥ ३३ ॥ <br>
महेश्वरे मतिर्यस्य जपहोमार्चनादिपु ॥ <br>
यत्पुण्यं तत्कृतं तेन देवेन्द्रत्वादिकं फलम् ॥३४॥ <br>
पुमान्न नरकं याति यः स्मरन्भक्तितो मुने ॥ <br>
अहर्निशं शिवं तस्मात्स क्षीणाशेषपातकः ॥ ३५ ॥ <br>
नरकस्वर्गसंज्ञाये पापपुण्ये द्विजोत्तम ॥ <br>
ययोस्त्वेकं तु दुःखायान्यत्सुखायोद्भवाय च ॥३६॥ <br>
तदेव प्रीतये भूत्वा पुनर्दुःखाय जायते ॥ <br>
तत्स्याद्दुःखात्मकं नास्ति न च किंचित्सुखात्मकम् ॥३७॥ <br>
मनसः परिणामोऽयं सुखदुःखोपलक्षणः ॥ <br>
ज्ञानमेव परं ब्रह्म ज्ञानं तत्त्वाय कल्पते ॥ ३८ ॥ <br>
ज्ञानात्मकमिदं विश्वं सकलं सचराचरम् ॥ <br>
परविज्ञानतः किंचिद्विद्यते न परं मुने ॥ ३९ ॥ <br>
एवमेतन्मयाख्यातं सर्वं नरकमण्डलम् ॥ <br>
अत ऊर्ध्वं प्रवक्ष्यामि सांप्रतं मंडलं भुवः ॥5.16.४०॥ <br>
इति श्रीशिवमहापुराणे पञ्चम्यामुमासंहितायां ब्रह्माण्डवर्णने नरकोद्धारवर्णनं नाम षोडशोऽध्यायः ॥ १६ ॥ <br>
<br>
