सनत्कुमार उवाच।।<br>
सप्त ते तपतां श्रेष्ठ स्वर्गे पितृगणास्स्मृताः ।। <br>
चत्वारो मूर्त्तिमंतो वै त्रयश्चैव ह्यमूर्तयः ।।१।। <br>
तान्यजंते देवगणा आद्या विप्रादयस्तथा।। <br>
आप्याययंति ते पूर्वं सोमं योगबलेन वै ।।२।। <br>
तस्माच्छ्राद्धानि देयानि योगिनां तु विशेषतः।।<br>
सर्वेषां राजतं पात्रमथ वा रजतान्वितम्।।३।।<br>
दत्तं स्वधां पुरोधाय श्राद्धे प्रीणाति वै पितॄन्।।<br>
वह्नेराप्यायनं कृत्वा सोमस्य तु यमस्य वै।।४।।<br>
उदगायनमप्यग्नावग्न्यभावेऽप्सु वा पुनः ।। <br>
पितॄन्प्रीणाति यो भक्त्या पितरः प्रीणयंति तम् ।।५।। <br>
यच्छंति पितरः पुष्टिं प्रजाश्च विपुलास्तथा ।। <br>
स्वर्गमारोग्यवृद्धिं च यदन्यदपि चेप्सितम् ।। ६ ।। <br>
देवकार्यादपि मुने पितृकार्य्यं विशिष्यते ।। <br>
पितृभक्तोऽसि विप्रर्षे तेन त्वमजरामरः ।। ७ ।। <br>
न योगेन गतिस्सा तु पितृभक्तस्य या मुने ।। <br>
पितृभक्तिर्विशेषेण तस्मात्कार्या महामुने ।। ८ ।। <br>
मार्कण्डेय उवाच ।। <br>
एवमुक्त्वाऽऽशु देवेशो देवानामपि दुर्लभम्।।<br>
चक्षुर्दत्त्वा सविज्ञानं जगाम यौगिकीं गतिम् ।। ९ ।। <br>
शृणु भीष्म पुरा भूयो भारद्वाजात्मजा द्विजाः ।। <br>
योगधर्ममनुप्राप्य भ्रष्टा दुश्चरितेन वै ।। 5.41.१० ।। <br>
वाग्दुष्टः क्रोधनो हिंस्रः पिशुनः कविरेव च ।। <br>
स्वसृषः पितृवर्ती च नामभिः कर्मभिस्तथा ।। ११ ।। <br>
कौशिकस्य सुतास्तात शिष्या गर्गस्य चाभवन्  ।। <br>
पितर्युपरते सर्वे प्रवसंतस्तदाभवन् ।।१२।। <br>
विनियोगाद्गुरोस्तस्य गां दोग्ध्रीं समकालयन् ।। <br>
समानवत्सां कपिलां सर्वेऽन्यायागतास्तदा ।। ।। १३ ।। <br>
तेषां पथि क्षुधार्तानां बाल्यान्मोहाच्च भारत ।। <br>
क्रूरा बुद्धिस्समुत्पन्ना तां गां तै हिंसितुं तदा ।। १४ ।।। <br>
तां कविसस्वसृपश्चैव याचेते नैति वै तदा ।। <br>
न चाशक्यास्तु ताभ्यां वा तदा वारयितुं निजाः ।। १५ ।। <br>
पितृवर्ती तु यस्तेषां नित्यं श्राद्धाह्निको द्विजः ।। <br>
स सर्वानब्रवीत्कोपात्पितृभक्तिसमन्वितः ।।१६।। <br>
यद्यशक्यं प्रकर्तव्यं पितॄनुद्दिश्य साध्यताम् ।। <br>
प्रकुर्वंतो हि श्राद्धं तु सर्व एव समाहिताः।।१७।। <br>
एवमेषा च गौर्धर्मं प्राप्स्यते नात्र संशयः ।। <br>
पितॄनभ्यर्च्य   धर्मेण नाधर्मो नो भविष्यति ।।१८।। <br>
एवमुक्ताश्च ते सर्वे प्रोक्षयित्वा च गां तदा ।। <br>
पितृभ्यः कल्पयित्वा तु ह्युपायुंजत भारत ।।१९।। <br>
उपयुज्य च गां सर्वे गुरोस्तस्य न्यवेदयन् ।। <br>
शार्दूलेन हता धेनुर्वत्सा वै गृह्यतामिति ।।5.41.२०।। <br>
आर्तवत्स तु तं वत्सं प्रतिजग्राह वै द्विजः।।<br>
मिथ्योपचारतः पापमभूत्तेषां च गोघ्नताम् ।।२१।। <br>
ततः कालेन कियता कालधर्ममुपागताः।।<br>
ते सप्त भ्रातरस्तात बभूवुस्स्वायुषःक्षये।।२२।।<br>
ते वै क्रूरतया हैंस्त्र्यात्स्वानार्य्यत्वाद्गुरोस्तथा ।। <br>
उग्रहिंसाविहाराश्च जातास्सप्त सहोदराः ।। २३ ।। <br>
लुब्धकस्य सुतास्तावद्बलवंतो मनस्विनः ।। <br>
जाता व्याधा दशार्णेषु सप्त धर्मविचक्षणाः ।।२४।। <br>
स्वधर्मनिरतास्सर्वे मृगा मोहविवर्जिताः ।। <br>
आसन्नुद्वेगसंविग्ना रम्ये कालंजरे गिरौ ।। २५ ।। <br>
तमेवार्थमनुध्याय ज्ञानं मरणसंभवम् ।। <br>
आसन्वनचराः क्षांता निर्द्वंद्वा निष्परिग्रहाः ।। २६ ।। <br>
ते सर्वे शुभकर्माणस्सद्धर्माणो वनेचराः ।। <br>
विधर्माचरणैर्हीना जातिस्मरणसिद्धयः ।।२७।। <br>
पूर्वजातिषु यो धर्मः श्रुतो गुरुकुलेषु वै ।। <br>
तथैव चास्थिता बुद्धौ संसारेऽप्य निवर्तने ।।२८।। <br>
गिरिमध्ये जहुः प्राणाँल्लब्धाहारास्तपस्विनः ।। <br>
तेषां तु पतितानां च यानि स्थानानि भारत ।। २९ ।। <br>
तथैवाद्यापि दृश्यंते गिरौ कालञ्जरे नृप ।। <br>
कर्मणा तेन ते जाताः शुभाशुभविवर्जकाः ।।5.41.३०।। <br>
शुभाऽशुभतरां योनिं चक्रवाकत्वमागताः ।। <br>
शुभे देशे शरद्वीपे सप्तैवासञ्जलौकसः ।। ३१ ।। <br>
त्यक्त्वा सहचरीधर्मं मुनयो धर्मधारिणः ।। <br>
निस्संगा निर्ममाश्शांता निर्द्वंद्वा निष्परिग्रहाः ।। ३२ ।। <br>
निवृत्तिनिर्वृताश्चैव शकुना नामतः स्मृताः ।। <br>
ते ब्रह्मचारिणस्सर्वे शकुना धर्मधारिणः ।।३३।। <br>
जातिस्मरास्सुसंवृद्धास्सप्तैव ब्रह्मचारिणः।।<br>
स्थिता एकत्र सद्धर्मा विकाररहितास्सदा।।३४।।<br>
विप्रयोनौ तु यन्मोहान्मिथ्यापचरितं गुरौ।।<br>
तिर्य्यग्योनौ तथा जन्म श्राद्धाज्ज्ञानं च लेभिरे।।३५।।<br>
तथा तु पितृकार्य्यार्थं कृतं श्राद्धं व्यवस्थितैः।।<br>
तदा ज्ञानं च जातिं च क्रमात्प्राप्तं गुणोत्तरम्।।३६।। <br>
पूर्वजादिषु यद्ब्रह्म श्रुतं गुरुकुलेषु वै ।। <br>
तथैव संस्थितज्ञानं तस्माज्ज्ञानं समभ्यसेत् ।। ३७ ।। <br>
सुमनाश्च सुवाक्छुद्धः पञ्चमश्छिद्रदर्शकः ।। <br>
स्वतंत्रश्च सुयज्ञश्च कुलीना नामतः स्मृताः ।।३८।। <br>
तेषां तत्र विहंगानां चरतां धर्मचारिणाम् ।। <br>
सुवृत्तमभवत्तत्र तच्छृणुष्व महामुने।।३९।।<br>
नीपानामीश्वरो राजा प्रभावेण समन्वितः।।<br>
श्रीमानन्तःपुरवृतो वनं तत्राविवेश ह ।। 5.41.४० ।। <br>
स्वतंत्रश्चक्रवाकस्सस्पृहयामास तं नृपम्।।<br>
दृष्ट्वा यांतं सुखोपेतं राज्यशोभासमन्वितम् ।।४१।। <br>
यद्यस्ति सुकृतं किंचित्तपो वा नियमोऽपि वा।।<br>
खिन्नोहमुपवासेन तपसा निश्चलेन च ।। ४२ ।। <br>
तस्य सर्वस्य पूर्णेन फलेनापि कृतेन हि ।। <br>
सर्वसौभाग्यपात्रश्च भवेयमहमीदृशः ।।४३।।। <br>
मार्कण्डेय उवाच ।। <br>
ततस्तु चक्रवाकौ द्वावासतुस्सहचारिणौ।।<br>
आवां वै सचिवौ स्याव तव प्रियहितैषिणौ ।।४४।। <br>
तथेत्युक्त्वा तु तस्यासीत्तदा योगात्मनो गतिः ।। <br>
एवं तौ चक्रवाकौ च स्ववाक्यं प्रत्यभाषताम् ।। ४५ ।। <br>
यस्मात्कर्मब्रुवाणस्वं योगधर्ममवाप्य तम्।।<br>
एवं वरं प्रार्थयसे तस्माद्वाक्यं निबोध मे।।४६।।<br>
राजा त्वं भविता तात कांपिल्ये नगरोत्तमे।।<br>
एतौ ते सचिवौ स्यातां व्यभिचारप्रधर्षितौ।।४७।।<br>
न तानूचुस्त्रयो राज्यं चतुरस्सहचारिणः।। <br>
सप्रसादं पुनश्चक्रे तन्मध्ये सुमनाब्रवीत्।।४८।। <br>
अंतर्वो भविता शापः पुनर्योगमवाप्स्यथ।।<br>
सर्वसत्त्वः सुयज्ञश्च स्वतंत्रोऽयं भविष्यति।।४९।।<br>
पितृप्रसादाद्युष्माभिस्संप्राप्तं सुकृतं भवेत्।। <br>
गां प्रोक्षयित्वा धर्मेण पितृभ्यश्चोपकल्पिताः।।5.41.५०।।<br>
अस्माकं ज्ञानसंयोगस्सर्वेषां योगसाधनम्।। <br>
इदं च कार्यं संरब्धं श्लोकमेकमुदाहृतम्।।५१।।<br>
पुरुषान्तरितं श्रुत्वा ततो योगमवाप्स्यथ।।<br>
इत्युक्त्वा स तु मौनोभूद्विहंगस्सुमना बुधः।।५२।।<br>
मार्कण्डेय उवाच।।<br>
लोकानां स्वस्तये तात शन्तनुप्रवरात्मज।।<br>
इत्युक्तं तच्चरित्रं मे किं भूयश्श्रोतुमिच्छसि।।५३।।<br>
इति श्रीशिवमहापुराणे पञ्चम्यामुमासंहितायां पितृसर्गवर्णनं सप्तव्याधगति वर्णनंनामैकचत्वारिंशोऽध्यायः ।।४१।। <br>
<br>
