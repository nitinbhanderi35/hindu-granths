सनत्कुमार उवाच ।। <br>
अथ पापैर्नरा यांति यमलोकं चतुर्विधैः ।। <br>
संत्रासजननं घोरं विवशास्सर्वदेहिनः ।।१।। <br>
गर्भस्थैर्जायमानैश्च बालैस्तरुणमध्यमैः ।। <br>
स्त्रीपुन्नपुंसकैर्जीवैर्ज्ञातव्यं सर्वजंतुषु।।२।। <br>
शुभाशुभफलं  चात्र देहिनां संविचार्यते ।। <br>
चित्रगुप्तादिभिस्सर्वैर्वसिष्ठप्रमुखैस्तथा ।। ३ ।। <br>
न केचित्प्राणिनस्संति ये न यांति यमक्षयम् ।। <br>
अवश्यं हि कृतं कर्म भोक्तव्यं तद्विचार्य्यताम् ।। ४ ।। <br>
तत्र ये शुभकर्माणस्सौम्यचित्ता दयान्विताः ।। <br>
ते नरा यांति सौम्येन पूर्वं यमनिकेतनम् ।।५।। <br>
ये पुनः पापकर्म्माणः पापा दानविवर्जिताः ।। <br>
ते घोरेण पथा यांति दक्षिणेन यमालयम् ।।६।। <br>
षडशीतिसहस्राणि योजनानामतीत्य तत् ।। <br>
वैवस्वतपुरं ज्ञेयं नानारूपमवस्थितम् ।। ७ ।। <br>
समीपस्थमिवाभाति नराणां पुण्यकर्मणाम्।।<br>
पापिनामतिदूरस्थं पथा रौद्रेण गच्छताम् ।।८।। <br>
तीक्ष्णकंटकयुक्तेन शर्कराविचितेन च ।। <br>
क्षुरधारानिभैस्तीक्ष्णैः पाषाणै रचितेन च।।९।।<br>
क्वचित्पंकेन महता उरुतोकैश्च पातकैः ।। <br>
लोहसूचीनिभैर्दर्भैस्सम्पन्नेन पथा क्वचित्।।5.7.१०।।<br>
तटप्रायातिविषमैः पर्वतैर्वृक्षसंकुलैः ।। <br>
प्रतप्तांगारयुक्तेन यांति मार्गेण दुःखिताः ।।११।। <br>
क्वचिद्विषमगर्तैश्च क्वचिल्लोष्टैस्सुदुष्करैः ।। <br>
सुतप्तवालुकाभिश्च तथा तीक्ष्णैश्च शंकुभिः।।१२।।<br>
अनेक शाखाविततैर्व्याप्तं वंशवनैः क्वचित्।।<br>
कष्टेन तमसा मार्गे नानालम्बेन कुत्रचित्।।१३।।<br>
अयश्शृंगाटकैस्तीक्ष्णैः क्वचिद्दावाग्निना पुनः ।। <br>
क्वचित्तप्तशिलाभिश्च क्वचिद्व्याप्तं हिमेन च ।।१४।। <br>
क्वचिद्वालुकया व्याप्तमाकंठांतः प्रवेशया ।। <br>
क्वचिद्दुष्टाम्बुना व्याप्तं क्वचिच्च करिषाग्निना ।। १५ ।। क्वचित्सिंहैर्वृकैर्व्याघ्रैर्मशकैश्च सुदारुणैः ।। <br>
क्वचिन्महाजलौकाभिः क्वचिच्चाजगरैस्तथा।।१६।।<br>
मक्षिकाभिश्च रौद्राभिः क्वचित्सर्पैर्विषोल्बणैः ।। <br>
मत्तमातंगयूथैश्च बलोन्मत्तैः प्रमाथिभिः ।। १७ ।। <br>
पंथानमुल्लिखद्भिश्च सूकरैस्तीक्ष्णदंष्ट्रिभिः।।<br>
तीक्ष्णशृंगैश्च महिषैस्सर्वभूतैश्च श्वापदैः ।। १८ ।। <br>
डाकिनीभिश्च रौद्राभिर्विकरालैश्च राक्षसैः ।। <br>
व्याधिभिश्च महाघोरैः पीड्यमाना व्रजंति हि ।।१९।। <br>
महाधूलिविमिश्रेण महाचण्डेन वायुना ।। <br>
महापाषाणवर्षेण हन्यमाना निराश्रयाः ।। 5.7.२० ।। <br>
क्वचिद्विद्युत्प्रपातेन दह्यमाना व्रजन्ति च ।। <br>
महता बाणवर्षेण विध्यमानाश्च सर्वतः ।। २१ ।। <br>
पतद्भिर्वज्रपातैश्च उल्कापातैश्च दारुणैः ।। <br>
प्रदीप्तांगारवर्षेण दह्यमानाश्च संति हि ।।२२।। <br>
महता पांसुवर्षेण पूर्यमाणा रुदंति च।।<br>
महामेघरवैर्घोरैस्त्रस्यंते च मुहुर्मुहुः।।२३।।<br>
निशितायुधवर्षेण भिद्यमानाश्च सर्वतः ।। <br>
महाक्षाराम्बुधाराभिस्सिच्यमाना व्रजंति च ।। २४ ।। <br>
महीशीतेन मरुता रूक्षेण परुषेण च ।। <br>
समंताद्बाध्यमानाश्च शुष्यंते संकुचन्ति च ।। २५ ।। <br>
इत्थं मार्गेण रौद्रेण पाथेयरहितेन च ।। <br>
निरालम्बेन दुर्गेण निर्जलेन समंततः ।। २६ ।। <br>
विषमेणैव महता निर्जनापाश्रयेण च ।। <br>
तमोरूपेण कष्टेन सर्वदुष्टाश्रयेण च।।२७।।<br>
नीयंते देहिनस्सर्वे ये मूढाः पापकर्मिणः ।। <br>
यमदूतैर्महाघोरैस्तदाज्ञाकारिभिर्बलात् ।। २८ ।। <br>
एकाकिनः पराधीना मित्रबन्धुविवर्जिताः ।। <br>
शोचंतस्स्वानि कर्म्माणि रुदंतश्च मुहुर्मुहुः ।। २९ ।। <br>
प्रेता भूत्वा विवस्त्राश्च शुष्ककंठौष्ठतालुकाः ।। <br>
असौम्या भयभीताश्च दह्यमानाः क्षुधान्विताः ।।5.7.३०।। <br>
बद्धाश्शृंखलया केचिदुत्ता नपादका नराः ।। <br>
कृष्यंते कृष्यमाणाश्च यमदूतैर्बलोत्कटैः ।। ३१ ।। <br>
उरसाधोमुखाश्चान्ये घृष्यमाणास्सुदुःखिताः ।। <br>
केशपाशनि बंधेन संस्कृष्यंते च रज्जुना ।। ३२ ।। <br>
ललाटे चांकुशेनान्ये भिन्ना दुष्यंति देहिनः ।। <br>
उत्तानाः कंटकपथा क्वचिदंगारवर्त्मना ।। ३३ ।। <br>
पश्चाद्बाहुनिबद्धाश्च जठरेण प्रपीडिताः ।। <br>
पूरिताश्शृंखलाभिश्च हस्तयोश्च सुकीलिताः ।। ४४ ।। <br>
ग्रीवापाशेन कृष्यंते प्रयांत्यन्ये सुदुःखिताः ।। <br>
जिह्वांकुशप्रवेशेन रज्ज्वाकृष्यन्त एव ते ।। ३५ ।। <br>
नासाभेदेन रज्ज्वा च त्वाकृश्यन्ते तथापरे ।। <br>
भिन्नाः कपोलयो रज्ज्वाकृष्यंतेऽन्ये तथौष्ठयोः ।। ३६ ।। <br>
छिन्नाग्रपादहस्ताश्च च्छिन्नकर्णोष्ठनासिकाः ।। <br>
संछिन्नशिश्नवृषणाः छिन्नभिन्नांगसंधयः ।। ३७ ।। <br>
आभिद्यमानाः कुंतैश्च भिद्यमानाश्च सायकैः ।। <br>
इतश्चेतश्च धावंतः क्रंदमाना निराश्रयाः ।। ३८ ।। <br>
मुद्गरैर्लोहदण्डैश्च हन्यमाना मुहुर्मुहुः ।। <br>
कंटकैर्विविधैर्घोरैर्ज्वलनार्कसमप्रभैः ।।३९।। <br>
भिन्दिपालैर्विभियंते स्रवतः पूयशोणितम् ।। <br>
शकृता कृमिदिग्धाश्च नीयंते विवशा नराः ।। 5.7.४० ।। <br>
याचमानाश्च सलिलमन्नं वापि बुभुक्षिताः ।। <br>
छायां प्रार्थयमानाश्च शीतार्ताश्चानलं पुनः ।।४१।। <br>
दानहीनाः प्रयांत्येवं प्रार्थयंतस्सुखं नराः ।। <br>
गृहीतदान पाथेयास्सुखं यांति यमालयम् ।। ४२ ।। <br>
एवं न्यायेन कष्टेन प्राप्ताः प्रेतपुरं यदा ।। <br>
प्रज्ञापितास्ततो दूतैर्निवेश्यंते यमाग्रतः ।। ।। ४३ ।। <br>
तत्र ये शुभकर्म्माणस्तांस्तु सम्मानयेद्यमः ।। <br>
स्वागतासनदानेन  पाद्यार्घ्येण प्रियेण च ।।४४।। <br>
धन्या यूयं महात्मानो निगमोदितकारिणः ।। <br>
यैश्च दिव्यसुखार्थाय भवद्भिस्सुकृतं कृतम् ।।४५।। <br>
दिव्यं विमानमारुह्य दिव्यस्त्रीभोगभूषितम् ।। <br>
स्वर्गं गच्छध्वममलं सर्वकामसमन्वितम्।।४६।।<br>
तत्र भुक्त्वा महाभोगानंते पुण्यस्य संक्षयात् ।। <br>
यत्किंचिदल्पमशुभं पुनस्तदिह भोक्ष्यथ।।४७।।<br>
धर्म्मात्मानो नरा ये च मित्रभूत्वा इवात्मनः ।। <br>
सौम्यं सुखं प्रपश्यंति धर्मराजत्वमेव च ।।४८।। <br>
ये पुनः क्रूरकर्म्माणस्ते पश्यंति भयानकम् ।।<br>
दंष्ट्राकरालवदनं भृकुटीकुटिलेक्षणम् ।।४९।। <br>
ऊर्ध्वकेशं महाश्मश्रुमूर्ध्वप्रस्फुरिताधरम् ।। <br>
अष्टादशभुजं क्रुद्धं नीलांजनचयोपमम्।।5.7.५०।।<br>
सर्वायुधोद्धतकरं सर्वदण्डेन तर्जयन् ।। <br>
महामहिषमारूढं दीप्ताग्निसमलोचनम्।।५१।।<br>
रक्तमाल्यांबरधरं महामेरुमिवोच्छ्रितम्।।<br>
प्रलयाम्बुदनिर्घोषं पिबन्निव महोदधिम् ।। ।।५२।। <br>
ग्रसंतमिव शैलेन्द्रमुद्गिरंतमिवानलम् ।। <br>
मृत्युश्चैव समीपस्थः कालानलसमप्रभुः ।।५३।। <br>
कालश्चांजनसंकाशः कृतांतश्च भयानकः ।। <br>
मारीचोग्रमहामारी कालरात्रिश्च दारुणा ।।५४।। <br>
विविधा व्याधयः कुष्ठा नानारूपा भयावहाः ।। <br>
शक्तिशूलांकुशधराः पाशचक्रासिपाणयः ।।५५।। <br>
वजतुंडधरा रुद्रा क्षुरतूणधनुर्द्धराः।।<br>
नानायुधधरास्सर्वे महावीरा भयंकराः।।५६।।<br>
असंख्याता महावीराः कालाञ्जनसमप्रभाः ।। <br>
सर्वायुधोद्यतकरा यमदूता भयानकाः ।। ५७ ।। <br>
अनेन परिचारेण वृतं तं घोरदर्शनम् ।। <br>
यमं पश्यंति पापिष्ठाश्चित्रगुप्तं च भीषणम् ।। ५८ ।। <br>
निर्भर्त्सयति चात्यंतं यमस्तान्पापकर्म्मणः ।। <br>
चित्रगुप्तश्च भगवान्धर्म्मवाक्यैः प्रबोधयेत् ।। ५९ ।। <br>
इति श्रीशिवमहापुराणे पञ्चम्यामुमासंहितायां नरकलोकमार्गयमदूतस्वरूपवर्णनं नाम सप्तमोऽध्यायः ।। ७ ।। <br>
<br>
