सनत्कुमार उवाच ॥ <br>
वक्ष्येऽहं भारतं वर्षं हिमाद्रेश्चैव दक्षिणे ॥ <br>
उत्तरे तु समुद्रस्य भारती यत्र संसृतिः ॥१॥ <br>
नवयोजनसाहस्रो विस्तारोऽस्य महामुने ॥ <br>
स्वर्गापवर्गयोः कर्मभूमिरेषा स्मृता बुधैः ॥२॥ <br>
यतस्संप्राप्यते पुंभिस्स्वर्गो नरक एव च ॥ <br>
भारतस्यापि वर्षस्य नव भेदान्ब्रवीमि ते ॥ ३ ॥ <br>
इंद्रद्युम्नः कसेरुश्च ताम्रवर्णो गभस्तिमान् ॥ <br>
नागद्वीपस्तथा सौम्यो गन्धर्वस्त्वथ वारुणः ॥ ४ ॥ <br>
अयं तु नवमस्तेषां द्वीपस्सागरसंभृतः ॥ <br>
योजनानां सहस्रं तु द्वीपोऽयं दक्षिणोत्तरः ॥ ५ ॥ <br>
पूर्वे किराता यस्य स्युर्दक्षिणे यवनाः स्थिताः ॥ <br>
पश्चिमे च तथा ज्ञेया उत्तरे हि तपस्विनः ॥ ६ ॥ <br>
ब्राह्मणाः क्षत्रिया वैश्या मध्ये शूद्राश्च भूयशः॥<br>
इज्या युद्धपणा सेवा वर्तयन्तो व्यवस्थिताः ॥७॥ <br>
महेंद्रो मलयस्सह्यः सुदामा चर्क्षपर्वतः॥ <br>
विंध्यश्च पारियात्रश्च सप्तात्र कुलपर्वताः।८।<br>
वेदस्मृतिपुराणाद्याः पारियात्रोद्भवा मुने॥<br>
सर्वपापहरा ज्ञेया दर्शनात्स्पर्शनादपि।९। <br>
नर्मदा सुरसाद्याश्च सप्तान्याश्च सहस्रशः॥<br>
विंध्योद्भवा महानद्यस्सर्वपापहराश्शुभाः।5.18.१०।<br>
गोदावरी भीमरथी तापीप्रमुखनिम्नगाः॥<br>
गिरेर्विनिर्गता ऋक्षात्सद्यः पापभयापहाः ॥११॥ <br>
सह्यपादोद्भवा नद्यः कृष्णावेण्यादिकास्तथा ॥ <br>
कृतमाला ताम्रपर्णी प्रमुखा मलयोद्भवाः ॥१२॥ <br>
त्रियामा चर्षिकुल्याद्या महेन्द्रप्रभवा स्मृताः ॥ <br>
ऋषिकुल्या कुमार्य्याद्याः शुक्तिमत्पादसंभवाः॥१३॥<br>
नानाजनपदास्तेषु मंडलेषु वसन्ति वै ॥ <br>
आसां पिबंति पानीयं सरत्सु विविधेषु च॥१४॥<br>
चत्वारि भारते वर्षे युगान्यासन्महामुने ॥ <br>
कृतादीनि न चान्येषु द्वीपेषु प्रभवंति हि॥१५॥<br>
दानानि चात्र दीयंते सुकृतैश्चात्र याज्ञिकैः ॥<br>
तपस्तपंति यतयः परलोकार्थमादरात् ॥१६॥ <br>
यतो हि कर्मभूरेषा जम्बूद्वीपे महामुने ॥ <br>
अत्रापि भारतं श्रेष्ठमतोऽन्या भोगभूमयः ॥१७॥ <br>
कदाचिल्लभते मर्त्यस्सहस्रैर्मुनिसत्तम ॥ <br>
अत्र जन्मसहस्राणां मानुष्यं पुण्यसंचयैः ॥१८॥। <br>
स्वर्गापवर्गास्पदमार्गभूते धन्यास्तु ते भारतभूमिभागे ॥ <br>
गायंति देवाः किल गीतकानि भवंति भूयः पुरुषास्सुरास्ते॥१९॥<br>
अवाप्य मानुष्यमयं कदाचिद्विहृत्य शंभोः परमात्मरूपे ॥ <br>
फलानि सर्वाणि तु कर्मजानि यास्याम्यहं तत्तनुतां हि तस्य॥5.18.२०॥<br>
आप्स्यंति धन्याः खलु ते मनुष्याः सुखैर्युताः कर्मणि सन्निविष्टाः ॥ <br>
जनुर्हि येषां खलु भारतेऽस्ति ते स्वर्गमोक्षोभयलाभवन्तः॥२१॥<br>
लक्षयोजनविस्तारस्समस्तपरिमण्डलः ॥ <br>
जम्बूद्वीपो मया ख्यातः क्षारोदधिसुसंवृतः ॥२२॥ <br>
संवेष्ट्य क्षारमुदधिं शतसाहस्रसम्मितम् ॥ <br>
ततो हि द्विगुणो ब्रह्मन्प्लक्षद्वीपः प्रकीर्तितः ॥२३॥ <br>
गोमंतश्चैव चन्द्रश्च नारदो दर्दुरस्तथा ॥ <br>
सोमकस्सुमनाश्शैलो वैभ्राजश्चैव सत्तमः ॥२४॥<br>
वर्षाचलेषु रम्येषु सहितास्सततं प्रजाः ॥ <br>
वसंति देवगंधर्वा वर्षेष्वेतेषु नित्यशः ॥२५॥ <br>
नाधयो व्याधयो वापि जनानां तत्र कुत्रचित् ॥ <br>
दश वर्षसहस्राणि तत्र जीवंति मानवाः ॥२६ ॥ <br>
अनुतप्ता शिखी चैव पापघ्नी त्रिदिवा कृपा ॥ <br>
अमृता सुकृता चैव सप्तैवात्र च निम्नगाः ॥ २७ ॥ <br>
क्षुद्रनद्यस्तथा शैलास्तत्र संति सहस्रशः ॥ <br>
ताः पिबंति सुसंहृष्टा नदीर्जनपदास्तु ते ॥ २८ ॥। <br>
न तत्रापि युगावस्था यथास्थानेषु सप्तसु ॥ <br>
त्रेतायुगसमः कालस्सर्वदैव महामुने ॥२९॥ <br>
विप्रक्षत्रियवैश्यास्ते शूद्राश्च मुनिसत्तम ॥। <br>
कल्पवृक्षसमानस्तु तन्मध्ये सुमहातरुः ॥ 5.18.३० ॥ <br>
प्लक्षस्तन्नामसंज्ञो वै प्लक्षद्वीपो द्विजोत्तम ॥ <br>
इज्यते तत्र भगवाञ्छंकरो लोकशंकरः ॥३१॥ <br>
हरिश्च भगवान्ब्रह्मा यन्त्रैर्मन्त्रैश्च वैदिकैः॥ <br>
संक्षेपेण तथा भूयश्शाल्मलिं त्वं निशामय ॥ ३२ ॥ <br>
सप्तवर्षाणि तत्रैव तेषां नामानि मे शृणु ॥ <br>
श्वेतोऽथ हरितश्चैव जीमूतो रोहितस्तथा ॥ ३३ ॥ <br>
वैकलो मानसश्चैव सुप्रभस्सप्तमो मुने ॥ <br>
शाल्मलेन तु वृक्षेण द्वीपः शाल्मलिसंज्ञकः ॥ ३४ ॥ <br>
द्विगुणेन समुद्रेण सततं संवृतः स्थितः ॥ <br>
वर्षाभिव्यंजका नद्यस्तासां नामानि मे शृणु ॥ ३५ ॥ <br>
शुक्ला रक्ता हिरण्या च चन्द्रा शुभ्रा विमोचना ॥ <br>
निवृत्तिः सप्तमी तासां पुण्यतोया सुशीतलाः ॥ ३६ ॥ <br>
सप्तैव तानि वर्षाणि चतुर्वर्णायुतानि च ॥ <br>
भगवन्तं सदा शंभुं यजंते विविधैर्मखैः ॥ ३७ ॥ <br>
देवानां तत्र सान्निध्यमतीव सुमनोरमे ॥ <br>
एष द्वीपस्समुद्रेण सुरोदेन समावृतः ॥ ३८ ॥ <br>
द्विगुणेन कुशद्वीपः समंताद्बाह्यतः स्थितः ॥ <br>
वसंति तत्र दैतेया मनुजैस्सह दानवाः ॥ ३९ ॥ <br>
तथैव देवगन्धर्वा यक्षाः किंपुरुषादयः ॥ <br>
वर्णास्तत्रैव चत्वारो निजानुष्ठानतत्पराः ॥ 5.18.४० ॥ <br>
तत्रैव च कुशद्वीपे ब्रह्माणं च जनार्द्दनम् ॥ <br>
यजंति च तथेशानं सर्वकामफलप्रदम् ॥ ४१ ॥ <br>
कुशेशयो हरिश्चैव द्युतिमान्पुष्पवांस्तथा ॥ <br>
मणिद्रुमो हेमशैलस्सप्तमो मन्दराचलः ॥ ४२ ॥ <br>
नद्यश्च सप्त तासां तु नामानि शृणु तत्त्वतः ॥ <br>
धूतपापा शिवा चैव पवित्रा संमितिस्तथा ॥ ४३ ॥ <br>
विद्या दंभा मही चान्या सर्वपापहरास्त्विमाः ॥ <br>
अन्यास्सहस्रशस्संति शुभापो हेमवालुकाः ॥ ४४ ॥ <br>
कुशद्वीपे कुशस्तम्बो घृतोदेन समावृतः ॥ <br>
क्रौञ्चद्वीपो महाभाग श्रूयतां चापरो महान् ॥ ४५ ॥ <br>
द्विगुणेन समुद्रेण दधिमंडेन चावृतः ॥ <br>
वर्षाचला महाबुद्धे तेषां नामानि मे शृणु ॥ ४६ ॥ <br>
क्रौञ्चश्च वामनश्चैव तृतीयश्चांधकारकः ॥ <br>
दिवावृतिर्मनश्चैव पुण्डरीकश्च दुन्दुभिः ॥ ४७ ॥ <br>
निवसंति निरातंका वर्षशैलेषु तेषु वै ॥ <br>
सर्वसौवर्णरम्येषु सुहृद्देवगणैः प्रजाः ॥ ४८ ॥ <br>
ब्राह्मणाः क्षत्त्रिया वैश्याश्शूद्राश्चानुक्रमोदिताः ॥ <br>
संति तत्र महानद्यस्सप्तान्यास्तु सहस्रशः ॥४९॥ <br>
गौरी कुमुद्वती चैव सन्ध्या रात्रिर्मनोजवा ॥ <br>
शांतिश्च पुंडरीका च याः पिबन्ति पयश्शुभम् ॥5.18.५०॥ <br>
भगवान्पूज्यते तत्र योगरुद्रस्वरूपवान् ॥ <br>
दधिमण्डोदकश्चापि शाकद्वीपेन संवृतः॥५१॥<br>
द्विगुणेनाद्रयस्सप्त तेषां नामानि मे शृणु॥ <br>
पूर्वे तत्रोदयगिरिर्जलधारः परे यतः ॥ ५२ ॥ <br>
पृष्ठतोऽस्तगिरिश्चैव ह्यविकेशश्च केसरी ॥ <br>
शाकस्तत्र महावृक्षस्सिद्धगंधर्वसेवितः ॥५३॥ <br>
तत्र पुण्या जनपदाश्चातुर्वर्ण्यसमन्विताः ॥ <br>
नद्यश्चात्र महापुण्यास्सर्वपापभयापहाः ॥५४॥ <br>
सुकुमारी कुमारी च नलिनी वेणुका तथा ॥ <br>
इक्षुश्च रेणुका चैव गभस्तिस्सप्तमी तथा ॥५५॥ <br>
अन्यास्सहस्रशस्तत्र क्षुद्रनद्यो महामुने ॥ <br>
महीधरास्तथा संति शतशोऽथ सहस्रशः ॥ ५६ ॥ <br>
धर्महानिर्न तेष्वस्ति स्वर्गादागत्य मानवाः ॥ <br>
वर्षेषु तेषु पृथिवीं विहरन्ति परस्परम् ॥५७॥ <br>
शाकद्वीपे तु वै सूर्य्यः प्रीत्या जनपदैस्सदा ॥ <br>
यथोक्तैरिज्यते सम्यक्कर्मभिर्नियतात्मभिः ॥ ५८ ॥ <br>
क्षीरोदेनावृतस्सोऽपि द्विगुणेन समंततः ॥ <br>
क्षीराब्धिस्सर्वतो व्यास पुष्कराख्येन संवृतः ॥ ५९ ॥ <br>
द्विगुणेन महावर्षस्तत्र ख्यातोऽत्र मानसः॥ <br>
योजनानां सहस्राणि पंचैवोर्ध्वसमुच्छ्रितः ॥ 5.18.६० ॥ <br>
तानि चैव तु लक्षाणि सर्वतो वलयाकृति॥ <br>
पुष्करद्वीपवलयो मध्येन विभजंति च॥६१।<br>
तेनैव वलया कारा द्वीपवर्षसमाकृतिः॥<br>
दशवर्षसहस्राणि तत्र जीवंति मानवाः॥६२॥<br>
निरामया वीतशोका रागद्वेषविवर्जिताः॥<br>
अधर्मो न मतस्तेषां न बंधवधकौ मुने ॥ ६३ ॥ <br>
सत्यानृते न तस्यास्तां सदैव वसतिस्सदा ॥ <br>
तुल्यवेषास्तु मनुजा हेमवर्णैकरूपिणः ॥ ६४ ॥ <br>
वर्षश्चायं तु कालेय भौम स्वर्गोपमो मतः ॥ <br>
सर्वस्य सुखदः काले जरारोगविवर्जितः ॥ ६५ ॥ <br>
पुष्करे धातकीखण्डे महावीते महामुने ॥। <br>
न्यग्रोधं पुष्करद्वीपे ब्रह्मणः स्थानमुत्तमम् ॥६६॥ <br>
तस्मिन्निवसते ब्रह्मा पूज्यमानस्सुरासुरैः॥ <br>
स्वादूदकेनांबुधिना पुष्करः परिवेष्टितः॥ ॥ ६७ ॥ <br>
एवं द्वीपास्समुद्रैस्तु सप्त सप्तभिरावृताः ॥ <br>
द्वीपाश्चैव समुद्राश्च समाना द्विगुणैः परैः ॥ ६८ ॥ <br>
उक्तातिरिक्तता तेषां समुद्रेषु समानि वै ॥ <br>
पयांसि सर्वदाऽल्पत्वं <b>जायते</b> न कदाचन।६९॥<br>
स्थालीस्थमग्निसंयोगादधःस्थं मुनिसत्तमः ॥ <br>
तथेन्दुवृद्धौ सलिलमूर्द्ध्वगं भवति ध्रुवम् ॥5.18.७०॥ <br>
उदयास्तमनेत्विंदोर्वर्द्धंत्यापो ह्रसन्ति च ॥ <br>
अतो न्यूनातिरिक्ताश्च पक्षयोः शुक्लकृष्णयोः ॥ ७१ ॥ <br>
अपां वृद्धिक्षयौ दृष्टौ शतशस्तु दशोत्तरम्॥<br>
समुद्राणां मुनिश्रेष्ठो सर्वेषां कथितं तव॥७२॥<br>
भोजनं पुष्करद्वीपे प्रजास्सर्वाः सदैव हि ॥ <br>
खंडस्य कुर्वते विप्र तत्र स्वयमुपस्थितम् ॥७३॥ <br>
स्वांगदो यस्य पुरतो नास्ति लोकस्य संस्थितिः॥ <br>
द्विगुणा हिरण्मयी भूमिस्सर्वजंतुविवर्जिता॥७४॥<br>
लोकालोकस्ततश्शैलस्सहस्राण्यचलो हि सः॥<br>
उच्छ्रयेण हि तावंति योजनायुतविस्तृतः ॥७५॥। <br>
तमश्चांडकटाहेन सेयमुर्वी महामुने ॥ <br>
पंचाशत्कोटिविस्तारा सद्वीपा समहीधरा ॥७६॥ <br>
आधारभूता सर्वेषां सर्वभूतगुणाधिका॥<br>
सेयं धात्री च कालेय सर्वेषां जगतामिला॥७७॥<br>
इति श्रीशिवमहापुराणे पञ्चम्यामुमासंहितायां ब्रह्माण्डकथने सप्तदीपवर्णनं नामाष्टादशोऽध्यायः॥१८॥ <br>
<br>
