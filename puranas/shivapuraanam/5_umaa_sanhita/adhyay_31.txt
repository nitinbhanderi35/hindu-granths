शौनक उवाच ।। <br>
देवानां दानवानां च गन्धर्वोरगरक्षसाम् ।। <br>
सृष्टिं तु विस्तरेणेमां सूतपुत्र वदाशु मे ।।१।। <br>
सूत उवाच ।। <br>
यदा न ववृधे सा तु वीरणस्य प्रजापतिः ।। <br>
सुतां सुतपसा युक्तामाह्वयत्सर्गकारणात् ।। २ ।। <br>
स मैथुनेन धर्मेण ससर्ज विविधाः प्रजाः ।। <br>
ताः शृणु त्वं महाप्राज्ञ कथयामि समासतः ।। ३ ।। <br>
तस्यां पुत्रसहस्राणि वीरिण्यां पंच वीर्यवान्।। <br>
आश्रित्य जनयामास दक्ष एव प्रजापतिः ।।४।। <br>
एतान्सृष्टांस्तु तान्दृष्ट्वा नारदः प्राह वै मुनिः ।। <br>
सर्वं स तु समुत्पन्नो नारदः परमेष्ठिनः ।।५।। <br>
श्रुतवान्वा कश्यपाद्वै पुंसां सृष्टिर्भविष्यति ।। <br>
दक्षस्येव दुहितृषु तस्मात्तानब्रवीत्तु सः ।। ६ ।। <br>
अजानतः कथं सृष्टिं बालिशा वै करिष्यथ ।। <br>
दिशं कांचिदजानंतस्तस्माद्विज्ञाय तां भुवम् ।। ७ ।। <br>
इत्युक्ताः प्रययुस्सर्वे आशां विज्ञातुमोजसा ।। <br>
तदंतं न  हि संप्राप्य न निवृत्ताः पितुर्गृहम् ।।८।। <br>
तज्ज्ञात्वा जनयामास पुनः पंचशतान्सुतान्।। <br>
तानुवाच पुनस्सोऽपि नारदस्सर्वदर्शनः।। ९ ।। <br>
नारद उवाच ।। <br>
भुवो मानमजानंतः कथं सृष्टिं करिष्यथ ।। <br>
सर्वे हि बालिशाः किं हि सृष्टिकर्तुं समुद्यताः ।। 5.31.१० ।। <br>
सूत उवाच।। <br>
तेऽपि तद्वचनं श्रुत्वा निर्यातास्सर्वतोदिशम् ।। <br>
सुबलाश्वा दक्षसुता हर्यश्वा इव ते पुरा ।। ११ ।। <br>
अनंतं पुष्करं प्राप्य गतास्तेऽपि पराभवम् ।। <br>
अद्यापि न निवर्तंते समुद्रेभ्य इवापगाः ।। १२ ।। <br>
तदाप्रभृति वै भ्राता भ्रातुरन्वेषणे रतः ।। <br>
प्रयातो नश्यति मुने तन्न कार्य्यं विपश्चिता ।।१३।। <br>
तांश्चापि नष्टान्विज्ञाय पुत्रान्दक्षः प्रजापतिः ।।<br>
स च क्रोधा द्ददौ शापं नारदाय महात्मने।।१४।।<br>
कुत्रचिन्न लभस्वेति संस्थितिं कलहप्रिय ।। <br>
तव सान्निध्यतो लोके भवेच्च कलहस्सदा ।। १५ ।। <br>
सांत्वितोऽथ विधात्रा हि स दक्षस्तु प्रजापतिः।। <br>
कन्याः षष्ट्यसृजत्पश्चाद्वीरिण्यामिति नः श्रुतम्।।१६।।<br>
ददौ स दश धर्माय कश्यपाय त्रयोदश ।। <br>
सप्तविंशति सोमाय चतस्रोऽरिष्टनेमिने ।। १७ ।। <br>
द्वे चैवं ब्रह्मपुत्राय द्वे चैवाङ्गिरसे तदा ।। <br>
द्वे कृशाश्वाय विदुषे तासां नामानि मे शृणु ।।१८।। <br>
अरुंधती वसुर्य्यामिर्लम्बा भानुर्मरुत्वती ।। <br>
संकल्पा च मुहूर्ता च संध्या विश्वा च वै मुने ।। १९ ।। <br>
धर्मपत्न्यो मुने त्वेतास्तास्वपत्यानि मे शृणु ।। <br>
विश्वेदेवास्तु विश्वायास्साध्यान्साध्या  व्यजायत ।।5.31.२०।। <br>
मरुत्वत्यां मरुत्वंतो वसोस्तु वसवस्तथा ।।<br>
भानोस्तु भानवस्सर्वे मुहूर्तायां मुहूर्तजाः।।२१।।<br>
लम्बायाश्चैव घोषोऽथ नागवीथी च यामिजा ।। <br>
पृथिवी विषमस्तस्यामरुन्धत्यामजायत ।।२२।। <br>
संकल्पायास्तु सत्यात्मा जज्ञे संकल्प एव हि।। <br>
अयादया वसोः पुत्रा अष्टौ ताञ्छृणु शौनक ।। २३ । <br>
अयो धुवश्च सोमश्च धरश्चैवानिलोऽनलः ।। <br>
प्रत्यूषश्च प्रभासश्च वसवाऽष्टा च नामतः ।। २४ ।। <br>
अयस्य पुत्रो वैतण्डः श्रमः शांतो मुनिस्तथा ।। <br>
ध्रुवस्य पुत्रो भगवान्कालो लोकभावनः ।।२५।। <br>
सोमस्य भगवान्वर्चा वर्चस्वी येन जायते ।। <br>
धरस्य पुत्रो द्रविणो हुतहव्यवहस्तथा ।। २६ ।। <br>
मनोहरायाश्शिशिरः प्राणोऽथ रमणस्तथा ।। <br>
अनिलस्य शिवा भार्य्या यस्याः पुत्राः पुरोजवः ।।२७।। <br>
अविज्ञातगतिश्चैव द्वौ पुत्रावनिलस्य तु।।<br>
अग्निपुत्रः कुमारस्तु शरस्तम्बे श्रियावृते।।२८।।<br>
तस्य शाखो विशाखश्च नैगमेयश्च पृष्ठतः।। <br>
अपत्यं कृत्तिकानां तु कार्तिकेय इति स्मृतः।।२९।।<br>
प्रत्यूषस्य त्वभूत्पुत्र ऋषिर्नाम्ना तु देवलः।।<br>
द्वौ पुत्रौ देवलस्यापि प्रजावन्तौ मनीषिणौ।।5.31.३०।।<br>
बृहस्पते तु भगिनी वरस्त्री ब्रह्मचारिणी ।। <br>
योगसिद्धा जगत्कृत्स्नं समंताद्व्यचरत्तदा ।।३१।। <br>
प्रभासस्य तु सा भार्य्या वसूनामष्टमस्य च।। <br>
विश्वकर्मा महाभाग तस्य जज्ञे प्रजापतिः।।३२।।<br>
कर्ता शिल्पसहस्राणां त्रिदशानां च वार्द्धकिः।। <br>
भूषणानां च सर्वेषां कर्ता शिल्पवतां वरः ।। ३३ ।। <br>
यस्सर्वासां विमानानि देवतानां चकार ह ।। <br>
मनुष्याश्चोपजीवन्ति यस्य शिल्पं महात्मनः ।। ३४ ।। <br>
मतांतरमाह ।। <br>
रैवतोऽजो भवो भीमो वाम उग्रो वृषाकपिः ।। <br>
अजैकपादहिर्बुध्न्यो बहुरूपो महानिति ।। ३५ ।। <br>
सरूपायां प्रसूतस्य स्त्रियां रुद्रश्च कोटिशः ।। <br>
तत्रैकादशमुख्यास्तु तन्नामानि मुने शृणु ।।३६।। <br>
अजैकपादहिर्बुध्न्यस्त्वष्टा रुद्रश्च वीर्यवान्।।<br>
हरश्च बहुरूपश्च त्र्यम्बकश्चापराजितः ।। ३७ ।। <br>
वृषाकपिश्च शम्भुश्च कपर्दी रैवतस्तथा ।। <br>
एकादशैते कथिता रुद्रास्त्रिभुवनेश्वराः ।। ३८ ।। <br>
शतं त्वेवं समाख्यातं रुद्राणाममितौजसाम्।। <br>
शृणु कश्यपपत्नीनां नामानि मुनिसत्तम।।३९।। <br>
इति श्रीशिवमहापुराणे पञ्चम्यामुमासंहितायां सर्गवर्णनं नामैकऽत्रिंशोध्यायः ।। ३१ ।। <br>
<br>
