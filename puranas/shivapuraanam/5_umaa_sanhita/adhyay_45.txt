मुनय ऊचुः ॥ <br>
श्रुत्वा शंभोः कथा रम्या नानाख्यानसमन्विता॥<br>
नानावतार संयुक्ता भुक्तिमुक्तिप्रदा नृणाम् ॥१॥ <br>
इदानीं श्रोतुमिच्छामस्त्वत्तो ब्रह्मविदां वर॥<br>
चरित्रं जगदंबाया भगवत्या मनोहरम्॥२॥<br>
परब्रह्म महेशस्य शक्तिराद्या सनातनी ॥ <br>
उमा या समभिख्याता त्रैलोक्यजननी परा ॥३॥ <br>
सती हेमवती तस्या अवतारद्वयं श्रुतम्॥<br>
अपरानवतारांस्त्वं ब्रूहि सूत् महामते ॥४॥ <br>
को विरज्येत मतिमान् गुणश्रवणकर्मणि ॥ <br>
श्रीमातुर्ज्ञानिनो यानि न त्यजन्ति कदाचन।५॥। <br>
सूत उवाच ॥ <br>
धन्या यूयं महात्मानः कृतकृत्याः स्थ सर्वदा ॥ <br>
यत्पृच्छथ पराम्बाया उमायाश्चरितं महत् ॥६॥ <br>
शृण्वतां पृच्छतां चैव तथा वाचयतां च तत् ॥ <br>
पादाम्बुजरजांस्येव तीर्थानि मुनयो विदुः ॥७॥ <br>
ते धन्या कृतकृत्याः स्युर्धन्या तेषां प्रसूः कुलम् ॥ <br>
येषां चित्तं भवेल्लीनं श्रीदेव्यां परसंविदि ॥ ८ ॥ <br>
ये न स्तुवन्ति देवेशीं सर्वकारणकारणाम् ॥ <br>
मायागुणैर्मोहितास्स्युर्हतभाग्या न संशयः ॥ ९ ॥ <br>
न भजन्ति महादेवीं करुणारससागराम् ॥ <br>
अन्धकूपे पतन्त्येते घोरे संसाररूपिणि ॥5.45.१०॥ <br>
गंगां विहाय तृप्त्यर्थं मरुवारि यथा व्रजेत् ॥ <br>
विहाय देवीं तद्भिन्नं तथा देवान्तरं व्रजेत्॥११॥<br>
यस्याः स्मरणमात्रेण पुरुषार्थचतुष्टयम्॥<br>
अनायासेन लभते कस्त्यजेत्तां नरोत्तमः ॥ १२ ॥ <br>
एतत्पृष्टः पुरा मेधास्सुरथेन महात्मना ॥ <br>
यदुक्तं मेधसा पूर्वं तच्छृणुष्व वदामि ते ॥ १३ ॥ <br>
स्वारोचिषेन्तरे पूर्वं विरथो नाम पार्थिवः ॥ <br>
सुरथस्तस्य पुत्रोऽभून्महाबलपराक्रमः ॥ १४ ॥ <br>
दानशौण्डः सत्यवादी स्वधर्म्म कुशलः कृती ॥ <br>
देवीभक्तो दयासिन्धुः प्रजानां परिपालकः ॥ १५ ॥ <br>
पृथिवीं शासतस्तस्य पाकशासनतेजसः ॥ <br>
बभूबुर्नव ये भूपाः पृथ्वीग्रहणतत्पराः॥१६॥<br>
कोलानाम्नीं राजधानीं रुरुधुस्तस्य भूपतेः ॥ <br>
तैस्समन्तुमुलं युद्धं समपद्यत दारुणम्॥१७॥<br>
युद्धे स निर्जितो भूपः प्रबलैस्तैर्द्विषद्गणैः ॥ <br>
उज्जासितच्च कोलाया हृत्वा राज्यमशेषतः॥१८॥<br>
स राजा स्वपुरीमेत्याकरोद्राज्यं स्वमंत्रिभिः ॥ <br>
तत्रापि च महःपक्षैर्विपक्षैस्स पराजितः॥१९॥<br>
दैवाच्छत्रुत्वमापन्नै रमात्यप्रमुखैर्गणैः ॥ <br>
कोशस्थितं च यद्वित्तं तत्सर्वं चात्मसात्कृतम् ॥5.45.२०॥ <br>
ततस्स निर्गतो राजा नगरान्मृगया छलात् ॥ <br>
असहायोऽश्वमारुह्य जगाम गहनं वनम् ॥ २१ ॥ <br>
इतस्ततस्तत्र गच्छन्राजा मुनिवराश्रमम् ॥ <br>
ददर्श कुसुमारामभ्राजितं सर्वतोदिशम् ॥२२॥ <br>
वेदध्वनिसमाकीर्णं शान्तजन्तुसमाश्रितम् ॥ <br>
शिष्यैः प्रशिष्यैस्तच्छिष्यैस्समन्तात्परिवेष्टितम् ॥२३॥ <br>
व्याघ्रादयो महावीर्या अल्पवीर्यान्महामते ॥ <br>
तदाश्रमे न बाधन्ते द्विजवर्य्यप्रभावतः ॥२४॥ <br>
उवास तत्र नृपतिर्महाकारुणिको बुधः ॥ <br>
सत्कृतो मुनिनाथेन सुवचो भोजनासनैः ॥ २५ ॥ <br>
एकदा स महाराजश्चिंतामाप दुरत्ययाम् ॥ <br>
अहो मे हीनभाग्यस्य दुर्बुद्धेर्हीनतेजसः ॥ २६ ॥ <br>
हृतं राज्यमशेषेण शत्रुवर्गैर्मदोद्धतैः ॥ <br>
मत्पूर्वै रक्षितं राज्यं शत्रुभिर्भुज्यतेऽधुना ॥ २७ ॥ <br>
मादृशश्चैत्रवंशेस्मिन्न कोप्यासीन्महीपतिः ॥ <br>
किं करोमि क्व गच्छामि कथं राज्यं लभेमहि ॥ २८ ॥ <br>
अमात्या मंत्रिणश्चैव मामका ये सनातनाः ॥ <br>
न जाने कं च नृपतिं समासाद्याधुनासते ॥ २९ ॥ <br>
विनाश्य राज्यमधुना न जाने कां गतिं गताः ॥ <br>
रणभूमिमहोत्साहा अरिवर्गनिकर्तनाः ॥ 5.45.३० ॥ <br>
मामका ये महाशूरा नृपमन्यं भजन्ति ते ॥ <br>
पर्वताभा गजा अश्वा वातवद्वेगगामिनः ॥३१॥ <br>
पूर्वपूर्वार्जितः कोशः पाल्यते तैर्नवाधुना ॥ <br>
एवं मोहवशं यातो राजा परमधार्मिकः ॥ ३२ ॥ <br>
एतस्मिन्नंतरे तत्र वैश्यः कश्चित्समागतः॥<br>
राजा पप्रच्छ कस्त्वं भोः किमर्थमिह चागतः॥३३॥<br>
दुर्मना लक्ष्यसे कस्मादेतन्मे ब्रूहि साम्प्रतम् ॥<br>
इत्याकर्ण्य वचो रम्यं नरपालेन भाषितम् ॥ ३४ ॥ <br>
दृग्भ्यां विमुंचन्नश्रूणि समाधिर्वैश्यपुंगवः ॥ <br>
प्रत्युवाच महीपालं प्रणयावनतो गिरम् ॥ ३५ ॥ <br>
॥ वैश्य उवाच ॥ <br>
समाधिर्नाम वैश्योहं धनिवंशसमुद्भवः ॥ <br>
पुत्रदारादिभिस्त्यक्तो धनलोभान्महीपते ॥ ३६ ॥<br>
स वनमभ्यागतो राजन्दुःखितः स्वेन कर्मणा ॥ <br>
सोहं पुत्रप्रपौत्राणां कलत्राणां तथैव च ॥ ३७ ॥ <br>
भ्रातॄणां भ्रातृपुत्राणां परेषां सुहृदां तथा ॥ <br>
न वेद्मि कुशलं सम्यक्करुणासागर प्रभो ॥३८॥ <br>
राजोवाच ॥ <br>
निष्कासितो यैः पुत्राद्यैर्दुर्वृत्तैर्धनगर्धिभिः ॥ <br>
तेषु किं भवता प्रीतिः क्रियते मूर्खजन्तुवत्॥३९॥<br>
वैश्य उवाच ॥ <br>
सम्यगुक्तं त्वया राजन्वचः सारार्थबृंहितम् ॥ <br>
तथापि स्नेहपाशेन मोह्यतेऽतीव मे मनः॥5.45.४०॥<br>
एवं मोहाकुलौ वैश्यपार्थिवौ मुनिसत्तम ॥ <br>
जग्मतुर्मुनिवर्यस्य मेधसः सन्निधिन्तदा ॥४१॥ <br>
स वैश्यराजसहितो नरराजः प्रतापवान् ॥ <br>
प्रणनाम महावीरः शिरसा योगिनां वरम् ॥४२॥ <br>
बद्ध्वाञ्जलिमिमां वाचमुवाच नृपतिर्मुनिम् ॥ <br>
भगवन्नावयोर्मोहं छेत्तुमर्हसि साम्प्रतम् ॥ ४३ ॥ <br>
अहं राजश्रिया त्यक्तो गहनं वनमाश्रितः ॥ <br>
तथापि हृतराज्यस्य तोषो नैवाभिजायते ॥ ४४ ॥। <br>
अयं च वैश्यस्स्वजनैर्दाराद्यैर्निष्कृतो गृहात् ॥ <br>
तथाप्येतस्य ममता न निवृत्तिं समश्नुते ॥ ४५ ॥ <br>
किमत्र कारणं ब्रूहि ज्ञानिनोरपि नो मनः ॥ <br>
मोहेन व्याकुलं जातं महत्येषां हि मूर्खता ॥ ४६ ॥ <br>
ऋषि उवाच ॥ <br>
महामाया जगद्धात्री शक्तिरूपा सनातनी ॥ <br>
सा मोहयति सर्वेषां समाकृष्य मनांसि वै॥४७॥<br>
ब्रह्मादयस्सुरास्सर्वे यन्मायामोहिताः प्रभो ॥ <br>
न जानन्ति परन्तत्त्वं मनुष्याणां च का कथा ॥ ४८ ॥ <br>
सा सृजत्यखिलं विश्वं सैव पालयतीति च ॥ <br>
सैव संहरते काले त्रिगुणा परमेश्वरी ॥४९॥ <br>
यस्योपरि प्रसन्ना सा वरदा कामरूपिणी॥<br>
स एव मोहमत्येति नान्यथा नृपसत्तम ॥5.45.५०॥ <br>
राजोवाच ॥ <br>
का सा देवी महामाया या च मोहयतेऽखिलान्॥ <br>
कथं जाता च सा देवी कृपया वद मे मुने ॥ ५१ ॥ <br>
ऋषिरुवाच ॥ <br>
जगत्येकार्णवे जाते शेषमास्तीर्य योगराट् ॥ <br>
योगनिद्रामुपाश्रित्य यदा सुष्वाप केशवः ॥ ५२ ॥ <br>
तदा द्वावसुरौ जातौ विष्णौ कर्णमलेन वै ॥ <br>
मधुकैटभनामानौ विख्यातौ पृथिवीतले ॥ ५३ ॥ <br>
प्रलयार्कप्रभौ घोरौ महाकायौ महाहनू ॥ <br>
दंष्द्राकरालवदनौ भक्षयन्तौ जगन्ति वा॥५४॥<br>
तौ दृष्ट्वा भगवन्नाभिपङ्कजे कमलासनम् ॥<br>
हननायोद्यतावास्तां कस्त्वं भोरिति वादिनौ ॥५५॥ <br>
समालोक्यं तु तौ दैत्यौ सुरज्येष्ठो जनार्दनम् ॥ <br>
शयानं च पयोम्भोधौ तुष्टाव परमेश्वरीम् ॥५६॥ <br>
ब्रह्मोवाच॥ <br>
रक्षरक्ष महामाये शरणागतवत्सले॥<br>
एताभ्यां घोररूपाभ्यां दैत्याभ्यां जगदम्बिके॥५७॥<br>
प्रणमामि महामायां योगनिद्रामुमां सतीम् ॥ <br>
कालरात्रिं महारात्रिं मोहरात्रिं परात्पराम् ५८॥ <br>
त्रिदेवजननीं नित्यां भक्ताभीष्टफलप्रदाम् ॥  <br>
पालिनीं सर्वदेवानां करुणावरुणालयम् ॥ ५९ ॥ <br>
त्वत्प्रभावादहं ब्रह्मा माधवो गिरिजापतिः ॥ <br>
सृजत्यवति संसारं काले संहरतीति च ॥5.45.६०॥ <br>
त्वं स्वाहा त्वं स्वधा त्वं ह्रीस्त्वं बुद्धिर्विमला मता ॥ <br>
तुष्टिः पुष्टिस्त्वमेवाम्ब शान्तिः क्षान्तिः क्षुधा दया ॥६१॥ <br>
विष्णु माया त्वमेवाम्ब त्वमेव चेतना मता॥<br>
त्वं शक्तिः परमा प्रोक्ता लज्जा तृष्णा त्वमेव च ॥६२॥ <br>
भ्रान्तिस्त्वं स्मृतिरूपा त्वं मातृरूपेण संस्थिता ॥ <br>
त्वं लक्ष्मीर्भवने पुंसां पुण्याक्षरप्रवर्तिनाम् ॥६३॥ <br>
त्वं जातिस्त्वं मता वृत्तिर्व्याप्तिरूपा त्वमेव हि॥<br>
त्वमेव चित्तिरूपेण व्याप्य कृत्स्नं प्रतिष्ठिता ॥ ६४ ॥<br>
सा त्वमेतौ दुराधर्षावसुरौ मोहयाम्बिके । <br>
प्रबोधय जगद्योने नारायणमजं विभुम् ॥ ६५ ॥ <br>
ऋषिरुवाच ॥ ॥ <br>
ब्रह्मणा प्रार्थिता सेयं मधुकैटभनाशने ॥ <br>
महाविद्याजगद्धात्री सर्वविद्याधिदेवता ॥६६॥ <br>
द्वादश्यां फाल्गुनस्यैव शुक्लायां समभून्नृप ॥ <br>
महाकालीति विख्याता शक्तिस्त्रैलोक्यमोहिनी ॥६७॥ <br>
ततोऽभवद्वियद्वाणी मा भैषीः   कमलासन॥<br>
कण्टकं नाशयाम्यद्य हत्वाजौ मधुकैटभौ ॥६८॥ <br>
इत्युक्त्वा सा महामाया नेत्रवक्त्रादितो हरेः॥<br>
निर्गम्य दर्शने तस्थौ ब्रह्मणोऽव्यक्तजन्मनः ॥ ६९ ॥ <br>
उत्तस्थौ च हृषीकेशो देवदेवो जनार्दनः ॥ <br>
स ददर्श पुरो दैत्यो मधुकैटभसंज्ञकौ ॥5.45.७०॥ <br>
ताभ्यां प्रववृत्ते युद्धं विष्णोरतुलतेजसः ॥ <br>
पञ्चवर्षसहस्राणि बाहुयुद्धमभूत्तदा ॥७१॥ <br>
महामायाप्रभावेण मोहितो दानवोत्तमौ ॥ <br>
जजल्पतू रमाकान्तं गृहाण वरमीप्सितम् । ७२ ॥ <br>
नारायण उवाच ॥ <br>
मयि प्रसन्नौ यदि वां दीयतामेष मे वरः ॥ <br>
मम वध्यावुभौ नान्यं युवाभ्यां प्रार्थये वरम् ॥ ७३ ॥ <br>
ऋथिरुवाच ॥ <br>
एकार्णवां महीं दृष्ट्वा प्रोचतुः केशवं वचः ॥ <br>
आवां जहि न यत्रासौ धरणी पयसाऽ ऽप्लुता ॥ ७४ ॥ <br>
तथास्तु प्रोच्य भगवांश्चक्रमुत्थाप्य सूज्ज्वलम् ॥ <br>
चिच्छेद शिरसी कृत्वा स्वकीयजघने तयोः॥७५॥  <br>
एवन्ते कथितो राजन्कालिकायास्समुद्भवः ॥<br>
महालक्ष्म्यास्तथोत्पत्तिं निशामय महामते ॥ ७६ ॥ <br>
निर्विकारादि साकारा निराकारापि देव्युमा ॥ <br>
देवानां तापनाशार्थं प्रादुरासीद्युगेयुगे ॥ ७५ ॥ <br>
यदिच्छावैभवं सर्वं तस्या देहग्रहः स्मृतः ॥ <br>
लीलया सापि भक्तानां गुणवर्णनहेतवे ॥ ७८ ॥ ॥ <br>
इति श्रीशिवमहापुराणे पञ्चम्यामुमासंहितायां मधुकैटभवधे महाकालिकावतारवर्णनं नाम पंचचत्वारिंशोऽध्यायः ॥ ४५ ॥ <br>
<br>
