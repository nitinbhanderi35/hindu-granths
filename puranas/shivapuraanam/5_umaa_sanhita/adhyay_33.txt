सूत उवाच ॥ <br>
एष मन्वन्तरे तात सर्गस्स्वारोचिषे स्मृतः ॥ <br>
वैवस्वते तु महति वारुणे वितते क्रतौ ॥ १ ॥ <br>
जुह्वानस्य ब्रह्मणो वै प्रजासर्ग इहोच्यते ॥ <br>
पूर्वं यानथ ब्रह्मर्षीनुत्पन्नान्सप्त मानसान् ॥ २ ॥ <br>
पुत्रान्वै कल्पयामास स्वयमेव पितामहः ॥ <br>
तेषां विरोधो देवानां दानवानां महानृषे ॥ ३ ॥ <br>
दिति विनष्टपुत्रा तु कश्यपं समुपस्थिता ॥ <br>
स कश्यपः प्रसन्नात्मा सम्गयगाराधितस्तया ॥४॥ <br>
वरेणच्छंदयामास सा च वव्रे वरं तदा॥ <br>
पुत्रमिन्द्रवधार्थाय समर्थममितौजसम् ॥ ५ ॥ <br>
स तस्यै च वरं प्रादात्प्रार्थितं सुमहातपाः ॥ <br>
ब्रह्मचर्य्यादिनियमं प्राह चैव शतं समाः ॥ ६ ॥ <br>
धारयामास गर्भं तु शुचिस्सा वरवर्णिनी ॥ <br>
ब्रह्मचर्य्यादिनियमं दितिर्दध्रे तथैव वै ॥ ७ ॥ <br>
ततस्त्वाधाय सोऽदित्यां गर्भं तं शंसितव्रतः ॥ <br>
जगाम कश्यपस्तप्तुं तपस्संहृष्टमानसः ॥ ८ ॥ <br>
तस्याश्चैवांतरं प्रेप्सुस्सोऽभवत्पाकशासनः ॥ <br>
ऊनवर्षे शते चास्या ददर्शान्तरमेव सः॥९॥<br>
अकृत्वा पादयोः शौचं दितिरर्वाक्शिरास्तदा ॥ <br>
निद्रामाहारयामास भाविनोऽर्थस्य गौरवात् ॥ 5.33.१० ॥ <br>
एतस्मिन्नन्तरे शक्रस्तस्याः कुक्षिं प्रविश्य सः । <br>
वज्रपाणिस्तु तं गर्भं सप्तधा हि न्यकृन्तत ॥ ११ ॥ <br>
स पाट्यमानो गर्भोऽथ वज्रेण प्ररुरोद ह ॥ <br>
रुदन्तं सप्तधैकैकं मारोदीरिति तान्पुनः ॥ <br>
चकर्त वज्रपाणिस्तान्नेव मम्रुस्तथापि ते ॥ १२ ॥ <br>
ते तमूचुः पात्यमानास्सर्वे प्रांजलयो मुने ॥ <br>
नो जिघांससि किं शक्र भ्रातरो मरुतस्तव ॥ १३ ॥ <br>
इंद्रेण स्वीकृतास्ते हि भ्रातृत्वे सर्व एव च ॥। ।<br>
तत्यजुर्द्दैत्यभावं ते विप्रर्षे शंकरेच्छया॥१४॥<br>
मरुतो नाम ते देवा बभूवुस्तु महाबलाः॥<br>
खगा एकोनपंचाशत्सहाया वज्रपाणिनः॥१५॥। ।<br>
तेषामेव प्रवृद्धानां हरिः प्रादात्प्रजापतिः ॥ <br>
क्रमशस्तानि राज्यानि पृथुपूर्वं शृणुष्व तत् ॥ १६ ॥ <br>
अरिष्टपुरुषो वीरः कृष्णो जिष्णुः प्रजापतिः ॥ <br>
पर्जन्यस्तु धनाध्यक्षस्तस्य सर्वमिदं जगत् ॥१७॥ <br>
भूतसर्गमिमं सम्यगवोचं ते महामुने ॥ <br>
विभागं शृणु राज्यानां क्रमशस्तं ब्रुवेऽधुना ॥ १८ ॥ <br>
अभिषिच्याधिराज्ये तु पृथुं वैन्यं पितामहः ॥ <br>
ततः क्रमेण राज्यानि व्यादेष्टुमुपचक्रमे ॥ १९ ॥ <br>
द्विजानां वीरुधां चैव नक्षत्रग्रहयोस्तथा ॥ <br>
यज्ञानां तपसां चैव सोमं राज्येऽभ्यषेचयत्॥5.33.२०॥<br>
अपां तु वरुणं राज्ये राज्ञां वैश्रवणं प्रभुम्॥ <br>
आदित्यानां तथा विष्णुं वसूनामथ पावकम् ॥२१॥ <br>
प्रजापतीनां दक्षं तु मरुतामथ वासवम् ॥ <br>
दैत्यानां दानवानां च प्रह्लादममितौजसम् ॥२२॥ <br>
वैवस्वतं पितॄणां च यमं राज्येऽभ्यषेचयत् ॥ <br>
मातॄणां च व्रतानां च मन्त्राणां च तथा गवाम् ॥ २३ ॥ <br>
यक्षाणां राक्षसानां च पार्थिवानां तथैव च ॥ <br>
सर्वभूतपिशाचानां गिरिशं शूलपाणिनम् ॥२४॥ <br>
शैलानां हिमवन्तं च नदीनामथ सागरम् ॥ <br>
मृगाणामथ शार्दूलं गोवृषं तु गवामपि ॥२५॥ <br>
वनस्पतीनां वृक्षाणां वटं राज्येऽभ्यषेचयत् ॥ <br>
इति दत्तं प्रजेशेन राज्यं सर्वत्र वै क्रमात् ॥ २६ ॥। <br>
पूर्वस्यां दिशि पुत्रं तु वैराजस्य प्रजापतेः ॥ <br>
स्थापयामास सर्वात्मा राज्ये विश्वपतिर्विभुः ॥२७॥ <br>
तथैव मुनिशार्दूल कर्दमस्य प्रजापतेः ॥ <br>
दक्षिणस्यां तथा पुत्रं सुधन्वानमचीक्लृपत् ॥२८॥ <br>
पश्चिमायां दिशि तथा रजसः पुत्रमच्युतम्॥ <br>
केतुमन्तं महात्मानं राजानं व्यादिशत्प्रभुः ॥ २९ ॥ <br>
तथा हिरण्यरोमाणं पर्जन्यस्य प्रजापतेः ॥ <br>
उदीच्यां दिशि राजानं दुर्धर्षं सोऽभ्यषेचयत् ॥ 5.33.३० ॥ <br>
तस्य विस्तारमाख्यातं पृथोर्वेन्यस्य शौनक॥<br>
महर्ध्ये तदधिष्ठानं पुराणे परिकीर्तितम्॥३१॥<br>
इति श्रीशिवमहापुराणे पञ्चम्यामुमासंहितायां सर्गवर्णनं नाम त्रयस्त्रिंशत्तमोध्यायः ॥३३॥ <br>
<br>
