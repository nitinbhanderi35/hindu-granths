सनत्कुमार उवाच ।। <br>
शृणु व्यास महाबुद्धे देहस्याशुचितां मुने ।। <br>
महत्त्वं च स्वभावस्य समासात्कथयाम्यहम् ।।१।। <br>
शुक्रशोणितसंयोगाद्देहस्संजायते यतः।।<br>
नित्यं विण्मूत्रसंपूर्णस्तेनायमशुचिस्स्मृतः।।२।। <br>
यथांतर्विष्ठया पूर्णश्शुचिमान्न बहिर्घटः ।। <br>
शोध्यमानो हि देहोऽयं तेनायमशुचिस्ततः ।। ३ ।। <br>
संप्राप्यातिपवित्राणि पंचगव्यहवींषि चा।<br>
अशुचित्वं क्षणाद्यांति किमन्यदशुचिस्ततः ।।४।। <br>
हृद्यान्यप्यन्नपानानि यं प्राप्य सुरभीणि च ।। <br>
अशुचित्वं प्रयांत्याशु किमन्यदशुचिस्ततः ।।५।। <br>
हे जनाः किन्न पश्यंति यन्निर्याति दिनेदिने ।। <br>
स्वदेहात्कश्मलं पूतिस्तदाधारः कथं शुचिः ।। ६ ।। <br>
देहस्संशोध्यमानोऽपि पंचगव्यकुशांबुभिः ।। <br>
घृष्यमाण इवांगारो निर्मलत्वं न गच्छति ।। ७ ।। <br>
स्रोतांसि यस्य सततं प्रभवंति गिरेरिव ।। <br>
कफमूत्रपुरीषाद्यैस्स देहश्शुध्यते कथम् ।।८।। <br>
सर्वाशुचिनिधानस्य शरीरस्य न विद्यते ।। <br>
शुचिरेकः प्रदेशोऽपि विण्मूत्रस्य दृतेरिव ।। ९ ।। <br>
सृष्ट्वात्मदेहस्रोतांसि मृत्तोयैः शोध्यते करः ।। <br>
तथाप्यशुचिभांडस्य न विभ्रश्यति किं करः ।। 5.23.१० ।। <br>
कायस्सुगंधधूपाद्यैर्य न्नेनापि सुसंस्कृतः ।। <br>
न जहाति स्वभावं स श्वपुच्छमिव नामितम्।।११।।<br>
यथा जात्यैव कृष्णोर्थः शुक्लस्स्यान्न ह्युपायतः।। <br>
संशोद्ध्यमानापि तथा भवेन्मूर्तिर्न निर्मला ।। १२ ।। <br>
जिघ्रन्नपि स्वदुर्गंधं पश्यन्नपि स्वकं मलम् ।। <br>
न विरज्येत लोकोऽयं पीडयन्नपि नासिकाम् ।।१३।। <br>
अहो मोहस्य माहात्म्यं येनेदं छादितं जगत् ।। <br>
शीघ्रं पश्यन्स्वकं दोषं कायस्य न विरज्यते ।।१४।। <br>
स्वदेहस्य विगंधेन न विरज्येत यो नरः ।। <br>
विरागकारणं तस्य किमेतदुपदिश्यते ।। १५ ।। <br>
सर्वस्यैव जगन्मध्ये देह एवाशुचिर्भवेत् ।। <br>
तन्मलावयवस्पर्शाच्छुचिरप्यशुचिर्भवेत् ।। १६ ।। <br>
गंधलेपापनोदार्थ शौचं देहस्य कीर्तितम् ।। <br>
द्वयस्यापगमाच्छुद्धिश्शुद्धस्पर्शाद्विशुध्यति ।।१७।। <br>
गंगातोयेन सर्वेण मृद्भारैः पर्वतोपमैः ।। <br>
आमृत्योराचरेच्छौचं  भावदुष्टो न शुध्यति ।। १८ ।। <br>
तीर्थस्नानैस्तपोभिर्वा दुष्टात्मा नैव शुध्यति ।। <br>
श्वदृतिः क्षालिता तीर्थे किं शुद्धिमधिगच्छति ।। १९ ।। <br>
अंतर्भावप्रदुष्टस्य विशतोऽपि हुताशनम्  ।। <br>
न स्वर्गो नापवर्गश्च देहनिर्दहनं परम् ।।5.23.२०।। <br>
सर्वेण गांगेन जलेन सम्यङ् मृत्पर्वतेनाप्यथ भावदुष्टः ।। <br>
आजन्मनः स्नानपरो मनुष्यो न शुध्यतीत्येव वयं वदामः ।। २१ ।। <br>
प्रज्वाल्य वह्निं घृततैलसिक्तं प्रदक्षिणावर्तशिखं महांतम् ।। <br>
प्रविश्य दग्धस्त्वपि भावदुष्टो न धर्ममाप्नोति फलं न चान्यत ।। २२ ।। <br>
गंगादितीर्थेषु वसंति मत्स्या देवालये पक्षिगणाश्च नित्यम् ।। <br>
भावोज्झितास्ते न फलं लभंते तीर्थावगाहाच्च तथैव दानात् ।। २३ ।। <br>
भावशुद्धिः परं शौचं प्रमाणे सर्वकर्मसु ।। <br>
अन्यथाऽऽलिंग्यते कांता भावेन दुहितान्यथा ।। २४ ।। <br>
मनसो भिद्यते वृत्तिरभिन्नेष्वपि वस्तुषु ।। <br>
अन्यथैव सुतं नारी चिन्तयत्यन्यथा पतिम् ।। २५ ।। <br>
पश्यध्वमस्य भावस्य महाभाग्यमशेषतः ।। <br>
परिष्वक्तोपि यन्नार्य्या भावहीनं न कामयेत् ।। २६ ।। <br>
नाद्याद्विविधमन्नाद्यं भक्ष्याणि सुरभीणि च ।। <br>
यदि चिंतां समाधत्ते चित्ते कामादिषु त्रिषु ।। २७ ।। <br>
गृह्यते तेन भावेन नरो भावाद्विमुच्यते ।। <br>
भावतश्शुचि शुद्धात्मा स्वर्गं मोक्षं च विंदति ।। २८ ।। <br>
भावेनैकात्मशुद्धात्मा दहञ्जुह्वन्स्तुवन्मृतः ।। <br>
ज्ञानावाप्तेरवाप्याशु लोकान्सुबहुयाजिनाम् ।। २९ ।। <br>
ज्ञानामलांभसा पुंसां सद्वैराग्यमृदा पुनः ।। <br>
अविद्यारागविण्मूत्रलेपगंधविशोधनम् ।। 5.23.३० ।। <br>
एवमेतच्छरीरं हि निसर्गादशुचि स्मृतम् ।। <br>
त्वङ्मात्रसारं निःसारं कदलीसारसन्निभम् ।। ३१ ।। <br>
ज्ञात्वैवं दोषवद्देहं यः प्राज्ञश्शिथिलो भवेत् ।। <br>
देह भोगोद्भवाद्भावाच्छमचित्तः प्रसन्नधीः ।। ३२ ।। <br>
सोऽतिक्रामति संसारं जीवन्मुक्तः प्रजायते ।। <br>
संसारं कदलीसारदृढग्राह्यवतिष्ठते ।। ।। ३३ ।। <br>
एवमेतन्महाकष्टं जन्म दुःखं प्रकीर्तितम् ।। <br>
पुंसामज्ञानदोषेण नानाकार्मवशेन च ।। ३४ ।। <br>
श्लोकार्धेन तु वक्ष्यामि यदुक्तं ग्रन्थकोटिभिः ।। <br>
ममेति परमं दुःखं न ममेति परं सुखम् ।। ३५ ।। <br>
बहवोपीह राजानः परं लोक मितो गताः ।। <br>
निर्ममत्वसमेतास्तु बद्धाश्शतसहस्रशः ।।३६।। <br>
गर्भस्थस्य स्मृतिर्यासीत्सा च तस्य प्रणश्यति ।। <br>
संमूर्छितेन दुःखेन योनियन्त्रनिपीडनात् ।।३७।। <br>
बाह्येन वायुना वास्य मोहसङ्गेन देहिनः ।। <br>
स्पृष्टमात्रेण घोरेण ज्वरस्समुपजायते ।।३८।। <br>
तेन ज्वारेण महता सम्मोहश्च प्रजायते ।। <br>
सम्मूढस्य स्मृतिभ्रंशश्शीघ्रं संजायते पुनः ।। ३९ ।। <br>
स्मृतिभ्रंशात्ततस्तस्य स्मृतिर्न्नोऽपूर्वकर्मणः।। <br>
रतिः संजायते तूर्णं जन्तोस्तत्रैव जन्मनि ।। 5.23.४० ।। <br>
रक्तो मूढश्च लोकोऽयं न कार्य्ये सम्प्रवर्तते ।। <br>
न चात्मानं विजानाति न परं न च दैवतम् ।। ४१ ।। <br>
न शृणोति परं श्रेयस्सति कर्णेऽपि सन्मुने ।। <br>
न पश्यति परं श्रेयस्सति चक्षुषि तत्क्षमे ।। ४२ ।। <br>
समे पथि शनैर्गच्छन् स्खलतीव पदेपदे ।। <br>
सत्यां बुद्धौ न जानाति बोध्यमानो बुधैरपि ।। ४३ ।। <br>
संसारे क्लिश्यते तेन गर्भलोभवशानुगः ।। <br>
गर्भस्मृतेन पापेन समुज्झितमतिः पुमान् ।।४४।। <br>
इत्थं महत्परं दिव्यं शास्त्रमुक्तं शिवेन तु ।। <br>
तपसः कथनार्थाय स्वर्गमोक्षप्रसाधनम् ।। ४५ ।। <br>
ये सत्यस्मिच्छिवे ज्ञाने सर्वकामार्थ साधने ।। <br>
न कुर्वन्त्यात्मनः श्रेयस्तदत्र महदद्भुतम् ।।४६।। <br>
अव्यक्तेन्द्रियवृत्तित्वाद्बाल्ये दुःखं महत्पुनः ।। <br>
इच्छन्नपि न शक्नोति वक्तुं कर्त्तुं प्रतिक्रियाम् ।। ४७ ।। <br>
दंतोत्थाने महद्दुःखमल्पेन व्याधिना तथा ।।। <br>
बालरोगैश्च विविधै पीडा बालग्रहैरपि ।। ४८ ।। <br>
क्वचित्क्षुत्तृट्परीतांगः क्वचित्तिष्ठति संरटन् ।। <br>
विण्मूत्रभक्षणाद्यं च मोहाद्बालस्समाचरेत् ।।४९।। <br>
कौमारे कर्णपीडायां मातापित्रोश्च साधनः ।। <br>
अक्षराध्ययनाद्यैश्च नानादुःखं प्रवर्तते ।।5.23.५०।। <br>
बाल्ये दुःखमतीत्यैव पश्यन्नपि विमूढधीः।। <br>
न कुर्वीतात्मनः श्रेयस्तदत्र महदद्भुतम् ।। ५१ ।। <br>
प्रवृत्तेन्द्रियवृत्तित्वात्कामरोगप्रपीडनात्।।<br>
तदप्राप्ते तु सततं कुतस्सौख्यं तु यौवने ।। ५२ ।। <br>
ईर्ष्यया च महद्दुःखं मोहाद्रक्तस्य तस्य च ।। <br>
नेत्रस्य कुपितस्येव त्यागी दुःखाय केवलम् ।। ५३ ।। <br>
न रात्रौ विंदते निद्रां कामाग्निपरिवेदितः ।। <br>
दिवापि च कुतस्सौख्यमर्थोपार्जनचिंतया ।। ५४ ।। <br>
स्त्रीष्वध्यासितचित्तस्य ये पुंसः शुक्रबिन्दवः ।। <br>
ते सुखाय न मन्यन्ते स्वेदजा इव ते तथा ।। ५५ ।। <br>
कृमिभिस्तुद्यमानस्य कुष्ठिनो वानरस्य च ।। <br>
कंडूयनाभितापेन यद्भवेत्स्त्रिषु तद्विदः ।। ५६ ।। <br>
यादृशं मन्यते सौख्यं गंडे पूतिविनिर्गमात् ।। <br>
तादृशं स्त्रीषु मन्तव्यं नाधिकं तासु विद्यते ।। ५७ ।। <br>
विण्मूत्रस्य समुत्सर्गात्सुखं भवति यादृशम्।।<br>
तादृशं स्त्रीषु विज्ञेयं मूढैः कल्पितमन्यथा ।।५८।। <br>
नारीष्ववस्तुभूतासु सर्वदोषाश्रयासु वा। <br>
नाणुमात्रं सुखं तासु कथितं पंचचूडया ।। ५९ ।। <br>
सम्माननावमानाभ्यां वियोगेनेष्टसंगमात् ।। <br>
यौवनं जरया ग्रस्तं क्व सौख्यमनुपद्रवम्।।5.23.६०।। <br>
वलीपलितखालित्यैश्शिथिलिकृतविग्रहम्।।<br>
सर्वक्रियास्वशक्तिं च जरया जर्जरीकृतम्।।६१।।<br>
स्त्रीपुंसयौवनं हृद्यमन्योऽन्यस्य प्रियं पुरा।।<br>
तदेव जरयाग्रस्तमनयोरपि न प्रियम्।।६२।।<br>
अपूर्ववत्स्वमात्मानं जरया परिवर्तितम्।।<br>
यः पश्यन्नपि रज्येत कोऽन्यस्तस्मादचेतनः।।६३।।<br>
जराभिभूतः पुरुषः पुत्रीपुत्रादिबांधवैः।।<br>
आसक्तत्वाद्दुराधर्षैर्भृत्यैश्च परिभूयते।।६४।।<br>
धर्ममर्थं च कामं वा मोक्षं वातिजरातुरः।।<br>
अशक्तस्साधितुं तस्माद्युवा धर्मं समाचरेत्।।६५।।<br>
इति श्रीशिवमहापुराणे पञ्चम्यामुमासंहितायां संसारचिकित्सायां देहा शुचित्वबाल्याद्यवस्थादुःखवर्णनं नाम त्रयोविंशोऽध्यायः।।२३।।<br>
<br>
