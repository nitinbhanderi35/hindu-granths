सूत उवाच ॥ <br>
मनोर्वैवस्वतस्यासन्पुत्रा वै नव तत्समाः ॥<br>
पश्चान्महोन्नता धीराः क्षत्रधर्मपरायणाः॥१॥<br>
इक्ष्वाकुः शिबिनाभागौ धृष्टः शर्यातिरेव च ॥ <br>
नरिष्यन्तोऽथ नाभागः करूषश्च प्रियव्रतः॥२॥<br>
अकरोत्पुत्त्रकामस्तु मनुरिष्टिं प्रजापति॥<br>
अनुत्पन्नेषु पुत्रेषु तत्रेष्ट्यां मुनिपुंगवः॥३॥<br>
सा हि दिव्यांबरधरा दिव्याभरणभूषिता।<br>
दिव्यसंहनना चैवमिला जज्ञे हि विश्रुता॥४॥<br>
तामिडेत्येव होवाच मनुर्दण्डधरस्तथा ॥ <br>
अनुगच्छत्व मामेति तमिडा प्रत्युवाच ह ॥५॥ <br>
इडोवाच ॥ <br>
धर्मयुक्तमिदं वाक्यं पुत्रकामं प्रजापतिम् ॥ <br>
मित्रावरुणयोरंशैर्जातास्मि वदतां वर ॥ ६ ॥ <br>
तयोस्सकाशं यास्यामि न मे धर्मे रुचिर्भवेत् ॥ <br>
एवमुक्त्वा सती सा तु मित्रावरुणयोस्ततः ॥ ७ ॥। <br>
गत्वांतिकं वरारोहा प्रांजलिर्वाक्यमब्रवीत् ॥ <br>
अंशैस्तु युवयोर्जाता मनुयज्ञे महामुनी ॥८॥ <br>
आगता भवतोरंति ब्रूतं किं करवाणि वाम् ॥ <br>
अन्यान्पुत्रान्सृज विभो तैर्वंशस्ते भविष्यति ॥९॥ <br>
सूत उवाच॥<br>
तां तथावादिनीं साध्वीमिडां मन्वध्वरोद्भवाम्॥<br>
मित्रावरुणानामानौ मुनी ऊचतुरादरात् ॥ 5.36.१० ॥ <br>
मित्रावरुणावूचतुः ॥ <br>
अनेन तव धर्मज्ञे प्रश्रयेण दमेन च ॥ <br>
सत्येन चैव सुश्रोणि प्रीतौ द्वौ वरवर्णिनि ॥ ११ ॥ <br>
आवयोस्त्वं महाभागे ख्यातिं चैव गमिष्यसि ॥ <br>
मनोर्वशकरः पुत्रस्त्वमेव च भविष्यसि ॥१२॥ <br>
सुद्युम्न इति विख्यातस्त्रिषु लोकेषु विश्रुतः ॥ <br>
जगत्प्रियो धर्मशीलौ मनुवंशविवर्द्धनः ॥१३॥ <br>
सूत उवाच ॥ <br>
निवृत्ता सा तु तच्छ्रुत्वा गच्छंती पितुरंतिके ॥ <br>
बुधेनांतरमासाद्य मैधुनायोपमंत्रिता ॥१४॥ <br>
सोमपुत्रात्ततो जज्ञे तस्यां राजा पुरूरवाः ॥ <br>
पुत्रोऽतिसुन्दरः प्राज्ञ उर्वशी पतिरुन्नतः ॥१५॥ <br>
जनयित्वा च सा तत्र पुरूरवसमादरात्॥<br>
पुत्रं शिवप्रसादात्तु  पुनस्सुद्युम्नतां गतः ॥१६॥ <br>
सुद्युम्नस्य तु दायादास्त्रयः परमधार्मिकाः ॥ <br>
उत्कलश्च गयश्चापि विनताश्वश्च वीर्यवान् ॥१७॥ <br>
उत्कलस्योत्कला विप्रा विनताश्वस्य पश्चिमाः ॥ <br>
दिक्पूर्वा मुनि शार्दूल गयस्य तु गया स्मृताः ॥ १८ ॥ <br>
प्रविष्टे तु मनौ तात दिवाकरतनुं तदा ॥ <br>
दशधा तत्र तत्क्षेत्रमकरोत्पृथिवीं मनुः ॥१९॥ <br>
इक्ष्वाकुः श्रेष्ठदायादो मध्यदेशमवाप्तवान्॥<br>
वसिष्ठवचनादासीत्प्रतिष्ठानं महात्मनः॥5.36.२०॥<br>
प्रतिष्ठां धर्मराज्यस्य सुद्युम्नोथ ततो ददौ॥ <br>
तत्पुरूरवसे प्रादाद्राज्यं प्राप्य महायशाः॥२१॥<br>
मानवो यो मुनिश्रेष्ठाः स्त्रीपुंसोर्लक्षणः प्रभुः ॥<br>
नरिष्यंताच्छकाः पुत्रा नभगस्य सुतो ऽभवत्॥२२॥<br>
अंबरीषस्तु बाह्लेयो बाह्लकं क्षेत्रामाप्तवान् ॥ <br>
शर्यातिर्मिथुनं त्वासीदानर्तो नाम विश्रुतः॥२३॥ <br>
पुत्रस्सुकन्या कन्या च या पत्नी च्यवनस्य हि ॥ <br>
आनर्तस्य हि दायादो रैभ्यो नाम स रैवतः ॥ २४ ॥ <br>
आनर्तविषये यस्य पुरी नाम कुशस्थली॥<br>
महादिव्या सप्तपुरीमध्ये या सप्तमी मता॥२५॥ <br>
तस्य पुत्रशतं त्वासीत्ककुद्मी ज्येष्ठ उत्तमः ॥ <br>
तेजस्वी सुबलः पारो धर्मिष्ठो ब्रह्मपालकः॥२६॥ <br>
ककुद्मिनस्तु संजाता रेवती नाम कन्यका॥<br>
महालावण्यसंयुक्ता दिव्यलक्ष्मीरिवापरा ॥२७॥ <br>
प्रष्टुं कन्यावरं राजा ककुद्मी कन्यया सह ॥ <br>
ब्रह्मलोके विधेस्सम्यक्सर्वाधीशो जगाम ह ॥२८॥ <br>
आवर्तमाने गांधर्वे स्थितो लब्धक्षणः क्षणम् ॥ <br>
शुश्राव तत्र गांधर्वं नर्तने ब्रह्मणोंऽतिके ॥ २९ ॥ <br>
मुहूर्तभूतं तत्काले गतं बहुयुगं तदा ॥ <br>
न किंचिद्बुबुधे राजा ककुद्मी मुनयस्स तु ॥ 5.36.३० ॥ <br>
तदासौ विधिमा नम्य स्वाभिप्रायं कृतांजलिः ॥ <br>
न्यवेदयद्विनीतात्मा ब्रह्मणे परमात्मने॥३१॥<br>
तदभिप्रायमाकर्ण्य स प्रहस्य प्रजापतिः ॥ <br>
ककुद्मिनं महाराजं समाभाष्य समब्रवीत् ॥३२॥ <br>
ब्रह्मोवाच ॥ <br>
शृणु राजन्रैभ्यसुत ककुद्मिन्पृथिवपिते॥<br>
मद्वचः प्रीतितस्सत्यं प्रवक्ष्यामि विशेषतः ॥ ३३ ॥ <br>
कालेन संहृतास्ते वै वरा ये ते कृता हृदि ॥ <br>
न तद्गोत्रं हि तत्रास्ति कालस्सर्वस्य भक्षकः ॥३४॥ <br>
त्वत्पुर्य्यपि हता पुण्यजनैस्सा राक्षसैर्नृप ॥ <br>
अष्टाविंशद्द्वापरेऽद्य कृष्णेन निर्मिता पुनः ॥३५॥ <br>
कृता द्वारावती नाम्ना बहुद्वारा मनोरमा ॥ <br>
भोजवृष्ण्यंधकैर्गुप्ता वासुदेवपुरोगमैः॥३६॥<br>
तद्गच्छ तत्र प्रीतात्मा वासुदेवाय कन्यकाम् ॥ <br>
बलदेवाय देहि त्वमिमां स्वतनयां नृप॥३७॥ <br>
सूत उवाच ॥<br>
इत्यादिष्टो नृपोऽयं तं नत्वा तां च पुरीं गतः ॥ <br>
गतान्बहून्युगाञ्ज्ञात्वा विस्मितः कन्यया युतः॥३८॥<br>
ततस्तु युवतीं कन्यां तां च स्वां सुविधानतः ॥ <br>
कृष्णभ्रात्रे बलायाशु प्रादात्तत्र स रेवतीम् ॥ ३९ ॥ <br>
ततो जगाम शिखरं मेरोर्दिव्यं महाप्रभुः ॥ <br>
शिवमाराधयामास स नृपस्तपसि स्थितः ॥ 5.36.४० ॥ <br>
ऋषय ऊचुः ॥ <br>
तत्र स्थितो बहुयुगं ब्रह्मलोके स रेवतः ॥ <br>
युवैवागान्मर्त्यलोकमेतन्नः संशयो महान् ॥४१॥ <br>
सूत उवाच ॥ <br>
न जरा क्षुत्पिपासा वा विकारास्तत्र संति वै ॥ <br>
अपमृत्युर्न केषांचिन्मुनयो ब्रह्मणोंऽतिके ॥ ४२ ॥ <br>
अतो न राजा संप्राप जरां मृत्युं च सा सुता ॥ <br>
स युवैवागतस्तत्र संमंत्र्य तनयावरम् ॥४३॥ <br>
गत्वा द्वारावतीं दिव्यां पुरीं कृष्णविनिर्मिताम् ॥ <br>
विवाहं कारयामास कन्यायाः स बलेन हि ॥४४॥<br>
तस्य पुत्रशतं त्वासीद्धार्मिकस्य महाप्रभो ॥ <br>
कृष्णस्यापि सुता जाता बहुस्त्रीभ्योऽमितास्ततः ॥४५॥ <br>
अन्ववायो महांस्तत्र द्वयोरपि महात्मनोः ॥ <br>
क्षत्रिया दिक्षु सर्वासु गता हृष्टास्सुधार्मिकाः ॥ ४६ ॥ <br>
इति प्रोक्तो हि शर्यातेर्वंशोऽन्येषां वदाम्यहम् ॥ <br>
मानवानां हि संक्षेपाच्छृणुतादरतो द्विजाः ॥ ४७ ॥ <br>
नाभागो दिष्टपुत्रोऽभूत्स तु ब्राह्मणतां गतः ॥<br>
स्वक्षत्रवंशं संस्थाप्य ब्रह्मकर्मभिरावृतः॥४८॥<br>
धृष्टाद्धार्ष्टमभूत्क्षत्रं ब्रह्मभूयं गतं क्षितौ ॥ <br>
करूषस्य तु कारूषाः क्षत्रिया युद्धदुर्मदाः ॥४९॥ <br>
नृगो यो मनुपुत्रस्तु महादाता विशेषतः ॥ <br>
नानावसूनां सुप्रीत्या विप्रेभ्यश्च गवां तथा ॥5.36.५०॥ <br>
गोदातव्यत्ययाद्यस्तु स्वकुबुद्ध्या  स्वपापतः ॥ <br>
कृकलासत्वमापन्नः श्रीकृष्णेन समुद्धृतः ॥५१॥ <br>
तस्येकोभूत्सुतः श्रेष्ठः प्रयातिर्धर्मवित्तथा ॥ <br>
इति श्रुतं मया व्यासात्तत्प्रोक्तं हि समासतः ॥५२। <br>
वृषघ्नस्तु मनोः पुत्रो गोपालो गुरुणा कृतः ॥ <br>
पालयामास गा यत्तो रात्र्यां वीरासनव्रतः ॥ ५३ ॥ <br>
स एकदाऽऽगतं गोष्ठे व्याघ्रं गा हिंसितुं बली ॥ <br>
श्रुत्वा गोकदनं बुद्धो हंतुं तं खड्गधृग्ययौ ॥५४॥ <br>
अजानन्नहनद्बभ्रोश्शिरश्शार्दूलशंकया ॥ <br>
निश्चक्राम सभीर्व्याघ्रो दृष्ट्वा तं खड्गिनं प्रभुम् ॥ ५५ ॥ <br>
मन्यमानो हतं व्याघ्रं स्वस्थानं स जगाम ह ॥ <br>
रात्र्यां तस्यां भ्रमापन्नो वर्षवातविनष्टधीः ॥५६॥ <br>
व्युष्टायां निशि चोत्थाय प्रगे तत्र गतो हि सः ॥ <br>
अद्राक्षीत्स हतां बभ्रुं न व्याघ्रं दुःखितोऽभवत् ॥५७॥ <br>
श्रुत्वा तद्वृत्तमाज्ञाय तं शशाप कृतागसम् ॥ <br>
अकामतोविचार्य्येति शूद्रो भव न क्षत्रियः ॥५८॥ <br>
एवं शप्तस्तु गुरुणा कुलाचार्य्येण कोपतः ॥ <br>
निस्सृतश्च पृषध्रस्तु जगाम विपिनं महत् ॥ ५९ ॥ <br>
निर्विण्णः स तु कष्टेन विरक्तोऽभूत्स योगवान्॥<br>
वनाग्नौ दग्धदेहश्च जगाम परमां गतिम्॥5.36.६०॥<br>
कविः पुत्रो मनोः प्राज्ञश्शिवानुग्रहतोऽभवत् ॥ <br>
भुक्त्वा सुखं दिव्यं मुक्तिं प्राप सुदुर्लभाम्॥६१॥<br>
इति श्रीशिवमहापुराणे पञ्चम्यामुमासंहितायां मनुनवपुत्रवंशवर्णनंनाम षट्त्रिंशो ऽध्यायः॥३६॥<br>
<br>
