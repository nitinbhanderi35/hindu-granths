देव्युवाच ।। <br>
देवदेव महादेव कथितं कालवंचनम्।। <br>
शब्दब्रह्मस्वरूपं च योगलक्षणमुत्तमम्।।१।। <br>
कथितं ते समासेनच्छायिकं ज्ञानमुत्तमम्।।<br>
विस्तरेण समाख्याहि योगिनां हितकाम्यया ।। २ ।। <br>
।। शंकर उवाच ।।<br>
शृणु देवि प्रवक्ष्यामिच्छायापुरुषलक्षणम् ।। <br>
यज्ज्ञात्वा पुरुषः सम्यक्सर्वपापैः प्रमुच्यते ।।३।। <br>
सूर्य्यं हि पृष्ठतः कृत्वा सोमं वा वरवर्णिनि ।। <br>
शुक्लाम्बरधरस्स्रग्वी गंधधूपादिवासितः ।।४।। <br>
संस्मरेन्मे महामंत्रं सर्वकामफलप्रदम्।।<br>
नवात्मकं पिंडभूतं स्वां छायां संनिरीक्षयेत् ।। ५ ।। <br>
दृष्ट्वा तां पुनराकाशे श्वेतवर्णस्वरूपिणीम् ।। <br>
स पश्यत्येकभावस्तु शिवं परमकारणम्।।६।।<br>
ब्रह्मप्राप्तिर्भवेत्तस्य कालविद्भिरितीरितम् ।। <br>
ब्रह्महत्यादिकैः पापैर्मुच्यते नात्र संशयः ।।७।। <br>
शिरोहीनं यदा पश्येत्षड्भिर्मासैर्भवेत्क्षयः।। <br>
समस्तं वाङ्मयं तस्य योगिनस्तु यथा तथा।।८।। <br>
शुक्ले धर्मं विजानीयात्कृष्णे पापं विनिर्दिशेत्।। <br>
रक्ते बंधं विजानीयात्पीते विद्विषमादिशेत्।।९।।  <br>
विवाहो बंधुनाशस्स्याद्द्वितुंडे चैव क्षुद्भयम् ।। <br>
विकटौ नश्यते भार्य्या विजंघे धनमेव हि ।।5.28.१०।। <br>
पादाभावे विदेशस्स्यादित्येतत्कथितं मया ।। <br>
तद्विचार्य्यं प्रयत्त्नेन पुरुषेण महेश्वरि ।। ११ ।। <br>
सम्यक्तं पुरुषं दृष्ट्वा संनिवेश्यात्मनात्मनि ।। <br>
जपेन्नवात्मकं मंत्रं हृदयं मे महेश्वरि ।। १२ ।। <br>
वत्सरे विगते मंत्री तन्नास्ति यन्न साधयेत् ।। <br>
अणिमादिगुणानष्टौ खेचरत्वं प्रपद्यते ।।१३।। <br>
पुनरन्यत्प्रवक्ष्यामि शक्तिं ज्ञातुं दुरासदाम् ।। <br>
प्रत्यक्षं दृश्यते लोके ज्ञानिनामग्रतः स्थितम् ।।१४।। <br>
अज्ञेया लिख्यते लोके या सर्पीकृतकुण्डली ।। <br>
सा मात्रा यानसंस्थापि दृश्यते न च पठ्यते ।।१५।। <br>
ब्रह्माण्डमूर्ध्निगा या च स्तुता वेदैस्तु नित्यशः ।। <br>
जननी सर्वविद्यानां गुप्तविद्येति गीयते ।। १६ ।। <br>
खेचरा सा विनिर्दिष्टा सर्वप्राणिषु संस्थिता ।। <br>
दृश्यादृश्याचला नित्या व्यक्ताव्यक्ता सनातनी ।। १७ ।। <br>
अवर्णा वर्णसंयुक्ता प्रोच्यते बिंदुमालिनी ।। <br>
तां पश्यन्सर्वदा योगी कृतकृत्योऽभिजायते ।।१८।। <br>
सर्वतीर्थकृतस्नानाद्भवेद्दानस्य यत्फलम्।।<br>
सर्वयज्ञफलं यच्च मालिन्या दर्शनात्तदा।।१९।।<br>
प्राप्नोत्यत्र न संदेहस्सत्यं वै कथितं मया ।। <br>
सर्वतीर्थेषु यत्स्नात्वा दत्त्वा दानानि सर्वशः ।।5.28.२०।। <br>
सर्वेषां देवि यज्ञानां यत्फलं तल्लभेत्पुमान्।।<br>
किं बहूक्त्या महेशानि सर्वान्कामान्समश्नुते।।२१।।<br>
तस्माज्ज्ञानं यथायोगमभ्यसेत्सततं बुधः।।<br>
अभ्यासाज्जायते सिद्धिर्योगोऽभ्यासात्प्रवर्धते।।२२।।<br>
संवित्तिर्लभ्यतेऽभ्यासादभ्यासान्मोक्षमश्नुते।।<br>
अभ्यासस्सततं कार्यो धीमता मोक्षकारणम्।।२३।।<br>
इत्येतत्कथितं देवि भुक्तिमुक्तिफलप्रदम्।।<br>
किमन्यत्पृच्छ्यते तत्त्वं वद सत्यं ब्रवीमि ते।।२४।।<br>
सूत उवाच।।<br>
इति श्रुत्वा ब्रह्मपुत्रवचनं परमार्थदम्।।<br>
प्रसन्नोऽभूदति व्यासः पाराशर्य्यो मुनीश्वराः।।२५।। <br>
सनत्कुमारं सर्वज्ञं ब्रह्मपुत्रं कृपानिधिम्।।<br>
व्यासः परमसंतुष्टः प्रणनाम मुहुर्मुहुःष।२६।<br>
ततस्तुष्टाव तं व्यासः कालेयस्स मुनीश्वरः।।<br>
सनत्कुमारं मुनयः सुरविज्ञानसागरम्।।२७।।<br>
व्यास उवाच ।।<br>
कृतार्थोऽहं मुनिश्रेष्ठ ब्रह्मत्वं मे त्वया कृतम् ।। <br>
नमस्तेऽस्तु नमस्तेऽतु धन्यस्त्वं ब्रह्मवित्तमः ।। २८ ।। <br>
सूत उवाच ।।<br>
इति स्तुत्वा स कालेयो ब्रह्मपुत्रं महामुनिम् ।। <br>
तूष्णीं बभूव सुप्रीतः परमानंदनिर्भरः ।।२९।। <br>
ब्रह्मपुत्रस्तमामंत्र्य पूजितस्तेन शौनकः ।। <br>
ययौ स्वधाम सुप्रीतो व्यासोऽपि प्रीतमानसः ।। 5.28.३० ।। <br>
इति मे वर्णितो विप्राः सुखदः परमार्थयुक् ।। <br>
सनत्कुमारकालेयसंवादो ज्ञानवर्द्धनः ।।३१।। <br>
इति श्रीशिवमहापुराणे पञ्चम्यामुमासंहितायां छायापुरुषदर्शनवर्णनं नामाष्टाविंशोऽध्यायः ।।२८।। <br>
<br>
