।। सनत्कुमार उवाच ।। <br>
पानीयदानं परमं दानानामुत्तमं सदा ।। <br>
सर्वेषां जीवपुंजानां तर्पणं जीवनं स्मृतम् ।। १ ।। <br>
प्रपादानमतः कुर्यात्सुस्नेहादनिवारितम् ।। <br>
जलाश्रयविनिर्माणं महानन्दकरं भवेत् ।।२।। <br>
इह लोके परे वापि सत्यं सत्यं न संशयः।। <br>
तस्माद्वापीश्च कूपांश्च तडागान्कारयेन्नरः ।।३।। <br>
अर्द्धं पापस्य हरति पुरुषस्य विकर्मणः ।। <br>
कूपः प्रवृत्तपानीयः सुप्रवृत्तस्य नित्यशः ।। ४ ।। <br>
सर्वं तारयते वंशं यस्य खाते जलाशये ।। <br>
गावः पिबंति विप्राश्च साधवश्च नरास्सदा ।। ५ ।। <br>
निदाघकाले पानीयं यस्य तिष्ठत्यवारितम् ।। <br>
सुदुर्गं विषमं कृच्छ्रं न कदाचिदवाप्यते ।। ६ ।। <br>
तडागानां च वक्ष्यामि कृतानां ये गुणाः स्मृता ।। <br>
त्रिषु लोकेषु सर्वत्र पूजितो यस्तडागवान् ।। ७ ।। <br>
अथवा मित्रसदने मैत्रं मित्रार्तिवर्जितम् ।। <br>
कीर्तिसंजननं श्रेष्ठं तडागानां निवेशनम् ।।८।। <br>
धर्मस्यार्थस्य कामस्य फलमाहुर्मनीषिणः ।। <br>
तडागं सुकृते येन तस्य पुण्यमनन्तकम् ।। ९ ।। <br>
चतुर्विधानां भूतानां तडागः परमाश्रयः ।। <br>
तडागादीनि सर्वाणि दिशन्ति श्रियमुत्तमाम् ।। 5.12.१० ।। <br>
देवा मनुष्या गन्धर्वाः पितरो नागराक्षसाः ।। <br>
स्थावराणि च भूतानि संश्रयंति जलाशयम् ।। ११ ।। <br>
प्रावृडृतौ तडागे तु सलिलं यस्य तिष्ठति ।। <br>
अग्निहोत्रफलं तस्य भवतीत्याह चात्मभूः ।। १२ ।। <br>
शरत्काले तु सलिलं तडागे यस्य तिष्ठति ।। <br>
गोसहस्रफलं तस्य भवेन्नैवात्र संशयः ।। १३ ।। <br>
हेमन्ते शिशिरे चैव सलिलं यस्य तिष्ठति ।। <br>
स वै बहुसुवर्णस्य यज्ञस्य लभते फलम् ।। १४ ।। <br>
वसंते च तथा ग्रीष्मे सलिलं यस्य तिष्ठति ।। <br>
अतिरात्राश्वमेधानां फलमाहुर्मनीषिणः ।। १५ ।। <br>
मुने व्यासाथ वृक्षाणां रोपणे च गुणाञ्छृणु ।। <br>
प्रोक्तं जलाशयफलं जीवप्रीणनमुत्तमम् ।।।१६।। <br>
अतीतानागतान्सर्वान्पितृवंशांस्तु तारयेत् ।। <br>
कांतारे वृक्षरोपी यस्तस्माद्वृक्षांस्तु रोपयेत् ।।१७।। <br>
तत्र पुत्रा भवंत्येते पादपा नात्र संशयः ।। <br>
परं लोकं गतस्सोऽपि लोकानाप्नोति चाक्षयान् ।। १८ ।। <br>
पुष्पैस्सुरगणान्सर्वान्फलैश्चापि तथा पितॄन् ।। <br>
छायया चातिथीन्सर्वान्पूजयंति महीरुहाः ।। १९ ।। <br>
किन्नरोरगरक्षांसि देवगंधर्वमानवाः ।। <br>
तथैवर्षिगणाश्चैव संश्रयंति महीरुहान् ।।5.12.२०।। <br>
पुष्पिताः फलवंतश्च तर्पयंतीह मानवान् ।। <br>
इह लोके परे चैव पुत्रास्ते धर्मतः स्मृताः ।। २१ ।। <br>
तडागकृद्वृक्षरोपी चेष्टयज्ञश्च यो द्विजः ।। <br>
एते स्वर्गान्न हीयंते ये चान्ये सत्यवादिनः ।।२२।। <br>
सत्यमेव परं ब्रह्म सत्यमेव परं तपः ।। <br>
सत्यमेव परो यज्ञस्सत्यमेव परं श्रुतम् ।।२३।। <br>
सत्यं सुप्तेषु जागर्ति सत्यं च परमं पदम् ।। <br>
सत्येनैव धृता पृथ्वी सत्ये सर्वं प्रतिष्ठितम् ।।२४।। <br>
ततो यज्ञश्च पुण्यं च देवर्षिपितृपूजने ।। <br>
आपो विद्या च ते सर्वे सर्वं सत्ये प्रतिष्ठितम् ।।२५।। <br>
सत्यं यज्ञस्तपो दानं मंत्रा देवी सरस्वती।। <br>
ब्रह्मचर्य्यं तथा सत्यमोंकारस्सत्यमेव च ।।२६।। <br>
सत्येन वायुरभ्येति सत्येन तपते रविः ।। <br>
सत्येनाग्निर्निर्दहति स्वर्गस्सत्येन तिष्ठति ।।२७।। <br>
पालनं सर्ववेदानां सर्वतीर्थावगाहनम् ।। <br>
सत्येन वहते लोके सर्वमाप्नोत्यसंशयम्।।२८।। <br>
अश्वमेधसहस्रं च सत्यं च तुलया धृतम् ।। <br>
लक्षाणि क्रतवश्चैव सत्यमेव विशिष्यते ।। २९ ।। <br>
सत्येन देवाः पितरो मानवोरगराक्षसाः ।। <br>
प्रीयंते सत्यतस्सर्वे लोकाश्च सचराचराः ।। ।। 5.12.३० ।। <br>
सत्यमाहुः परं धर्मं सत्यमाहुः परं पदम् ।। <br>
सत्यमाहुः परं ब्रह्म तस्मात्सत्यं सदा वदेत् ।। ३१ ।।<br>
मुनयस्सत्यनिरतास्तपस्तप्त्वा सुदुश्चरम् ।। <br>
सत्यधर्मरतास्सिद्धास्ततस्स्वर्गं च ते गताः ।।३२।। <br>
अप्सरोगणसंविष्टैर्विमानैःपरिमातृभिः ।। <br>
वक्तव्यं च सदा सत्यं न सत्याद्विद्यते परम् ।।३३।। <br>
अगाधे विपुले सिद्धे सत्यतीर्थे शुचिह्रदे ।। <br>
स्नातव्यं मनसा युक्तं स्थानं तत्परमं स्मृतम् ।।३४।। <br>
आत्मार्थे वा परार्थे वा पुत्रार्थे वापि मानवाः ।। <br>
अनृतं ये न भाषंते ते नरास्स्वर्गगामिनः ।।३५।। <br>
वेदा यज्ञास्तथा मंत्रास्संति विप्रेषु नित्यशः ।। <br>
नोभांत्यपि ह्यसत्येषु तस्मात्सत्यं समाचरेत् ।। ३६ ।। <br>
।। व्यास उवाच ।। <br>
तपसो मे फलं ब्रूहि पुनरेव विशेषतः ।। <br>
सर्वेषां चैव वर्णानां ब्राह्मणानां तपोधन ।। ३७ ।। <br>
सनत्कुमार उवाच ।। <br>
प्रवक्ष्यामि तपोऽध्यायं सर्व कामार्थसाधकम् ।। <br>
सुदुश्चरं द्विजातीनां तन्मे निगदतः शृणु ।। ३८ ।। <br>
तपो हि परमं प्रोक्तं तपसा विद्यते फलम् ।। <br>
तपोरता हि ये नित्यं मोदंते सह दैवतैः ।। ३९ ।। <br>
तपसा प्राप्यते स्वर्गस्तपसा प्राप्यते यशः ।। <br>
तपसा प्राप्यते कामस्तपस्सर्वार्थसाधनम् ।। 5.12.४० ।। <br>
तपसा मोक्षमाप्नोति तपसा विंदते महत् ।। <br>
ज्ञानविज्ञानसंपत्तिः सौभाग्यं रूपमेव च ।। ४१ ।। <br>
नानाविधानि वस्तूनि तपसा लभते नरः ।। <br>
तपसा लभते सर्वं मनसा यद्यदिच्छति ।। ४२ ।। <br>
नातप्ततपसो यांति ब्रह्मलोकं कदाचन ।। <br>
नातप्ततपसां प्राप्यश्शंकरः परमेश्वरः ।।४३।। <br>
यत्कार्यं किंचिदास्थाय पुरुषस्तपते तपः ।। <br>
तत्सर्वं समवाप्नोति परत्रेह च मानवः ।।४४।। <br>
सुरापः पारदारी च ब्रह्महा गुरुतल्पगः ।। <br>
तपसा तरते सर्वं सर्वतश्च विमुंचति।।४५।। <br>
अपि सर्वेश्वरः स्थाणुर्विष्णु श्चैव सनातनः ।। <br>
ब्रह्मा हुताशनः शक्रो ये चान्ये तपसान्विताः ।।४६।। <br>
अष्टाशीतिसहस्राणि मुनीनामूर्द्ध्वरेतसाम् ।। <br>
तपसा दिवि मोदंते समेता दैवतैस्सह ।।४७।। <br>
तपसा लभ्यते राज्यं स च शक्रस्सुरेश्वरः ।। <br>
तपसाऽपालयत्सर्वमहन्यहनि वृत्रहा ।।४८।।<br>
सूर्य्याचन्द्रमसौ देवौ सर्वलोकहिते रतौ ।। <br>
तपसैव प्रकाशंते नक्षत्राणि ग्रहास्तथा ।।४९।। <br>
न चास्ति तत्सुखं लोके यद्विना तपसा किल।। <br>
तपसैव सुखं सर्वमिति वेदविदो विदुः ।। 5.12.५० ।। <br>
ज्ञानं विज्ञानमारोग्यं रूपवत्त्वं तथैव च ।। <br>
सौभाग्यं चैव तपसा प्राप्यते सर्वदा सुखम् ।। ५१ ।। <br>
तपसा सृज्यते विश्वं ब्रह्मा विश्वं विनाश्रमम् ।। <br>
पाति विष्णुर्हरोऽप्यत्ति धत्ते शेषोऽखिलां महीम् ।। ५२ ।। <br>
विश्वामित्रो गाधिसुतस्तपसैव महामुने ।। <br>
क्षत्रियोऽथाभवद्विप्रः प्रसिद्धं त्रिभवेत्विदम् ।। ५३ ।। <br>
इत्युक्तं ते महाप्राज्ञ तपोमाहात्म्यमुत्तमम् ।। <br>
शृण्वध्ययनमाहात्म्यं तपसोऽधिकमुत्तमम् ।। ५४ ।। <br>
इति श्रीशिवमहापुराणे पंचम्यामुमासंहितायां तपोमाहात्म्यवर्णनं नाम द्वादशोऽध्यायः ।। १२ ।। <br>
<br>
