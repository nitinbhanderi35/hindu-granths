मुनय ऊचुः ॥ <br>
ताततात महाभाग धन्यस्त्वं हि महामते ॥ <br>
अद्भुतेयं कथा शंभोः श्राविता परभक्तिदा ॥१॥ <br>
पुनर्ब्रूहि   कथां शंभोर्व्यास प्रश्नानुसारतः ॥ <br>
सर्वज्ञस्त्वं व्यासशिष्यः शिवतत्त्वविचक्षणः ॥ २ ॥ <br>
सूत उवाच ॥ <br>
एवमेव गुरुर्व्यासः पृष्टवान्मेऽजसंभवम् ॥ <br>
सनत्कुमारं सर्वज्ञं शिवभक्तं मुनीश्वरम् ॥३॥ <br>
व्यास उवाच ॥ <br>
सनत्कुमार सर्वज्ञ श्रावितेयं शुभा कधा ॥ <br>
शंकरस्य महेशस्य नानालीलाविहारिणः ॥४॥ <br>
पुनर्ब्रूहि महादेव महिमानं विशेषतः ॥ <br>
श्रद्धा च महती श्रोतुं मम तात प्रवर्द्धते ॥५॥ <br>
महिम्ना येन शंभोस्तु येये लोके विमोहिताः ॥ <br>
मायया ज्ञानमाहृत्य नानालीलाविहारिणः ॥ ६ ॥ <br>
॥ सनत्कुमार उवाच ॥ <br>
शृणु व्यास महाबुद्धे शांकरीं सुखदां कथाम् ॥ <br>
तस्याः श्रवणमात्रेण शिवे भक्तिः प्रजायते ॥७॥ <br>
शिवस्सर्वेश्वरो देवस्सर्वात्मा सर्वदर्शनः ॥ <br>
महिम्ना तस्य सर्वं हि व्याप्तं च सकलं जगत्॥८॥ <br>
शिवस्यैव परा मूर्तिर्ब्रह्मविष्ण्वीश्वरात्मिका ॥ <br>
सर्वभूतात्मभूताख्या त्रिलिंगा लिंगरूपिणी॥९॥ <br>
देवानां योनयश्चाष्टौ मानुषी नवमी च या॥ <br>
तिरश्चां योनयः पंच भवंत्येवं चतुर्द्दश॥5.4.१०॥ <br>
भूता वा वर्तमाना वा भविष्याश्चैव सर्वश॥ <br>
शिवात्सर्वे प्रवर्तंते लीयंते वृद्धिमागताः॥ ११॥ <br>
ब्रह्मेन्द्रोपेन्द्रचन्द्राणां देवदानवभोगिनाम्॥ <br>
गंधर्वाणां मनुष्याणामन्येषां वापि सर्वशः॥१२॥ <br>
बंधुर्मित्रमथाचार्य्यो रक्षन्नेताऽर्थवान्गुरुः॥ <br>
कल्पद्रुमोऽथ वा भ्राता पिता माता शिवो मतः॥१३॥ <br>
शिवस्सर्वमयः पुंसां स्वयं वेद्यः परात्परः॥ <br>
वक्तुं न शक्यते यश्च परं चानु परं च यत्॥१४॥ <br>
तन्माया परमा दिव्या सर्वत्र व्यापिनी मुने॥ <br>
तदधीनं जगत्सर्वं सदेवासुरमानुषम्॥१५॥ <br>
कामेन स्वसहायेन प्रबलेन मनोभुवा॥ <br>
सर्वः प्रधर्षितो वीरो विष्ण्वादिः प्रबलोऽपि हि ॥१६ ॥ <br>
शिवमायाप्रभावेणाभूद्धरिः काममोहितः ॥ <br>
परस्त्रीधर्षणं चक्रे बहुवारं मुनीश्वर ॥१७॥ <br>
इन्द्रस्त्रिदशपो भूत्वा गौतमस्त्रीविमोहितः ॥ <br>
पापं चकार दुष्टात्मा शापं प्राप मुनेस्तदा ॥ १८ ॥ <br>
पावकोऽपि जगच्छ्रेष्ठो मोहितश्शिवमायया ॥ <br>
कामाधीनः कृतो गर्वात्ततस्तेनैव चोद्धृतः ॥ १९ ॥ <br>
जगत्प्राणोऽपि गर्वेण मोहितश्शिवमायया ॥ <br>
कामेन निर्जितो व्यासश्चक्रेऽन्यस्त्रीरतिं पुरा ॥ 5.4.२० ॥<br>
&nbsp;चण्डरश्मिस्तु मार्तण्डो मोहितश्शिवमायया ॥ <br>
कामाकुलो बभूवाशु दृष्ट्वाश्वीं हयरूपधृक् ॥२१॥ <br>
चन्द्रश्च मोहितश्शम्भोर्मायया कामसंकुलः ॥ <br>
गुरुपत्नीं जहाराथ युतस्तेनैव चोद्धृतः ॥ २२ ॥ <br>
पूर्वं तु मित्रावरुणौ घोरे तपसि संस्थितौ ॥ <br>
मोहितौ तावपि मुनी शिवमायाविमोहितौ ॥ २३ ॥ <br>
उर्वशीं तरुणीं दृष्ट्वा कामुको संबभूवतुः । <br>
मित्रः कुम्भे जहौ रेतो वरुणोऽपि तथा जले ॥ २४ ॥ <br>
ततः कुम्भात्समुत्पन्नो वसिष्ठो मित्रसंभवः ॥ <br>
अगस्त्यो वरुणाज्जातो वडवाग्निसमद्युतिः ॥२५॥ <br>
दक्षश्च मोहितश्शंभोर्मायया ब्रह्मणस्सुतः ॥ <br>
भ्रातृभिस्स भगिन्यां वै भोक्तुकामोऽभवत्पुरा ॥ २६ ॥ <br>
ब्रह्मा च बहुवारं हि मोहितश्शिवमायया ॥ <br>
अभवद्भोक्तुकामश्च स्वसुतायां परासु च ॥ २७ ॥ <br>
च्यवनोऽपि महायोगी मोहितश्शिवमायया ॥ <br>
सुकन्यया विजह्रे स कामासक्तो बभूव ह ॥२८॥ <br>
कश्यपः शिवमायातो मोहितः कामसंकुलः ॥ <br>
ययाचे कन्यकां मोहाद्धन्वनो नृपतेः पुरा ॥ २९ ॥ <br>
गरुडः शांडिलीं कन्यां नेतुकामस्सुमोहितः ॥ <br>
विज्ञातस्तु तया सद्यो दग्धपक्षो बभूव ह ॥5.4.३०॥ <br>
विभांडको मुनिर्नारीं दृष्ट्वा कामवशं गतः॥ <br>
ऋष्यशृङ्गः सुतस्तस्य मृग्यां जातश्शिवाज्ञया॥३१॥<br>
गौतमश्च मुनिश्शंभोर्मायामोहितमानसः॥<br>
दृष्ट्वा शारद्वतीं नग्नां रराम क्षुभितस्तया ॥ ३२ ॥ <br>
रेतः स्कन्नं दधार स्वं द्रोण्यां चैव स तापसः ॥ <br>
तस्माच्च कलशाज्जातो द्रोणश्शस्त्रभृतां वरः॥३३॥ <br>
पराशरो महायोगी मोहितश्शिवमायया ॥ <br>
मत्स्योदर्या च चिक्रीडे कुमार्या दाशकन्यया ॥ ३४ ॥ <br>
विश्वमित्रो बभूवाथ मोहितश्शिवमायया ॥ <br>
रेमे मेनकया व्यास वने कामवशं गतः ॥३५॥<br>
वसिष्ठेन विरोधं तु कृतवान्नष्टचेतनः ॥ <br>
पुनः शिवप्रासादाच्च ब्राह्मणोऽभूत्स एव वै ॥ ३६ ॥<br>
रावणो वैश्रवाः कामी बभूव शिवमायया ॥ <br>
सीतां जह्रे कुबुद्धिस्तु मोहितो मृत्युमाप च ॥३७॥ <br>
बृहस्पतिर्मुनिवरो मोहितश्शिवमायया ॥ <br>
भ्रातृपत्न्या वशी रेमे भरद्वाजस्ततोऽभवत् ॥३८॥ <br>
इति मायाप्रभावो हि शंकरस्य महात्मनः ॥ <br>
वर्णितस्ते मया व्यास किमन्यच्छ्रोतुमिच्छसि ॥३९॥ <br>
इति श्रीशिवमहापुराणे पंचम्यामुमासंहितायां शिवमायाप्रभाववर्णनं नाम चतुर्थो ऽध्यायः ॥४॥ <br>
<br>
