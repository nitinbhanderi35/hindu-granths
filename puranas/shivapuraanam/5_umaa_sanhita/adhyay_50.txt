मुनय ऊचुः ॥ <br>
श्रोतुकामा वयं सर्वे दुर्गाचरितमन्वहम् ॥ <br>
अपरं च महाप्राज्ञ तत्त्वं वर्णय नोऽद्भुतम् ॥१॥ <br>
शृण्वतान्त्वन्मुखाम्भोजात्कथा नाना सुधोपमाः ॥ <br>
न तृप्यति मनोऽस्माकं सूत सर्वार्थवित्तम ॥ २ ॥ <br>
॥ सूत उवाच ॥ <br>
दुर्गमः प्रथितो नाम्ना रुरुपुत्रो महाबलः ॥ <br>
ब्रह्मणो वरदानेन चतस्रोऽलभत श्रुतीः ॥ ३ ॥ <br>
देवाजेयबलं चापि संप्राप्य जगतीतले ॥ <br>
करोति स्म बहूत्पातान्दिवि देवाश्चकम्पिरे ॥४॥ <br>
सर्वा नष्टेषु वेदेषु क्रिया नष्टा बभूव ह ॥ <br>
ब्राह्मणाश्च दुराचारा बभूबुस्ससुरास्तदा ॥ ५ ॥ <br>
न दानं न तपोऽत्युग्रं न यागो हवनं न हि ॥ <br>
अनावृष्टिस्ततो जाता पृथिव्यां शतवार्षिकी ॥६॥ <br>
हाहाकारो महानासीत्त्रिषु लोकेषु दुःखिताः ॥ <br>
अभवंश्च जनास्सर्वे क्षुत्तृड्भ्यां पीडिता भृशम् ॥ ७ ॥ <br>
सरितः सागराश्चैव वापीकूपसरांसि च ॥ <br>
निर्जला अभवन्सर्वे संशुष्का वृक्षवीरुधः ॥ ८ ॥ <br>
ततो दृष्ट्वा मदाद्दुःखं प्रजानां दीनचेतसाम् ॥ <br>
त्रिदशाश्शरणं याता योगमायां महेश्वरीम् ॥ ९ ॥ <br>
देवा ऊचुः ॥ <br>
रक्षरक्ष महामाये स्वकीयास्सकलाः प्रजाः ॥ <br>
कोपं संहर नूनन्त्वं लोका नंक्ष्यंति वान्यथा ॥ 5.50.१० ॥ <br>
कथा शुंभोहतो दैत्यो निशुंभश्च महाबलः ॥ <br>
धूम्राक्षश्चण्डमुण्डौ च रक्तबीजो महाबलः ॥ ११ ॥ <br>
स मधुः कैटभो दैत्यो महिषासुर एव च ॥ <br>
तथैवामुं कृपासिन्धो दीनबन्धो जहि द्रुतम् ॥ १२ ॥ <br>
अपराधो भवत्येव बालकानां पदे पदे ॥ <br>
सहते को जनो लोके केवलं मातरं विना ॥ १३ ॥ <br>
यदायदाभवद्दुःख देवानां ब्रह्मणान्तथा ॥ <br>
तदातदावतीर्याशु कुरुषे सुखिनो जनान् ॥ १४ ॥ <br>
इति विक्लवितन्तेषां समाकर्ण्य कृपामयी ॥ <br>
अनन्ताक्षमयं रूपन्दर्शयामास साम्प्रतम् ॥ १५ ॥ <br>
धनुर्बाणौ तथा पद्म नानामूलफलानि च ॥ <br>
चतुर्भिर्दधती हस्तैः प्रसन्नमुखपङ्कजा॥१६॥<br>
ततो दृष्ट्वा प्रजास्तप्ताः करुणापूरितेक्षणा॥ <br>
रुरोद नव घस्राणि नव रात्रीस्समाकुला ॥ १७ ॥ <br>
मोचयामास दृष्टिभ्यो वारिधाराः सहस्रशः ॥ <br>
ताभिः प्रतर्प्पिता लोका औषध्यः सकला अपि ॥ १८ ॥ <br>
अगाधतोयास्सरितो बभूवुः सागरा अपि ॥ <br>
रुरुहुर्धरणीपृष्ठे शाकमूलफलानि च ॥ १९ ॥ <br>
विततार करस्थानि सुमनोभ्यः फलानि च ॥ <br>
गोभ्यस्तृणानि रम्याणि तथान्येभ्यो यथार्हतः ॥5.50.२०॥ <br>
सन्तुष्टा अभवन्सर्वे सदैव द्विजमानुषाः ॥ <br>
ततो जगाद सा देवी किमन्यत्करवाणि वः ॥२१॥ <br>
समेत्योचुस्तदा देवा भवत्या तोषिता जनाः ॥ <br>
वेदान्देहि कृपां कृत्वा दुर्गमेण समाहृताम् ॥२२॥ <br>
तथास्त्विति प्रभाष्याह यातयात निजालयम् ॥ <br>
वितरिष्यामि वो वेदानचिरेणैव कालतः ॥२३॥ <br>
ततः प्रमुदिता देवास्स्वं स्वं धाम समाययुः ॥ <br>
सुप्रणम्य जगद्योनिं फुल्लेन्दीवरलोचनाम् ॥ २४ ॥ <br>
ततः कोलाहलो जातो दिवि भूम्यन्तरिक्षके ॥ <br>
तच्छ्रुत्वा रौरवः सद्यो न्यरुणत्सर्वतः पुरीम् ॥२५॥ <br>
ततस्तेजोमयं चक्रं विधाय परितः शिवा ॥ <br>
रक्षणार्थं देवतानां स्वयं तस्माद्बहिर्गता ॥ २६ ॥ <br>
ततः समभवयुद्धं देव्या दैत्यस्य चोभयोः ॥ <br>
ववृषुः समरे बाणान्निशितान्कंकटच्छिदः ॥ २७ ॥<br>
एतस्मिन्नंतरे तस्याः शरीराद्रम्यमूर्त्तयः ॥ <br>
काली तारा च्छिन्नमस्ता श्रीविद्या भुवनेश्वरी ॥ २८ ॥ <br>
भैरवी बगला धूम्र श्रीमत्त्रिपुरसुदरी ॥ <br>
मातंगी च महाविद्या निर्गता दश सायुधाः॥२९॥<br>
असंख्यातास्ततो जाता मातरो दिव्यमूर्त्तयः ॥ <br>
चन्द्रलेखाधरास्सर्वास्सर्वा विद्युतत्समप्रभाः ॥5.50.३०॥ <br>
ततो मातृगणैर्युद्धं प्रावर्तत भयंकरम् ॥ <br>
रौरवीयं हतन्ताभिर्दलमक्षौहिणीशतम् ॥ ३१ ॥ <br>
जघान सा तदा दैत्यं दुर्गमं शूलधारया ॥ <br>
पपात धरणीपृष्ठे खातमूलद्रुमो यथा ॥ ३२ ॥ <br>
इत्थं हत्वा तदा दैत्यं दुर्गमासुरनाम कम् ॥ <br>
आदाय चतुरो वेदान्ददौ देवेभ्य ईश्वरी ॥३३॥ <br>
देवा ऊचुः ॥ <br>
अस्मदर्थं त्वया रूपमनन्ताक्षिमयं धृतम् ॥ <br>
मुनयः कीर्तयिष्यन्ति शताक्षीन्त्वामतोऽम्बिके ॥ ३४ ॥ <br>
आत्मदेहसमुद्भूतैः शाकैर्लोका मृता यतः ॥ <br>
शाकंभरीति विख्यातन्तत्ते नाम भविष्यति ॥ ३५ ॥ <br>
दुर्गमाख्यो महादैत्यो हतो यस्मात्ततः शिवे ॥ <br>
दुर्गां भगवतीं भद्रां व्याहरिष्यंति मानवाः ॥ ३६ ॥ <br>
योगनिद्रे नमस्तुभ्यं नमस्तेऽस्तु महाबले ॥ <br>
नमो ज्ञानप्रदे तुभ्यं विश्वमात्रे नमो नमः ॥ ३७ ॥ <br>
तत्त्वमस्यादिवाक्यैर्या बोध्यते परमेश्वरी ॥ <br>
अनन्तकोटिब्रह्माण्डनायिकायै नमो नमः ॥ ३८ ॥ <br>
वाङ्मनःकायदुष्प्रापां सूर्यचन्द्राग्निलोचनाम् ॥ <br>
स्तोतुं न शक्नुमो मातस्त्व त्प्रभावाबुधा वयम् ॥ ३९ ॥ <br>
मादृशानमरान्दृष्ट्वा कः कुर्यादीदृशीन्दयाम् ॥ <br>
वर्जयित्वा सुरेशानीं शताक्षी मातरं विना ॥ 5.50.४० ॥ <br>
त्रिलोकी नाभिभूयेत बाधाभिश्च निरन्तरम् ॥ <br>
एवं कार्यस्त्वया यत्नोऽस्माकं वैरिविनाशनम् ॥ ४१ ॥ <br>
देव्युवाच ॥ ॥ <br>
वत्सान्दृष्ट्वा यथा गावो व्यग्रा धावन्ति सत्वरम् ॥ <br>
तथैव भवतो दृष्ट्वा धावामि व्याकुला सती ॥ ४२ ॥ <br>
मम युष्मानपश्यन्त्या पश्यन्त्या बालकानिव ॥ <br>
अपि प्राणान्प्रयच्छन्त्याः क्षण एको युगायते ॥४३॥ <br>
कापि चिन्ता न कर्त्तव्या युष्माभिर्भ क्तिशालिभिः ॥ <br>
भवत्यां मयि तिष्ठन्त्यां संहरन्त्यां निजापदः ॥४४॥ <br>
यथा पूर्वं हता दैत्या हनिष्यामि तथाऽसुरान्॥<br>
संशयो नात्र कर्त्तव्यस्सत्यंसत्यं ब्रवीम्यहम् ॥ ४५ ॥ <br>
यदा शुंभो निशुंभश्चापरौ दैत्यौ भविष्यतः ॥ <br>
तदाहं नन्दभार्यायां यशोदायां यशोमयी ॥ ४६ ॥ <br>
योनिजं रूपमास्थाय जनिष्ये गोपगोकुले ॥ <br>
हनिष्याम्यसुरौ तन्मां व्याहरिष्यन्ति नन्दजाम् ॥ ४७ ॥ <br>
भ्रामरं रूपमास्थाय वधिष्याम्यरुणं यतः ॥ <br>
भ्रामरीति च मां लोके कीर्तयिष्यन्ति मानवाः ॥ ४८ ॥ <br>
कृत्वा भीमं पुना रूपं रक्षांस्यत्स्याम्यहं यदा ॥ <br>
भीमा देवीति विख्यातं तन्मे नाम भविष्यति ॥ ४९ ॥ <br>
यदायदाऽसुरोत्थैव बाधा भुवि भविष्यति ॥ <br>
तदातदावतीर्याहं शं करिष्याम्यसंशयम् ॥ 5.50.५० ॥ <br>
या शताक्षी स्मृता देवी सैव शाकंभरी मता ॥ <br>
सैव प्रकीर्तिता दुर्गा व्यक्तिरेकैव त्रिष्वपि ॥ ५१ ॥ <br>
न शताक्षीसमा काचिद्दयालुर्भुवि देवता ॥ <br>
दृष्ट्वाऽरुदत्प्रजास्तप्ता या नवाहं महेश्वरी ॥५२॥ <br>
इति श्रीशिवमहापुराणे पञ्चम्यामुमासंहितायां शताक्ष्याद्यवतारवर्णनं नाम पंचाशत्तमोऽध्यायः ॥५०॥ <br>
<br>
