चित्रगुप्त उवाच ॥ <br>
भो भो दुष्कृतकर्म्माणः पर द्रव्यापहारकाः ॥ <br>
गर्विता रूपवीर्येण परदारावमर्द्दकाः ॥१॥ <br>
यस्त्वयं क्रियते कर्म तदिदं भुज्यते पुनः ॥ <br>
तत्किमात्मोपघातार्थं भवद्भिर्दुष्कृतं कृतम् ॥ २ ॥ <br>
इदानीं किं प्रलप्यध्वे पीड्यमानास्स्वकर्मभिः ॥ <br>
भुज्यंतां स्वानि कर्म्माणि नास्ति दोषो हि कस्यचित् ॥ ३ ॥ <br>
सनत्कुमार उवाच ॥ <br>
एवं ते पृथिवीपालास्संप्राप्तास्तत्समीपतः ॥ <br>
स्वकीयैः कर्म्मभिघौरैर्दुष्कर्म्मबलदर्पिणः ॥ ४ ॥ <br>
तानपि क्रोधसंयुक्तश्चित्रगुप्तो महाप्रभुः ॥ <br>
संशिक्षयति धर्मज्ञो यमराजानुशिक्षया ॥ ५ ॥ <br>
चित्रगुप्त उवाच॥ <br>
भो भो नृपा दुराचाराः प्रजा विध्वंसकारिणः ॥ <br>
अल्पकालस्य राज्यस्य कृते किं दुष्कृतं कृतम् ॥ ६ ॥ <br>
राज्यभोगेन मोहेन बलादन्यायतः प्रजाः ॥ <br>
यद्दण्डिताः फलं तस्य भुज्यतामधुना नृपाः ॥७॥ <br>
क्व तद्राज्यं कलत्रं च यदर्थमशुभं कृतम् ॥ <br>
तत्सर्वं संपरित्यज्य यूयमेकाकिनः स्थिताः ॥८॥ <br>
पश्यामि तद्बलं नष्टं येन विध्वंसिताः प्रजाः ॥ <br>
यमदूतैर्योज्यमाना अधुना कीदृशं भवेत् ॥ ९ ॥ <br>
सनत्कुमार उवाच ॥ <br>
एवं बहुविधैर्वाक्यैरुपलब्धा यमेन ते ॥<br>
स्वानि कर्माणि शोचंति तूष्णीं तिष्ठंति पार्थिवाः ॥5.8.१०॥ <br>
इति कर्म्म समुद्दिश्य नृपाणां धर्म्मराड्यमः॥ <br>
तत्पापपंकशुद्ध्यर्थमिदं दूतान्ब्रवीति च ॥ ११ ॥ <br>
यमराज उवाच ॥ <br>
भोभोश्चण्ड महाचंड गृहीत्वा नृपतीन्बलात् ॥ <br>
नियमेन विशुद्यध्वं क्रमेण नरकाग्निषु ॥१२॥ <br>
सनत्कुमार उवाच ॥ <br>
ततश्शीघ्रं समादाय नृपान्संगृह्य पादयोः॥ <br>
भ्रामयित्वा तु वेगेन निक्षिप्योर्ध्वं प्रगृह्य च ॥। <br>
सर्वप्रायेण महतातीव तप्ते शिलातले॥ <br>
आस्फालयंति तरसा वज्रेणेव महाद्रुमान्॥१४॥<br>
ततस्सरक्तं श्रोत्रेण स्रवते जर्जरीकृतः॥ <br>
निस्संज्ञस्स सदा देही निश्चेष्टस्संप्रजायते॥१५॥ <br>
ततस्स वायुना स्पृष्टस्सतैरुज्जीवितः पुनः॥ <br>
ततः पापविशुद्ध्यर्थं क्षिपंति नरकार्णवे॥१६॥ <br>
अष्टाविंशतिसंख्याभिः क्षित्यधस्सप्तकोटयः॥ <br>
सप्तमस्य तलस्यांते घोरे तमसि संस्थितः॥१७॥ <br>
घोराख्या प्रथमा कोटिः सुघोरा तदधः स्थिता ॥ <br>
अतिघोरा महाघोरा घोररूपा च पंचमी ॥१८॥ <br>
षष्ठी तलातलाख्या च सप्तमी च भयानका॥<br>
अष्टमी कालरात्रिश्च नवमी च भयोत्कटा॥१९॥<br>
दशमी तदधश्चण्डा महाचण्डा ततोऽप्यधः ॥ <br>
चण्डकोलाहला चान्या प्रचण्डा चण्डनायिका ॥ 5.8.२० ॥ <br>
पद्मा पद्मावती भीता भीमा भीषणनायिका ॥ <br>
कराला विकराला च वज्राविंशतिमा स्मृता ॥२१॥ <br>
त्रिकोणा पञ्चकोणा च सुदीर्घा चाखिलार्तिदा॥<br>
समा भीमबला भोग्रा दीप्तप्रायेति चान्तिमी॥२२॥<br>
इति ते नामतः प्रोक्ता घोरा नरककोटयः॥ <br>
अष्टाविंशतिरेवैताः पापानां यातनात्मिकाः॥२३॥ <br>
तासां क्रमेण विज्ञेयाः पंच पञ्चैव नायकाः॥ <br>
प्रत्येकं सर्वकोटीनां नामतस्संनिबोधत ॥२४॥ <br>
रौरवः प्रथमस्तेषां रुवंते यत्र देहिनः ॥ <br>
महारौरवपीडाभिर्महांतोऽपि रुदंति च ॥ २५ ॥ <br>
ततश्शीतं तथा चोष्णं पंचाद्या नायकास्स्मृताः ॥ <br>
सुघोरस्तु महातीक्ष्णस्तथा संजीवनः स्मृतः ॥२६॥ <br>
महातमो विलोमश्च विलोपश्चापि कंटक॥<br>
तीव्रवेगः करालश्च विकरालः प्रकंपनः ॥२७॥<br>
महावक्रश्च कालश्च कालसूत्रः प्रगर्जनः ॥ <br>
सूचीमुखस्सुनेतिश्च खादकस्सुप्रपीडनः ॥ २८ ॥ <br>
कुम्भीपाकसुपाकौ च क्रकचश्चातिदारुणः ॥ <br>
अंगारराशिभवनं मेरुरसृक्प्रहितस्ततः ॥२९॥ <br>
तीक्ष्णतुण्डश्च शकुनिर्महासंवर्तकः क्रतुः॥ <br>
तप्तजंतुः पंकलेपः प्रतिमांसस्त्रपूद्भवः॥5.8.३०॥<br>
उच्छ्वासस्सुनिरुच्छ्वासो सुदीर्घः कूटशाल्मलिः॥<br>
दुरिष्टस्सुमहावादः प्रवादस्सुप्रतापनः ॥३१॥<br>
ततो मेघो वृषः शाल्मस्सिंहव्याघ्रगजाननाः॥ <br>
श्वसूकराजमहिषघूककोकवृकाननाः॥३२॥<br>
ग्राहकुंभीननक्राख्या स्सर्पकूर्माख्यवायसाः॥ <br>
गृध्रोलूकहलोकाख्याः शार्दूलक्रथकर्कटाः॥३३॥<br>
मंडूकाः पूतिवक्त्राश्च रक्ताक्षः पूतिमृत्तिकाः॥<br>
कणधूम्रस्तथाग्निश्च कृमिगन्धिवपुस्तथा ॥३४॥ <br>
अग्नीध्रश्चाप्रतिष्ठश्च रुधिराभश्श्वभोजनः ॥ <br>
लाला भेक्षांत्रभक्षौ च सर्वभक्षः सुदारुणः॥३५॥<br>
कंटकस्सुविशालश्च विकटः कटपूतनः॥<br>
अंबरीषः कटाहश्च कष्टा वैतरणी नदी॥३६॥<br>
सुतप्तलोहशयन एकपादः प्रपूरणः ॥ <br>
असितालवनं घोरमस्थिभंगः सुपूरणः॥३७॥ <br>
विलातसोऽसुयंत्रोऽपि कूटपाशः प्रमर्दनः ॥ <br>
महाचूर्ण्णो सुचूर्ण्णोऽपि तप्तलोहमयं तथा ॥३८॥ <br>
पर्वतः क्षुरधारा च तथा यमलपर्वतः ॥ <br>
मूत्रविष्ठाश्रुकूपश्च क्षारकूपश्च शीतलः ॥३९॥ <br>
मुसलोलूखलं यन्त्रं शिलाशकटलांगलम्॥<br>
तालपत्रासिगहनं महाशकटमण्डपम्॥5.8.४०॥ <br>
संमोहमस्थिभंगश्च तप्तश्चलमयो गुडम्॥<br>
बहुदुखं महाक्लेशः कश्मलं समलं मलात् ॥४१॥<br>
हालाहलो विरूपश्च स्वरूपश्च यमानुगः ॥ ,<br>
एकपादस्त्रिपादश्च तीव्रश्चाचीवरं तमः ॥ ४२ ॥ <br>
अष्टाविंशतिरित्येते क्रमशः पंचपंचकम् ॥ <br>
कोटीनामानुपूर्व्येण पंच पंचैव नायकाः ॥।४३॥<br>
रौरवाय प्रबोध्यंते नरकाणां शतं स्मृतम्॥<br>
चत्वारिंशच्छतं प्रोक्तं महानरकमण्डलम् ॥ ४४ ॥ <br>
इति ते व्यास संप्रोक्ता नरकस्य स्थितिर्मया ॥ <br>
प्रसंख्यानाच्च वैराग्यं शृणु पापगतिं च ताम् ॥ ४५ ॥ <br>
इति श्रीशिवमहापुराणे पञ्चम्यामुमासंहितायां नरकलोकवर्णनं नामाष्टमोऽध्यायः ॥ ८ <br>
<br>
