सनत्कुमार उवाच ।। <br>
द्विजद्रव्यापहरणमपि दायव्यतिक्रमः ।। <br>
अतिमानोऽतिकोपश्च दांभिकत्वं कृतघ्नता।।१।।' <br>
अत्यंतविषयासक्तिः कार्पण्यं साधुमत्सरः ।।<br>
परदाराभिगमनं साधुकन्यासुदूषणम् ।। २ ।। <br>
परिवित्तिः परिवेत्ता च यया च परिविद्यते ।। <br>
तयोर्दानं च कन्यायास्तयोरेव च याजनम् ।। ३ ।। <br>
शिवाश्रमतरूणां च पुष्पारामविनाशनम् ।। <br>
यः पीडामाश्रमस्थानामाचरेदल्पिकामपि ।। ४ ।। <br>
सभृत्यपरिवारस्य पशुधान्यधनस्य च ।।<br>
कुप्यधान्यपशुस्तेयमपां व्यापावनं तथा ।। ५ ।। <br>
यज्ञारामतडागानां दारापत्यस्य विक्रयम् ।। <br>
तीर्थयात्रोपवासानां व्रतोपनयकर्म्मिणाम् ।। ६ ।। <br>
स्त्रीधनान्युपजीवंति स्त्रीभिरप्यन्तनिर्जिताः ।। <br>
अरक्षणं च नारीणां मायया स्त्रीनिषेवणम् ।। ७ ।। <br>
कालागताप्रदानं च धान्यवृद्ध्युपसेवनम् ।। <br>
निंदिताच्च धनादानं पण्यानां कूट जीवनम् ।। ८ ।। <br>
विषमारण्यपत्राणां सततं वृषवाहनम् ।। <br>
उच्चाटनाभिचारं च धान्यादानं भिषक्क्रिया ।।९।। <br>
जिह्वाकामोपभोगार्थं यस्यारंभः सुकर्मसु ।। <br>
मूलेनख्यापको नित्यं वेदज्ञानादिकं च यत् ।।5.6.१०।। <br>
ब्राह्म्यादिव्रतसंत्यागश्चान्याचारनिषेवणम् ।। <br>
असच्छास्त्राधिगमनं शुष्कतर्कावलम्बनम् ।। ११ ।। <br>
देवाग्निगुरुसाधूनां निन्दया ब्राह्मणस्य च ।। <br>
प्रत्यक्षं वा परोक्षं वा राज्ञां मण्डलिनामपि ।। १२ ।। <br>
उत्सन्नपितृदेवेज्या स्वकर्म्मत्यागिनश्च ये ।। <br>
दुःशीला नास्तिकाः पापास्सदा वाऽसत्यवादिनः ।। १३ ।। <br>
पर्वकाले दिवा वाप्सु वियोनौ पशुयोनिषु ।।<br>
रजस्वलाया योनौ च मैथुनं यः समाचरेत् ।।१४।। <br>
स्त्रीपुत्रमित्रसंप्राप्तावाशाच्छेदकराश्च ये ।।<br>
जनस्याप्रिय वक्तारः क्रूरा समयवेदिनः ।। १५ ।। <br>
भेत्ता तडागकूपानां संक्रयाणां रसस्य च ।।<br>
एकपंक्तिस्थितानां च पाकभेदं करोति यः ।। १६ ।।। <br>
इत्येतैः स्त्रीनराः पापैरुपपातकिनः स्मृताः ।। <br>
युक्ता एभिस्तथान्येऽपि शृणु तांस्तु ब्रवीमि ते ।।१७।। <br>
ये गोब्राह्मणकन्यानां स्वामिमित्रतपस्विनाम् ।। <br>
विनाशयंति कार्य्याणि ते नरा नारकाः स्मृताः ।। १८ ।। <br>
परस्त्रियाभितप्यंते ये परद्रव्यसूचकाः ।। <br>
परद्रव्यहरा नित्यं तौलमिथ्यानुसारकाः ।।१९।। <br>
द्विजदुःखकरा ये च प्रहारं चोद्धरंति ये ।। <br>
सेवन्ते तु द्विजाश्शूद्रां सुरां बध्नंति कामतः ।।5.6.२०।।<br>
ये पापनिरताः क्रूराः येऽपि हिंसाप्रिया नराः।।<br>
वृत्त्यर्थं येऽपि कुर्वंति दानयज्ञादिकाः क्रियाः।।२१।।<br>
गोष्ठाग्निजलरथ्यासु तरुच्छाया नगेषु च।। <br>
त्यजंति ये पुरीषाद्यानारामायतनेषु च।।२२। <br>
लज्जाश्रमप्रासादेषु मयपानरताश्च ये।।<br>
कृतकेलिभुजंगाश्च रन्ध्रान्वेषणतत्पराः।।२३।।<br>
वंशेष्टका शिलाकाष्ठैः शृङ्गैश्शंकुभिरेव च।।<br>
ये मार्गमनुरुंधंति परसीमां हरंति ये।।२४।। <br>
कूटशासनकर्तारः कूटकर्मक्रियारताः।।<br>
कूटपाकान्नवस्त्राणां कूटसंव्यवहारिणः।।२५।।<br>
धनुषः शस्त्रशल्यानां कर्ता यः क्रयविक्रयी।।<br>
निर्द्दयोऽतीवभृत्येषु पशूनां दमनश्च यः।।२६।।<br>
मिथ्या प्रवदतो वाच आकर्णयति यश्शनैः।।<br>
स्वामिमित्रगुरुद्रोही मायावी चपलश्शठः।।२७।।<br>
ये भार्य्यापुत्रमित्राणि बालवृद्धकृशातुरान्।।<br>
भृत्यानतिथिबंधूंश्च त्यक्त्वाश्नंति बुभुक्षितान् ।।२८।। <br>
यः स्वयं मिष्टमश्नाति विप्रेभ्यो न प्रयच्छति ।। <br>
वृथापाकस्स विज्ञेयो ब्रह्मवादिषु गर्हितः ।। २९ ।। <br>
नियमान्स्वयमादाय ये त्यजंत्यजितेन्द्रियाः ।। <br>
प्रव्रज्यावासिता ये च हरस्यास्यप्रभेदकाः ।। 5.6.३० ।। <br>
ये ताडयंति गां क्रूरा दमयंते मुहुर्मुहुः ।। <br>
दुर्बलान्ये न पुष्णंति सततं ये त्यजंति च ।। ३१ ।। <br>
पीडयंत्यतिभारेणाऽसहंतं वाहयंति च ।। <br>
योजयन्नकृताहारान्न विमुंचंति संयतान् ।। ३२ ।। <br>
ये भारक्षतरोगार्तान्गोवृषांश्च क्षुधातुरान् ।। <br>
न पालयंति यत्नेन गोघ्नास्ते नारकास्स्मृताः ।। ३३ ।। <br>
वृषाणां वृषणान्ये च पापिष्ठा गालयंति च ।। <br>
वाहयंति च गां वंध्यां महानारकिनो नराः ।। ३४ ।। <br>
आशया समनुप्राप्तान्क्षुत्तृष्णाश्रमकर्शितान् ।। <br>
अतिथींश्च तथानाथान्स्वतन्त्रा गृहमागतान् ।। ३५ ।। <br>
अन्नाभिलाषान्दीनान्वा बालवृद्धकृशातुरान् ।। <br>
नानुकंपंति ये मूढास्ते यांति नरकार्णवम् ।। ३६ ।। <br>
गृहेष्वर्था निवर्तन्ते स्मशानादपि बांधवाः ।। <br>
सुकृतं दुष्कृतं चैव गच्छंतमनुगच्छति ।। ३७ ।। <br>
अजाविको माहिषिकस्सामुद्रो वृषलीपतिः ।। <br>
शूद्रवत्क्षत्रवृत्तिश्च नारकी स्याद् द्विजाधमः ।। ३८ ।। <br>
शिल्पिनः कारवो वैद्या हेमकारा नृपध्वजाः ।। <br>
भृतका कूटसंयुक्ताः सर्वे ते नारकाः स्मृताः ।। ३९ ।। <br>
यश्चोचितमतिक्रम्य स्वेच्छयै वाहरेत्करम् ।। <br>
नरके पच्यते सोऽपि योपि दण्डरुचिर्नरः ।। 5.6.४० ।। <br>
उत्कोचकै रुचिक्रीतैस्तस्करैश्च प्रपीड्यते ।। <br>
यस्य राज्ञः प्रजा राष्ट्रे पच्यते नरकेषु सः ।। ४१ ।। <br>
ये द्विजाः परिगृह्णंति नृपस्यान्यायवर्तिनः ।। <br>
ते प्रयांति तु घोरेषु नरकेषु न संशयः ।।४२।। <br>
अन्यायात्समुपादाय द्विजेभ्यो यः प्रयच्छति ।। <br>
प्रजाभ्यः पच्यते सोऽपि नरकेषु नृपो यथा ।।४३।। <br>
पारदारिकचौराणां चंडानां विद्यते त्वघम् ।। <br>
परदाररतस्यापि राज्ञो भवति नित्यशः ।। ४४ ।। <br>
अचौरं चौरवत्पश्येच्चौरं वाचौररूपिणम् ।। <br>
अविचार्य नृपस्तस्माद्धातयन्नरकं व्रजेत् ।। ४५ ।। <br>
घृततैलान्नपानानि मधुमांससुरासवम् ।। <br>
गुडेक्षुशाकदुग्धानि दधिमूलफलानि च ।। ४६ ।।<br>
तृणं काष्ठं पत्रपुष्पमौषधं चात्मभोजनम् ।। <br>
उपानत्छत्रशकटमासनं च कमंडलुम् ।। ४७ ।। <br>
ताम्रसीसत्रपुः शस्त्रं शंखाद्यं च जलोद्भवम्।। <br>
वैद्यं च वैणवं चान्यद्गृहोपस्करणानि च ।।४८।। <br>
और्ण्णकार्पासकौशेयपट्टसूत्रोद्भवानि च ।। <br>
स्थूलसूक्ष्माणि वस्त्राणि ये लोभाद्धि हरंति च ।। ४९ ।। <br>
एवमादीनि चान्यानि द्रव्याणि विविधानि च ।। <br>
नरकेषु ध्रुवं यान्ति चापहृत्याल्पकानि च ।। 5.6.५० ।। <br>
तद्वा यद्वा परद्रव्यमपि सर्षपमात्रकम् ।। <br>
अपहृत्य नरा यांति नरकं नात्र संशयः ।।५१।। <br>
एवमाद्यैर्नरः पापैरुत्क्रांतिसमनंतरम्।।<br>
शरीरयातनार्थाय सर्वाकारमवाप्नुयात् ।। ५२ ।। <br>
यमलोकं व्रजंत्येते शरीरेण यमाज्ञया ।। <br>
यमदूतैर्महाघोरैनीयमानास्सुदुःखिताः ।। ५३ ।। <br>
देवतिर्यङ्मनुष्याणामधर्मनिरतात्मनाम् ।। <br>
धर्मराजः स्मृतश्शास्ता सुघोरैर्विविधैर्वधैः ।।५४।। <br>
नियमाचारयुक्तानां प्रमादात्स्खलितात्मनाम् ।। <br>
प्रायश्चित्तैर्गुरुश्शास्ता न बुधैरिष्यते यमः ।। ५५ ।। <br>
पारदारिकचौराणामन्यायव्यवहारिणाम् ।। <br>
नृपतिश्शासकः प्रोक्तः प्रच्छन्नानां स धर्म्मराट् ।। ५६ ।। <br>
तस्मात्कृतस्य पापस्य प्रायश्चित्तं समाचरेत् ।। <br>
नाभुक्तस्यान्यथानाशः कल्पकोटिशतैरपि ।।५७।। <br>
यः करोति स्वयं कर्म्म कारयेच्चानुमोदयेत् ।। <br>
कायेन मनसा वाचा तस्य पापगतिः फलम् ।।५८।। <br>
इति श्रीशिवमहापुराणे पञ्चम्या मुमासंहितायां पापभेदवर्णनं नाम षष्ठोऽध्यायः ।। ६ ।। <br>
<br>
