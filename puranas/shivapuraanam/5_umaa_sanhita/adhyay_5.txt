व्यास उवाच ॥ <br>
ये पापनिरता जीवा महानरकहेतवः ॥ <br>
भगवंस्तान्समाचक्ष्व ब्रह्मपुत्र नमोऽस्तु ते ॥१॥ <br>
सनत्कुमार उवाच ॥ <br>
ये पापनिरता जीवा महानरकहेतवः ॥ <br>
ते समासेन कथ्यंते सावधानतया शृणु ॥२॥। <br>
परस्त्रीद्रव्यसंकल्पश्चेतसाऽनिष्टचिंतनम् ॥ <br>
अकार्याभिनिवेशश्च चतुर्द्धा कर्म मानसम् ॥ ३ ॥ तु. <a href="/wiki/%E0%A4%AE%E0%A4%B9%E0%A4%BE%E0%A4%AD%E0%A4%BE%E0%A4%B0%E0%A4%A4%E0%A4%AE%E0%A5%8D-13-%E0%A4%85%E0%A4%A8%E0%A5%81%E0%A4%B6%E0%A4%BE%E0%A4%B8%E0%A4%A8%E0%A4%AA%E0%A4%B0%E0%A5%8D%E0%A4%B5-035" title="महाभारतम्-13-अनुशासनपर्व-035">महाभारतम् अनुशासन १३.२</a><br>
अविबद्धप्रलापत्वमसत्यं चाप्रियं च यत् ॥ <br>
परोक्षतश्च पैशुन्यं चतुर्द्धा कर्म वाचिकम् ॥ ४ ॥ <br>
अभक्ष्यभक्षणं हिंसा मिथ्याकार्य्य निवेशनम् ॥ <br>
परस्वानामुपादानं चतुर्द्धा कर्म कायिकम् ॥ ५ ॥ <br>
इत्येतद्वा दशविधं कर्म प्रोक्तं त्रिसाधनम् ॥ <br>
अस्य भेदान्पुनर्वक्ष्ये येषां फलमनंतकम् ॥ ६ ॥ <br>
ये द्विषंति महादेवं संसारार्णवतारकम् ॥ <br>
सुमहत्पातकं तेषां निरयार्णवगामिनाम् ॥ ७ ॥ <br>
ये शिवज्ञानवक्तारं निन्दंति च तपस्विनम् ॥ <br>
गुरून्पितॄनथोन्मत्तास्ते यांति निरयार्णवम् ॥८॥ <br>
शिवनिन्दा गुरोर्निन्दा शिवज्ञानस्य दूषणम् ॥ <br>
देवद्रव्यापहरणं द्विजद्रव्यविनाशनम् ॥ ९ ॥ <br>
हरंति ये च संमूढाश्शिवज्ञानस्य पुस्तकम् ॥ <br>
महांति पातकान्याहुरनन्तफलदानि षट् ॥5.5.१०॥ <br>
नाभिनन्दंति ये दृष्ट्वा शिवपूजां प्रकल्पिताम् ॥ <br>
न नमंत्यर्चितं दृष्ट्वा शिवलिंगं स्तुवंति न ॥ ११ ॥ <br>
यथेष्टचेष्टा निश्शंकास्संतिष्ठंते रमंति च ॥ <br>
उपचारविनिर्मुक्ताश्शिवाग्रे गुरुसन्निधौ ॥१२॥ <br>
स्थानसंस्कारपूजां च ये न कुर्वंति पर्वसु ॥ <br>
विधिवद्वा गुरूणां च कर्म्मयोगव्यवस्थिताः ॥ १३ ॥ <br>
ये त्यजंति शिवाचारं शिवभक्तान्द्विषंति च ॥ <br>
असंपूज्य शिवज्ञानं येऽधीयंते लिखंति च ॥ १४ ॥ <br>
अन्यायतः प्रयच्छंति शृण्वन्त्युच्चारयंति च ॥ <br>
विक्रीडंति च लोभेन कुज्ञाननियमेन च ॥ १५ ॥ <br>
असंस्कृतप्रदेशेषु यथेष्टं स्वापयंति च ॥ <br>
शिवज्ञानकथाऽऽक्षेपं यः कृत्वान्यत्प्रभाषते ॥ १६ ॥ <br>
न ब्रवीति च यः सत्यं न प्रदानं करोति च ॥ <br>
अशुचिर्वाऽशुचिस्थाने यः प्रवक्ति शृणोति च ॥ १७ ॥ <br>
गुरुपूजामकृत्वैव यश्शास्त्रं श्रोतुमिच्छति ॥ <br>
न करोति च शुश्रूषामाज्ञां च भक्तिभावतः ॥ १८ ॥ <br>
नाभिनन्दंति तद्वाक्यमुत्तरं च प्रयच्छति ॥ <br>
गुरुकर्मण्यसाध्यं यत्तदुपेक्षां करोति च ॥ १९ ॥ <br>
गुरुमार्त्तमशक्तं च विदेशं प्रस्थितं तथा ॥ <br>
वैरिभिः परिभूतं वा यस्संत्यजति पापकृत् ॥ 5.5.२० ॥ <br>
तद्भार्य्यापुत्रमित्रेषु यश्चावज्ञां करोति च ॥ <br>
एवं सुवाचकस्यापि गुरोर्धर्मानुदर्शिनः ॥ २१ ॥ <br>
एतानि खलु सर्वाणि कर्माणि मुनिसत्तम ॥  <br>
सुमहत्पातकान्याहुश्शिवनिन्दासमानि च ॥ २२ ॥ <br>
ब्रह्मघ्नश्च सुरापश्च स्तेयी च गुरुतल्पगः ॥ <br>
महापातकिनस्त्वेते तत्संयोगी च पंचमः ॥२३॥ <br>
क्रोधाल्लोभाद्भयाद्द्वेषाद्ब्राह्मणस्य वधे तु यः ॥ <br>
मर्मांतिकं महादोषमुक्त्वा स ब्रह्महा भवेत् ॥२४॥ <br>
ब्राह्मणं यः समाहूय दत्त्वा यश्चाददाति च ॥ <br>
निर्द्दोषं दूषयेद्यस्तु स नरो ब्रह्महा भवेत् ॥ २५ ॥ <br>
यश्च विद्याभिमानेन निस्तेजयति सुद्विजम् ॥ <br>
उदासीनं सभामध्ये ब्रह्महा स प्रकीर्तितः ॥ २६ ॥ <br>
मिथ्यागुणैर्य आत्मानं नयत्युत्कर्षतां बलात् ॥ <br>
गुणानपि निरुद्वास्य स च वै ब्रह्महा भवेत् ॥२७॥ <br>
गवां वृषाभिभूतानां द्विजानां गुरुपूर्वकम् ॥ <br>
यस्समाचरते विप्र तमाहुर्ब्रह्मघातकम् ॥२८॥ <br>
देवद्विजगवां भूमिं प्रदत्तां हरते तु यः ॥ <br>
प्रनष्टामपि कालेन तमाहुर्ब्रह्मघातकम् ॥ ॥ २९ ॥ <br>
देवद्विजस्वहरणमन्यायेनार्जितं तु यत् ॥ <br>
ब्रह्महत्यासमं ज्ञेयं पातकं नात्र संशयः ॥ 5.5.३० ॥ <br>
अधीत्य यो द्विजो वेदं ब्रह्मज्ञानं शिवात्मकम् ॥ <br>
यदि त्यजति यो मूढः सुरापानस्य तत्समम् ॥ ३१ ॥ <br>
यत्किंचिद्धि व्रतं गृह्य नियमं यजनं तथा ॥ <br>
संत्यागः पञ्चयज्ञानां सुरापानस्य तत्समम् ॥३२॥ <br>
पितृमातृपरित्यागः कूटसाक्ष्यं द्विजानृतम् ॥ <br>
आमिषं शिवभक्तानामभक्ष्यस्य च भक्षणम् ॥३३॥ <br>
वने निरपराधानां प्राणिनां चापघातनम् ॥ <br>
द्विजार्थं प्रक्षिपेत्साधुर्न धर्मार्थं नियोजयेत् ॥ ३४ ॥ <br>
गवां मार्गे वने ग्रामे यैश्चैवाग्निः प्रदीयते ॥ <br>
इति पापानि घोराणि ब्रह्महत्यासमानि च ॥ ३५ ॥ <br>
दीनसर्वस्वहरणं नरस्त्रीगजवाजिनाम् ॥ <br>
गोभूरजतवस्त्राणामौषधीनां रसस्य च ॥३६॥ <br>
चन्दनागरुकर्पूरकस्तूरीपट्टवाससाम्॥<br>
विक्रयस्त्वविपत्तौ यः कृतो ज्ञानाद् द्विजातिभिः ॥ ३७ ॥ <br>
हस्तन्यासापहरणं रुक्मस्तेयसमं स्मृतम् ॥ <br>
कन्यानां वरयोग्यानामदानं सदृशे वरे ॥३८॥ <br>
पुत्रमित्रकलत्रेषु गमनं भगिनीषु च ॥ <br>
कुमारीसाहसं घोरमद्यपस्त्रीनिषेवणम् ॥ ३९ ॥ <br>
सवर्णायाश्च गमनं गुरुभार्य्यासमं स्मृतम् ॥ <br>
महापापानि चोक्तानि शृणु त्वमुपपातकम् ॥5.5.४०॥ <br>
इति श्रीशिवमहापुराणे पंचम्यामुमासंहितायां महापातकवर्णनं नाम पंचमोऽध्यायः ॥५॥ <br>
<br>
