सूत उवाच।।<br>
पूर्वतस्तु मनोर्जज्ञे इक्ष्वाकुर्घ्राणतस्सुतः।।<br>
तस्य पुत्रशतं त्वासीदिक्ष्वाकोर्भूरिदक्षिणम्।।१।।<br>
तेषां पुरस्तादभवन्नार्य्यावर्ते नृपा द्विजाः।।<br>
तेषां विकुक्षिर्ज्येष्ठस्तु सोऽयोध्यायां नृपोऽभवत्।।२।।<br>
तत्कर्म शृणु तत्प्रीत्या यज्जातं वंशतो विधेः।<br>
श्राद्धकर्म्मणि चोद्दिष्टो ह्यकृते श्राद्धकर्मणि ।।३।।  <br>
भक्षयित्वा शशं शीघ्रं शशादत्वमतो गतः।। <br>
इक्ष्वाकुणा परित्यक्तश्शशादो वनमाविशत ।। ४ ।। <br>
इक्ष्वाकौ संस्थिते राजा वसिष्ठवचनादभूत्।। <br>
शकुनिप्रमुखास्तस्य पुत्राः पञ्चदश स्मृताः।।५।।<br>
उत्तरापथदेशस्य रक्षितारो महीक्षितः ।।<br>
अयोधस्य तु दायादः ककुत्स्थो नाम वीर्य्यवान् ।।६।। <br>
अरिनाभः ककुत्स्थस्य पृथुरेतस्य वै सुतः ।। <br>
विष्टराश्वः पृथोः पुत्रस्तस्मादिंद्रः प्रजापतिः ।।७।। <br>
इंद्रस्य युवनाश्वस्तु श्रावस्तस्य प्रजापतिः।। <br>
जज्ञे श्रावस्तकः प्राज्ञः श्रावस्ती येन निर्मिता।।<br>
श्रावस्तस्य तु दायादो बृहदश्वो महायशाः ।। ८ ।। <br>
युवनाश्वस्सुतस्तस्य कुवलाश्वश्च तत्सुतः ।। <br>
स हि धुंधुवधाद्भूतो धुंधुमारो नृपोत्तमः।।९।। <br>
कुवलाश्वस्य पुत्राणां शतमुत्तमधन्विनाम् ।। <br>
बभूवात्र पिता राज्ये कुवलाश्वं न्ययोजयत् ।। 5.37.१० ।। <br>
पुत्रसंक्रामितश्रीको वनं राजा समाविशत् ।। <br>
तमुत्तंकोऽथ राजर्षि प्रयांतं प्रत्यवारयत् ।। ११ ।। <br>
उत्तंक उवाच।। <br>
भवता रक्षणं कार्यं पृथिव्या धर्मतः शृणु।। <br>
त्वया हि पृथिवी राजन्रक्ष्यमाणा महात्मना ।। १२ ।। <br>
भविष्यति निरुद्विग्ना नारण्यं गंतुमर्हसि ।। <br>
ममाश्रमसमीपे तु हिमेषु मरुधन्वसु ।। १३ ।।<br>
समुद्रवालुकापूर्णो दानवो बलदर्पितः ।। <br>
देवतानामवध्यो हि महाकायो महाबलः ।।१४।। <br>
अंतर्भूभिगतस्तत्र वालुकांतर्हितः स्थितः ।। <br>
राक्षसस्य मधोः पुत्रो धुंधुनामा सुदारुणः ।। १५ ।। <br>
शेते लोकविनाशाय तप आस्थाय दारुणम् ।। <br>
संवत्सरस्य पर्यन्ते स निश्वासं विमुंचति।।१६।।<br>
यदा तदा भूश्चलति सशैलवनकानना।।<br>
सविस्फुलिंगं सांगारं सधूममपि वारुणम्।।१७।।<br>
तेन रायन्न शक्नोमि तस्मिंस्स्थातुं स्व आश्रमे ।। <br>
तं वारय महाबाहो लोकानां हितकाम्यया ।। १८ ।। <br>
लोकास्स्वस्था भवंत्वद्य तस्मिन्विनिहते त्वया ।। <br>
त्वं हि तस्य वधायैव समर्थः पृथवीपते ।।१९।। <br>
विष्णुना च वरो दत्तो महान्पूर्व युगेऽनघ ।। <br>
तेजसा स्वेन ते विष्णुस्तेज आप्याययिष्यति ।। 5.37.२० ।। <br>
पालने हि महाधर्मः प्रजानामिह दृश्यते ।। <br>
न तथा दृश्यतेऽरण्ये मा तेऽभूद्बुद्धिरीदृशी ।।२१।। <br>
ईदृशो नहि राजेन्द्र क्वचिद्धर्मः प्रविद्यते ।।<br>
प्रजानां पालने यादृक् पुरा राजर्षिभिः कृतः ।।२२।। <br>
स एवमुक्तो राजर्षिरुत्तंकेन महात्मना ।। <br>
कुवलाश्वः सुतं प्रादात्तस्मै धुन्धुनिवारणे ।। २३ ।। <br>
भगवन्न्यस्तशस्त्रोहमयं तु तनयो मम ।। <br>
भविष्यति द्विजश्रेष्ठ धुन्धुमारो न संशयः ।। २४ ।। <br>
इत्युक्त्वा पुत्रमादिश्य ययौ स तपसे नृपः ।। <br>
कुवलाश्वश्च सोत्तङ्को ययौ धुन्धुविनिग्रहे ।।२५।। <br>
तमाविशत्तदा विष्णुर्भगवांस्तेजसा प्रभुः ।। <br>
उत्तंकस्य नियोगाद्वै लोकानां हितकाम्यया ।। २६ ।। <br>
तस्मिन्प्रयाते दुर्द्धर्षे दिवि शब्दो महानभूत् ।। <br>
एष श्रीमान्नृपसुतो धुन्धुमारो भविष्यति ।। २७ ।। <br>
दिव्यैर्माल्यैश्च तं देवास्समंतात्समवारयन् ।। <br>
प्रशंसां चक्रिरे तस्य जय जीवेति वादिनः ।।२८।। <br>
स गत्वा जयतां श्रेष्ठस्तनयैस्सह पार्थिवः ।। <br>
समुद्रं खनयामास वालुकार्णवमध्यतः ।।२९।। <br>
नारायणस्य विप्रर्षेस्तेजसाप्यायितस्तु सः।। <br>
बभूव सुमहातेजा भूयो बलसमन्वितः।।5.37.३०।।<br>
तस्य पुत्रैः खनद्भिस्तु वालुकांतर्गतस्तु सः।।<br>
धुन्धुरासादितो ब्रह्मन्दिशमाश्रित्य पश्चि माम् ।। ३१ ।। <br>
मुखजेनाग्निना क्रोधाल्लोकान्संवर्तयन्निव ।। <br>
वारि सुस्राव वेगेन विधोः कधिरिवोदये।। ३२ ।। <br>
ततोऽनलैरभिहतं दग्धं पुत्रशतं हि तत् ।। <br>
त्रय एवावशिष्टाश्च तेषु मध्ये मुनीश्वर ।।३३।। <br>
ततस्स राजा विप्रेन्द्र राक्षसं तं महाबलम् ।। <br>
आससाद महातेजा धुन्धुं विप्रविनाशनम् ।।३४।। <br>
तस्य वारिमयं वेगमापीय स नराधिपः ।। <br>
वह्निबाणेन वह्निं तु शमयामास वारिणा ।।३५।। <br>
तं निहत्य महाकायं बलेनोदकराक्षसम्।। <br>
उत्तंकस्येक्षयामास कृतं कर्म नराधिपः ।।३६।। <br>
उत्तंकस्तु वरं प्रादात्तस्मै राज्ञे महामुने।। <br>
अददच्चाक्षयं वित्तं शत्रुभिश्चापराजयम् ।।३७।। <br>
धर्मे मतिं च सततं स्वर्गे वासं तथाक्षयम् ।। <br>
पुत्राणां चाक्षयं लोकं रक्षसा ये तु संहताः।।३८।।<br>
तस्य पुत्रास्त्रयश्शिष्टाः दृढाश्वः श्रेष्ठ उच्यते ।। <br>
हंसाश्वकपिलाश्वौ च कुमारौ तत्कनीयसौ।।३९।।<br>
धौंधुमारिर्दृढाश्वो यो हर्य्यश्वस्तस्य चात्मजः ।। <br>
हर्यश्वस्य निकुंभोभूत्पुत्रो धर्मरतस्सदा ।।5.37.४०।। <br>
संहताश्वो निकुंभस्य पुत्रो रणविशारदः।। <br>
अक्षाश्वश्च कृताश्वश्च संहताश्वसुतोऽभवत।।४१।।<br>
तस्य हैमवती कन्या सतां मान्या वृषद्वती।।<br>
विख्याता त्रिषु लोकेषु पुत्रस्तस्याः प्रसेनजित् ।। ४२ ।। <br>
लेभे प्रसेनजिद्भार्यां गौरीं नाम पतिव्रताम् ।। <br>
अभिशप्ता तु सा भर्त्रा नदी सा बाहुदा कृता ।। ४३ ।। <br>
तस्य पुत्रो महानासीद्युवनाश्वो महीपतिः ।। <br>
मांधाता युवनाश्वस्य त्रिषु लोकेषु विश्रुतः ।। ४४ ।। <br>
तस्य चैत्ररथी भार्या शशबिंदुसुता ऽभवत् ।। <br>
पतिव्रता च ज्येष्ठा च भ्रातॄणामयुतं च सः ।। ४५ ।। <br>
तस्यामुत्पादयामास मान्धाता द्वौ सुतौ तदा ।। <br>
पुरुकुत्सं च धर्मज्ञं मुचुकुंदं च धार्मिकम् ।। ४६ ।। <br>
पुरुकुत्ससुतस्त्वासीद्विद्वांस्त्रय्यारुणिः कविः ।। <br>
तस्य सत्यव्रतो नाम कुमारोऽभून्महाबली ।। ४७ ।। <br>
पाणिग्रहणमंत्राणां विघ्रं चक्रे महात्मभिः ।। <br>
येन भार्य्या हृता पूर्वं कृतोद्वाहः परस्य वै ।। ४८ ।।<br>
बलात्कामाच्च मोहाच्च संहर्षाच्च यदोत्कटात् ।। <br>
जहार कन्यां कामाच्च कस्यचित्पुरवासिनः ।। ४९ ।। <br>
अधर्मसंगिनं तं तु राजा त्रय्यारुणिस्त्यजन् ।। <br>
अपध्वंसेति बहुशोऽवदत्क्रोधसमन्वितः ।। 5.37.५० ।। <br>
पितरं सोऽब्रवीन्मुक्तः क्व गच्छामीति वै तदा ।। <br>
वस श्वपाकनिकटे राजा प्राहेति तं तदा ।। ५१ ।। <br>
स हि सत्यव्रतस्तेन श्वपाकवसथांतिके ।। <br>
पित्रा त्यक्तोऽवसद्वीरो धर्मपालेन भूभुजा ।। ५२ ।। <br>
ततस्त्रय्यारुणी राजा विरक्तः पुत्रकर्मणा ।। <br>
स शंकरतपः कर्त्तुं सर्वं त्यक्त्वा वनं ययौ ।।५३।। <br>
ततस्तस्य स्व विषये नावर्षत्पाकशासनः ।। <br>
समा द्वादश विप्रर्षे तेनाधर्मेण वै तदा ।।५४।। <br>
दारां तस्य तु विषये विश्वामित्रो महातपाः ।। <br>
संत्यज्य सागरानूपे चचार विपुलं तपः ।।५५।। <br>
तस्य पत्नी गले बद्ध्वा मध्यमं पुत्रमौरसम्।।<br>
शेषस्य भरणार्थाय व्यक्रीणाद्गोशतेन च।।५६।। <br>
तां तु दृष्ट्वा गले बद्धं विक्रीणंती स्वमात्मजम् ।। <br>
महर्षिपुत्रं धर्म्मात्मा मोचयामास तं तदा ।। ५७ ।। <br>
सत्यव्रतो महाबाहुर्भरणं तस्य चाकरोत् ।। <br>
विश्वामित्रस्य तुष्ट्यर्थमनुक्रोशार्थमेव च ।।५७८।। <br>
तदारभ्य स पुत्रस्तु विश्वामित्रस्य वै मुनेः ।। <br>
अभवद्गालवो नाम गलबंधान्महातपाः ।।५९।। <br>
इति श्रीशिवमहापुराणे पञ्चम्यामुमासंहितायां मनुवंशवर्णनंनाम सप्तत्रिंशोऽध्यायः ।।३७।। <br>
<br>
