।। सनत्कुमार उवाच ।। <br>
तपस्तपति योऽरण्ये वन्यमूलफलाशनः ।। <br>
योऽधीते ऋचमेकां हि फलं स्यात्तत्समं मुने ।। १ ।। <br>
श्रुतेरध्ययनात्पुण्यं यदाप्नोति द्विजोत्तमः ।। <br>
तदध्यापनतश्चापि द्विगुणं फलमश्नुते ।। २ ।। <br>
जगद्यथा निरालोकं जायतेऽशशिभास्करम् ।। <br>
विना तथा पुराणं ह्यध्येयमस्मान्मुने सदा ।।३।। <br>
तप्यमानं सदाज्ञानान्निरये योऽपि शास्त्रतः ।। <br>
सम्बोधयति लोकं तं तस्मात्पूज्यः पुराणगः ।। ४ ।। <br>
सर्वेषां चैव पात्राणां मध्ये श्रेष्ठः पुराणवित् ।। <br>
पतनात्त्रायते यस्मात्तस्मात्पात्रमुदाहृतम् ।। ५ ।। <br>
मर्त्यबुद्धिर्न कर्तव्या पुराणज्ञे कदाचन ।। <br>
पुराणज्ञस्सर्ववेत्ता ब्रह्मा विष्णुर्हरो गुरुः ।। ६ ।। <br>
धनं धान्यं हिरण्यं च वासांसि विविधानि च ।। <br>
देयं पुराणविज्ञाय परत्रेह च शर्म्मणे ।।७।। <br>
यो ददाति महाप्रीत्या पुराणज्ञाय सज्जनः ।। <br>
पात्राय शुभवस्तूनि स याति परमां गतिम्।।८।।<br>
महीं गां वा स्यंदनांश्च गजानश्वांश्च शोभनान् ।। <br>
यः प्रयच्छति पात्राय तस्य पुण्यफलं शृणु ।। ९ ।। <br>
अक्षयान्सर्वकामांश्च परत्रेह च जन्मनि ।। <br>
अश्वमेधमखस्यापि स फलं लभते पुमान् ।।5.13.१०।। <br>
मही ददाति यस्तस्मै कृष्टां फलवतीं शुभाम् ।। <br>
स तारयति वै वंश्यान्दश पूर्वान्दशापरान् ।।११।। <br>
इह भुक्त्वाखिलान्कामानंते दिव्यशरीरवान् ।। <br>
विमानेन च दिव्येन शिवलोकं स गच्छति ।।१२।। <br>
न यज्ञैस्तुष्टिमायांति देवाः प्रोक्षणकैरपि ।। <br>
बलिभिः पुष्पपूजाभिर्यथा पुस्तकवाचनैः ।। १३ ।। <br>
शंभोरायतने यस्तु कारयेद्धर्मपुस्तकम् ।। <br>
विष्णोरर्कस्य कस्यापि शृणु तस्यापि तत्फलम् ।।१४।। <br>
राजसूयाश्वमेधानां फलमाप्नोति मानवः ।। <br>
सूर्यलोकं च भित्त्वाशु ब्रह्मलोकं स गच्छति ।। १५ ।। <br>
स्थित्वा कल्पशतान्यत्र राजा भवति भूतले ।। <br>
भुंक्ते निष्कंटकं भोगान्नात्र कार्या विचारणा ।।१६।। <br>
अश्वमेधसहस्रस्य यत्फलं समुदाहृतम् ।। <br>
तत्फलं समावाप्नोति देवाग्रे यो जपं चरेत् ।। १७ ।। <br>
इतिहासपुराणाभ्यां शम्भोरायतने शुभे ।। <br>
नान्यत्प्रीतिकरं शंभोस्तथान्येषां दिवौकसाम् ।। १८ ।। <br>
तस्मात्सर्वप्रयत्नेन कार्यं पुस्तकवाचनम् ।। <br>
तथास्य श्रवणं प्रेम्णा सर्वकामफलप्रदम् ।।१९।। <br>
पुराणश्रवणाच्छंभोर्निष्पापो जायते नरः ।। <br>
भुक्त्वा भोगान्सुविपुलाञ्छिवलोकमवाप्नुयात् ।।5.13.२०।। <br>
राजसूयेन यत्पुण्यमग्निष्टोमशतेन च ।। <br>
तत्पुण्यं लभते शंभोः कथाश्रवणमात्रतः ।। २१ ।। <br>
सर्वतीर्थावगाहेन गां कोटिप्रदानतः ।। <br>
तत् फलं लभते शंभोः कथाश्रवणतो मुने ।। २२ ।। <br>
ये शृण्वंति कथां शंभोस्सदा भुवनपावनीम् ।। <br>
ते मनुष्या न मंतव्या रुद्रा एव न संशयः ।। २३ ।। <br>
शृण्वतां शिवसत्कीर्तिं सतां कीर्तयतां च ताम् ।। <br>
पदाम्बुजरजांस्येव तीर्थानि मुनयो विदुः ।।२४।। <br>
गंतुं निःश्रेयसं स्थानं येऽभिवांछन्ति देहिनः ।। <br>
कथां पौराणिकीं शैवीं भक्त्या शृण्वंतु ते सदा ।।२५।। <br>
कथां पौराणिकीं श्रोतुं यद्यशक्तस्सदा भवेत् ।। <br>
नियतात्मा प्रतिदिनं शृणुयाद्वा मुहूर्तकम् ।।२६।। <br>
यदि प्रतिदिनं श्रोतुमशक्तो मानवो भवेत् ।। <br>
पुण्यमासादिषु मुने शृणुयाच्छांकरीं कथाम् ।।२७।। <br>
शैवीं कथां हि शृण्वानः पुरुषो हि मुनीश्वर ।। <br>
स निस्तरति संसारं दग्ध्वा कर्ममहाटवीम् ।।२८।। <br>
कथां शैवीं मुहूर्तं वा तदर्द्धं क्षणं च वा ।। <br>
ये शृण्वxति नरा भक्त्या न तेषां दुर्गतिर्भवेत् ।।२९।। <br>
यत्पुण्यं सर्वदानेषु सर्वयज्ञेषु वा मुने ।। <br>
शंभोः पुराणश्रवणात्तत्फलं निश्चलं भवेत् ।।5.13.३०।। <br>
विशेषतः कलौ व्यास पुराणश्रवणादृते ।। <br>
परो धर्मो न पुंसां हि मुक्तिध्यानपरः स्मृतः ।।३१।। <br>
पुराणश्रवणं शम्भोर्नामसंकीर्तनं तथा ।। <br>
कल्पद्रुमफलं रम्यं मनुष्याणां न संशयः ।। ३२ ।। <br>
कलौ दुर्मेधसां पुंसां धर्माचारोझ्झितात्मनाम् ।। <br>
हिताय विदधे शम्भुः पुराणाख्यं सुधारसम् ।।३३।। <br>
एकोऽजरामरस्याद्वै पिबन्नेवामृतं पुमान् ।। <br>
शम्भोः कथामृतापानात्कुलमेवाजरामरम् ।।३४।। <br>
या गतिः पुण्यशीलानां यज्वनां च तपस्विनाम् ।। <br>
सा गतिस्सहसा तात पुराणश्रवणात्खलु ।।३५।। <br>
ज्ञानवाप्तिर्यदा न स्याद्योगशास्त्राणि यत्नतः ।। <br>
अध्येतव्यानि पौराणं शास्त्रं श्रोतव्यमेव च।।३६।।<br>
पापं संक्षीयते नित्यं धर्म्मश्चैव विवर्द्धते।।<br>
पुराणश्रवणाज्ज्ञानी न संसारं प्रपद्यते।।३७।।<br>
अतएव पुराणानि श्रोतव्यानि प्रयत्नतः ।। <br>
धर्मार्थकामलाभाय मोक्षमार्गाप्तये तथा ।। ३८ ।। <br>
यज्ञैर्दानैस्तपोभिस्तु यत्फलं तीर्थसेवया ।। <br>
तत्फलम समवाप्नोति पुराणश्रवणान्नरः ।।३९।।<br>
न भवेयुः पुराणानि धर्ममार्गे क्षणानि तु ।। <br>
यद्यत्र यद्व्रती स्थाता चात्र पारत्रकी कथाम्।।5.13.४०।।<br>
षड्विंशतिपुराणानां मध्येऽप्येकं शृणोति यः ।। <br>
पठेद्वा भक्तियुक्तस्तु स मुक्तो नात्र संशयः।।४१।।<br>
अन्यो न दृष्टस्सुखदो हि मार्गः पुराणमार्गो हि सदा वरिष्ठः ।। <br>
शास्त्रं विना सर्वमिदं न भाति सूर्य्येण हीना इव जीवलोकाः।।४२।। <br>
इति श्रीशिवमहापुराणे पञ्चम्यामुमासंहितायां पुराणमाहात्म्यवर्णनंनाम त्रयोदशोऽध्यायः ।।१३।। <br>
<br>
