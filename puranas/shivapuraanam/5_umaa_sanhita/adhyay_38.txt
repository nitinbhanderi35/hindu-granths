सूत उवाच ।। <br>
सत्यव्रतस्तु तद्भक्त्या कृपया च प्रतिज्ञया ।। <br>
विश्वामित्रकलत्रं च पोषयामास वै तदा ।।१।। <br>
हत्वा मृगान्वराहांश्च महिषांश्च वनेचरान् ।। <br>
विश्वामित्राश्रमाभ्याशे तन्मांसं चाक्षिपन्मुने ।। २ ।। <br>
तीर्थं गां चैव रात्रं च तथैवांतःपुरं मुनिः ।। <br>
याज्योपाध्यायसंयोगाद्वसिष्ठः पर्य्यरक्षत ।।३।। <br>
सत्यव्रतस्य वाक्याद्वा भाविनोर्थस्य वै बलात्।।<br>
वसिष्ठोऽभ्यधिकं मन्युं धारयामास नित्यशः।।४।।<br>
पित्रा तु तं तदा राष्ट्रात्परित्यक्तं स्वमात्मजम् ।। <br>
न वारयामास मुनिर्वसिष्ठः कारणेन च ।।५।। <br>
पाणिग्रहणमंत्राणां निष्ठा स्यात्सप्तमे पदे।। <br>
न च सत्यव्रतस्थस्य तमुपांशुमबुद्ध्यत।।६।।<br>
तस्मिन्स परितोषाय पितुरासीन्महात्मनः।।<br>
कुलस्य निष्कृतिं विप्र कृतवान्वै भवेदिति।।७।। <br>
न तं वसिष्ठो भगवान्पित्रा त्यक्तं न्यवारयत् ।। <br>
अभिषेक्ष्याम्यहं पुत्रमस्यां नैवाब्रवीन्मुनिः ।।८।। <br>
स तु द्वादश वर्षाणि दीक्षां तामुद्वहद्बली ।। <br>
अविद्यामाने मांसे तु वसिष्ठस्य महात्मनः ।। ९ ।। <br>
सर्वकामदुहां दोग्ध्रीं ददर्श स नृपात्मजः ।। <br>
तां वै क्रोधाच्च लोभाच्च श्रमाद्वै च क्षुधान्वितः ।।5.38.१०।। <br>
दाशधर्मगतो राजा तां जघान स वै मुने ।। <br>
स तं मांसं स्वयं चैव विश्वामित्रस्य चात्मजम् ।। ११ ।। <br>
भोजयामास तच्छ्रुत्वा वसिष्ठो ह्यस्य चुक्रुधे ।। <br>
उवाच च मुनिश्रेष्ठस्तं तदा क्रोधसंयुतः ।।१२।। <br>
वसिष्ठ उवाच ।। <br>
पातयेयमहं क्रूरं तव शंकुमयोमयम् ।। <br>
यदि ते द्वाविमौ शंकू नश्येतां वै कृतौ पुरा ।।१३।। <br>
पितुश्चापरितोषेण गुरोर्दोग्ध्रीवधेन च ।। <br>
अप्रोक्षितोपयोगाच्च त्रिविधस्ते व्यतिक्रमः ।।१४।। <br>
त्रिशंकुरिति होवाच त्रिशंकुरिति स स्मृतः ।। <br>
विश्वामित्रस्तु दाराणामागतो भरणे कृते ।। १५ ।। <br>
तेन तस्मै वरं प्रादान्मुनिः प्रीतस्त्रिशंकवे।।<br>
छन्द्यमानो वरेणाथ वरं वव्रे नृपात्मजः।।१६।।<br>
अनावृष्टिभये चास्मिञ्जाते द्वादशवार्षिके ।। <br>
अभिषिच्य पितृ राज्ये याजयामास तं मुनिः ।।१७।। <br>
मिषतां देवतानां च वसिष्ठस्य च कौशिकः ।। <br>
सशरीरं तदा तं तु दिवमारोह यत्प्रभुः ।।१८।। <br>
तस्य सत्यरथा नाम भार्या केकयवंशजा ।। <br>
कुमारं जनयामास हरिश्चन्द्रमकल्मषम् ।।१९।। <br>
स वै राजा हरिश्चन्द्रो त्रैशंकव इति स्मृतः ।। <br>
आहर्ता राजसूयस्य सम्राडिति ह विश्रुतः ।। 5.38.२० ।। <br>
हरिश्चन्द्रस्य हि सुतो रोहितो नाम विश्रुतः ।। <br>
रोहितस्य वृकः पुत्रो वृकाद्बाहुस्तु जज्ञिवान्।।२१।। <br>
हैहयास्तालजंघाश्च निरस्यंति स्म तं नृपम्।।<br>
नात्मार्थे धार्मिको विप्रः स हि धर्मपरोऽभवत ।।२२।। <br>
सगरं ससुतं बाहुर्जज्ञे सह गरेण वै ।। <br>
और्वस्याश्रममासाद्य भार्गवेणाभिरक्षितः ।।२३।।<br>
आग्नेयमस्त्रं लब्ध्वा च भार्गवात्सगरो नृपः।।<br>
जिगाय पृथिवीं हत्वा तालजंघान्सहैहयान।।२४।।<br>
शकान्बहूदकांश्चैव पारदांतगणान्खशान्।।<br>
सुधर्मं स्थापयामास शशास वृषतः क्षितिम् ।।२५।। <br>
शौनक उवाच ।। <br>
स वै गरेण सहितः कथं जातस्तु क्षत्रियात् ।। <br>
जितवानेतदाचक्ष्व विस्तरेण हि सूतज ।। २६ ।। <br>
सूत उवाच।।<br>
पारीक्षितेन संपृष्टो वैशंपायन एव च ।। <br>
यदाचष्ट स्म तद्वक्ष्ये शृणुष्वैकमना मुने ।। २७ ।। <br>
।। पारीक्षितो उवाच ।। <br>
कथं स सगरो राजा गरेण सहितो मुने ।। <br>
जातस्स जघ्निवान्भूयानेतदाख्यातुमर्हसि ।। २८ ।। <br>
वैशम्पायन उवाच ।। <br>
बाहोर्व्यसनिनस्तात हृतं राज्यमभूत्किल ।। <br>
हैहयैस्तालजंघैश्च शकैस्सार्द्धं विशांपते ।। २९ ।। <br>
यवनाः पारदाश्चैव काम्बोजाः पाह्नवास्तथा ।। <br>
बहूदकाश्च पंचैव गणाः प्रोक्ताश्च रक्षसाम्।5.38.३०।<br>
एते पंच गणा राजन्हैहयार्थेषु   रक्षसाम्।।<br>
कृत्वा पराक्रमान् बाहो राज्यं तेभ्यो ददुर्बलात्।।३१।।<br>
हृतराज्यस्ततो विप्राः स वै बाहुर्वनं ययौ ।।<br>
पत्न्या चानुगतो दुःखी स वै प्राणानवासृजत् ।। ३२ ।। <br>
पत्नी या यादवी तस्य सगर्भा पृष्ठतो गता ।। <br>
सपत्न्या च गरस्तस्यै दत्तः पूर्वं सुतेर्ष्यया ।। ३३ ।।<br>
सा तु भर्तुश्चितां कृत्वा ज्वलनं चावरोहत ।। <br>
और्वस्तां भार्गवो राजन्कारुण्यात्समवारयत् ।। ३४ ।। <br>
तस्याश्रमे स्थिता राज्ञी गर्भरक्षणहेतवे ।। <br>
सिषेवे मुनिवर्यं तं स्मरन्ती शंकरं हृदा ।। ३५ ।। <br>
एकदा खलु तद्गर्भो गरेणैव सह च्युतः ।। <br>
सुमुहूर्त्ते सुलग्ने च पंचोच्चग्रहसंयुते ।। ३६ ।।<br>
तस्मिँल्लग्ने च बलिनि सर्वथा मुनिसत्तम ।। <br>
व्यजायत महाबाहुस्सगरो नाम पार्थिवः ।।३७।। <br>
और्वस्तु जातकर्मादि तस्य कृत्वा महात्मनः ।। <br>
अध्याप्य वेदशास्त्राणि ततोऽस्त्रं प्रत्यपादयत् ।। ३८ ।। <br>
आग्नेयं तं महाभागो ह्यमरैरपि दुस्सहम् ।। <br>
जग्राह विधिना प्रीत्या सगरोसौ नृपोत्तमः ।। ३९ ।। <br>
स तेनास्त्रबलेनैव बलेन च समन्वितः ।। <br>
हैहयान्विजघानाशु संकुद्धोऽस्त्रबलेन च ।। 5.38.४० ।। <br>
आजहार च लोकेषु कीर्तिं कीर्तिमतां वरः ।। <br>
धर्मं संस्थापयामास सगरोऽसौ महीतले ।।४१।। <br>
ततश्शकास्सयवनाः काम्बोजाः पाह्नवास्तथा ।। <br>
हन्यमानास्तदा ते तु वसिष्ठं शरणं ययुः।।४२।।<br>
वसिष्ठो वंचनां कृत्वा समयेन महाद्युतिः।।<br>
सगरं वारयामास तेषां दत्त्वाभयं नृपम्।।४३।।<br>
सगरस्स्वां प्रतिज्ञां तु गुरोर्वाक्यं निशम्य च।।<br>
धर्मं जघान तेषां वै केशान्यत्वं चकार ह ।। ४४ ।। <br>
अर्द्धं शकानां शिरसो मुंडं कृत्वा व्यसर्जयत् ।। <br>
यवनानां शिरस्सर्वं कांबोजानां तथैव च ।। ४५ ।। <br>
पारदा मुंडकेशाश्च पाह्नवाश्श्मश्रुधारिणः ।। <br>
निस्स्वाध्यायवषट्काराः कृतास्तेन महात्मना ।।४६।। <br>
जिता च सकला पृथ्वी धर्मतस्तेन भूभुजा ।। <br>
सर्वे ते क्षत्रियास्तात धर्महीनाः कृताः पुराः ।।४७।। <br>
स धर्मविजयी राजा विजित्वेमां वसुंधराम्।। <br>
अश्वं संस्कारयामास वाजिमेधाय पार्थिवः।।४८।।<br>
तस्य चास्यतेस्सोऽश्वस्समुद्रे पूर्वदक्षिणे ।। <br>
गतः षष्टिसहस्रैस्तु तत्पुत्रैरन्वितो मुने ।। ४९ ।। <br>
देवराजेन शक्रेण सोऽश्वो हि स्वार्थसाधिना ।। <br>
वेलासमीपेऽपहृतो भूमिं चैव प्रवेशितः ।।5.38.५०।। <br>
महाराजोऽथ सगरस्तद्धयान्वेषणाय च।। <br>
स तं देशं तदा पुत्रैः खानयामास सर्वतः ।।५१।। <br>
आसेदुस्ते ततस्तत्र खन्यमाने महार्णवे ।। <br>
तमादिपुरुषं देवं कपिलं विश्वरूपिणम्।।५२।। <br>
तस्य चक्षुस्समुत्थेन वह्निना प्रतिबुध्यतः ।। <br>
दग्धाः षष्टिसहस्राणि चत्वारस्त्ववशेषिताः।।५३।।<br>
हर्षकेतुस्सुकेतुश्च तथा धर्मरथोपरः।। <br>
शूरः पंचजनश्चैव तस्य वंशकरा नृपाः।।५४।।<br>
प्रादाच्च तस्मै भगवान् हरिः पंचवरान्स्वयम्।।<br>
वंशं मेधां च कीर्तिञ्च समुद्रं तनयं धनम् ।।५५।। <br>
सागरत्वं च लेभे स कर्मणा तस्य तेन वै।।<br>
तं चाश्वमेधिकं सोऽश्वं समुद्रादुपलब्धवान्।।५६।। <br>
आजहाराश्वमेधानां शतं स तु महायशाः ।। <br>
ईजे शंभुविभूतीश्च देवतास्तत्र सुव्रताः ।। ५७ ।। <br>
इति श्रीशिवमहापुराणे पञ्चम्यामुमासंहितायां सत्यव्रतादिसगरपर्यंत वंशवर्णनं नामाष्टत्रिंशोऽध्यायः ।। ३८ ।। <br>
<br>
