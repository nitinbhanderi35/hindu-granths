शौनक उवाच ॥ <br>
आचार्य्यपूजनं ब्रूहि सूत व्यासगुरोऽधुना ॥ <br>
ग्रन्थस्य श्रवणान्ते हि किं कर्तव्यं तदप्यहो ॥ १ ॥ <br>
सूत उवाच ॥ <br>
पूजयेद्विधिवद्भक्त्याचार्य्यं श्रुत्वा कथां पराम् ॥ <br>
ग्रन्थान्ते विधिवद्दद्यादाचार्य्याय प्रसन्नधीः ॥२॥ <br>
ततो वक्तारमानम्य संपूज्य च यथाविधि ॥ <br>
भूषणैर्हस्तकर्णानां वस्त्रैस्सौम्यादिभिस्सुधीः ॥३॥ <br>
शिवपूजासमाप्तौ तु दद्याद्धेनुं सवत्सिकाम् ॥ <br>
कृत्वासनं सुवर्णस्य पलमानस्य साम्बरम् ॥ ४ ॥ <br>
तत्रास्थाप्य शुभं ग्रंथं लिखितं ललिताक्षरैः ॥ <br>
आचार्याय सुधीर्दद्यान्मुक्तः स्याद्भवबन्धनैः ॥ ५ ॥ <br>
ग्रामो गजो हयश्चापि यथाशक्त्यपराणि च ॥ <br>
मुने सर्वाणि देयानि वाचकाय महात्मने ॥ ६ ॥ <br>
विधानसहितं सम्यक्छतं हि सफलं स्मृतम् ॥ <br>
पुराणं शौनकमुने सत्यमेवोदितं मया ॥ ७ ॥ <br>
तस्माद्विधानदुक्तं तु शृणुयाद्भक्तितो मुने ॥ <br>
पुराणं निगमार्थाढ्यं पुण्यदं हृदयं श्रुतेः ॥ ८ ॥ <br>
इति श्रीशिवमहापुराणे पञ्चम्यामुमासंहितातायां व्यासपूजनप्रकारो नाम त्रिचत्वारिंशोऽध्यायः ॥४३॥ <br>
<br>
