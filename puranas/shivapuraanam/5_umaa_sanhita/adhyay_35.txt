॥ सूत उवाच ॥ <br>
विवस्वान्कश्यपाज्जज्ञे दाक्षायण्यां महाऋषेः ॥ <br>
तस्य भार्याऽभवत्संज्ञा त्वाष्ट्री देवी सुरेणुका ॥ १ ॥ <br>
मुनेऽसहिष्णुना तेन तेजसा दुस्सहेन च ॥ <br>
भर्तृरूपेण नातुष्यद्रूप यौवनशालिनी ॥ २ ॥ <br>
आदित्यस्य हि तद्रूपमसहिष्णुस्तु तेजसः ॥ <br>
दह्यमाना तदोद्वेगमकरोद्वरवर्णिनी ॥ ३ ॥ <br>
ऋषेऽस्यां त्रीण्यपत्यानि जनयामास भास्करः ॥ <br>
संज्ञायां तु मनुः पूर्वं श्राद्धदेवः प्रजापतिः ॥ ४ ॥ <br>
यमश्च यमुना चैव यमलौ संबभूवतुः ॥<br>
एवं हि त्रीण्यपत्यानि तस्यां जातानि सूर्य्यतः ॥ ५ ॥ <br>
संवर्तुलं तु तद्रूपं दृष्ट्वा संज्ञा विवस्वतः ॥ <br>
असहंती ततश्छायामात्मनस्साऽ सृजच्छुभाम् ॥ ६ ॥ <br>
मायामयी तु सा संज्ञामवोचद्भक्तितश्शुभे ॥ <br>
किं करोमीह कार्य्यं ते कथयस्व शुचिस्मिते ॥ ७ ॥ <br>
संज्ञोवाच ॥ <br>
अहं यास्यामि भद्रं ते ममैव भवनं पितुः ॥ <br>
त्वयैतद्भवने सत्यं वस्तव्यं निर्विकारतः ॥ ८ ॥ <br>
इमौ मे बालकौ साधू कन्या चेयं सुमध्यमा ॥ <br>
पालनीयाः सुखेनैव मम चेदिच्छसि प्रियम्॥ ९ ॥ <br>
छायोवाच ॥ <br>
आकेशग्रहणाद्देवि सहिष्येऽहं सुदुष्कृतम् ॥ <br>
नाख्यास्यामि मतं तुभ्यं गच्छ देवि यथासुखम् ॥ 5.35.१० ॥ <br>
सूत उवाच ॥ <br>
इत्युक्ता साऽगमद्देवी व्रीडिता सन्निधौ पितुः ॥ <br>
पित्रा निर्भर्त्सिता तत्र नियुक्ता सा पुनः पुनः ॥११॥ <br>
अगच्छद्वडवा भूत्वाऽऽच्छाद्यरूपं ततस्त्वकम् ॥ <br>
कुरुंस्तदोत्तरान्प्राप्य नृणां मध्ये चचार ह ॥ १२ ॥ <br>
संज्ञां तां तु रविर्मत्वा छायायां सुसुतं तदा ॥ <br>
जनयामास सावर्णिं मनुं वै सविता किल ॥ १३ ॥ <br>
संज्ञाऽनु प्रार्थिता छाया सा स्वपुत्रेऽपि नित्यशः ॥ <br>
चकाराभ्यधिकं स्नेहं न तथा पूर्वजे सुते ॥ १४ ॥ <br>
अनुजश्चाक्षमस्तत्तु यमस्तं नैव चक्षमे ॥ <br>
स सरोषस्तु बाल्याच्च भाविनोऽर्थस्य गौरवात् ॥ १५ ॥ <br>
छायां संतर्जयामास यदा वैवस्वतो यमः ॥ <br>
तं शशाप ततः क्रोधाच्छाया तु कलुषीकृता ॥ १६ ॥ <br>
चरणः पततामेष तवेति भृशरोषितः ॥ <br>
यमस्ततः पितुस्सर्वं प्रांजलिः प्रत्यवेदयत् ॥ १७ ॥ <br>
भृशं शाप भयोद्विग्नस्संज्ञावाक्यैर्विचेष्टितः ॥ <br>
मात्रा स्नेहेन सर्वेषु वर्तितव्यं सुतेषु वै ॥१८॥ <br>
स्नेहमस्मास्वपाकृत्य कनीयांसं बिभर्ति सा॥ <br>
तस्मान्मयोद्यतः पादस्तद्भवान् क्षंतुमर्हति ॥१९॥ <br>
शप्तोहमस्मि देवेश जनन्या तपतांवर ॥ <br>
तव प्रसादाच्चरणो न पतेन्मम गोपते ॥ 5.35.२० ॥ <br>
सवितोवाच ॥ <br>
असंशयं पुत्र महद्भविष्यत्यत्र कारणम् ॥ <br>
येन त्वामाविशत्क्रोधो धर्मज्ञं सत्यवादिनम् ॥ २१ ॥ <br>
न शक्यते तन्मिथ्या वै कर्त्तुं मातृवचस्तव ॥ <br>
कृमयो मांसमादाय गमिष्यंति महीतले ॥२२॥ <br>
तद्वाक्यं भविता सत्यं त्वं च त्रातौ भविष्यसि ॥ <br>
कुरु तात न संदेहं मनश्चाश्वास्य स्वं प्रभो ॥ २३ ॥ <br>
सूत उवाच ॥ <br>
इत्युक्त्वा तनयं सूर्यो यमसंज्ञं मुनीश्वर ॥ <br>
आदित्यश्चाब्रवीत्तान्त्तु छायां क्रोधसमन्वितः ॥२४॥ <br>
सूर्य उवाच ॥ <br>
हे प्रिये कुमते चंडि किं त्वयाऽऽचरितं किल॥<br>
किं तु मेऽभ्यधिकः स्नेह एतदाख्यातुमर्हसि ॥२५॥ <br>
सूत उवाच ॥ <br>
सा रवेर्वचनं श्रुत्वा यथा तथ्यं न्यवेदयत् ॥ <br>
निर्दग्धा कामरविणा सांत्वयामास वै तदा ॥ २६ ॥ <br>
छायोवाच॥ <br>
तवातितेजसा दग्धा इदं रूपं न शोभते ॥ <br>
असहंती च तत्संज्ञा वने वसति शाद्वले ॥२७॥ <br>
श्लाघ्या योगबलोपेता योगमासाद्य गोपते ॥ <br>
अनुकूलस्तु देवेश संदिश्यात्ममयं मतम् ॥ २८ ॥ <br>
रूपं निवर्तयाम्यद्य तव कांतं करोम्यहम् ॥ <br>
सूत उवाच ॥ <br>
तच्छ्रुत्वाऽपगतः क्रोधो मार्तण्डस्य विवस्वतः ॥२९॥ <br>
भ्रमिमारोप्य तत्तेजः शातयामास वै मुनिः ॥ <br>
ततो विभ्राजितं रूप तेजसा संवृतेन च ॥ 5.35.३० ॥ <br>
कृतं कांततरं रूपं त्वष्ट्रा तच्छुशुभे तदा ॥ <br>
ततोभियोगमास्थाय स्वां भार्य्यां हि ददर्श ह ॥३१॥ <br>
अधृष्यां सर्वभूतानां तेजसा नियमेन च ॥ <br>
सोऽश्वरूपं समास्थाय गत्वा तां मैथुनेच्छया॥३२॥<br>
मैथुनाय विचेष्टंतीं परपुंसोभिशंकया ॥ <br>
मुखतो नासिकायां तु शुक्रं तत् व्यदधान्मुने ॥३३॥ <br>
देवौ ततः प्रजायेतामश्विनौ भिषजां वरौ ॥ <br>
नासत्यौ तौ च दस्रौ च स्मृतौ द्वावश्विनावपि ॥३४॥ <br>
तौ तु कांतेन रूपेण दर्शयामास भास्करः ॥ <br>
आत्मानं सा तु तं दृष्ट्वा प्रहृष्टा पतिमादरात् ॥ ३५ ॥ <br>
पत्या तेन गृहं प्रायात्स्वं सती मुदितानना ॥ <br>
मुमुदातेऽथ तौ प्रीत्या दंपतो पूर्वतोधिकम् ॥ ३६ ॥ <br>
यमस्तु कर्मणा तेन भृशं पीडितमानसः ॥ <br>
धर्मेण रंजयामास धर्मराज इमा प्रजाः ॥ ३७ ॥ <br>
लेभे स कर्मणा तेन धर्मराजो महाद्युतिः ॥ <br>
पितॄणामाधिपत्यं च लोकपालत्वमेव च ॥३८॥ <br>
मनुः प्रजापतिस्त्वासीत्सावर्णिस्स तपोधनः ॥ <br>
भाव्यः स कर्मणा तेन मनोस्सावर्णिकेंतरे ॥ ३९ ॥ <br>
मेरुपृष्ठे तपो घोरमद्यापि चरते प्रभुः ॥<br>
यवीयसी तयोर्या तु यमी कन्या यशस्विनी ॥ 5.35.४० ॥ <br>
अभवत्सा सरिच्छ्रेष्ठा यमुना लोकपा वनी ॥ <br>
मनुरित्युच्यते लोके सावर्णिरिति चोच्यते ॥ ४१ ॥<br>
य इदं जन्म देवानां शृणुयाद्धारयेत्तु वा ॥ <br>
आपदं प्राप्य मुच्येत प्राप्नुयात्सुमहद्यशः ॥४२॥ <br>
इति श्रीशिवमहापुराणे पञ्चम्यामुमासंहितायां मन्वन्तरकीर्तने वैवस्वतवर्णनं नाम पचत्रिंशोऽध्यायः॥३५॥ <br>
<br>
