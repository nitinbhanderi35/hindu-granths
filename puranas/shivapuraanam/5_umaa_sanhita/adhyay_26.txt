देव्युवाच ॥ <br>
कथितं तु त्वया देव कालज्ञानं यथार्थतः ॥ <br>
कालस्य वंचनं ब्रूहि यथा तत्त्वेन योगिनः ॥ १ ॥ <br>
कालस्तु सन्निकृष्टो हि वर्तते सर्वजंतुषु ॥ <br>
यथा चास्य न मृत्युश्च वंचते कालमागतम् ॥ २ ॥ <br>
तथा कथय मे देव प्रीतिं कृत्वा ममोपरि ॥ <br>
योगिनां च हिताय त्वं ब्रूहि सर्वसुखप्रद ॥ ३ ॥ <br>
॥ शंकर उवाच ॥ <br>
शृणु देवि प्रवक्ष्यामि पृष्टोहं यत्त्वया शिवे ॥ <br>
समासेन च सर्वेषां मानुषाणां हितार्थतः ॥ ४ ॥ <br>
पृथिव्यापस्तथा तेजो वायुराकाशमेव च ॥ <br>
एतेषां हि समायोगः शरीरं पांचभौतिकम् ॥ ५ ॥ <br>
आकाशस्तु ततो व्यापी सर्वेषां सर्वगः स्थितः॥<br>
आकाशे तु विलीयंते संभवंति पुनस्ततः ॥ ६ ॥ <br>
वियोगे तु सदा कस्य स्वं धाम प्रतिपेदिरे ॥ <br>
तस्या स्थिरता चास्ति सन्निपातस्य सुंदरि ॥ ७ ॥<br>
ज्ञानिनोऽपि तथा तत्र तपोमंत्रबलादपि ॥ <br>
ते सर्वे सुविजानंति सर्वमेतन्न संशयः ॥८॥ <br>
देव्युवाच ॥ <br>
खं तेन यन्नश्यति घोररूपः कालः करालस्त्रिदिवैकनाथः ॥ <br>
दग्धस्त्वया त्वं पुनरेव तुष्टः स्तोत्रै स्तुतः स्वां प्रकृतिं स लेभे ॥९॥ <br>
त्वया स चोक्तः कथया जनानामदृष्टरूपः प्रचरिष्यसीति ॥ <br>
दृष्टस्त्वया तत्र महाप्रभावः प्रभोर्वरात्ते पुनरुत्थितश्च॥5.26.१०॥ <br>
तदद्य भोः काल इहास्थि किंचिन्निहन्यते येन वदस्व तन्मे ॥ <br>
त्वं योगिवर्यः प्रभुरात्मतंत्रः परोपकारात्ततनुर्महेश ॥ ११ ॥ <br>
शंकर उवाच ॥ <br>
न हन्यते देववरैस्तु दैत्यैस्सयक्षरक्षोरगमानुषैश्च ॥ <br>
ये योगिनो ध्यानपरास्सदेहा भवंति ते घ्नंति सुखेन कालम् ॥१२॥<br>
सनत्कुमार उवाच ॥ <br>
एतच्छ्रुत्वा त्रिभुवनगुरोः प्राह गौरी विहस्य सत्यं त्वं मे वद कथमसौ हन्यते येन कालः ॥ <br>
शम्भुस्तामाह सद्यो हि मकरवदने योगिनो ये क्षिपंति कालव्यालं सकलमनघास्तच्छृणुष्वैकचित्ता ॥ १३ ॥ <br>
शङ्कर उवाच ॥ <br>
पंचभूतात्मको देहस्सदायुक्तस्तु तद्गुणैः ॥ <br>
उत्पाद्यते वरारोहे तद्विलीनो हि पार्थिवः ॥ १४ ॥ <br>
आकाशाज्जायते वायुर्वायोस्तेजश्च जायते ॥ <br>
तेजसोऽम्बु विनिर्द्दिष्टं तस्माद्धि पृथिवी भवेत् ॥ १५ ॥ <br>
पृथिव्यादीनि भूतानि गच्छंति क्रमशः परम् ॥ <br>
धरा पंचगुणा प्रोक्ता ह्यापश्चैव चतुर्गुणाः ॥ १६ ॥ <br>
त्रिगुणं च तथा तेजो वायुर्द्विगुण एव च ॥ <br>
शब्दैकगुणमाकाशं पृथिव्यादिषु कीर्तितम् ॥ १७ ॥ <br>
शब्दस्स्पर्शश्च रूपं च रसो गन्धश्च पंचमः ॥ <br>
विजहाति गुणं स्वं स्वं तदा भूतं विपद्यते ॥ १८ ॥ <br>
तदा गुणं विगृह्णाति प्रादुर्भूतं तदुच्यते ॥ <br>
एवं जानीहि देवेशि पंचभूतानि तत्त्वतः ॥ १९ ॥ <br>
तस्माद्धि योगिना नित्यं स्वस्वकालेंऽशजा गुणाः ॥ <br>
चिंतनीयाः प्रयत्नेन देवि कालजिगीषुणा ॥5.26.२०॥ <br>
देव्युवाच ॥ <br>
कथं जेजीय्यते कालो योगिभिर्योगवित्प्रभो ॥ <br>
ध्यानेन चाथ मन्त्रेण तत्सर्वं कथयस्व मे ॥२३॥। <br>
शङ्कर उवाच॥ <br>
शृणु देवि प्रवक्ष्यामि योगिनां हितकाम्यया ॥ <br>
परज्ञानप्रकथनं न देयं यस्य कस्यचित् ॥२२॥ <br>
श्रद्दधानाय दातव्यं भक्तियुक्ताय धीमते ॥ <br>
अनास्तिकाय शुद्धाय धर्मनित्याय भामिनि ॥२३॥ <br>
सुश्वासेन सुशय्यायां योगं युंजीत योगवित् ॥ <br>
दीपं विनांधकारे तु प्रजाः सुप्तेषु धारयेत् ॥२४॥ <br>
तर्जन्या पिहितौ कर्णौ पीडयित्वा मुहूर्त्तकम्॥<br>
तस्मात्संश्रूयते शब्दस्तुदन्वह्निसमुद्भवः ॥ २५ ॥ <br>
सन्ध्यातो भुक्तमेवं हि चावसन्नं क्षणादपि ॥ <br>
सर्वरोगान्निहत्याशु ज्वरोपद्रवकान्बहून् ॥ २६ ॥ <br>
यश्चोपलक्षयेन्नित्यैराकारं घटिकाद्वयम्॥<br>
जित्वा मृत्युं तथा कामं स्वेच्छया पर्य्यटेदिह ॥२७॥ <br>
सर्वज्ञस्सर्वदर्शी च सर्वसिद्धिमवाप्नुयात्॥<br>
यथा नदति खेऽब्दो हि प्रावृडद्भिस्सुसंयतः ॥२८॥ <br>
तं श्रुत्वा मुच्यते योगी सद्यः संसारबन्धनात्॥<br>
ततस्स योगिभिर्न्नित्यं सूक्ष्मात्सूक्ष्मतरो भवेत्॥२९॥<br>
एष ते कथितो देवि शब्दब्रह्मविधिक्रमः ॥ <br>
पलालमिव धान्यार्थी त्यजेद्बन्धमशेषतः॥5.26.३०॥<br>
शब्दब्रह्मत्विदं प्राप्य ये केचिदन्यकांक्षिणः ॥ <br>
घ्नंति ते मुष्टिनाकाशं कामयंते क्षुधां तृषाम् ॥३१॥ <br>
ज्ञात्वा परमिदं ब्रह्म सुखदं मुक्तिकारणम्॥<br>
अवाह्यमक्षरं चैव सर्वोपाधिविवर्जितम् ॥ ३२ ॥ <br>
मोहिताः कालपाशेन मृत्युपाशवशंगताः ॥ <br>
शब्दब्रह्म न जानंति पापिनस्ते कुबुद्धयः॥३३॥<br>
तावद्भवंति संसारे यावद्धाम न विंदते ॥ <br>
विदिते तु परे तत्त्वे मुच्यते जन्मबन्धनात् ॥३४॥ <br>
निद्रालस्यं महा विघ्नं जित्वा शत्रुं प्रयत्नतः॥<br>
सुखासने स्थितो नित्यं शब्दब्रह्माभ्यसन्निति ॥३५॥ <br>
शतवृद्धः पुमांल्लब्ध्वा यावदायुस्समभ्यसेत् ॥ <br>
मृत्युञ्जयवपुस्तम्भ आरोग्यं वायुवर्द्धनम् ॥३६॥ <br>
प्रत्ययो दृश्यते वृद्धे किं पुनस्तरुणे जने॥<br>
न चोंकारो न मन्त्रोपि नैव बीजं न चाक्षरम् ॥३७॥ <br>
अनाहतमनुच्चार्य्यं   शब्दब्रह्म शिवं परम् ॥ <br>
ध्यायन्ते देवि सततं सुधिया यत्नतः प्रिये ॥ ३८ ॥ <br>
तस्माच्छब्दा नव प्रोक्ताः प्राणविद्भिस्तु लक्षिताः ॥ <br>
तान्प्रवक्ष्यामि यत्नेन नादसिद्धिमनुक्रमात् ॥३९॥ <br>
घोषं १ कांस्यं २ तथा शृंगं ३ घण्टां ४ वीणा ५ दिवंशजान् ६ ॥ <br>
दुन्दुभिं ७ शंखशब्दं ८  तु नवमं मेघगर्जितम् ९ ॥ 5.26.४० ॥ <br>
नव शब्दान्परित्यज्य तुंकारं तु समभ्यसेत् ॥ <br>
ध्यायन्नेवं सदा योगी पुण्यैः पापैर्न लिप्यते ॥ ४१ । <br>
न शृणोति यदा शृण्वन्योगाभ्यासेन देविके ॥ <br>
म्रियतेभ्यसमानस्तु योगी तिष्ठेद्दिवानिशम् ॥ ४२ ॥ <br>
तस्मादुत्पद्यते शब्दो मृ त्सप्तभिर्दिनैः ॥ <br>
स वै नवविधो देवि तं ब्रवीमि यथार्थतः ॥ ॥<br>
प्रथमं नदते घोषमात्मशुद्धिकरं परम् ॥ <br>
सर्वव्याधिहरं नादं वश्याकर्षणमुत्तमम् ॥ ४४ ॥ <br>
द्वितीयं नादते कांस्यस्तम्भयेत्प्राणिनां गतिम् ॥ <br>
विषभूतग्रहान्सर्वान्बध्नीयान्नात्र संशयः ॥ ४५ ॥ <br>
तृतीयं नादते शृंगमभिचारि नियोजयेत् ॥ <br>
विद्विडुच्चाटने शत्रोर्मारणे च प्रयोजयेत्॥४६॥ <br>
घंटानादं चतुर्थ तु वदते परमेश्वरः ॥ <br>
आकर्षस्सर्वदेवानां किं पुनर्मानुषा भुवि॥४७॥<br>
यक्षगन्धर्वकन्याश्च तस्याकृष्टा ददंति हि ॥ <br>
यथेप्सितां महासिद्धिं योगिने कामतोऽपि वा ॥४८॥ <br>
वीणा तु पंचमो नादः श्रूयते योगिभिस्सदा॥<br>
तस्मादुत्पद्यते देवि दूरादर्शनमेव हि ॥ ४९ ॥ <br>
ध्यायतो वंशनादं तु सर्वतत्त्वं प्रजायते ॥ <br>
दुन्दुभिं ध्यायमानस्तु जरामृत्युविवर्जितः ॥5.26.५०॥ <br>
शंखशब्देन देवेशि कामरूपं प्रपद्यते ॥ <br>
योगिनो मेघनादेन न विपत्संगमो भवेत् ॥५१॥ <br>
यश्चैकमनसा नित्यं तुंकारं ब्रह्मरूपिणम् ॥ <br>
किमसाध्यं न तस्यापि यथामति वरानने ॥५२॥ <br>
सर्वज्ञस्सर्वदर्शी च कामरूपी व्रजत्यसौ ॥ <br>
न विकारैः प्रयुज्येत शिव एव न संशयः ॥ ५३ ॥ <br>
एतत्ते परमेशानि शब्दब्रह्मस्वरूपकम् ॥ <br>
नवधा सर्वमाख्यातं किं भूयः श्रोतुमिच्छसि ॥ ५४ ॥ <br>
इति श्रीशिवमहापुराणे पञ्चम्यामुमासंहितायां कालवंचनवर्णनं नाम षड्विंशोऽध्यायः ॥ २६ ॥ <br>
<br>
