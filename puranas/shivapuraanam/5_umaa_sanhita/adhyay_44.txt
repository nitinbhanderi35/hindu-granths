मुनय ऊचुः॥ <br>
व्यासोत्पत्तिं महाबुद्धे ब्रूहि सूत दयानिधे ॥ <br>
कृपया परया स्वामिन्कृतार्थान्निष्कुरु प्रभो ॥ १ ॥ <br>
व्यासस्य जननी प्रोक्ता नाम्ना सत्यवती शुभा ॥ <br>
विवाहिता तु सा देवी राज्ञा शन्तनुना किल ॥ २ ॥ <br>
तस्यां जातो महायोगी कथं व्यासः पराशरात् ॥ <br>
सन्देहोऽत्र महाञ्जातस्तं भवाञ्छेत्तुमर्हति ॥ ३ ॥ <br>
सूत उवाच ॥ <br>
एकदा तीर्थयात्रायां व्रजन्योगी पराशरः ॥ <br>
यदृच्छया गतो रम्यं यमुनायास्तटं शुभम् ॥ ४ ॥ <br>
निषादमाह धर्मात्मा कुर्वन्तं भोजनन्तदा ॥ <br>
नयस्व यमुनापारं जलयानेन मामरम् ॥ ५ ॥ <br>
इत्युक्तो मुनिना तेन निषादस्स्वसुतां जगौ ॥ <br>
मत्स्यगन्धाममुं बाले पारं नावा नय द्रुतम् ॥ ६ ॥ <br>
तापसोऽयं महाभागे दृश्यन्तीगर्भसंभवः ॥ <br>
तितीर्षुरस्ति मर्धाब्धिश्चतुराम्नायपारगः॥७॥<br>
इति विज्ञापिता पित्रा मत्स्यगन्धा महामुनिम्॥ <br>
संवाहयति नौकायामासीनं सूर्य्यरोचिषम् ॥ ८ ॥ <br>
कालयोगान्महायोगी तस्यां कामातुरोऽभवत् ॥ <br>
दृष्ट्वा योऽप्सरसां रूपं न कदापि विमोहितः ॥ ९ ॥ <br>
ग्रहीतुकामः स मुनिर्दाशकन्यां मनोहराम् ॥ <br>
दक्षिणेन करेणैतामस्पृशद्दक्षिणे करे॥5.44.१०॥<br>
तमुवाच विशालाक्षीं वचनं स्मितपूर्वकम् ॥ <br>
किमिदं क्रियये कर्म वाचंयम विगर्हितम् ॥११॥ <br>
वसिष्ठस्य कुले रम्ये त्वं जातोऽसि महामते ॥ <br>
निषादजा त्वहम्ब्रह्मन्कथं संगो घटेत नौ ॥ १२ ॥ <br>
दुर्लभं मानुषं जन्म ब्राह्मणत्वं विशेषतः ॥ <br>
तत्रापि तापसत्वं च दुर्लभं मुनिसत्तम ॥ १३ ॥ <br>
विद्यया वपुषा वाचा कुलशीलेन चान्वितः ॥ <br>
कामबाणवशं यातो महदाश्चर्यमत्र हि ॥ १४ ॥ <br>
प्रवृत्तमप्यसत्कर्म कर्तुमेनं न कोऽपि ह ॥ <br>
भुवि वारयितुं शक्तः शापभीत्यास्य योगिनः ॥ १५ ॥ <br>
इति संचिन्त्य हृदये निजगाद महामुनिम् ॥ <br>
तावद्धैर्यं कुरु स्वामिन्यावत्त्वां पारयामि न॥१६॥ <br>
सूत उवाच ॥ <br>
इति श्रुत्वा वचस्तस्या योगिराजः पराशरः ॥ <br>
तत्याज पाणिं तरसा सिन्धोः पारं गतः पुनः ॥ १७ ॥ <br>
पुनर्जग्राह तां बालां मुनिं कामप्रपीडितः ॥ <br>
कंपमाना तु सा बाला तमुवाच दयानिधिम् ॥ १८ ॥ <br>
दुर्गन्धाहं मुनिश्रेष्ठ कृष्णवर्णा निषादजा ॥ <br>
भवांस्तु परमोदारविचारो योगिसत्तमः ॥ १९ ॥ <br>
नावयोर्घटते सङ्गो काचकांचनयोरिव ॥ <br>
तुल्यजात्याकृतिकयोः संगः सौख्यप्रदो भवेत् ॥ 5.44.२० ॥ <br>
इत्युक्तेन तया तेन क्षणमात्रेण कामिनी ॥ <br>
कृता योजनगंधा तु रम्यरूपा मनोरमा ॥ २१ ॥ <br>
पुनर्जग्राह तां बालां स मुनिः कामपीडितः ॥ <br>
ग्रहीतुकामं तं दृष्ट्वा पुनः प्रोवाच वासवी ॥ २२ ॥ <br>
रात्रौ व्यवायः कर्तव्यो न दिवेति श्रुतिर्जगौ॥ <br>
दिवासंगे महान्दोषो निन्दा चापि दुरासदा ॥ २३ ॥ <br>
तस्मात्तावत्प्रतीक्षस्व यावद्भवति यामिनी ॥ <br>
पश्यन्ति मानवाश्चात्र पिता मे च तटे स्थितः ॥ २४ ॥ <br>
तयोक्तमिदमाकर्ण्य वचनं मुनिपुंगवः ॥ <br>
नीहारं कल्पयामास सद्यः पुण्यबलेन वै ॥ २५ ॥ <br>
नीहारे च समुत्पन्ने तमसा रात्रिसंनिभे ॥ <br>
व्यवायचकिता बाला पुनः प्रोवाच तम्मुनिम् ॥ २६ ॥ <br>
योगिन्नमोघवीर्य्यस्त्वं भुक्त्वा गन्तासि मां यदि ॥ <br>
सगर्भा स्यां तदा स्वामिन्का गतिर्मे भवेदिति ॥ २७ ॥ <br>
कन्याव्रतं महाबुद्धे मम नष्टं भविष्यति ॥ <br>
हसिष्यति तदा लोकाः पितरं किं ब्रवीम्यहम् ॥२८॥ <br>
॥ पराशर उवाच ॥ <br>
रम बाले मया सार्द्धं स्वच्छन्दं कामजै रसैः॥ <br>
स्वीयाभिलाषमाख्याहि पूरयाम्यधुना प्रिये ॥ २९ ॥ <br>
मदाज्ञासत्यकरणान्नाम्ना सत्यवती भव ॥ <br>
वन्दनीया तथाशेषैर्योगिभिस्त्रिदशैरपि ॥ 5.44.३० ॥ <br>
सत्यवत्युवाच ॥ <br>
जानते न पिता माता न वान्ये भुवि मानवाः ॥ <br>
कन्याधर्मो न मे हन्याद्यदि स्वीकुरु मान्तदा ॥३१॥ <br>
पुत्रश्च त्वत्समो नाथ भवेदद्भुतशक्तिमान् ॥ <br>
सौगन्ध्यं सर्वदांगे मे तारुण्यं च नवंनवम् ॥ ३२ ॥ <br>
पराशर उवाच ॥ <br>
शृणु प्रिये तवाभीष्टं सर्वं पूर्णं भविष्यति ॥ <br>
विष्ण्वंशसंभवः पुत्रो भविता ते महायशाः ॥ ३३ ॥ <br>
किंचिद्वै कारणं विद्धि यतोऽहं कामपीडितः॥<br>
दृष्ट्वा चाप्सरसारूपं नामुह्यन्मे नमः क्वचित् ॥३४॥ <br>
मीनगन्धां समालक्ष्य त्वां मोहवशगोऽभवम् ॥ <br>
न बाले भालपट्टस्थो ब्रह्मलेखोऽन्यथा भवेत्॥३५॥ <br>
पुराणकर्ता पुत्रस्ते वेदशाखाविभागकृत्॥ <br>
भविष्यति वरारोहे ख्यातकीर्तिर्जगत्त्रये॥३६॥<br>
इत्युक्त्वा तां सुरम्याङ्गीं भुक्त्वा योगविशारदः ॥ <br>
वव्राज शीघ्रं यमुनाजले स्नात्वा महामुने ॥ ३७ ॥ <br>
सापि गर्भं दधाराशु द्वादशात्मसमप्रभम् ॥ <br>
असूत सूर्य्यजाद्वीपे कामदेवमिवात्मजम् ॥ ३८ ॥ <br>
वामे कमण्डलुं बिभ्रद्दक्षिणे दण्डमुत्तमम् ॥ <br>
पिशंगीभिर्जटाभिश्च राजितो महसां चयः॥३९॥ <br>
जातमात्रस्तु तेजस्वी मातरं प्रत्यभाषत ॥ <br>
गच्छ मातर्यथाकामं गच्छाम्यहमतः परम् ॥5.44.४०॥ <br>
मातर्यदा भवेत्कार्यं तव किंचिद्धृदीप्सितम्॥ <br>
संस्मृतश्चागमिष्यामि त्वदिच्छापूर्तिहेतवे ॥४१॥ <br>
इत्युक्त्वा मातृचरणावभिवाद्य तपोनिधिः ॥ <br>
जगाम च तपः कर्त्तुं तीर्थं पापविशोधनम् ॥ ४२ ॥ <br>
सापि पित्रन्तिकं याता पुत्रस्नेहाकुला सती ॥ <br>
स्मरन्ती चरितं सूनोर्वर्णयन्ती स्वभाग्यकम् ॥ ४३ ॥ <br>
द्वीपे जातो यतो बालस्तेन द्वैपायनोऽभवत् ॥ <br>
वेदशाखाविभजनाद्वेदव्यासः प्रकीर्तितः ॥ ४४ ॥ <br>
तीर्थराजं प्रथमतो धर्मकामार्थ मोक्षदम् ॥ <br>
नैमिषं च कुरुक्षेत्रं गङ्गाद्वारमवन्तिकाम् ॥ ४५ ॥ <br>
अयोध्यां मथुरां चैव द्वारकाममरावतीम् ॥ <br>
सरस्वतीं सिंधुसङ्गं गंगा सागरसंगमम् ॥४६॥ <br>
काञ्चीं च त्र्यम्बकं चापि सप्तगोदावरीतटम्॥ <br>
कालञ्जरं प्रभासं च तथा बदरिकाश्रमम् ॥ ४७ ॥ <br>
महालयन्तथोंकारक्षेत्रं वै पुरुषोत्तमम् ॥ <br>
गोकर्णं भृगुकच्छं च भृगुतुंगं च पुष्करम् ॥ ४८ ॥ <br>
श्रीपर्वतादितीर्थानि धारातीर्थं तथैव च ॥ <br>
गत्वावगाह्य विधिना चचार परमन्तपः॥४९॥<br>
एवन्तीर्थान्यनेकानि नानादेशस्थितानि ह॥<br>
पर्य्यटन्कालिकासूनुः प्रापद्वाराणसीम्पुरीम्।5.44.५०॥ <br>
यत्र विश्वेश्वरः साक्षादन्नपूर्णा महेश्वरी ॥ <br>
भक्तानाममृतन्दातुं विराजेते कृपानिधी ॥ ५१ ॥ <br>
प्राप्य वाराणसीतीर्थं दृष्ट्वाथ मणिकर्णिकाम् ॥ <br>
कोटिजन्मार्जितं पापं तत्याज स मुनीश्वरः ॥ ५२ ॥ <br>
दृष्ट्वा लिंगानि सर्वाणि विश्वेशप्रमुखानि च ॥ <br>
स्नात्वा सर्वेषु कुण्डेषु वापीकूपसरस्सु च ॥ ५३ ॥ <br>
नत्वा विनायकान्सर्वान्गौरीः सर्वाः प्रणम्य च ॥ <br>
सम्पूज्य कालराजं च भैरवं पापभक्षणम् ॥९४॥ <br>
दण्डनायकमुख्यांश्च गणान्स्तुत्वा प्रयत्नतः ॥ <br>
आदिकेशवमुख्यांश्च केशवान्परितोष्य च ॥ ५५ ॥ <br>
लोलार्कमुख्यसूर्यांश्च प्रणम्य च पुनःपुनः ॥ <br>
कृत्वा पिण्डप्रदानानि सर्वतीर्थेष्वतन्द्रितः ॥ ५६ ॥ <br>
स्थापयामास पुण्यात्मा लिंगं व्यासेश्वराभिधम् ॥ <br>
यद्दर्शनाद्भवेद्विप्र नरो विद्यासु वाक्पतिः ॥५७॥ <br>
लिंगान्यभ्यर्च्य विश्वेशप्रमुखानि सुभक्तितः ॥ <br>
असकृच्चिन्तयामास किं लिगं क्षिप्रसिद्धिदम् ॥५८॥ <br>
यमाराध्य महादेवं विद्याः सर्वा लभेमहि ॥ <br>
पुराणकर्तृताशक्तिर्ममास्तु यदनुग्रहात् ॥५९॥ <br>
श्रीदमोंकारनाथं वा कृत्तिवासेश्वरं किमु ॥ <br>
केदारेशन्तु कामेशं चन्द्रेशं वा त्रिलोचनम् ॥5.44.६०॥ <br>
कालेशं वृद्धकालेशं कालशेश्वरमेव वा॥<br>
ज्येष्ठेशं जम्बुकेशं वा जैगीषव्येश्वरन्तु वा ॥ ६१ ॥ <br>
दशाश्वमेधमीशानं द्रुमिचण्डेशमेव वा ॥ <br>
दृक्केशं गरुडेशं वा गोकर्णेशं गणेश्वरम् ॥६२॥ <br>
प्रसन्नवदनेशं वा धर्म्मेशं तारकेश्वरम् ॥ <br>
नन्दिकेशं निवासेशं पत्रीशं प्रीतिकेश्वरम् ॥६३॥ <br>
पर्वतेशं पशुपतिं हाटकेश्वरमेव वा ॥ <br>
बृहस्पतीश्वरं वाथ तिलभाण्डेशमेव वा ॥६४॥ <br>
भारभूतेश्वरं किं वा महालक्ष्मीश्वरं तु वा ॥ <br>
मरुतेशन्तु मोक्षेशं गंगेशं नर्मदेश्वरम् ॥६५॥ <br>
कृष्णेशं परमेशानं रत्नेश्वरमथापि वा ॥ <br>
यामुनेशं लांगलीशं श्रीमद्विश्वेश्वरं विभुम् ॥६६॥ <br>
अविमुक्तेश्वरं वाथ विशालाक्षीशमेव वा ॥ <br>
व्याघ्रेश्वरं वराहेशं विद्येश्वरमथापि वा ॥ ६७ ॥ <br>
वरुणेशं विधीशं वा हरिकेशेश्वरन्तु वा ॥ <br>
भवानीशं कपर्द्दीशं कन्दुकेश मजेश्वरम् ॥ ६८ ॥ <br>
विश्वकर्मेश्वरं वाथ वीरेश्वरमथापि वा ॥ <br>
नादेशं कपिलेशं च भुवनेश्वरमेव वा ॥६९॥ <br>
बाष्कुलीशं महादेवं सिद्धीश्वरमथापि वा ॥ <br>
विश्वेदेवेश्वरं वीरभद्रेशं भैरवेश्वरम् ॥ 5.44.७० ॥ <br>
अमृतेशं सतीशं वा पार्वतीश्वरमेव वा ॥ <br>
सिद्धेश्वरं मतंगेशं भूतीश्वरमथापि वा ॥७१॥ <br>
आषाढीशं प्रकामेशं कोटिरुद्रेश्वरन्तथा ॥ <br>
मदालसेश्वरं चैव तिलपर्णेश्वरं किमु॥ ७२ ॥ <br>
किं वा हिरण्यगर्भेशं किं वा श्रीमध्यमेश्वरम् ॥ <br>
इत्यादिकोटिलिंगानां मध्येऽहं किमुपाश्रये ॥७३॥ <br>
इति चिन्तातुरो व्यासः शिवभक्तिरतात्मवान्॥ <br>
क्षणं विचारयामास ध्यानसुस्थिरचेतसा ॥ ७४ ॥ <br>
आज्ञातं विस्मृतं तावन्निष्पन्नो मे मनोरथः ॥ <br>
सिद्धैः संपूजितं लिंगं धर्म्मकामार्थमोक्षदम् ॥ ७५ ॥ <br>
दर्शनात्स्पर्शनाद्यस्य चेतो निर्मलतामियात् ॥ <br>
उद्धाटितं सदैवास्ति द्वारं स्वर्गस्य यत्र हि ॥ ७६ ॥ <br>
अविमुक्ते महाक्षेत्रे सिद्धक्षेत्रे हि तत्परम् ॥ <br>
यत्रास्ते परमं लिंगं मध्यमेश्वरसंज्ञकम् ॥ ७७ ॥ <br>
न मध्यमेश्वरादन्यल्लिंगं काश्यां हि विद्यते ॥ <br>
यद्दर्शनार्थमायान्ति देवाः पर्वणिपर्वणि ॥७८॥ <br>
अतः सेव्यो महादेवो मध्यमेश्वरसंज्ञकः ॥ <br>
अस्याराधनतो विप्रा बहवः सिद्धिमागताः ॥७९॥ <br>
यः प्रधानतया काश्या मध्ये तिष्ठति शङ्करः ॥ <br>
स्वपुरीजन सौख्यार्थमतोऽसौ मध्यमेश्वरः॥5.44.८०॥<br>
तुम्बुरुर्नाम गंधर्वो देवर्षिर्नारदस्तथा॥<br>
अमुमाराध्य संपन्नो गानविद्याविशारदौ॥८१॥<br>
अमुमेव समाराध्य विष्णुर्मोक्षप्रदोऽभवत्॥<br>
ब्रह्मा विष्णुश्च रुद्रश्च स्रष्टृपालकहारकाः ॥८२॥ <br>
धनाधीशः कुबेरोऽपि वामदेवो हि शैवराट्॥<br>
खट्वांगो नाम भूपालोऽनपत्योऽपत्यवानभूत्॥८३॥ <br>
अप्सराश्चन्द्रभामाख्या नृत्यन्ती निजभावतः ॥ <br>
सदेहा कोकिलालापा लिंगमध्ये लयं गता ॥८४॥ <br>
श्रीकरो गोपिकासूनुः सेविता मध्यमेश्वरम् ॥ <br>
गाणपत्यं समालेभे शिवस्य करुणात्मनः ॥८५॥ <br>
भार्गवो गीष्पतिश्चोभौ देवौ दैत्यसुरार्चितौ॥<br>
विद्यापारंगमौ जातौ प्रसादान्मध्यमेशितुः ॥ ८६ ॥ <br>
अहमप्यत्र संपूज्य मध्यमेश्वरमीश्वरम् ॥ <br>
पुराणकर्तृताशक्तिं प्राप्स्यामि तरसा धुवम् ॥ ८७ ॥ <br>
इति कृत्वा मतिं धीरो व्यासः सत्यवतीसुतः ॥ <br>
भागीरथ्यम्भसि स्नात्वा जग्राह नियमं व्रती ॥८८॥ <br>
क्वचित्पर्णाशनो भूत्त्वा फलशाकाशनः क्वचित् ॥ <br>
वातभुग्जलभुक्क्वापि क्वचिन्निरशनव्रती ॥ ८९ ॥ <br>
इत्यादि नियमैर्योगी त्रिकालं मध्यमेश्वरम् ॥ <br>
पूजयामास धर्म्मात्मा नानावृक्षोद्भवैः फलैः ॥5.44.९०॥ <br>
इत्थं बहुतिथे काले व्यतीते कालिकासुतः ॥ <br>
स्नात्वा त्रिपथगातोये यावदायाति स प्रगे ॥ ९१ ॥ <br>
मध्यमेश्वरमीशानं भक्ताभीष्टवरप्रदम् ॥ <br>
तावद्ददर्श पुण्यात्मा मध्येलिंगं महेश्वरम् ॥ ९२ ॥ <br>
उमाभूषितवामांगं व्याघ्रचर्म्मोत्तरीयकम्॥ <br>
जटाजूटचलद्गंगातरंगैश्चारुविग्रहम्॥९३॥ <br>
लसच्छारदबालेन्दुचन्द्रिकाचन्दितालकम् ॥ <br>
भस्मोद्धूलितसर्वाङ्गं कर्पूरार्जुनविग्रहम् ॥ ९४ ॥ <br>
कर्णान्तायतनेत्रं च विद्रुमारुणदच्छदम् ॥ <br>
पंचवर्षाकृति बालं बालकोचितभूषणम् ॥९५॥<br>
दधानं कोटिकन्दर्प्पदर्पहानि तनुद्युतिम् ॥ <br>
नग्रं प्रहसितास्याब्जं गायन्तं साम लीलया ॥ ९६ ॥ <br>
करुणापारपाथोधिं भक्तवत्सलनामकम् ॥ <br>
आशुतोषमुमाकान्तं प्रसादसुमुखं हरम् ॥ ९७ ॥ <br>
समालोक्य स्तुतिं चक्रे प्रेमगद्गया गिरा ॥ <br>
योगीनामप्यगम्यन्तं दीनबन्धुं चिदात्मकम् ॥ ९८ ॥ <br>
वेदव्यास उवाच ॥ <br>
देवदेव महाभाग शरणागतवत्सल॥<br>
वाङ्मनः कर्मदुष्पाप योगिनामप्यगोचर ॥९९॥<br>
महिमानं न ते वेदा विदामासुरुमापते ॥ <br>
त्वमेव जगतः कर्ता धर्ता हर्ता तथैव च ॥5.44.१००॥ <br>
त्वमाद्यः सर्वदेवानां सच्चिदानंद ईश्वरः ॥ <br>
नामगोत्रे न वा ते स्तः सर्वज्ञोऽसि सदाशिव॥१०१॥<br>
त्वमेव परमं ब्रह्म मायापाशनिवर्तकः॥<br>
गुणत्रयैर्न लिप्तस्त्वं पद्मपत्रमिवांभसा॥१०२॥<br>
न ते जन्म न वा शीलं न देशो न कुलं च ते॥<br>
इत्थं भूतोपीश्वरत्वं त्रिलोक्याः काममावहे॥१०३॥<br>
न च ब्रह्मा न लक्ष्मीशो न च सेन्द्रा दिवौकसः॥ <br>
न योगीन्द्रा विदुस्तत्त्वं यस्य तं त्वामुपास्महे॥१०४॥<br>
त्वत्तः सर्वं त्वं हि सर्वं गौरीशस्त्वं पुरान्तकः॥<br>
त्वं बालस्त्वं युवा वृद्धस्तं त्वां हृदि युनज्म्यहम् ॥ ॥१०५॥ <br>
नमस्तस्मै महेशाय भक्तध्येयाय शम्भवे ॥ <br>
पुराणपुरुषायाद्धा शंकराय परात्मने ॥ १०६ ॥ <br>
इति स्तुत्वा क्षितौ यावद्दण्डवन्निपपात सः॥<br>
तावत्स बालो हृष्टात्मा वेदव्यासमभाषत॥१०७॥<br>
वरं वृणीष्व भो योगिन्यस्ते मनसि वर्तते ॥ <br>
नादेयं विद्यते किंचिद्भक्ताधीनो यतोऽस्म्यहम्॥१०८॥<br>
तत उत्थाय हृष्टात्मा मुनिर्व्यासो महातपाः ॥ <br>
प्रत्यब्रवीत्किमज्ञातं सर्वज्ञस्य तव प्रभो ॥ १०९ ॥ <br>
सर्वान्तरात्मा भगवाञ्छर्वः सर्वप्रदो भवान् ॥ <br>
याञ्चां प्रतिनियुङ्क्ते मां किमीशो दैन्यकारिणीम् ॥ 5.44.११० ॥ <br>
इति श्रुत्वा वचस्तस्य व्यासस्यामलचेतसः ॥ <br>
शुचि स्मित्वा महादेवो बालरूपधरोऽब्रवीत् ॥ १११ ॥ <br>
बाल उवाच ॥ <br>
त्वया ब्रह्मविदां श्रेष्ठ योऽभिलाषः कृतो हृदि ॥ <br>
अचिरेणैव कालेन स भविष्यत्यसंशयः ॥ ११२ ॥ <br>
कण्ठे स्थित्वा तव ब्रह्मन्नन्तर्याम्यहमीश्वरः ॥ <br>
सेतिहासपुराणानि सम्यङ्निर्यापयाम्यहम् ॥ ११३ ॥ <br>
अभिलाषाष्टकं पुण्यं स्तोत्रमेतत्त्वयेरितम्॥ <br>
वर्षं त्रिकालं पठनात्कामदं शम्भुसद्मनि ॥ ११४ ॥ <br>
एतत्स्तोत्रस्य पठनं विद्याबुद्धिविवर्द्धनम् ॥ <br>
सर्वसंपत्करं प्रोक्तं धर्मदं मोक्षदं नृणाम् ॥ ११५ ॥ <br>
प्रातरुत्थाय सुस्नातो लिंगमभ्यर्च्य  शांकरम् ॥ <br>
वर्षं पठन्निदं स्तोत्रं मूर्खोऽपि स्याद्बृहस्पतिः ॥ ११६ ॥। <br>
स्त्रिया वा पुरुषेणापि नियमाल्लिंगसन्निधौ ॥ <br>
वर्षं जप्तमिदं स्तोत्रं बुद्धिं विद्याञ्च वर्द्धयेत् ॥११७॥ <br>
इत्युक्त्वा स महादेवो बालो लिंगे न्यलीयत ॥ <br>
व्यासोऽपि मुंचन्नश्रूणि शिवप्रेमाकुलोऽभवत्॥११८॥<br>
एवं लब्धवरो व्यासो महेशान्मध्यमेश्वरात॥<br>
अष्टादश पुराणानि प्रणिनाय स्वलीलया ॥ ११९ ॥ <br>
ब्राह्मं पाद्मं वैष्णवञ्च शैवं भागवतं तथा ॥ <br>
भविष्यं नारदीयं च मार्कंडेयमतः परम् ॥ 5.44.१२०॥ <br>
आग्नेयं ब्रह्मवैवर्त लिंगं वाराहमेव च ॥<br>
वामनाख्यं ततः कौर्मं मात्स्यं गारुडमेव च ॥१२१॥ <br>
स्कान्दं तथैव ब्रह्माण्डाख्यं पुराणं च कीर्तितम् ॥ <br>
यशस्यं पुण्यदं नॄणां श्रोतॄणां शांकरं यश ॥१२२॥ <br>
सूत उवाच ॥ <br>
अष्टादशपुराणानाम्पूर्वं नामोदितन्त्वया ॥ <br>
कुरु निर्वचनं तेषामिदानीं वेदवित्तम॥१२३॥<br>
व्यास उवाच ॥ <br>
अयमेव कृतः प्रश्नस्तण्डिना ब्रह्मयोनिना॥<br>
नन्दिकेश्वरमुद्दिश्य स यदाह ब्रवीमि तत्॥१२४॥<br>
नन्दिकेश्वर उवाच॥<br>
यत्र वक्ता स्वयन्तण्डे ब्रह्मा साक्षाच्चतुर्मुखः॥<br>
तस्माद्ब्रह्मं समाख्यातं पुराणं प्रथमं मुने।१२५। <br>
पद्मकल्पस्य माहात्म्यन्तत्र यस्यामुदाहृतम् ॥ <br>
तस्मात्पाद्मं समाख्यातं पुराणं च द्वितीयकम् ॥१२६॥ <br>
पराशरकृतं यत्तु पुराणं विष्णुबोधकम् ॥ <br>
तदेव व्यासकथितं पुत्रपित्रोरभेदतः ॥ १२७ ॥ <br>
यत्र पूर्वोत्तरे खण्डे शिवस्य चरितं बहु ॥ <br>
शैवमेतत्पुराणं हि पुराणज्ञा वदन्ति च ॥ १२८ ॥ <br>
भगवत्याश्च दुर्गायाश्चरितं यत्र विद्यते ॥ <br>
तत्तु भागवतं प्रोक्तं ननु देवीपुराणकम् ॥१२९॥ <br>
नारदोक्तं पुराणन्तु नारदीयं प्रचक्षते ॥ <br>
यत्र वक्ताऽभवत्तण्डे मार्कण्डेयो महामुनिः ॥ 5.44.१३० ॥ <br>
मार्कण्डेयपुराणं हि तदाख्यातं च सप्तमम् ॥ <br>
अग्नियोगात्तदाग्नेयं भविष्योक्तेर्भविष्यकम् ॥ १३१ ॥ <br>
विवर्तनाद्ब्रह्मणस्तु ब्रह्मवैवर्तमुच्यते ॥ <br>
लिंगस्य चरितोक्तत्वात्पुराणं लिंगमुच्यते ॥ १३२ ॥ <br>
वराहस्य च वाराहं पुराणं द्वादशं मुने ॥ <br>
यत्र स्कन्दः स्वयं श्रोता वक्ता साक्षान्महेश्वरः ॥ १३३ ॥ <br>
तत्तु स्कान्दं समाख्यातं वामनस्य तु वामनम् ॥ <br>
कौर्मं कूर्मस्य चरितं मात्स्यं मत्स्येन कीर्तितम् ॥ १३४ ॥ <br>
गरुडस्तु स्वयं वक्ता यत्तद्गारुडसंज्ञकम् ॥ <br>
ब्रह्माण्डचरितोक्तत्वाद्ब्रह्माण्डं परिकीर्तितम् ॥ १३५ ॥ <br>
सूत उवाच ॥ <br>
अयमेव मयाऽकारि प्रश्नो व्यासाय धीमते ॥ <br>
ततः सर्वपुराणानां मया निर्वचनं श्रुतम् ॥ १३६ ॥ <br>
एवं व्याससमुत्पन्नः सत्यवत्यां पराशरात् ॥ <br>
पुराणसंहिताश्चक्रे महाभारतमुत्तमम् ॥ १३७ ॥ <br>
पराशरेण संयोगः पुनः शन्तनुना यथा ॥ <br>
सत्यवत्या इव ब्रह्मन्नः संशयितुमर्हसि ॥ १३८ ॥ <br>
सकारणेयमुत्पत्तिः कथिताश्चर्य्यकारिणी ॥ <br>
महतां चरिते चैव गुणा ग्राह्या विचक्षणैः ॥ १३९ ॥ <br>
इदं रहस्यं परमं यः शृणोति पठत्यपि ॥ <br>
स सर्वपापनिर्मुक्त ऋषिलोके महीयते॥5.44.१४०॥ <br>
इति श्रीशिवमहापुराणे पञ्चम्यामुमासंहितायां व्यासोत्पत्तिवर्णनं नाम चतुश्चत्वारिंशोऽध्यायः ॥४४॥ <br>
<br>
