व्यास उवाच॥<br>
कुत्सितं योषिदर्थं यत्संप्रोक्तं पंचचूडया॥<br>
तन्मे ब्रूहि समासेन यदि तुष्टोऽसि मे मुने॥ १ ॥ <br>
सनत्कुमार उवाच ॥ <br>
स्त्रीणां स्वभावं वक्ष्यामि शृणु विप्र यथातथम् ॥ <br>
यस्य श्रवणमात्रेण भवेद्वैराग्यमुत्तमम् ॥ २ ॥<br>
स्त्रियो मूलं हि दोषाणां लघुचित्ताः सदा मुने॥ <br>
तदासक्तिर्न कर्तव्या मोक्षेप्सुभिरतन्द्रितैः ॥ ३ ॥ <br>
अत्राप्युदाहरंतीममितिहासं पुरातनम् ॥ <br>
नारदस्य च संवादं पुंश्चल्या पंचचूडया ॥ ४ ॥ <br>
लोकान्परिचरन्धीमान्देवर्षिर्नारदः पुरा ॥ <br>
ददर्शाप्सरसं बालां पंचचूडामनुत्तमाम्॥५॥<br>
पप्रच्छाप्सरसं सुभ्रूं नारदो मुनिसत्तमः॥<br>
संशयो हृदि मे कश्चित्तन्मे ब्रूहि सुमध्यमे॥६॥ <br>
एवमुक्ता तु सा विप्रं प्रत्युवाच वराप्सरा॥<br>
विषये सति वक्ष्यामि समर्थां मन्यसेऽथ माम् ॥ ७ ॥ <br>
नारद उवाच ॥ <br>
न त्वामविषये भद्रे नियोक्ष्यामि कथंचन ॥ <br>
स्त्रीणां स्वभावमिच्छामि त्वत्तः श्रोतुं सुमध्यमे ॥८॥ <br>
सनत्कुमार उवाच ॥ <br>
एतच्छ्रुत्वा वचस्तस्य देवर्षेरप्सरोत्तमा ॥ <br>
प्रत्युवाच मुनीशं तं देवर्षिं मुनिसत्तमम् ॥ ९ ॥ <br>
पंचचूडोवाच ॥ <br>
मुने शृणु न शक्या स्त्री सती वै निंदितुं स्त्रिया ॥ <br>
विदितास्ते स्त्रियो याश्च यादृश्यश्च स्वभावतः ॥5.24.१०॥ <br>
न मामर्हसि देवर्षे नियोक्तुं प्रश्नमीदृशम् ॥ <br>
इत्युक्त्वा साऽभवत्तूष्णीं पंचचूडाप्सरोवरा ॥ ११ ॥ <br>
अथ देवर्षिवर्यो हि श्रुत्वा तद्वाक्यमुत्तमम् ॥ <br>
प्रत्युवाच पुनस्तां वै लोकानां हितकाम्यया ॥ १२ ॥ <br>
नारद उवाच ॥ <br>
मृषावादे भवेद्दोषस्सत्ये दोषो न विद्यते ॥ <br>
इति जानीहि सत्यं त्वं वदातस्तत्सुमध्यमे ॥ १३ ॥ <br>
सनत्कुमार उवाच ॥ <br>
इत्युक्ता सा कृतमती रभसा चारुहासिनी ॥ <br>
स्त्रीदोषाञ्शाश्वतान्सत्यान्भाषितुं संप्रचक्रमे ॥ १४ ॥<br>
पञ्चचूडोवाच ॥ <br>
कुलीना नाथवंत्यश्च रूपवंत्यश्च योषितः ॥ <br>
मर्यादासु न तिष्ठंति स दोषः स्त्रीषु नारद ॥ १५ ॥ <br>
न स्त्रीभ्यः किंचिदन्यद्वै पापीयस्तरमस्ति हि ॥ <br>
स्त्रियो मूलं हि पापानां तथा त्वमपि वेत्थ ह ॥१६॥ <br>
समाज्ञातानर्थवतः प्रतिरूपान् यथेप्सितान् ॥ <br>
यतीनन्तरमासाद्य नालं नार्य्यः प्रतीक्षितुम् ॥१७॥ <br>
असद्धर्मस्त्वयं स्त्रीणामस्माकं भवति प्रभो॥<br>
पापीयसो नरान् यद्वै लज्जां त्यक्त्वा भजामहे ॥ १८ ॥ <br>
स्त्रियं च यः प्रार्थयते सन्निकर्षं च गच्छति ॥ <br>
ईषच्च कुरुते सेवां तमेवेच्छति योषितः ॥ १९ ॥ <br>
अनर्थित्वान्मनुष्याणां भयात्पतिजनस्य च ॥ <br>
मर्यादायाममर्यादाः स्त्रियस्तिष्ठंति भर्तृषु ॥ 5.24.२० ॥ <br>
नासां कश्चिदमान्योऽस्ति नासां वयसि निश्चयः ॥ <br>
सुरूपं वा कुरूपं वा पुमांसमुपभुंजते ॥ २१ ॥<br>
&nbsp;न भयादथ वाक्रोशान्नार्थहेतोः कथंचन ॥ <br>
न ज्ञातिकुलसम्बन्धास्त्रियस्तिष्ठंति भर्तृषु ॥२२॥ <br>
यौवने वर्तमानानामिष्टाभरणवाससाम् ॥ <br>
नारीणां स्वैरवृत्तीनां स्पृहयन्ति कुलस्त्रियः ॥२३॥ <br>
या हि शश्वद्बहुमता रक्ष्यन्ते दयिताः स्त्रियः ॥ <br>
अपि ताः सम्प्रसज्जन्ते कुब्जान्धजडवामने ॥२४॥ <br>
पंगुष्वपि च देवर्षे ये चान्ये कुत्सिता नराः॥ <br>
स्त्रीणामगम्यो लोकेषु नास्ति कश्चिन्महामुने ॥ २५ ॥ <br>
यदि पुंसां गतिर्ब्रह्मन्कथंचिन्नोपपद्यते ॥ <br>
अप्यन्योन्यं  प्रवर्तन्ते न च तिष्ठन्ति भर्तृषु ॥ २६ ॥ <br>
अलाभात्पुरुषाणां च भयात्परिजनस्य च ॥ <br>
वधबन्धभयाच्चैव ता भग्नाशा हि योषितः ॥२७॥ <br>
चलस्वभाव दुश्चेष्टा दुर्गाह्या भवतस्तथा॥<br>
प्राज्ञस्य पुरुषस्येह यथा रतिपरिग्रहात् ॥२८॥ <br>
नाग्निस्तुष्यति काष्ठानां नापगानां महोदधि ॥ <br>
नान्तकस्सर्वभूतानां न पुंसां वामलोचनाः ॥ २९ ॥ <br>
इदमन्यच्च देवर्षे रहस्यं सर्वयोषिताम् ॥ <br>
दृष्ट्वैव पुरुषं सद्यो योनिः प्रक्लिद्यते स्त्रियाः ॥5.24.३०॥ <br>
सुस्नातं पुरुषं दृष्ट्वा सुगन्धं मलवर्जितम् ॥ <br>
योनिः प्रक्लिद्यते स्त्रीणां दृतेः पात्रादिवोदकम्॥३१॥ <br>
कायानामपि दातारं कर्त्तारं मानसांत्वयोः ॥ <br>
रक्षितारं न मृष्यंति भर्तारं परमं स्त्रियः ॥३२॥ <br>
न कामभोगात्परमान्नालंकारार्थसंचयात् ॥ <br>
तथा हितं न मन्यन्ते यथा रतिपरिग्रहात् ॥ ३३ ॥ <br>
अन्तकश्शमनो मृत्युः पातालं वडवामुखम् ॥ <br>
क्षुरधारा विषं सर्पो वह्निरित्येकतः स्त्रियः ॥३४॥ <br>
यतश्च भूतानि महांति पंच यतश्च लोको विहितो विधात्रा ॥ <br>
यतः पुमांसः प्रमदाश्च निर्मिताः सदैव दोषः प्रमदासु नारद ॥ ३५ ॥<br>
सनत्कुमार उवाच॥<br>
इति श्रुत्वा वचस्तस्या नारदस्तुष्टमानसः॥<br>
तथ्यं मत्वा ततस्तद्वै विरक्तोभूद्धि तासु च ॥ ३६ ॥<br>
&nbsp;इत्युक्तः स्त्री स्वभावस्ते पंचचूडोक्त आदरात् ॥ <br>
वैराग्यकारणं व्यास किमन्यच्छ्रोतुमर्हसि ॥ ३७ ॥ <br>
इति श्रीशिवमहापुराणे पञ्चम्यामुमासंहितायां स्त्रीस्वभाववर्णनं नाम चतुर्विंशोऽध्यायः ॥२४॥ <br>
<br>
