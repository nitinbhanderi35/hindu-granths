सूत उवाच ।<br>
शृणुध्वमृषयः प्राज्ञाः शिवक्षेत्रं विमुक्तिदम् ।<br>
तदागमांस्ततो वक्ष्ये लोकरक्षार्थमेव हि १ ।<br>
पंचाशत्कोटिविस्तीर्णा सशैलवनकानना ।<br>
शिवाज्ञया हि पृथिवी लोकं धृत्वा च तिष्ठति २ ।<br>
तत्र तत्र शिवक्षेत्रं तत्र तत्र निवासिनाम् ।<br>
मो-क्षार्थं कृपया देवः क्षेत्रं कल्पितवान्प्रभुः ३ ।<br>
परिग्रहादृषीणां च देवानां परिग्रहात् ।<br>
स्वयंभूतान्यथान्यानि लोकरक्षार्थमेव हि ४ ।<br>
तीर्थे क्षेत्रे सदाकार्यं स्नानदानजपादिकम् ।<br>
अन्यथा रोगदारिद्र य्मूकत्वाद्याप्नुयान्नरः ५ ।<br>
अथास्मिन्भारते वर्षे प्राप्नोति मरणं नरः ।<br>
स्वयंभूस्थानवासेन पुनर्मानुष्यमाप्नुयात् ६ ।<br>
क्षेत्रे पापस्य करणं दृढं भवति भूसुराः ।<br>
पुण्यक्षेत्रे निवासे हि पापमण्वपि नाचरेत् ७ ।<br>
येन केनाप्युपायेन पुण्यक्षेत्रे वसेन्नरः ।<br>
सिंधोः शतनदीतीरे संति क्षेत्राण्यनेकशः ८ ।<br>
सरस्वती नदी पुण्या प्रोक्ता षष्टिमुखा तथा ।<br>
तत्तत्तीरे वसेत्प्राज्ञः क्रमाद्ब्रह्मपदं लभेत् ९ ।<br>
हिमवद्गिरिजा गंगा पुण्या शतमुखा नदी ।<br>
तत्तीरे चैव काश्यादिपुण्यक्षेत्राण्यनेकशः 1.12.१० ।<br>
तत्र तीरं प्रशस्तं हि मृगे मृगबृहस्पतौ ।<br>
शोणभद्रो दशमुखः पुण्योभीष्टफलप्रदः ११ ।<br>
तत्र स्नानोपवासेन पदं वैनायकं लभेत् ।<br>
चतुर्वींशमुखा पुण्या नर्मदा च महानदी १२ ।<br>
तस्यां स्नानेन वासेन पदं वैष्णवमाप्नुयात् ।<br>
तमसा द्वादशमुखा रेवा दशमुखा नदी १३ ।<br>
गोदावरी महापुण्या ब्रह्मगोवधनाशिनी ।<br>
एकविंशमुखा प्रोक्ता रुद्र लोकप्रदायिनी १४ ।<br>
कृष्णवेणी पुण्यनदी सर्वपापक्षयावहा ।<br>
साष्टादशमुखाप्रोक्ता विष्णुलोकप्रदायिनी १५ ।<br>
तुंगभद्रा दशमुखा ब्रह्मलोकप्रदायिनी ।<br>
सुवर्णमुखरी पुण्या प्रोक्ता नवमुखा तथा १६ ।<br>
तत्रैव सुप्रजायंते ब्रह्मलोकच्युतास्तथा ।<br>
सरस्वती च पंपा च कन्याश्वेतनदी शुभा १७ ।<br>
एतासां तीरवासेन इंद्र लोकमवाप्नुयात् ।<br>
सह्याद्रि जा महापुण्या कावेरीति महानदी १८ ।<br>
सप्तविंशमुखा प्रोक्ता सर्वाभीष्टं प्रदायिनी ।<br>
तत्तीराः स्वर्गदाश्चैव ब्रह्मविष्णुपदप्रदाः १९ ।<br>
शिवलोकप्रदा शैवास्तथाऽभीष्टफलप्रदाः ।<br>
नैमिषे बदरे स्नायान्मेषगे च गुरौ रवौ 1.12.२० ।<br>
ब्रह्मलोकप्रदं विद्यात्ततः पूजादिकं तथा ।<br>
सिंधुनद्यां तथा स्नानं सिंहे कर्कटगे रवौ २१ ।<br>
केदारोदकपानं च स्नानं च ज्ञानदं विदुः ।<br>
गोदावर्यां सिंहमासे स्नायात्सिंहबृहस्पतौ २२ ।<br>
शिवलोकप्रदमिति शिवेनोक्तं तथा पुरा ।<br>
यमुनाशोणयोः स्नायाद्गुरौ कन्यागते रवौ २३ ।<br>
धर्मलोके दंतिलोके महाभोगप्रदं विदुः ।<br>
कावेर्यां च तथास्नायात्तुलागे तु रवौ गुरौ २४ ।<br>
विष्णोर्वचनमाहात्म्यात्सर्वाभीष्टप्रदं विदुः ।<br>
वृश्चिके मासि संप्राप्ते तथार्के गुरुवृश्चिके २५ ।<br>
नर्मदायां नदीस्नानाद्विष्णुलोकमवाप्नुयात् ।<br>
सुवर्णमुखरीस्नानं चापगे च गुरौ रवौ २६ ।<br>
शिवलोकप्रदमिति ब्राह्मणो वचनं यथा ।<br>
मृगमासि तथा स्नायाज्जाह्नव्यां मृगगे गुरौ २७ ।<br>
शिवलोकप्रदमिति ब्रह्मणो वचनं यथा ।<br>
ब्रह्मविष्ण्वोः पदे भुक्त्वा तदंते ज्ञानमाप्नुयात् २८ ।<br>
गंगायां माघमासे तु तथाकुंभगते रवौ ।<br>
श्राद्धं वा पिंडदानं वा तिलोदकमथापिवा २९ ।<br>
वंशद्वयपितृ-णां च कुलकोट्युद्धरं विदुः ।<br>
कृष्णवेण्यां प्रशंसंति मीनगे च गुरौ रवौ 1.12.३० ।<br>
तत्तत्तीर्थे च तन्मासि स्नानमिंद्र पदप्रदम् ।<br>
गंगां वा सह्यजां वापि समाश्रित्य वसेद्बुधः ३१ ।<br>
तत्कालकृतपापस्य क्षयो भवति निश्चितम् ।<br>
रुद्र लोकप्रदान्येव संति क्षेत्राण्यनेकशः ३२ ।<br>
ताम्रपर्णी वेगवती ब्रह्मलोकफलप्रदे ।<br>
तयोस्तीरे हि संत्येव क्षेत्राणि स्वर्गदानि च ३३ ।<br>
संति क्षेत्राणि तन्मध्ये पुण्यदानि च भूरिशः ।<br>
तत्र तत्र वसन्प्राज्ञस्तादृशं च फलं लभेत् ३४ ।<br>
सदाचारेण सद्वृत्त्या सदा भावनयापि च ।<br>
वसेद्दयालुः प्राज्ञो वै नान्यथा तत्फलं लभेत् ३५ ।<br>
पुण्यक्षेत्रे कृतं पुण्यं बहुधा ऋद्धिमृच्छति ।<br>
पुण्यक्षेत्रे कृतं पापं महदण्वपि जायते ३६ ।<br>
तत्कालं जीवनार्थश्चेत्पुण्येन क्षयमेष्यति ।<br>
पुण्यमैश्वर्यदं प्राहुः कायिकं वाचिकं तथा ३७ ।<br>
मानसं च तथा पापं तादृशं नाशयेद्द्विजाः ।<br>
मानसं वज्रलेपं तु कल्पकल्पानुगं तथा ३८ ।<br>
ध्यानादेव हि तन्नश्येन्नान्यथा नाशमृच्छति ।<br>
वाचिकं जपजालेन कायिकं कायशोषणात् ३९ ।<br>
दानाद्धनकृतं नश्येन्नाऽन्यथाकल्पकोटिभिः ।<br>
क्वचित्पापेन पुण्यं च वृद्धिपूर्वेण नश्यति 1.12.४० ।<br>
बीजांशश्चैव वृद्ध्यंशो भोगांशः पुण्यपापयोः ।<br>
ज्ञाननाश्यो हि बीजांशो वृद्धिरुक्तप्रकारतः ४१ ।<br>
भोगांशो भोगनाश्यस्तु नान्यथा पुण्यकोटिभिः ।<br>
बीजप्ररोहे नष्टे तु शेषो भोगाय कल्पते ४२ ।<br>
देवानां पूजया चैव ब्रह्मणानां च दानतः ।<br>
तपोधिक्याच्च कालेन भोगः सह्यो भवेन्नृणाम् ।<br>
तस्मात्पापमकृत्वैव वस्तव्यं सुखमिच्छता ४३।<br>
इति श्रीशिवमहापुराणे विद्येश्वरसंहितायां द्वादशोऽध्यायः १२ ।<br>
<br>
