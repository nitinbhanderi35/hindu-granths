सूत उवाच ।<br>
श्रवणादित्रिकेऽशक्तो लिंगं बेरं च शांकरम् ।<br>
संस्थाप्य नित्यमभ्यर्च्य तरेत्संसारसागरम् १ ।<br>
अपि द्र व्यं वहेदेव यथाबलमवंचयन् ।<br>
अर्पयेल्लिंगबेरार्थमर्चयेदपि संततम् २ ।<br>
मंडपं गोपुरं तीर्थं मठं क्षेत्रं तथोत्सवम् ।<br>
वस्त्रं गंधं च माल्यं च धूपं दीपं च भक्तितः ३ ।<br>
विविधान्नं च नैवेद्यमपूपव्यंजनैर्युतम् ।<br>
छत्रं ध्वजं च व्यजनं चामरं चापि सांगकम् ४ ।<br>
राजोपचारवत्सर्वं धारयेल्लिंगबेरयोः ।<br>
प्रदक्षिणां नमस्कारं यथाशक्ति जपं तथा ५ ।<br>
आवाहनादिसर्गांतं नित्यं कुर्यात्सुभक्तितः ।<br>
इत्थमभ्यर्च्य यन्देवं लिंगेबेरे च शांकरे ६ ।<br>
सिद्धिमेति शिवप्रीत्या हित्वापि श्रवणादिकम् ।<br>
लिंगबेरार्चनामात्रान्मुक्ताः पुर्वे महाजनाः ७ ।<br>
मनुय ऊचुः ।<br>
बेरमात्रे तु सर्वत्र पूज्यंते देवतागणाः ।<br>
लिंगेबेरे च सर्वत्र कथं संपूज्यते शिवः ८ ।<br>
सूत उवाच ।<br>
अहो मुनीश्वराः पुण्यं प्रश्नमेतन्महाद्भुतम् ।<br>
अत्र वक्ता महादेवो नान्योऽस्ति पुरुषः क्वचित् ९ ।<br>
शिवेनोक्तं प्रवक्ष्यामि क्रमाद्गुरुमुखाच्छ्रुतम् ।<br>
शिवैको ब्रह्मरूपत्वान्निष्कलः परिकीर्तितः 1.5.१० ।<br>
रूपित्वात्सकलस्तद्वत्तस्मात्सकलनिष्कलः ।<br>
निष्कलत्वान्निराकारं लिंगं तस्य समागतम् ११ ।<br>
सकलत्वात्तथा बेरं साकारं तस्य संगतम् ।<br>
सकलाकलरूपत्वाद्ब्रह्मशब्दाभिधः परः १२ ।<br>
अपि लिंगे च बेरे च नित्यमभ्यर्च्यते जनैः ।<br>
अब्रह्मत्वात्तदन्येषां निष्कलत्वं न हि क्वचित् १३ ।<br>
तस्मात्ते निष्कले लिंगे नाराध्यंते सुरेश्वराः ।<br>
अब्रह्मत्वाच्च जीवत्वात्तथान्ये देवतागणाः १४ ।<br>
तूष्णीं सकलमात्रत्वादर्च्यंते बेरमात्रके ।<br>
जीवत्वं शंकरान्येषां ब्रह्मत्वं शंकरस्य च १५ ।<br>
वेदांतसारसंसिद्धं प्रणवार्थे प्रकाशनात् ।<br>
एवमेव पुरा पृष्टो मंदरे नंदिकेश्वरः १६ ।<br>
सनत्कुमारमुनिना ब्रह्मपुत्रेण धीमता १७ब्।<br>
सनत्कुमार उवाच ।<br>
शिवान्यदेववश्यानां सर्वेषामपि सर्वतः १७ ।<br>
बेरमात्रं च पूजार्थं श्रुतं दृष्टं च भूरिशः ।<br>
शिवमात्रस्य पूजायां लिंगं बेरं च दृश्यते १८ ।<br>
अतस्तद्ब्रूहि कल्याण तत्त्वं मे साधुबोधनम् ।<br>
नंदिकेश्वर उवाच ।<br>
अनुत्तरमिमं प्रश्नं रहस्यं ब्रह्मलक्षणम् १९ ।<br>
कथयामि शिवेनोक्तं भक्तियुक्तस्य तेऽनघ ।<br>
शिवस्य ब्रह्मरूपत्वान्निष्कलत्वाच्च निष्कलम् 1.5.२० ।<br>
लिंगं तस्यैव पूजायां सर्ववेदेषु संमतम् ।<br>
तस्यैव सकलत्वाच्च तथा सकलनिष्कलम् २१ ।<br>
सकलं च तथा बेरं पूजायां लोकसंमतम् ।<br>
शिवान्येषां च जीवत्वात्सकलत्वाच्च सर्वतः २२ ।<br>
बेरमात्रं च पूजायां संमतं वेदनिर्णये ।<br>
स्वाविर्भावे च देवानां सकलं रूपमेव हि २३ ।<br>
शिवस्य लिंगं बेरं च दर्शने दृश्यते खलु ।<br>
सनत्कुमार उवाच।<br>
उक्तं त्वया महाभाग लिंगबेरप्रचारणम् २४ ।<br>
शिवस्य च तदन्येषां विभज्य परमार्थतः ।<br>
तस्मात्तदेव परमं लिंगबेरादिसंभवम् २५ ।<br>
श्रोतुमिच्छामि योगींद्र लिंगाविर्भावलक्षणम् ।<br>
नंदिकेश्वर उवाच ।<br>
शृणु वत्स भवत्प्रीत्या वक्ष्यामि परमार्थतः २६ ।<br>
पुरा कल्पे महाकाले प्रपन्ने लोकविश्रुते ।<br>
आयुध्येतां महात्मानौ ब्रह्मविष्णू परस्परम् २७ ।<br>
तयोर्मानं निराकर्तुं तन्मध्ये परमेश्वरः ।<br>
निष्कलस्तंभरूपेण स्वरूपं समदर्शयत् २८ ।<br>
ततः स्वलिंगचिह्नत्वात्स्तंभतो निष्कलं शिवः ।<br>
स्वलिंगं दर्शयामास जगतां हितकाम्यया २९ ।<br>
तदाप्रभृति लोकेषु निष्कलं लिंगमैश्वरम् ।<br>
सकलं च तथा बेरं शिवस्यैव प्रकल्पितम् 1.5.३० ।<br>
शिवान्येषः तु देवानां बेरमात्रं प्रकल्पितम् ।<br>
तत्तद्बेरं तु देवानां तत्तद्भोगप्रदं शुभम् ।<br>
शिवस्य लिंगबेरत्वं भोगमोक्षप्रदं शुभम् ३१।<br>
इति श्रीशिवमहापुराणे विद्येश्वरसंहितायां पंचमोऽध्यायः ५ ।<br>
<br>
