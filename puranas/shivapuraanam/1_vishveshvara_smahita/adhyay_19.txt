ऋषय ऊचुः ।<br>
सूत सूत चिरंजीव धन्यस्त्वं शिवभक्तिमान् ।<br>
सम्यगुक्तस्त्वया लिंगमहिमा सत्फलप्रदः १ ।<br>
यत्र पार्थिवमाहेशलिंगस्य महिमाधुना ।<br>
सर्वोत्कृष्टश्च कथितो व्यासतो ब्रूहि तं पुनः २ ।<br>
सूत उवाच ।<br>
शृणुध्वमृषयः सर्वे सद्भक्त्या हरतो खिलाः ।<br>
शिवपार्थिवलिंगस्य महिमा प्रोच्यते मया ३ ।<br>
उक्तेष्वेतेषु लिंगेषु पार्थिवं लिंगमुत्तमम् ।<br>
तस्य पूजनतो विप्रा बहवः सिद्धिमागताः ४ ।<br>
हरिर्ब्रह्मा च ऋषयः सप्रजापतयस्तथा ।<br>
संपूज्य पार्थिवं लिंगं प्रापुःसर्वेप्सितं द्विजाः ५ ।<br>
देवासुरमनुष्याश्च गंधर्वोरगराक्षसाः ।<br>
अन्येपि बहवस्तं संपूज्य सिद्धिं गताः परम् ६ ।<br>
कृते रत्नमयं लिंगं त्रेतायां हेमसंभवम् ।<br>
द्वापरे पारदं श्रेष्ठं पार्थिवं तु कलौ युगे ७ ।<br>
अष्टमूर्तिषु सर्वासु मूर्तिर्वै पार्थिवी वरा ।<br>
अनन्यपूजिता विप्रास्तपस्तस्मान्महत्फलम् ८ ।<br>
यथा सर्वेषु देवेषु ज्येष्ठः श्रेष्ठो महेश्वरः ।<br>
एवं सर्वेषु लिंगेषु पार्थिवं श्रेष्टमुच्यते ९ ।<br>
यथा नदीषु सर्वासु ज्येष्ठा श्रेष्ठा सुरापगा ।<br>
तथा सर्वेषु लिंगेषु पार्थिवं श्रेष्ठमुच्यते 1.19.१० ।<br>
यथा सर्वेषु मंत्रेषु प्रणवो हि महान्स्मृतः ।<br>
तथेदं पार्थिवं श्रेष्ठमाराध्यं पूज्यमेव हि ११ ।<br>
यथा सर्वेषु वर्णेषु ब्राह्मणःश्रेष्ठ उच्यते ।<br>
तथा सर्वेषु लिंगेषु पार्थिवं श्रेष्ठमुच्यते १२ ।<br>
यथा पुरीषु सर्वासु काशीश्रेष्ठतमा स्मृता ।<br>
तथा सर्वेषु लिंगेषु पार्थिवं श्रेष्ठमुच्यते १३ ।<br>
यथा व्रतेषु सर्वेषु शिवरात्रिव्रतं परम् ।<br>
तथा सर्वेषु लिंगेषु पार्थिवं श्रेष्थमुच्यते १४ ।<br>
यथा देवीषु सर्वासु शैवीशक्तिः परास्मृता ।<br>
तथा सर्वेषु लिंगेषु पार्थिवं श्रेष्ठमुच्यते १५ ।<br>
प्रकृत्यपार्थिवं लिंगं योन्यदेवं प्रपूजयेत् ।<br>
वृथा भवति सा पूजा स्नानदानादिकं वृथा १६ ।<br>
पार्थिवाराधनं पुण्यं धन्यमायुर्विवर्धनम् ।<br>
तुष्टिदं पुष्टिदंश्रीदं कार्यं साधकसत्तमैः १७ ।<br>
यथा लब्धोपचारैश्च भक्त्या श्रद्धासमन्वितः ।<br>
पूजयेत्पार्थिवं लिंगं सर्वकामार्थसिद्धिदम् १८ ।<br>
यः कृत्वा पार्थिवं लिंगे पूजयेच्छुभवेदिकम् ।<br>
इहैव धनवाञ्छ्रीमानंते रुद्रो भिजायते १९ ।<br>
त्रिसंध्यं योर्चयंल्लिंगं कृत्वा बिल्वेन पार्थिवम् ।<br>
दशैकादशकंयावत्तस्य पुण्यफलं शृणु 1.19.२० ।<br>
अनेनैव स्वदेहेन रुद्र लोके महीयते ।<br>
पापहं सर्वमर्त्यानां दर्शनात्स्पर्शनादपि २१ ।<br>
जीवन्मुक्तः स वैज्ञानी शिव एव न संशयः ।<br>
तस्य दर्शनमात्रेण भुक्तिर्मुक्तिश्च जायते २२ ।<br>
शिवं यः पूजयेन्नित्यं कृत्वा लिंगं तु पार्थिवम् ।<br>
यावज्जीवनपर्यंतं स याति शिवमन्दिरम् २३ ।<br>
मृडेनाप्रमितान्वर्षाञ्छिवलोकेहि तिष्ठति ।<br>
सकामः पुनरागत्य राजेन्द्रो भारते भवेत् २४ ।<br>
निष्कामः पूजयेन्नित्यं पार्थिवंलिंगमुत्तमम् ।<br>
शिवलोके सदा तिष्ठेत्ततः सायुज्यमाप्नुयात् २५ ।<br>
पार्थिवं शिवलिंगं च विप्रो यदि न पूजयेत् ।<br>
स याति नरकं घोरं शूलप्रोतं सुदारुणम् २६ ।<br>
यथाकथंचिद्विधिना रम्यं लिंगं प्रकारयेत् ।<br>
पंचसूत्रविधानां च पार्थिवेन विचारयेत् २७ ।<br>
अखण्डं तद्धि कर्तव्यं न विखण्डं प्रकारयेत् ।<br>
द्विखण्डं तु प्रकुर्वाणो नैव पूजाफलं लभेत् २८ ।<br>
रत्नजं हेमजं लिंगं पारदं स्फाटिकं तथा ।<br>
पार्थिवं पुष्परागोत्थमखंडं तु प्रकारयेत् २९ ।<br>
अखंडं तु चरं लिंगं द्विखंडमचरं स्मृतम् ।<br>
खंडाखंडविचारोयं सचराचरयोः स्मृतः 1.19.३० ।<br>
वेदिका तु महाविद्या लिंगं देवो महेश्वरः ।<br>
अतो हि स्थावरे लिंगे स्मृता श्रेष्ठादिखंडिता ३१ ।<br>
द्विखंडं स्थावरं लिंगं कर्तव्यं हि विधानतः ।<br>
अखंडं जंगमं प्रोक्तंश् ऐवसिद्धान्तवेदिभिः ३२ ।<br>
द्विखंडं तु चरां लिंगं कुर्वन्त्यज्ञानमोहिताः ।<br>
नैव सिद्धान्तवेत्तारो मुनयः शास्त्रकोविदाः ३३ ।<br>
अखंडं स्थावरं लिंगं द्विखंडं चरमेव च ।<br>
येकुर्वन्तिनरामूढानपूजाफलभागिनः ३४ ।<br>
तस्माच्छास्त्रोक्तविधिना अखंडं चरसंज्ञकम् ।<br>
द्विखंडं स्थावरं लिंगं कर्तव्यं परया मुदा ३५ ।<br>
अखंडे तु चरे पूजा सम्पूर्णफलदायिनी ।<br>
द्विखंडे तु चरे पूजामहाहानिप्रदा स्मृता ३६ ।<br>
अखंडे स्थावरे पूजा न कामफलदायिनी ।<br>
प्रत्यवायकरी नित्यमित्युक्तं शास्त्रवेदिभिः ३७ ।<br>
इति श्रीशिवमहापुराणे विद्येश्वरसंहितायां साध्यसाधनखंडे पार्थिवशिवलिंगपूजनमाहात्म्यवर्णनं नामैकोनविंशोऽध्यायः १९ ।<br>
<br>
