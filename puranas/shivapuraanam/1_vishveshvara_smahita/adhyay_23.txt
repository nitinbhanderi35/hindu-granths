ऋषय ऊचुः ।<br>
सूत सूत महाभाग व्यासशिष्य नमोस्तु ते ।<br>
तदेव व्यासतो ब्रूहि भस्ममाहात्म्यमुत्तमम् १ ।<br>
तथा रुद्रा क्षमाहात्म्यं नाम माहात्म्यमुत्तमम् ।<br>
त्रितयं ब्रूहि सुप्रीत्या ममानंदयचेतसम् २ ।<br>
सूत उवाच ।<br>
साधुपृष्टं भवद्भिश्च लोकानां हितकारकम् ।<br>
भवंतो वै महाधन्याः पवित्राः कुलभूषणाः ३ ।<br>
येषां चैव शिवः साक्षाद्दैवतं परमं शुभम् ।<br>
सदा शिवकथा लोके वल्लभा भवतां सदा ४ ।<br>
ते धन्याश्च कृतार्थाश्च सफलं देहधारणम् ।<br>
उद्धृतञ्च कुलं तेषां ये शिवं समुपासते ५ ।<br>
मुखे यस्य शिवनाम सदाशिवशिवेति च ।<br>
पापानि न स्पृशंत्येव खदिरांगारंकयथा ६ ।<br>
श्रीशिवाय नमस्तुभ्यं मुखं व्याहरते यदा ।<br>
तन्मुखं पावनं तीर्थं सर्वपापविनाशनम् ७ ।<br>
तन्मुखञ्च तथा यो वै पश्यतिप्रीतिमान्नरः ।<br>
तीर्थजन्यं फलं तस्य भवतीति सुनिश्चितम् ८ ।<br>
यत्र त्रयं सदा तिष्ठेदेतच्छुभतरं द्विजा ।<br>
तस्य दर्शनमात्रेण वेणीस्नानफलंलभेत् ९ ।<br>
शिवनामविभूतिश्च तथा रुद्रा क्ष एव च ।<br>
एतत्त्रयं महापुण्यं त्रिवेणीसदृशं स्मृतम् 1.23.१० ।<br>
एतत्त्रयं शरीरे च यस्य तिष्ठति नित्यशः ।<br>
तस्यैव दर्शनं लोके दुर्लभं पापहारकम् ११ ।<br>
तद्दर्शनं यथा वेणी नोभयोरंतरं मनाक् ।<br>
एवं योनविजानाति सपापिष्ठो न संशयः १२ ।<br>
विभूतिर्यस्य नो भाले नांगे रुद्रा क्षधारणम् ।<br>
नास्ये शिवमयी वाणी तं त्यजेदधमं यथा १३ ।<br>
शैवं नाम यथा गंगा विभूतिर्यमुना मता ।<br>
रुद्रा क्षं विधिना प्रोक्ता सर्वपापाविनाशिनी १४ ।<br>
शरीरे च त्रयं यस्य तत्फलं चैकतः स्थितम् ।<br>
एकतो वेणिकायाश्च स्नानजंतुफलं बुधैः १५ ।<br>
तदेवं तुलितं पूर्वं ब्रह्मणाहितकारिणा ।<br>
समानं चैव तज्जातं तस्माद्धार्यं सदा बुधैः १६ ।<br>
तद्दिनं हि समारभ्य ब्रह्मविष्ण्वादिभिः सरैः ।<br>
धार्यते त्रितयं तच्च दर्शनात्पापहारकम् १७ ।<br>
ऋष्य ऊचुः ।<br>
ईदृशं हि फलं प्रोक्तं नामादित्रितयोद्भवम् ।<br>
तन्माहात्म्यं विशेषेण वक्तुमर्हसि सुव्रत १८ ।<br>
सूत उवाच ।<br>
ऋषयो हि महाप्राज्ञाः सच्छैवा ज्ञानिनां वराः ।<br>
तन्माहात्म्यं हि सद्भक्त्या शृणुतादरतो द्विजाः १९ ।<br>
सुगूढमपि शास्त्रेषु पुराणेषु श्रुतिष्वपि ।<br>
भवत्स्नेहान्मया विप्राः प्रकाशः क्रियतेऽधुना 1.23.२० ।<br>
कस्तत्त्रितयमाहात्म्यं संजानाति द्विजोत्तमाः ।<br>
महेश्वरं विना सर्वं ब्रह्माण्डे सदसत्परम् २१ ।<br>
वच्म्यहं नाम माहात्म्यं यथाभक्ति समासतः ।<br>
शृणुत प्रीतितो विप्राः सर्वपापहरं परम् २२ ।<br>
शिवेति नामदावाग्नेर्महापातकपर्वताः ।<br>
भस्मीभवंत्यनायासात्सत्यंसत्यं न संशयः २३ ।<br>
पापमूलानि दुःखानि विविधान्यपि शौनक ।<br>
शिवनामैकनश्यानि नान्यनश्यानि सर्वथा २४ ।<br>
स वैदिकः स पुण्यात्मा स धन्यस्स बुधो मतः ।<br>
शिवनामजपासक्तो यो नित्यं भुवि मानव २५ ।<br>
भवंति विविधा धर्मास्तेषां सद्यः फलोन्मुखाः ।<br>
येषां भवति विश्वासः शिवनामजपे मुने २६ ।<br>
पातकानि विनश्यंति यावंति शिवनामतः ।<br>
भुवि तावंति पापानि क्रियंते न नरैर्मुने २७ ।<br>
ब्रह्महत्यादिपापानां राशीनप्रमितान्मुने ।<br>
शिवनाम द्रुतं प्रोक्तं नाशयत्यखिलान्नरैः २८ ।<br>
शिवनामतरीं प्राप्य संसाराब्धिं तरंति ये ।<br>
संसारमूलपापानि तानि नश्यंत्यसंशयम् २९ ।<br>
संसारमूलभूतानां पातकानां महामुने ।<br>
शिवनामकुठारेण विनाशो जायते ध्रुवम् 1.23.३० ।<br>
शिवनामामृतं पेयं पापदावानलार्दितैः ।<br>
पापदावाग्नितप्तानां शांतिस्तेन विना न हि ३१ ।<br>
शिवेति नामपीयूषवर्षधारापरिप्लुताः ।<br>
संसारदवमध्येपि न शोचंति कदाचन ३२ ।<br>
शिवनाम्नि महद्भक्तिर्जाता येषां महात्मनाम् ।<br>
तद्विधानां तु सहसा मुक्तिर्भवति सर्वथा ३३ ।<br>
अनेकजन्मभिर्येन तपस्तप्तं मुनीश्वर ।<br>
शिवनाम्नि भवेद्भक्तिः सर्वपापापहारिणी ३४ ।<br>
यस्या साधारणं शंभुनाम्नि भक्तिरखंडिता ।<br>
तस्यैव मोक्षः सुलभो नान्यस्येति मतिर्मम ३५ ।<br>
कृत्वाप्यनेकपापानि शिवनामजपादरः ।<br>
सर्वपापविनिर्मुक्तो भवत्येव न संशयः ३६ ।<br>
भवंति भस्मसाद्वृक्षा दवदग्धा यथा वने ।<br>
तथा तावंति दग्धानि पापानि शिवनामतः ३७ ।<br>
यो नित्यं भस्मपूतांगः शिवनामजपादरः ।<br>
संतरत्येव संसारं सघोरमपि शौनक ३८ ।<br>
ब्रह्मस्वहरणं कृत्वा हत्वापि ब्राह्मणान्बहून् ।<br>
न लिप्यते नरः पापैः शिवनामजपादरः ३९ ।<br>
विलोक्य वेदानखिलाञ्छिवनामजपः परम् ।<br>
संसारतारणोपाय इति पूर्वैर्विनिश्चितः 1.23.४० ।<br>
किं बहूक्त्या मुनिश्रेष्ठाः श्लोकेनैकेन वच्म्यहम् ।<br>
शिवनाम्नो महिमानं सर्वपापापहारिणम् ४१ ।<br>
पापानां हरणे शंभोर्नामः शक्तिर्हि पावनी ।<br>
शक्नोति पातकं तावत्कर्तुं नापि नरः क्वचित् ४२ ।<br>
शिवनामप्रभावेण लेभे सद्गतिमुत्तमाम् ।<br>
इन्द्र द्युम्ननृपः पूर्वं महापापः पुरामुने ४३ ।<br>
तथा काचिद्द्विजायोषा सौ मुने बहुपापिनी ।<br>
शिवनामप्रभावेण लेभे सद्गतिमुत्तमाम् ४४ ।<br>
इत्युक्तं वो द्विजश्रेष्ठा नाममाहात्म्यमुत्तमम् ।<br>
शृणुध्वं भस्ममाहात्म्यं सर्वपावनपावनम् ४५ ।<br>
इति श्रीशिवमहापुराणे विद्येश्वरसंहितायां साध्यसाधनखंडेशिवनममाहात्म्यवर्णनोनामत्रयोविंशोऽध्यायः २३ ।<br>
<br>
