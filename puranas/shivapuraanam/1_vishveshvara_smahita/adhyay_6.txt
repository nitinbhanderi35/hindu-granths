नंदिकेश्वर उवाच ।<br>
पुरा कदाचिद्योगींद्र विष्णुर्विषधरासनः ।<br>
सुष्वाप परया भूत्या स्वानुगैरपि संवृतः १ ।<br>
यदृच्छया गतस्तत्र ब्रह्मा ब्रह्मविदांवरः ।<br>
अपृच्छत्पुंडरीकाक्षं शयनं सर्वसुन्दरम् २ ।<br>
कस्त्वं पुरुषवच्छेषे दृष्ट्वा मामपि दृप्तवत् ।<br>
उत्तिष्ठ वत्स मां पश्य तव नाथमिहागतम् ३ ।<br>
आगतं गुरुमाराध्यं दृष्ट्वा यो दृप्तवच्चरेत् ।<br>
द्रो हिणस्तस्य मूढस्य प्रायश्चित्तं विधीयते ४ ।<br>
इति श्रुत्वा वचः क्रुद्धो बहिः शांतवदाचरत् ।<br>
स्वस्ति ते स्वागतं वत्स तिष्ठ पीठमितो विश ५ ।<br>
किमु ते व्याघ्रवद्वक्त्रं विभाति विषमेक्षणम् ।<br>
ब्रह्मोवाच ।<br>
वत्स विष्णो महामानमागतं कालवेगतः ६ ।<br>
पितामहश्च जगतः पाता च तव वत्सक ।<br>
विष्णुरुवाच ।<br>
मत्स्थं जगदिदं वत्स मनुषे त्वं हि चोरवत् ७ ।<br>
मन्नाभिकमलाज्जातः पुत्रस्त्वं भाषसे वृथा ।<br>
नंदिकेश्वर उवाच ।<br>
एवं हि वदतोस्तत्र मुग्धयोरजयोस्तदा ८ ।<br>
अहमेव वरो न त्वमहं प्रभुरहं प्रभुः ।<br>
परस्परं हंतुकामौ चक्रतुः समरोद्यमम् ९ ।<br>
युयुधातेऽमरौ वीरौ हंसपक्षींद्र वाहनौ ।<br>
वैरंच्या वैष्णवाश्चैवं मिथो युयुधिरे तदा 1.6.१० ।<br>
तावद्विमानगतयः सर्वा वै देवजातयः ।<br>
दिदृक्षवः समाजग्मुः समरं तं महाद्भुतम् ११ ।<br>
क्षिपंतः पुष्पवर्षाणि पश्यंतः स्वैरमंबरे ।<br>
सुपर्णवाहनस्तत्र क्रुद्धो वै ब्रह्मवक्षसि १२ ।<br>
मुमोच बाणानसहानस्त्रांश्च विविधान्बहून् ।<br>
मुमोचाऽथ विधिः क्रुद्धो विष्णोरुरसि दुःसहान् १३ ।<br>
बाणाननलसंकाशानस्त्रांश्च बहुशस्तदा ।<br>
तदाश्चर्यमिति स्पष्टं तयोः समरगोचरम् १४ ।<br>
समीक्ष्य दैवतगणाः शशंसुर्भृशमाकुलाः ।<br>
ततो विष्णुः सुसंक्रुद्धः श्वसन्व्यसनकर्शितः १५ ।<br>
माहेश्वरास्त्रं मतिमान् संदधे ब्रह्मणोपरि ।<br>
ततो ब्रह्मा भृशं क्रुद्धः कंपयन्विश्वमेव हि १६ ।<br>
अस्त्रं पाशुपतं घोरं संदधे विष्णुवक्षसि ।<br>
ततस्तदुत्थितं व्योम्नि तपनायुतसन्निभम् १७ ।<br>
सहस्रमुखमत्युग्रं चंडवातभयंकरम् ।<br>
अस्त्रद्वयमिदं तत्र ब्रह्मविष्ण्वोर्भयंकरम् १८ ।<br>
इत्थं बभूव समरो ब्रह्मविष्ण्वोः परस्परम् ।<br>
ततो देवगणाः सर्वे विषण्णा भृशमाकुलाः ।<br>
ऊचुः परस्परं तात राजक्षोभे यथा द्विजाः १९।<br>
सृष्टिः स्थितिश्च संहारस्तिरो भावोप्यनुग्रहः ।<br>
यस्मात्प्रवर्तते तस्मै ब्रह्मणे च त्रिशूलिने 1.6.२० ।<br>
अशक्यमन्यैर्यदनुग्रहं विना तृणक्षयोप्यत्र यदृच्छया क्वचित् ।<br>
इति देवाभयं कृत्वा विचिन्वंतः शिवक्षयम् ।<br>
जग्मुः कैलासशिखरं यत्रास्ते चंद्र शेखरः २२ ।<br>
दृष्ट्वैवममरा हृष्टाः पदंतत्पारमेश्वरम् ।<br>
प्रणेमुः प्रणवाकारं प्रविष्टास्तत्र सद्मनि २३ ।<br>
तेपि तत्र सभामध्ये मंडपे मणिविष्टरे ।<br>
विराजमानमुमया ददृशुर्देवपुंगवम् २४ ।<br>
सव्योत्तरेतरपदं तदर्हितकरां बुजम् ।<br>
स्वगणैः सर्वतो जुष्टं सर्वलक्षणलक्षितम् २५ ।<br>
वीज्यमानं विशेषजैः स्त्रीजनैस्तीव्रभावनैः ।<br>
शस्यमानं सदावेदैरनुगृह्णंतमीश्वरम् २६ ।<br>
दृष्ट्वैवमीशममराः संतोषसलिलेक्षणाः ।<br>
दंडवद्दूरतो वत्स नमश्चक्रुर्महागणाः २७ ।<br>
तानवेक्ष्य पतिर्देवान्समीपे चाह्वयद्गणैः ।<br>
अथ संह्लादयन्देवान्देवो देवशिखामणिः ।<br>
अवोचदर्थगंभीरं वचनं मधुमंगलम् २८॑!।<br>
इति श्रीशिवमहापुराणे विद्येश्वरसंहितायां षष्ठोऽध्यायः ६ ।<br>
<br>
