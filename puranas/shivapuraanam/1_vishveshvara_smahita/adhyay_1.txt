आद्यन्तमंगलमजातसमानभावमार्यं तमीशमजरामरमात्मदेवम्।<br>
पंचाननं प्रबलपंचविनोदशीलं संभावये मनसिशंकरमम्बिकेशम् १।<br>
व्यास उवाच ।<br>
धर्मक्षेत्रे महाक्षेत्रे गंगाकालिन्दिसंगमे ।<br>
प्रयागे परमे पुण्ये ब्रह्मलोकस्य वर्त्मनि १ ।<br>
मुनयः शंसितात्मानस्सत्यव्रतपरायणाः ।<br>
महौजसो महाभागा महासत्रं वितेनिरे २ ।<br>
तत्र सत्रं समाकर्ण्य व्यासशिष्यो महामुनिः ।<br>
आजगाम मुनीन्द्र ष्टुं सूतः पौराणिकोत्तमः ३ ।<br>
तं दृष्ट्वा सूतमायांतं हर्षिता मुनयस्तदा ।<br>
चेतसा सुप्रसन्नेन पूजां चक्रुर्यथाविधि ४ ।<br>
ततो विनयसंयुक्ता प्रोचुः सांजलयश्च ते ।<br>
सुप्रसन्ना महात्मानः स्तुतिं कृत्वायथाविधि ५ ।<br>
रोमहर्षण सर्वज्ञ भवान्वै भाग्यगौरवात् ।<br>
पुराणविद्यामखिलां व्यासात्प्रत्यर्थमीयिवान् ६ ।<br>
तस्मादाश्चर्य्यभूतानां कथानां त्वं हि भाजनम् ।<br>
रत्नानामुरुसाराणां रत्नाकर इवार्णवः ७ ।<br>
यच्च भूतं च भव्यं च यच्चान्यद्वस्तु वर्तते ।<br>
न त्वयाऽविदितं किंचित्त्रिषु लोकेषु विद्यते ८ ।<br>
त्वं मद्दिष्टवशादस्य दर्शनार्थमिहागतः ।<br>
कुर्वन्किमपि नः श्रेयो न वृथा गंतुमर्हसि ९ ।<br>
तत्त्वं श्रुतं स्म नः सर्वं पूर्वमेव शुभाशुभम् ।<br>
न तृप्तिमधिगच्छामः श्रवणेच्छा मुहुर्मुहुः 1.1.१० ।<br>
इदानीमेकमेवास्ति श्रोतव्यं सूत सन्मते ।<br>
तद्र हस्यमपि ब्रूहि यदि तेऽनुग्रहो भवेत् ११ ।<br>
प्राप्ते कलियुगे घोरे नराः पुण्यविवर्जिताः ।<br>
दुराचाररताः सर्वे सत्यवार्तापराङ्मुखाः १२ ।<br>
परापवादनिरताः परद्र व्याभिलाषिणः ।<br>
परस्त्रीसक्तमनसः परहिंसापरायणाः १३ ।<br>
देहात्मदृष्टया मूढा नास्तिकाः पशुबुद्धयः ।<br>
मातृपितृकृतद्वेषाः स्त्रीदेवाः कामकिंकराः १४ ।<br>
विप्रा लोभग्रहग्रस्ता वेदविक्रयजीविनः ।<br>
धनार्जनार्थमभ्यस्तविद्या मदविमोहिताः १५ ।<br>
त्यक्तस्वजातिकर्माणः प्रायशःपरवंचकाः ।<br>
त्रिकालसंध्यया हीना ब्रह्मबोधविवर्जिताः १६ ।<br>
अदयाः पंडितं मन्यास्स्वाचारव्रतलोपकाः ।<br>
कृष्युद्यमरताः क्रूरस्वभावा मलिनाशयाः १७ ।<br>
क्षत्रियाश्च तथा सर्वे स्वधर्मत्यागशीलिनः ।<br>
असत्संगाः पापरता व्यभिचारपरायणाः १८ ।<br>
अशूरा अरणप्रीताः पलायनपरायणाः ।<br>
कुचौरवृत्तयः शूद्रा ः! कामकिंकरचेतसः १९ ।<br>
शस्त्रास्त्रविद्यया हीना धेनुविप्रावनोज्झिताः ।<br>
शरण्यावनहीनाश्च कामिन्यूतिमृगास्सदा 1.1.२०।<br>
प्रजापालनसद्धर्मविहीना भोगतत्पराः ।<br>
प्रजासंहारका दुष्टा जीवहिंसाकरा मुदा २१ ।<br>
वैश्याः संस्कारहीनास्ते स्वधर्मत्यागशीलिनः ।<br>
कुपथाः स्वार्जनरतास्तुलाकर्मकुवृत्तयः २२ ।<br>
गुरुदेवद्विजातीनां भक्तिहीनाः कुबुद्धयः ।<br>
अभोजितद्विजाः प्रायः कृपणा बद्धमुष्टयः २३ ।<br>
कामिनीजारभावेषु सुरता मलिनाशयाः ।<br>
लोभमोहविचेतस्काः पूर्तादिसुवृषोज्झिताः २४ ।<br>
तद्वच्छूद्रा श्च ये केचिद्ब्राह्मणाचारतत्पराः ।<br>
उज्ज्वलाकृतयो मूढाः स्वधर्मत्यागशीलिनः २५ ।<br>
कर्तारस्तपसां भूयो द्विजतेजोपहारकाः ।<br>
शिश्वल्पमृत्युकाराश्च मंत्रोच्चारपरायणाः २६ ।<br>
शालिग्रामशिलादीनां पूजकाहोमतत्पराः ।<br>
प्रतिकूलविचाराश्च कुटिला द्विजदूषकाः २७ ।<br>
धनवंतः कुकर्म्माणो विद्यावन्तो विवादिनः ।<br>
आख्यायोपासना धर्मवक्तारो धर्मलोपकाः २८ ।<br>
सुभूपाकृतयो दंभाः सुदातारो महामदाः ।<br>
विप्रादीन्सेवकान्मत्वा मन्यमाना निजं प्रभुम् २९ ।<br>
स्वधर्मरहिता मूढाः संकराः क्रूरबुद्धयः ।<br>
महाभिमानिनो नित्यं चतुर्वर्णविलोपकाः 1.1.३० ।<br>
सुकुलीनान्निजान्मत्वा चतुर्वर्णैर्विवर्तनाः ।<br>
सर्ववर्णभ्रष्टकरा मूढास्सत्कर्मकारिणः ३१ ।<br>
स्त्रियश्च प्रायशो भ्रष्टा भर्त्रवज्ञानकारिकाः ।<br>
श्वशुरद्रो हकारिण्यो निर्भया मलिनाशनाः ३२ ।<br>
कुहावभावनिरताः कुशीलास्स्मरविह्वलाः ।<br>
जारसंगरता नित्यं स्वस्वामिविमुखास्तथा ३३ ।<br>
तनया मातृपित्रोश्च भक्तिहीना दुराशयाः ।<br>
अविद्यापाठका नित्यं रोगग्रसितदेहकाः ३४ ।<br>
एतेषां नष्टबुद्धीनां स्वधर्मत्यागशीलिनाम् ।<br>
परलोकेपीह लोके कथं सूत गतिर्भवेत् ३५ ।<br>
इति चिंताकुलं चित्तं जायते सततं हि नः ।<br>
परोपकारसदृशो नास्ति धर्मो परः खलु ३६ ।<br>
लघूपायेन येनैषां भवेत्सद्योघनाशनम् ।<br>
सर्व्वसिद्धान्तवित्त्वं हि कृपया तद्वदाधुना ३७ ।<br>
व्यास उवाच ।<br>
इत्याकर्ण्य वचस्तेषां मुनीनां भावितात्मनाम् ।<br>
मनसा शंकरं स्मृत्वा सूतः प्रोवाच तान्मुनीन् ३८ ।<br>
इति श्रीशैवेमहापुराणे विद्येश्वरसंहितायां मुनिप्रश्नवर्णनो नाम प्रथमोऽध्यायः १ ।<br>
।<br>
