नंदिकेश्वर उवाच ।<br>
तत्रांतरे तौ च नाथं प्रणम्य विधिमाधवौ ।<br>
बद्धांजलिपुटौ तूष्णीं तस्थतुर्दक्षवामगौ १ ।<br>
तत्र संस्थाप्य तौ देवं सकुटुंबं वरासने ।<br>
पूजयामासतुः पूज्यं पुण्यैः पुरुषवस्तुभिः २ ।<br>
पौरुषं प्राकृतं वस्तुज्ञेयं दीर्घाल्पकालिकम् ।<br>
हारनूपुरकेयूरकिरीटमणिकुंडलैः ३ ।<br>
यज्ञसूत्रोत्तरीयस्रक्क्षौममाल्यांगुलीयकैः ।<br>
पुष्पतांबूलकर्पूरचंदनागुरुलेपनैः ४ ।<br>
धूपदीपसितच्छत्रव्यजनध्वजचामरैः ।<br>
अन्यैर्दिव्योपहारैश्च वाण्मनोतीतवैभवैः ५ ।<br>
पतियोग्यैः पश्वलभ्यैस्तौ समर्चयतां पतिम् ।<br>
यद्यच्छ्रेष्ठतमं वस्तु पतियोग्यं हितद्ध्वजे ६ ।<br>
तद्वस्त्वखिलमीशोपि पारं पर्यचिकीर्षया ।<br>
सभ्यानां प्रददौ हृष्टः पृथक्तत्र यथाक्रमम् ७ ।<br>
कोलाहलो महानासीत्तत्र तद्वस्तु गृह्णताम् ।<br>
तत्रैव ब्रह्मविष्णुभ्यां चार्चितः शंकरः पुरा ८ ।<br>
प्रसन्नः प्राह तौ नम्रौ सस्मितं भक्तिवर्धनः ।<br>
ईश्वर उवाच ।<br>
तुष्टोऽहमद्य वां वत्सौ पूजयाऽस्मिन्महादिने ९ ।<br>
दिनमेतत्ततः पुण्यं भविष्यति महत्तरम् ।<br>
शिवरात्रिरिति ख्याता तिथिरेषा मम प्रिया 1.9.१० ।<br>
एतत्काले तु यः कुर्यात्पूजां मल्लिंगबेरयोः ।<br>
कुर्यात्तु जगतः कृत्यं स्थितिसर्गादिकं पुमान् ११ ।<br>
शिवरात्रावहोरात्रं निराहारो जितेंद्रि यः १२ब्।<br>
अर्चयेद्वा यथान्यायं यथाबलमवंचकः १२ ।<br>
यत्फलं मम पूजायां वर्षमेकं निरंतरम् ।<br>
तत्फलं लभते सद्यः शिवरात्रौ मदर्चनात् १३ ।<br>
मद्धर्मवृद्धिकालोऽयं चंद्र काल इवांबुधेः ।<br>
प्रतिष्ठाद्युत्सवो यत्र मामको मंगलायनः १४ ।<br>
यत्पुनः स्तंभरूपेण स्वाविरासमहं पुरा ।<br>
स कालो मार्गशीर्षे तु स्यादाद्रा र्! ऋक्षमर्भकौ १५ ।<br>
आद्रा र्यां! मार्गशीर्षे तु यः पश्येन्मामुमासखम् ।<br>
मद्बेरमपि वा लिंगं स गुहादपि मे प्रियः १६ ।<br>
अलं दर्शनमात्रेण फलं तस्मिन्दिने शुभे ।<br>
अभ्यर्चनं चेदधिकं फलं वाचामगोचरम् १७ ।<br>
रणरंगतलेऽमुष्मिन्यदहं लिंगवर्ष्मणा ।<br>
जृंभितो लिंगवत्तस्माल्लिंगस्थानमिदं भवेत् १८ ।<br>
अनाद्यंतमिदं स्तंभमणुमात्रं भविष्यति ।<br>
दर्शनार्थं हि जगतां पूजनार्थं हि पुत्रको १९ ।<br>
भोगावहमिदं लिंगं भुक्तिं मुक्त्येकसाधनम् ।<br>
दर्शनस्पर्शनध्यानाज्जंतूनां जन्ममोचनम् 1.9.२० ।<br>
अनलाचलसंकाशं यदिदं लिंगमुत्थितम् ।<br>
अरुणाचलमित्येव तदिदं ख्यातिमेष्यति २१ ।<br>
अत्र तीर्थं च बहुधा भविष्यति महत्तरम् ।<br>
मुक्तिरप्यत्र जंतूनां वासेन मरणेन च २२ ।<br>
रथोत्सवादिकल्याणं जनावासं तु सर्वतः ।<br>
अत्र दत्तं हुतं जप्तं सर्वं कोटिगुणं भवेत् २३ ।<br>
मत्क्षेत्रादपि सर्वस्मात्क्षेत्रमेतन्महत्तरम् ।<br>
अत्र संस्मृतिमात्रेण मुक्तिर्भवति देहिनाम् २४ ।<br>
तस्मान्महत्तरमिदं क्षेत्रमत्यंतशोभनम् ।<br>
सर्वकल्याणसंपूर्णं सर्वमुक्तिकरं शुभम् २५ ।<br>
अर्चयित्वाऽत्र मामेव लिंगे लिंगिनमीश्वरम् ।<br>
सालोक्यं चैव सामीप्यं सारूप्यं सार्ष्टिरेव च २६ ।<br>
सायुज्यमिति पंचैते क्रियादीनां फलं मतम् ।<br>
सर्वेपि यूयं सकलं प्राप्स्यथाशु मनोरथम् २७ ।<br>
नंदिकेश्वर उवाच ।<br>
इत्यनुगृह्य भगवान्विनीतौ विधिमाधवौ ।<br>
यत्पूर्वं प्रहतं युद्धे तयोः सैन्यं परस्परम् २८ ।<br>
तदुत्थापयदत्यर्थं स्वशक्त्याऽमृतधारया ।<br>
तयोर्मौढ्यं च वैरं च व्यपनेतुमुवाच तौ २९ ।<br>
सकलं निष्कलं चेति स्वरूपद्वयमस्ति मे ।<br>
नान्यस्य कस्यचित्तस्मादन्यः सर्वोप्यनीश्वरः 1.9.३० ।<br>
पुरस्तात्स्तंभरूपेण पश्चाद्रू पेण चार्भकौ ।<br>
ब्रह्मत्वं निष्कलं प्रोक्तमीशत्वं सकलं तथा ३१ ।<br>
द्वयं ममैव संसिद्धं न मदन्यस्य कस्यचित् ।<br>
तस्मादीशत्वमन्येषां युवयोरपि न क्वचित् ३२ ।<br>
तदज्ञानेन वां वृत्तमीशमानं महाद्भुतम् ।<br>
तन्निराकर्तुमत्रैवमुत्थितोऽहं रणक्षितौ ३३ ।<br>
त्यजतं मानमात्मीयं मयीशे कुरुतं मतिम् ।<br>
मत्प्रसादेन लोकेषु सर्वोप्यर्थः प्रकाशते ३४ ।<br>
गुरूक्तिर्व्यंजकं तत्र प्रमाणं वा पुनः पुनः ।<br>
ब्रह्मतत्त्वमिदं गूढं भवत्प्रीत्या भणाम्यहम् ३५ ।<br>
अहमेव परं ब्रह्म मत्स्वरूपं कलाकलम् ।<br>
ब्रह्मत्वादीश्वरश्चाहं कृत्यं मेनुग्रहादिकम् ३६ ।<br>
बृहत्त्वाद्बृंहणत्वाच्च ब्रह्माहं ब्रह्मकेशवौ ।<br>
समत्वाद्व्यापकत्वाच्च तथैवात्माहमर्भकौ ३७ ।<br>
अनात्मानः परे सर्वे जीवा एव न संशयः ।<br>
अनुग्रहाद्यं सर्गांतं जगत्कृत्यं च पंकजम् ३८ ।<br>
ईशत्वादेव मे नित्यं न मदन्यस्य कस्यचित् ।<br>
आदौ ब्रह्मत्त्वबुद्ध्यर्थं निष्कलं लिंगमुत्थितम् ३९ ।<br>
तस्मादज्ञातमीशत्वं व्यक्तं द्योतयितुं हि वाम् ।<br>
सकलोहमतो जातः साक्षादीशस्तु तत्क्षणात् 1.9.४० ।<br>
सकलत्वमतो ज्ञेयमीशत्वं मयि सत्वरम् ।<br>
यदिदं निष्कलं स्तंभं मम ब्रह्मत्वबोधकम् ४१ ।<br>
लिंगलक्षणयुक्तत्वान्मम लिंगं भवेदिदम् ।<br>
तदिदं नित्यमभ्यर्च्यं युवाभ्यामत्र पुत्रकौ ४२ ।<br>
मदात्मकमिदं नित्यं मम सान्निध्यकारणम् ।<br>
महत्पूज्यमिदं नित्यमभेदाल्लिंगसिंगिनोः ४३ ।<br>
यत्रप्रतिष्ठितं येन मदीयं लिंगमीदृशम् ।<br>
तत्र प्रतिष्ठितः सोहमप्रतिष्ठोपि वत्सकौ ४४ ।<br>
मत्साम्यमेकलिंगस्य स्थापने फलमीरितम् ।<br>
द्वितीये स्थापिते लिंगे मदैक्यं फलमेव हि ४५ ।<br>
लिंगं प्राधान्यतः स्थाप्यं तथाबेरं तु गौणकम् ।<br>
लिंगाभावेन तत्क्षेत्रं सबेरमपि सर्वतः ४६ ।<br>
इति श्रीशिवमहापुराणे विद्येश्वरसंहितायां नवमोऽध्यायः ९ ।<br>
।<br>
