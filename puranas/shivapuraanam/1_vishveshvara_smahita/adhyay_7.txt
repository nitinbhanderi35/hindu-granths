ईश्वर उवाच ।<br>
वत्सकाः स्वस्तिवः कच्चिद्वर्तते मम शासनात् ।<br>
जगच्च देवतावंशः स्वस्वकर्मणि किं नवा १ ।<br>
प्रागेव विदितं युद्धं ब्रह्मविष्ण्वोर्मयासुराः ।<br>
भवतामभितापेन पौनरुक्त्येन भाषितम् २ ।<br>
इति सस्मितया माध्व्या कुमारपरिभाषया ।<br>
समतोषयदंबायाः स पतिस्तत्सुरव्रजम् ३ ।<br>
अथ युद्धांगणं गंतुं हरिधात्रोरधीश्वरः ।<br>
आज्ञापयद्गणेशानां शतं तत्रैव संसदि ४ ।<br>
ततो वाद्यं बहुविधं प्रयाणाय परेशितुः ।<br>
गणेश्वराश्च संनद्धा नानावाहनभूषणाः ५ ।<br>
प्रणवाकारमाद्यंतं पंचमंडलमंडितम्।<br>
आरुरोह रथं भद्र मंबिकापतिरीश्वरः ।<br>
ससूनुगणमिंद्रा द्याः सर्वेप्यनुययुः सुराः ६।<br>
चित्रध्वजव्यजनचामरपुष्पवर्षसंगतिनृत्यनिवहैरपि वाद्यवर्गैः ।<br>
संमानितः पशुपतिः परया च देव्या साकं तयोः समरभूमिमगात्ससैन्यः ७ ।<br>
समीक्ष्यं तु तयोर्युद्धं निगूढोऽभ्रं समास्थितः ।<br>
समाप्तवाद्यनिर्घोषः शांतोरुगणनिःस्वनः ८ ।<br>
अथ ब्रह्माच्युतौ वीरौ हंतुकामौ परस्परम् ।<br>
माहेश्वरेण चाऽस्त्रेण तथा पाशुपतेन च ९ ।<br>
अस्त्रज्वालैरथो दग्धं ब्रह्मविष्ण्वोर्जगत्त्रयम् ।<br>
ईशोपि तं निरीक्ष्याथ ह्यकालप्रलयं भृशम् 1.7.१० ।<br>
महानलस्तंभविभीषणाकृतिर्बभूव तन्मध्यतले स निष्कलः ।<br>
ते अस्त्रे चापि सज्वाले लोकसंहरणक्षमे ।<br>
निपतेतुः क्षणे नैव ह्याविर्भूते महानले १२ ।<br>
दृष्ट्वा तदद्भुतं चित्रमस्त्रशांतिकरं शुभम् ।<br>
किमेतदद्भुताकारमित्यूचुश्च परस्परम् १३ ।<br>
अतींद्रि यमिदं स्तंभमग्निरूपं किमुत्थितम् ।<br>
अस्योर्ध्वमपि चाधश्च आवयोर्लक्ष्यमेव हि १४ ।<br>
इति व्यवसितौ वीरौ मिलितौ वीरमानिनौ ।<br>
तत्परौ तत्परीक्षार्थं प्रतस्थातेऽथ सत्वरम् १५ ।<br>
आवयोर्मिश्रयोस्तत्र कार्यमेकं न संभवेत् ।<br>
इत्युक्त्वा सूकरतनुर्विष्णुस्तस्यादिमीयिवान् १६ ।<br>
तथा ब्रह्माहं सतनुस्तदंतं वीक्षितुं ययौ ।<br>
भित्त्वा पातालनिलयं गत्वा दूरतरं हरिः १७ ।<br>
नाऽपश्यत्तस्य संस्थानं स्तंभस्यानलवर्चसः ।<br>
श्रांतः स सूकरहरिः प्राप पूर्वं रणांगणम् १८ ।<br>
अथ गच्छंस्तु व्योम्ना च विधिस्तात पिता तव ।<br>
ददर्श केतकी पुष्पं किंचिद्विच्युतमद्भुतम् १९ ।<br>
अतिसौरभ्यमम्लानं बहुवर्षच्युतं तथा ।<br>
अन्वीक्ष्य च तयोः कृत्यं भगवान्परमेश्वरः 1.7.२० ।<br>
परिहासं तु कृतवान्कंपनाच्चलितं शिरः ।<br>
तस्मात्तावनुगृह्णातुं च्युतं केतकमुत्तमम् २१ ।<br>
किं त्वं पतसि पुष्पेश पुष्पराट् केन वा धृतम् ।<br>
आदिमस्याप्रमेयस्य स्तंभमध्याच्च्युतश्चिरम् २२ ।<br>
न संपश्यामि तस्मात्त्वं जह्याशामंतदर्शने ।<br>
अस्यां तस्य च सेवार्थं हंसमूर्तिरिहागतः २३ ।<br>
इतः परं सखे मेऽद्य त्वया कर्तव्यमीप्सितम् ।<br>
मया सह त्वया वाच्यमेतद्विष्णोश्च सन्निधौ २४ ।<br>
स्तंभांतो वीक्षितो धात्रा तत्र साक्ष्यहमच्युत ।<br>
इत्युक्त्वा केतकं तत्र प्रणनाम पुनः नः ।<br>
असत्यमपि शस्तं स्यादापदीत्यनुशासनम् २५॑!।<br>
समीक्ष्य तत्राऽच्युतमायतश्रमं प्रनष्टहर्षं तु ननर्त हर्षात् ।<br>
उवाच चैनं परमार्थमच्युतं षंढात्तवादः स विधिस्ततोऽच्युतम् २६ ।<br>
स्तंभाग्रमेतत्समुदीक्षितं हरे तत्रैव साक्षी ननु केतकं त्विदम् ।<br>
ततोऽवदत्तत्र हि केतकं मृषा तथेति तद्धातृवचस्तदंतिके २७ ।<br>
हरिश्च तत्सत्यमितीव चिंतयंश्चकार तस्मै विधये नमः स्वयम् ।<br>
षोडशैरुपचारैश्च पूजयामास तं विधिम् २८ ।<br>
विधिं प्रहर्तुं शठमग्निलिंगतः स ईश्वरस्तत्र बभूव साकृतिः ।<br>
समुत्थितः स्वामि विलोकनात्पुनः प्रकंपपाणिः परिगृह्य तत्पदम् २९ ।<br>
आद्यंतहीनवपुषि त्वयि मोहबुद्ध्या भूयाद्विमर्श इह नावति कामनोत्थः ।<br>
स त्वं प्रसीद करुणाकर कश्मलं नौ मृष्टं क्षमस्व विहितं भवतैव केल्या 1.7.३० ।<br>
ईश्वर उवाच ।<br>
वत्सप्रसन्नोऽस्मि हरे यतस्त्वमीशत्वमिच्छन्नपि सत्यवाक्यम् ।<br>
ब्रूयास्ततस्ते भविता जनेषु साम्यं मया सत्कृतिरप्यलप्थाः ३१ ।<br>
इतः परं ते पृथगात्मनश्च क्षेत्रप्रतिष्ठोत्सवपूजनं च ३२ ।<br>
इति देवः पुरा प्रीतः सत्येन हरये परम् ।<br>
ददौ स्वसाम्यमत्यर्थं देवसंघे च पश्यति ३३ ।<br>
इति श्रीशिवमहापुराणे विद्येश्वरसंहितायां सप्तमोऽध्यायः ७ ।<br>
<br>
