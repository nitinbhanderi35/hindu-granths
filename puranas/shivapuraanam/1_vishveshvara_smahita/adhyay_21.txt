ऋषय ऊचुः ।<br>
सूत सूत महाभाग व्यासशिष्य नमोस्तु ते ।<br>
सम्यगुक्तं त्वया तात पार्थिवार्चाविधानकम् १ ।<br>
कामनाभेदमाश्रित्य संख्यां ब्रूहि विधानतः ।<br>
शिवपार्थिवलिंगानां कृपया दीनवत्सल २ ।<br>
सूत उवाच ।<br>
शृणुध्वमृषयः सर्वे पार्थिवार्चाविधानकम् ।<br>
यस्यानुष्ठानमात्रेण कृतकृत्यो भवेन्नरः ३ ।<br>
अकृत्वा पार्थिवं लिंगं योन्यदेवं प्रपूजयेत् ।<br>
वृथा भवति सा पूजा दमदानादिकं वृथा ४ ।<br>
संख्या पार्थिवलिंगानां यथाकामं निगद्यते ।<br>
संख्या सद्यो मुनिश्रेष्ठ निश्चयेन फलप्रदा ५ ।<br>
प्रथमावाहनं तत्र प्रतिष्ठा पूजनं पृथक् ।<br>
लिंगाकारं समं तत्र सर्वं ज्ञेयं पृथक्पृथक् ६ ।<br>
विद्यार्थी पुरुषः प्रीत्या सहस्रमितपार्थिवम् ।<br>
पूजयेच्छिवलिंगं हि निश्चयात्तत्फलप्रदम् ७ ।<br>
नरः पार्थिवलिंगानां धनार्थी च तदर्द्धकम् ।<br>
पुत्रार्थी सार्द्धसाहस्रं वस्त्रार्थी शतपंचक्रम् ८ ।<br>
मोक्षार्थी कोटिगुणितं भूकामश्च सहस्रकम् ।<br>
दयार्थी च त्रिसाहस्रं तीर्थार्थी द्विसहस्रकम् ९ ।<br>
सुहृत्कामी त्रिसाहस्रं वश्यार्थी शतमष्टकम् ।<br>
मारणार्थी सप्तशतं मोहनार्थी शताष्टकम् 1.21.१० ।<br>
उच्चाटनपरश्चैव सहस्रं च यथोक्ततः ।<br>
स्तंभनार्थी सहस्रं तु द्वेषणार्थी तदर्द्धकम् ११ ।<br>
निगडान्मुक्तिकामस्तु सहस्रं सर्द्धमुत्तमम् ।<br>
महाराजभये पंचशतं ज्ञेयं विचक्षणैः १२ ।<br>
चौरादिसंकटे ज्ञेयं पार्थिवानां शतद्वयम् ।<br>
डाकिन्यादिभये पंचशतमुक्तं जपार्थिवम् १३ ।<br>
दारिद्र ये! पंचसाहस्रमयुतं सर्वकामदम् ।<br>
अथ नित्यविधिं वक्ष्ये शृणुध्वं मुनिसत्तमाः १४ ।<br>
एकं पापहरं प्रोक्तं द्विलिंगं चार्थसिद्धिदम् ।<br>
त्रिलिंगं सर्वकामानां कारणं परमीरितम् १५ ।<br>
उत्तरोत्तरमेवं स्यात्पूर्वोक्तगणनाविधि ।<br>
मतांतरमथो वक्ष्ये संख्यायां मुनिभेदतः १६ ।<br>
लिंगानामयुतं कृत्वा पार्थिवानां सुबुद्धिमान् ।<br>
निर्भयो हि भवेन्नूनं महाराजभयं हरेत् १७ ।<br>
कारागृहादिमुक्त्यर्थमयुतं कारयेद्बुधः ।<br>
डाकिन्यादिभये सप्तसहस्रं कारयेत्तथा १८ ।<br>
सहस्राणि पंचपंचाशदपुत्रः प्रकारयेत् ।<br>
लिंगानामयुतेनैव कन्यकासंततिं लभेत् १९ ।<br>
लिंगानामयुतेनैव विष्ण्वादैश्वर्यमाप्नुयात् ।<br>
लिंगानां प्रयुतेनैव ह्यतुलां श्रियमाप्नुयात् 1.21.२० ।<br>
कोटिमेकां तु लिंगानां यः करोति नरो भुवि ।<br>
शिव एव भवेत्सोपि नात्र कार्य्या विचारणा २१ ।<br>
अर्चा पार्थिवलिंगानां कोटियज्ञफलप्रदा ।<br>
भुक्तिदा मुक्तिदा नित्यं ततः कामर्थिनां नृणाम् २२ ।<br>
विना लिंगार्चनं यस्य कालो गच्छति नित्यशः ।<br>
महाहानिर्भवेत्तस्य दुर्वृत्तस्य दुरात्मनः २३ ।<br>
एकतः सर्वदानानि व्रतानि विविधानि च ।<br>
तीर्थानि नियमा यज्ञा लिंगार्चा चैकतः स्मृता २४ ।<br>
कलौ लिंगार्चनं श्रेष्ठं तथा लोके प्रदृश्यते ।<br>
तथा नास्तीति शास्त्राणामेष सिद्धान्तनिश्चयः २५ ।<br>
भुक्तिमुक्तिप्रदं लिंगं विविधापन्निवारणम् ।<br>
पूजयित्वा नरो नित्यं शिवसायुज्यमाप्नुयात् २६ ।<br>
शिवानाममयं लिंगं नित्यं पूज्यं महर्षिभिः ।<br>
यतश्च सर्वलिंगेषु तस्मात्पूज्यं विधानतः २७ ।<br>
उत्तमं मध्यमं नीचं त्रिविधं लिंगमीरितम् ।<br>
मानतो मुनिशार्दूलास्तच्छृणुध्वं वदाम्यहम् २८ ।<br>
चतुरंगुलमुच्छ्रायं रम्यं वेदिकया युतम् ।<br>
उत्तमं लिंगमाख्यातं मुनिभिः शास्त्रकोविदैः २९ ।<br>
तदर्द्धं मध्यमं प्रोक्तं तदर्द्धमघमं स्मृतम् ।<br>
इत्थं त्रिविधमाख्यातमुत्तरोत्तरतः परम् 1.21.३० ।<br>
अनेकलिंगं यो नित्यं भक्तिश्रद्धासमन्वितः ।<br>
पूजयेत्स लभेत्कामान्मनसा मानसेप्सितान् ३१ ।<br>
न लिंगाराधनादन्यत्पुण्यं वेदचतुष्टये ।<br>
विद्यते सर्वशास्त्राणामेष एव विनिश्चयः ३२ ।<br>
सर्वमेतत्परित्यज्य कर्मजालमशेषतः ।<br>
भक्त्या परमया विद्वाँ ल्लिंगमेकं प्रपूजयेत् ३३ ।<br>
लिंगेर्चितेर्चितं सर्वं जगत्स्थावरजंगमम् ।<br>
संसारांबुधिमग्नानां नान्यत्तारणसाधनम् ३४ ।<br>
अज्ञानतिमिरांधानां विषयासक्तचेतसाम् ।<br>
प्लवो नान्योस्ति जगति लिंगाराधनमंतरा ३५ ।<br>
हरिब्रह्मादयो देवा मुनयो यक्षराक्षसाः ।<br>
गंधर्वाश्चरणास्सिद्धा दैतेया दानवास्तथा ३६ ।<br>
नागाः शेषप्रभृतयो गरुडाद्याःखगास्तथा ।<br>
सप्रजापतयश्चान्ये मनवः किन्नरा नराः ३७ ।<br>
पूजयित्वा महाभक्त्या लिंगं सर्वार्थसिद्धिदम् ।<br>
प्राप्ताः कामानभीष्टांश्च तांस्तान्सर्वान्हृदि स्थितान् ३८ ।<br>
ब्राह्मणः क्षत्रियो वैश्यः शूद्रो वा प्रतिलोमजः ।<br>
पूजयेत्सततं लिंगं तत्तन्मंत्रेण सादरम् ३९ ।<br>
किं बहूक्तेन मुनयः स्त्रीणामपि तथान्यतः ।<br>
अधिकारोस्ति सर्वेषां शिवलिंगार्चने द्विजाः 1.21.४० ।<br>
द्विजानां वैदिकेनापि मार्गेणाराधनं वरम् ।<br>
अन्येषामपि जंतूनां वैदिकेन न संमतम् ४१ ।<br>
वैदिकानां द्विजानां च पूजा वैदिकमार्गतः ।<br>
कर्तव्यानान्यमार्गेण इत्याह भगवाञ्छिवः ४२ ।<br>
दधीचिगौतमादीनां शापेनादग्धचेतसाम् ।<br>
द्विजानां जायते श्रद्धानैव वैदिककर्मणि ४३ ।<br>
यो वैदिकमनादृत्य कर्म स्मार्तमथापि वा ।<br>
अन्यत्समाचरेन्मर्त्यो न संकल्पफलं लभेत् ४४ ।<br>
इत्थं कृत्वार्चनं शंभोर्नैवेद्यांतं विधानतः ।<br>
पूजयेदष्टमूर्तीश्च तत्रैव त्रिजगन्मयीः ४५ ।<br>
क्षितिरापोनलो वायुराकाशः सूर्य्यसोमकौ ।<br>
यजमान इति त्वष्टौ मूर्तयः परिकीर्तिताः ४६ ।<br>
शर्वो भवश्च रुद्र श्च उग्रोभीम इतीश्वरः ।<br>
महादेवः पशुपतिरेतान्मूर्तिभिरर्चयेत् ४७ ।<br>
पूजयेत्परिवारं च ततः शंभोः सुभक्तितः ।<br>
ईशानादिक्रमात्तत्र चंदनाक्षतपत्रकैः ४८ ।<br>
ईशानं नंदिनं चंडं महाकालं च भृंगिणम् ।<br>
वृषं स्कंदं कपर्दीशं सोमं शुक्रं च तत्क्रमात् ४९ ।<br>
अग्रतो वीरभद्रं च पृष्ठे कीर्तिमुखं तथा ।<br>
तत एकादशान्रुद्रा न्पूजयेद्विधिना ततः 1.21.५० ।<br>
ततः पंचाक्षरं जप्त्वा शतरुद्रि यमेव च ।<br>
स्तुतीर्नानाविधाः कृत्वा पंचांगपठनं तथा ५१ ।<br>
ततः प्रदक्षिणां कृत्वा नत्वा लिंगं विसर्जयेत् ।<br>
इति प्रोक्तमशेषं च शिवपूजनमादरात् ५२ ।<br>
रात्रावुदण्मुखः कुर्याद्देवकार्यं सदैव हि ।<br>
शिवार्चनं सदाप्येवं शुचिः कुर्यादुदण्मुखः ५३ ।<br>
न प्राचीमग्रतः शंभोर्नोदीचीं शक्तिसंहितान् ।<br>
न प्रतीचीं यतः पृष्ठमतो ग्राह्यं समाश्रयेत् ५४ ।<br>
विना भस्मत्रिपुंड्रेण विना रुद्रा क्षमालया ।<br>
बिल्वपत्रं विना नैव पूजयेच्छंकरं बुधः ५५ ।<br>
भस्माप्राप्तौ मुनिश्रेष्ठाः प्रवृत्ते शिवपूजने ।<br>
तस्मान्मृदापि कर्तव्यं ललाटे च त्रिपुंड्रकम् ५६ ।<br>
इति श्रीशिवमहापुराणे प्रथमायां विद्येश्वरसंहितायां साध्यसाधनखण्डे पार्थिवपूजनवर्णनं नामैकविंशोऽध्यायः २१ ।<br>
<br>
