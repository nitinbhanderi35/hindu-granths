ऋषय ऊचुः ।<br>
पार्थिवप्रतिमापूजाविधानं ब्रूहि सत्तम ।<br>
येन पूजाविधानेन सर्वाभिष्टमवाप्यते १ ।<br>
सूत उवाच ।<br>
सुसाधुपृष्टं युष्माभिः सदा सर्वार्थदायकम् ।<br>
सद्यो दुःखस्य शमनं शृणुत प्रब्रवीमि वः २ ।<br>
अपमृत्युहरं कालमृत्योश्चापि विनाशनम् ।<br>
सद्यः कलत्रपुत्रादिधनधान्यप्रदं द्विजाः ३ ।<br>
अन्नादिभोज्यं वस्त्रादिसर्वमुत्पद्यते यतः ।<br>
ततो मृदादिप्रतिमापूजाभीष्टप्रदा भुवि ४ ।<br>
पुरुषाणां च नारीणामधिकारोत्र निश्चितम् ।<br>
नद्यां तडागे कूपे वा जलांतर्मृदमाहरेत् ५ ।<br>
संशोध्य गंधचूर्णेन पेषयित्वा सुमंडपे ।<br>
हस्तेन प्रतिमां कुर्यात्क्षीरेण च सुसंस्कृताम् ६ ।<br>
अंगप्रत्यंगकोपेतामायुधैश्च समन्विताम् ।<br>
पद्मासनस्थितां कृत्वा पूजयेदादरेण हि ७ ।<br>
विघ्नेशादित्यविष्णूनामंबायाश्च शिवस्य च ।<br>
शिवस्यशिवलिंगं च सर्वदा पूजयेद्द्विज ८ ।<br>
षोडशैरुपचारैश्च कुर्यात्तत्फलसिद्धये ।<br>
पुष्पेण प्रोक्षणं कुर्यादभिषेकं समंत्रकम् ९ ।<br>
शाल्यन्नेनैव नैवेद्यं सर्वं कुडवमानतः ।<br>
गृहे तु कुडवं ज्ञेयं मानुषे प्रस्थमिष्यते 1.16.१० ।<br>
दैवे प्रस्थत्रयं योग्यं स्वयंभोः प्रस्थपंचकम् ।<br>
एवं पूर्णफलं विद्यादधिकं वै द्वयं त्रयम् ११ ।<br>
सहस्रपूजया सत्यं सत्यलोकं लभेद्द्विजः ।<br>
द्वादशांगुलमायामं द्विगुणं च ततोऽधिकम् १२ ।<br>
प्रमाणमंगुलस्यैकं तदूर्ध्वं पंचकत्रयम् ।<br>
अयोदारुकृतं पात्रं शिवमित्युच्यते बुधैः १३ ।<br>
तदष्टभागः प्रस्थः स्यात्तच्चतुःकुडवं मतम् ।<br>
दशप्रस्थं शतप्रस्थं सहस्रप्रस्थमेव च १४ ।<br>
जलतैलादिगंधानां यथायोग्यं च मानतः ।<br>
मानुषार्षस्वयंभूनां महापूजेति कथ्यते १५ ।<br>
अभिषेकादात्मशुद्धिर्गंधात्पुण्यमवाप्यते ।<br>
आयुस्तृप्तिश्च नैवेद्याद्धूपादर्थमवाप्यते १६* तु. <a href="/wiki/%E0%A4%AE%E0%A4%A3%E0%A5%8D%E0%A4%A1%E0%A4%B2%E0%A4%AC%E0%A5%8D%E0%A4%B0%E0%A4%BE%E0%A4%B9%E0%A5%8D%E0%A4%AE%E0%A4%A3%E0%A5%8B%E0%A4%AA%E0%A4%A8%E0%A4%BF%E0%A4%B7%E0%A4%A4%E0%A5%8D" title="मण्डलब्राह्मणोपनिषत्">मण्डलब्राह्मणोपनिषत् २.२.५</a>।<br>
दीपाज्ज्ञानमवाप्नोति तांबूलाद्भोगमाप्नुयात् ।<br>
तस्मात्स्नानादिकं षट्कं प्रयत्नेन प्रसाधयेत् १७ ।<br>
नमस्कारो जपश्चैव सर्वाभीष्टप्रदावुभौ ।<br>
पूजान्ते च सदाकार्यौ भोगमोक्षार्थिभिर्नरैः १८ ।<br>
संपूज्य मनसा पूर्वं कुर्यात्तत्तत्सदा नरः ।<br>
देवानां पूजया चैव तत्तल्लोकमवाप्नुयात् १९ ।<br>
तदवांतरलोके च यथेष्टं भोग्यमाप्यते ।<br>
तद्विशेषान्प्रवक्ष्यामि शृणुत श्रद्धया द्विजाः 1.16.२० ।<br>
विघ्नेशपूजया सम्यग्भूर्लोकेऽभीष्टमाप्नुयात् ।<br>
शुक्रवारे चतुर्थ्यां च सिते श्रावणभाद्र के २१ ।<br>
भिषगृक्षे धनुर्मासे विघ्नेशं विधिवद्यजेत् ।<br>
शतं पूजासहस्रं वा तत्संख्याकदिनैर्व्रजेत् २२ ।<br>
देवाग्निश्रद्धया नित्यं पुत्रदं चेष्टदं नृणाम् ।<br>
सर्वपापप्रशमनं तत्तद्दुरितनाशनम् २३ ।<br>
वारपूजांशिवादीनामात्मशुद्धिप्रदां विदुः ।<br>
तिथिनक्षत्रयोगानामाधारं सार्वकामिकम् २४ ।<br>
तथा बृद्धिक्षयाभावात्पूर्णब्रह्मात्मकं विदुः ।<br>
उदयादुदयं वारो ब्रह्मप्रभृति कर्मणाम् २५ ।<br>
तिथ्यादौ देवपूजा हि पूर्णभोगप्रदा नृणाम् ।<br>
पूर्वभागः पितृ-णां तु निशि युक्तः प्रशस्यते २६ ।<br>
परभागस्तु देवानां दिवा युक्तः प्रशस्यते ।<br>
उदयव्यापिनी ग्राह्या मध्याह्ने यदि सा तिथिः २७ ।<br>
देवकार्ये तथा ग्राह्यास्थिति ऋक्षादिकाः शुभाः ।<br>
सम्यग्विचार्य वारादीन्कुर्यात्पूजाजपादिकम् २८ ।<br>
पूजार्यते ह्यनेनेति वेदेष्वर्थस्य योजना ।<br>
पूर्णभोगफलसिद्धिश्च जायते तेन कर्मणा २९ ।<br>
मनोभावांस्तथा ज्ञानमिष्टभोगार्थयोजनात् ।<br>
पूजाशब्दर्थ एवं हि विश्रुतो लोकवेदयोः 1.16.३० ।<br>
नित्यनैमित्तिकं कालात्सद्यः काम्ये स्वनुष्ठिते ।<br>
नित्यं मासं च पक्षं च वर्षं चैव यथाक्रमम् ३१ ।<br>
तत्तत्कर्मफलप्राप्तिस्तादृक्पापक्षयः क्रमात् ।<br>
महागणपतेः पूजा चतुर्थ्यां कृष्णपक्षके ३२ ।<br>
पक्षपापक्षयकरी पक्षभोगफलप्रदा ।<br>
चैत्रे चतुर्थ्यां पूजा च कृता मासफलप्रदा ३३ ।<br>
वर्षभोगप्रदा ज्ञेया कृता वै सिंहभाद्र के ।<br>
श्रवण्यादित्यवारे च सप्तम्यां हस्तभे दिने ३४ ।<br>
माघशुक्ले च सप्तम्यामादित्ययजनं चरेत् ।<br>
ज्येष्ठभाद्र कसौम्ये च द्वादश्यां श्रवर्णक्षके ३५ ।<br>
द्वादश्यां विष्णुयजनमिष्टंसंपत्करं विदुः ।<br>
श्रावणे विष्णुयजनमिष्टारोग्यप्रदं भवेत् ३६ ।<br>
गवादीन्द्वादशानर्थान्सांगान्दत्वा तु यत्फलम् ।<br>
तत्फलं समवाप्नोति द्वादश्यां विष्णुतर्पणात् ३७ ।<br>
द्वादश्यां द्वादशान्विप्रान्विष्णोर्द्वादशनामतः ।<br>
षोडशैरुपचारैश्च यजेत्तत्प्रीतिमाप्नुयात् ३८ ।<br>
एवं च सर्वदेवानां तत्तद्द्वादशनामकैः ।<br>
द्वादशब्रह्मयजनं तत्तत्प्रीतिकरं भवेत् ३९ ।<br>
कर्कटे सोमवारे च नवम्यां मृगशीर्षके ।<br>
अंबां यजेद्भूतिकामः सर्वभोगफलप्रदाम् 1.16.४० ।<br>
आश्वयुक्छुक्लनवमी सर्वाभीष्टफलप्रदा ।<br>
आदिवारे चतुर्दश्यां कृष्णपक्षे विशेषतः ४१ ।<br>
आर्द्रायां च महार्द्रायां शिवपूजा विशिष्यते ।<br>
माघकृष्णचतुर्दश्यां सर्वाभीष्टफलप्रदा ४२ ।<br>
आयुष्करी मृत्युहरा सर्वसिद्धिकरी नृणाम् ।<br>
ज्येष्ठमासे महार्द्रायां चतुर्दशीदिनेपि च ४३ ।<br>
मार्गशीर्षार्द्रकायां वा षोडशैरुपचारकैः ।<br>
तत्तन्मूर्तिशिवं पूज्य तस्य वै पाददर्शनम् ४४ ।<br>
शिवस्य यजनं ज्ञेयं भोगमोक्षप्रदं नृणाम् ।<br>
वारादिदेवयजनं कार्तिके हि विशिष्यते ४५ ।<br>
कार्तिके मासि संप्राप्ते सर्वान्देवान्यजेद्बुधः ।<br>
दानेन तपसा होमैर्जपेन नियमेन च ४६ ।<br>
षोडशैरुपचारैश्च प्रतिमा विप्रमंत्रकैः ।<br>
ब्राह्मणानां भोजनेन निष्कामार्तिकरो भवेत् ४७ ।<br>
कार्तिके देवयजनं सर्वभोगप्रदं भवेत् ।<br>
व्याधीनां हरणं चैव भवेद्भूतग्रहक्षयः ४८ ।<br>
कार्तिकादित्यवारेषु नृणामादित्यपूजनात् ।<br>
तैलकार्पासदानात्तु भवेत्कुष्ठादिसंक्षयः ४९ ।<br>
हरीतकीमरीचीनां वस्त्रक्षीरादिदानतः ।<br>
ब्रह्मप्रतिष्ठया चैव क्षयरोगक्षयो भवेत् 1.16.५० ।<br>
दीपसर्षपदानाच्च अपस्मारक्षयो भवेत् ।<br>
कृत्तिकासोमवारेषु शिवस्य यजनं नृणाम् ५१ ।<br>
महादारिद्र्य शमनं सर्वसंपत्करं भवेत् ।<br>
गृहक्षेत्रादिदानाच्च गृहोपकरणादिना ५२ ।<br>
कृत्तिकाभौमवारेषु स्कंदस्य यजनान्नृणाम् ।<br>
दीपघंटादिदानाद्वै वाक्सिद्धिरचिराद्भवेत् ५३ ।<br>
कृत्तिकासौम्यवारेषु विष्णोर्वै यजनं नृणाम् ।<br>
दध्योदनस्य दानं च सत्संतानकरं भवेत् ५४ ।<br>
कृतिकागुरुवारेषु ब्रह्मणो यजनाद्धनैः ।<br>
मधुस्वर्णाज्यदानेन भोगवृद्धिर्भवेन्नृणाम् ५५ ।<br>
कृत्तिकाशुक्रवारेषु गजकोमेडयाजनात् १ ।<br>
गंधपुष्पान्नदानेन भोग्यवृद्धिर्भवेन्नृणाम् ५६ ।<br>
वंध्या सुपुत्रं लभते स्वर्णरौप्यादिदानतः ।<br>
कृत्तिकाशनिवारेषु दिक्पालानां च वंदनम् ५७ ।<br>
दिग्गजानां च नागानां सेतुपानां च पूजनम् ।<br>
त्र्यंबकस्य च रुद्रस्य विष्णोः पापहरस्य च ५८ ।<br>
ज्ञानदं ब्रह्मणश्चैव धन्वंतर्यश्विनोस्तथा ।<br>
रोगापमृत्युहरणं तत्कालव्याधिशांतिदम् ५९ ।<br>
लवणायसतैलानां माषादीनां च दानतः ।<br>
त्रिकटुफलगंधानां जलादीनां च दानतः 1.16.६० ।<br>
द्रवाणां कठिनानां च प्रस्थेन पलमानतः ।<br>
स्वर्गप्राप्तिर्धनुर्मासे ह्युषःकाले च पूजनम् ६१ ।<br>
शिवादीनां च सर्वेषां क्रमाद्वै सर्वसिद्धये ।<br>
शाल्यन्नस्य हविष्यस्य नैवेद्यं शस्तमुच्यते* ६२ ।<br>
विविधान्नस्य नैवेद्यं धनुर्मासे विशिष्यते ।<br>
मार्गशीर्षेऽन्नदस्यैव सर्वमिष्टफलं भवेत् ६३ ।<br>
पापक्षयं चेष्टसिद्धिं चारोग्यं धर्ममेव च ।<br>
सम्यग्वेदपरिज्ञानं सदनुष्ठानमेव च ६४ ।<br>
इहामुत्र महाभोगानंते योगं च शाश्वतम् ।<br>
वेदांतज्ञानसिद्धिं च मार्गशीर्षान्नदो लभेत् ६५ ।<br>
मार्गशीर्षे ह्युषःकाले दिनत्रयमथापि वा ।<br>
यजेद्देवान्भोगकामो नाधनुर्मासिको भवेत् ६६ ।<br>
यावत्संगवकालं तु धनुर्मासो विधीयते ।<br>
धनुर्मासे निराहारो मासमात्रं जितेंद्रियः ६७ ।<br>
आमध्याह्नजपेद्विप्रो गायत्रीं वेदमातरम् ।<br>
पंचाक्षरादिकान्मंत्रान्पश्चादासप्तिकं जपेत् ६८ ।<br>
ज्ञानं लब्ध्वा च देहांते विप्रो मुक्तिमवाप्नुयात् ।<br>
अन्येषां नरनारीणां त्रिःस्नानेन जपेन च ६९ ।<br>
सदा पंचाक्षरस्यैव विशुद्धं ज्ञानमाप्यते ।<br>
इष्टमन्त्रान्सदा जप्त्वा महापापक्षयं लभेत् 1.16.७० ।<br>
धनुर्मासे विशेषेण महानैवेद्यमाचरेत् ।<br>
शालितंडुलभारेण मरीचप्रस्थकेन च ७१ ।<br>
गणनाद्द्वादशं सर्वं मध्वाज्यकुडवेन हि ।<br>
द्रोणयुक्तेन मुद्गेन द्वादशव्यंजनेन च ७२ ।<br>
घृतपक्वैरपूपैश्च मोदकैः शालिकादिभिः ।<br>
द्वादशैश्च दधिक्षीरैर्द्वादशप्रस्थकेन च ७३ ।<br>
नारिकेलफलादीनां तथा गणनया सह ।<br>
द्वादशक्रमुकैर्युक्तं षट्त्रिंशत्पत्रकैर्युतम् ७४ ।<br>
कर्पूरखुरचूर्णेन पंचसौगंधिकैर्युतम् ।<br>
तांबूलयुक्तं तु यदा महानैवेद्यलक्षणम्* ७५ ।<br>
महानैवेद्यमेतद्वै देवतार्पणपूर्वकम् ।<br>
वर्णानुक्रमपूर्वेण तद्भक्तेभ्यः प्रदापयेत् ७६ ।<br>
एवं चौदननैवेद्याद्भूमौ राष्ट्रपतिर्भवेत् ।<br>
महानैवेद्यदानेन नरः स्वर्गमवाप्नुयात् ७७ ।<br>
महानैवेद्यदानेन सहस्रेण द्विजर्षभाः ।<br>
सत्यलोके च तल्लोके पूर्णमायुरवाप्नुयात् ७८ ।<br>
सहस्राणां च त्रिंशत्या महानैवेद्यदानतः ।<br>
तदूर्ध्वलोकमाप्यैव न पुनर्जन्मभाग्भवेत् ७९ ।<br>
सहस्राणां च षट्त्रिंशज्जन्म नैवेद्यमीरितम् ।<br>
तावन्नैवेद्यदानं तु महापूर्णं तदुच्यते 1.16.८० ।<br>
महापूर्णस्य नैवेद्यं जन्मनैवेद्यमिष्यते ।<br>
जन्मनैवेद्यदानेन पुनर्जन्म न विद्यते ८१ ।<br>
ऊर्जे मासि दिने पुण्ये जन्म नैवेद्यमाचरेत् ।<br>
संक्रांतिपातजन्मर्क्षपौर्णमास्यादिसंयुते ८२ ।<br>
अब्दजन्मदिने कुर्याज्जन्मनैवेद्यमुत्तमम् ।<br>
मासांतरेषु जन्मर्क्षपूर्णयोगदिनेपि च ८३ ।<br>
मेलने च शनैर्वापि तावत्साहस्रमाचरेत् ।<br>
जन्मनैवेद्यदानेन जन्मार्पणफलं लभेत् ८४ ।<br>
जन्मार्पणाच्छिवः प्रीतिः स्वसायुज्यं ददाति हि ।<br>
इदं तज्जन्मनैवेद्यं शिवस्यैव प्रदापयेत् ८५ ।<br>
योनिलिंगस्वरूपेण शिवो जन्मनिरूपकः ।<br>
तस्माज्जन्मनिवृत्त्यर्थं जन्म पूजा शिवस्य हि ८६ ।<br>
बिंदुनादात्मकं सर्वं जगत्स्थावरजंगमम् ।<br>
बिंदुः शक्तिः शिवो नादः शिवशक्त्यात्मकं जगत् ८७ ।<br>
नादाधारमिदं बिंदुर्बिंद्वाधारमिदं जगत् ।<br>
जगदाधारभूतौ हि बिंदुनादौ व्यवस्थितौ ८८ ।<br>
बिन्दुनादयुतं सर्वं सकलीकरणं भवेत् ।<br>
सकलीकरणाज्जन्मजगत्प्राप्नोत्यसंशयः ८९ ।<br>
बिंदुनादात्मकं लिंगं जगत्कारणमुच्यते ।<br>
बिंदुर्देवीशिवो नादः शिवलिंगं तु कथ्यते 1.16.९० ।<br>
तस्माज्जन्मनिवृत्त्यर्थं शिवलिंगं प्रपूजयेत् ।<br>
माता देवी बिंदुरूपा नादरूपः शिवः पिता ९१ ।<br>
पूजिताभ्यां पितृभ्यां तु परमानंद एव हि ।<br>
परमानंदलाभार्थं शिवलिंगं प्रपूजयेत् ९२ ।<br>
सा देवी जगतां माता स शिवो जगतः पिता ।<br>
पित्रोः शुश्रूषके नित्यं कृपाधिक्यं हि वर्धते ९३ ।<br>
कृपयांतर्गतैश्वर्यं पूजकस्य ददाति हि ।<br>
तस्मादंतर्गतानंदलाभार्थं मुनिपुंगवाः ९४ ।<br>
पितृमातृस्वरूपेण शिवलिंगं प्रपूजयेत् ।<br>
भर्गः पुरुषरूपो हि भर्गा प्रकृतिरुच्यते ९५ ।<br>
अव्यक्तांतरधिष्ठानं गर्भः पुरुष उच्यते ।<br>
सुव्यक्तांतरधिष्ठानं गर्भः प्रकृतिरुच्यते ९६ ।<br>
पुरुषत्वादिगर्भो हि गर्भवाञ्जनको यतः ।<br>
पुरुषात्प्रकृतो युक्तं प्रथमं जन्म कथ्यते ९७ ।<br>
प्रकृतेर्व्यक्ततां यातं द्वितीयं जन्म कथ्यते ।<br>
जन्म जंतुर्मृत्युजन्म पुरुषात्प्रतिपद्यते ९८ ।<br>
अन्यतो भाव्यतेऽवश्यं मायया जन्म कथ्यते ।<br>
जीर्यते जन्मकालाद्यत्तस्माज्जीव इति स्मृतः ९९ ।<br>
जन्यते तन्यते पाशैर्जीवशब्दार्थ एव हि ।<br>
जन्मपाशनिवृत्त्यर्थं जन्मलिंगं प्रपूजयेत् 1.16.१०० ।<br>
भं वृद्धिं गच्छतीत्यर्थाद्भगः प्रकृतिरुच्यते ।<br>
प्राकृतैः शब्दमात्राद्यैः प्राकृतेंद्रियभोजनात् १०१ ।<br>
भगस्येदं भोगमिति शब्दार्थो मुख्यतः श्रुतः ।<br>
मुख्यो भगस्तु प्रकृतिर्भगवाञ्छिव उच्यते १०२ ।<br>
भगवान्भोगदाता हि नाऽन्यो भोगप्रदायकः ।<br>
भगस्वामी च भगवान्भर्ग<sup id="cite_ref-1" class="reference"><a href="#cite_note-1">[१]</a></sup> इत्युच्यते बुधैः १०३ ।<br>
भगेन सहितं लिंगं भगंलिंगेन संयुतम् ।<br>
इहामुत्र च भोगार्थं नित्यभोगार्थमेव च १०४ ।<br>
भगवंतं महादेवं शिवलिंगं प्रपूजयेत् ।<br>
लोकप्रसविता सूर्यस्तच्चिह्नं प्रसवाद्भवेत् १०५ ।<br>
लिंगेप्रसूतिकर्तारं लिंगिनं पुरुषो यजेत् ।<br>
लिंगार्थगमकं चिह्नं लिंगमित्यभिधीयते १०६ ।<br>
लिंगमर्थं हि पुरुषं शिवं गमयतीत्यदः ।<br>
शिवशक्त्योश्च चिह्नस्य मेलनं लिंगमुच्यते १०७ ।<br>
स्वचिह्नपूजनात्प्रीतश्चिह्नकार्यं न वीयते ।<br>
चिह्नकार्यं तु जन्मादिजन्माद्यं विनिवर्तते १०८ ।<br>
प्राकृतैः पुरुषैश्चापि बाह्याभ्यंतरसंभवैः ।<br>
षोडशैरुपचारैश्च शिवलिंगं प्रपूजयेत् १०९ ।<br>
एवमादित्यवारे हि पूजा जन्मनिवर्तिका ।<br>
आदिवारे महालिंगं प्रणवेनैव पूजयेत् 1.16.११० ।<br>
आदिवारे पंचगव्यैरभिषेको विशिष्यते ।<br>
गोमयं गोजलं क्षीरं दध्याज्यं पंचगव्यकम् १११ ।<br>
क्षीराद्यं च पृथक्च्चैव मधुना चेक्षुसारकैः ।<br>
गव्यक्षीरान्ननैवेद्यं प्रणवेनैव कारयेत् ११२ ।<br>
प्रणवं ध्वनिलिंगं तु नादलिंगं स्वयंभुवः ।<br>
बिंदुलिंगं तु यंत्रं स्यान्मकारं तु प्रतिष्ठितम् ११३ ।<br>
उकारं चरलिंगं स्यादकारं गुरुविग्रहम् ।<br>
षड्लिंगं पूजया नित्यं जीवन्मुक्तो न संशयः ११४ ।<br>
शिवस्य भक्त्या पूजा हि जन्ममुक्तिकरी नृणाम् ।<br>
रुद्रा क्षधारणात्पादमर्धं वैभूतिधारणात् ११५ ।<br>
त्रिपादं मंत्रजाप्याच्च पूजया पूर्णभक्तिमान् ।<br>
शिवलिंगं च भक्तं च पूज्य मोक्षं लभेन्नरः ११६ ।<br>
य इमं पठतेऽध्यायं शृणुयाद्वा समाहितः ।<br>
तस्यैव शिवभक्तिश्च वर्धते सुदृढा द्विजाः ११७ ।<br>
इति श्रीशिवमहापुराणे विद्येश्वरसंहितायां षोडशोऽध्यायः १६ ।<br>
<br>
