नंदिकेश्वर उवाच ।<br>
ससर्जाथ महादेवः पुरुषं कंचिदद्भुतम् ।<br>
भैरवाख्यं भ्रुवोर्मध्याद्ब्रह्मदर्पजिघांसया १ ।<br>
स वै तदा तत्र पतिं प्रणम्य शिवमंगणे ।<br>
किं कार्यं करवाण्यत्र शीघ्रमाज्ञापय प्रभो २ ।<br>
वत्सयोऽयं विधिः साक्षाज्जगतामाद्यदैवतम् ।<br>
नूनमर्चय खड्गेन तिग्मेन जवसा परम् ३ ।<br>
स वै गृहीत्वैककरेण केशं तत्पंचमं दृप्तमसत्यभाषणम् ।<br>
छित्त्वा शिरांस्यस्य निहंतुमुद्यतः प्रकंपयन्खड्गमतिस्फुटं करैः ४ ।<br>
पिता तवोत्सृष्टविभूषणांबरस्रगुत्तरीयामलकेशसंहतिः ।<br>
प्रवातरंभेव लतेव चंचलः पपात वै भैरवपादपंकजे ५ ।<br>
तावद्विधिं तात दिदृक्षुरच्युतः कृपालुरस्मत्पतिपादपल्लवम् ।<br>
निषिच्य बाष्पैरवदत्कृतांजलिर्यथा शिशुः स्वं पितरं कलाक्षरम् ६ ।<br>
अच्युत उवाच ।<br>
त्वया प्रयत्नेन पुरा हि दत्तं यदस्य पंचाननमीशचिह्नम् ।<br>
तस्मात्क्षमस्वाद्यमनुग्रहार्हं कुरु प्रसादं विधये ह्यमुष्मै ७ ।<br>
इत्यर्थितोऽच्युतेनेशस्तुष्टः सुरगणांगणे ।<br>
निवर्तयामास तदा भैरवं ब्रह्मदंडतः ८ ।<br>
अथाह देवः कितवं विधिं विगतकंधरम् ।<br>
ब्रह्मंस्त्वमर्हणाकांक्षी शठमीशत्वमास्थितः ९ ।<br>
नातस्ते सत्कृतिर्लोके भूयात्स्थानोत्सवादिकम् ।<br>
ब्रह्मोवच ।<br>
स्वामिन्प्रसीदाद्य महाविभूते मन्ये वरं वरद मे शिरसः प्रमोक्षम् 1.8.१० ।<br>
नमस्तुभ्यं भगवते बंधवे विश्वयोनये ।<br>
सहिष्णवे सर्वदोषाणां शंभवे शैलधन्वने ११ ।<br>
ईश्वर उवाच ।<br>
अराजभयमेतद्वै जगत्सर्वं न शिष्यति ।<br>
ततस्त्वं जहि दंडार्हं वह लोकधुरं शिशो १२ ।<br>
वरं ददामि ते तत्र गृहाण दुर्लभं परम् ।<br>
वैतानिकेषु गृह्येषु यज्ञे च भवान् गुरुः १३ ।<br>
निष्फलस्त्वदृते यज्ञः सांगश्च सहदक्षिणः ।<br>
अथाह देवः कितवं केतकं कूटसाक्षिणम् १४ ।<br>
रे रे केतक दुष्टस्त्वं शठ दूरमितो व्रज ।<br>
ममापि प्रेम ते पुष्पे मा भूत्पूजास्वितः परम् १५ ।<br>
इत्युक्ते तत्र देवेन केतकं देवजातयः ।<br>
सर्वानि वारयामासुस्तत्पार्श्वादन्यतस्तदा १६ ।<br>
केतक उवाच ।<br>
नमस्ते नाथ मे जन्मनिष्फलं भवदाज्ञया ।<br>
सफलं क्रियतां तात क्षम्यतां मम किल्बिषम् १७ ।<br>
ज्ञानाज्ञानकृतं पापं नाशयत्येव ते स्मृतिः ।<br>
तादृशे त्वयि दृष्टे मे मिथ्यादोषः कुतो भवेत् १८ ।<br>
तथा स्तुतस्तु भगवान्केतकेन सभातले ।<br>
न मे त्वद्धारणं योग्यं सत्यवागहमीश्वरः १९ ।<br>
मदीयास्त्वां धरिष्यंति जन्म ते सफलं ततः ।<br>
त्वं वै वितानव्याजेन ममोपरि भविष्यसि 1.8.२० ।<br>
इत्यनुगृह्य भगवान्केतकं विधिमाधवौ ।<br>
विरराज सभामध्ये सर्वदेवैरभिष्टुतः २१ ।<br>
इति श्रीशिवमहापुराणे विद्येश्वरसंहितायामष्टमोऽध्यायः ८ ।<br>
<br>
