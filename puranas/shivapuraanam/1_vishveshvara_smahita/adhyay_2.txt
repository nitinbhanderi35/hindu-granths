सूत उवाच ।<br>
साधुपृष्टं साधवो वस्त्रैलोक्यहितकारकम् ।<br>
गुरुं स्मृत्वा भवत्स्नेहाद्वक्ष्ये तच्छृणुतादरात् १ ।<br>
वेदांतसारसर्वस्वं पुराणं शैवमुत्तमम् ।<br>
सर्वाघौघोद्धारकरं परत्र परमार्थदम् २ ।<br>
कलिकल्मषविध्वंसि यस्मिञ्छिवयशः परम् ।<br>
विजृम्भते सदा विप्राश्चतुर्वर्गफलप्रदम् ३ ।<br>
तस्याध्ययनमात्रेण पुराणस्य द्विजोत्तमाः ।<br>
सर्वोत्तमस्य शैवस्य ते यास्यंति सुसद्गतिम् ४ ।<br>
तावद्विजृंभते पापं ब्रह्महत्यापुरस्सरम् ।<br>
यावच्छिवपुराणं हि नोदेष्यति जगत्यहो ५ ।<br>
तावत्कलिमहोत्पाताः संचरिष्यंति निर्भयाः ।<br>
यावच्छिवपुराणं हि नोदेष्यति जगत्यहो ६ ।<br>
तावत्सर्वाणि शास्त्राणि विवदंति परस्परम् ।<br>
यावच्छिवपुराणं हि नोदेष्यति जगत्यहो ७ ।<br>
तावत्स्वरूपं दुर्बोधं शिवस्य महतामपि ।<br>
यावच्छिवपुराणं हि नो देष्यति जगत्यहो ८ ।<br>
तावद्यमभटाः क्रूराः संचरिष्यंति निर्भयाः ।<br>
यावच्छिवपुराणं हि नोदेष्यति जगत्यहो ९ ।<br>
तावत्सर्वपुराणानि प्रगर्जंति महीतले ।<br>
यावच्छिवपुराणं हि नोदेष्यति जगत्यहो 1.2.१० ।<br>
तावत्सर्वाणि तीर्थानि विवदंति महीतले ।<br>
यावच्छिवपुराणं हि नोदेष्यति जगत्यहो ११ ।<br>
तावत्सर्वाणि मंत्राणि विवदंति महीतले ।<br>
यावच्छिवपुराणं हि नोदेष्यति महीतले १२ ।<br>
तावत्सर्वाणि क्षेत्राणि विवदंति महीतले ।<br>
यावच्छिवपुराणं हि नोदेष्यति महीतले १३ ।<br>
तावत्सर्वाणि पीठानि विवदंति महीतले ।<br>
यावच्छिवपुराणं हि नोदेष्यति महीतले १४ ।<br>
तावत्सर्वाणि दानानि विवदंति महीतले ।<br>
यावच्छिवपुराणं हि नोदेष्यति महीतले १५ ।<br>
तावत्सर्वे च ते देवा विवदंति महीतले ।<br>
यावच्छिवपुराणं हि नोदेष्यति महीतले १६ ।<br>
तावत्सर्वे च सिद्धान्ता विवदंति महीतले ।<br>
यावच्छिवपुराणं हि नोदेष्यति महीतले १७ ।<br>
अस्य शैवपुराणस्य कीर्तनश्रवणाद्द्विजाः ।<br>
फलं वक्तुं न शक्नोमि कार्त्स्न्येन मुनिसत्तमाः १८ ।<br>
तथापि तस्य माहात्म्यं वक्ष्ये किंचित्तु वोनघाः ।<br>
चित्तमाधाय शृणुत व्यासेनोक्तं पुरा मम १९ ।<br>
एतच्छिवपुराणं हि श्लोकं श्लोकार्द्धमेव च ।<br>
यः पठेद्भक्तिसंयुक्तस्स पापान्मुच्यते क्षणात् 1.2.२० ।<br>
एतच्छिवपुराणं हि यः प्रत्यहमतंद्रि तः ।<br>
यथाशक्ति पठेद्भक्त्या स जीवन्मुक्त उच्यते २१ ।<br>
एतच्छिवपुराणं हि यो भक्त्यार्चयते सदा ।<br>
दिने दिनेऽश्वमेधस्य फलं प्राप्नोत्यसंशयम् २२ ।<br>
एतच्छिवपुराणं यस्साधारणपदेच्छया ।<br>
अन्यतः शृणुयात्सोऽपि मत्तो मुच्येत पातकात् २३ ।<br>
एतच्छिवपुराणं यो नमस्कुर्याददूरतः ।<br>
सर्वदेवार्चनफलं स प्राप्नोति न संशयः २४ ।<br>
एतच्छिवपुराणं वै लिखित्वा पुस्तकं स्वयम् ।<br>
यो दद्याच्छिवभक्तेभ्यस्तस्य पुण्यफलं शृणु २५ ।<br>
अधीतेषु च शास्त्रेषु वेदेषु व्याकृतेषु च ।<br>
यत्फलं दुर्लभं लोके तत्फलं तस्य संभवेत् २६ ।<br>
एतच्छिवपुराणं हि चतुर्दश्यामुपोषितः ।<br>
शिवभक्तसभायां यो व्याकरोति स उत्तमः २७ ।<br>
प्रत्यक्षरं तु गायत्रीपुरश्चर्य्याफलं लभेत् ।<br>
इह भुक्त्वाखिलान्कामानं ते निर्वाणतां व्रजेत् २८ ।<br>
उपोषितश्चतुर्दश्यां रात्रौ जागरणान्वितः ।<br>
यः पठेच्छृणुयाद्वापि तस्य पुण्यं वदाम्यहम् २९ ।<br>
कुरुक्षेत्रादिनिखिलपुण्यतीर्थेष्वनेकशः ।<br>
आत्मतुल्यधनं सूर्य्यग्रहणे सर्वतोमुखे 1.2.३० ।<br>
विप्रेभ्यो व्यासमुख्येभ्यो दत्त्वायत्फलमश्नुते ।<br>
तत्फलं संभवेत्तस्य सत्यं सत्यं न संशयः ३१ ।<br>
एतच्छिवपुराणं हि गायते योप्यहर्निशम् ।<br>
आज्ञां तस्य प्रतीक्षेरन्देवा इन्द्र पुरो गमाः ३२ ।<br>
एतच्छिवपुराणं यः पठञ्छृण्वन्हि नित्यशः ।<br>
यद्यत्करोति सत्कर्म तत्कोटिगुणितं भवेत् ३३ ।<br>
समाहितः पठेद्यस्तु तत्र श्रीरुद्र संहिताम् ।<br>
स ब्रह्मघ्नोऽपि पूतात्मा त्रिभिरेवादिनैर्भवेत् ३४ ।<br>
तां रुद्र संहितां यस्तु भैरवप्रतिमांतिके ।<br>
त्रिः पठेत्प्रत्यहं मौनी स कामानखिलाँ ल्लभेत् ३५ ।<br>
तां रुद्र संहितां यस्तु सपठेद्वटबिल्वयोः ।<br>
प्रदक्षिणां प्रकुर्वाणो ब्रह्महत्या निवर्तते ३६ ।<br>
कैलाससंहिता तत्र ततोऽपि परमस्मृता ।<br>
ब्रह्मस्वरूपिणी साक्षात्प्रणवार्थप्रकाशिका ३७ ।<br>
कैलाससंहितायास्तु माहात्म्यं वेत्ति शंकरः ।<br>
कृत्स्नं तदर्द्धं व्यासश्च तदर्द्धं वेद्म्यहं द्विजाः ३८ ।<br>
तत्र किंचित्प्रवक्ष्यामि कृत्स्नं वक्तुं न शक्यते ।<br>
यज्ज्ञात्वा तत्क्षणाल्लोकश्चित्तशुद्धिमवाप्नुयात् ३९ ।<br>
न नाशयति यत्पापं सा रौद्री संहिता द्विजाः ।<br>
तन्न पश्याम्यहं लोके मार्गमाणोऽपि सर्वदा 1.2.४० ।<br>
शिवेनोपनिषत्सिंधुमन्थनोत्पादितां मुदा ।<br>
कुमारायार्पितां तां वै सुधां पीत्वाऽमरो भवेत् ४१ ।<br>
ब्रह्महत्यादिपापानां निष्कृतिं कर्तुमुद्यतः ।<br>
मासमात्रं संहितां तां पठित्वा मुच्यते ततः ४२ ।<br>
दुष्प्रतिग्रहदुर्भोज्यदुरालापादिसंभवम् ।<br>
पापं सकृत्कीर्तनेन संहिता सा विनाशयेत् ४३ ।<br>
शिवालये बिल्ववने संहितां तां पठेत्तु यः ।<br>
स तत्फलमवाप्नोति यद्वाचोऽपि न गोचरे ४४ ।<br>
संहितां तां पठन्भक्त्या यः श्राद्धे भोजयेद्द्विजान् ।<br>
तस्य ये पितरः सर्वे यांति शंभोः परं पदम् ४५ ।<br>
चतुर्दश्यां निराहारो यः पठेत्संहितां च ताम् ।<br>
बिल्वमूले शिवः साक्षात्स देवैश्च प्रपूज्यते ४६ ।<br>
अन्यापि संहिता तत्र सर्वकामफलप्रदा ।<br>
उभे विशिष्टे विज्ञेये लीलाविज्ञानपूरिते ४७ ।<br>
तदिदं शैवमाख्यातं पुराणं वेदसंमितम् ।<br>
निर्मितं तच्छिवेनैव प्रथमं ब्रह्मसंमितम् ४८ ।<br>
विद्येशंच तथारौद्रं वैनायकमथौमिकम् ।<br>
मात्रं रुद्रै कादशकं कैलासं शतरुद्र कम् ४९ ।<br>
कोटिरुद्र सहस्राद्यं कोटिरुद्रं तथैव च ।<br>
वायवीयं धर्मसंज्ञं पुराणमिति भेदतः 1.2.५० ।<br>
संहिता द्वादशमिता महापुण्यतरा मता ।<br>
तासां संख्यां ब्रुवे विप्राः शृणुतादरतोखिलम् ५१ ।<br>
विद्येशं दशसाहस्रं रुद्रं वैनायकं तथा ।<br>
औमं मातृपुराणाख्यं प्रत्येकाष्टसहस्रकम् ५२ ।<br>
त्रयोदशसहस्रं हि रुद्रै कादशकं द्विजाः ।<br>
षट्सहस्रं च कैलासं शतरुद्रं तदर्द्धकम् ५३ ।<br>
कोटिरुद्रं त्रिगुणितमेकादशसहस्रकम् ।<br>
सहस्रकोटिरुद्रा ख्यमुदितं ग्रंथसंख्यया ५४ ।<br>
वायवीयं खाब्धिशतं घर्मं रविसहस्रकम् ।<br>
तदेवं लक्षसंख्याकं शैवसंख्याविभेदतः ५५ ।<br>
व्यासेन तत्तु संक्षिप्तं चतुर्विंशत्सहस्रकम् ।<br>
शैवं तत्र चतुर्थं वै पुराणं सप्तसंहितम् ५६ ।<br>
शिवे संकल्पितं पूर्वं पुराणं ग्रन्थसंख्यया ।<br>
शतकोटिप्रमाणं हि पुरा सृष्टौ सुविस्मृतम् ५७ ।<br>
व्यस्तेष्टादशधा चैव पुराणे द्वापरादिषु ।<br>
चतुर्लक्षेण संक्षिप्ते कृते द्वैपायनादिभिः ५८ ।<br>
प्रोक्तं शिवपुराणं हि चतुर्विंशत्सहस्रकम् ।<br>
श्लोकानां संख्यया सप्तसंहितं ब्रह्मसंमितम् ५९ ।<br>
विद्येश्वराख्या तत्राद्या रौद्री ज्ञेया द्वितीयिका ।<br>
तृतीया शतरुद्रा ख्या कोटिरुद्रा चतुर्थिका 1.2.६० ।<br>
पंचमी चैव मौमाख्या षष्ठी कैलाससंज्ञिका ।<br>
सप्तमी वायवीयाख्या सप्तैवं संहितामताः ६१ ।<br>
ससप्तसंहितं दिव्यं पुराणं शिवसंज्ञकम् ।<br>
वरीवर्ति ब्रह्मतुल्यं सर्वोपरि गतिप्रदम् ६२ ।<br>
एतच्छिवपुराणं हि सप्तसंहितमादरात् ।<br>
परिपूर्णं पठेद्यस्तु स जीवन्मुक्त उच्यते ६३ ।<br>
श्रुतिस्मृतिपुराणेतिहासागमशतानि च ।<br>
एतच्छिवपुराणस्य नार्हंत्यल्पां कलामपि ६४ ।<br>
शैवं पुराणममलं शिवकीर्तितं तद्व्यासेन शैवप्रवणेन न ।<br>
संगृहीतम् ।<br>
संक्षेपतः सकलजीवगुणोपकारे तापत्रयघ्नमतुलं शिवदं सतां ।<br>
हि ६५ ।<br>
विकैतवो धर्म इह प्रगीतो वेदांतविज्ञानमयः प्रधानः ।<br>
अमत्सरांतर्बुधवेद्यवस्तु सत्कॢप्तमत्रैव त्रिवर्गयुक्तम् ६६ ।<br>
शैवं पुराणतिलकं खलु सत्पुराणं ।<br>
वेदांतवेदविलसत्परवस्तुगीतम् ।<br>
यो वै पठेच्च शृणुयात्परमादरेण शंभुप्रियः स हि लभेत्परमां ।<br>
गतिं वै ६७ ।<br>
इति श्रीशिवमहापुराणे विद्येश्वरसंहितायां द्वितीयोऽध्यायः २ ।<br>
।<br>
