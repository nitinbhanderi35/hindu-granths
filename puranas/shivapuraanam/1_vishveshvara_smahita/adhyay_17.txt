ऋषय ऊचुः ।<br>
प्रणवस्य च माहात्म्यं षड्लिंगस्य महामुने ।<br>
शिवभक्तस्य पूजां च क्रमशो ब्रूहि नःप्रभो १ ।<br>
सूत उवाच ।<br>
तपोधनैर्भवद्भिश्च सम्यक्प्रश्नस्त्वयं कृतः ।<br>
अस्योत्तरं महादेवो जानाति स्म न चापरः २ ।<br>
अथापि वक्ष्ये तमहं शिवस्य कृपयैव हि ।<br>
शिवोऽस्माकं च युष्माकं रक्षां गृह्णातु भूरिशः ३ ।<br>
प्रो हि प्रकृतिजातस्य संसारस्य महोदधेः ।<br>
नवं नावांतरमिति प्रणवं वै विदुर्बुधाः ४ ।<br>
प्रः प्रपंचो न नास्तिवो युष्माकं प्रणवं विदुः ।<br>
प्रकर्षेण नयेद्यस्मान्मोक्षं वः प्रणवं विदुः ५ ।<br>
स्वजापकानां योगिनां स्वमंत्रपूजकस्य च ।<br>
सर्वकर्मक्षयं कृत्वा दिव्यज्ञानं तु नूतनम् ६ ।<br>
तमेव मायारहितं नूतनं परिचक्षते ।<br>
प्रकर्षेण महात्मानं नवं शुद्धस्वरूपकम् ७ ।<br>
नूतनं वै करोतीति प्रणवं तं विदुर्बुधाः ।<br>
प्रणवं द्विविधं प्रोक्तं सूक्ष्मस्थूलविभेदतः ८ ।<br>
सूक्ष्ममेकाक्षरं विद्यात्स्थूलं पंचाक्षरं विदुः ।<br>
सूक्ष्ममव्यक्तपंचार्णं सुव्यक्तार्णं तथेतरत् ९ ।<br>
जीवन्मुक्तस्य सूक्ष्मं हि सर्वसारं हि तस्य हि ।<br>
मंत्रेणार्थानुसंधानं स्वदेहविलयावधि 1.17.१० ।<br>
स्वदेहेगलिते पूर्णं शिवं प्राप्नोति निश्चयः ।<br>
केवलं मंत्रजापी तु योगं प्राप्नोति निश्चयः ११ ।<br>
षट्त्रिंशत्कोटिजापी तु निश्चयं योगमाप्नुयात् ।<br>
सूक्ष्मं च द्विविधं ज्ञेयं ह्रस्वदीर्घविभेदतः १२ ।<br>
अकारश्च उकारश्च मकारश्च ततः परम् ।<br>
बिंदुनादयुतं तद्धि शब्दकालकलान्वितम् १३ ।<br>
दीर्घप्रणवमेवं हि योगिनामेव हृद्गतम् ।<br>
मकारं तंत्रितत्त्वं हि ह्रस्वप्रणव उच्यते १४ ।<br>
शिवः शक्तिस्तयोरैक्यं मकारं तु त्रिकात्मकम् ।<br>
ह्रस्वमेवं हि जाप्यं स्यात्सर्वपापक्षयैषिणाम् १५ ।<br>
भूवायुकनकार्णोद्योःशब्दाद्याश्च तथा दश ।<br>
आशान्वयेदशपुनः प्रवृत्ता इति कथ्यते १६ ।<br>
ह्रस्वमेव प्रवृत्तानां निवृत्तानां तु दीर्घकम् ।<br>
व्याहृत्यादौ च मंत्रादौ कामं शब्दकलायुतम् १७ ।<br>
वेदादौ च प्रयोज्यं स्याद्वंदने संध्ययोरपि ।<br>
नवकौटिजपाञ्जप्त्वा संशुद्धः पुरुषो भवेत् १८ ।<br>
पुनश्च नवकोट्या तु पृथिवीजयमाप्नुयात् ।<br>
पुनश्च नवकोट्या तु ह्यपांजयमवाप्नुयात् १९ ।<br>
पुनश्च नवकोट्या तु तेजसांजयमाप्नुयात् ।<br>
पुनश्च नवकोट्या तु वायोर्जयमवाप्नुयात् ।<br>
आकाशजयमाप्नोति नवकोटिजपेन वै 1.17.२०।<br>
गंधादीनांक्रमेणैवनवकोटिजपेणवै ।<br>
अहंकारस्य च पुनर्नव कोटिजपेन वै २१ ।<br>
सहस्रमंत्रजप्तेन नित्यशुद्धो भवेत्पुमान् ।<br>
ततः परं स्वसिद्ध्यर्थं जपो भवति हि द्विजाः २२ ।<br>
एवमष्टोत्तरशतकोटिजप्तेन वै पुनः ।<br>
प्रणवेन प्रबुद्धस्तु शुद्धयोगमवाप्नुयात् २३ ।<br>
शुद्धयोगेन संयुक्तो जीवन्मुक्तो न संशयः ।<br>
सदा जपन्सदाध्यायञ्छिवं प्रणवरूपिणम् २४ ।<br>
समाधिस्थो महायोगीशिव एव न संशयः ।<br>
ऋषिच्छंदोदेवतादि न्यस्य देहेपुनर्जपेत् २५ ।<br>
प्रणवं मातृकायुक्तं देहे न्यस्य ऋषिर्भवेत् ।<br>
दशमातृषडध्वादि सर्वं न्यासफलं लभेत् २६ ।<br>
प्रवृत्तानां च मिश्राणां स्थूलप्रणवमिष्यते ।<br>
क्रियातपोजपैर्युक्तास्त्रिविधाः शिवयोगिनः २७ ।<br>
धनादिविभवैश्चैव कराद्यंगैर्नमादिभिः ।<br>
क्रियया पूजया युक्तः क्रियायोगीति कथ्यते २८ ।<br>
पूजायुक्तश्च मितभुग्बाह्येंद्रि यजयान्वितः ।<br>
परद्रो हादिरहितस्तपोयोगीति कथ्यते २९ ।<br>
एतैर्युक्तः सदा क्रुद्धः सर्वकामादिवर्जितः ।<br>
सदा जपपरः शांतोजपयोगीति तं विदुः 1.17.३० ।<br>
उपचारैः षोडशभिः पूजया शिवयोगिनाम् ।<br>
सालोक्यादिक्रमेणैव शुद्धो मुक्तिं लभेन्नरः ३१ ।<br>
जपयोगमथो वक्ष्ये गदतः शृणुत द्विजाः ।<br>
तपःकर्तुर्जपः प्रोक्तो यज्जपन्परिमार्जते ३२ ।<br>
शिवनाम नमःपूर्वं चतुर्थ्यां पंचतत्त्वकम् ।<br>
स्थूलप्रणवरूपं हि शिवपंचाक्षरं द्विजाः ३३ ।<br>
पंचाक्षरजपेनैव सर्वसिद्धिं लभेन्नरः ।<br>
प्रणवेनादिसंयुक्तं सदा पंचाक्षरं जपेत् ३४ ।<br>
गुरूपदेशं संगम्य सुखवासे सुभूतले ।<br>
पूर्वपक्षे समारभ्य कृष्णभूतावधि द्विजाः ३५ ।<br>
माघं भाद्रं विशिष्टं तु सर्वकालोत्तमोत्तमम् ।<br>
एकवारं मिताशीतु वाग्यतो नियतेंद्रि यः ३६ ।<br>
स्वस्य राजपितृ-णां च शुश्रूषणं च नित्यशः ।<br>
सहस्रजपमात्रेण भवेच्छुद्धोऽन्यथा ऋणी ३७ ।<br>
पंचाक्षरं पंचलक्षं जपेच्छिवमनुस्मरन् ।<br>
पद्मासनस्थं शिवदं गंगाचंद्र कलान्वितम् ३८ ।<br>
वामोरुस्थितशक्त्या च विराजं तं महागणैः ।<br>
मृगटंकधरं देवं वरदाभयपाणिकम् ३९ ।<br>
सदानुग्रहकर्त्तारं सदा शिवमनुस्मरन् ।<br>
संपूज्य मनसा पूर्वं हृदिवासूर्यमंडले 1.17.४० ।<br>
जपेत्पंचाक्षरीं विद्यां प्राण्मुखः शुद्धकर्मकृत् ।<br>
प्रातः कृष्णचतुर्दश्यां नित्यकर्मसमाप्य च ४१ ।<br>
मनोरमे शुचौ देशे नियतः शुद्धमानसः ।<br>
पंचाक्षरस्य मंत्रस्य सहस्रं द्वादशं जपेत् ४२ ।<br>
वरयेच्च सपत्नीकाञ्छैवान्वै ब्राह्मणोत्तमान् ।<br>
एकं गुरुवरं शिष्टं वरयेत्सांबमूर्तिकम् ४३ ।<br>
ईशानं चाथ पुरुषमघोरं वाममेव च ।<br>
सद्योजातं च पंचैव शिवभक्तान्द्विजोत्तमान् ४४ ।<br>
पूजाद्र व्याणि संपाद्य शिवपूजां समारभेत् ।<br>
शिवपूजां च विधिवत्कृत्वा होमं समारभेत् ४५ ।<br>
मुखांतं च स्वसूत्रेण कृत्वा होमं समारभेत् ।<br>
दशैकं वा शतैकं वा सहस्रैकमथापि वा ४६ ।<br>
कापिलेन घृतेनैव जुहुयात्स्वयमेव हि ।<br>
कारयेच्छिवभक्तैर्वाप्यष्टोत्तरशतं बुधः ४७ ।<br>
होमान्ते दक्षिणा देया गुरोर्गोमिथुनं तथा ।<br>
ईशानादिस्वरूपांस्तान्गुरुं सांबं विभाव्य च ४८ ।<br>
तेषां पत्सिक्ततोयेन स्वशिरः स्नानमाचरेत् ।<br>
षट्त्रिंशत्कोटितीर्थेषु सद्यः स्नानफलं लभेत् ४९ ।<br>
दशांगमन्नं तेषां वै दद्याद्वैभक्तिपूर्वकम् ।<br>
पराबुद्ध्या गुरोः पत्नीमीशानादिक्रमेण तु 1.17.५० ।<br>
परमान्नेन संपूज्य यथाविभवविस्तरम् ।<br>
रुद्रा क्षवस्त्रपूर्वं च वटकापूपकैर्युतम् ५१ ।<br>
बलिदानं ततः कृत्वा भूरिभोजनमाचरेत् ।<br>
ततः संप्रार्थ्य देवेशं जपं तावत्समापयेत् ५२ ।<br>
पुरश्चरणमेवं तु कृत्वा मन्त्रीभवेन्नरः ।<br>
पुनश्च पंचलक्षेण सर्वपापक्षयो भवेत् ५३ ।<br>
अतलादि समारभ्य सत्यलोकावधिक्रमात् ।<br>
पंचलक्षजपात्तत्तल्लोकैश्वर्यमवाप्नुयात् ५४ ।<br>
मध्ये मृतश्चेद्भोगांते भूमौ तज्जापको भवेत् ।<br>
पुनश्च पंचलक्षेण ब्रह्मसामीप्यमाप्नुयात् ५५ ।<br>
पुनश्च पंचलक्षेण सारूप्यैश्वर्यमाप्नुयात् ।<br>
आहत्य शतलक्षेण साक्षाद्ब्रह्मसमो भवेत् ५६ ।<br>
कार्यब्रह्मण एवं हि सायुज्यं प्रतिपद्य वै ।<br>
यथेष्टं भोगमाप्नोति तद्ब्रह्मप्रलयावधि ५७ ।<br>
पुनः कल्पांतरे वृत्ते ब्रह्मपुत्रः सजायते ।<br>
पुनश्च तपसा दीप्तः क्रमान्मुक्तो भविष्यति ५८ ।<br>
पृथ्व्यादिकार्यभूतेभ्यो लोका वै निर्मिताः क्रमात् ।<br>
पातालादि च सत्यांतं ब्रह्मलोकाश्चतुर्दश ५९ ।<br>
सत्यादूर्ध्वं क्षमांतं वैविष्णुलोकाश्चतुर्दश ।<br>
क्षमलोके कार्यविष्णुर्वैकुंठे वरपत्तने 1.17.६० ।<br>
कार्यलक्ष्म्या महाभोगिरक्षां कृत्वाऽधितिष्ठति ।<br>
तदूर्ध्वगाश्च शुच्यंतां लोकाष्टाविंशतिः स्थिताः ६१ ।<br>
शुचौ लोके तु कैलासे रुद्रो वै भूतहृत्स्थितः ।<br>
षडुत्तराश्च पंचाशदहिंसांतास्तदूर्ध्वगाः ६२ ।<br>
अहिंसालोकमास्थाय ज्ञानकैलासके पुरे ।<br>
कार्येश्वरस्तिरोभावं सर्वान्कृत्वाधितिष्ठति ६३ ।<br>
तदंते कालचक्रं हि कालातीतस्ततः परम् ।<br>
शिवेनाधिष्ठितस्तत्र कालश्चक्रेश्वराह्वयः ६४ ।<br>
माहिषं धर्ममास्थाय सर्वान्कालेन युंजति ।<br>
असत्यश्चाशुचिश्चैव हिंसा चैवाथ निर्घृणा ६५ ।<br>
असत्यादिचतुष्पादः सर्वांशः कामरूपधृक् ।<br>
नास्तिक्यलक्ष्मीर्दुःसंगो वेदबाह्यध्वनिः सदा ६६ ।<br>
क्रोधसंगः कृष्णवर्णो महामहिषवेषवान् ।<br>
तावन्महेश्वरः प्रोक्तस्तिरोधास्तावदेव हि ६७ ।<br>
तदर्वाक्कर्मभोगो हि तदूर्ध्वं ज्ञानभोगकम् ।<br>
तदर्वाक्कर्ममाया हि ज्ञानमाया तदूर्ध्वकम् ६८ ।<br>
मा लक्ष्मीः कर्मभोगो वै याति मायेति कथ्यते ।<br>
मा लक्ष्मीर्ज्ञानभोगो वै याति मायेति कथ्यते ६९ ।<br>
तदूर्ध्वं नित्यभोगो हि तदर्वाण्नश्वरं विदुः ।<br>
तदर्वाक्च तिरोधानं तदूर्ध्वं न तिरोधनम् 1.17.७० ।<br>
तदर्वाक्पाशबंधो हि तदूर्ध्वं न हि बंधनम् ।<br>
तदर्वाक्परिवर्तंते काम्यकर्मानुसारिणः ७१ ।<br>
निष्कामकर्मभोगस्तु तदूर्ध्वं परिकीर्तितः ।<br>
तदर्वाक्परिवर्तंते बिंदुपूजापरायणाः ७२ ।<br>
तदूर्ध्वं हि व्रजंत्येव निष्कामा लिंगपूजकाः ।<br>
तदर्वाक्परिवर्तंते शिवान्यसुरपूजकाः ७३ ।<br>
शिवैकनिरता ये च तदूर्ध्वं संप्रयांति ते ।<br>
तदर्वाग्जीवकोटिः स्यात्तदूर्ध्वं परकोटिकाः ७४ ।<br>
सांसारिकास्तदर्वाक्च मुक्ताः खलु तदूर्ध्वगाः ।<br>
तदर्वाक्परिवर्तंते प्राकृतद्र व्यपूजकाः ७५ ।<br>
तदूर्ध्वं हि व्रजंत्येते पौरुषद्र व्यपूजकाः ।<br>
तदर्वाक्छक्तिलिंगं तु शिवलिंगं तदूर्ध्वकम् ७६ ।<br>
तदर्वागावृतं लिंगं तदूर्ध्वं हि निरावृति ।<br>
तदर्वाक्कल्पितं लिंगं तदूर्ध्वं वै न कल्पितम् ७७ ।<br>
तदर्वाग्बाह्यलिंगं स्यादंतरंगं तदूर्ध्वकम् ।<br>
तदर्वाक्छक्तिलोका हि शतं वै द्वादशाधिकम् ७८ ।<br>
तदर्वाग्बिंदुरूपं हि नादरूपं तदुत्तरम् ।<br>
तदर्वाक्कर्मलोकस्तु तदूर्ध्वं ज्ञानलोककः ७९ ।<br>
नमस्कारस्तदूर्ध्वं हि मदाहंकारनाशनः ।<br>
जनिजं वै तिरोधानं नानिषिद्ध्यातते इति 1.17.८० ।<br>
ज्ञानशब्दार्थ एवं हि तिरोधाननिवारणात् ।<br>
तदर्वाक्परिवर्तंते ह्याधिभौतिकपूजकाः ८१ ।<br>
आध्यात्मिकार्चका एव तदूर्ध्वं संप्रयांतिवै ।<br>
तावद्वै वेदिभागं तन्महालोकात्मलिंगके ८२ ।<br>
प्रकृत्याद्यष्टबंधोपि वेद्यंते संप्रतिष्ठतः ।<br>
एवमेतादृशं ज्ञेयं सर्वं लौकिकवैदिकम् ८३ ।<br>
अधर्ममहिषारूढं कालचक्रं तरंति ते ।<br>
सत्यादिधर्मयुक्ता ये शिवपूजापराश्च ये ८४ ।<br>
तदूर्ध्वं वृषभो धर्मो ब्रह्मचर्यस्वरूपधृक् ।<br>
सत्यादिपादयुक्तस्तु शिवलोकाग्रतः स्थितः ८५ ।<br>
क्षमाशृङ्गः शमश्रोत्रो वेदध्वनिविभूषितः ।<br>
आस्तिक्यचक्षुर्निश्वासगुरुबुद्धिमना वृषः ८६ ।<br>
क्रियादिवृषभा ज्ञेयाः कारणादिषु सर्वदा ।<br>
तं क्रियावृषभं धर्मं कालातीतोधितिष्ठति ८७ ।<br>
ब्रह्मविष्णुमहेशानां स्वस्वायुर्दिनमुच्यते ।<br>
तदूर्ध्वं न दिनं रात्रिर्न जन्ममरणादिकम् ८८ ।<br>
पुनः कारणसत्यांताः कारणब्रह्मणस्तथा ।<br>
गंधादिभ्यस्तु भूतेभ्यस्तदूर्ध्वं निर्मिताः सदा ८९ ।<br>
सूक्ष्मगंधस्वरूपा हि स्थिता लोकाश्चतुर्दश ।<br>
पुनः कारणविष्णोर्वै स्थिता लोकाश्चतुर्दश 1.17.९० ।<br>
पुनःकारणरुद्र स्य लोकाष्टाविंशका मताः ।<br>
पुनश्च कारणेशस्य षट्पंचाशत्तदूर्ध्वगाः ९१ ।<br>
ततः परं ब्रह्मचर्यलोकाख्यं शिवसंमतम् ।<br>
तत्रैव ज्ञानकैलासे पंचावरणसंयुते ९२ ।<br>
पंचमंडलसंयुक्तं पंचब्रह्मकलान्वितम् ।<br>
आदिशक्तिसमायुक्तमादिलिंगं तु तत्र वै ९३ ।<br>
शिवालयमिदं प्रोक्तं शिवस्य परमात्मनः ।<br>
परशक्त्यासमायुक्तस्तत्रैव परमेश्वरः ९४ ।<br>
सृष्टिः स्थितिश्च संहारस्तिरोभावोप्यनुग्रहः ।<br>
पंचकृत्यप्रवीणोऽसौ सच्चिदानंदविग्रहः ९५ ।<br>
ध्यानधर्मः सदा यस्य सदानुग्रहतत्परः ।<br>
समाध्यासनमासीनः स्वात्मारामो विराजते ९६ ।<br>
तस्य संदर्शनं सांध्यं कर्मध्यानादिभिः क्रमात् ।<br>
नित्यादिकर्मयजनाच्छिवकर्ममतिर्भवेत् ९७ ।<br>
क्रियादिशिवकर्मभ्यः शिवज्ञानं प्रसाधयेत् ।<br>
तद्दर्शनगताः सर्वे मुक्ता एव न संशयः ९८ ।<br>
मुक्तिरात्मस्वरूपेण स्वात्मारामत्वमेव हि ।<br>
क्रियातपोजपज्ञानध्यानधर्मेषु सुस्थितः ९९ ।<br>
शिवस्य दर्शनं लब्धा स्वात्मारामत्वमेव हि ।<br>
यथा रविः स्वकिरणादशुद्धिमपनेष्यति 1.17.१०० ।<br>
कृपाविचक्षणः शंभुरज्ञानमपनेष्यति ।<br>
अज्ञानविनिवृत्तौ तु शिवज्ञानं प्रवर्तते १०१ ।<br>
शिवज्ञानात्स्वस्वरूपमात्मारामत्वमेष्यति ।<br>
आत्मारामत्वसंसिद्धौ कृतकृत्यो भवेन्नरः १०२ ।<br>
पुनश्च शतलक्षेण ब्रह्मणः पदमाप्नुयात् ।<br>
पुनश्च शतलक्षेण विष्णोः पदमवाप्नुयात् १०३ ।<br>
पुनश्च शतलक्षेण रुद्र स्य पदमाप्नुयात् ।<br>
पुनश्च शतलक्षेण ऐश्वर्यं पदमाप्नुयात् १०४ ।<br>
पुनश्चैवंविधेनैव जपेन सुसमाहितः ।<br>
शिवलोकादिभूतं हि कालचक्रमवाप्नुयात् १०५ ।<br>
कालचक्रं पंचचक्रमेकैकेन क्रमोत्तरे ।<br>
सृष्टिमोहौ ब्रह्मचक्रं भोगमोहौ तु वैष्णवम् १०६ ।<br>
कोपमोहौ रौद्र चक्रं भ्रमणं चैश्वरं विदुः ।<br>
शिवचक्रं ज्ञानमोहौ पंचचक्रं विदुर्बुधाः १०७ ।<br>
पुनश्च दशकोट्या हि कारणब्रह्मणः पदम् ।<br>
पुनश्च दशकोट्या हि तत्पदैश्वर्यमाप्नुयात् १०८ ।<br>
एवं क्रमेण विष्ण्वादेः पदं लब्ध्वा महौजसः ।<br>
क्रमेण तत्पदैश्वर्यं लब्ध्वा चैव महात्मनः १०९ ।<br>
शतकोटिमनुं जप्त्वा पंचोत्तरमतंद्रि तः ।<br>
शिवलोकमवाप्नोति पंचमावरणाद्बहिः 1.17.११० ।<br>
राजसं मंडपं तत्र नंदीसंस्थानमुत्तमम् ।<br>
तपोरूपश्च वृषभस्तत्रैव परिदृश्यते १११ ।<br>
सद्योजातस्य तत्स्थानं पंचमावरणं परम् ।<br>
वामदेवस्य च स्थानं चतुर्थावरणं पुनः ११२ ।<br>
अघोरनिलयं पश्चात्तृतीयावरणं परम् ।<br>
पुरुषस्यैव सांबस्य द्वितीयावरणं शुभम् ११३ ।<br>
ईशानस्य परस्यैव प्रथमावरणं ततः ।<br>
ध्यानधर्मस्य च स्थानं पंचमं मंडपं ततः ११४ ।<br>
बलिनाथस्य संस्थानं तत्र पूर्णामृतप्रदम् ।<br>
चतुर्थं मंडपं पश्चाच्चंद्र शेखरमूर्तिमत् ११५ ।<br>
सोमस्कंदस्य च स्थानं तृतीयं मंडपं परम् ।<br>
द्वितीयं मंडपं नृत्यमंडपं प्राहुरास्तिकाः ११६ ।<br>
प्रथमं मूलमायायाः स्थानं तत्रैव शोभनम् ।<br>
ततः परं गर्भगृहं लिंगस्थानं परं शुभम् ११७ ।<br>
नंदिसंस्थानतः पश्चान्न विदुः शिववैभवम् ।<br>
नंदीश्वरो बहिस्तिष्ठन्पंचाक्षरमुपासते ११८ ।<br>
एवं गुरुक्रमाल्लब्धं नंदीशाच्च मया पुनः ।<br>
ततः परं स्वसंवेद्यं शिवे नैवानुभावितम् ११९ ।<br>
शिवस्य कृपया साक्षाच्छिव लोकस्य वैभवम् ।<br>
विज्ञातुं शक्यते सर्वैर्नान्यथेत्याहुरास्तिकाः 1.17.१२० ।<br>
एवंक्रमेणमुक्ताः स्युर्ब्राह्मणा वै जितेंद्रि यः ।<br>
अन्येषां च क्रमं वक्ष्ये गदतः शृणुतादरात् १२१ ।<br>
गुरूपदेशाज्जाप्यं वै ब्राह्मणानां नमोऽतकम् ।<br>
पंचाक्षरं पंचलक्षमायुष्यं प्रजपेद्विधिः १२२ ।<br>
स्त्रीत्वापनयनार्थं तु पंचलक्षं जपेत्पुनः ।<br>
मंत्रेण पुरुषो भूत्वा क्रमान्मुक्तो भवेद्बुधः १२३ ।<br>
क्षत्रियः पंचलक्षेण क्षत्त्रत्वमपनेष्यति ।<br>
पुनश्च पंचलक्षेण क्षत्त्रियो ब्राह्मणो भवेत् १२४ ।<br>
मंत्रसिद्धिर्जपाच्चैव क्रमान्मुक्तो भवैन्नरः ।<br>
वैश्यस्तु पंचलक्षेण वैश्यत्वमपनेष्यति १२५ ।<br>
पुनश्च पंचलक्षेण मंत्रक्षत्त्रिय उच्यते ।<br>
पुनश्च पंचलक्षेण क्षत्त्रत्वमपनेष्यति १२६ ।<br>
पुनश्च पंचलक्षेण मंत्रब्राह्मण उच्यते ।<br>
शूद्र श्चैव नमॐतेन पंचविंशतिलक्षतः १२७ ।<br>
मंत्रविप्रत्वमापद्य पश्चाच्छुद्धो भवेद्द्विजः ।<br>
नारीवाथ नरो वाथ ब्राह्मणो वान्य एव वा १२८ ।<br>
नमोन्तं वा नमःपूर्वमातुरः सर्वदा जपेत् ।<br>
ततः स्त्रीणां तथैवोह्यगुरुर्निर्दर्शयेत्क्रमात् १२९ ।<br>
साधकः पंचलक्षान्ते शिवप्रीत्यर्थमेव हि ।<br>
महाभिषेक नैवेद्यं कृत्वा भक्तांश्च पूजयेत् 1.17.१३० ।<br>
पूजया शिवभक्तस्य शिवः प्रीततरो भवेत् ।<br>
शिवस्य शिवभक्तस्य भेदो नास्ति शिवो हि सः १३१ ।<br>
शिवस्वरूपमंत्रस्य धारणाच्छिव एव हि ।<br>
शिवभक्तशरीरे हि शिवे तत्परमो भवेत् १३२ ।<br>
शिवभक्ताः क्रियाः सर्वा वेदसर्वक्रियां विदुः ।<br>
यावद्यावच्छिवं मंत्रं येन जप्तं भवेत्क्रमात् १३३ ।<br>
तावद्वै शिवसान्निध्यं तस्मिन्देहे न संशयः ।<br>
देवीलिंगं भवेद्रू पं शिवभक्तस्त्रियास्तथा १३४ ।<br>
यावन्मंत्रं जपेद्देव्यास्तावत्सान्निध्यमस्ति हि ।<br>
शिवं संपूजयेद्धीमान्स्वयं वै शब्दरूपभाक् १३५ ।<br>
स्वयं चैव शिवो भूत्वा परां शक्तिं प्रपूजयेत् ।<br>
शक्तिं बेरं च लिंगं च ह्यालेख्या मायया यजेत् १३६ ।<br>
शिवलिंगं शिवं मत्वा स्वात्मानं शक्तिरूपकम् ।<br>
शक्तिलिंगं च देवीं च मत्वा स्वं शिवरूपकम् १३७ ।<br>
शिवलिंगं नादरूपं बिंदुरूपं तु शक्तिकम् ।<br>
उपप्रधानभावेन अन्योन्यासक्तलिंगकम् १३८ ।<br>
पूजयेच्च शिवं शक्तिं स शिवो मूलभावनात् ।<br>
शिवभक्ताञ्छिवमंत्ररूपकाञ्छिवरूपकान् १३९ ।<br>
षोडशैरुपचारैश्च पूजयेदिष्टमाप्नुयात् ।<br>
येन शुश्रूषणाद्यैश्च शिवभक्तस्य लिंगिनः 1.17.१४० ।<br>
आनंदं जनयेद्विद्वाञ्छिवः प्रीततरो भवेत् ।<br>
शिवभक्तान्सपत्नीकान्पत्न्या सह सदैव तत् १४१ ।<br>
पूजयेद्भोजनाद्यैश्च पंच वा दश वा शतम् ।<br>
धने देहे च मंत्रे च भावनायामवंचकः १४२ ।<br>
शिवशक्तिस्वरूपेण न पुनर्जायते भुवि ।<br>
नाभेरधो ब्रह्मभागमाकंठं विष्णुभागकम् १४३ ।<br>
मुखं लिंगमिति प्रोक्तं शिवभक्तशरीरकम् ।<br>
मृतान्दाहादियुक्तान्वा दाहादिरहितान्मृतान् १४४ ।<br>
उद्दिश्य पूजयेदादिपितरं शिवमेव हि ।<br>
पूजां कृत्वादिमातुश्च शिवभक्तांश्च पूजयेत् १४५ ।<br>
पितृलोकं समासाद्यक्रमान्मुक्तो भवेन्मृतः ।<br>
क्रियायुक्तदशभ्यश्च तपोयुक्तो विशिष्यते १४६ ।<br>
तपोयुक्तशतेभ्यश्च जपयुक्तो विशिष्यते ।<br>
जपयुक्तसहस्रेभ्यः शिवज्ञानी विशिष्यते १४७ ।<br>
शिवज्ञानिषु लक्षेषु ध्यानयुक्तो विशिष्यते ।<br>
ध्यानयुक्तेषु कोटिभ्यः समाधिस्थो विशिष्यते १४८ ।<br>
उत्तरोत्तर वै शिष्ट्यात्पूजायामुत्तरोत्तरम् ।<br>
फलं वैशिष्ट्यरूपं च दुर्विज्ञेयं मनीषिभिः १४९ ।<br>
तस्माद्वै शिवभक्तस्य माहात्म्यं वेत्ति को नरः ।<br>
शिवशक्त्योः पूजनं च शिवभक्तस्य पूजनम् 1.17.१५० ।<br>
कुरुते यो नरो भक्त्या स शिवः शिवमेधते ।<br>
य इमं पठतेऽध्यायमर्थवद्वेदसंमतम् १५१ ।<br>
शिवज्ञानी भवेद्विप्रः शिवेन सह मोदते ।<br>
श्रावयेच्छिवभक्तांश्च विशेषज्ञो मनीश्वराः १५२ ।<br>
शिवप्रसादशिद्धिः स्याच्छिवस्य कृपया बुधाः १५३ ।<br>
इति श्रीशिवमहापुराणे विद्येश्वरसंहितायां सप्तदशोऽध्यायः १७ ।<br>
।<br>
