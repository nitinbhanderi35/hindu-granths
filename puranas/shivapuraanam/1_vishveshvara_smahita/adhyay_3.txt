व्यास उवाच ।<br>
इत्याकर्ण्य वचः सौतं प्रोचुस्ते परमर्षयः ।<br>
वेदांतसारसर्वस्वं पुराणं श्रावयाद्भुतम् १ ।<br>
इति श्रुत्वा मुनीनां स वचनं सुप्रहर्षितः ।<br>
संस्मरञ्छंकरं सूतः प्रोवाच मुनिसत्तमान् २ ।<br>
सूत उवाच ।<br>
शृण्वंतु ऋषयः सर्वे स्मृत्वा शिवमनामयम् ।<br>
पुराणप्रवणं शैवं पुराणं वेदसारजम् ३ ।<br>
यत्र गीतं त्रिकं प्रीत्या भक्तिज्ञानविरागकम् ४ ।<br>
वेदांतवेद्यं सद्वस्तु विशेषेण प्रवर्णितम् ५ ।<br>
सूत उवाच ।<br>
शृण्वंतु ऋषयः सर्वे पुराणं वेदसारजम् ।<br>
पुरा कालेन महता कल्पेऽतीते पुनःपुनः ६ ।<br>
अस्मिन्नुपस्थिते कल्पे प्रवृत्ते सृष्टिकर्मणि ।<br>
मुनीनां षट्कुलीनानां ब्रुवतामितरेतरम् ७ ।<br>
इदं परमिदं नेति विवादः सुमहानभूत् ।<br>
तेऽभिजग्मुर्विधातारं ब्रह्माणं प्रष्टुमव्ययम् ८ ।<br>
वाग्भिर्विनयगर्भाभिः सर्वे प्रांजलयोऽब्रुवन् ।<br>
त्वं हि सर्वजगद्धाता सर्वकारणकारणम् ९ ।<br>
कः पुमान्सर्वतत्त्वेभ्यः पुराणः परतः परः ।<br>
ब्रह्मोवाच ।<br>
यतो वाचो निवर्तंते अप्राप्य मनसा सह 1.3.१० ।<br>
यस्मात्सर्वमिदं ब्रह्मविष्णुरुद्रे द्रं! पूर्वकम् ।<br>
सहभूतेंद्रि यैः सर्वैः प्रथमं संप्रसूयते ११ ।<br>
एष देवो महादेवः सर्वज्ञो जगदीश्वरः ।<br>
अयं तु परया भक्त्या दृश्यते नाऽन्यथा क्वचित् १२ ।<br>
रुद्रो हरिर्हरश्चैव तथान्ये च सुरेश्वराः ।<br>
भक्त्या परमया तस्य नित्यं दर्शनकांक्षिणः १३ ।<br>
बहुनात्र किमुक्तेन शिवे भक्त्या विमुच्यते।<br>
प्रसादाद्देवताभक्तिः प्रसादो भक्तिसंभवः ।<br>
यथेहांकुरतो बीजं बीजतो वा यथांकुरः १४।<br>
तस्मादीशप्रसादार्थं यूयं गत्वा भुवं द्विजाः ।<br>
दीर्घसत्रं समाकृध्वं यूयं वर्षसहस्रकम् १५ ।<br>
अमुष्यैवाध्वरेशस्य शिवस्यैव प्रसादतः ।<br>
वेदोक्तविद्यासारं तु ज्ञायते साध्यसाधनं १६ ।<br>
मुनय ऊचुः ।<br>
अथ किं परमं साध्यं किंवा तत्साधनं परम् ।<br>
साधकः कीदृशस्तत्र तदिदं ब्रूहि तत्त्वतः १७ ।<br>
ब्रह्मोवाच ।<br>
साध्यं शिवपदप्राप्तिः साधनं तस्य सेवनम् ।<br>
साधकस्तत्प्रसादाद्योऽनित्यादिफलनिःस्पृहः १८ ।<br>
कर्म कृत्वा तु वेदोक्तं तदर्पितमहाफलम् ।<br>
परमेशपदप्राप्तः सालोक्यादिक्रमात्ततः १९ ।<br>
तत्तद्भक्त्यनुसारेण सर्वेषां परमं फलम् ।<br>
तत्साधनं बहुविधं साक्षादीशेन बोधितम् 1.3.२० ।<br>
संक्षिप्य तत्र वः सारं साधनं प्रब्रवीम्यहम् ।<br>
श्रोत्रेण श्रवणं तस्य वचसा कीर्तनं तथा २१ ।<br>
मनसा मननं तस्य महासाधनमुच्यते ।<br>
श्रोतव्यः कीर्तितव्यश्च मन्तव्यश्च महेश्वरः २२ ।<br>
इति श्रुतिप्रमाणं नः साधनेनाऽमुना परम् ।<br>
साध्यं व्रजत सर्वार्थसाधनैकपरायणाः २३ ।<br>
प्रत्यक्षं चक्षुषा दृष्ट्वा तत्र लोकः प्रवर्तते ।<br>
अप्रत्यक्षं हि सर्वत्र ज्ञात्वा श्रोत्रेण चेष्टते २४ ।<br>
तस्माच्छ्रवणमेवादौ श्रुत्वा गुरुमुखाद्बुधः ।<br>
ततः संसाधयेदन्यत्कीर्तनं मननं सुधीः २५ ।<br>
क्रमान्मननपर्यंते साधनेऽस्मिन्सुसाधिते ।<br>
शिवयोगो भवेत्तेन सालोक्यादिक्रमाच्छनैः २६ ।<br>
सर्वांगव्याधयः पश्चात्सर्वानंदश्च लीयते ।<br>
अभ्यासात्क्लेशमेतद्वै पश्चादाद्यंतमंगलम् २७ ।<br>
इति श्रीशिवमहापुराणे विद्येश्वरसंहितायां साध्यसाधनखण्डे ।<br>
तृतीयोऽध्यायः ३ ।<br>
।<br>
