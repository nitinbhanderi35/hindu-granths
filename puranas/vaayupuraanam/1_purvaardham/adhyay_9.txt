॥ सूत उवाच ॥<br>
ततोऽभिध्यायतस्तस्य जज्ञिरे मानसीप्रजाः।<br>
तच्छरीरसमुत्पन्नैः कार्यैस्तैः कारणैः सह।<br>
क्षेत्रज्ञाः समवर्त्तन्त गात्रेभ्यस्तस्य धीमतः ॥१॥<br>
<br>
ततो देवासुरपितॄन् मानवञ्च चतुष्टयम्।<br>
सिसृक्षुम्भांस्येतांश्च स्वात्मना समयूयुजत् ॥२॥<br>
<br>
युक्तात्मनस्ततस्तस्य ततो मात्रा स्वयम्भुवः।<br>
तमभिध्यायतः सर्गं प्रयत्नोऽभुत् प्रजापतेः ॥३॥<br>
<br>
ततोऽस्य जघनात् पूर्वमसुरा जज्ञिरे सुताः।<br>
असुः प्राणः स्मृतो विप्रा स्तज्जन्मानस्ततोऽसुराः ॥४॥<br>
<br>
यया सृष्टाः सुरास्तन्वा तां तनुं स व्यपोहत।<br>
सापविद्धा तनुस्तेन सद्यो रात्रिरजायत ॥५॥<br>
<br>
सा तमोबहुला यस्मात्ततो रात्रिस्त्रियामिका।<br>
आवृतास्तमसा रात्रौ प्रजास्तस्मात् स्वयम्भुवः ॥६॥<br>
<br>
दृष्ट्वा सुरांस्तु देवेशस्तनुमन्यामपद्यत।<br>
अव्यक्तां सत्त्वबहुलां ततस्तां सोऽभ्ययूयुजत्।<br>
ततस्तां युञ्जतस्तस्य प्रियमासीत् प्रभोः किल ॥७॥<br>
<br>
ततो मुखे समुत्पन्ना दीव्यतस्तस्य देवताः।<br>
यतोऽस्य दीव्यतो जातास्तेन देवाः प्रकीर्त्तिताः ॥८॥<br>
<br>
धातुर्द्दिवीति यः प्रोक्तः क्रीडायां स विभाव्यते।<br>
तस्यान्तन्वान्तु दिव्यायां जज्ञिरे तेन देवताः ॥९॥<br>
<br>
देवान् सृष्ट्वाथ देवेशस्तनुमन्यामपद्यत।<br>
सत्त्वमात्रात्मिकां देवस्ततोऽन्यां सोऽभ्यपद्यत ॥१.९.१०॥<br>
<br>
पितृवन्मन्यमानस्तान् पुत्रान् प्राध्यायत प्रभुः।<br>
पितरो ह्युपपक्षाभ्यां रात्र्यह्नोरन्तरासृजत्।<br>
तस्मात्ते पितरो देवाः पुत्रत्वन्तेन तेषु तत् ॥११॥<br>
<br>
यया सृष्टास्तु पितरस्तान्तनुं स व्यपोहत।<br>
सापविद्धा तनुस्तेन सद्यः सन्ध्या प्रजायत ॥१२॥<br>
<br>
तस्मादहस्तु देवानां रात्रिर्या साऽसुरी स्मृता।<br>
तयोर्मध्ये तु वै पैत्री या तनुः सा गरीयसी ॥१३॥<br>
<br>
तस्माद्देवासुराः सर्वे ऋषयो मनवस्तथा।<br>
ते युक्तास्तामुपासन्ते ब्रह्मणो मध्यमान्तनुम् ॥१४॥<br>
<br>
ततोऽन्यां स पुनर्ब्रह्मा तनुं वै प्रत्यपद्यत।<br>
रजोमात्रात्मिकायान्तु मनसा सोऽसृजत् प्रभुः ॥१५॥<br>
<br>
रजःप्रायात् ततः सोऽथ मानसानसृजत् सुतान्।<br>
मनसस्तु ततस्तस्य मानसा जज्ञिरे प्रजाः ॥१६॥<br>
<br>
दृष्ट्वा पुनः प्रजाश्चापि स्वान्तनुन्ता मपौहत।<br>
सापविद्धा तनुस्तेन ज्योत्स्ना सद्यस्त्वजायत ॥१७॥<br>
<br>
तस्माद्भवन्ति संदृष्टा ज्योत्स्नाया उद्भवे प्रजाः।<br>
इत्येतास्तनवस्तेन व्यपविद्धा महात्मना ॥१८॥<br>
<br>
सद्यो रात्र्यहनी चैव सन्ध्या ज्योत्स्ना च जज्ञिरे।<br>
जयोत्स्ना सन्ध्या तथाहश्च सत्त्वमात्रात्मकं स्वयम्।<br>
तमोमात्रात्मिका रात्रिः सा वै तस्मात्र्त्रियामि का ॥१९॥<br>
<br>
तस्माद्देवा दिव्यतत्त्वात् दृष्‌टा सृष्टा मुखात्तु वै।<br>
यस्मात्तेषां दिवा जन्म बलिनस्तेन ते दिवा ॥१.९.२०॥<br>
<br>
तन्वा यदसुरान् रात्रौ जघनादसृ जत् प्रभुः ॥<br>
<br>
प्राणेभ्यो रात्रिजन्मानो ह्यसह्या निशि तेन ते ॥२१॥<br>
<br>
एतान्येव भविष्याणां देवानामसुरैः सह।<br>
पितॄणां मानवानाञ्च अतीतानागतेषु वै।<br>
मन्वन्तरेषु सर्वेषां निमित्तानि भवन्ति हि ॥२२॥<br>
<br>
ज्योत्स्ना रात्र्यहनी सन्ध्या चत्वार्याभासितानि वै।<br>
भान्ति यस्मात्ततो भासि भाशब्दोऽयं मनीषिभिः।<br>
व्याप्तिदीप्त्यां निगदितः पुनश्चाह प्रजापतिः ॥२३॥<br>
<br>
सोऽम्भांस्येतानि दृष्ट्वा तु देवदानवमानवान्।<br>
पितॄंश्च वासृजत्सोऽन्यानात्मनो विबुधान् पुनः ॥२४॥<br>
<br>
तामुत्कृत्य तनुं कृत्स्नान्ततोऽन्यामसृजत् प्रभुः।<br>
मूर्तिं रजस्तमःप्रायां पुनरेवाभ्ययूयुजत् ॥२५॥<br>
<br>
अन्धकारे क्षुधाविष्ट स्ततोऽन्यां सृजते पुनः।<br>
तेन सृष्टाः क्षुधात्मानस्तेऽम्भांस्यादातुमुद्यताः ॥२६॥<br>
<br>
अम्भांस्येतानि रक्षाम उक्तवन्तश्च तेषु च।<br>
राक्षसास्ते स्मृता लोके क्रोधात्मानो निशाचराः ॥२७॥<br>
<br>
येऽब्रुवन् क्षिणुमोऽम्भांसि तेषां दृष्टाः परस्परम्।<br>
तेन ते कर्मणा यक्षा गुह्यकाः क्रूरकर्मिणः ॥२८॥<br>
<br>
रक्षणे पालने चापि धातुरेष विभाव्यते।<br>
य एष क्षितिधातुर्वै क्षयणे सन्निरुच्यते ॥२९॥<br>
<br>
तान्दृष्ट्वा ह्यप्रियेणास्य केशा अशीर्यंत धीमतः।<br>
शीतोष्णाच्चोच्छ्रिता ह्यूर्द्ध्वं तदारोहन्त तं प्रभुम् ॥१.९.३०॥<br>
<br>
हीना मच्छिरसो व्याला यस्माच्चैवापसर्पिताः।<br>
व्यालात्मानः स्मृता व्यालाद्धीनत्वादहयः स्मृताः ॥३१॥<br>
<br>
पन्नत्वात्पन्नगाश्चैव सर्पाश्चैवापसर्पिणः।<br>
तेषां पृथिव्यां निलयाः सूर्याचन्द्रमसोरधः ॥३२॥<br>
<br>
तस्य क्रोधोद्भवो योऽसावग्निगर्भस्सुदारुणः।<br>
स तु सर्पसहोत्पन्नानाविवेश विषात्मिकान् ॥३३॥<br>
<br>
सर्पान् दृष्ट्वा ततः क्रोधात् क्रोधात्मानो विनिर्ममे।<br>
वर्णेन कपिशेनोग्रास्ते भूताः पिशिताशनाः ॥३४॥<br>
<br>
भूतत्वात्ते स्मृता भूताः पिशाचाः पिशिताशनात्।<br>
वयतो गास्ततस्तस्य गन्धर्वो जज्ञिरे तदा ॥३५॥<br>
<br>
ध्यायतीत्येष धातुर्वै यात्रार्थे परिपठ्यते।<br>
पिबतो जज्ञिरे गास्तु गंधर्वास्तेन ते स्मृताः ।.३६॥<br>
<br>
अष्टास्वेतासु सृष्टासु देवयोनिषु स प्रभुः।<br>
ततः स्वच्छन्दतोऽन्यानि वयांसि वय सोऽसृजत् ॥३७॥<br>
<br>
छाद्यतस्तानि छन्दांसि वयसोऽपि वयांस्यपि।<br>
शून्यान् दृष्ट्वा तु देवो वैऽसृजत्पक्षिगणानपि ॥३८॥<br>
<br>
मुखतोऽजान् ससर्ज्जाथ वक्षसश्चवयोऽसृजत्।<br>
गाश्चैवाथोदराद्ब्रह्मा पार्श्वाभ्याञ्च विनिर्ममे ॥३९॥<br>
<br>
पद्भ्याञ्चाश्चान् समातङ्गान् शरभान् गवयान् मृगान्।<br>
उष्ट्रानश्चतरांश्चैव ताश्वान्याश्चैव जातयः ॥१.९.४०॥<br>
<br>
ओषध्यः फलमूलानि रोमतस्तस्य जज्ञिरे।<br>
एवं पश्वोषधीः सृष्ट्वा न्ययुञ्जत्सोऽध्वरे प्रभुः ॥४१॥<br>
<br>
तस्मादादौ तु कल्पस्य त्रेतायुगमुखे तदा।<br>
गौरजः पुरुषो मेषो ह्यश्वोऽश्वतरगर्द्दभौ।<br>
एतान् ग्राम्यान् पशूनाहुरारण्यांश्च निबोधत ॥४२॥<br>
<br>
श्वापदा द्विखुरो हस्ती वानरः पक्षिपञ्चमाः।<br>
उन्दकाः पशवः सृष्टाः सप्तमास्तु सरीसृपाः ॥४३॥<br>
<br>
गायत्रं वरुणञ्चैव त्रिवृत्सौम्यं रथन्तरम्।<br>
अग्निष्टोमं च यज्ञानां निर्ममे प्रथमान्मुखात् ॥४४॥<br>
<br>
छन्दांसि त्रैष्टुभङ्कर्म स्तोमं पञ्चदशन्तथा।<br>
बृहत्साममथोक्थञ्च दक्षिणात्सोऽसृजन्मुखात् ॥४५॥<br>
<br>
सामानि जगती च्छन्दस्तोमं पञ्चदशन्तथा।<br>
वैरूप्यमतिरात्रञ्च पश्चिमादसृजन्मुखात् ॥४६॥<br>
<br>
एकविंशमथर्वाणमाप्तोर्यामाणमेव च।<br>
अनुष्टुभं सवैराजमुत्तरादसृजन्मुखात् ॥४७॥<br>
<br>
विद्युतोऽशनिमेघांश्च रोहितेन्द्रधनूंषि च।<br>
वयांसि च ससर्ज्जादौ कल्पस्य भगवान् प्रभुः ॥४८॥<br>
<br>
उच्चावचानि भूतानि गात्रेब्यस्तस्य जज्ञिरे।<br>
ब्रह्मणस्तु प्रजासर्गं सृजतो हि प्रजापतेः ॥४९॥<br>
<br>
सृष्ट्वा चतुष्टयं पूर्वं देवासुरपितॄन् प्रजाः।<br>
ततः सृजति भूतानि स्थावराणि चराणि च ॥१.९.५०॥<br>
<br>
यक्षान् पिशाचान् गन्धर्वान् तथैवाप्सरसाङ्गणान्।<br>
नरकिन्नररक्षांसि वयः पशुमृगोरगान् ॥५१॥<br>
<br>
अव्ययञ्च व्ययं चैव यदिदं स्थाणु जङ्गमम्।<br>
तेषां ये यानि कर्माणि प्राक्सृष्ट्यां प्रतिपेदिरे।<br>
तान्येव प्रतिपद्यन्ते सृज्यमानाः पुनः पुनः ॥५२॥<br>
<br>
हिंस्राहिंस्रे मृदुक्रूरे धर्माधर्मावृतानृते।<br>
तद्भाविताः प्रपद्यन्ते तस्मात्तत्तस्य रोचते ॥५३॥<br>
<br>
महाभूतेषु नानात्वमिन्द्रियार्थेषु मूर्त्तिषु।<br>
विनियोगञ्च भूतानां धातैव व्यदधात् स्वयम् ॥५४॥<br>
<br>
केचित् पुरुषकारन्तु प्राहुः कर्म च मानवाः।<br>
दैवमित्यपरे विप्राः स्वभावं दैवचिन्तकाः ॥५५॥<br>
<br>
पौरुषं कर्म दैवञ्च फलवृत्तिस्वभावतः।<br>
न चैकं न पृथग्भावमधिकं न तयोर्विदुः।<br>
एतदेवञ्च नैकञ्च न चोभे न च वाप्युभे ॥५६॥<br>
<br>
कर्मस्थान् विषयान् ब्रूयुः सत्त्वस्थाः समदर्शिनः।<br>
नामरूपञ्च भूतानां कृतानाञ्च प्रपञ्चनम्।<br>
वेदशब्धेभ्य एवादौ निर्ममे स महेश्वरः ॥५७॥<br>
<br>
ऋषीणां नामधेयानि याश्च देवेषु दृष्टयः।<br>
शर्वर्यन्ते प्रसूतानां तान्येवास्य दधाति सः ॥५८॥<br>
<br>
यथर्त्तावृतुलिङ्गानि नानारूपाणि पर्यये।<br>
दृश्यन्ते तानि तान्येव तथा भावा युगादिषु ॥५९॥<br>
<br>
एवंविधासु सृष्टासु ब्रह्मणाऽव्यक्तजन्मना।<br>
शर्वर्यन्ते प्रदृश्यन्ते सिद्धिमाश्रित्य मानसीम् ॥१.९.६०॥<br>
<br>
एवंभूतानि सृष्टानि चराणि स्थावराणि च।<br>
यदास्य ताः प्रजाः सृष्टा न व्यवर्धन्त धीमतः ॥६१॥<br>
<br>
अथान्यान्मानसान् पुत्रान् सदृशानात्मनोऽसृजत्।<br>
भृगुं पुलस्त्यं पुलहं क्रतुमाङ्गिरसन्तथा ॥६२॥<br>
<br>
मरीचिं दक्षमत्रिं च वसिष्ठं चैव मानसम्।<br>
नव ब्रह्माण इत्येते पुराणे निश्चयं गताः ।<br>
तेषां ब्रह्मात्मकानां वै सर्वेषां ब्रह्मवादिनाम् ॥६३॥<br>
<br>
ततोऽसृजत्पुनर्ब्रह्मा रुद्रं रोषात्मसंभवम्।<br>
संकल्पं चैव धर्मं च पूर्वेषामपि पूर्वजः ॥६४॥<br>
<br>
अग्रे ससर्ज्ज वै ब्रह्मा मानसानात्मनः समान्।<br>
सनन्दनं ससनकं विद्वांसं च सनातनम् ॥६५॥<br>
<br>
सनत्कुमारं च विभुं सनकं च सनन्दनम्।<br>
न ते लोकेषु सर्ज्जन्ते निरपेक्षाः सनातनाः ॥६६॥<br>
<br>
सर्वे ते ह्यागतज्ञाना वीतरागा विमत्सराः।<br>
तेष्वेवं निरपेक्ष्येषु लोकवृत्तानुकारणात् ॥६७॥<br>
<br>
हिरण्यगर्भो भगवान् परमेष्ठी ह्यचिन्तयत्।<br>
तस्य रोषात्समुत्पन्नः पुरुषोऽर्क्कसमद्युतिः।<br>
अर्द्धनारीनरवपुस्तेजसा ज्वलनोपमः ॥६८॥<br>
<br>
सर्वं तेजोमयं जातमादित्यसमतेजसम्।<br>
विभजात्मानमित्युक्त्वा तत्रैवान्तरधीयत ॥६९॥<br>
<br>
एवमुक्त्वा द्विधाभूतः पृथक् स्त्री पुरुषः पृथक्।<br>
स चैकादशधा जज्ञे अर्द्धमात्मानमीश्वरः ॥१.९.७०॥<br>
<br>
तेनोक्तास्ते महात्मानः सर्व एव महात्मना।<br>
जगतो बहुलीभावमधिकृत्य हितैषिणः ॥७१॥<br>
<br>
लोकवृत्तान्तहेतोर्हि प्रयतध्वमतन्द्रिताः।<br>
विश्वं विश्वस्य लोकस्य स्थापनाय हिताय च ॥७२॥<br>
<br>
एवमुक्तास्तु रुरुदुर्दुद्रुवुश्च समन्ततः।<br>
रोदनाद्द्रावणाच्चैव रुद्रा नाम्नेतिविश्रुताः ॥७३॥<br>
<br>
यैर्हि व्याप्तमिदं सर्वं त्रैलोक्यं सचराचरम्।<br>
तेषामनुचरा लोके सर्वलोकपरायणाः ॥७४॥<br>
<br>
नैकनागा युतबला विक्रान्ताशचव गणेश्वराः।<br>
तत्र या सा महाभागा शंकरस्यार्द्धकायिनी ॥७५॥<br>
<br>
प्रागुक्ता तु मया तुभ्यं स्त्री स्वयंभोर्मुखोद्गता।<br>
कायार्द्धं दक्षिणन्तस्याः शुक्लं वामं तथाऽसितम् ॥७६॥<br>
<br>
आत्मानं विभजस्वेति सोक्ता देवी स्वयंभुवा।<br>
सा तु प्रोक्ता द्विधाभूता शूक्ला कृष्णा च वै द्विजाः।<br>
तस्या नामानि वक्ष्यामि श्रृणुध्वं सुसमाहिताः ॥७७॥<br>
<br>
स्वाहा स्वधा महाविद्या मेधा लक्ष्मीः सरस्वती।<br>
अपर्णा चैकपर्णा च तथा स्यादेव पाटला ॥७८॥<br>
<br>
उमा हैमवती षष्ठी कल्याणी चैव नामतः।<br>
ख्यातिः प्रज्ञा महाभागा लोके गौरीति विश्रुता ॥७९॥<br>
<br>
विश्वरूपमथार्यायाः पृथग्देहविभावनात्।<br>
श्रृणु संक्षेपतस्तस्या यथावदनुपूर्वशः ॥१.९.८०॥<br>
<br>
प्रकृतिर्नियता रौद्री दुर्गा भद्रा प्रमाथिनी।<br>
कालरात्रिर्महामाया रेवती भुतनायिका ॥८१॥<br>
<br>
द्वापरान्तविकारेषु देव्या नामानि मे श्रृणु।<br>
गौतमी कौशिकी आर्या चण्डी कात्यायनी सती ॥८२॥<br>
<br>
कुमारी यादवी देवी वरदा कृष्णपिङ्गला।<br>
बर्हिर्ध्वजा शूलधरा परमब्रह्मचारिणी ॥८३॥<br>
<br>
माहेन्द्री चेन्द्रभगिनी वृषकन्यैकवाससी।<br>
अपराजिता बहुभुजा प्रगल्भा सिंहवाहिनी ॥८४॥<br>
<br>
एकानसा दैत्यहनी माया महिषमर्द्दिनी।<br>
अमोघा विन्ध्यनिलया विक्रान्ता गणनायिका ॥८५॥<br>
<br>
देवीनामविकाराणि इत्येतानि यथाक्रमम्।<br>
भद्रकाल्यास्तवोक्तानि देव्या नामानि तत्त्वतः ॥८६॥<br>
<br>
ये पठन्ति नरास्तेषां विद्यते न पराभवः।<br>
अरण्ये प्रान्तरे वापि पुरे वापि गृहेऽपि वा ॥८७॥<br>
<br>
रक्षामेतां प्रयुञ्जीत जले वापि स्थलेऽपि वा।<br>
व्याध्रकुम्भीरचौरेभ्यो भूतस्थाने विशेषतः।<br>
आधिष्वपि च सर्वासु देव्या नामानि कीर्त्तयेत् ॥८८॥<br>
<br>
अर्भकग्रहभूतैश्च पूतनामातृभिः सदा।<br>
अभ्यर्दितानां बालानां रक्षामेतां प्रयोजयेत् ॥८९॥<br>
<br>
महादेवी कुले द्वे तु प्रज्ञा श्रीश्च प्रकीर्त्त्यते।<br>
आभ्यां देवीसहस्राणि यैर्व्याप्तमखिलं जगत् ॥१.९.९०॥<br>
<br>
साऽसृजद् व्यवसायन्तु धर्मं भूतसुखावहम्।<br>
सङ्कल्पञ्चैव कल्पादौ जज्ञिरेऽव्यक्तयोनितः ॥९१॥<br>
<br>
मानसश्च रुचिर्न्नाम विज्ञेयो ब्रह्मणः सुतः।<br>
प्राणात् स्वादसृजद्दक्षञ्चक्षुर्भ्याञ्च मरीचिकम् ॥९२॥<br>
<br>
भृगुस्तु हृदयाज्जज्ञे ऋषिः सलिलजन्मनः।<br>
शिरसोऽङ्गिरसञ्चैव श्रोत्रादत्रिन्तथैव च ॥९३।<br>
पुलस्त्यञ्च तथोदानाद्य्वानाच्च पुलहं पुनः।<br>
समानजं वसिष्ठन्तु अपानान्निर्ममे क्रतुम् ॥९४॥<br>
<br>
अभिमानात्मकं भद्रं निर्ममे नीललोहितम्।<br>
इत्येते ब्रह्मणः पुत्राः प्राणजा द्वादश स्मृताः ॥९५॥<br>
<br>
इत्येते मानसाः पुत्रा विज्ञेया ब्रह्मणः सुताः।<br>
भृग्वादयस्तु ये सृष्टा ना चैते ब्रह्मवादिनः ॥९६॥<br>
<br>
गृहमेधिनः पुराणास्ते धर्मस्तैः प्राक् प्रवार्त्तितः।<br>
द्वादशैते प्रवर्त्तन्ते सह रुद्रेण वैप्रजाः ॥९७॥<br>
<br>
ऋभुः सनत्कुमारस्तु द्वावेतावूर्द्ध्वरेतसौ।<br>
पूर्वोत्पन्नौ पुरा तेभ्यः सर्वेषामपि पूर्वजौ ॥९८॥<br>
<br>
व्यतीते प्रथमे कल्पे पुराणे लोकसाधकौ।<br>
वैराजे तावुभौ लोके तेजः संक्षिप्य चास्थितौ ॥९९॥<br>
<br>
तावुभौ योगधर्माणावारोप्यात्मानमात्मनि।<br>
प्रजाधर्मञ्च कामञ्च वर्त्तयेतां महौजसा ॥१.९.१००॥<br>
<br>
यथोत्पन्नस्तथैवेह कुमार इति चोच्यते।<br>
तस्मात्सनत्कुमारोयमिति नामास्य कीर्तितम् ॥१०१॥<br>
<br>
तेषां द्वादश ते वंशा दिव्या देवगुणान्विताः।<br>
क्रियावन्तः प्रजावन्तो महर्षिभिरलंकृताः ॥१०२॥<br>
<br>
इत्येष करणोद्भूतो लोकान् स्रष्टुं स्वयंभुवः।<br>
महदादिविशेषान्तो विकारः प्रकृतेः स्वयम् ॥१०३॥<br>
<br>
चन्द्रसूर्यप्रभालोको ग्रहनक्षत्रमण्डितः।<br>
नदीभिश्च समुद्रैश्च पर्वतैश्च समावृतः ॥१०४॥<br>
<br>
पुरैश्च विविधाकारैः प्रीतैर्ज्जनपदैस्तथा।<br>
तस्मिन् ब्रह्मवनेऽव्यक्ते ब्रह्मा चरति शर्वरीम् ॥१०५॥<br>
<br>
अव्यक्तबीजप्रभवस्तस्यैवानुग्रहोत्थितः।<br>
बुद्धिस्कन्धमयश्चैव इन्द्रियाङ्कुरकोटरः ॥१०६॥<br>
<br>
महाभूतप्रशाखश्च विशेषैः पत्रवांस्तथा।<br>
धर्माधर्मसुपुष्पस्तु सुखदुःखफलोदयः ॥१०७॥<br>
<br>
आजीवः सर्वभूतानामयं वृक्षः सनातनः।<br>
एतद्ब्रह्मबलं चैव ब्रह्मवृक्षस्य तस्य ह ॥१०८॥<br>
<br>
अव्यक्तं कारणं यत्तन्नित्यं सदसदात्मकम्।<br>
इत्येषोऽनुग्रहः सर्गो ब्रह्मणः प्राकृतस्तु यः ॥१०९॥<br>
<br>
मुख्यादयस्तु षट्‌सर्गा वैकृता बुद्धिपूर्वकाः।<br>
त्रैकाले समवर्तन्त ब्रह्मणस्तेऽभिमानिनः ॥१.९.११०॥<br>
<br>
सर्गाः परस्परस्याथ कारणं ते बुधैः स्मृताः।<br>
दिव्यौ सुपर्णौ सयुजौ सशाखौ पटविद्रुमौ ॥<br>
<br>
एकस्तु योद्रुमं वेत्ति नान्यः सर्वात्मनस्ततः ॥१११॥<br>
<br>
द्यौर्मूर्द्धानं यस्य विप्रास्तुवन्ति खन्नाभिं वै चन्द्रसूर्यौ च नेत्रे।<br>
दिशः श्रोत्रे चरणौ चास्य भूमिः सोऽचिन्त्यात्मा सर्वभूत प्रसूतिः ॥११२॥<br>
<br>
वक्राद्यस्य ब्राह्मणाः संप्रसूता यद्वक्षस्तः क्षत्रियाः पूर्वभागे।<br>
वैश्याश्वोरोर्यस्य पद्भयां च शूद्राः सर्वे वर्णा गात्रतः संप्रसूताः ॥११३॥<br>
<br>
महेश्वरः परोऽव्यक्तादण्डमव्यक्तसंभवम्।<br>
अण्डाज्जज्ञे पुनर्ब्रह्मा येन लोकाः कृतास्त्विमे ॥११४॥<br>
<br>
इति श्रीमहापुरणे वायुप्रोक्ते देवादिसृष्टिवर्णनं नाम नवमोऽध्यायः ॥१.९॥<br>
<br>
<br>
