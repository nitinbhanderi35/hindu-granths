<b>॥ सूत उवाच ॥	<br></b>
यत्तद्वै कर्णिकामूलमिति वै सम्प्रकीर्तितम्।	<br>
तद्योजनसहस्राणां सप्ततीनामधः स्मृतम् ॥ ३५.१ ॥	<br><br>
चत्वरिंशत्तथाष्टौ च सहस्राण्यत्र मण्डलम्।	<br>
शैलराजावृतं रम्यं मेरुमूलमिति श्रुतिः ॥ ३५.२ ॥	<br><br>
तेषां गिरिसहस्राणामनेकेषु महोच्छ्रिताः।	<br>
दिक्षु सर्वासु पर्य्यन्तैर्मर्य्यादाः पर्वताः स्मृताः ॥ ३५.३ ॥	<br><br>
निकुञ्जकन्दरनदीगुहानिर्झरशोभिताः।	<br>
बहुप्रासादकटकै स्तटैश्च कुसुमोज्ज्वलैः ॥ ३५.४ ॥	<br><br>
नितम्बपुष्पमालौघैः सानुभिर्धातुमण्डितैः ।	<br>
शिखरैर्हेमकपिलैर्नैकप्रस्रवणावृतैः।	<br>
शोभिता गिरयः सर्व्वे पुष्टै रत्न समर्पितैः ॥ ३५.५ ॥	<br><br>
विहङ्गशतसंजुष्टैः कुञ्जैरनुपमैरपि।	<br>
सिहशार्दूलशरभैर्नैकैश्चामरवारणैः।	<br>
नानावर्णाकृतिधरैः सेविता विविधैर्नगैः ॥ ३५.६ ॥	<br><br>
सप्ताश्च हरिकृष्णाङ्गमेकैकं दशपर्वतम्।	<br>
बाह्यमाभ्यन्तरा ये तु त्रिवाहास्तु समाः स्मृताः ॥ ३५.७ ॥	<br><br>
जठरो देवकूटश्च पूर्वस्यां दिशि पर्वतौ। 	<br>
तौ दक्षिणोत्तरायामावानीलनिषधायतौ ॥ ३५.८ ॥	<br><br>
कैलासो हिमवांश्चैव दक्षिणोत्तरपर्वतौ।	<br>
पूर्वपश्चायतावेतावर्णवान्तव्यवस्थितौ ॥ ३५.९ ॥	<br><br>
योऽसौ मेरुर्द्विजश्रेष्ठाः प्रांशुः कनकपर्वतः।	<br>
विष्कम्भं तस्य वक्ष्यामि तन्मे निगदतः श्रृणु ॥ ३५.१० ॥	<br><br>
महापादास्तु चत्वारो मेरोरथ चतुर्द्दिशम्।	<br>
यैर्धृतत्वान्न चलति सप्तद्वीपवती मही ॥ ३५.११ ॥	<br><br>
दशयोजनसाहस्र आयामस्तेषु पठ्यते।	<br>
देवगन्धर्वयक्षाणां नानारत्नोपशोभिताः।	<br>
नैकनिर्झरवप्राढ्या रम्यकन्दरनिर्मिताः ॥ ३५.१२ ॥	<br><br>
नितम्बपुष्पकादम्बैः शोभिताश्चित्रसानवः।	<br>
मनःशिलादरीभिश्च हरितालतलैस्तथा ॥ ३५.१३ ॥	<br><br>
सुवर्णमणिचित्राभिर्गुहाभिश्च समन्ततः।	<br>
शुद्धहिङ्गुलकप्रख्यैः काञ्चनैर्धातुमण्डितैः ॥ ३५.१४ ॥	<br><br>
वरकाञ्चनचित्रैश्च प्रवालैः समलंकृताः।	<br>
रुचिराः शतपर्वाणः सिद्धावासा मुदान्विताः।	<br>
महाविमानैः श्रीमद्भिः समन्तात्परिदीपिताः ॥ ३५.१५ ॥	<br><br>
पूर्वेण मन्दरो नाम दक्षिणे गन्धमादनः।	<br>
विपुलः पश्चिमे पार्श्वे सुपार्श्वश्चोत्तरे स्मृतः ॥ ३५.१६ ॥	<br><br>
तेषां सहस्रश्रृङ्गेषु वज्रवैढूर्यवेदिकाः।	<br>
शाखासहस्रकलिताः सुमूलाः सुप्रतिष्ठिताः ॥ ३५.१७ ॥	<br><br>
स्रिग्धैर्नीलैर्घनैः पर्णैः सञ्झन्नविविधाश्रयाः ।	<br>
अनेकप्रजनोत्सेधा महापुष्पफलोपगाः ॥ ३५.१८ ॥	<br><br>
यक्षगन्धर्वसेव्याश्च सेविताः सिद्धचारणैः।	<br>
महावृक्षाः समुत्पन्नाश्चत्वारो द्वीपकेतवः ॥ ३५.१९ ॥	<br><br>
मन्दरस्य गिरेःश्रृङ्गे महावृक्षः स केतुराट्।	<br>
आलम्बशाखाशिखरः कन्दरश्चैव पादपः ॥ ३५.२० ॥	<br><br>
महाकुम्भप्रमाणैस्तु पुष्पैर्विकचकेसरैः।	<br>
महागन्धैर्मनोज्ञैश्च शोभितः सर्वकालजैः ॥ ३५.२१ ॥	<br><br>
सहस्रमधिकं सोऽथ गन्धेनापूरयद्दिशः।	<br>
योजनानां समन्ताद्वै मन्दमारुतवीजितः ॥ ३५.२२ ॥	<br><br>
वरकेतुरेव प्रथितो भद्राश्वो नाम यो द्विजाः।	<br>
यत्र साक्षात् हृषीकेशः सिद्धसङ्घैर्महीयते ॥ ३५.२३ ॥	<br><br>
तस्य रुद्रकदम्बस्य तदा श्वेतहरो हरिः ।	<br>
प्राप्तवानपरश्रेष्ठः स तत्र सहितः पुरा ॥ ३५.२४ ॥	<br><br>
तेन चालोकितं सर्वं द्वीपं द्विपदनायकाः।	<br>
यस्य नाम्ना समाख्यातो भद्राश्वो नाम नामतः ॥ ३५.२५ ॥	<br><br>
दक्षिणस्यापि शैलस्य शिखरे देवसेविता।	<br>
जम्बूः सदा पुष्पफला सदा माल्योपशोभिता ॥ ३५.२६ ॥	<br><br>
महामूलैर्महास्कन्धैः स्निग्धवर्णैर्विभूषिता।	<br>
नवैः सदा पुष्पफलैः शाखाभिश्चोपशोभिता ॥ ३५.२७ ॥	<br><br>
तस्या ह्यतिप्रमाणानि स्वादूनि च मृदूनि च।	<br>
फलान्यमृतकल्पानि पतन्ति गिरिमूर्द्धनि ॥ ३५.२८ ॥	<br><br>
तस्माद्गिरिवरप्रस्थात् पुनः प्रस्यन्दवाहिनी।	<br>
नदी जम्बूनदी नाम प्रवृत्ता मधुवाहिनी ॥ ३५.२९ ॥	<br><br>
तत्र जाम्बूनदन्नाम सुवर्णं ज्वलनप्रभम्।	<br>
देवालङ्कारमतुलं जायते पापनाशनम् ॥ ३५.३० ॥	<br><br>
देवदानवगन्धर्वा यक्षराक्षसपन्नगाः।	<br>
यत् पिबन्त्यमृतप्रख्यं मधु जाम्भूरसस्रवम् ॥ ३५.३१ ॥	<br><br>
स केतुर्दक्षिणे द्वीपे जम्भूर्लोकेषु विश्रुता।	<br>
यस्या नाम्ना स विख्यातो जम्भूद्वीपः सनातनः ॥ ३५.३२ ॥	<br><br>
विपुलस्यापि शैलस्य पश्चिमस्य महात्मनः।	<br>
जातः श्रृङ्गेऽतिसुमहानश्वत्थ श्चैव पादपः ॥ ३५.३३ ॥	<br><br>
विलम्बिवरमालाद्यः सुवर्णमणिवेदिकः।	<br>
महोच्चस्कन्धविटपो नैकसत्त्वगुणालयः ॥ ३५.३४ ॥	<br><br>
कुम्भप्रमाणैः सुखदैः फलैः सर्वर्त्तुकैः शुभैः।	<br>
स केतुः केतुमालानां देवगन्धर्वसेवितः ॥ ३५.३५ ॥	<br><br>
केतुमालेति च यथा तस्या नाम प्रकीर्तितम्।	<br>
तन्निबोधत विप्रेन्द्रा निरुक्तं नाम कर्मतः ॥ ३५.३६ ॥	<br><br>
क्षीरोदमथने वृत्ते दैत्यपक्षे पराजिते।	<br>
महासमरसम्मर्दवृक्षक्षोभविमर्दिता ॥ ३५.३७ ॥	<br><br>
सहस्राक्षेण विहिता माला तस्य सुतानिता।	<br>
तस्य स्कन्धे समासक्त्या ह्यश्वत्थस्य वनस्पतेः ॥ ३५.३८ ॥	<br><br>
सा तथैव महागन्धा ह्यम्लाना सर्वकामिकी।	<br>
इज्यते सुमहाभागा विविधैः सिद्धचारणैः ॥ ३५.३९ ॥	<br><br>
तस्य केतोः सदा माला देवदत्ता विराजते।	<br>
पवनेनेरिता दिव्यं वाति गन्धं मनोरमम् ॥ ३५.४० ॥	<br><br>
ताभ्यां नामाङ्कितो द्वीपः पश्चिमे बहुविस्तरः।	<br>
केतुमाल इति ख्यातो दिवि चेह च सर्वशः ॥ ३५.४१ ॥	<br><br>
स्वपार्श्वस्योत्तरे चापि श्रृङ्गे जातो महाद्रुमः ।	<br>
न्यग्रोधो विपुलस्कन्धोऽनेकयोजनमण्डलः ॥ ३५.४२ ॥	<br><br>
माल्यदामकलापैश्च विविधैर्गन्धशालिभिः।	<br>
शाकाविलम्बी शुशुभे सिद्धचारणसेवितः ॥ ३५.४३ ॥	<br><br>
प्रवालकुम्भसदृशैर्मधुपूर्णैः फलैः सदा।	<br>
स ह्युत्तर कुरूणान्तु केतुवृक्षः प्रकाशते ॥ ३५.४४ ॥	<br><br>
सनत्कुमारावरजा मानसा ब्रह्मणः सुताः।	<br>
सप्त तत्र महाभागाः कुरवो नाम विश्रुताः ॥ ३५.४५ ॥	<br><br>
तत्र तैरागतज्ञानैः सत्त्वस्थैः पुण्यकीर्तिभिः।	<br>
अक्षयं क्षेममपरं लोकं प्राप्तं सनातनम् ॥ ३५.४६ ॥	<br><br>
तेषां नामाङ्कितो द्वीपः सप्तानां वै महात्मनाम् ।	<br>
दिवि चेह च विख्याता उत्तराः कुरवः सदा ॥ ३५.४७ ॥	<br><br>
इति श्रीमहापुराणे वायुप्रोक्ते जम्बूद्वीपवर्णनं नाम पञ्चत्रिंशोऽध्यायः ॥ ३५ ॥
