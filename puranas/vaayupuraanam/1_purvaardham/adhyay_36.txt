<br>
<b>।।सूत उवाच।।<br></b>
तेषां चतुर्णां वक्ष्यामि शैलेन्द्राणां यथाक्रमम्।	<br>
अनुबन्धानि रम्याणि सर्वकालर्त्तुकानि च ।। ३६.१ ।।	<br><br>
सारिकाभिर्मयूरैश्च चकोरैश्च मदोत्कटैः।	<br>
शुकैश्च भृङ्गराजैश्च चित्रकैश्च समन्ततः ।। ३६.२ ।।	<br><br>
जीवञ्जीवकनादैश्च हेमकानाञ्च नादितैः।	<br>
मत्तकोकिलनादैश्च वल्गूनाञ्च निनादितैः ।। ३६.३ ।।	<br><br>
सुग्रीवकाञ्चनरवैः कलविङ्करुतैस्तथा।	<br>
कूजितान्तरशब्दैश्च सुरम्याणि च सर्वशः ।। ३६.४ ।।	<br><br>
मदात्कटैर्मधुरैश्च भ्रमरैश्च महालसैः।	<br>
उपगीतवनान्तानि किन्नरैश्च व्कचित् व्कचित् ।। ३६.५ ।।	<br><br>
पुष्पवृष्टिं विमुञ्चन्ति मन्दमारुतकम्पिताः।	<br>
तरवो यत्र दृश्यन्ते चारुपल्लवशोभिताः ।। ३६.६ ।।	<br><br>
स्तबकैर्मञ्जरीभिश्च ताम्रैः किसलयैस्तथा।	<br>
मन्दवातवशाल्लोलैर्दोलयद्भिर्युतानि च ।। ३६.७ ।।	<br><br>
नानाधातुविचित्रैश्च कान्तरूपैः शिलाशतैः।	<br>
शल्लैः व्कचिद्द्विजश्रेष्ठा विन्यस्तैः शोभितानि च ।। ३६.८ ।।	<br><br>
देवदानवगन्धर्वैर्यक्षराक्षसपन्नगैः।	<br>
सिद्धाप्सरोगणैश्चैव सेवितानि ततस्ततः ।। ३६.९ ।।	<br><br>
मनोहराणि चत्वारि देवाक्रीडनकान्यथ।	<br>
चतुर्दिशमुदाराणि नाम्ना श्रृणुत तानि मे ।। ३६.१० ।।	<br><br>
पूर्वञ्चैत्ररथं नाम दक्षिणं नन्दनं वनम्।	<br>
वैभ्राजं पश्चिमं विद्यादुत्तरं सवितुर्वनम् ।। ३६.११ ।।	<br><br>
महावनेषु चैतेषु निविष्टानि यथाक्रमम्।	<br>
अनुबन्धानि रम्याणि विहङ्गैः कूजितानि च ।। ३६.१२ ।।	<br><br>
वनैर्विस्तीर्णतीर्थानि महापुण्यावनानि च।	<br>
महानागाधिवासानि सेवितानि महात्मभिः ।। ३६.१३ ।।	<br><br>
सुरसामललोयानि शिवानि सुसुखानि च।	<br>
सिद्धदेवासुरवरैरुपस्पृष्टजलानि च ।। ३६.१४ ।।	<br><br>
छत्रप्रमाणैर्विकचैर्महागन्धैर्मनोहरैः।	<br>
पुण्डरीकैर्महापत्रैरुत्पलैः शोभितानि च।	<br>
महासरांसि चत्वारि तानि वक्ष्यामि नामतः ।। ३६.१५ ।।	<br><br>
अरुणोदं सरः पूर्वं दक्षिणं मानसं स्मृतम्।	<br>
सितोदं पश्चिमसरो महाभद्रन्तथोत्तरम् ।। ३६.१६ ।।	<br><br>
अरुणोदञ्च पूर्वेण ये च शैलास्ततः स्मृताः।	<br>
तान् कीर्त्यमानांस्तत्त्वेन श्रृणुध्वं विस्तरान्मम ।। ३६.१७ ।।	<br><br>
शीतान्तश्च कुमुञ्जश्च सुवीरश्चाचलोत्तमः।	<br>
विकङ्को मणिशीलश्च वृषभश्चाचलोत्तमः ।। ३६.१८ ।। 	<br>
महानीलोऽथ रुचकः सबिन्दुर्मन्दरस्तथा।	<br>
वेणुमांश्च सुमेधश्च निषधो देवपर्वतः ।। ३६.१९ ।।	<br><br>
इत्येते पर्वतवरा अन्ये च गिरयस्तथा।	<br>
पूर्वेण मन्दरस्यैते सिद्धवासा उदाहृताः ।। ३६.२० ।।    	<br>
सरसो मानसस्येह दक्षिणा ये महाचलाः।	<br>
ये कीर्तिता मया ते वै नामतस्तान्निबोधत ।। ३६.२१ ।।	<br><br>
शैलस्त्रिशिखरश्चापि शिशिरश्चाचलोत्तमः।	<br>
कलिङ्गश्च पतङ्गश्च रुचकश्चैव सानुमान् ।। ३६.२२ ।।	<br><br>
ताम्राभश्च विशाखश्च तथा श्वेतोदरो गिरिः।	<br>
समूलो विषधारश्च रत्नधारश्च पर्वतः ।। ३६.२३ ।।	<br><br>
एकश्रृङ्गो महामूलो गजशैलः पिशाचकः।	<br>
पञ्चशैलोऽथ कैलासो हिमवंश्चाचलोत्तमः ।। ३६.२४ ।।	<br><br>
इत्येते देवचरिता ह्युत्कृष्टाः पर्वतोत्तमाः।	<br>
दिग्भागो दक्षिणे प्रोक्ता मेरोरमरवर्च्चसः ।। ३६.२५ ।।	<br><br>
अपरेण सितोदस्य सरसो द्विजसत्तमाः।	<br>
उत्तमा ये महाशैलास्तान् प्रवक्ष्ये यथाक्रमम् ।। ३६.२६ ।।	<br><br>
सुवक्षाः शिखिशैलश्च कालो वैढूर्यपर्वतः।	<br>
कपिलः पिङ्गलो रुद्रः सुरसश्च महाचलः ।। ३६.२७ ।।	<br><br>
कुमुदो मधुमांश्चैव अञ्जनीमुकुटस्तथा।	<br>
कृष्णश्च पाण्डरश्चैव सहस्रशिखरश्चह ।। ३६.२८ ।।	<br><br>
पारियात्रश्च शैलेन्द्रस्त्रिश्रृङ्गश्चाचलोत्तमः।	<br>
इत्येते पर्वतवरा दिग्भागे पश्चिमे स्मृताः ।। ३६.२९ ।।	<br><br>
महाभद्रस्य सरस उत्तरेणापि श्रीमतः।	<br>
ये मया पूर्वतः प्रोक्तास्तान्वदिष्ये यथाक्रमम् ।। ३६.३० ।।	<br><br>
शङ्कुकूटो महाशैलो वृषभो हंसपर्वतः।	<br>
नागश्च कपिलश्चैव इन्द्रशैलश्च सानुमान् ।। ३६.३१ ।।	<br><br>
नीलः कनक श्रृङ्गश्च शतश्रृङ्गश्च पर्वतः।	<br>
पुष्पको मेघशैलश्च विराजश्चाचलोत्तमः।	<br>
जारुधिश्चैव शैलेन्द्र इत्येते उत्तराः स्मृताः ।। ३६.३२ ।।	<br><br>
एतेषां शैलमुख्यानामन्तरेषु यथाक्रमम्।	<br>
स्थल्योऽह्यन्तरद्रोण्यश्च सरांसि च निबोधत ।। ३६.३३ ।।	<br><br>
इति श्रीमहापुराणे वायुप्रोक्ते भुवनविन्यासो नाम षट्‌त्रिंशोऽध्यायः ।। ३६ ।। <br>
