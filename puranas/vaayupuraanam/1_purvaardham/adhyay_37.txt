<b>।।सूत उवाच।।<br></b>
शीतान्तस्याचलेन्द्रस्य कुमुञ्जस्यान्तरेण तु।	<br>
द्रोण्यो विहङ्गसङ्घुष्टा नानासत्त्वनिषेविताः ।। ३७.१ ।।	<br><br>
त्रियोजनशतायामा विस्तीर्णाः शतयोजनाः।	<br>
सुरसामलपानीयरम्यं तत्र सरोवरम् ।। ३७.२ ।।	<br><br>
द्रोण्यायामप्रमाणैस्तु पुण्डरीकैः सुगन्धिभिः।	<br>
सहस्रशतपत्रैर्हि महापद्मैरलंकृतम् ।। ३७.३ ।।	<br><br>
महोरगैरध्युषितं महाभोगैर्दुरासदैः।	<br>
देवदानवगन्धर्वैरुपस्पृष्टं जलं शुभम् ।। ३७.४ ।।	<br><br>
पुण्यं तच्छ्रीसरो नाम प्रकाशं दिवि चेह च।	<br>
प्रसन्नजलसम्पूर्णं शरण्यं सर्वदेहिनाम् ।। ३७.५ ।।	<br><br>
तत्र त्वेकं महापद्मं मध्ये पद्मवनस्य ह।	<br>
कोटिपत्रप्रचारं तत्तरुणादित्यवर्चसम् ।। ३७.६ ।।	<br><br>
नित्यं व्याकोशमजरं चाञ्चल्याच्चातिमण्डलम्।	<br>
चारुकेशरजालाढ्यं मत्तषट्‌पदनादितम् ।। ३७.७ ।।	<br><br>
तस्मिन् पद्मे भगवती साक्षाच्छ्रीर्नित्यमेव हि।	<br>
लक्ष्म्याः पद्मं तदावासं मूर्त्तिमत्या न संशयः ।। ३७..८ ।।	<br><br>
सरसस्तस्य पूर्वस्मिन् तीरे सिद्धनिषेवित।	<br>
सदा पुष्पफलं रम्यं तत्र बिल्ववनं महत् ।। ३७.९ ।।	<br><br>
शतयोजनविस्तीर्णं त्रियोजनशताय तम्।	<br>
अर्धक्रोशोच्चशिखरैर्महावृक्षैः सहस्रशः ।। ३७.१० ।।	<br><br>
शाखासहस्रकलितैर्महास्कन्धैः समाकुलम्।	<br>
फलैः सुवर्णसङ्काशैर्हरितैः पाण्डरैस्तथा ।। ३७.११ ।।	<br><br>
अमृतस्वादुसदृशैर्भेरीमात्रैः सुगन्धिभिः।	<br>
शीर्यमाणैः पतद्भिश्च कीर्णा भूमिर्निरन्तरा ।। ३७.१२ ।।	<br><br>
नाम्ना तच्छ्रीवनं नाम सर्वलोकेषु विश्रुतम्।	<br>
गन्धर्वैः किन्नरैर्यक्षैर्महानागैश्च सेवितम् ।। ३७.१३ ।।	<br><br>
सिद्धैश्चैव समाकीर्णं नित्यं बिल्वफलाशिभिः।	<br>
विविधैर्भूतसङ्घैश्च नित्यमेव निषेवितम् ।। ३७.१४ ।।	<br><br>
तस्मिन् वने भगवती साक्षाच्छ्रीर्नित्यमेव हि।	<br>
देवी सन्निहिता तत्र सिद्धसङ्घैर्नमस्कृता ।। ३७.१५ ।।	<br><br>
विकङ्कस्याचलेन्द्रस्य मणिशैलस्य चान्तरे।	<br>
शतयोजनविस्तीर्णं द्वियोजनशतायतम् ।। ३७.१६ ।।	<br><br>
विपुलञ्चम्पकवनं सिद्धचारणसेवितम्।	<br>
पुष्पलक्ष्म्यावृतं भाति ज्वलन्तमिव नित्यदा ।। ३७.१७ ।।	<br><br>
अर्द्धक्रोशोच्चशिखरैर्महास्कन्धैः पलाशिभिः ।	<br>
प्रफुल्लशाखाशिखरैः पिञ्जरं भाति तद्वनम् ।। ३७.१८ ।।	<br><br>
द्विबाहुपरिणाहैस्तैस्त्रिहस्तायामविस्तरैः ।	<br>
मनः शिलाचूर्णनिभैः पाण्डुकेसरशालिभिः ।। ३७.१९ ।।	<br><br>
पुष्पैर्मनोहरैर्व्याप्तं व्याकोशैर्गन्धशालिभिः।	<br>
विराजते वनं सर्वं मत्तभ्रमरनादितम् ।। ३७.२० ।।	<br><br>
तद्वनं दानवैर्देवगन्धर्वैर्यक्षराक्षसैः।	<br>
किन्नरैरप्सरोभिश्च महानागैश्च सेवितम् ।। ३७.२१ ।।	<br><br>
तत्राश्रमं भगवतः कश्यपस्य प्रजापतेः।	<br>
सिद्धसाध्यगणा कीर्णं नानाश्रुतिविभूषितम्।	<br>
महानीलकुमुञ्जाभ्यामन्तरेप्यचलावथ ।। ३७.२२ ।।	<br><br>
महानद्याः सुखायास्तु तीरे सिद्धनिषेविते।	<br>
पञ्चाशद्योजनायामं त्रिंशद्योजनविस्तरम्।	<br>
रम्यं तालवनं तद्धि अर्द्धक्रोशोच्चमस्तकम् ।। ३७.२३ ।।	<br><br>
महामूलैर्महासारैः स्थिरैरविरलैः शुभैः।	<br>
कुमुदाञ्जनसंस्थानैः परिवृत्तैर्महा फलैः।	<br>
मृष्टगन्धरसोपेतैरुपेतं सिद्धसेवितम् ।। ३७.२४ ।।	<br><br>
माहेन्द्रस्य द्विपेन्द्रस्य तत्र वास उदाहृतः।	<br>
ऐरावतस्य भद्रस्य सर्वलोकेषु विश्रुतः ।। ३७.२५ ।।	<br><br>
वेणुमन्तस्य शैलस्य सुमेधस्योत्तरेण च।	<br>
सहस्रयोजनायामं विस्तीर्णं शतयोजनम् ।। ३७.२६ ।।	<br><br>
वृक्षगुल्मलतागुच्छैः सर्ववीरुद्भिरीरितम्।	<br>
दूर्वाप्रस्तारमेवाथ सर्वसत्वविवर्जितम् ।। ३७.२७ ।।	<br><br>
तथा निषधशैलस्य देवशैलस्य चोत्तरे।	<br>
सहस्रयोजनायामा शतयोजनविस्तृता ।। ३७.२८ ।।	<br><br>
&nbsp;सवांह्येकशिला भूमिर्वृक्षवीरुद्विवर्जिता।	<br>
आप्लुता पादमात्रेण ह्युदकेन समन्ततः ।। ३७.२९ ।।	<br><br>
इत्येता ह्यन्तरद्रोण्यो नानाकाराः प्रकीर्त्तिताः।	<br>
मेरोः पूर्वेण विप्रेन्द्रा यथावदनुपूर्वशः ।। ३७.३० ।।	<br><br>
इति श्रीमहापुराणे वायुप्रोक्ते भुवनविन्यासो नाम सप्तत्रिंशोऽध्यायः ।। ३७ ।।
