<b>।।सूत उवाच ।।	<br></b>
अतः परं प्रवक्ष्यामि दक्षिणान्दिशमाश्रिताः।	<br>
या द्रोण्यः सिद्धचरिताः शृणु ता ह्यनुपूर्वशः ।। ३८.१ ।।	<br><br>
शिशिरस्याचलेन्द्रस्य पतङ्गस्यान्तरेण च।	<br>
श्लक्ष्णभूमिश्रिया युक्तं लतालिङ्गितपादपम् ।। ३८.२ ।।	<br><br>
पृथुक्षेपोच्चशिखरैः पादपैरुपशोभितम्।	<br>
उदुम्बरवनं रम्यं पक्षिसङ्घनिषेवितम् ।। ३८.३ ।।	<br><br>
पक्वैर्विद्रुमसङ्काशै र्मधुपूर्णैर्मनोरमैः।	<br>
ज्वलितं तद्वनं भाति महाकुम्भोपमैः फलैः ।। ३८.४ ।।	<br><br>
तत् सिद्धयक्षगन्धर्वाः किन्नरा उरगास्तथा।	<br>
विद्याधराश्च मुदिता उपजीवन्ति नित्यशः ।। ३८.५ ।।	<br><br>
प्रसन्नस्वादुसलिलास्तत्र नद्यो बहूदकाः।	<br>
सुरसामलतोयास्ताः सरांसि च समन्ततः ।। ३८.६ ।।	<br><br>
तत्राश्रमं भगवतः कर्द्दमस्य प्रजापतेः।	<br>
रम्यं सुरगणाकीर्णं सर्वतश्चित्रकाननम्।	<br>
समन्ताद्योजनशतं तद्वनं परिमण्डलम् ।। ३८.७ ।।	<br><br>
ताम्रवर्णस्य शैलस्य पतङ्गस्यान्तरेण तु।	<br>
शतयोजनविस्तीर्णं द्वियोजनशतायतम् ।। ३८.८ ।।	<br><br>
तरुणादित्यसङ्काशैः पुण्डरीकैः समन्ततः।	<br>
सहस्रपत्रैर्विकचैर्महापद्मैरलङ्कृतम् ।। ३८.९ ।।	<br><br>
तथा भ्रमरसंलीनैः शतपत्रैः सुगन्धिभिः।	<br>
प्रफुल्ल्लैः शोभितजलं रक्तनीलैर्महोत्पलैः ।। ३८.१० ।।	<br><br>
सरोवरं महापुण्यं देवदानवसेवितम्।	<br>
महोरगैरध्युषितं नीलजाल विभूषितम् ।। ३८.११ ।।	<br><br>
तस्य मध्ये जनपदो ह्यायतः शतयोजनः।	<br>
त्रिंशद्योजनविस्तीर्णो रक्तधातुविभूषितः ।। ३८.१२ ।।	<br><br>
तस्योपरि महारम्या प्रांशु प्राकारतोरणा। 	<br>
नरनारीगणाकीर्णा स्फीता विभवविस्तरैः ।। ३८.१३ ।।	<br><br>
वलभीकूटनिर्व्यूहैर्मणिभक्तिविचित्रितैः।	<br>
रत्नचित्रार्पिततलैः श्लक्ष्णचित्रोत्तरच्छदैः ।। ३८.१४ ।।	<br><br>
महाभवनमालाभिर्महाप्रांशुभिरुत्तमैः।	<br>
विद्याधरपुरं तत्र शोभते भ्राजयच्छुभम् ।। ३८.१५ ।।	<br><br>
विद्याधरपतिस्तत्र पुलोमा तत्र विश्रुतः।	<br>
चित्रवेषधरः स्रग्वी माहेन्द्रसदृशद्युतिः ।। ३८.१६ ।।	<br><br>
दीप्तानां चित्रवेषाणां सूर्यप्रतिमतेजसाम्।	<br>
विद्याधरसहस्राणामनेकेषां स राजराट् ।। ३८.१७ ।।	<br><br>
विशाखस्याचलेन्द्रस्य पतङ्गस्यान्तरेण च।	<br>
सरसस्ताम्रवर्णस्य पूर्वे तीरे परिश्रुतम् ।। ३८.१८ ।।	<br><br>
पञ्चेषुक्षेपणैर्विद्धं सुशाखं वर्णशोभितम् ।	<br>
सर्व कालफलं तत्र स्फीतं चाम्रवणं महत् ।। ३८.१९ ।।	<br><br>
फलैः कनकसङ्काशैर्महास्वादैः सुगन्धिभिः।	<br>
महाकुम्भप्रमाणैश्चातनुशाखैः समन्ततः ।। ३८.२० ।।	<br><br>
गन्धर्वकिन्नरा यक्षा नागा विद्याधरास्तथा।	<br>
पिबन्त्याम्ररसं तत्र सुस्वादुं ह्यमृतोपमम् ।। ३८.२१ ।।	<br><br>
तत्राम्ररसपीतानां मुदितानां महात्मनाम्।	<br>
श्रूयन्ते हृष्ट पुष्टानां नादास्तस्मिन् महावने ।। ३८.२२ ।।	<br><br>
सुमूलस्याचलेन्द्रस्य वसुधारस्य चान्तरे।	<br>
समा सुरभिपूर्णाढ्या विहङ्गैरुपशोभिता ।। ३८.२३ ।।	<br><br>
त्रिंशद्योजनविस्तीर्णा पञ्चाशद्योजनायता।	<br>
तत्र बिल्वस्थली विप्राः शुद्धा निम्नफलद्रुमाः ।। ३८.२४ ।।	<br><br>
सुस्वादैर्विद्रुमनिभैः फलैर्बिल्वैर्महोपमैः।	<br>
शीर्यमाणैर्विशीर्णैश्च प्रक्लिन्नतलमृत्तिकाः ।। ३८.२५ ।।	<br><br>
तां स्थलीमुपजीवन्ति यक्षगन्धर्वकिन्नराः।	<br>
सिद्धा नागाश्च बहुशो नित्यं बिल्वफलाशिनः ।। ३८.२६ ।।	<br><br>
अन्तरे वसुधारस्य रत्नधारस्य चान्तरे।	<br>
त्रिंशद्योजनविस्तीर्णमायतं शतयोजनम् ।। ३८.२७ ।।	<br><br>
सुगन्धं किंशुकवनं नित्यं पुष्पितपादपम्।	<br>
पुष्पलक्ष्म्यावृतं भाति प्रदीप्तमिव सर्वतः ।। ३८.२८ ।।	<br><br>
यस्य गन्धेन दिव्येन वास्यते परिमण्डलम्।	<br>
समग्रं योजनशतं काननानि समन्ततः ।। ३८.२९ ।।	<br><br>
तत् सिद्धचारणगणैरप्सरोभिश्च सेवितम् ।	<br>
रम्यं तत् किंशुक वनं जलाशयविभूषितम् ।। ३८.३० ।।	<br><br>
तत्रादित्यस्य देवस्य दीप्तमायतनं महत् ।	<br>
मासे मासेऽनतरति तत्र सूर्यः प्रजापतिः ।। ३८.३१ ।।	<br><br>
तत्र कालस्य कर्त्तारं सहस्रांशुं सुरोत्तमम्।	<br>
सिद्धसङ्घा नमस्यन्ति सर्वलोकनमस्कृतम् ।। ३८.३२ ।।	<br><br>
पञ्चकूटस्य शैलस्य कैलासस्यान्तरेण तु।	<br>
षट्‌त्रिंशद्योजनायामं विस्तीर्णं शतयोजनम् ।। ३८.३३ ।।	<br><br>
क्षुद्रसत्त्वैरनाधृष्यं सर्वतो हंसपाण्डुरम्।	<br>
दुष्पारं सर्वसत्वानां दुर्गमं लोमहर्षणम् ।। ३८.३४ ।।	<br><br>
इत्येता ह्यन्तरद्रोण्यो दक्षिणे परिकीर्तिताः।	<br>
यथानुपूर्वमखिलाः सिद्धसङ्घनिषेविताः ।। ३८.३५ ।।	<br><br>
पश्विमायां दिशितथा येऽन्तरद्रोणिविस्तराः।	<br>
तान् वर्ण्यमानांस्तत्वेन श्रृणुतेमान् द्विजोत्तमाः ।। ३८.३६ ।।	<br><br>
अन्तराले गिरौ तस्मिन् सुवक्षः शिखिशैलयोः।	<br>
समन्ताद्योजनशतमेकभूमं शिलातलम् ।। ३८.३७ ।।	<br><br>
नित्यतप्तं महाघोरं दुःस्पर्शं रोमहर्षणम्।	<br>
अगम्यं सर्वसत्त्वानामीश्वराणां सुदारुणम् ।। ३८.३८ ।।	<br><br>
मध्ये तस्यां शिलास्थल्यां त्रिंशद्योजनमण्डलम्।	<br>
ज्वालासहस्रकलिलं वह्निस्थानं सुदारुणम् ।। ३८.३९ ।।	<br><br>
अनिन्धनस्तत्र सदा ज्वालामाली विभावसुः।	<br>
ज्वलत्येष सदा देवः शश्वत्तत्र हुताशनः ।। ३८.४० ।।	<br><br>
अधिदेवकृते योऽसावग्नेर्भागो विधीयते।	<br>
स तत्र ज्वलते नित्यं लोकसंवर्त्तकोऽनलः ।। ३८.४१ ।।	<br><br>
अन्तरे शैलवरयोर्देवा वापि तयोः शुभाः ।	<br>
मातुलुङ्गस्थली तत्र ह्यायामाद्दशयोजना ।। ३८.४२ ।।	<br><br>
मधुव्यञ्जनसंस्थानैः सुरसैः कनकप्रभैः।	<br>
फलैः परिणतैः सर्वा शोभिता सा महास्थली ।। ३८.४३ ।।	<br><br>
तत्राश्रमं महा पुण्यं सिद्धसङ्घनिषेवितम्।	<br>
बृहस्पतेः प्रमुदितं सर्वकामगुणैर्युतम् ।। ३८.४४ ।।	<br><br>
तथैव शैलवरयोः कुमुदाञ्जनयोरपि।	<br>
अन्तरे केसरद्रोणी ह्यनेकायाम योजना ।। ३८.४५ ।।	<br><br>
द्विबाहुपरिणाहैस्तैस्त्रिहस्तायतविस्तृतैः।	<br>
चन्द्रांशुवर्णैर्व्याकोशैर्मत्तषट्पदनादितैः ।। ३८.४६ ।।	<br><br>
मधुसर्पीरजः पृक्तैर्महागन्धैर्मनोहरैः।	<br>
शबलं तद्वनं भाति कुसुमैः सर्वकालजैः ।। ३८.४७ ।।	<br><br>
तत्र विष्णोः सुरगुरोर्दीप्तमायतनं महत्।	<br>
प्रकाशन्त्रिषु लोकेषु सर्वलोकनमस्कृतम् ।। ३८.४८ ।।	<br><br>
अन्तरे शैलवरयोः कृष्णपाण्डुरयोरपि।	<br>
त्रिंशद्योजनविस्तीर्णं नवत्यायतयोजनम् ।। ३८.४९ ।।	<br><br>
श्लक्ष्णमेकशिलं देशं वृक्षवीरुद्विवर्जितम् ।	<br>
सुखपादप्रचा रञ्च निम्नोन्नतविवर्जितम् ।। ३८.५० ।।	<br><br>
मध्ये तु सरसस्तस्य रम्या तु स्थलपद्मिनी।	<br>
सहस्रपत्रैर्व्याकोशैः छत्रमात्रैरलङ्कृता ।। ३८.५१ ।।	<br><br>
पुण्डरीकैर्महापद्मै रुचिरैर्गन्धशालिभिः ।	<br>
शतपत्रैश्च विकचैरुत्पलैर्नीलपत्रकैः ।। ३८.५२ ।।	<br><br>
मदोत्कटैर्मधुकरैर्भ्रमरैश्च मदोत्कटैः।	<br>
मृदुगद्घदकण्ठानां किन्नराणाञ्च निस्वनैः ।। ३८.५३ ।।	<br><br>
उपगीतपद्मखण्डाढ्या विस्तीर्णा स्थलपद्मिनी।	<br>
यक्षगन्धर्वचरिता सिद्धचारणसेविता ।। ३८.५४ ।।	<br><br>
मध्ये तस्याश्च पद्मिन्याः पञ्चयोजनमण्डलः।	<br>
न्यग्रोधो विपुलस्कन्धो ह्यनेकारोहिमण्डितः ।। ३८.५५ ।।	<br><br>
तत्र चन्द्रप्रभः श्रीमान् पूर्णचन्द्रनिभानन)।	<br>
सहस्रवदनो देवो नीलवासाः सुरारिहा ।। ३८.५६ ।।	<br><br>
पद्म माल्यधरस्थल्यां महाभागोऽपराजितः।	<br>
इज्यते यक्षगन्धर्वैर्विद्याधरगणैस्तथा ।। ३८.५७ ।।	<br><br>
तस्मिन्नायतने साक्षादनादिनिधनो हरिः।	<br>
पद्मोपहारौर्विविधै रिज्यते सिद्धचारणैः ।। ३८.५८ ।।	<br><br>
तदनन्तसदो नाम सर्वलोकेषु विश्रुतम्।	<br>
पद्ममालावलम्बाभिर्मालाभिरुपशोभितम् ।। ३८.५९ ।।	<br><br>
तथा सहस्रशिखरकुमुदस्यान्तरेण च।	<br>
पञ्चाशद्योजनायामं त्रिंशद्योजनविस्तरम् ।	<br>
इषुक्षेपोच्चशिखरं नानाविहगसेवितम् ।। ३८.६० ।।	<br><br>
महागन्धैर्महास्वादैर्गजदेहनिभैः फलैः।	<br>
मधुस्रवैर्महावृक्षैरुपेतं तत् समन्ततः ।। ३८.६१  ।।	<br>	<br>
तत्राश्रमं महापुण्यं देवर्षिगणसेवितम्।	<br>
शुक्रस्य प्रथितं तत्र भास्वरं पुण्यकर्मणः ।। ३८.६२ ।।	<br><br>
शङ्कुकूटस्य शैलस्य वृषभस्यान्तरेण च।	<br>
परूषकस्थली रम्या ह्यनेकायतयोजना ।। ३८.६३ ।।	<br><br>
बिल्वप्रमाणैश्च शुभैर्महास्वादैः सुगन्धिभिः।	<br>
फलैः प्रक्लिद्यते भूमिः परुषैर्वृन्तविच्युतैः ।। ३८.६४ ।।	<br><br>
तां स्थलीमुपजीवन्ति किन्नरोरगसाधवः।	<br>
परूषकरसोन्मत्ता मानाढ्यास्तत्र चारणाः ।। ३८.६५ ।।	<br><br>
कपिञ्जलस्य शैलस्य नागशैलस्य चान्तरे।	<br>
द्वियोजनशतायामा विस्तीर्णा शतयोजना ।। ३८.६६ ।।	<br><br>
स्थली मनोहरा सा हि नानावनविभूषिता ।	<br>
नानापुष्पफलोपेता किन्नरोरगसेविता ।। ३८.६७ ।।	<br><br>
द्राक्षावनानि रम्याणि तथा नागवनानि च।	<br>
खर्जूरवनखण्डानि नीलाशोकवनानि च ।। ३८.६८ ।।	<br><br>
दाडिमानाञ्च स्वादूनामक्षोटकवनानि च।	<br>
अतसीतिलकानाञ्च कदलीनां वनानि च ।। ३८.६९ ।।	<br><br>
बदरीणाञ्च स्वादूनां वनखण्डानि सर्वशः।	<br>
स्वादुशीताम्बुपूर्णाभिर्नदीभिः शोभितानि च ।। ३८.७० ।।	<br><br>
तथा पुष्पकशैलस्य महामेघस्य चान्तरे।	<br>
षष्टियोजनविस्तीर्णा सा भूमिः शतमायता ।। ३८.७१ ।। 	<br>
समा पाणितलप्रख्या कठिना पाण्डुरा घना।	<br>
वृक्षगुल्मलतागुल्मैस्तृणैश्वापि विवर्जिता ।। ३८.७२ ।।	<br><br>
वर्जिता विविधैः सत्वैर्न्नित्यमस्मिन् निराश्रया।	<br>
सा काननस्थली नाम दारुणा रोमहर्षणा ।। ३८.७३ ।।	<br><br>
महासरांसि च तथा महावृक्षास्तथैव च।	<br>
महावनानि सर्वाणि कान्तनामानि सर्वशः ।। ३८.७४ ।।	<br><br>
सरसाञ्च वनानाञ्च सा स्थली च प्रजापतेः।	<br>
क्षुद्राणां सरसाञ्चैव सङ्ख्या तत्र न विद्यते ।। ३८.७५ ।।	<br><br>
दश द्वादश सप्ताष्टौ विंशत्र्रिंशच्च योजनाः।	<br>
स्थल्यो द्रोण्यश्च विख्याताः सरांसि च वनानि च ।। ३८.७६ ।।	<br><br>
केचित् सन्ति महाघोराः श्यामाः पर्वतकुक्षयः।	<br>
सूर्यांशुजालैरस्पृष्टा नित्यं शीता दुरासदाः ।। ३८.७७ ।।	<br><br>
तथा ह्यनलतप्तानि सरांसि द्विजसत्तमाः।	<br>
शैलकुक्ष्यन्तरस्थानि सहस्राणि शतानि च ।। ३८.७८ ।।	<br><br>
इति श्रीमहापुराणे वायुप्रोक्ते भुवनविन्यासो नामाष्टत्रिंशोऽध्यायः ।। ३८ ।।
