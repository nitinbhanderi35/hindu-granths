<br>
योऽसावग्निरभिमानी ह्यासीत् स्वायम्भुवेऽन्तरे।	<br>
ब्रह्मणो मानसः पुत्रस्तस्मात्स्वाहा व्यजायत ।। २९.१ ।।	<br>
पावकः पवमानश्च पावमानश्च यः स्मृतः।	<br>
शुचिः शौरस्तु विज्ञेयः स्वाहापुत्रास्त्रयस्तु ते ।। २९.२ ।।	<br>
निर्म्मथ्य पवमानस्तु शुचिः शौरस्तु यः स्मृतः.	<br>
पावका वैद्युताश्चैव तेषां स्थानानि यानि वै ।। २९.३ ।।	<br>
पवमानात्मजश्चैव कव्यवाहन उच्यते।	<br>
पावकात् सहरक्षस्तु हव्यवाहः शुचेः सुतः ।। २९.४ ।।	<br>
देवानां हव्यवाहोऽग्निः पितॄणां कव्यवाहनः।	<br>
सहरक्षोऽसुराणान्तु त्रयाणान्तु त्रयोऽग्नयः ।। २९.५ ।।	<br>
एतेषां पुत्रपौत्रास्तु चत्वारिंशन्नवैव तु।	<br>
वक्ष्यामि नामतस्तेषां प्रविभागं पृथक् पृथक् ।। २९.६ ।।	<br>
वैद्युतो लौकिकाग्निस्तु प्रथमो ब्रह्मणः सुतः।	<br>
ब्रह्मौदनाग्निस्तत्पुत्रो भरतो नाम विश्रुतः ।। २९.७ ।।	<br>
अथर्वा तु भृगुर्ज्ञेयोऽप्यङ्गिराऽथर्वणः सुतः।	<br>
तस्मात् स लौकिकाग्निस्तु दध्यङ्चाथर्वणः सुतः ।। २९.९ ।।	<br>
अथ यः पवमानोऽग्निर्निर्मन्थाः कविभिः स्मृतः।	<br>
स ज्ञेयो गार्हपत्योऽग्निस्ततः पुत्रद्वयं स्मृतम् ।। २९.१० ।।	<br>
शंस्यस्त्वाहवनीयोऽग्निर्यः स्मृतो हव्यवाहनः।	<br>
द्वितीयस्तु सुतः प्रोक्तः शुक्रोऽग्निर्यः प्रणीयते ।। २९.११ ।।	<br>
तथा सभ्यावसथ्यौ वै शंस्यस्याग्नेः सुतावुभौ।	<br>
शंस्यास्तु षोडश नदीश्वकमे हव्यवाहनः।	<br>
योऽसावाहवनीयोऽग्निरभिमानी द्विजैः स्मृतः ।। २९.१२ ।।	<br>
कावेरीं कृष्णवेणीञ्च नर्मदां यमुनान्तथा।	<br>
गोदावरीं वितस्ताञ्च चन्द्रभागामिरावतीम् ।। २९.१३ ।।	<br>
विपाशां कौशिकीञ्चैव शतद्रुं सरयून्तथा।	<br>
सीतां सरस्वतीञ्चैव ह्रादिनीं पावनीं तथा ।। २९.१४ ।।	<br>
तासु षोडशधात्मानं प्रविभज्य पृथक् पृथक् ।	<br>
आत्मानं व्यदधात्तासु धिष्णीष्वथ बभूव सः ।। २९.१५ ।।	<br>
धिष्णयो दिव्यभिचारिण्यस्तासूत्पन्नास्तु धिष्णयः।	<br>
धिष्णीषु जज्ञिरे यस्माद्धिष्णयस्तेन कीर्त्तिताः ।। २९.१६ ।।	<br>
इत्येते वै नदीपुत्रा धिष्णीष्वेव विजज्ञिरे।	<br>
तेषां विहरणीया ये उपस्थेयाश्च येऽग्नयः।	<br>
तान् श्रृणुध्वं समासेन कीर्त्यमानान् यथा तथा ।। २९.१७ ।।	<br>
ऋतुः प्रवाहणोऽग्नीध्रः पुरस्ताद्धिष्णयोऽपरो।	   तु. शुक्लयजुर्वेदः <a href="/wiki/%E0%A4%B6%E0%A5%81%E0%A4%95%E0%A5%8D%E2%80%8D%E0%A4%B2%E0%A4%AF%E0%A4%9C%E0%A5%81%E0%A4%B0%E0%A5%8D%E0%A4%B5%E0%A5%87%E0%A4%A6%E0%A4%83/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%A6%E0%A5%AB" class="mw-redirect" title="शुक्‍लयजुर्वेदः/अध्यायः ०५">५.३१</a>, <a href="/wiki/%E0%A4%AC%E0%A5%8D%E0%A4%B0%E0%A4%B9%E0%A5%8D%E0%A4%AE%E0%A4%BE%E0%A4%A3%E0%A5%8D%E0%A4%A1%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%AA%E0%A5%82%E0%A4%B0%E0%A5%8D%E0%A4%B5%E0%A4%AD%E0%A4%BE%E0%A4%97%E0%A4%83/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%A7%E0%A5%A8" title="ब्रह्माण्डपुराणम्/पूर्वभागः/अध्यायः १२">ब्रह्माण्डपुराणम् १.२.१२.२७</a><br>
विधीयन्ते यथास्थानं सौत्येऽह्नि सवनक्रमात् ।। २९.१८ ।।	<br>
अनिर्द्देश्यान्यवाच्यानामग्नीनां श्रृणुत क्रमम्।	<br>
सम्राडग्निः कृशानुर्यो द्वितीयोत्तरवेदिकः ।। २९.१९ ।।	<br>
सम्राडग्निः स्मृता ह्यष्टौ उपतिष्ठन्ति तान् द्विजाः.	<br>
अधस्तात्पर्षदन्यस्तु द्वितीयः सोऽत्र दृश्यते ।। २९.२० ।।	<br>
प्रतद्वोचे नभो नाम चत्वारि स विभाव्यते।	<br>
ब्रह्मज्योतिर्वसुर्नाम ब्रह्मस्थाने स उच्यते ।। २९.२१ ।।	<br>
हव्यसूर्य्याद्यसंसृष्टः शामित्रे स विभाव्यते।	<br>
विश्वस्याथ समुद्रोग्निर्ब्रह्मस्थाने स कीर्त्त्यते ।। २९.२२ ।।	<br>
ऋतुधामा च सुज्योतिरौदुम्बर्य्यां स कीर्त्त्यते।	<br>
ब्रह्मज्योतिर्वसुर्नाम ब्रह्मस्थाने स उच्यते ।। २९.२३ ।।	<br>
अजैकपादुपस्थेयः स वै शालामुखीयकः।	<br>
अनुद्देश्योप्यहिर्बुध्न्यः सोऽग्निर्गृहपतिः स्मृतः ।। २९.२४ ।।	<br>
शस्यस्यैव सुताः सर्व्वे उपस्थेया द्विजैः स्मृताः।	<br>
ततो विहरणीयांश्च वक्ष्याम्यष्टौ तु तत्सुतान् ।। २९.२५ ।।	<br>
क्रतुप्रवाहणोऽग्नीध्रस्तत्रस्था धिष्णयोऽपरे। 	<br>
विह्रियन्ते यथास्थानं सौत्योह्नि सवनक्रमात् ।। २९.२६ ।।	तु. ब्रह्माण्डपुराणम् <a href="/wiki/%E0%A4%AC%E0%A5%8D%E0%A4%B0%E0%A4%B9%E0%A5%8D%E0%A4%AE%E0%A4%BE%E0%A4%A3%E0%A5%8D%E0%A4%A1%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%AA%E0%A5%82%E0%A4%B0%E0%A5%8D%E0%A4%B5%E0%A4%AD%E0%A4%BE%E0%A4%97%E0%A4%83/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%A7%E0%A5%A8" title="ब्रह्माण्डपुराणम्/पूर्वभागः/अध्यायः १२">१.२.१२.२७</a>, वाजसनेयि संहिता <a href="/wiki/%E0%A4%B6%E0%A5%81%E0%A4%95%E0%A5%8D%E2%80%8D%E0%A4%B2%E0%A4%AF%E0%A4%9C%E0%A5%81%E0%A4%B0%E0%A5%8D%E0%A4%B5%E0%A5%87%E0%A4%A6%E0%A4%83/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%A6%E0%A5%AB" class="mw-redirect" title="शुक्‍लयजुर्वेदः/अध्यायः ०५">५.३१</a><br>
पौत्रेयस्तु ततो ह्यग्निः स्मृतो यो हव्यवाहनः। 	<br>
शान्तिस्वाग्निः प्रचेतास्तु द्वितीयः सत्य उच्यते ।। २९.२७ ।।	<br>
तथाग्निर्विश्वदेवस्तु ब्रह्मस्थाने स उच्यते।	<br>
अवक्षुरच्छावाकस्तु भुवः स्थाने विभाव्यते ।। २९.२८ ।।	<br>
उशीराग्निः सवीर्यस्तु नेष्ठीयः संविभाव्यते।	<br>
अष्टमस्तु व्यरत्निस्तु मार्जालीयः प्रकीर्त्तितः ।। २९.२९ ।।	<br>
धिष्ण्या विहरणीया ये सौम्येनान्येन चैव हि।	<br>
तयोर्यः पावको नाम स चापां गर्भ उच्यते ।। २९.३० ।।	<br>
अग्निः सोऽवभृथो ज्ञेयः सम्यक् प्राप्याप्सु हूयते।	<br>
हृच्छयस्तत्सुतो ह्यग्निर्जठरे यो नृणां स्थितः ।। २९.३१ ।।	<br>
मन्युमान् जाठरस्याग्नेर्विद्वानग्निः सुतः स्मृतः। 	<br>
परस्परोच्छ्रितः सोऽग्निर्भूतानां ह विभुर्महान् ।। २९.३२ ।।	<br>
पुत्रः सोऽग्नेर्मन्युमतो घोरः संवर्त्तकः स्मृतः ।	<br>
पिबन्नपः स वसति समुद्रे वढवामुखः ।। २९.३३ ।।	<br>
समुद्र वासिनः पुत्रः सहरक्षो विभाव्यते।	<br>
सहरक्षसुतः क्षामो गृहाणि स दहेन्नॄणाम् ।। २९.३४ ।।	<br>
क्रव्यादोऽग्निः सुतस्तस्य पुरुषानत्ति यो मृतान् ।	<br>
इत्येते पावकस्याग्नेः पुत्रा ह्येवं प्रकीर्तिताः ।। २९.३५ ।।	<br>
ततः शुचेस्तु यैः सौरेर्गन्धर्वैरसुरावृतैः।	<br>
मथितो यस्त्वरण्यां वै सोऽग्निरग्निः समिध्यते ।। २९.३६ ।।	<br>
आयुर्नामाथ भगवान् पशौ यस्तु प्रणीयते।	<br>
आयुषो महिमान् पुत्रः स शावान्नामतः सुतः ।। २९.३७ ।।	<br>
पाकयज्ञेष्वभिमानी सोऽग्निस्तु सवनः स्मृतः।	<br>
पुत्रश्च सवनस्याग्नेरद्भुतः स महायशाः ।। २९.३८ ।।	<br>
विविचिस्त्वद्भुतस्यापि पुत्रोऽग्नेः स महान् स्मृतः।	<br>
प्रायश्चित्तेऽथ भीमानां हुतं भुह्क्ते हविः सदा ।। २९.३९ ।।	<br>
विविचेस्तु सुतो ह्यर्को योऽग्निस्तस्य सुतास्त्विमे।	<br>
अनीकवान् वासृजवांश्च रक्षोहा पितृकृत्तथा।	<br>
सुरभिर्वसुरत्नादौ प्रविष्टो यश्च रुक्मवान् ।। २९.४० ।।	<br>
शुचेरग्नेः प्रजा वह्नयस्तु चतुर्द्दश।	<br>
इत्येते वह्नयः प्रोक्ताः प्रणीयन्तेऽध्वरेषु ये ।। २९.४१ ।।	<br>
आदिसर्गे ह्यतीता वै यामैः सह सुरोत्तमैः।	<br>
स्वायम्भु वेऽन्तरे पूर्वमग्नयस्तेऽभिमानिनः ।। २९.४२ ।।	<br>
एते विहरणीयास्तु चेतनाचेतनेष्विह।	<br>
स्थानाभिमानिनो लोके प्रागासन् हव्यवाहनाः ।। २९.४३ ।।	<br>
काम्यनैमित्तिकाजस्रेष्वेते कर्मस्ववस्थिताः।	<br>
पूर्वमन्वन्तरेऽतीते शुक्लैर्यामैः सुतैः सह।	<br>
देवैर्महात्मभिः पुण्यैः प्रथमस्यान्तरे मनोः ।। २९.४४ ।।	<br>
इत्येतानि मयोक्तानि स्थानानि स्थानिनश्च ह ।	<br>
तैरेव तु प्रसङ्ख्यातमतीतानागतेष्वपि ।। २९.४५ ।।	<br>
मन्वन्तरेषु सर्वेषु लक्षणं जातवेदसाम्।	<br>
सर्वे तपस्विनो ह्येते सर्वे ह्यवभृथा स्तथा।	<br>
प्रजानां पतयः सर्वे ज्योतिष्मन्तश्च ते स्मृताः ।। २९.४६ ।।	<br>
स्वारोचिषादिषु ज्ञेयाः सावर्ण्यन्तेषु सप्तसु।	<br>
मन्वन्तरेषु सर्वेषु नानारूपप्रयोजनैः ।। २९.४७ ।।	<br>
वर्त्तन्ते वर्त्तमानैश्च देवैरिह सहाग्नयः।	<br>
अनागतैः सुरैः सार्द्धं वर्त्तन्तेऽनागताग्नयः ।। २९.४८ ।।	<br>
इत्येष निनयोऽग्नीनां मया प्रोक्तो यथातथम्।	<br>
विस्तरेणानुपूर्व्या च पितॄणां वक्ष्यते ततः ।। २९.४९ ।।	<br>
इति श्रीमहापुराणे वायुप्रोक्ते अग्निवंशवर्णनं नामोनत्रिंशोऽध्यायः ।। २९ ।।	<br>
