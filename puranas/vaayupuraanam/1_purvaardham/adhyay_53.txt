<br>
<b>।। शांशपायन उवाच ।।	<br></b>
एतच्छ्रुत्वा तु मुनयः पुनस्ते संशयान्विताः।	<br>
पप्रच्छुरुत्तरं भूयस्तदा ते लोमहर्षणम् ।। ५३.१ ।।	<br>
<b>।।ऋषय उचुः ।।<br></b>
यदेतदुक्तम्भवता गृहाण्येतानि विश्रितम्।	<br>
कथं देवगृहाणि स्युः कथं ज्योतींषि वर्णय ।। ५३.२ ।।	<br>
एतत्सर्वं समाचक्ष्व ज्योतिषाञ्चैव निश्चयम्।	<br>
श्रुत्वा तु वचनं तेषां तदा सूतः समाहितः ।। ५३.३ ।।	<br>
अस्मिन्नर्थे महाप्राज्ञैर्यदुक्तं ज्ञानबुद्धिभिः।	<br>
तद्वोऽहं सम्प्रवक्ष्यामि सूर्याचन्द्रमसोर्भवम्।	<br>
यथा देवगृहाणीह सूर्याचन्द्रमसोर्गृहम् ।। ५३.४ ।।	<br>
अतः परं त्रिविधाग्नेर्वक्ष्येऽहन्तु समुद्भवम्।	<br>
दिव्यस्य भौतिकस्याग्नेरथाग्नेः पार्थिवस्य च ।। ५३.५ ।।	<br>
व्युष्टायान्तु रजन्यां वै ब्रह्मणोऽव्यक्तजन्मनः।	<br>
अव्याकृतमिदन्त्वासीन्नैशेन तमसावृतम् ।। ५३.६ ।।	<br>
चतुर्भूतावशिष्टेऽस्मिन् पार्थिवः सोऽग्निरुच्यते।	<br>
यश्चादौ तपते सूर्ये शुचिरग्निस्तु स स्मृतः ।। ५३.७ ।।	<br>
वैद्युताख्यस्तु विज्ञेयस्तेषां वक्ष्येऽथ लक्षणम्।	<br>
वैद्युतो जाठरः सौरो ह्यपाङ्गर्भास्त्रयोऽग्नयः।	<br>
तस्मादपः पिबन् सूर्यो गोभिदीर्प्यत्यसौ दिवि ।। ५३.८ ।।	<br>
वैद्युतेन समाविष्टो वार्क्षो नाद्भिः प्रशाम्यति ।	<br>
मानवानाञ्च कुक्षिस्थो नाद्भिः शाम्यति पावकः ।। ५३.९ ।।	<br>
अर्च्चिष्मान् परमः सोऽग्निः प्रभवो जाठरः स्मृतः।	<br>
यश्चायं मण्डली शुक्लो निरूष्मा संप्रकाशते ।। ५३.१० ।।	<br>
प्रभा हि सौरी पादेन ह्यस्तं याति दिवाकरे।	<br>
अग्निमाविशते रात्रौ तस्माद्‌दूरात् प्रकाशते ।। ५३.११ ।।	<br>
उद्यन्तञ्च पुनः सूर्यमौष्ण्यमाग्नेयमाविशत्।	<br>
पादेन पार्थिवस्याग्नेस्तस्मादग्निस्तपत्यसौ ।। ५३.१२ ।।	<br>
प्रकाशश्च तथौष्ण्यञ्च सौराग्नेये तु तेजसी। 	<br>
परस्परानुप्रवेशादाप्यायेते दिवानिशम् ।। ५३.१३ ।।	<br>
उत्तरे चैव भूम्यर्द्धे तस्मादस्मिंश्च दक्षिणे।	<br>
उत्तिष्ठति पुनः सूर्ये रात्रिराविशते त्वपः।	<br>
तस्मात्ताम्रा भवन्त्यापो दिवारात्रिप्रवेशनात् ।। ५३.१४ ।।	<br>
अस्तं याति पुनः सूर्ये अहर्वै प्रविशत्यपः।	<br>
तस्मान्नक्तं पुनः शुक्ला आपो विश्यन्ति भास्करे ।। ५३.१५ ।।	<br>
एतेन क्रमयोगेन भूम्यर्द्धे दक्षिणोत्तरे ।	<br>
उदयास्तमये नित्यमहोरात्रं विशत्यपः ।। ५३.१६ ।।	<br>
यश्चासौ तपते सूर्ये पिबन्नम्भो गभस्तिभिः।	<br>
पार्थिवो हि विमिश्रोऽसौ दिव्यः शुचिरिति स्मृतः ।। ५३.१७ ।।	<br>
सहस्रपादः सोऽग्निस्तु वृत्तः कुम्भनिभः शुचिः। 	<br>
आदत्ते तत्तु रश्मीनां सहस्रेण समन्ततः ।। ५३.१८ ।।	<br>
नादेयीश्चैव सामुद्रीः कौप्याश्चैव सधान्वनीः।	<br>
स्थावरा जङ्गमाश्चैव यश्च सूर्यो हिरण्मयः।	<br>
तस्य रश्मिसहस्रन्तु वर्षशीतोष्णनिःस्रवम् ।। ५३.१९ ।।	<br>
तासाञ्चतुःशता नाड्यो वर्षन्ति चित्रमूर्त्तयः।	<br>
वन्दनाश्चैव वन्द्यश्च ऋतना नूतनास्तथा।	<br>
अमृता नामतः सर्व्वा रश्मयो वृष्टिसर्जनाः ।। ५३.२० ।।	<br>
हिमवाहाश्च ताभ्योऽन्या रश्मयस्त्रिशताः पुनः।	<br>
दृश्या मेध्याश्च वाह्याश्च ह्रादिन्यो हिमसर्जनाः ।। ५३.२१ ।।	<br>
चन्द्रास्ता नामतः सर्वाः पीताभास्तु गभस्तयः।	<br>
शुक्लाश्च ककुभश्चैव गावो विश्वभृतस्तथा ।। ५३.२२ ।।	<br>
शुक्लास्ता नामतः सर्वास्त्रिशता घर्मसर्जनाः।	<br>
समं बिभर्ति ताभिस्तु मनुष्यपितृदेवताः ।। ५३.२३ ।।	<br>
मनुष्यानौषधेनेह स्वधया च पितॄनपि।	<br>
अमृतेन सुरान् सर्वांस्त्रींस्त्रिभिस्तर्पयत्यसौ ।। ५३.२४ ।।	<br>
वसन्ते चैव ग्रीष्मे च सतैः सुतपते त्रिभिः।	<br>
वर्षास्वथो शरदि च चतुर्भिः सम्प्रकर्षति ।। ५३.२५ ।।	<br>
हेमन्ते शिशिरे चैव हिमं स सृज ते त्रिभिः।	<br>
ओषधीषु बलन्धत्ते स्वधया च पितॄनपि।	<br>
सूर्योऽमरत्वममृतत्रयन्त्रिषु नियच्छति ।। ५३.२६ ।।	<br>
एवं रश्मिसहस्रन्तत् सौरं लोकार्थ साधकम्।	<br>
भिद्यते ऋतुमासाद्य जलशीतोष्णनिःस्रवम् ।। ५३.२७ ।।	<br>
इत्येतन्मण्डलं शुक्लं भास्वरं सूर्यसंज्ञितम्।	<br>
नक्षत्रग्रहसोमानां प्रतिष्ठायोनिरेव च।	<br>
ऋक्षचन्द्रग्रहाः सर्वे निज्ञेयाः सूर्यसम्भवाः ।। ५३.२८ ।।	<br>
नक्षत्राधिपतिः सोमो ग्रहराजो दिवाकरः।	<br>
शेषाः पञ्चग्रहा ज्ञेया ईश्वराः कामरूपिणः ।। ५३.२९ ।।	<br>
पठ्यते चाग्निरादित्य औदकश्चन्द्रमाः स्मृतः।	<br>
शेषाणां प्रकृतिं सम्यग्वर्ण्यमानां निबोधत ।। ५३.३० ।।	<br>
सुरसेनापति स्कन्दः पठ्यतेऽङ्गारको ग्रहः ।	<br>
नारायणं बुधं प्राहुर्देवं ज्ञानविदो विदुः ।। ५३.३१ ।।	<br>
रुद्रो वैवस्वतः साक्षाद्धर्मो लोके प्रभुः स्वयम्।	<br>
महाग्रहो द्विजश्रेष्ठो मन्दगामी शनैश्चरः ।। ५३.३२ ।।	<br>
देवासुरगुरू द्वौ तु भानुमन्तौ महाग्रहौ।	<br>
प्रजापतिसुतावेतावुभौ शुक्रबृहस्पती।	<br>
दैत्यो महेन्द्रश्च तयोराधिपत्ये विनिर्मितौ ।। ५३.३३ ।।	<br>
आदित्यमूलमखिलं त्रिलोकं नात्र संशयः।	<br>
भवत्यस्य जगत्कृत्स्नं सदेवासुरमानुषम् ।। ५३.३४ ।।	<br>
रुद्रेन्द्रोपेन्द्रचन्द्राणां विप्रेन्द्रास्त्रिदिवौकसाम्।	<br>
द्युतिर्द्युतिमतां कृत्स्ना यत्तेजः सार्वलौकिकम् ।। ५३.३५ ।।	<br>
सर्वात्मा सर्वलोकेशो मूलं परमदैवतम्।	<br>
ततः संजायते सर्वं तत्र चैव प्रलीयते ।। ५३.३६ ।।	<br>
बावाभावौ हि लोकानामादित्यान्निः सृतौ पुरा।	<br>
जगज्ज्ञेयो ग्रहो विप्रा दीप्तिमान् सुग्राहो रविः ।। ५३.३७ ।।	<br>
यत्र गच्छन्ति निधनं जायन्ते च पुनः पुनः।	<br>
क्षणा मुहूर्त्ता दिवसा निशाः पक्षाश्च कृत्स्नशः।	<br>
मासाः संवत्सराश्चैव ऋतवोऽन्दयुगानि च ।। ५३.३८ ।।	<br>
तदादित्यादृते तेषां कालसंख्या न विद्यते।	<br>
कालादृते न निगमो न दीक्षा नाह्निकक्रमः ।। ५३.३९ ।।	<br>
ऋतुनामविभागश्च पुष्पमूलफलं कुतः।	<br>
कुतः सस्याभिनिष्पत्तिर्गुणौषधिगणादि वा ।। ५३.४० ।।	<br>
अभावो व्यवहाराणां देवानां दिवि चेह च।	<br>
जगत्प्रतापनमृते भास्करं वारितस्करम् ।। ५३.४१ ।।	<br>
स एव कालश्चाग्निश्च द्वादशात्मा प्रजापतिः।	<br>
तपत्येष द्विजश्रेष्टास्त्रैलोक्यं सचराचरम् ।। ५३.४२ ।।	<br>
स एष तेजसां राशिः समस्तः सार्वलौकिकः।	<br>
उत्तमं मार्गमास्थाय वायोभाभिरिदञ्जगत्।	<br>
पार्श्वमूर्द्ध्वमधश्चैव तापयत्येष सर्वशः ।। ५३.४३ ।।	<br>
रवेरश्मिसहस्रं यत् प्राङ्मया समुदाहृतम् ।	<br>
तेषां श्रेष्ठाः पुनः सप्त रश्मयो ग्रहयोनयः ।। ५३.४४ ।।	<br>
सुषुम्नो हरिकेशश्च विश्वकर्मा तथैव च।	<br>
विश्वश्रवाः पुनश्वान्यः सम्पद्वसुरतः परम् ।	<br>
अर्वावसुः पुनश्चान्योमया चात्र प्रकीर्त्तितः ।। ५३.४५ ।।	<br>
सुषुम्नः सूर्यरश्मिस्तु क्षीणं शशिनमेधयन्।	<br>
तिर्यगूर्द्ध्वप्रभावोऽसौ सुषुम्नः परिकीर्त्यते ।। ५३.४६ ।।	<br>
हरिकेशः पुरस्त्वाद्या ऋक्षयोनिः प्रकीर्त्यते।	<br>
दक्षिणे विश्वकर्मा तु रश्मिर्वर्द्धयते बुधम् ।। ५३.४७ ।।	<br>
विश्वश्रवास्तु यः पश्चात् शुक्रयोनिः स्मृतो बुधैः।	<br>
सम्पद्वसुश्च यो रश्मिः सा योनिर्लोहितस्य च ।। ५३.४८ ।।	<br>
षष्ठस्त्वर्वावसू रश्मिर्योनिस्तु स बृहस्पतेः।	<br>
शनैश्चरं पुनश्चापि रश्मिराप्यायते स्वराट् ।। ५३.४९ ।।	<br>
एवं सूर्यप्रभावेण ग्रहनक्षत्रतारकाः।	<br>
वर्द्धन्ते विदिताः सर्वा विश्वञ्चैदं पुनर्जगत् ।	<br>
नक्षीयन्ते पुनस्तानि तस्मान्नक्षत्रता स्मृता ।। ५३.५० ।।	<br>
क्षेत्राण्येतानि वै पूर्वमापतन्ति गभस्तिभिः।	<br>
तेषां क्षेत्राण्यथादत्ते सूर्यो नक्षत्रताङ्गतः ।। ५३.५१ ।।	<br>
तीर्णानां सुकृतेनेह सुकृतान्ते ग्रहाश्रयात् ।	<br>
ताराणां तारका ह्येताः शुक्लत्वाच्चैव तारकाः ।। ५३.५२ ।।	<br>
दिव्यानां पार्थिवानाञ्च नैशानाञ्चैव सर्वशः ।	<br>
आदानान्नित्यमादित्यस्तमसां तेजसां महान् ।। ५३.५३ ।।	<br>
सुवति स्पन्दनार्थे च धातुरेष विभाव्यते।	<br>
सवनात्तेजसोऽपाञ्च तेनासौ सविता मतः ।। ५३.५४ ।।	<br>
बह्वर्थश्चन्द्र इत्येष ह्लादने धातुरिष्यते ।	<br>
शुक्लत्वे चामृतत्वे च शीतत्वे च विभाव्यते ।। ५३.५५ ।।	<br>
सुर्याचन्द्रमसोर्दिव्ये मण्डले भास्वरे खगे।	<br>
ज्वलत्तेजोमये शुक्ले वृत्तकुम्भनिभे शुभे ।। ५३.५६ ।।	<br>
घनतोयात्मकं तत्र मण्डलं शशिनः स्मृतम्।	<br>
घनतेजोमयं शुक्लं मण्डलं भास्करस्य तु ।। ५३.५७ ।।	<br>
विशन्ति सर्वदेवास्तु स्थानान्येतानि सर्वशः।	<br>
मन्वन्तरेषु सर्वेषु ऋक्षसूर्यग्रहाश्रयाः ।। ५३.५८ ।।	<br>
तानि देवगृहाण्येव तदाख्यास्ते भवन्ति च।	<br>
सौरं सूर्यो विशस्थानं सौम्यं सोमस्तथैव च ।। ५३.५९ ।।	<br>
शौक्रं शुक्रो विशस्थानं षोडशार्च्चिः प्रतापवान्।	<br>
बृहद्बृहस्पतिश्चैव लोहितश्चैव लौहितः ।	<br>
शानैश्चरं तथा स्थानं देव श्चैव शनैश्चरः ।। ५३.६० ।।	<br>
आदित्यरश्मिसंयोगात् संप्रकाशात्मिकाः स्मृताः ।	<br>
नवयोजनसाहस्रो विष्कम्भः सवितुः स्मृतः ।। ५३.६१ ।।	<br>
त्रिगुणस्तस्य विस्तारो मण्डलञ्च प्रमाणतः।	<br>
द्विगुणः सूर्यविस्ताराद्विस्तारः शशिनः स्मृतः ।। ५३.६२ ।।	<br>
तुल्यस्तयोस्तु स्वर्भानुर्भूत्वाधस्तात् प्रसर्पति।	<br>
उद्धृत्य पार्थिवच्छायां निर्मितो मण्डलाकृतिः ।। ५३.६३ ।।	<br>
स्वर्भानोस्तु बृहत् स्थानन्निर्मितं यत्तमोमयम्।	<br>
आदित्यात्तच्च निष्क्रम्य सोमं गच्छति पर्वसु ।। ५३.६४ ।।	<br>
आदित्यमेति सोमाच्च पुनः सोमञ्च पर्वसु।	<br>
स्वर्भासानुदते यस्मात्ततः स्वर्भानुरुच्यते ।। ५३.६५ ।।	<br>
चन्द्रस्य षोडशो भागो भार्गवश्च निधीयते।	<br>
विष्कम्भान्मण्डलाच्चैव योजनाग्रात् प्रमाणतः ।। ५३.६६ ।।	<br>
भार्गवात्पादहीनस्तु विज्ञेयो वै बृहस्पतिः।	<br>
बुहस्पतेः पादहीनौ कुजसौरावुभौ स्मृतौ ।	<br>
विस्तारान्मण्डलाच्चैव पादहीनस्तयोर्बुधः ।। ५३.६७ ।।	<br>
तारानक्षत्ररूपाणि स्वपुष्मन्तीह यानि वै।	<br>
बुधेन समतुल्यानि विस्तारान्मण्डलादथ ।। ५३.६८ ।।	<br>
प्रायशश्चन्द्रयोगानि विद्यादृक्षाणि तत्त्ववित्।	<br>
तारानक्षत्ररूपाणि हीनानि तु परस्परम् ।। ५३.६९ ।।	<br>
शतानि पञ्च चत्वारि त्रीणि द्वे चैव योजने।	<br>
पूर्वापरनिकृष्टानि तारकामण्डलानि तु।	<br>
योजनान्यर्द्धमात्राणि तेभ्यो ह्रस्वं न विद्यते ।। ५३.७० ।।	<br>
उपरिष्टात्रयस्तेषां ग्रहा ये दूरसर्पिणः।	<br>
सौरोऽङ्गिराश्च वक्रश्च ज्ञेया मन्दविचारिणः ।। ५३.७१ ।।	<br>
तेभ्योऽधस्तात्तु चत्वारः पुनरन्ये महाग्रहाः।	<br>
सूर्यः सोमो बुधश्चैव भार्गवश्चैव शीघ्रगाः ।। ५३.७२ ।।	<br>
यावन्त्य स्तारकाः कोट्यस्तावदृक्षाणि सर्वशः।	<br>
वीथीनां नियमाच्चैवमृक्षमार्गो व्यवस्थितः ।। ५३.७३ ।।	<br>
गतिस्तास्त्वेव सूर्यस्य नीचोच्चत्वेऽयनक्रमात्।	<br>
उत्तरायण मार्गस्थो यदा पर्वसु चन्द्रमाः।	<br>
बौधं बौधोऽथ स्वर्भानुः स्वर्भानोः स्थानमास्थितः ।। ५३.७४ ।।	<br>
नक्षत्राणि च सर्वाणि नक्षत्राणि विशन्त्युत।	<br>
गृहाण्ये तानि सर्वाणि ज्योतींषि सुकृतात्मनाम् ।। ५३.७५ ।।	<br>
कल्पादौ संप्रवृत्तानि निर्मितानि स्वयम्भुवा।	<br>
स्थानान्येतानि तिष्ठन्ति यावदाभूतसंप्लवम् ।। ५३.७६ ।।	<br>
मन्वन्तरेषु सर्वेषु देवतायतनानि वै।	<br>
अभिमानिनोऽवतिष्टन्ति यावदाभूतसंप्लवम् ।। ५३.७७ ।।	<br>
अतीतैस्तु सहातीता भाव्याभाव्यैः सुरासुरैः ।	<br>
वर्त्तन्ते वर्त्तमानैश्च स्थानानि स्वैः सुरैः सह ।। ५३.७८ ।।	<br>
अस्मिन् मन्वन्तरे चैव ग्रहा वैमानिकाः स्मृताः।	<br>
विवस्वानदितेः पुत्रः सूर्यो वैवस्वतेऽन्तरे ।। ५३.७९ ।।	<br>
त्विषिमान्धर्मपुत्रस्तु सोमदेवो वसुः स्मृतः।	<br>
शुक्रो देवस्तु विज्ञेयो भार्गवोऽसुरराजकः ।। ५३.८० ।।	<br>
बृहत्तेजाः स्मृतो देवो देवाचार्योऽङ्गिरःसुतः।	<br>
बुधो मनोहरश्चैव त्विषिपुत्रस्तु स स्मृतः ।। ५३.८१ ।।	<br>
अग्निर्विकल्पात् संजज्ञे युवाऽसौ लोहिताधिपः।	<br>
नक्षत्रऋक्षगामिन्यो दाक्षायण्यः स्मृतास्तु ताः ।। ५३.८२ ।।	<br>
स्वर्भानुः सिंहिकापुत्रो भूतसन्तापनोऽसुरः।	<br>
सोमर्क्षग्रहसूर्ये तु कीर्तितास्त्वभिमानिनः ।। ५३.८३ ।।	<br>
स्थानान्येतान्यथोक्तानि स्थानिन्यश्चैव देवताः।	<br>
शुक्लमग्निमयं स्थानं सहस्रांशोर्विवस्वतः ।। ५३.८४ ।।	<br>
सहस्रांशोस्त्विषः स्थानमम्मयं शुक्लमेव च।	<br>
अथ श्यामं मनोज्ञस्य पञ्चरश्मेर्गृहं स्मृतम् ।। ५३.८५ ।।	<br>
शुक्रस्याप्यम्मयं स्थानं सद्म षोडशरश्मिवत्।	<br>
नवरश्मेस्तु यूनो हि लोहितस्थानमम्मयम् ।। ५३.८६ ।।	<br>
हरिश्चाप्यं बृहच्चापि द्वादशांशोर्बृहस्पतेः।	<br>
अष्ट रश्मेर्गृहं प्रोक्तं कृष्णं बुद्धस्य अम्मयम् ।। ५३.८७ ।।	<br>
स्वर्भानोस्तामसं स्थानं भूतसन्तापनालयम्।	<br>
विज्ञेयास्तारकाः सर्वास्त्वम्मयास्त्वेकरश्मयः ।। ५३.८८ ।।	<br>
आश्रयाः पुण्यकीर्तीनां सुशुक्लाश्चैव वर्णतः।	<br>
घनतोयात्मिका ज्ञेयाः कल्पादौ वेदनिर्मिताः ।। ५३.८९ ।।	<br>
उच्चत्वाद्दृश्यते शीघ्रमभिव्यक्तैर्गभस्तिभिः।	<br>
तथा दक्षिणमार्गस्थो नीविवीथीसमाक्षितः ।। ५३.९० ।।	<br>
भूमिलेखावृतः सूर्यः पूर्णामावास्ययोस्तथा।	<br>
नदृश्यते यथाकालं शाघ्रतोऽस्तमुपैति च ।। ५३.९१ ।।	<br>
तस्मादुत्तरमार्गस्थो ह्यमावास्यां निशाकरः।	<br>
दृश्यते दक्षिणे मार्गे नियमाद्दृश्यते न च ।। ५३.९२ ।।	<br>
ज्योतिषां गतियोगेन सूर्याचन्द्रमसावुभौ।	<br>
समानकालास्तमयौ विषुवत्सु समोदयौ ।। ५३.९३ ।।	<br>
उत्तरासु च वीथीषु व्यन्तरास्तमयोदयौ।	<br>
पूर्णामावास्ययोर्ज्ञेयौ ज्योतिश्चक्रानुवर्त्तिनौ ।। ५३.९४ ।।	<br>
दक्षिणायनमार्गस्थो यदा भवति रश्मिवान्।	<br>
तदा सर्वग्रहाणां स सूर्योऽधस्तात् प्रसर्पति ।। ५३.९५ ।।	<br>
विस्तीर्णं मण्डलं कृत्वा तस्योर्द्ध्वञ्चरते शशी।	<br>
नक्षत्रमण्डलं कृत्स्नं सोमादूर्द्ध्वं प्रसर्पति ।। ५३.९६ ।।	<br>
नक्षत्रेभ्यो बुधश्वोर्द्ध्वं बुधादूर्द्ध्वं बृहस्पतिः।	<br>
तस्माच्छनैश्चरश्चोर्द्ध्वं तस्मात्सप्तर्षिमण्डलम् ।	<br>
ऋषीणाञ्चैव सप्तानां ध्रुव ऊर्द्ध्वं व्यवस्थितः ।। ५३.९७ ।।	<br>
द्विगुणेषु सहस्रेषु योजनानां शतेषु च।	<br>
ताराग्रहान्तराणि स्युरुपरिष्टाद्यथाक्रमम् ।। ५३.९८ ।।	<br>
ग्रहाश्च चन्द्रसूर्यौ तु दिवि दिव्येन तेजसा।	<br>
नित्यमृक्षेषु युज्यन्ति गच्छन्ति नियमक्रमात् ।। ५३.९९ ।।	<br>
ग्रहनक्षत्रसूर्यास्तु नीचोच्चमृद्ववस्थिताः।	<br>
समागमे च भेदे च पश्यन्ति युगपत् प्रजाः ।। ५३.१०० ।।	<br>
परस्परस्थिताः ह्येते युज्यन्ते च परस्परम्।	<br>
असङ्करेण विज्ञेयस्तेषां योगस्तु वै बुधैः ।। ५३.१०१ ।।	<br>
इत्येष सन्निवेशो वः पृथिव्यां ज्यौतिषस्य च।	<br>
द्वीपानामुद्नधीनां च पर्वतानां तथैव च ।। ५३.१०२ ।।	<br>
वर्षाणां च नदीनाञ्च येषु तेषु वसन्ति वै।	<br>
एते चैव ग्रहाः पूर्वं नक्षत्रेषु समुत्थिताः ।। ५३.१०३ ।।	<br>
विवस्वानदितेः पुत्रः सूर्यो वै चाक्षुषेऽन्तरे।	<br>
विशाखासु समुत्पन्नो ग्रहाणां प्रथमो ग्रहः ।। ५३.१०४ ।।	<br>
त्विषिमान् धर्म्मपुत्रस्तु सोमो विश्वावसुस्तथा।	<br>
शीतरश्मिः समुत्पन्नः कृत्तिकासु निशाकरः ।। ५३.१०५ ।।	<br>
षोडशार्चिर्भृगोः पुत्रः शुक्रः सूर्यादनन्तरम्।	<br>
ताराग्रहाणां प्रवरस्तिष्यक्षेत्रे समुत्थितः ।। ५३.१०६ ।।	<br>
ग्रहश्चाङ्गिरसः पुत्रो द्वादशार्च्चिर्बृहस्पतिः।	<br>
फाल्गुनीषु समुत्पन्नः सर्वासु च जगद्गुरुः ।। ५३.१०७ ।।	<br>
नवार्चिर्लोहिताङ्गस्तु प्रजापतिसुतो ग्रहः ।	<br>
आषाढास्विह पूर्वासु समुत्पन्न इति श्रुतिः ।। ५३.१०८ ।।	<br>
रेवतीष्वेव सप्तार्चि स्तथा सौरशनैश्चरः।	<br>
रोहिणीषु समुत्पन्नौ ग्रहौ चन्द्रार्कमर्द्दनौ ।। ५३.१०९ ।।	<br>
एते ताराग्रहाश्चैव बोद्धव्या भार्गवादय।	<br>
जन्मनक्षत्रपीडासु यान्ति वैगुण्यतां यतः।	<br>
स्पृशन्ते तेन दोषेण ततस्ता ग्रहभक्तिषु ।। ५३.११० ।।	<br>
सर्वग्रहाणामेतेषामादिरादित्य उच्यते।	<br>
ताराग्रहाणां शुक्रस्तु केतूनाञ्चैव धूमवान् ।। ५३.१११ ।।	<br>
ध्रुवः कालो ग्रहाणां तु विभक्तानां चतुर्दिशम् ।	<br>
नक्षत्राणां श्रविष्ठा स्यादयनानां तथोत्तरम् ।। ५३.११२ ।।	<br>
वर्षाणाञ्चापि पञ्चानामाद्यः संवत्सरः स्मृतः।	<br>
ऋतूनां शिशिरञ्चापि मासानां माघ एव च ।। ५३.११३ ।।	<br>
पक्षाणां शुक्लपक्षस्तु तिथीनां प्रतिपत्तथा।	<br>
अहोरात्रविभागानामहश्चापि प्रकीर्तितम् ।। ५३.११४ ।।	<br>
मुहूर्त्तानां तथैवादिर्मुहूर्त्तो रुद्रदैवतः।	<br>
अक्ष्णोश्चापि निमेषादिः कालः कालविदो मतः ।। ५३.११५ ।।	<br>
श्रवणान्तं श्रविष्ठादियुगं स्यात् पञ्चवार्षिकम्।	<br>
भानोर्गतिविशेषेण चक्रवत् परिवर्त्तते ।। ५३.११६ ।।	<br>
दिवाकरः स्मृतस्तस्मात्कालस्तं विद्धि चेश्वरम्।	<br>
चतुर्वनिधानां भूतानां प्रवर्त्तकनिवर्त्तकः ।। ५३.११७ ।।	<br>
इत्येष ज्योतिषामेव सन्निवेशोऽर्थनिश्चयात्।	<br>
लोकसंव्यवहारार्थमीश्वरेण विनिर्मितः ।। ५३.११८ ।।	<br>
उत्पन्नः श्रवणेनासौ संक्षिप्तश्च ध्रुवे तथा।	<br>
सर्वतोऽन्तेषु विस्तीर्णो वृक्षाकार इति स्थितिः ।। ५३.११९ ।।	<br>
बुद्धिपूर्वम्भगवता कल्पादौ संप्रकीर्तितः।	<br>
साश्रयः सोऽभिमानी च सर्वस्य ज्योतिरात्मकः।	<br>
विश्वरूपः प्रधानस्य परिणामोऽयमद्भुतः ।। ५३.१२० ।।	<br>
नैव शक्यं प्रसंख्यातुं याथातथ्येन केनचित्।	<br>
गतागतं मनुष्येषु ज्योतिषां मांसचक्षुषा ।। ५३.१२१ ।।	<br>
आगमादनुमानाच्च प्रत्यक्षादुपपत्तितः।	<br>
परीक्ष्य निपुणं भक्त्या श्रद्धातव्यं विपश्चिता ।। ५३.१२२ ।।	<br>
चक्षुः शास्त्रं जलं लेख्यं गणितं बुद्धिसत्तमाः।	<br>
पञ्चैते हेतवो ज्ञेया ज्योतिर्गणविचिन्तने ।। ५३.१२३ ।।	<br>
इति श्रीमहापुराणे वायुप्रोक्ते ज्योतिःसन्निवेशो नाम त्रिपञ्चाशोऽध्यायः ।। ५३ ।।। <br>
