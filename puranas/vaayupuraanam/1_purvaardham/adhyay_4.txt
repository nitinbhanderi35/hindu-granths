ऋषयस्तु ततः श्रुत्वा नैमिषारण्यवासिनः। 	<br>
प्रत्यूचुस्ते ततः सर्वे सूतं पर्याकुलेक्षणाः ।।१।।	<br>
भवान् वै वंशकुशलो व्यासात् प्रत्यक्षदर्शवान्। 	<br>
तस्मात्त्वं भवनं कृत्स्नं लोकस्यामुष्य वर्णय ।।२।।	<br>
यस्य यस्यान्वया ये ये तांस्तानिच्छाम वेदितुम्।	<br>
तेषां पूर्वर्षिसृष्टिं च विचित्रां तां प्रजापतेः ।।३।।	<br>
असकृत्परिपृष्टस्तैर्महात्मा लोमहर्षणः।	<br>
विस्तरेणानुपूर्व्या च कथयामास सत्तमः ।।४।।	<br>
<b>।।लोमहर्षण उवाच।।	<br></b>
पृष्टां चैतां कथां दिव्यां श्लक्ष्णां पापप्रणाशिनीम्। 	<br>
कथ्यमानां मया चित्रां बह्वर्थां श्रुतिसम्मताम् ।।५।।	<br>
यश्चेमांधारयेन्नित्यं श्रृणुयाद्वाप्यभीक्ष्णशः।	<br>
श्रावयेच्चापि विप्रेभ्यो यतिभ्यश्च विशेषतः ।।६।।	<br>
शुचिः पर्वसु युक्तात्मा तीर्थेष्वायतनेषु च।	<br>
दीर्घमायुरवाप्नोति स पुराणानुकीर्त्तनात्।	<br>
स्ववंशधारणं कृत्वा स्वर्गलोके महीयते ।।७।।	<br>
विस्तारावयवं तेषां यथाशब्दं यथाश्रुतम्।	<br>
कीर्त्त्यमानं निबोधध्वं सर्वेषां कीर्त्तिवर्द्धनम् ।।८।।	<br>
धन्यं यशस्यं शत्रुघ्नं स्वर्ग्यमायुर्विवर्धनम्।	<br>
कीर्त्तनं स्थिरकीर्त्तीनां सर्वेषां पुण्यकारिणाम् ।।९।।	<br>
सर्गश्च प्रतिसर्गश्च वंशो मन्वन्तराणि च।	<br>
वंशानुचरितञ्चेति पुराणं पंचलक्षणम् ।।१०।।	<br>
कल्पेभ्योऽपि हि यः कल्पः शुचिभ्यो नियतः शुचिः।	<br>
पुराणं सम्प्रवक्ष्यामि मारुतं वेदसम्मितम् ।।११।।	<br>
प्रबोधः प्रलयश्चैव स्थितिरुत्पत्तिरेव च।	<br>
प्रक्रिया प्रथमः पादः कथ्यवस्तुपरिग्रहः ।।१२।।	<br>
उपोद्वातोऽनुषङ्गश्च उपसंहार एव च। 	<br>
धर्म्यं यशस्यमायुष्यं सर्वपापप्रणाशनम् ।।१३।।	<br>
एवं हि पादाश्चत्वारः समासात् कीर्त्तिता मया।	<br>
वक्ष्याम्येतान् पुनस्तांस्तु विस्तरेण यथाक्रमम् ।।१४।।	<br>
तस्मै हिरण्यगर्भाय पुरुषायेश्वराय च।	<br>
अन्ताय प्रथमायैव विशिष्टाय प्रजात्मने।	<br>
ब्रह्मणे लोकतन्त्राय नमस्कृत्य स्वयम्भुवे ।।१५।।	<br>
महदाद्यं विशेषान्तं सवैरुप्यं सलक्षणम्।	<br>
पञ्चप्रमाणं षट्श्येतं पुरुषाधिष्ठितं नुतम्।	<br>
असंशयात् प्रवक्ष्यामि भूतसर्गमनुत्तमम् ।।१६।।	<br>
अव्यक्तं कारणं यत्तु नित्यं सदसदात्मकम्।	<br>
प्रधानं प्रकृतिं चैव यमाहुस्तत्त्व चिन्तकाः ।।१७।।	<br>
गन्धवर्णरसैर्हीनं शब्दस्पर्शविवर्ज्जितम्।	<br>
अजातं ध्रुवमक्षय्यं नित्यं स्वात्मन्यवस्थितम् ।।१८।।	<br>
जगद्योनिं महद्भूतं परं ब्रह्म सनातनम्।	<br>
विग्रहं सर्वभूतानामव्यक्तमभवत् किल ।।१९।।	<br>
अनाद्यन्तमजं सूक्ष्मन्त्रिगुणं प्रभवाव्ययम्।	<br>
असाम्प्रतमविज्ञेयं ब्रह्माग्रे समवर्त्तत ।।२०।।	<br>
तस्यात्मना सर्वमिदं व्याप्तमासीत्तमोमयम्।	<br>
गुणसाम्ये तदा तस्मिन् गुणभावे तमोमये ।।२१।।	<br>
गर्गकाले प्रधानस्य क्षेत्रज्ञाधिष्ठितस्य वै।	<br>
गुणभावाद्वाच्यमानो महान् प्रादुर्बभूव ह ।।२२।।	<br>
सूक्ष्मेण महता सोऽथ अव्यक्तेन समावृतः। 	<br>
सत्वोद्रिक्तो महानग्रे सत्त्वमात्रप्रकाशकम्।	<br>
मनो महांश्च विज्ञेयो मनस्तत्कारणं स्मृतम् ।।२३।।	<br>
लिङ्गमात्रसमुत्पन्नः) क्षेत्रज्ञाधिष्ठितस्तु सः।	<br>
धर्मादीनान्तु रूपाणि लोकतत्त्वार्थहेतवः।	<br>
महांस्तु सृष्टिं कुरुते नोद्यमानः सिसृक्षया ।।२४।।	<br>
मनो महान्मतिर्ब्रह्मा पूर्बुद्धिः ख्यातिरीश्वरः। 	<br>
प्रज्ञा चितिः स्मृतिः संवित् विपुरं चोच्यते बुधैः ।।२५।।	<br>
मनुते सर्वभूतानां यस्माच्चेष्टाफलं विभुः।	<br>
सौक्ष्मत्वेन विवृद्धानां तेन तन्मन उच्यते ।।२६।।	<br>
तत्त्वानामग्रजो यस्मान्महांश्च परिमाणतः।	<br>
शेषेभ्योऽपि गुणेभ्योऽसौ महानिति ततः स्मृतः ।।२७।।	<br>
बिभर्ति मानं मनुते विभागं मन्यतेऽपि च।	<br>
पुरुषो भोगसम्बन्धात् तेन चासौ मतिः स्मृतः ।।२८।।	<br>
बृहत्त्वादृंहणत्वाच्च भावानां सलिलाश्रयात्।	<br>
यस्माद्‌बृंहयते भावान् ब्रह्मा तेन निरुच्यते ।।२९।।	<br>
आपूरयित्वा यस्माच्च कृत्स्नान् देहाननुग्रहैः।	<br>
तत्त्वभावांश्च नियतां स्तेन पूरिति चोच्यते ।।३०।।	<br>
बुध्यते पुरुषश्चात्र सर्वभावान् हिताहितान् ।	<br>
यस्माद्बोधयते चैव तेन बुद्धिर्निरुच्यते ।।३१।।	<br>
ख्यातिः प्रत्युपभोगश्च यस्मात् संवर्त्तते ततः।	<br>
भोगश्च ज्ञाननिष्ठत्वात्तेन ख्यातिरिति स्मृतः ।।३२।।	<br>
ख्यायते तद्गुणैर्वापि नामादिभिरनेकशः।	<br>
तस्माच्च महतः संज्ञा ख्यातिरित्यभिधीयते ।।३३।।	<br>
साक्षात् सर्वं विजानाति महात्मा तेन चेश्वरः।	<br>
तस्माज्जाता ग्रहाश्चैव प्रज्ञा तेन स उच्यते ।।३४।।	<br>
ज्ञानादीनि च रूपाणि क्रतुकर्मफलानि च।	<br>
चिनोति यस्माद्भोगार्थान्तेनासौ चितिरुच्यते ।।३५।।	<br>
वर्त्तमानान्यतीतानि तथा चानागतान्यपि।	<br>
स्मरते सर्वकार्याणि तेनासौ स्मृतिरुच्यते ।।३६।।	<br>
कृत्स्नं च विन्दते ज्ञानं तस्मान्माहात्म्यमुच्यते। 	<br>
तस्माद्विदेर्विदेश्चैव संविदित्यभिधीयते ।।३७।।	<br>
विद्यते स च सर्वस्मिन् सर्वं तस्मिश्च विद्यते।	<br>
तस्मात्संविदिति प्रोक्तो महान्वै बुद्धिमत्तरैः ।।३८।।	<br>
ज्ञानात्तु ज्ञानमित्याह भगवान् ज्ञानसन्निधिः।	<br>
द्वन्द्वानां विपुरीभावाद्विपुरं प्रोच्यते बुधैः ।।३९।।	<br>
सर्वेशत्वाच्च लोकानामवश्यं च तथेश्वरः।	<br>
बृहत्वाच्च स्मृतो ब्रह्मा भूतत्वाद्भव उच्यते ।।४०।।	<br>
क्षेत्रक्षेत्रज्ञविज्ञानादेकत्वाच्च स कः स्मृतः।	<br>
यस्मात् पुर्यनुशेते च तस्मात् पुरुष उच्यते।	<br>
नोत्पादितत्वात् पूर्वत्वात् स्वयम्भूरिति चोच्यते ।।४१।।	<br>
पर्यायवाचकैः शब्दैस्तत्त्वमाद्यमनुत्तमम्।	<br>
व्याख्यातं तत्त्वभावज्ञैरेवं सद्भावचिन्तकैः ।।४२।।	<br>
महान् सृष्टिं विकुरुते चोद्यमानः सिसृक्षया।	<br>
सङ्कल्पोऽध्यवसायश्च तस्य वृत्तिद्वयं स्मृतम् ।।४३।।	<br>
धर्मादीनि च रूपाणि लोकतत्त्वार्थहेतवः।	<br>
त्रिगुणस्तु स विज्ञेयः सत्त्वराजसतामसः ।।४४।।	<br>
त्रिगुणाद्रजसोद्रिक्तादहङ्कारस्ततोऽभवत्।	<br>
महता चावृतः सर्गो भूतादिविकृतस्तु सः ।।४५।।	<br>
तस्माच्च तमसोद्रिक्तादहङ्कारादजायत।	<br>
भूततन्मात्रसर्गस्तु भूतादिस्तामसस्तु सः ।।४६।।	