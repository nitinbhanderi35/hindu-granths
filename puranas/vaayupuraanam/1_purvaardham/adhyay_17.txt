<b>।। वायुरुवाच ।।	<br></b>
आश्रमत्रयमुत्सृज्य प्राप्तस्तु परमाश्रमम्।	<br>
अतः संवत्सरस्यान्ते प्राप्य ज्ञानमनुत्तमम् ।। १७.१ ।।	<br><br>
अनुज्ञाप्य गुरूंचैव विचरेत् पृथिवीमिमाम्।	<br>
सारभूतमुपासीत ज्ञानं यज्ज्ञेय साधकम् ।। १७.२ ।।	<br><br>
इदं ज्ञानमिदं ज्ञेयमिति यस्तुषितश्चरेत् ।	<br>
अपि कल्पसहस्रायुर्न्नैव ज्ञेयमवाप्नुयात् ।। १७.३ ।।	<br><br>
त्यक्तसङ्गो जितकोधो लघ्वाहारो जितेन्द्रियः।	<br>
पिधाय बुद्ध्या द्वाराणि ध्याने ह्येवं मनो दधेत् ।। १७.४ ।।	<br><br>
शून्येष्वेवावकाशेषु गुहासु चवने तथा।	<br>
नदीनां पुलिने चैव नित्यं युक्तः सदा भवेत् ।। १७.५ ।।	<br><br>
वाग्दण्डः कर्मदण्डश्च मनोदण्डश्च ते त्रयः।	<br>
यस्यैते नियता दण्डाः स त्रिदण्डी व्यवस्थितः ।। १७.६ ।।	<br><br>
अवस्थितो ध्यानरतिर्जितेन्द्रियः शुभाशुभे हित्य च कर्मणी उभे ।	<br>
इदं शरीरं प्रविमुच्य शास्त्रतो न जायते म्रियते वा कदाचित् ।। १७.७ ।।	<br><br>
इति श्रीमहापुराणे वायुप्रोक्ते परमाश्रमप्राप्तिकथनं नाम सप्तदशोऽध्यायः ।। १७ ।।
