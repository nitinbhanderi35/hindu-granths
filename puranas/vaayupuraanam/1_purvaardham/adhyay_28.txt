<b>।।सूत उवाच।।	<br></b>
भृगोः ख्यातिर्विजज्ञेऽथ ईश्वरौ सुखदुःखयोः।	<br>
शुभाशुभप्रदातारौ सर्वप्राणभृतामिह।	<br>
देवौ धाताविधातारौ मन्वन्तरविचारिणौ ।। २८.१ ।।	<br>
तयोर्ज्येष्ठा तु भगिनी देवी श्रीर्लोकभाविनी।	<br>
सा तु नारायणं देवं पतिमासाद्य शोभनम्।	<br>
नारायणात्मजौ साध्वी बलोत्साहौ व्यजायत ।। २८.२ ।।	<br>
तस्यास्तु मानसाः पुत्रा ये चान्ये दिव्यचारिणः।	<br>
ये वहन्ति विमानानि देवानां पुण्यकर्मणाम् ।। २८.३ ।।	<br>
द्वे तु कन्ये स्मृते भार्य्ये विधातुर्धातुरेव च।	<br>
आयतिर्नियतिश्चैव तयोः पुत्रौ दृढव्रतौ ।। २८.४ ।।	<br>
पाण्डुश्चैव मृकण्डुश्च ब्रह्मकोशौ सनातनौ।	<br>
मनस्विन्यां मृकण्जोश्च मार्क्कण्डेयो बभूव ह ।। २८.५ ।।	<br>
सुतो वे दशिरास्तस्य मूर्द्धन्यायामजायत।	<br>
पीवर्य्यां वेदशिरसः पुत्रा वंशकराः स्मृताः।	<br>
मार्क्कण्डेया इति ख्याता ऋषयो वेदपारगाः ।। २८.६ ।।	<br>
पाण्डोश्च पुण्डरीकायां द्युतिमानात्मजोऽभवत्।	<br>
उत्पन्नौ द्युतिमन्तश्च सृजवानश्च तावुभौ।	<br>
तयोः पुत्राश्च पौत्राश्च भार्गवाणां परस्परम्।	<br>
स्वायम्भुवेऽन्तरेऽतीते मरीचेः श्रृणुत प्रजाः ।। २८.७ ।।	<br>
पत्नी मरीचेः सम्भूतिर्विजज्ञे सात्मसम्भवम्।	<br>
प्रजायते पूर्णमासं कन्याश्वेमा विबोधत।	<br>
कुष्टिः पृष्टिस्त्विषा चैव तथा चापचितिः शुभा ।। २८.८ ।।	<br>
पूर्णमासः सरस्वत्यां द्वौ पुत्रावुदपादयत्।	<br>
विरजञ्चैव धर्मिष्ठं पर्व्वसञ्चैव तावुभौ ।। २८.९ ।।	<br>
विरजस्यात्मजो विद्वान् सुधामा नाम विश्रुतः।	<br>
सुधामसुतवैराजः प्राच्यान्दिशि सममाश्रितः ।। २८.१० ।।	<br>
लोकपालः सुधर्म्मात्मा गौरीपुत्रः प्रतापवान् ।	<br>
पर्वसः सर्वगणानां प्रविष्टः स महायशाः ।। २८.११ ।।	<br>
पर्वसः पर्वसायान्तु जनयामास वै सुतौ।	<br>
यज्ञवामञ्च श्रीमन्तं सुतं काश्यपमेव च।	<br>
तयोर्गोत्रकरौ पुत्रौ तौ जातौ धर्मनिश्वितौ ।। २८.१२ ।।	<br>
स्मृतिश्चाङ्गिरसः पत्नी जज्ञे तावात्मसम्भवौ।	<br>
पुत्रौ कन्याश्वतस्रश्च पुण्यास्ता लोकविश्रुताः ।। २८.१३ ।।	<br>
सिनीवाली कुहूश्चैव राका चानुमतिस्तथा।	<br>
तथैव भरताग्निञ्च कीर्त्तिमन्तञ्च तावुभौ ।। २८.१४ ।।	<br>
अग्नेः पुत्रन्तु पर्जन्यं संहूती सुषुवे प्रभुम्।	<br>
हिरण्यरोमा पर्जन्यो मारीच्यामुदपादयत्।	<br>
आभूतसंप्लवस्थायी लोकपालः सवै स्मृतः ।। २८.१५ ।।	<br>
जज्ञे कीर्तिमतश्चापि धेनुका तावकल्मषौ।	<br>
वरिष्ठं धृतिमन्तञ्चाप्युभावङ्गिरसां वरौ ।। २८.१६ ।।	<br>
तयोः पुत्राश्च पौत्राश्च येऽतीता वै सहस्रशः।	<br>
अनसूयापि जज्ञे तान् पुलहस्य प्रजापतेः ।। २८.१७ ।।	<br>
कन्याञ्चैव श्रुतिं नाम माता शङ्खपदस्य या।	<br>
कर्दमस्य तु या पत्नी पुलहस्य प्रजापतेः ।। २८.१८ ।।	<br>
सत्यनेत्रश्च हव्यश्च आपोमूर्तिः शनीवरः।	<br>
सोमश्च पञ्चमस्तेषामासीत् स्वायम्भुवेऽन्तरे।	<br>
यामेऽतीते सहातीताः पञ्चात्रेयाः प्रकीर्तिताः ।। २८.१९ ।।	<br>
तेषां पुत्राश्च पौत्राश्च ह्यत्रिणा वै महात्मना।	<br>
स्वायम्भुवेऽन्तरे यामे शतशोऽथ सहस्रशः ।। २८.२० ।।	<br>
प्रीत्यां पुलस्त्यभार्यायां दत्तालिस्तत्सूतोऽभवत्।	<br>
पूर्वजन्मनि सोऽगस्त्यः स्मृतः स्वायम्भुवेऽन्तरे।	<br>
मध्यमो देवबाहुश्च विनीतो नाम ते त्रयः ।। २८.२१ ।।	<br>
स्वसा यवीयसी तेषां सद्वती नाम विश्रुता।	<br>
पर्जन्यजननी शुभ्रा पत्नी त्वग्नेः स्मृता शुभा	<br>
पौलस्त्यस्य ऋषेश्चापि प्रीतिपुत्रस्य धीमतः।	<br>
दत्तालेः सुषुवे पत्नी सुजङ्घादीन् बहून् सुतान्।	<br>
पौलस्त्या इति विख्याताः स्मृताः स्वायम्भुवेऽन्तरे ।। २८.२३ ।।	<br>
क्षमा तु सुषुवे पुत्रान् पुलहस्य प्रजापतेः।	<br>
ते नाग्निवर्चसः सर्वे येषां कीर्तिः प्रतिष्ठिता ।। २८.२४ ।।	<br>
कर्दमश्चाम्बरीषश्च सहिष्णुश्चेति ते त्रयः ।	<br>
ऋषिर्धनकपीवांश्च शुभा कन्या च पीवरी ।। २८.२५ ।।	<br>
कर्दमस्य श्रुतिः पत्नी आत्रेय्य जनयत्सुतान्।	<br>
पुत्रं शङ्खपदञ्चैव कन्यां काम्यां तथैव च ।। २८.२६ ।।	<br>
स वै शह्खपदः श्रीमान् लोकपालः प्रजापतिः।	<br>
दक्षिणस्यां दिशि रतः साम्यां दत्त्वा प्रियव्रते ।। २८.२७ ।।	<br>
काम्या प्रियव्रताल्लेभे स्वायम्भुवसमान् सुतान्।	<br>
दशकन्याद्वयञ्चैव यैः क्षत्रं सम्प्रवर्तितम् ।। २८.२८ ।।	<br>
पुत्रो धनकपीवांश्च सहिष्णुर्नाम विश्रुतः।	<br>
यशोधारी विजज्ञे वै कामदेवः सुमध्यमः ।। २८.२९ ।।	<br>
ऋतोः क्रतुसमः पुत्रो विजज्ञे सन्ततिः शुभा।	<br>
नैषां भार्यस्ति पुत्रो वा सर्वे ते ह्यूर्द्ध्व रेतसः।	<br>
षष्ट्येतानि सहस्राणि वालखिल्या इति श्रुताः ।। २८.३० ।।	<br>
अरुणस्याग्रतो यान्ति परिवार्य दिवाकरम्।	<br>
आभूतसंप्लवात्सर्वे पतङ्गसहचारिणः ।। २८.३१ ।।	<br>
स्वसारौ तु यवीयस्यौ पुण्यात्मसुमती च ते।	<br>
पर्वसस्य स्नुषे ते वै पूर्णमाससुतस्य वै ।। २८.३२ ।।	<br>
ऊर्जायान्तु वसिष्ठस्य पुत्रा वै सप्त जज्ञिरे। 	<br>
ज्यायसी च स्वसा तेषां पुण्डरीका सुमध्यमा ।। २८.३३ ।।	<br>
जननी सा द्युतिमतः पाण्डोस्तु महिषी प्रिया ।	<br>
अस्यां त्विमे यवीयांसो वासिष्ठाः सप्त विश्रुताः ।। २८.३४ ।।	<br>
रजः पुत्रोऽर्द्धबाहुश्च सवनश्चाधनश्च यः।	<br>
सुतपाः शुक्ल इत्येते सर्वे सप्तर्षयः स्मृताः ।। २८.३५ ।।	<br>
रजसो वाप्यजनयन्मार्कण्डेयी यशस्विनी।	<br>
प्रतीच्यां दिशि राजन्यं केतुमन्तं प्रजापतिम् ।। २८.३६ ।।	<br>
गोत्राणि नामभिस्तेषां वासिष्ठानां महात्मनाम्।	<br>
स्वायम्भुवेन्तरेऽतीतास्त्वग्नेस्तु श्रृणुत प्रजाः ।। २८.३७ ।।	<br>
इत्येष ऋषिसर्गस्तु सानुबन्धः प्रकीर्त्तितः।	<br>
विस्तरेणानुपूर्व्या चाप्यग्नेस्तु श्रृणुत प्रजाः ।। २८.३८ ।।	<br>
इति श्रीमहापुराणे वायुप्रोक्ते ऋषिवंशानुकीर्त्तनं नामाष्टाविंशोऽध्यायः ।। २८ ।।	<br>
