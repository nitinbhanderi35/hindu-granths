<b>।। वायुरुवाच ।।	<br></b>
अत ऊद्ध्वं प्रवक्ष्यामि शौचाचारस्य लक्षणम्।	<br>
यदनुष्ठाय शुद्धात्मा प्रेत्य स्वर्गं हि चाप्नुयात् ।। १६.१ ।।	<br><br>
उदकार्थी तु शौचानां मुनीनामुत्तमं पदम् ।	<br>
यस्तु तेष्वप्रमत्तः स्यात् स मुनिर्न्नावसीदति ।। १६.२ ।।	<br><br>
मानावमानौ द्वोवेतौ तावेवाहुर्विषामृते ।	<br>
अवमानं विषं तत्र मानन्त्वमृतमुच्यते ।। १६.३ ।।	<br><br>
यस्तु तेष्वप्रमत्तः स्यात् स मुनिर्न्नावसीदति ।	<br>
गुरोः प्रियहिते युक्तः स तु संवत्सरं वसेत् ।। १६.४ ।।	<br><br>
नियमेष्वप्रमत्तस्तु यमेषु च सदा भवेत् ।	<br>
प्राप्यानुज्ञान्ततश्चैव ज्ञानागमनमुत्तमम्।	<br>
अविरोधेन धर्मस्य विचरेत् पृथिवीमिमाम् ।। १६.५ ।।	<br><br>
चक्षुः पूतं व्रजेन्मार्गं वस्त्रपूतं जलं पिबेत्।	<br>
सत्यपूतां वदेद्वाणीमिति धर्मानुशासनम् ।। १६.६ ।।	<br><br>
आतिथ्यं श्राद्धयज्ञेषु न गच्छेद्योगवित् व्कचित्।	<br>
एवं ह्यहिंसको योगी भवेदिति विचारणा ।। १६.७ ।।	<br><br>
वह्नौ विधूमे व्यङ्गारे सर्वृस्मिन् भुक्तवज्जने।	<br>
विचरेन्मतिमान् योगी न तु तेष्वेव नित्यशः ।। १६.८ ।।	<br><br>
यथैवमवमन्यन्ते यथा परिभवन्ति च।	<br>
युक्तस्तथा चरेद्भैक्षं सतां धर्ममदूषयन् ।। १६.९ ।।	<br><br>
भैक्षं चरेद्गृहस्थेषु यथाचारगृहेषु च।	<br>
श्रेष्ठा तु परमा चेयं वृत्तिरस्योपदिश्यते ।। १६.१० ।।	<br><br>
अत ऊर्द्ध्वं गृहस्थेषु शालीनेषु चरेद्‌द्विजः।	<br>
श्रद्दधानेषु दान्तेषु श्रोत्रियेषु महात्मसु ।। १६.११ ।।	<br><br>
अत ऊर्द्ध्वं पुनश्चापि अदुष्टपतितेषु च।	<br>
भैक्षचर्या विवर्णेषु जघन्या वृत्तिरुच्यते ।। १६.१२ ।।	<br><br>
भैक्षं यवागूं तक्रं वा पयो यावकमेव च।	<br>
फळमूलं विपव्कं वा पिण्याकं शक्तितोपि वा ।। १६.१३ ।।	<br><br>
इत्येते वै मया प्रोक्ता योगिनां सिद्धिवर्द्धनाः।	<br>
आहारास्तेषु सिद्धेषु श्रेष्ठं भैक्षमिति स्मृतम् ।। १६.१४ ।।	<br><br>
अब्बिन्दुं यः कुशाग्रेण मासे मासे समश्नुते।	<br>
न्यायतो यस्तु भिक्षेत स पूर्वोक्ताद्विशिष्यते ।। १६.१५ ।।	<br><br>
योगिनां चैव सर्वेषां श्रेष्ठं चान्द्रायणं स्मृतम् ।	<br>
एकं द्वे त्रीणि चत्वारि शक्तितो वा समाचरेत् ।। १६.१६ ।।	<br><br>
अस्तेयं ब्रह्मचर्यञ्च अलोभस्त्याग एव च।	<br>
व्रतानि चैव भिक्षूणामहिंसा परमार्थिता ।। १६.१७ ।।	<br><br>
अक्रोधो गुरुशुश्रूषा शौचमाहारलाघवम्।	<br>
नित्यंस्वाध्याय इत्येते नियमाः परिकीर्तिताः ।। १६.१८ ।।	<br><br>
बीचयोनिर्गुणवपुर्बद्धः कर्मभिरेव च।	<br>
यथा द्विप इवारण्ये मनुष्याणां विधीयते ।। १६.१९ ।।	<br><br>
प्राप्यते वाचिरादेवाङ्कुशेनेव निवारितः।	<br>
एवं ज्ञानेन शुद्धेन दग्धबीचो ह्यकल्मषः।	<br>
विमुक्तबन्धः शान्तोऽसौ मुक्त इत्यभिधीयते ।। १६.२० ।।	<br><br>
वेदैस्तुत्या सर्वयज्ञक्रियास्तु यज्ञे जप्यं ज्ञानिनामाहुरग्रयम्।	<br>
ज्ञानाद्धयानं सङ्गरागव्यपेतं तस्मिन् प्राप्ते शाश्वतस्योपलब्धिः ।। १६.२१ ।।	<br><br>
दमः शमः सत्यमकल्मषत्वं मौनं च भूतेष्वखिलेष्वथार्ज्जवम्।	<br>
अतीन्द्रियज्ञानमिदं तथार्ज्जवं प्राहुस्तथा ज्ञानविशुद्धसत्त्वाः ।। १६.२२ ।।	<br><br>
समाहितो ब्रह्मपरोऽप्रमादी शुचिस्तथैवात्मरतिर्जीतेन्द्रियः।	<br>
समाप्नुयुर्योगमिमं महाधियो महर्षयश्चैवमनिन्दितामलाः ।। १६.२३ ।।	<br><br>
इति श्रीमहापुराणे वायु प्रोक्ते शौचाचारलक्षणं नाम षोडशोऽध्यायः ।। १६ ।।
