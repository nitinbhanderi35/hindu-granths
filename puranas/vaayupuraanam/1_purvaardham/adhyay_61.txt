<br>
<b>।।ऋषय ऊचुः।।	<br></b>
भारद्वाजो याज्ञवल्क्यो गालकिः सालकिस्तथा।	<br>
धीमान् शतबलाकश्च नैगमश्च द्विजोत्तमः ।। ६१.१ ।।	<br>
बाष्कलिश्च भरद्वाजस्तिस्रः प्रोवाच संहिताः।	<br>
रथीतरो निरुक्तञ्च पुनश्चक्रे चतुर्थकम् ।। ६१.२ ।।	<br>
त्रयस्तस्याभवञ्छिष्या महात्मानो गुणान्विताः।	<br>
धीमान्नन्दायनीयश्च पन्नगारिश्च बुद्धिमान्।	<br>
तृतीयश्चार्यवस्ते च तपसा शंसितव्रताः ।। ६१.३ ।।	<br>
वीतरागा महातेजाः संहिताज्ञानपारगाः।	<br>
इत्येते बह्वृचाः प्रोक्ताः संहिता यैः प्रवर्त्तिताः ।। ६१.४ ।।	<br>
वैशम्पायनगोत्रोऽसौ यजुर्वेदं व्यकल्पयत्।	<br>
षडशीतिश्च तस्यापि संहितानां विकल्पकाः ।। ६१.५ ।।	<br>
शिष्येभ्यः प्रददौ ताश्च जगृहुस्ते विधानतः।	<br>
एकस्तत्र परित्यक्तो याज्ञवल्क्यो महातपाः।	<br>
षडशीतिश्च तस्यापि संहितानां विकल्पकाः ।। ६१.६ ।।	<br>
सर्वेषामेव तेषां वै त्रिधा भेदाः प्रकीर्त्तिताः।	<br>
त्रिधा भेदास्तु ते प्रोक्ता भेदेऽस्मिन्नवमे शुभे ।। ६१.७ ।।	<br>
उदीच्या मध्यदेशाश्च प्राच्याश्चैव पृथग्विधाः।	<br>
श्यामायनिरुदीच्यानां प्रधानः सम्बभूव ह ।। ६१.८ ।।	<br>
मध्य देशप्रतिष्ठानामारुणिः प्रथमः स्तुतः।	<br>
आलम्बिरादिः प्राच्यानान्त्रयोदश्यादयस्तु ते ।। ६१.९ ।।	<br>
इत्येते चरकाः प्रोक्ताः संहितावादिनो द्विजाः।	<br>
ऋषय स्तद्वचः श्रुत्वा सूतं जिज्ञासवोऽब्रुवन् ।। ६१.१० ।।	<br>
चरकाध्वर्यवः केन कारणं ब्रूहि तत्त्वतः।	<br>
किञ्चीर्णं कस्य हेतोश्च वाचकत्वञ्च भेजिरे।	<br>
इत्युक्तः प्राह तेषां स चरकत्वमभूद्यथा ।। ६१.११ ।।	<br>
<b>।।सूत उवाच ।।<br></b>
कार्यमासीदृषीणाञ्च किञ्चिद्ब्राह्मणसत्तमाः।	<br>
मेरुपृष्ठं समासाद्य तैस्तदा त्विति मन्त्रितम् ।। ६१.१२ ।।	<br>
यो नोऽत्र सप्तरात्रेण नागच्छेद् द्विजसत्तमाः।	<br>
स कुर्याद्ब्रह्मवध्यां वै समयो नः प्रकीर्तितः ।। ६१.१३ ।।	<br>
ततस्ते सगणाः सर्वे वैशम्पायन वर्जिताः।	<br>
प्रययुः सप्तरात्रेण यत्र सन्धिः कृतोऽभवत् ।। ६१.१४ ।।	<br>
ब्राह्मणानान्तु वचनाद्‌ब्रह्मवध्याञ्चकार सः ।	<br>
शिष्यानथ समानीय स वैशण्पायनोऽब्रवीत् ।। ६१.१५ ।।	<br>
ब्रह्मवद्याञ्चरध्वं वै मत्कृते द्विजसत्तमाः।	<br>
सर्वे यूयं समागम्य ब्रूत मे तद्धितं वचः ।। ६१.१६ ।।	<br>
<b>।।याज्ञवल्क्य उवाच।।<br></b>
अहमेव चरिष्यामि तिष्ठन्तु मुनयस्त्विमे।	<br>
बलञ्चोत्थापयिष्यामि तपसा स्वेन भावितः ।। ६१.१७ ।।	<br>
एवमुक्तस्ततः क्रुद्धो याज्ञवल्क्यमथाब्रवीत् ।	<br>
उवाच यत्त्वयाधीतं सर्वं प्रत्यर्पयस्व मे ।। ६१.१८ ।।	<br>
एवमुक्तः स रूपाणि यजूंषि प्रददौ गुरोः।	<br>
रुधिरेण तथाक्तानि छर्दित्वा ब्रह्मवित्तमः ।। ६१.१९ ।।	<br>
ततः स ध्यानमास्थाय सूर्यमाराधयद् द्विजाः ।	<br>
सूर्यब्रह्म यदुच्छिन्नं खं गत्वा प्रतितिष्ठति ।। ६१.२० ।।	<br>
ततो यानि गतान्यूर्द्ध्वं यजूंष्यादित्यमण्डलम्।	<br>
तानि तस्मै ददौ तुष्टः सूर्यो वै ब्रह्मरीतये।	<br>
अश्व रूपाय मार्तण्डो याज्ञवल्क्याय धीमते ।। ६१.२१ ।।	<br>
यजूंष्यधीयन्ते यानि ब्राह्मणा येन केन च।	<br>
अश्वरूपाय दत्तानि ततस्ते वाजिनोऽभवन् ।। ६१.२२ ।।	<br>
ब्रह्महत्या तु यैश्चीर्णा चरणाच्चरकाः स्मृताः ।	<br>
वैशम्पायनशिष्यास्ते चरकाः समुदाहृताः ।। ६१.२३ ।।	<br>
इत्येते चरकाः प्रोक्ता वाजिनस्तान्निबोधत।	<br>
याज्ञवल्क्यस्य शिष्यास्ते कण्ववैधेयशालिनः ।। ६१.२४ ।।	<br>
मध्यन्दिनश्च शापेयी विदिग्धश्चाप्य उद्दलः।	<br>
ताम्रायणश्च वात्स्यश्च तथा गालवशैशिरी।	<br>
आटवी च तथा पर्णी वीरणी सपरायणः ।। ६१.२५ ।।	<br>
इत्येते वाजिनः प्रोक्ता दश पञ्च च संस्मृताः।	<br>
शतमेकाधिकं कृत्स्नं यजुषां वै विकल्पकाः ।। ६१.२६ ।।	<br>
पुत्रमध्यापयामास सुमन्तुमथ जैमिनिः।	<br>
सुमन्तुश्चापि सुत्वानं पुत्रमध्यापयत्प्रभुः।	<br>
सुकर्माणं सुतं सुत्वा पुत्रमध्यापयत्प्रभुः ।। ६१.२७ ।।	<br>
स सहस्रमधीत्याशु सुकर्माप्यथ संहिताः।	<br>
प्रोवाचाथ सहस्रस्य सुकर्मा सूर्यवर्चसः ।। ६१.२८ ।।	<br>
अनध्यायेष्वधीयानांस्ताञ्जघान शतक्रतुः।	<br>
प्रायोपवेशमकरोत्ततोऽसौ शिष्यकारणात् ।। ६१.२९ ।।	<br>
क्रुद्धं दृष्ट्वा ततः शक्रो वरमस्मै ददौ पुनः।	<br>
भाविनौ ते महावीर्यौ शिष्यावनलवर्चसौ ।। ६१.३० ।।	<br>
अधीयानौ महाप्राज्ञौ सहस्रं सहितावुभौ।	<br>
एतौ सुरौ महाभागौ मा क्रुध्य द्विजसत्तम ।। ६१.३१ ।।	<br>
इत्युक्त्वा वासवः श्रीमान्सुकर्माणं यशस्विनम्।	<br>
शान्तक्रोधं द्विजं दृष्ट्वा तत्रैवान्तरधीयत ।। ६१.३२ ।।	<br>
तस्य शिष्यो भवेद्धीमान्पौष्यञ्जी द्विजसत्तमाः।	<br>
हिरण्यनाभः कौशिक्यौ द्वितीयोऽभून्नराधिपः ।। ६१.३३ ।।	<br>
अध्यापयत्तु पौष्यञ्जी सहस्रार्द्धन्तु संहिताः।	<br>
तेनान्योदीच्यसामान्याः शिष्याः पौष्यञ्जिनः शुभाः ।। ६१.३४ ।।	<br>
शतानि पञ्च कौशिक्यः संहितानाञ्च वीर्यवान्।	<br>
शिष्या हिरण्यनाभस्य स्मृतास्ते प्राच्यसामगाः ।। ६१.३५ ।।	<br>
लोकाक्षी कुथुमिश्चैव कुशीती लाङ्गलिस्तथा।	<br>
पौष्यञ्जिशिष्याश्चत्वारस्तेषां भेदान्निबोधत ।। ६१.३६ ।।	<br>
राणायनीयः स हि तण्डिपुत्रस्तस्मादन्यो मूलचारी सुविद्वान्।	<br>
सकतिपुत्रः सहसात्यपुत्र एतान् भेदान् वित्त लोकाक्षिणस्तु ।। ६१.३७ ।।	<br>
त्रयस्तु कुथुमेः पुत्रा औरसो रसपासरः।	<br>
भागवित्तिश्च तेजस्वी त्रिविधाः कौथुमाः स्मृताः ।। ६१.३८ ।।	<br>
शौरिद्युः श्रृङ्गिपुत्रश्चद्वावेतौ चरितव्रतौ।	<br>
राणायनीयः सौमित्रिः सामवेदविशारदौ ।। ६१.३९ ।।	<br>
प्रोवाच संहितास्तिस्रः श्रृङ्गिपुत्रो महातपाः।	<br>
चैलः प्राचीनयोगश्च सुरालश्च द्विजोत्तमाः ।। ६१.४० ।।	<br>
प्रोवाच संहिताः षट्तु पाराशर्यस्तु कौथुमः।	<br>
आसुरायणवैशाख्यौ वेदवृद्धपरायणौ ।। ६१.४१ ।।	<br>
प्राचीनयोगपुत्रश्च बुद्धिमांश्च पतञ्जलिः।	<br>
कौथुमस्य तु भेदास्ते पाराशर्यस्य षट् स्मृताः।	<br>
लाङ्गलिः शालिहोत्रश्च षट् षट् प्रोवाच संहिताः ।। ६१.४२ ।।	<br>
भालुकिः कामहानिश्च जैमिनिर्लोमगायिनः।	<br>
कण्डश्च कोलहश्चैव षडेते लाङ्गलाः स्मृताः।	<br>
एते लाङ्गलिनः शिष्याः संहिता यैः प्रसाधिताः ।। ६१.४३ ।।	<br>
ततो हिरण्यनाभस्य कृतशिष्यो नृपात्मजः ।	<br>
सोऽकरोच्च चतुर्विंशत्संहिता द्विपदां वरः ।	<br>
प्रोवाच चैव शिष्येभ्यो येभ्यस्तांश्च निबोधत ।। ६१.४४ ।।	<br>
राडश्च महवीर्यश्च पञ्चमो वाहनस्तथा।	<br>
तालकः पाण्डकश्चैष कालिको राजिकस्तथा।	<br>
गौतमश्चाजबस्तश्च सोमराजापतत्ततः ।। ६१.४५ ।।	<br>
पृष्ठग्नः परिकृष्टश्च उलूखलक एव च।	<br>
यवीयसश्च वैशालो अंगुलीयश्च कौशिकः ।। ६१.४६ ।।	<br>
सालिमञ्जरिसत्यश्च कापीयः कानिकश्च यः।	<br>
पराशरश्च धर्मात्मा इति क्रान्तास्तु सामगाः ।। ६१.४७ ।।	<br>
सामगानान्तु सर्वेषां श्रेष्ठौ द्वौ तु प्रकीर्त्तितौ।	<br>
पौष्यञ्जिश्च कृतिश्चैव संहितानां विकल्पकौ ।। ६१.४८ ।।	<br>
अथर्वाणं द्विधा कृत्वा सुमन्तुरददद् द्विजाः ।	<br>
कबन्धाय पुनः कृत्स्रं स च विद्याद्यथाक्रमम् ।। ६१.४९ ।।	<br>
कबन्धस्तु द्विदा कृत्वा पथ्यायैकं पुनर्ददौ।	<br>
द्वितीयं वेदस्पर्शाय स चतुर्द्धाकरोत् पुनः ।। ६१.५० ।।	<br>
मोदो ब्रह्मबलश्चैव पिप्पलादस्तथैव च।	<br>
शौकायनिश्च धर्मज्ञश्चतुर्थस्तपनः स्मृतः।?	<br>
वेदस्पर्शस्य चत्वारः शिष्यास्त्वेते दृढव्रताः ।। ६१.५१ ।।	<br>
पुनश्च त्रिविधं विद्धि पथ्यानां भेदमुत्तमम्।	<br>
जाजलिः कुमुदादिश्च तृतीयः शौनकः स्मृतः ।। ६१.५२ ।।	<br>
शौनकस्तु द्विधा कृत्वा ददावेकन्तु बभ्रवे।	<br>
द्वितीयां संहितां धीमान्सैन्धवायनसंज्ञिते ।। ६१.५३ ।।	<br>
सैन्धवो मुञ्जकेशाय भिन्ना सा च द्विधा पुनः।	<br>
नक्षत्र कल्पो वैतानस्तृतीयः संहितानिधिः।	<br>
चतुर्थोऽङ्गिरसः कल्पः शान्तिकल्पश्च पञ्चमः ।। ६१.५४ ।।	<br>
श्रेष्ठस्त्वथर्वणो ह्येते संहितानां विकल्पनाः।	<br>
षट्शः कृत्वा मयाप्युक्तं पुराणमृषिसत्तमाः ।। ६१.५५ ।।	<br>
आत्रेयः सुमतिर्धीमान्काश्यपो ह्यकृतव्रणः।	<br>
भारद्वाजोऽग्निवर्चाश्च वसिष्ठो मित्रयुश्च यः ।	<br>
सावर्णिः सोमदत्तिस्तु सुशर्मा शांशपायनः ।। ६१.५६ ।।	<br>
एते शिष्या मम ब्रह्मन् पुराणेषु दृढव्रताः।	<br>
त्रिभिस्तिस्रः कृतास्तिस्रः संहिताः पुनरेव हि ।। ६१.५७ ।।	<br>
काश्यपः संहिताकर्त्ता सावर्णिः शांशपायनः।	<br>
सामिका च चतुर्थीस्यात्सा चैषा पूर्वसंहिता ।। ६१.५८ ।।	<br>
सर्वास्ता हि चतुष्पादाः सर्वाश्चैकार्थवाचिकाः। 	<br>
पाठान्तरे पृथग्भूता वेदशाखा यथा तथा।	<br>
चतुःसाहस्रिकाः सर्वाः शांशपायनिकामृते ।। ६१.५९ ।।	<br>
लोमहर्षणिका मूलास्ततः काश्यपिकाः पराः।	<br>
सावर्णिकास्तृतीयास्ता यजुर्वाक्यार्थपण्डिताः ।। ६१.६० ।।	<br>
शांशपायनिकाश्चान्या नोदनार्थविभूषिताः ।	<br>
सहस्राणि ऋचामष्टौ षट्शतानि तथैव च ।। ६१.६१ ।।	<br>
एताः पञचदशान्याश्च दशान्या दशभिस्तथा।	<br>
वालखिल्याः समप्रैखाः (षाः) ससावर्णाः प्रकीर्तिताः ।। ६१.६२ ।।	<br>
अष्टौ सामसहस्राणि सामानि च चतुर्द्दश।	<br>
आरण्यकं सहोमञ्च एताद्गायन्ति सामगाः ।। ६१.६३ ।।	<br>
द्वादशैव सहस्राणि छन्द आध्वर्यवं स्मृतम्।	<br>
यजुषां ब्राह्मणानाञ्च यथा व्यासो व्यकल्पयत् ।। ६१.६४ ।।	<br>
सग्राम्यारण्यकन्तत्स्यात्समन्त्रकरणं तथा।	<br>
अतः परं कथानान्तु पूर्वा इति विशेषणम् ।। ६१.६५ ।।	<br>
ग्राम्यारण्यं समन्त्रञ्च ऋग्ब्राह्मणयजुः स्मृतम्।	<br>
तथा हारिद्रवीयाणां खिलान्युपखिलानि च।	<br>
तथैव तैत्तिरीयाणां परक्षुद्रा इति स्मृतम् ।। ६१.६६ ।।	<br>
द्वे सहस्रे शतन्यूने वेदे वाजसनेयके।	<br>
ऋग्गणः परि संख्यातो ब्राह्मणन्तु चतुर्गुणम् ।। ६१.६७ ।।	<br>
अष्टौ सहस्राणि शतानि चाष्टौ अशीतिरन्यान्यधिकश्च पादः।	<br>
एतत्प्रमाणं यजुषामृचाञ्च सशुक्रियं साखिल याज्ञवल्क्यम् ।। ६१.६८ ।।	<br>
तथा चरणविद्यानां प्रमाणं संहितां श्रृणु।	<br>
षट्साहस्रमृचामुक्तमृचः षड्विंशतिः पुनः ।	<br>
एतावदधिकं तेषां यजुः कामं विवक्षति ।। ६१.६९ ।।	<br>
एकादश सहस्राणि दश चान्या दशोत्तराः ।	<br>
ऋचान्दश सहस्राणि अशीतित्रिशतानि च ।। ६१.७० ।।	<br>
सहस्रमेकं मन्त्राणामृचामुक्तं प्रमाणतः।	<br>
एतावद्भृगुविस्तारमन्यच्चाथर्विकं बहु ।। ६१.७१ ।।	<br>
ऋचामथर्वणां पञ्च सहस्राणि विनिश्चयः।	<br>
सहस्रमन्यद्विज्ञेयमृषिभिर्विंशतिं विना ।। ६१.७२ ।।	<br>
एतदङ्गिरसा प्रोक्तन्तेषामारण्यकं पुनः।	<br>
इति संख्या प्रसंख्याता शाखाभेदास्तथैव च ।। ६१.७३ ।।	<br>
कर्त्तारश्चैव शाखानां भेदे हेतुस्तथैव च।	<br>
सर्वमन्वन्तरेष्वेवं शाखाभेदाः समाः स्मृताः ।। ६१.७४ ।।	<br>
प्राजापत्या श्रुतिर्नित्या तद्विकल्पास्त्विमे स्मृताः।	<br>
अनित्यभावाद्देवानां मन्त्रोत्पत्तिः पुनः पुनः ।। ६१.७५ ।।	<br>
मन्वन्तराणां क्रियते सुराणां नामनिश्चयः।	<br>
द्वापरेषु पुनर्भेदाः श्रुतानां परिकीर्त्तिताः ।। ६१.७६ ।।	<br>
एवं वेदं तदान्यस्य भगवानृषिसत्तमः।	<br>
शिष्येभ्यश्च पुनर्दत्त्वा तपस्तप्तुं गतो वनम्।	<br>
तस्य शिष्यप्रशिष्यैस्तु शाखाभेदास्त्विमे कृताः ।। ६१.७७ ।।	<br>
अङ्गानि वेदाश्चत्वारो मीमांसा न्यायविस्तरः।	<br>
धर्म शास्त्रं पुराणञ्च विद्यास्त्वेताश्चतुर्दश ।। ६१.७८ ।।	<br>
आयुर्वेदो धनुर्वेदो गान्धर्वश्चैव ते त्रयः।	<br>
अर्थशास्त्रं चतुर्थन्तु विद्यास्त्वष्टादशैव तु ।। ६१.७९ ।।	<br>
ज्ञेया ब्रह्मर्षयः पूर्वन्तेभ्यो देवर्षयः पुनः।	<br>
राजर्षयः पुनस्तेभ्य ऋषिप्रकृतयस्त्रयः।	<br>
तेभ्य ऋषिप्रकृतयो मुनिभिः संशितव्रतैः ।। ६१.८० ।।	<br>
कश्यपेषु वसिष्ठेषु तथा भृग्वङ्गिरोऽत्रिषु।	<br>
पञ्चस्वेतेषु जायन्ते गोत्रेषु ब्रह्मवादिनः।	<br>
यस्मादृषन्ति ब्रह्माणन्तेन ब्रह्मर्षयः स्मृताः ।। ६१.८१ ।।	<br>
धर्मस्याथ पुलस्त्यस्य क्रतोश्च पुलहस्य च।	<br>
प्रत्यूषस्य प्रभासस्य कश्यपस्य तथा पुनः ।। ६१.८२ ।।	<br>
देवर्षयः सुतास्तेषां नामतस्तान्निबोधत।	<br>
देवर्षी धर्मपुत्रौ तु नरनारायणानुभौ ।। ६१.८३ ।।	<br>
वालखिल्याः क्रतोः पुत्राः कर्दमः पुलहस्य तु।	<br>
कुबेरश्चैव पौलस्त्यः प्रत्यूषस्याचलः स्मृतः ।। ६१.८४ ।।	<br>
पर्वतो नारदश्चैव कश्यपस्यात्मजावुभौ।	<br>
ऋषन्ति देवान् तस्मात्ते तस्माद्देवर्षयः स्मृताः ।। ६१.८५ ।।	<br>
मानवे वैषये वंशे ऐलवंशे च ये नृपाः।	<br>
ऐला ऐक्ष्वाकनाभागा ज्ञेया राजर्षयस्तु ते ।। ६१.८६ ।।	<br>
ऋषन्ति रञ्जनाद्यस्मात्प्रजा राजर्षयस्ततः ।	<br>
ब्रह्मलोकप्रतिष्ठास्तु स्मृता ब्रह्मर्षयो मताः ।। ६१.८७ ।।	<br>
देवलोकप्रतिष्ठाश्च ज्ञेया देवर्षयः शुभाः।	<br>
इन्द्रलोकप्रतिष्ठास्तु सर्वे राजर्षयो मताः ।। ६१.८८ ।।	<br>
अभिजात्या च तपसा मन्त्रव्याहरणैस्तथा।	<br>
एवं ब्रह्मर्षयः प्रोक्ता दिव्या राजर्षयस्तु ये ।। ६१.८९ ।।	<br>
देवर्षयस्तथान्ये च तेषां वक्ष्यामि लक्षणम्।	<br>
भूतभव्यभवज्ञानं सत्याभिव्याहृतं तथा ।। ६१.९० ।।	<br>
सम्बुद्धास्तु स्वयं ये तु सम्बुद्धा ये च वै स्वयम्।	<br>
तपसेह प्रसिद्धा ये गर्भेयैश्च प्रणोदितम् ।। ६१.९१ ।।	<br>
मन्त्रव्याहारिणो ये च ऐश्वर्यात्सर्वगाश्च ये।	<br>
इत्येते ऋषिभिर्युक्ता देवद्विजनृपास्तु ये ।। ६१.९२ ।।	<br>
एतान् भावानधीयाना ये चैते ऋषयो मताः।	<br>
सप्तैते सप्तभिश्चैव गुणैः सप्तर्षयः स्मृताः ।। ६१.९३ ।।	<br>
दीर्घायुषो मन्त्रकृत ईश्वरा दिव्यचक्षुषः।	<br>
बुद्धाः प्रत्यक्षधर्माणो गोत्रप्रवर्तकाश्च ये ।। ६१.९४ ।।	<br>
षट्कर्माभिरता नित्यं शालिनो गृहमेधिनः।	<br>
तुल्यैर्व्यवहरन्ति स्म अदृष्टैः कर्महेतुभिः ।। ६१.९५ ।।	<br>
अग्राम्यैर्वर्त्तयन्ति स्म रसैश्चैव स्वयंकृतैः।	<br>
कुटुम्बिन ऋद्विमन्तो बाह्यान्तरनिवासिनः ।। ६१.९६ ।।	<br>
कृतादिषु युगाख्येषु सर्वेष्वेव पुनः पुनः।	<br>
वर्णाश्रमव्यवस्थानं क्रियन्ते प्रथमन्तु वै ।। ६१.९७ ।।	<br>
प्राप्तै त्रेतायुगमुखे पुनः सप्तर्षयस्त्विह।	<br>
प्रवर्त्तयन्ति ये वर्णानाश्रमांश्चैव सर्वशः।	<br>
तेषामेवान्वये वीरा उत्पद्यन्ते पुनः पुनः ।। ६१.९८ ।।	<br>
जायमाने पिता पुत्रे पुत्रः पितरि चैव हि।	<br>
एवं समेत्याविच्छेदाद्वर्त्तयन्त्यायुगक्षयात्।	<br>
अष्टाशीतिसहस्राणि प्रोक्तानि गृहमेधिनाम् ।। ६१.९९ ।।	<br>
अर्यम्णो दक्षिणा ये तु पितृयाणं समाश्रिताः।	<br>
दाराग्निहोत्रिणस्ते वै ये प्रजाहेतवः स्मृताः ।। ६१.१०० ।।	<br>
गृहमेधिनाञ्च संख्येयाः श्मशानान्याश्रयन्ति ते।	<br>
अष्टाशीतिसहस्राणि निहिता उत्तरायणे ।। ६१.१०१ ।।	<br>
ये श्रूयन्ते दिवं प्राप्ता ऋषयो ह्यूर्द्वरेतसः।	<br>
मन्त्रब्राह्मणकर्त्तारो जायन्ते ह युगक्षये ।। ६१.१०२ ।।	<br>
एवमावर्त्तमानास्ते द्वापरेषु पुनः पुनः।	<br>
कल्पानां भाष्यविद्यानां नानाशास्त्रकृतः क्षये ।। ६१.१०३ ।।	<br>
भविष्ये द्वापरे चैव द्रोणिर्द्वैपायनः पुनः ।	<br>
वेदव्यासो ह्यतीतेऽस्मिन् भविता सुमहातपाः ।। ६१.१०४ ।।	<br>
भविष्यन्ति भविष्येषु शाखाप्रणयनानि तु।	<br>
तस्मै तद्ब्रह्मणा ब्रह्मतपसा प्राप्तमव्ययम् ।। ६१.१०५ ।।	<br>
तपसा कर्म सम्प्राप्तं कर्मणा हि ततो यशः।	<br>
यशसा प्राप्य सत्यं हि सत्येनाप्तो हि चाव्ययः ।। ६१.१०६ ।।	<br>
अव्ययादमृतं शुक्रममृतात् सर्वमेव हि।	<br>
ध्रुवमेकाक्षरमिदं स्वात्मन्येव व्यवस्थितम्।	<br>
बृहत्त्वाद्बृंहणाच्चैव तद्ब्रह्मेत्यभिधीयते ।। ६१.१०७ ।।	<br>
प्रणवाव स्थितं भूयो भूर्भुवःस्वरिति स्मृतम्।	<br>
ऋग्यजुः सामाथर्वरूपिणे ब्रह्मणे नमः ।। ६१.१०८ ।।	<br>
जगतः प्रलयोत्पत्तौ यत्तत्कारणसंज्ञितम्।	<br>
महतः परमं गुह्यं तस्मै सुब्रह्मणे नमः ।। ६१.१०९ ।।	<br>
अगाधापरमक्षय्यं जगत्सम्मोहनालयम्।	<br>
सप्रकाशप्रवृत्तिभ्यां पुरुषार्थप्रयोजनम् ।। ६१.११० ।।	<br>
साङ्ख्यज्ञानवतां निष्ठा गतिः सङ्गदमात्मनः।	<br>
यत्तदव्यक्तममृतं प्रकृतिब्रह्म शाश्वतम् ।। ६१.१११ ।।	<br>
प्रधानमात्मयोनिश्च गुह्यं सत्त्वञ्च शब्द्यते।	<br>
अविभागस्तथा शुक्रमक्षरं बहु वाचकम्।	<br>
परमब्रह्मणे तस्मै नित्यमेव नमो नमः ।। ६१.११२ ।।	<br>
कृते पुनः क्रिया नास्ति कुत एवाकृतक्रिया।	<br>
सकृदेव कृतं सर्वं यद्वै लोके कृताकृतम् ।। ६१.११३ ।।	<br>
श्रोतव्यं वै श्रुतं वापि तथैवासाधुसाधुता।	<br>
ज्ञातव्यञ्चाथ मन्तव्यं स्प्रष्टव्यं भोज्यमेव च।	<br>
द्रष्टव्यञ्चाथ श्रोतव्यं ज्ञातव्यं वाथ किञ्चन ।। ६१.११४ ।।	<br>
दर्शितं यदनेनैव ज्ञानं तद्वै सुरर्षिणाम् ।	<br>
यद्वै दर्शितवानेष कस्तदन्वेष्टुमर्हति ।	<br>
सर्वाणि सर्वान्सर्वांश्च भगवानेव सोऽब्रवीत् ।। ६१.११५ ।।	<br>
यदा यत्क्रियते येन तदा तत्सोऽभिमन्यते।	<br>
येनेदं क्रियते पूर्वं तदन्येन विभावितम् ।। ६१.११६ ।।	<br>
यदा तु क्रियते किञ्चित्केनचिद्वाङ्मयं क्वचित्।	<br>
तेनैव तत्कृतं पूर्वं कर्त्तॄणां प्रतिभाति वै ।। ६१.११७ ।।	<br>
विरक्तञ्चातिरिक्तञ्च ज्ञानाज्ञाने प्रियाप्रिये।	<br>
धर्माधर्मौ सुखं दुःखं मृत्युश्चामृतमेव च।	<br>
ऊर्द्ध्वन्तिर्यगधोभागस्तस्यैवादृष्टकारणम् ।। ६१.११८ ।।	<br>
स्वायम्भुवोऽथ ज्येष्ठस्य ब्रह्मणः परमेष्ठिनः।	<br>
प्रत्येकविद्यम्भवति त्रेतास्विह पुनः पुनः ।। ६१.११९ ।।	<br>
व्यस्यते ह्येकविद्यन्तद्द्वापरेषु पुनः पुनः ।	<br>
ब्रह्मा चैतदुवाचादौ तस्मिन् वैवस्वतेऽन्तरे ।। ६१.१२० ।।	<br>
आवर्त्तमाना ऋषयो युगाख्यासु पुनः पुनः।	<br>
कुर्वन्ति संहिता ह्येते जायमानाः परस्परम् ।। ६१.१२१ ।।	<br>
अष्टाशीतिसहस्राणि श्रुतर्षीणां स्मृतानि वै।	<br>
ता एव संहिता ह्येते आवर्त्तन्ते पुनः पुनः ।। ६१.१२२ ।।	<br>
श्रिता दक्षिणपन्थानं ये श्मशानानि भेजिरे।	<br>
युगे युगे तु ताः शाखा व्यस्यन्ते तैः पुनः पुनः ।। ६१.१२३ ।।	<br>
द्वापरेष्विव सर्वेषु संहिताश्च श्रुतर्षिभिः।	<br>
तेषां गोत्रेष्विमाः शाखा भवन्तीह पुनः पुनः।	<br>
ताः शाखास्तत्र कर्त्तारो भवन्तीह युगक्षयात् ।। ६१.१२४ ।।	<br>
एवमेव तु विज्ञेयं व्यतीतानागतेष्विह।	<br>
मन्वन्तरेषु सर्वेषु शाखाप्रणयनानि वै ।। ६१.१२५ ।।	<br>
अतीतेषु अतीतानि वर्त्तन्ते साम्प्रतेषु च।	<br>
भविष्याणि च यानि स्युर्वर्ण्यन्तेऽनागतेष्वपि ।। ६१.१२६ ।।	<br>
पूर्वेण पश्चिमं ज्ञेयं वर्त्तमानेन चोभयम्।	<br>
एतेन क्रमयोगेन मन्वन्तरविनिश्चयः ।। ६१.१२७ ।।	<br>
एवं देवाश्च पितर ऋषयो मनवश्च ये।	<br>
मन्त्रैः सहोर्द्ध्वं गच्छन्ति ह्यावर्त्तन्ते च तैः सह ।। ६१.१२८ ।।	<br>
जनलोकात्सुराः सर्वे पशुकल्पात्पुनः पुनः।	<br>
पर्याप्तकाले सम्प्राप्ते सम्भूता नैव नस्य (?) तु ।। ६१.१२९ ।।	<br>
अवश्यम्भाविनार्थेन सम्बध्यन्ते तदा तु ते।	<br>
ततस्ते दोषवज्जन्म पश्यन्ते रागपूर्वकम् ।। ६१.१३० ।।	<br>
निवर्त्तते तदा वृत्तिस्तेषामादोषदर्शनात् ।	<br>
एवं देव युगानीह दशकृत्वा निवर्त्तते ।। ६१.१३१ ।।	<br>
जनलोकात्तपोलोकं गच्छन्तीहानिवर्त्तनम्।	<br>
एवं देवयुगानीह व्यतीतानि सहस्रशः।	<br>
निधनं ब्रह्मलोके वै गतानि मुनिभिस्सह ।। ६१.१३२ ।।	<br>
न शक्यमानुपूर्व्येण तेषां वक्तुं सविस्तरान् ।	<br>
अनादित्वाच्च कालस्य असङ्ख्यानाच्च सर्वशः।	<br>
मन्वन्तराण्यतीतानि यानि कल्पैः पुरा सह ।। ६१.१३३ ।।	<br>
पितृभिर्मुनिभिर्देवैः सार्द्धं सप्तार्षिभिश्च वै।	<br>
कालेन प्रतिसृष्टानां युगानाञ्च निवर्तनम् ।। ६१.१३४ ।।	<br>
एतेन क्रमयोगेन कल्पमन्वन्तराणि तु।	<br>
सप्रजानि व्यतीतानि शतशोऽथ सहस्रशः ।। ६१.१३५ ।।	<br>
मन्वन्तरान्ते संहारः संहारान्ते च सम्भवः।	<br>
देवतानामृषीणाञ्च मनोः पितृगणस्य च ।। ६१.१३६ ।।	<br>
न शक्यमानुपूर्व्येण वक्तुं वर्षशतैरपि।	<br>
विस्तरस्तु निसर्गस्य संहारस्य च सर्वशः।	<br>
मन्वन्तरस्य संख्यां तु मानुषेण निबोधत ।। ६१.१३७ ।।	<br>
देवतानामृषीणाञ्च सङ्ख्यानार्थनिशारदैः।	<br>
त्रिंशत्कोट्यस्तु संपूर्णाः सङ्ख्याताः सङ्ख्यया द्विजैः ।। ६१.१३८ ।।	<br>
सप्तषष्टिस्तथान्यानि नियुतानि च सङ्ख्यया।	<br>
विंशतिश्च सहस्राणि कालोऽयं सोधिकान् विना ।। ६१.१३९ ।।	<br>
मन्वन्तरस्य सङ्ख्यैषा मानुषेण प्रकीर्तिता।	<br>
वत्सरेणैव दिव्येन प्रवक्ष्याम्यन्तरम्मनोः ।। ६१.१४० ।।	<br>
अष्टौ शतसहस्राणि दिव्यया सङ्ख्यया स्मृतम्।	<br>
द्विपञ्चाशत्तथान्यानि सहस्राण्यधिकानि तु ।। ६१.१४१ ।।	<br>
चतुर्द्दशगुणो ह्येष काल आहूतसंप्लवः।	<br>
पूर्णं युगसहस्रं स्यात्तदहर्ब्रह्मणः स्मृतम् ।। ६१.१४२ ।।	<br>
तत्र सर्वाणि भूतानि दग्धान्यादित्यरश्मिभिः।	<br>
ब्रह्माणमग्रतः कृत्वा सह देवर्षिदानवैः।	<br>
प्रविशन्ति सुरश्रेष्ठं देवदेवं महेश्वरम् ।। ६१.१४३ ।।	<br>
स स्रष्टा सर्वभूतानि कल्पादिषु पुनः पुनः।	<br>
इत्येष स्थितिकालो वै मनोर्देवर्षिभिः सह ।। ६१.१४४ ।।	<br>
सर्वमन्वन्तराणां वै प्रतिसन्धिं निबोधत।	<br>
युगाख्या या समुद्दिष्टा प्रागेवास्मिन् मया तव ।। ६१.१४५ ।।	<br>
कृतत्रेतादि संयुक्तं चतुर्युगमिति स्मृतम्।	<br>
तदेकसप्ततिगुणं परिवृत्तं तु साधिकम्।	<br>
मनोरेकमधीकारं प्रोवाच भगवान् प्रभुः ।। ६१.१४६ ।।	<br>
एवं मन्वन्तराणां तु सर्वेषामेव लक्षणम्।	<br>
अतीतानागतानां वै वर्त्तमानेन कीर्त्तितम् ।। ६१.१४७ ।।	<br>
इत्येष कीर्त्तितः सर्गा मनोः स्वायम्भुवस्य ह।	<br>
प्रति सन्धिन्तु वक्ष्यामि तस्य वै चापरस्य तु ।। ६१.१४८ ।।	<br>
मन्वन्तरं यथा पूर्वमृषिभिर्दैवतैः सह।	<br>
अवश्यम्भाविनार्थेन यथा तद्वै निवर्त्तते ।। ६१.१४९ ।।	<br>
अस्मिन् मन्वन्तरे पूर्वं त्रैलोक्यस्येश्वरास्तु ये।	<br>
सप्तर्षयश्च देवास्ते पितरो मनवस्तथा।	<br>
मन्वन्तरस्य काले तु सम्पूर्णे साधकास्तथा ।। ६१.१५० ।।	<br>
क्षीणाधिकाराः संवृत्ता बुद्ध्वा पर्यायमात्मनः।	<br>
महर्लोकाय ते सर्वे उन्मुखा दधिरे गतिम् ।। ६१.१५१ ।।	<br>
ततो मन्वन्तरे तस्मिन् प्रक्षीणा देवतास्तु ताः।	<br>
सम्पूर्णे स्थितिकाले तु तिष्ठन्त्येकं कृतं युगम् ।। ६१.१५२ ।।	<br>
उत्पद्यन्ते भविष्याश्च यावन्मन्वन्तरेश्वराः।	<br>
देवताः पितरश्चैव ऋषयो मनुरेव च ।। ६१.१५३ ।।	<br>
मन्वन्तरे तु सम्पूर्णे यद्यन्यद्वै कलौ युगे।	<br>
सम्पद्यते कृतं तेषु कलिशिष्टेषु वै तदा ।। ६१.१५४ ।।	<br>
यथा कृतस्य सन्तानः कलिपूर्वः स्मृतो बुधैः।	<br>
तथा मन्वन्तरान्तेषु आदिर्मन्वन्तरस्य च ।। ६१.१५५ ।।	<br>
क्षीणे मन्वन्तरे पूर्वे प्रवृत्ते चापरे पुनः।	<br>
मुखे कृतयुगस्याथ तेषां शिष्टास्तु ये तदा ।। ६१.१५६ ।।	<br>
स्प्तर्षयो मनुश्चैव कालावेक्षास्तु ये स्थिताः।	<br>
मन्वन्तरं प्रतीक्षन्ते क्षीयन्ते तपसि स्थिताः ।। ६१.१५७ ।।	<br>
मन्वन्तरव्यवस्थार्थं सन्तत्यर्थञ्च सर्वशः।	<br>
पूर्ववत् सम्प्रवर्त्तन्ते प्रवृत्ते वृष्टिसर्ज्जने ।। ६१.१५८ ।।	<br>
द्वन्द्वेषु सम्प्रवृत्तेषु उत्पन्नास्वौषधीषु च।	<br>
प्रजासु च निकेतासु संस्थितासु क्वचित् क्वचित् ।। ६१.१५९ ।।	<br>
वार्त्तायान्तु प्रवृत्तायां सद्धर्मे ऋषिभाविते ।	<br>
निरानन्दे गते लोके नष्टे स्थावरजङ्गमे ।। ६१.१६० ।।	<br>
अग्रामनगरे चैव वर्णाश्रमविवर्जिते।	<br>
पूर्वमन्वन्तरे शिष्टे ये भवन्तीह धार्मिकाः ।	<br>
सप्तर्षयो मनुश्चैव सन्तानार्थं व्यवस्तिताः ।। ६१.१६१ ।।	<br>
प्रजार्थं तपतां तेषां तपः परमदुश्चरम्।	<br>
उत्पद्यन्तीह सर्वेषां निधनेष्विह सर्वशः ।। ६१.१६२ ।।	<br>
देवासुराः पितृगणा मुनयो मनवस्तथा।	<br>
सर्पा भूताः पिशाचाश्च गन्धर्वा यक्षराक्षसाः ।। ६१.१६३ ।।	<br>
ततस्तेषां तु ये शिष्टा शिष्टाचारान् प्रचक्षते ।	<br>
सप्तर्षयो मनुश्चैव आदौ मन्वन्तरस्य ह।	<br>
प्रारम्भन्ते च कर्माणि मनुष्या दैवतैः सह ।। ६१.१६४ ।।	<br>
मन्वन्तरादौ प्रागेव त्रेतायुगमुखे ततः ।	<br>
पूर्वं देवास्ततस्ते वै स्थिते धर्मे तु सर्वशः ।। ६१.१६५ ।।	<br>
ऋषीणां ब्रह्मचर्येण गत्वाऽऽनृण्यन्तु वै ततः।	<br>
पितॄणां प्रजया चैव देवानामिज्यया तथा ।। ६१.१६६ ।।	<br>
शतं वर्षसहस्राणि धर्मे वर्णात्मके स्थिताः।	<br>
त्रयीं वार्त्तां दण्डनीतिं धर्मान् वर्णाश्रमांस्तथा।	<br>
स्थापयित्वाश्रमांश्चैव स्वर्गाय दधिरे मतीः ।। ६१.१६७ ।।	<br>
पूर्वं देवेषु तेष्वेव स्वर्गाय प्रमुखेषु च।	<br>
पूर्वं देवास्ततस्ते वै स्थिता धर्मेण कृत्स्नशः ।। ६१.१६८ ।।	<br>
मन्वन्तरे परावृत्ते स्थानान्युत्सृज्य सर्वशः।	<br>
मन्त्रैः सहोर्ध्वङ्गच्छन्ति महर्लोकमनामयम् ।। ६१.१६९ ।।	<br>
विनिवृत्तविकारास्ते मानसीं सिद्धिमास्थिताः।	<br>
अवेक्षमाणा वशिनस्तिष्ठन्त्याभूतसंप्लवम् ।। ६१.१७० ।।	<br>
ततस्तेषु व्यतीतेषु सर्वेष्वेतेषु सर्वदा।	<br>
शून्येषु देवस्थानेषु त्रैलोक्ये तेषु सर्वशः।	<br>
उपस्थिता इहैवान्ये देवा ये स्वर्गवासिनः ।। ६१.१७१ ।।	<br>
ततस्ते तपसा युक्ता स्थानान्यापूरयन्ति वै।	<br>
सत्यैन ब्रह्मचर्येण श्रुतेन च समन्विताः ।। ६१.१७२ ।।	<br>
सप्तर्षीणं मनोश्चैव देवानां पितृभिः सह।	<br>
निधनानीह पूर्वेषामादिना च भविष्यता ।। ६१.१७३ ।।	<br>
तेषामत्यन्तविच्छेद इह मन्वन्तरक्षयात्।	<br>
एवं पूर्वानुपूर्व्येण स्थितिरेषानवस्थिता।	<br>
मन्वन्तरेषु सर्वेषु यावदाभूतसंप्लवम् ।। ६१.१७४ ।।	<br>
एवं मन्वन्तराणान्तु प्रतिसन्धानलक्षणम्।	<br>
अतीतानागतानान्तु प्रोक्तं स्वायम्भुवेन तु ।। ६१.१७५ ।।	<br>
मन्वन्तरेष्वतीतेषु भविष्याणां तु साधनम् ।	<br>
एवमत्यन्तविच्छिन्नं भवत्याभूतसंप्लवात् ।। ६१.१७६ ।।	<br>
मन्वन्तराणां परिवर्त्तनानि एकान्ततस्तानि महर्गतानि।	<br>
महर्जनञ्चैव जनन्तपश्च एकान्तगानि स्म भवन्ति सत्ये ।। ६१.१७७ ।।	<br>
तद्भाविनां तत्र तु दर्शनेन नानात्वदृष्टेन च प्रत्ययेन।	<br>
सत्ये स्थितानीह तदा तु तानि प्रप्ते विकारे प्रतिसर्गकाले ।। ६१.१७८ ।।	<br>
मन्वन्तराणां परिवर्त्तनानि मुञ्चन्ति सत्यन्तु ततोऽपरान्ते।	<br>
ततोऽभियोगाद्विषमप्रमाणं विशन्ति नारायणमेव देवम् ।। ६१.१७९ ।।	<br>
मन्वन्तराणां परिवर्त्तनेषु चिरप्रवृत्तेषु निधिस्वभावात्।	<br>
क्षणं रसं तिष्ठति जीवलोकः क्षयोदयाभ्यां परिवन्दमानः ।। ६१.१८० ।।	<br>
इत्युत्तराण्येवमृषिस्तुतानां धर्मात्मनां दिव्यदृशां मनूनाम्।	<br>
वायुप्रणीतान्युपलभ्य दृश्यं दिव्यौजसा व्याससमासयोगैः ।। ६१.१८१ ।।	<br>
सर्वाणि राजर्षिसुरर्षिमन्ति ब्रह्मर्षिदेवोरगवन्ति चैव।	<br>
सुरेशसप्तर्षिपितृप्रजैशैर्युक्तानि सम्यक् परिवर्त्तनानि ।। ६१.१८२ ।।	<br>
उदारवंशाभिजनद्युतीनां प्रकृष्टमेधाभिसमेधितानाम्।	<br>
कीर्तिद्युतिख्यातिभिरन्वितानां पुण्यं हि विख्यापनमीश्वराणाम् ।। ६१.१८३ ।।	<br>
स्वर्गीयमेतत् परमं पवित्रं पुत्रीयमेतच्च परं रहस्यम्।	<br>
जप्यं महत्पर्वसु चैतदग्र्यं दुःस्वप्नशान्तिः परमायुषेयम् ।। ६१.१८४ ।।	<br>
प्रजेशदेवर्षिमनुप्रधानां पुण्यप्रसूतिं प्रथितामजस्य।	<br>
ममापि विख्यापनसंयमाय सिद्धिं जुषध्वं सुमहेशतत्वम् । ६१.१८५ ।।	<br>
इत्येतदन्तरं प्रोक्तं मनोः स्वायम्भुवस्य तु।	<br>
विस्तरेणानुपूर्व्या च भूयः किं वर्णयाम्यहम् ।। ६१.१८६ ।।	<br>
इति महापुराणे वायुप्रोक्ते प्रजापतिवंशानुकीर्त्तनं नामैकषष्टितमोऽध्यायः ।। ६१ ।।	<br>
।। इति श्रीमद्वायुपुराणे पूर्वार्द्धं समाप्तम् ।।    	<br>
