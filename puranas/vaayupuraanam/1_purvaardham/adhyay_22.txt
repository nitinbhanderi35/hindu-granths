<b>।। ऋषय ऊचुः ।।	<br></b>
अत्यद्भुतमिदं सर्व्वं कल्पानान्ते महामुने।	<br>
रहस्यं वै समाख्यातं मन्त्राणाञ्च प्रकल्पनम् ।। २२. १ ।।	<br><br>
न तवाविदितं किञ्चित् त्रिषु लोकेषु विद्यते।	<br>
तस्माद्विस्तरतः सर्व्वाः कल्पसंख्या ब्रवीहि नः ।। २२.२ ।।	<br><br>
<b>।।वायुरुवाच ।।	<br></b>
अत्र वः कथयिष्यामि कल्पसंख्यां यथा तथा।	<br>
युगाग्रं च वर्षाग्रन्तु ब्रह्मणः परमेष्ठिनः ।। २२.३ ।।	<br><br>
एकं कल्पसहस्रन्तु ब्रह्मणोऽब्दः प्रकीर्त्तितः।	<br>
एतदष्टसहस्रन्तु ब्रह्मणस्तद्युगं स्मृतम् ।। २२.४ ।।	<br><br>
एकं युगसहस्रन्तु सवनं तत् प्रजापतेः।	<br>
सवनानां सहस्रन्तु द्विगुणं त्रिवृतं तथा ।। २२.५ ।।	<br><br>
ब्रह्मणः स्थितिकालस्य चैतत् सर्वं प्रकीर्तितम्।	<br>
तस्य संख्यां प्रवक्ष्यामि पुरस्ताद्वै यथाक्रमम् ।। २२.६ ।।	<br><br>
अष्टाविंशतिर्ये कल्पा नामतः परिकीर्तिताः।	<br>
तैषां पुरस्ताद्वक्ष्यामि कल्पसंज्ञां, यथाक्रमम् ।। २२.७ ।।	<br><br>
रथन्तरस्य साम्नस्तु उपरिष्टान्निबोधत।	<br>
कल्पान्ते नाम धेयानि मन्त्रोत्पत्तिश्च यस्य या ।। २२.८ ।।	<br><br>
एकोनविंशकः कल्पो विज्ञेयः श्रृतलोहितः।	<br>
यस्मिंस्तत् परमध्यानं ध्यायतो ब्रह्मणस्तथा ।। २२.९ ।।	<br><br>
श्वेतोष्णीषः श्वेतमाल्यः श्वेताम्बरधरः शिखी।	<br>
उत्पन्नस्तु महातेजाः कुमारः पावकोपमः ।। २२.१० ।।	<br><br>
भीमं मुखं महारौद्रं सुघोरं श्वेतलोहितम्।	<br>
दीप्तं दीप्तेन वपुषा महास्यं श्वेतवर्च्चसम् ।। २२.११ ।।	<br><br>
तं दृष्ट्वा पुरुषः श्रीमान् ब्रह्मा वै विश्वतोमुखः।	<br>
कुमारं लोकधातारं विश्वरूपं महेश्वरम् ।। २२.१२ ।।	<br><br>
पुराणपुरुषं देवं विश्वात्मा योगिनां चिरम्।	<br>
ववन्दे देवदेवेशं ब्रह्मा लोकपितामहः ।। २२.१३ ।।	<br><br>
हृदि कृत्वा महादेवं परमात्मानमीश्वरम्।	<br>
सद्योजातं ततो ब्रह्म ब्रह्मा वै सम चिन्तयत्।	<br>
ज्ञात्वा मुमोच देवेशो हृष्टो हासं जगत्पतिः ।। २२.१४ ।।	<br><br>
ततोऽस्य पार्श्वतः श्वेता ऋषयो ब्रह्मवर्च्चसः।	<br>
प्रादुर्भूता महात्मानः श्वेतमाल्यानुलेपनाः ।। २२.१५ ।।	<br><br>
सुनन्दो नन्दकशचवैव विश्वनन्दोऽथ नन्दनः।	<br>
शिष्यास्ते वै महात्मानो यैस्तु ब्रह्म ततो वृतम् ।। २२.१६ ।।	<br><br>
तस्याग्रे श्वेत वर्णाभः श्वेतनामा महामुनिः।	<br>
विजज्ञेऽथ महातेजा यस्माज्जज्ञे नरस्त्वसौ ।। २२.१७ ।।	<br><br>
तत्र ते ऋषयः सर्व्वे सद्योजातं महेश्वरम्।	<br>
तस्माद्विश्वेश्वरं देवं ये प्रपश्यन्ति वै द्विजाः।	<br>
प्राणायामपरा युक्ता ब्रह्मणि व्यवसायिनः ।। २२.१८ ।।	<br><br>
ते सर्वे पापनिर्म्मुक्ता विमला ब्रह्मवर्च्चसः।	<br>
ब्रह्मलो कमतिक्रम्य ब्रह्मलोकं व्रजन्ति च ।। २२.१९ ।।	<br><br>
<b>।।वायुरुवाच।।<br></b>
ततस्त्रिंशत्तमः कल्पो रक्तो नाम प्रकीर्त्तितः।	<br>
रक्तो यत्र महातेजा रक्तवर्ण मधारयत् ।। २२.२० ।।	<br><br>
ध्यायतः पुत्रकामस्य ब्रह्मणः परमेष्ठिनः।	<br>
प्रादुर्भूतो महातेजाः कुमारो रक्तविग्रहः।	<br>
रक्तमाल्याम्बरधरो रक्तनेत्रः प्रतापवान् ।। २२.२१ ।।	<br><br>
स तं दृष्ट्वा महादेवं कुमारं रक्तवाससम्।	<br>
ध्यानयोगं परङ्गत्वा बुबुधे विश्वमीश्वरम् ।। २२.२२ ।।	<br><br>
स तं प्रणम्य भगवान् ब्रह्मा परमयन्त्रितः।	<br>
वामदेवं ततो ब्रह्मा ब्रह्मात्मकं व्यचिन्तयत् ।। २२.२३ ।।	<br><br>
एवं ध्यातो महादेवो ब्रह्मणा परमेष्ठिना।	<br>
मनसा प्रीतियुक्तेन पितामहमथाब्रवीत् ।। २२.२४ ।।	<br><br>
ध्यायता पुत्रकामेन यस्मात्तेहं पितामहः।	<br>
दृष्टः परमया भक्त्या ध्यानयोगेन सत्तम ।। २२.२५ ।।	<br><br>
तस्माद्धयानं परं प्राप्य कल्पे कल्पे महातपाः।	<br>
वेत्स्यसे मां महासत्त्व लोकधातारमीश्वरम्।	<br>
एवमुक्त्वा ततः शर्वः अट्टहासं मुमोच ह ।। २२.२६ ।।	<br><br>
ततस्तस्य महात्मानश्चत्वारश्च कुमारकाः।	<br>
सम्बभूवुर्ममाहात्मानो विरेजुः शुद्धबुद्धयः ।। २२.२७ ।।	<br><br>
विरजस्व विवाहश्च विशोको विश्वभावनः।	<br>
ब्रह्मण्या ब्रह्मणस्तुल्या वीरा अध्यवसायिनः ।। २२.२८ ।।	<br><br>
रक्ताम्बरधराः सर्वे रक्तमाल्यानुलेपनाः।	<br>
रक्तभस्मानुलिप्ताङ्गा रक्तास्या रक्तलोचनाः ।। २२.२९ ।।	<br><br>
ततो वर्षसहस्रान्ते ब्रह्मण्या व्यवसायिनः।	<br>
गृणन्तशचव महात्मानो ब्रह्म तद्वामदैवकम् ।। २२.३० ।।	<br><br>
अनुग्रहार्थं लोकानां शिष्याणां हितकाम्यया।	<br>
धर्मोपदेशमखिलं कृत्वा ते ब्राह्मणाः स्वयम् ।	<br>
पुनरेव महामदेवं प्रविष्टा रुद्रमव्ययम् ।। २२.३१ ।।	<br><br>
येऽपि चान्ये द्विजश्रेष्ठा युञ्जाना वाममीश्वरम्।	<br>
प्रपद्यन्ति महादें तद्भक्तास्तत्परायणाः ।। २२.३२ ।।	<br><br>
ते सर्वे पापनिर्मुक्ता विमला ब्रह्मवर्च्चसः।	<br>
रुद्रलोकं गमिष्यन्ति पुनरावृत्तिदुर्लभम् ।। २२.३३ ।।	<br><br>
इति श्रीमहापुराणे वायुप्रोक्ते कल्पसंख्यानिरूपणं नाम द्वाविंशोऽध्यायः ।। २२ ।।	<br>
