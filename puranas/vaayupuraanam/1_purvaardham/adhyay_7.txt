<br>
इत्येष प्रथमः पादः प्रक्रियार्थः प्रकीर्तितः।	<br>
श्रुत्वा तु संहृष्टमनाः काश्यपेयः सनातनः ।।१।।	<br>
सम्बोध्य सूतं वचसा पप्रच्छाथोत्तरां कथाम्।	<br>
अतःप्रभृति कल्पज्ञ प्रतिसंधिं प्रचक्ष्व नः ।।२।।	<br>
समतीतस्य कल्पस्य वर्त्तमानस्य चोभयोः।	<br>
कल्पयोरन्तरं यच्च प्रतिसंधिर्यतस्तयोः।	<br>
एतद्वेदितुमिच्छामः अत्यन्तकुशलो ह्यसि ।।३।।	<br>
<b>।।लोमहर्षण उवाच।।<br></b>
अत्र वोऽहं प्रवक्ष्यामि प्रतिसंधिञ्च यस्तयोः। 	<br>
समतीतस्य कल्पस्य वर्त्तमानस्य चोभयोः ।।४।।	<br>
मन्वन्तराणि कल्पेषु येषु यानि च सुव्रताः। 	<br>
यश्चायं वर्त्तते कल्पो वाराहः साम्प्रतः शुभः ।।५।।	<br>
अस्मात् कल्पाच्च यः कल्पः पूर्वोऽतीतः सनातनः।	<br>
तस्य चास्य च कल्पस्य मध्यावस्थान्निबोधत ।।६।।	<br>
प्रत्याहृते पूर्वकल्पे प्रतिसंधिं च तत्र वै।	<br>
अन्यः प्रवर्त्तते कल्पो जनाल्लोकात् पुनः पुनः ।।७।।	<br>
व्युच्छिन्नात् प्रतिसंधेस्तु कल्पात् कल्पः परस्परम्।	<br>
व्युच्छिद्यन्ते क्रियाःसर्वाः कल्पान्ते सर्वशस्तदा।	<br>
तस्मात् कल्पात्तु कल्पस्य प्रतिसंधिर्निगद्यते ।।८।।	<br>
मन्वन्तरयुगाख्यानामप्युच्छिन्नाश्च सन्धयः। 	<br>
परस्पराः प्रवर्त्तन्ते मन्वन्तरयुगैः सह ।।९।।	<br>
उक्ता ये प्रक्रियार्थेन पूर्वकल्पाः समासतः।	<br>
तेषां परार्द्धकल्पानां पूर्वो ह्यस्मात्तु यः परः।	<br>
आसीत् कल्पो व्यतीतो वै परार्द्धेन परस्तु सः ।।१०।।	<br>
अन्ये भविष्या ये कल्पा अपरार्द्धाद्गुणीकृताः।	<br>
प्रथमः साम्प्रतस्तेषां कल्पोऽयं वर्त्तते द्विजाः ।।११।।	<br>
यस्मिन् पूर्वः परार्द्धे तु द्वितीये पर उच्यते।	<br>
एतावान् स्थितिकालश्च प्रत्याहारस्ततः स्मृतः ।।१२।।	<br>
अस्मात् कल्पात्तु यः पूर्वं कल्पोऽतीतः सनातनः।	<br>
चतुर्युगसहस्रान्ते अहो मन्वन्तरैः पुरा ।।१३।।	<br>
क्षीणे कल्पे तदा तस्मिन् दाहकाले ह्युपस्थिते।	<br>
तस्मिन् कल्पे तदा देवा आसन्वैमानिकास्तु ये ।।१४।।	<br>
नक्षत्रग्रहतारास्तु चन्द्रसूर्यग्रहाश्च ये।	<br>
अष्टाविंशतिरेवैताः कोट्यस्तु सुकृतात्मनाम् ।।१५।।	<br>
मन्वन्तरे तथैकस्मिन् चतुर्दशसु वै तथा।	<br>
त्रीणि कोटिशतान्यासन् कोट्याद्विनवतिस्तथा।	<br>
अष्टाधिकाः सप्तशताः सहस्राणां स्मृताः पुरा ।।१६।।	<br>
वैमानिकानां देवानां कल्पेऽतीते तु येऽभवन्।	<br>
एकैकस्मिंस्तु कल्पे वै देवा वैमानिकाः स्मृताः ।।१७।।	<br>
अथ मन्वन्तरेष्वासंश्चतुर्दशसु वै दिवि।	<br>
देवाश्च पितरश्चैव मुनयो मनवस्तथा ।।१८।।	<br>
तेषामनुचरा ये च मनुपुत्रास्तथैव च।	<br>
वर्णाश्रमिभिरीड्याश्च तस्मिन् काले तु ये सुराः।	<br>
मन्वन्तरेषु येह्यासन् देवलोके दिवौकसः ।।१९।।	<br>
ते तैः संयोजकैः सार्द्धं प्राप्ते सङ्कलने तथा।	<br>
तुल्यनिष्ठास्तु ते सर्वे प्राप्ते ह्याभूतसंप्लवे ।।२०।।	<br>
ततस्तेऽवश्यभावित्वाद् बुद्ध्वा पर्यायमात्मनः।	<br>
त्रैलोक्यवासिनो देवास्तस्मिन् प्राप्ते ह्युपप्लवे ।।२१।।	<br>
तेऽनौत्सुक्यविषादेन त्यक्त्वा स्थानानि भावतः।	<br>
महर्ल्लोकाय संविग्नास्ततस्ते दधिरे मतिम् ।।२२।।	<br>
ते युक्ता उपपद्यन्ते महसिस्थैः शरीरकैः।	<br>
विशुद्धिबहुलाः सर्वे मानसीं सिद्धिमास्थिताः ।।२३।।	<br>
तैः कल्प वासिभिः सार्द्धं महानासादितस्तु यैः।	<br>
ब्राह्मणैः क्षत्रियैर्वैश्यैस्तद्भक्तैश्चापरैर्ज्जनैः ।।२४।।	<br>
मत्वा तु ते महर्ल्लोकं देवसङ्घाश्चतुर्द्दश।	<br>
ततस्ते जनलोकाय सो द्वेगा दधिरे मतिम् ।।२५।।	<br>
विशुद्धिबहुलाः सर्वे मानसीं सिद्धिमास्थिताः।	<br>
तैः कल्पवासिभिः सांर्द्ध महानासादितस्तु यैः ।।२६।।	<br>
दशकृत्व इवावृत्त्या तस्माद्गच्छन्ति स्वस्तपः।	<br>
तत्र कल्पान् दशस्थित्वा सत्यं गच्छन्ति वै पुनः।	<br>
एतेन क्रमयोगेन यान्ति कल्पनिवासिनः ।।२७।।	<br>
एवं देवयुगानान्तु सहस्राणि परस्परात्।	<br>
गतानि ब्रह्मलोकं वै अपरावर्त्तिनीं गतिम् ।।२८।।	<br>
आधिपत्यं विना ते वै ऐश्वर्येण तु तत्समाः।	<br>
भवन्ति ब्रह्मणस्तुल्या रूपेण विषयेण च ।।२९।।	<br>
तत्र ते ह्यवतिष्ठन्ति प्रीतियुक्ताः प्रसङ्गमात्।	<br>
आनन्दं ब्रह्मणः प्राप्य मुच्यन्ते ब्रह्मणा सह ।।३०।।	<br>
अवश्यम्भाविनाऽर्थेन प्राकृतेनैव ते स्वयम्।	<br>
नाना त्वेनाभिसम्बद्धास्तदा तत्कालभाविनः ।।३१।।	<br>
स्वरूपतो बुद्धिपूर्वं यथा भवति जाग्रतः।	<br>
तत्कालभावि तेषां तु तथा ज्ञानं प्रवर्त्तते ।।३२।।	<br>
प्रत्याहारे तु भेदानां येषां भिन्नाभिसूष्मणाम्।	<br>
तैः सार्द्धं प्रतिसृज्यन्ते कार्याणि करणानि च ।।३३।।	<br>
नानात्वदर्शनात्तेषां ब्रह्मलोकनिवासिनाम्।	<br>
विनष्टस्वाधिकाराणां स्वेन धर्मेण तिष्ठताम् ।।३४।।	<br>
ते तुल्यलक्षणाः सिद्धाः शुद्धात्मानो निरञ्जनाः।	<br>
प्रकृतौ कारणातीताः स्वात्मन्येव व्यवस्थिताः ।।३५।।	<br>
प्रख्यापयित्वा ह्यात्मानं प्रकृतिस्तेषु सर्वशः।	<br>
पुरुषाव्यवहृतत्वेन प्रतीता न प्रवर्त्तते ।।३६।।	<br>
प्रवर्तिते पुनः सर्गे तेषां वा कारणं पुनः।	<br>
संयोगे प्राकृते तेषां युक्तानां तत्त्वदर्शिनाम् ।।३७।।	<br>
अत्रापवर्गिणां तेषामपुनर्मार्गगामिनाम्।	<br>
अभावः पुनरुत्पत्तौ शान्तानामर्च्चिषामिव ।।३८।।	<br>
ततस्तेषु गतेषूर्द्ध्वं त्रैलोक्यात्सुमहात्मसु।	<br>
तैः सार्द्धं ये महर्ल्लोकात्तदा नासादिता जनाः।	<br>
तच्छिष्टाश्चेह तिष्ठन्ति कल्पाद्देहमुपासते ।।३९।।	<br>
गन्धर्वाद्याः पिशाचान्ता मानुषा ब्राह्मणादयः।	<br>
पशवः पक्षिणश्चैव स्थावराः ससरीसृपाः ।।४०।।	<br>
तिष्ठत्सु तेषु तत्कालं पृथिवीतलवासिषु।	<br>
सहस्रं यत्तु रश्मीनां सूर्यस्येह विभासते।	<br>
ते सप्तरश्मयो भूत्वा ह्येकैको जायते रविः ।।४१।।	<br>
क्रमेणोत्तिष्ठमानास्ते त्रीन् लोकान् प्रदहन्त्युत।	<br>
जङ्गमाः स्थावराः चैव नदीः संर्वाश्च पर्वतान्।	<br>
पूर्वे शुष्का ह्यनावृष्ट्या सूर्यैस्तैश्च प्रधूपिताः ।।४२।।	<br>
तदा ते विविशुः सर्वे निर्द्दग्धाः सूर्यरश्मिभिः।	<br>
जङ्गमाः स्थावराः सर्वे धर्माधर्मात्मकास्तु वै ।।४३।।	<br>
दग्धदेहास्ततस्ते वै गताः पापयुगात्यये।	<br>
योन्या तया ह्यनिर्मुक्ताः शुभपापानुबन्धया ।।४४।।	<br>
ततस्ते ह्युपपद्यन्ते तुल्यरूपा जने जनाः।	<br>
विशुद्धिबहुलाः सर्वे मानसीं सिद्धिमास्थिताः ।।४५।।	<br>
उषित्वा रजनीं तत्र ब्रह्मणोऽव्यक्तजन्मनः।	<br>
पुनः सर्गे भवन्तीह ब्रह्मणो मानसीप्रजाः ।।४६।।	<br>
ततस्तेषु प्रवृत्तेषु जने त्रैलोक्यवासिषु। 	<br>
निर्दग्धेषु च लोकेषु तेषु सूर्यैस्तु सप्तभिः।	<br>
वृष्ट्या क्षितौ प्लावितायां विशीर्णेष्वालयेषु च ।।४७।।	<br>
समुद्राश्चैव मेघाश्च आपः सर्वाश्च पार्थिवाः। 	<br>
व्रजन्त्येकार्णवत्वं हि सलिलाख्यास्तदाश्रिताः ।।४८।।	<br>
आगतागतिकं तद्वै यदा तु सलिलं बहु।	<br>
संछाद्येमां स्थितां भूमिमर्णवाख्या तदा च सा ।।४९।।	<br>
आभाति यस्मान्नाभान्ति भासन्तो व्याप्तिदीप्तिषु।	<br>
सर्वतः समनुप्लाव्य तासाञ्चाम्भो विभाव्यते ।।५०।।	<br>
तदम्भस्तनुते यस्मात् सर्वां पृथ्वीं समन्ततः। 	<br>
धातुस्तनोतिर्विस्तारे तेनाम्भस्तनवः स्मृताः ।।५१।।	<br>
अरमित्येष शीघ्रन्तु निपातः कविभिः स्मृतः।	<br>
एकार्णवे भवन्त्यापो न शीघ्रास्तेन ते नराः ।।५२।।	<br>
तस्मिन् युगसहस्रान्ते संस्थिते ब्रह्मणोऽहनि।	<br>
राजन्यां वर्त्तमानायान्तावत्तत् सलिलात्मना ।।५३।।	<br>
ततस्तु सलिले तस्मिन्नष्टेऽग्नौ पृथिवीतले।	<br>
प्रशान्तवातेऽन्धकारे निरालोके समन्ततः ।।५४।।	<br>
येनैवाधिष्ठितं हीदं ब्रह्मा स पुरुषः प्रभुः।	<br>
विभागमस्य लोकस्य पुनर्वै कर्तुमिच्छति ।।५५।।	<br>
एकार्णवे तदा तस्मिन्नष्टे स्थावरजङ्गमे।	<br>
तदा स भवति ब्रह्मा सहस्राक्षः सहस्रपात् ।।५६।।	<br>
सहस्रशीर्षा पुरुषो रुक्मवर्णो ह्यतीन्द्रियः।	<br>
ब्रह्मा नारायणाख्यस्तु सुष्वाप सलिले तदा ।।५७।।	<br>
सत्त्वोद्रेकात् प्रबुद्धस्तु शून्यं लोकमवेक्ष्य च।	<br>
इमञ्चोदाहरन्त्यत्र श्लोकं नारायणं प्रति ।।५८।।	<br>
आपो नाराख्यास्तनव इत्यपान्नाम शुश्रुमः।	<br>
आपूर्य नाभिं तत्रास्ते तेन नारायणः स्मृतः ।।५९।।	<br>
सहस्रशीर्षा सुमनाः सहस्रपात् सहस्रचक्षुर्वदनः सहस्रभुक्।	<br>
सहस्रबाहुः प्रथमः प्रजा पतिस्त्रयीपथे यः पुरुषो निरुच्यते ।।६०।।	<br>
आदित्यवर्णो भुवनस्य गोप्ता एको ह्यपूर्वः प्रथमं तुराषाट्।	<br>
हिरण्यगर्भः पुरुषो महात्मा स पठ्यते वै तमसःपरस्तात् ।।६१।।	<br>
कल्पादौ रजसोद्रिक्तो ब्रह्मा भूत्वाऽसृजत् प्रजाः।	<br>
कल्पान्ते तमसोद्रिक्तो कालो भूत्वाऽग्रसत् पुनः ।।६२।।	<br>
स वै नारायणा ख्यस्तु सत्त्वोद्रिक्तोऽर्णवे स्वपन्।	<br>
त्रिधा विभज्य चात्मानं त्रैलोक्ये समवर्त्तत ।।६३।।	<br>
सृजते ग्रसते चैव वीक्षन्ते च त्रिभिस्तु तान्।	<br>
एकार्णवे तदा लोके नष्टे स्थावरजङ्गमे ।।६४।।	<br>
चतुर्युगसहस्रान्ते सर्वतः सलिलावृते।	<br>
ब्रह्मा नारायणाख्यस्तु अप्रकाशार्णवे स्वपन् ।।६५।।	<br>
चतुर्विधाः प्रजा ग्रस्त्वा ब्राह्म्यां रात्र्यां महार्णवे।	<br>
पश्यन्ति तं महर्ल्लोकात् सुप्तं कालं महर्षयः ।।६६।।	<br>
भृग्वादयो यथा सप्त कल्पे ह्यस्मिन् महर्षयः। 	<br>
ततो विवर्त्तमानैस्तैर्महान् परिगतः परः ।।६७।।	<br>
गत्यर्थाद् ऋषयो धातोर्न्नामनिर्वृत्तिरादितः।	<br>
तस्मादृषिपरत्वेन महांस्तस्मान्महर्षयः ।।६८।।	<br>
महर्ल्लोकस्थितैर्दृष्टः कालः सुप्तस्तदा च तैः।	<br>
सत्याद्याः सप्त येह्यासन् कल्पेऽतीते महर्षयः ।।६९।।	<br>
एवं ब्राह्मीषु रात्रीषु ह्यती तासु सहस्रशः।	<br>
दृष्टवन्तस्तथा ह्यन्ये सुप्तं कालं महर्षयः ।।७०।।	<br>
कल्पयामास वै ब्रह्मा तस्मात् कालो निरुच्यते ।।७१।।	<br>
स स्रष्टा सर्वभूतानां कल्पादिषु पुनः पुनः।	<br>
व्यक्ताव्यक्तो महादेवस्तस्य सर्वमिदं जगत् ।।७२।।	<br>
इत्येष प्रतिसन्धिर्वः कीर्त्तितः कल्पयोर्द्वयोः।	<br>
साम्प्रतातीतयोर्मध्ये प्रागवस्था बभूव या ।।७३।।	<br>
कीर्त्तिता तु समासेन कल्पे कल्पे यथा तथा।	<br>
साम्प्रतं ते प्रवक्ष्यामि कल्पमेतं निबोधत ।।७४।।	<br>
<font color="red">इति श्रीमहापुराणे वायुप्रोक्ते प्रतिसन्धिकीर्त्तनं नाम सप्तमोऽध्यायः ।। ७ ।।<br>
</font>