&nbsp;&nbsp;&nbsp;&nbsp;&nbsp;&nbsp;सूत उवाच॥	<br>
ततो मन्वन्तरेऽतीते चाक्षुषे दैवतैः सह।	<br>
वैवस्वताय महते पृथिवीराज्यमादिशत् ॥ २३.१ ॥	<br><br>
तस्य वैवस्वतो वक्ष्ये साम्प्रतस्य महात्मनः।	<br>
आनुपूर्व्येण वै विप्राः कीर्त्त्यमानं निबोधत ॥ २३.२ ॥	<br><br>
मनोर्वैवस्वतस्येह सर्गमादाय साम्प्रतम् ।	<br>
मनोः प्रथमजस्यासन् नवपुत्रास्तु तत्समाः ॥ २३.३ ॥	<br><br>
इक्ष्वाकुर्नहुषश्चैव धृष्टः शर्यातिरेव च।	<br>
नरिष्यन्तस्तथा प्रांशु र्नाभागोऽरिष्ट एव च।	<br>
करूषश्च पृषध्रश्च नवैते मानवाः स्मृताः ॥ २३.४ ॥	<br><br>
ब्रह्मणा तु मनुः पूर्वं चोदितस्तु निबोधत।	<br>
स्रष्टुं प्रचक्रमे कामं निष्फलं समवर्त्तत ॥ २३.५ ॥	<br><br>
अथाकरोत्पुत्रकामः परामिष्टिं प्रजापतिः।	<br>
मित्रावरुणयोरंशे मनुराहुतिमावपत् ॥ २३.६ ॥	<br><br>
तत्र दिव्याम्बरधरा दिव्याभरणभूषिता।	<br>
दिव्यसन्नहना चैव इडा जज्ञे इति श्रुतिः ॥ २३.७ ॥	<br><br>
तामिलेत्यथ होवाच मनुर्द्दण्डधरः स्मृतः।	<br>
अनुगच्छामि भद्रन्ते तमिला प्रत्युवाच ह ॥ २३.८ ॥	<br><br>
धर्म्मयुक्तमिदं वाच्यं पुत्रकामं प्रजापतिम्।	<br>
मित्रावरुणयोरंशे जातास्मि वदतां वर ॥ २३.९ ॥	<br><br>
तयोः सकशं यास्यामि मा नो धर्मो हतोऽवधीत्।	<br>
सैवमुक्त्वा पुनर्द्देवी तयोरन्तिकमागमत् ॥ २३.१० ॥	<br><br>
गत्वान्तिकं वरारोहा प्राञ्जलिर्वाक्यमब्रवीत् ।	<br>
अंशेऽस्मिन्युवयोर्जाता देवौ किं करवाणि च ॥ २३.११ ॥	<br><br>
मनुनैवाहमुक्तास्मि अनुगच्छस्व मामिति।	<br>
तथा तु वदतीं साध्वीमिडामाश्रित्य तावुभौ ॥ २३.१२ ॥	<br><br>
देवौ च मित्रावरुणाविदं वचनमूचतुः ।	<br>
अनेन तव धर्मज्ञे प्रश्रयेण दमेन च ॥ २३.१३ ॥	<br><br>
सत्येन चैव सुश्रोणि प्रीतौ स्वो वरवर्णिनि।	<br>
आवयोस्त्वं महाभागे ख्यातिं कन्या प्रयास्यसि ॥ २३.१४ ॥	<br><br>
सुद्युम्न इति विख्यातस्त्रिषु लोकेषु पूजितः।	<br>
जगत्प्रियो धर्म्मशीलो मनोर्वंश विवर्द्धनः ॥ २३.१५ ॥	<br><br>
मानवः स तु सुद्युम्नः स्त्रीभावमगमत् प्रभुः।	<br>
सा तु देवी वरं लब्ध्वा निवृत्ता पितरं प्रति ॥ २३.१६ ॥	<br><br>
बुधेनान्तरमासाद्य मैथुनायोपमन्त्रिता।	<br>
सोमपुत्राद्बुधाच्चास्या ऐलो जज्ञे पुरूरवाः ॥ २३.१७ ॥	<br><br>
बुधात् सा जनयित्वा तु सुद्युम्नं पुनरागता।	<br>
सुद्युम्नस्य च दायादास्त्रयः परमधार्म्मिकाः ॥ २३.१८ ॥	<br><br>
उत्कलश्च गयश्चैव विनताश्वस्तथैव च।	<br>
उत्कलस्योत्कलं राष्ट्रं विनताश्वस्य पश्चिमम् ।	<br>
दिक्षु वातस्य राजर्षेर्गयस्य तु गया पुरी ॥ २३.१९ ॥	<br><br>
प्रविसृष्टे मनौ तस्मिन् प्रजाः सृष्ट्वा दिवाकरः।	<br>
दशधा तद्दधत् क्षेत्रमकरोत् पृथिवीमिमाम् ॥ २३.२० ॥	<br><br>
इक्ष्वाकुरेव दायादानन्यान् दश समाप्नुयात्।	<br>
कन्याभावात्तु सुद्युम्नो नैनं भागमवाप्नुयात् ॥ २३.२१ ॥	<br><br>
वसिष्ठवचनाच्चासीत् प्रतिष्ठानो महाद्युतिः।	<br>
प्रतिष्ठा धर्मराजस्य सुद्युम्नस्य महात्मनः ॥ २३.२२ ॥	<br><br>
तत् पुरूरवसे प्रादाद्राष्ठ्रं प्राप्य महायशाः।	<br>
मानवेभ्यो महाभागा स्त्रीपुंसोर्लक्षणं प्रति।	<br>
मानवः स तु सुद्युम्नः स्त्रीभावमगमत् पुनः ॥ २३.२३ ॥	<br><br>
एतच्छ्रुत्वा तु ऋषयः पप्रच्छुस्तदनन्तरम् ।	<br>
मानवः स तु सुद्युम्नः स्त्रीभावमगमत् कथम् ॥ २३.२४ ॥	<br><br>
&nbsp;&nbsp;&nbsp;&nbsp;&nbsp;&nbsp;सूत उवाच॥	<br>
प्रोवाच वचनं देवी प्रियहेतोः प्रियं प्रिया ।	<br>
स मे ममाश्रमे देव यः पुमान् संप्रवेक्ष्यति।	<br>
भविष्यति ध्रुवं नारी सा तुल्याप्सरसां शुभा ॥ २३.२५ ॥	<br><br>
तत्र सर्वाणि भूतानि पिशाचाः पशवश्च ये।	<br>
स्त्रीभूताः सह रुद्रेण क्रीडन्त्यप्सरसो तथा ॥ २३.२६ ॥	<br><br>
उमावनं प्रविष्टस्तु स राजा मृगयां गतः।	<br>
सह पिशाचैर्भूतैस्तु रुद्रैः स्त्रीभावमास्थितः ॥ २३.२७ ॥	<br><br>
तस्मात् स राजा सुद्युम्नः स्त्रीभावं लब्धवान् पुनः ।	<br>
महादेवप्रसादाच्च गाणपत्य मवाप्नुयात् ॥ २३.२८ ॥	<br><br>
इति श्रीमहापुराणे वायुप्रोक्ते वैवस्वतमनोः सृष्टिकथनं नाम त्रयोविंशोऽध्यायः ॥ २३ ॥ *
