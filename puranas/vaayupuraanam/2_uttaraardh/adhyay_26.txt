सूत उवाच॥	<br>
ककुद्मिनस्तु तं लोकं रैवतस्य गतस्य ह।	<br>
हताः पुण्यजनैः सर्व्वा राक्षसैः सा कुशस्थली ॥ २६.१ ॥	<br>
तद्वै भ्रातृशतं तस्य धार्म्मिकस्य महात्मनः।	<br>
निबध्यमाना रक्षोभिर्दिशः संप्राद्रवन् भयात् ॥ २६.२ ॥	<br>
तेषान्तु ते भयाक्रान्ताः क्षत्रियास्तत्र तत्र हि।	<br>
अन्ववायस्तु सुमहान् महांस्तत्र द्विजोत्तमाः ॥ २६.३ ॥	<br>
प्रयता इति विख्याता दिक्षु सर्व्वासु धार्म्मिकाः।	<br>
धृष्टस्य धार्ष्टकं क्षत्रं रणधृष्टं बभूव ह ॥ २६.४ ॥	<br>
त्रिसाहस्रन्तु सगणं क्षत्रियाणां महात्मनाम्।	<br>
नभगस्य च दायादो नाभागो नाम वीर्य्यवान् ॥ २६.५ ॥	<br>
अम्बरीषस्तु नाभागिर्विरूपस्तस्य चात्मजः।	<br>
पृषदश्वो विरूपस्य तस्य पुत्रो रथीतरः ॥ २६.६ ॥	<br>
एते क्षत्रप्रसूता वै पुनश्चाङ्गिरसः स्मृताः ।	<br>
रथीतराणां प्रवराः क्षात्रोपेता द्विजातयः ॥ २६.७ ॥	<br>
क्षुवतस्तु मनोः पूर्व्वमिक्ष्याकुरभिनिःसृतः ।	<br>
तस्य पुत्रशतं त्वासीदिक्ष्वाकोर्भूरिदक्षिणम् ॥ २६.८ ॥	<br>
तेषां ज्येष्ठो विकुक्षिश्च नेमिर्दण्डश्च ते त्रयः।	<br>
शकुनिप्रमुखास्तस्य पुत्राः पंचाशतस्तु ते ॥ २६.९ ॥	<br>
उत्तरापथदेशस्य रक्षितारो महीक्षितः।	<br>
चत्वारिंशत्तथाष्टौ च दक्षिणस्याञ्च ते दिशि ॥ २६.१० ॥	<br>
विंशतिप्रमुखास्ते तु दक्षिणापथरक्षिणः।	<br>
इक्ष्वाकुस्तु विकुक्षिं वै अष्टकायामथादिशेत् ॥ २६.११ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;राजोवाच॥	<br>
मांसमानय श्राद्धेयं मृगान् हत्वा महाबल।	<br>
श्राद्धमद्य नु कर्तव्यमष्टकायां न संशयः ॥ २६.१२ ॥	<br>
स गतस्तु मृगव्यां वै वचनात्तस्य धीमतः।	<br>
मृगान् सहस्रशो हत्वा परिश्रान्तश्च वीर्य्यवान्।	<br>
भक्षयच्छशकन्तत्र विकुक्षिर्मृगयाङ्गतः ॥ २६.१३ ॥	<br>
आगते स विकुक्षौ तु समांसे सहसैनिके।	<br>
वसिष्ठञ्चोदयामास मांसं प्रोक्षयतामिति ॥ २६.१४ ॥	<br>
तथेति चोदितो राज्ञा विधिवत्समुपस्थितः।	<br>
स दृष्ट्वोपहतं मांसं क्रुद्धो राजानमब्रवीत् ॥ २६.१५ ॥	<br>
शूद्रेणोपहतं मांसं पुत्रेण तव पार्थिव।	<br>
शशभक्षादभोज्यं वै तव मांसं महाद्युते ॥ २६.१६ ॥	<br>
शशो दुरात्मना पूर्वमरण्ये भक्षितोऽनघ।	<br>
तेन मांसमिदं दुष्टं पितॄणां नृपसत्तम ॥ २६.१७ ॥	<br>
इक्ष्वाकुस्तु ततः क्रुद्धो विकुक्षिमिदमब्रवीत्।	<br>
पितृकर्म्मणि निर्द्दिष्टो मया त्वं मृगयाङ्कतः।	<br>
शशं भक्षयसेऽरण्ये निर्घृणः पूर्व्वमद्य नु ॥ २६.१८ ॥	<br>
तस्मात्परित्यजामि त्वां गच्छ त्वं स्वेन कर्म्मणा।	<br>
एवमिक्ष्वाकुना त्यक्तो वसिष्ठवचनात् सुतः ॥ २६.१९ ॥	<br>
इक्ष्वाकौ संस्थिते तस्मिञ्छशी स पृथिवीमिमाम् ।	<br>
प्राप्तः परमधर्म्मात्मा स चायोध्याधिपोऽभवत् ॥ २६.२० ॥	<br>
तदाकरोत्स राज्यं वै वसिष्ठपरिनोदितः।	<br>
ततः स्तेनेन सा पूर्णो राज्यावस्था महीपतेः ॥ २६.२१ ॥	<br>
कालेन गतवांस्तत्र स च न्यूनतराङ्गतिम्।	<br>
ज्ञात्वैवमेतदाख्यानं ना विधिर्भक्षयेत्तु वै ॥ २६.२२ ॥	<br>
मां सभक्षयितामुत्र यस्य मांसमिहाज्यहम्।	<br>
एतन्मांसस्य मांसत्वं प्रवदन्ति मनीषिणः ॥ २६.२३ ॥	<br>
शशादस्य तु दायादः ककुत्स्थो नाम वीर्य्यवान्।	<br>
इन्द्रस्य वृषभूतस्य ककुत्स्थो जायते पुरा ॥ २६.२४ ॥	<br>
पूर्व्वमाडीबके युद्धे ककुत्स्थस्तेन स स्मृतः ।	<br>
अनेनास्तु ककुत्स्थस्य पृथुरोमा च स स्मृतः ॥ २६.२५ ॥	<br>
वृषदश्वः पृथोः पुत्रस्तस्मादन्ध्रस्तु वीर्य्यवान् ।	<br>
आन्ध्रस्तु यवनाश्वस्तु श्रावस्तस्तस्य चात्मजः ॥ २६.२६ ॥	<br>
जज्ञे श्रावस्तको राजा श्रावस्ती येन निर्मिता।	<br>
श्रावस्तस्य तु दायादो बृहदश्वो महायशाः ॥ २६.२७ ॥	<br>
बृहदश्वसुतश्चापि कुबलाश्च इति श्रुतिः।	<br>
यः स धुन्धुवधाद्राजा धुन्धुमारत्वमागतः ॥ २६.२८ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;ऋषय ऊचुः ॥	<br>
धुन्धुवधं महाप्राज्ञ श्रोतुमिच्छमि विस्तरात्।	<br>
यदर्थं कुबलाश्वः स धुन्धुमारत्वमागतः ॥ २६.२९ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच॥	<br>
बृहदश्वस्य पुत्राणां सहस्राण्येकविंशतिः ।	<br>
सर्वे विद्यासु निष्णाता बलवन्तो दुरासदाः ॥ २६.३० ॥	<br>
बभूवुर्द्धार्मिकाः सर्वे यज्वानो भूरिदक्षिणाः।	<br>
कुबलाश्वं महावीर्यं शूरमुत्तमधार्मिकम् ॥ २६.३१ ॥	<br>
बृहदश्वोऽभ्यषिञ्चत्तं तस्मिन् राष्ट्रे नराधिपः।	<br>
पुत्रसंक्रामितश्रीस्तु वनं राजा विवेश ह ॥ २६.३२ ॥	<br>
बृहदश्वं महाराजं शूरमुत्तमधार्म्मिकम् ।	<br>
प्रयातं तमुत्तङ्कस्तु ब्रह्मर्षिः प्रत्यवारयत् ॥ २६.३३ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;उत्तङ्क उवाच॥	<br>
भवतो रक्षणं कार्य्यं तत्तावत् कर्तुमर्हति।	<br>
निरुद्विग्नस्तपः कर्तुं न हि शक्नोमि पार्थिव ॥ २६.३४ ॥	<br>
ममाश्रमसमीपेषु समेषु मरुधन्वसु।	<br>
समुद्रो वालुकापूर्णस्तत्र तिष्ठति भूपते ॥ २६.३५ ॥	<br>
देवतानामवध्यस्तु महाकायो महाबलः।	<br>
अन्तर्भूमिगतस्तत्र वालुकान्तर्हितो महान् ॥ २६.३६ ॥	<br>
स मनोस्तनयः क्रूरो धुन्धुर्नाम सुदारुणः।	<br>
शतं लोकविनाशाय तप आस्थाय दारुणम् ॥ २६.३७ ॥	<br>
संवत्सरस्य पर्य्यन्ते स निःश्वासं प्रमुञ्चति।	<br>
यदा तदा मही तत्र चलिता स्म सकानना ॥ २६.३८ ॥	<br>
तस्य निःश्वासवातेन रज उद्धूयते महत्।	<br>
आदित्यपथमावृत्य सप्ताहं भूमिकम्पनम् ॥ २६.३९ ॥	<br>
सविस्फुलिङ्गं सज्वालं सधूममतिदारुणम् ।	<br>
तेन राजन्न शक्नोमि तस्मिन् स्थातुं स्व आश्रमे ॥ २६.४० ॥	<br>
तं वारय महाबाहो लोकानां हितकाम्यया।	<br>
तेजस्ते सुमहाविष्णुस्तेजसाप्याययिष्यति ॥ २६.४१ ॥	<br>
लोकाः स्वस्था भवन्त्वद्य तस्मिन् विनिहतेऽसुरे ।	<br>
त्वं हि तस्य वधायाद्य समर्थः पृथिवीपते ॥ २६.४२ ॥	<br>
विष्णुना च वरो दत्तो मम पूर्व्वं ततोऽनघ।	<br>
न हि धुन्धुर्महावीर्य्यस्तेजसाल्पेन शक्यते ॥ २६.४३ ॥	<br>
निर्द्दग्धुं पृथिवीपाल अपि वर्ष शतैरिह।	<br>
वीर्य्यं हि सुमहत्तस्य देवैरपि दुरासहम् ॥ २६.४४ ॥	<br>
एवमुक्तस्तु राजर्षिरुत्तङ्केन महात्मना।	<br>
कुबलाश्वं सुतं प्रादात्तस्मिन् धुन्धुनिवारणे ॥ २६.४५ ॥	<br>
राजा संन्यस्तशस्त्रोऽहमयन्तु तनयो मम।	<br>
भविष्यति द्विजश्वेष्ठ धुन्धुमारो न संशयः ॥ २६.४६ ॥	<br>
स तं व्यादिश्य तनयं धुन्धुमारणमुद्यतम्।	<br>
जगाम पर्व्वतायैव तपसे शंसितव्रतः ॥ २६.४७ ॥	<br>
कुबलाश्वस्तु धर्म्मात्मा पितुर्वचनमास्थितः।	<br>
सहस्रैरेकविंशत्या पुत्राणां सह पार्थिवः।	<br>
प्रायादुत्तङ्क सहितो धुन्धोस्तस्य निवारणे ॥ २६.४८ ॥	<br>
तमाविशत्ततो विष्णुर्भगवान् स्वेन तेजसा।	<br>
उत्तङ्कस्य नियोगात्तु लोकानां हितकाम्यया ॥ २६.४९ ॥	<br>
तस्मिन् प्रयाते दुर्द्धर्षे दिवि शब्दो महानभूत्।	<br>
अद्यप्रुभृत्येष नृपो धुन्धुमारो भविष्यति ॥ २६.५० ॥	<br>
दिव्यैः पुष्पैश्च तं देवाः सममंसत अद्भुतम्।	<br>
सगत्वा पुरुष व्याघ्रस्तनयैः सह वीर्य्यवान् ॥ २६.५१ ॥	<br>
समुद्रं खनयामास वालुकार्णवमव्ययम्।	<br>
नारायणेन राजर्षिस्तेजसाप्यायितो हि सः ॥ २६.५२ ॥	<br>
बभूवातिबलो भूय उत्तङ्कस्य वशे स्थितः।	<br>
तस्य पुत्रैः खनद्भिश्च वालुकान्तर्हितस्तदा ॥ २६.५३ ॥	<br>
धुन्धुरासादितस्तत्र दिशमाश्रित्य पश्चिमाम्।	<br>
मुखजेनाग्निना क्रुद्धो लोकानुद्वर्त्तयन्निव ॥ २६.५४ ॥	<br>
वारि शुश्राव योगेन महोदधिरिवोदये।	<br>
सोमस्य सोमपश्रेष्ठ धारोर्मिकलिलो महान् ॥ २६.५५ ॥	<br>
तस्य पुत्रास्तु निर्द्दग्धास्त्रिभिरूनास्तु राक्षसाः।	<br>
ततः स राजातिबलो धुन्धुबन्धुनिबर्हणः ॥ २६.५६ ॥	<br>
तस्य वारिमयं वेगमपिबत् स नराधिपः।	<br>
योगी योगेन वह्निं वा शमयामास वारिणा ॥ २६.५७ ॥	<br>
निरस्यत्तं महाकायं बलेनोदकराक्षसम्।	<br>
उत्तङ्कं दर्शयामास कृतकर्म्मा नराधिपः ॥ २६.५८ ॥	<br>
उत्तङ्कश्च वरं प्रादात्तस्मै राज्ञे महात्मने।	<br>
अदात्तस्याक्षयं वित्तं शत्रुभिश्चाप्यधृष्यताम् ॥ २६.५९ ॥	<br>
धर्म्मे रतिञ्च सततं स्वर्गे वासं तथाक्षयम्।	<br>
पुत्राणां चाक्षयाँल्लोकान् स्वर्गे ये राक्षसा हताः ॥ २६.६० ॥	<br>
तस्य पुत्रास्त्रयः शिष्टा दृढाश्वो ज्येष्ठ उच्यते।	<br>
भद्राश्वः कपिलाश्वश्च कनीयासौ तु तौ स्मृतौ ॥ २६.६१ ॥	<br>
धौन्धुमारिर्दृढाश्वस्तु हर्यश्वस्तस्य चात्मजः।	<br>
हर्यश्वस्य निकुम्भोऽभूत् क्षत्रधर्मरतः सदा ॥ २६.६२ ॥	<br>
संहताश्वो निकुम्भस्य श्रुतो रणविशारदः ।	<br>
कृशाश्वश्चाक्षयाश्वश्च संहताश्च सुतावुभौ ॥ २६.६३ ॥	<br>
तस्य पत्नी हैमवती सतां मतिदृषद्वती।	<br>
विख्याता त्रिषु लोकेषु पुत्रस्तस्याः प्रसेनजित् ॥ २६.६४ ॥	<br>
युवनाश्वः सुतस्तस्य त्रिषु लोकेष्वतिद्युतिः।	<br>
अत्यन्तधार्मिको गौरी तस्य पत्नी पतिव्रता ॥ २६.६५ ॥	<br>
अभिशस्ता तु सा भर्त्रा नदी सा बाहुदा कृता ।	<br>
तस्यास्तु गौरिकः पुत्र श्चक्रवर्त्ती बभूव ह ॥ २६.६६ ॥	<br>
मान्धाता यौवनाश्वो वै त्रैलोक्यविजयी नृपः।	<br>
अत्राप्युदाहरन्तीमौ श्लोकौ पौराणिकी द्विजाः ॥ २६.६७ ॥	<br>
यावत्सूर्य उदयति यावच्च प्रतितिष्ठति।	<br>
सर्वं तद्यौवनाश्वस्य मान्धातुः क्षेत्रमुच्यते ॥ २६.६८ ॥	<br>
अत्राप्युदाहरन्तीमं श्लोकं वंशविदो जनाः ।	<br>
यौवनाश्वं महात्मानं यज्वान ममितौजसम्।	<br>
मान्धाता तु तनुर्विष्णोः पुराणज्ञाः प्रजक्षते ॥ २६.६९ ॥	<br>
तस्य चैत्ररथी भार्य्या शशबिन्दोः सुताऽभवत्।	<br>
साध्वी बिन्दुमती नाम रूपेणाप्रतिमा भुवि ॥ २६.७० ॥	<br>
पतिव्रता च ज्येष्ठा च भ्रातॄणामयुतस्य सा।	<br>
तस्यामुत्पादयामास मान्धाता त्रीन् सुतान् प्रभुः ॥ २६.७१ ॥	<br>
पुरुकुत्समम्बरीषं मुचुकुन्दञ्च विश्रुतम्।	<br>
अम्बरीषस्य दायादो युवनाश्वोऽपरः स्मृतः ॥ २६.७२ ॥	<br>
हरितो युवनाश्वस्य हारिताः शूरयः स्मृताः ।	<br>
एते ह्यङ्गिरसः पुत्राः क्षात्रोपेता द्विजातयः ॥ २६.७३ ॥	<br>
पुरुकुत्सस्य दायादस्त्रसद्दस्युर्महायशाः।	<br>
नर्मदायां समुत्पन्नः सम्भूतस्तस्य चात्मजः ॥ २६.७४ ॥	<br>
सम्भूतस्यात्मजः पुत्रो ह्यनरण्यः प्रतापवान्।	<br>
रावणेन हतो येन त्रिलोकीविजये पुरा ॥ २६.७५ ॥	<br>
त्रसदश्वोऽनरण्यस्य हर्य्यश्वस्तस्य चात्मजः ।	<br>
हर्य्यश्वात्तु दृषद्वत्यां जज्ञे वसुमतो नृपः ॥ २६.७६ ॥	<br>
तस्य पुत्रोऽभवद्राजा त्रिधन्वा नाम धार्म्मिकः।	<br>
आसीत् त्रैधन्वनश्चापि विद्वांस्त्रय्यां रणप्रभुः ॥ २६.७७ ॥	<br>
तस्य सत्यव्रतो नाम कुमारोऽभून्महाबलः।	<br>
तेन भार्य्या विदर्भस्य हृता हत्वा दिवौकसः ॥ २६.७८ ॥	<br>
पाणिग्रहणमन्त्रेषु निष्ठां सम्प्रापितोष्विह।	<br>
विष्णुवृद्धः सुतस्तस्य विष्णु वृद्धो यतः स्मृतः ।	<br>
एते ह्यङ्गिरसः पुत्राः क्षात्रोपेताः समाश्रिताः ॥ २६.७९ ॥	<br>
कामाद्बलाच्च मोहाच्च सङ्कर्षणबलेन च।	<br>
भाविनोऽर्थस्य च बलात् तत्कृतं तेन धीमता ॥ २६.८० ॥	<br>
तमधर्म्मेण संयुक्तं पिता त्रयीगुणोऽत्यजत्।	<br>
अपध्वंसेति बहुशोऽवदत् क्रोधसमन्वितः ॥ २६.८१ ॥	<br>
पितरं सोऽब्रवीदेकः क्व गच्छामीति वै मुहुः।	<br>
पिता चैनमथोवाच श्वपाकैः सह वर्त्तय ॥ २६.८२ ॥	<br>
नाहं पुत्रेण पुत्रार्थी त्वयाद्य कुलपांसन।	<br>
इत्युक्तः स निराक्रामन्नगराद्वचनाद्विभो ॥ २६.८३ ॥	<br>
न चैनं धारयामास वसिष्ठो भगवानृषिः।	<br>
स तु सत्यव्रतो धीमाञ्छ्वपाकावसथान्तिकम्।	<br>
पित्रा मुक्तोऽवसद्वीरः पिता चास्य वनं ययौ ॥ २६.८४ ॥	<br>
तस्मिंस्तु विषये तस्य नावर्षत् पाकशासनः।	<br>
समा द्वादश संपूर्णास्तेनाधर्म्मेण वै तदा ॥ २६.८५ ॥	<br>
दारांस्तु तस्य विषये विश्वामित्रो महातपाः।	<br>
संन्यस्य सागरानूपे चचार विपुलं तपः ॥ २६.८६ ॥	<br>
तस्य पत्नी गले बद्ध्वा मध्यमं पुत्रमौरसम्।	<br>
शिखया भरणार्थाय व्यक्रीणाद्घोशतेन वै ॥ २६.८७ ॥	<br>
तं तु बद्धं गले दृष्ट्वा विक्रीतं तं नरोत्तमः।	<br>
महर्षिपुत्रं धर्म्मात्मा मोक्षयामास सुव्रतः ॥ २६.८८ ॥	<br>
सत्यव्रतो महाबुद्धिर्भरणं तस्य चाकरोत् ।	<br>
विश्वामित्रस्य तुष्ट्यर्थमनुकम्पार्थमेव च ॥ २६.८९ ॥	<br>
सोऽभवद्घालवो नाम गले बद्धो महातपाः।	<br>
महर्षिः कौशिकस्तातस्तेन वीर्येण मोक्षितः ॥ २६.९० ॥	<br>
तस्य व्रतेन भक्त्या च कृपया च प्रतिज्ञया।	<br>
विश्वामित्रकलत्रञ्च बभार विनये स्थितः ॥ २६.९१ ॥	<br>
हत्वा मृगान् वराहांश्च महिषांश्च वनेचरान्।	<br>
विश्वामित्राश्रमाभ्याशे तन्मांसमपचत्ततः ॥ २६.९२ ॥	<br>
उपांशुव्रतमास्थाय दीक्षां द्वादशवार्षिकीम्।	<br>
पितुर्नियोगातभजन्नृपे तु वनमास्थिते ॥ २६.९३ ॥	<br>
अयोध्याञ्चैव राज्यञ्च तथैवान्तःपुरं मुनिः।	<br>
याज्योपाध्यायसंयोगाद्वसिष्ठः परिरक्षितः ॥ २६.९४ ॥	<br>
सत्यव्रतस्तु बाल्यात्तु भाविनोऽर्थस्य वै बलात्।	<br>
वसिष्ठेऽभ्याधिकं मन्युं धारयामास मन्युना ॥ २६.९५ ॥	<br>
पित्रा रुदंस्तदा राष्ट्रात् परित्यक्तं स्वमात्मजम्।	<br>
न वारयामास मुनिर्वसिष्ठः कारणेन वै ॥ २६.९६ ॥	<br>
पाणिग्रहणमन्त्राणां निष्ठा स्यात् सप्तमे पदे।	<br>
एवं सत्यव्रतस्तान् वै कृतवान् सप्तमे पदे ॥ २६.९७ ॥	<br>
जानन् धर्म्मान् वसिष्ठस्तु न च मन्त्रानिहेच्छति।	<br>
इति सत्यव्रते रोषं वसिष्ठो मनसाकरोत् ॥ २६.९८ ॥	<br>
गुरुर्बुद्ध्या तु भगवान् वसिष्ठः कृतवांस्तदा।	<br>
न तु सत्यव्रतो बुद्ध्या उपांशुव्रतमस्य वै ॥ २६.९९ ॥	<br>
तस्मिंश्चोपरते यो यत्पितुरासीन्महामनाः।	<br>
तेन द्वादशवर्षाणि नावर्षत् पाकशासनः ॥ २६.१०० ॥	<br>
तेन त्विदानीं बहुधा दीक्षां तां दुर्बलां भुवि।	<br>
कुलस्य निष्कृतिः स्वस्य कृतेयञ्च भवेदिति ॥ २६.१०१ ॥	<br>
ततो वसिष्ठो भगवान् पित्रा त्यक्तं न्यवारयत्।	<br>
अभिषेक्ष्याम्यहं राज्ये पश्चादेनमिति प्रभुः ॥ २६.१०२ ॥	<br>
स तु द्वादशवर्षाणि दीक्षान्तामुद्वहन् बली।	<br>
अविद्यमाने मांसे तु वसिष्ठस्य महात्मनः ॥ २६.१०३ ॥	<br>
सर्व्वकामदुघां धेनुं संददर्श नृपात्मजः।	<br>
तां वै क्रोधाच्च मोहाच्च श्रमाच्चैव क्षुधान्वितः ॥ २६.१०४ ॥	<br>
दस्युधर्म्मं गतो दृष्ट्वा जघान बलिनां वरः।	<br>
स तु मांसं स्वयं चैव विश्वामित्रस्य चात्मजान् ॥ २६.१०५ ॥	<br>
भोजयामास तच्छ्रुत्वा वसिष्ठस्तं तदात्यजत्।	<br>
प्रोवाच चैव भगवान् वसिष्ठस्तं नृपात्मजम् ॥ २६.१०६ ॥	<br>
पातये क्रूर हे क्रूर तव शंकुमयोमयम् ।	<br>
यदि ते त्रीणि शंकूनि न स्युर्हि पुरुषाधम ॥ २६.१०७ ॥	<br>
पितुश्चापरितोषेण गुरोर्दोग्ध्रीवधेन च।	<br>
अप्रोषितोपयोगाच्च त्रिविधस्ते व्यतिक्रमः ॥ २६. १०८ ॥	<br>
एवं स त्रीणि शंकूनि दृष्ट्वा तस्य महा तपाः।	<br>
त्रिशङ्कुरिति होवाच त्रिशङ्कुस्तेन स स्मृतः ॥ २६.१०९ ॥	<br>
विश्वामित्रस्तु दाराणामागतो भरणे कृते।	<br>
ततस्तस्मै वरं प्रादात्तदा प्रीतस्त्रिशङ्कवे ॥ २६.११० ॥	<br>
छन्द्यमानो वरेणाथ गुरुं व्रवे नृपात्मजः।	<br>
अनावृष्टिभये तस्मिन् गते द्वादशवार्षिके ॥ २६.१११ ॥	<br>
अभिषिच्य राज्ये पित्र्ये याजयामास तं मुनिः।	<br>
मिषतां दैवतानाञ्च वसिष्ठस्य च कौशिकः।	<br>
सशरीरं तदा तं वै दिवमारोपयत् प्रभुः ॥ २६.११२ ॥	<br>
मिषतस्तु वसिष्ठस्य तदद्भुतमिवाभवत्।	<br>
अत्राप्युदाहरन्तीमौ श्लोकौ पौराणिका जनाः ॥ २६.११३ ॥	<br>
विश्वामित्रप्रसादेन त्रिशङ्कुर्दिवि राजते ।	<br>
देवै सार्द्धं महातेजानुग्रहात्तस्य धीमतः ॥ २६.११४ ॥	<br>
शनैर्यात्यबला रम्या हेमन्ते चन्द्रमण्डिता।	<br>
अलंकृता त्रिभिर्भावैस्त्रिशङ्कुग्रहभूषिता ॥ २६.११५ ॥	<br>
तस्य सत्यरता नाम भार्य्या केकयवंशजा।	<br>
कुमारं जनयामास हरिश्चन्द्रमकल्मषम् ॥ २६.११६ ॥	<br>
स तु राजा हरिश्चन्द्रस्त्रैशङ्कव इति श्रुतः ।	<br>
आहर्त्ता राजसूयस्य सम्राडिति परिश्रुतः ॥ २६.११७ ॥	<br>
हरिश्चन्द्रस्य तु सुतो रोहितो नाम वीर्य्यवान्।	<br>
हरितो रोहितस्याथ चंचुहारीत उच्यते ॥ २६.११८ ॥	<br>
विजयश्च सुदेवश्च चंचुपुत्रौ बभूवतुः।	<br>
जेता सर्व्वस्य क्षत्रस्य विजयस्तेन स स्मृतः ॥ २६.११९ ॥	<br>
रुरुकस्तनयस्तत्र राजा धर्म्मार्थकोविदः।	<br>
रुरुकाद्धृतकः पुत्रस्तस्माद्बाहुश्च जज्ञिवान् ॥ २६.१२० ॥	<br>
हैहयैस्तालजङ्घैश्च निरस्तो व्यसनी नृपः।	<br>
शकैर्यवनकाम्बोजैः पारदैः पह्लवैस्तथा ॥ २६.१२१ ॥	<br>
नात्यर्थं धार्म्मिकोऽभूत् स धर्म्म्ये सत्ययुगे तथा।	<br>
सगरस्तु सुतो बाहोर्जज्ञे सह गरेण वै।	<br>
भृगोराश्रममासाद्य तुर्वेण परिरक्षितः ॥ २६.१२२ ॥	<br>
आग्नेयमस्त्रं लब्ध्वा तु भार्गवात् सगरो नृपः।	<br>
जघान पृथिवीङ्गत्वा तालजंघान् सहैहयान् ॥ २६.१२३ ॥	<br>
शकानां पह्लवानाञ्च धर्म्मान्निरसदच्युतः।	<br>
क्षत्रियाणां तथा तेषां पारदानाञ्च धर्म्मवित् ॥ २६.१२४ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;ऋषय ऊचुः॥	<br>
कथं स सगरो राजा गरेण सह जज्ञिवान्।	<br>
किमर्थञ्च शकादीनां क्षत्रियाणां महौजसाम्।	<br>
धर्म्मान् कुलोचितान् क्रुद्धो राजा निरसदच्युतः ॥ २६.१२५ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच॥	<br>
बाहोर्व्यसनिनस्तस्य हृतं राज्यं पुरा किल।	<br>
हैहयैस्तालजंवैश्च शकैः सार्द्धं समागतैः ॥ २६.१२६ ॥	<br>
यवनाः पारदाश्चैव काम्बोजाः पह्लवास्तथा।	<br>
हैहयार्थं पराक्रान्ता एते पञ्चगणास्तदा ॥ २६.१२७ ॥	<br>
हृतं राज्यं बलीयोभिरेभिः क्षत्रियपुङ्गवैः ।	<br>
हृतराज्यस्तदा बाहुः संन्यस्य नु तदा नृपः।	<br>
वनं प्रविश्य धर्म्मात्मा सह पत्न्या तपोऽचरत् ॥ २६.१२८ ॥	<br>
कस्यचित्त्वथ कालस्य तोयार्थं प्रस्थितो नृपः।	<br>
वृद्धत्वाद्दुर्ब्बलत्वाच्च अन्तरा स ममार च ॥ २६.१२९ ॥	<br>
पत्नी तु यादवी तस्य सगर्भा पृष्ठतोऽन्वगात् ।	<br>
सपत्न्या तु गरस्तस्यै दत्तो गर्भजिघांसया ॥ २६.१३० ॥	<br>
सा तु भर्तुश्चितां कृत्वा वह्नौ तं समरोहयत्।	<br>
और्वस्तां भार्गवो दृष्ट्वा कारुण्याद्विन्यवर्त्तयत् ॥ २६.१३१ ॥	<br>
तस्याश्रमे तु तङ्गर्भं सागरेण तदा सह।	<br>
व्यजायत महाबाहुं सगरं नाम धार्मिकम् ॥ २६.१३२ ॥	<br>
और्वस्तु जातकर्मादीन् कृत्वा तस्य महात्मनः।	<br>
अध्याप्य वेदशास्त्राणि ततोऽस्त्रं प्रत्यपादयत् ॥ २६.१३३ ॥	<br>
जामदग्न्यात्तदाग्नेयमसुरैरपि दुःसहम्।	<br>
स तेनास्त्रबलेनैव बलेन च समन्वितः ।	<br>
जघान हैहयान् क्रुद्धो रुद्रः पशुगणानिव ॥ २६.१३४ ॥	<br>
ततः शकान् सयवनान् काम्बोजान् पारदांस्तथा।	<br>
पह्लवांश्चैव निःशेषान् कर्तुं व्यवसितो नृपः ॥ २६.१३५ ॥	<br>
ते वध्यमाना वीरेण सगरेण महात्मना।	<br>
वसिष्ठं शरणं सर्व्वे प्रपन्नाः शरणैषिणः ॥ २६.१३६ ॥	<br>
वसिष्ठस्तान् तथेत्युक्त्वा समयेन महामुनिः ।	<br>
सगरं वारयामास तेषान्दत्त्वाऽभयन्तदा ॥ २६.१३७ ॥	<br>
सगरः स्वाम्प्रतिज्ञाञ्च गुरोर्वास्यं निशम्य च।	<br>
धर्म्मं जघान तेषां वै वेषान्यत्वं चकार ह ॥ २६.१३८ ॥	<br>
अर्द्धं शकानां शिरसो मुण्डयित्वा व्यसर्जयत्।	<br>
यवनानां शिरः सर्वं काम्बोजानान्तथैव च॥ २६.१३९ ॥	<br>
पारदा मुक्तकेशाश्च पह्लवाः श्मश्रु धारिणः।	<br>
निःस्वाध्यायवषट्काराः कृतास्तेन महात्मना ॥ २६.१४० ॥	<br>
शका यवनकाम्बोजाः पह्लवाः पारदैः सह।	<br>
केलिस्पर्शा माहिषिका दार्वाश्चोलाः खसास्तथा ॥ २६.१४१ ॥	<br>
सर्व्वे ते क्षत्रियगणा धर्म्मस्तेषां निराकृतः।	<br>
वसिष्ठवचनात्पूर्वं सगरेण महात्मना ॥ २६.१४२ ॥	<br>
स धर्मविजयी राजा विजित्येमां वसुन्धराम्।	<br>
अश्वं विचारयामास वाजिमेधाय दीक्षितः ॥ २६.१४३ ॥	<br>
तस्य चारयतः सोऽश्वः समुद्रे पूर्वदक्षिणे।	<br>
वेलासमीपेऽपहृतो भूमिञ्चैव प्रवेशितः ॥ २६.१४४ ॥	<br>
स तन्देशं सुतैः सर्वैः खनयामास पार्थिवः।	<br>
आसेदुश्च ततस्तस्मिंस्तदन्तस्ते महार्णवे ॥ २६.१४५ ॥	<br>
तमादिपुरुषं देवं हरिं कृष्णं प्रजापतिम्।	<br>
विष्णुं कपिलरूपेण हंसं नारायणं प्रभुम् ॥ २६.१४६ ॥	<br>
तस्य चक्षुः समासाद्य तेजस्तत् प्रतिपद्यते।	<br>
दग्धाः पुत्रास्तदा सर्वे चत्वारस्त्ववशेषिताः ॥ २६.१४७ ॥	<br>
बर्हिकेतुः सकेतुश्च तथा धर्म्मरतस्त्रयः।	<br>
शूरः पञ्चवनश्चैव तस्य वंशकराः प्रभो ॥ २६.१४८ ॥	<br>
प्रादाच्च तस्य भगवान् हरिर्नारायणो वरान्।	<br>
अक्षयत्वं स्ववंशस्य वाजिमेधशतं तथा।	<br>
विभुं पुत्रं समुद्रञ्च स्वर्गे वासं तथाक्षयम् ॥ २६.१४९ ॥	<br>
स समुद्रोऽश्वमादाय वन्ददे (?) सरितांपतिः।	<br>
सागरत्वं च लेभे स कर्मणा तेन तस्य वै ॥ २६.१५० ॥	<br>
तं चाश्वमेधिकं सोऽश्वं समुद्रात् प्राप्य पार्थिवः।	<br>
आजहाराश्वमेधानां शतं चैव पुनः पुनः ॥ २६.१५१ ॥	<br>
षष्टिपुत्रसहस्राणि दग्धान्यश्वानुसारिणाम्।	<br>
तेषां नारायणं तेजः प्रविष्टानां महात्मनाम्।	<br>
पुत्राणान्तु सहस्राणि षष्टिस्तु इति नः श्रुतम् ॥ २६.१५२ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;ऋषय ऊचुः।.	<br>
सगरस्यात्मजा राज्ञः कथं जाता महाबलाः।	<br>
विक्रान्ताः षष्टिसाहस्रा विधिना केन वा वद ॥ २६.१५३ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच॥	<br>
द्वे पत्न्यौ सगरस्यास्तां तपसा दग्धकिल्बिषे।	<br>
ज्येष्ठा विदर्भदुहिता केशिनी नाम नामतः ॥ २६.१५४ ॥	<br>
कनीयसी तु या तस्य पत्नी परमधर्मिणी।	<br>
अरिष्टनेमिदुहिता रूपेणाप्रतिमा भुवि ॥ २६.१५५ ॥	<br>
और्वस्ताभ्यां वरं प्रादात् तपसाराधितः प्रभुः।	<br>
एका जनिष्यते पुत्रं वंशकर्त्तारमीप्सितम्।	<br>
षष्टिपुत्रं सहस्राणि द्वितीया जनयिष्यति ॥ २६.१५६ ॥	<br>
मुनेस्तु वचनं श्रुत्वा केशिनी पुत्रमेककम्।	<br>
वंशस्य कारणं श्रेष्ठा जग्राह नृपसंसदि ॥ २६.१५७ ॥	<br>
षष्टिपुत्रसहस्राणि सुपर्णभगिनी तथा।	<br>
महात्मनस्तु जग्राह सुमतिः पोषणे नृपः ॥ २६.१५८ ॥	<br>
अथ काले गते ज्येष्ठा ज्येष्ठं पुत्रं व्यजायत।	<br>
असमञ्ज इति ख्यातं काकुत्स्थं सगरात्मजम् ॥ २६.१५९ ॥	<br>
सुमतिस्त्वपि जज्ञे वै गर्भन्तुम्बं यशस्विनी।	<br>
षष्टिपुत्रसहस्राणि तुम्बमध्याद्विनिःसृताः ॥ २६.१६० ॥	<br>
घृतपूर्णेषु कुम्भेषु तान् गर्भान् न्यदधत्ततः।	<br>
धात्रीश्चैकैकशः प्रादात् तावतीः पोषणे नृपः ॥ २६.१६१ ॥	<br>
ततो नवसु मासेषु समुत्तस्थुर्यथासुखम्।	<br>
कुमारास्ते महाभागाः सगरप्रीतिवर्द्धनाः ॥ २६.१६२ ॥	<br>
कालेन महता चैव चौवनं प्रतिपेदिरे।	<br>
षष्टिपुत्रसहस्राणि तेषामश्वानुसारिणाम् ॥ २६.१६३ ॥	<br>
स तु ज्येष्ठो नरव्याघ्रः सगरस्यात्मसम्भवः।	<br>
असमञ्ज इति ख्यातो बर्हिकेतुर्महाबलः ॥ २६.१६४ ॥	<br>
पौराणामहिते युक्तः पित्रा निर्वासितः पुरा।	<br>
तस्य पुत्रोंऽशुमान्नाम असमञ्जस्य वीर्यवान् ॥ २६.१६५ ॥	<br>
तस्य पुत्रस्तु धर्मात्मा दिलीप इति विश्रुतः।	<br>
दिलीपात्तु महातेजा वीरो जातो भगीरथः ॥ २६.१६६ ॥	<br>
येन गङ्गा सरिच्छ्रेष्ठा विमानैरुपशोभिता ।	<br>
ईजाऽनेन समुद्राद्वै दुहितृत्वेन कल्पिता।	<br>
अत्राप्युदाहरन्तीमं श्लोकं पौराणिका जनाः ॥ २६.१६७ ॥	<br>
भगीरथस्तु तां गङ्गामानयामास कर्मभिः ।	<br>
तस्माद्भागीरथी गङ्गा कथ्यते वंशवित्तमैः ॥ २६.१६८ ॥	<br>
भगीरथसुतश्चापि श्रुतो नाम बभूव ह।	<br>
नाभागस्तस्य दायादो नित्यं धर्मपरायणः ॥ २६.१६९ ॥	<br>
अम्बरीषः सुतस्तस्य सिन्धुद्वीपस्ततोऽभवत्।	<br>
एवं वंशपुराणज्ञा गायन्तीति परिश्रुतम् ॥ २६.१७० ॥	<br>
नाभागेरम्बरीषस्य भुजाभ्यां परिपालिता।	<br>
बभूव वसुधात्यर्थं तापत्रयविवर्जिता ॥ २६.१७१ ॥	<br>
अयुतायुः सुतस्तस्य सिन्धुद्वीपस्य वीर्यवान्।	<br>
अयुतायोस्तु दायाद ऋतुपर्णो महायशाः ॥ २६.१७२ ॥	<br>
दिव्याक्षहृदज्ञोऽसौ राजा नलसखो बली।	<br>
नलौ द्वाविति विख्यातौ पुराणेषु दृढव्रतौ ॥ २६.१७३ ॥	<br>
वीरसेनात्मजश्चैव यश्चेक्ष्वाकुकुलोद्वहः।	<br>
ऋतुपर्णस्य पुत्रोऽभूत् सर्व्वकामो जनेश्वरः ॥ २६.१७४ ॥	<br>
सुदासस्तस्य तनयो राजा हंसमुखोऽभवत्।	<br>
सुदासस्य सुतः प्रोक्तः सौदासो नाम पार्थिवः ॥ २६.१७५ ॥	<br>
ख्यातः कल्माषपादो वै नाम्ना मित्रसहश्च सः ।	<br>
वसिष्ठस्तु महातेजाः क्षेत्रे कल्माषपादके।	<br>
अश्मकं जनयामास इक्ष्वाकुकुलवृद्धये ॥ २६.१७६ ॥	<br>
अश्मकस्योरकामस्तु मूलकस्तत्सुतोऽभवत्।	<br>
अत्राप्युदाहरन्तीमं मूलकं वै नृपं प्रति ॥ २६.१७७ ॥	<br>
स हि रामभयाद्राजा स्त्रीभिः परिवृतोऽवसत्।	<br>
विवस्त्रस्त्राणमिच्छन् वै नारीकवचमीश्वरः ॥ २६.१७८ ॥	<br>
मूलकस्यापि धर्मात्मा राजा शतरथः स्मृतः।	<br>
तस्माच्छतरथाज्जज्ञे राजा चैडिविडो बली ॥ २६.१७९ ॥	<br>
आसीत्त्वैडिविडः श्रीमान् कृतशर्मा प्रतापवान्।	<br>
पुत्रो विश्वमहत्तस्य पुत्रीकस्य व्यजायत ॥ २६.१८० ॥	<br>
दिलीपस्तस्य पुत्रोऽभूत् खट्वाङ्ग इति विश्रुतः।	<br>
येन स्वर्गादिहागम्य मुहूर्त्तं प्राप्य जीवितम्।	<br>
त्रयोऽभिसंहिता लोका बुद्ध्या सत्येन चैव हि ॥ २६.१८१ ॥	<br>
दीर्गबाहुः सुतस्तस्य रघुस्तस्मादजायत।	<br>
अजः पुत्रो रघोश्चापि तस्माज्जज्ञे स वीर्यवान्।	<br>
राजा दशरथो नाम इक्ष्वाकुकुलनन्दनः ॥ २६.१८२ ॥	<br>
रामो दाशरथिर्वीरो धर्मज्ञो लोकविश्रुतः।	<br>
भरतो लक्ष्मणश्चैव शत्रुघ्नश्च महाबलः ॥ २६.१८३ ॥	<br>
माधवं लवणं हत्वा गत्वा मधुवनञ्च तत्।	<br>
शत्रुघ्नेन पुरी तस्य मथुरा सन्निवेशिता ॥ २६.१८४ ॥	<br>
सुबाहुः शूरसेनश्च शत्रुघ्नसहितावुभौ।	<br>
पालयामासतुः सूनू वैदेह्यौ मथुरां पुरीम् ॥ २६.१८५ ॥	<br>
अङ्गदश्चान्द्रकेतुश्च लक्ष्मणस्यात्मजावुभौ।	<br>
हिमवत्पर्वताभ्याशे स्फीतौ जनपदौ तयोः ॥ २६.१८६ ॥	<br>
अङ्गदस्याङ्गदीया तु देशे कारपथे पुरी।	<br>
चन्द्रकेतोस्तु मल्लस्य चन्द्रवक्ता पुरी शुभा ॥ २६.१८७ ॥	<br>
भरतस्यात्मजौ वीरौ तक्षः पुष्कर एव च।	<br>
गान्धारविषये सिद्धे तयोः पुर्यौ महात्मनोः ॥ २६.१८८ ॥	<br>
तक्षस्य दिक्षु विख्याता रम्या तक्षशिला पुरी।	<br>
पुष्करस्यापि वीरस्य विख्याता पुष्करावती ॥ २६.१८९ ॥	<br>
गाथां चैवात्र गायन्ति ये पुराणविदो जताः।	<br>
रामे निबद्धास्सत्त्वार्था माहात्म्यात्तस्य धीमतः ॥ २६.१९० ॥	<br>
श्यामो युवा लोहिताक्षो दीप्तास्यो मितभाषितः।	<br>
आजानुबाहुः सुमुखः सिंहस्कन्धो महाभुजः ॥ २६.१९१ ॥	<br>
दशवर्षसहस्राणि रामो राज्यमकारयत्।	<br>
ऋक्सामयजुषां घोषो ज्याघोषश्च महास्वनः ॥ २६.१९२ ॥	<br>
अविच्छिन्नोऽभवद्राष्ट्रे दीयतां भुज्यतामिति।	<br>
जनस्थाने वसन् कार्यं त्रिदशानाञ्चकारसः ॥ २६.१९३ ॥	<br>
तमागस्कारिणं पूर्वं पौलस्त्यं मनुजर्षभः।	<br>
सीतायाः पदमन्विच्छन् निजघान महायशाः ॥ २६.१९४ ॥	<br>
सत्त्ववान् गुणसम्पन्नो दीप्यमानः स्व तेजसा।	<br>
अतिसूर्यञ्च वह्निञ्च रामो दाशरथिर्बभौ ॥ २६.१९५ ॥	<br>
एवमेव महाबाहुरिक्ष्वाकुकुलनन्दनः ।	<br>
रावणं सगणं हत्वा दिवमाचक्रमे विभुः ॥ २६.१९६ ॥	<br>
श्रीरामस्यात्मजो जज्ञे कुश इत्यभिधीयते।	<br>
लवश्चान्यो महावीर्यस्तयोर्देशौ निबोधत ॥ २६.१९७ ॥	<br>
कुशस्य कोशला राज्यं पुरी वापि कुशस्थली।	<br>
रम्या निवेशिता तेन विन्ध्यपर्वतसानुषु ॥ २६.१९८ ॥	<br>
उत्तराकोशले राज्यं लवस्य च महात्मनः।	<br>
श्रावस्ती लोकविख्याता कुशवंशं निबोधत ॥ २६.१९९ ॥	<br>
कुशस्य पुत्रो धर्मात्मा ह्यतिथिः सुप्रियातिथिः।	<br>
अतिथेरपि विख्यातो निषधो नाम पार्थिवः ॥ २६.२०० ॥	<br>
निषधस्य नलः पुत्रो नभः पुत्रो नलस्य तु।	<br>
नभसः पुण्डरीकस्तु क्षेमधन्वा ततः स्मृतः ॥ २६.२०१ ॥	<br>
क्षेमधन्वसुतो राजा देवानीकः प्रतापवान्।	<br>
आसीदहीनगुर्नाम देवानी कात्मजः प्रभुः ॥ २६.२०२ ॥	<br>
अहीनगोस्तु दायादः पारियात्रो महायशाः।	<br>
दलस्तस्यात्मजश्चापि तस्माज्जज्ञे बलो नृपः ॥ २६.२०३ ॥	<br>
औङ्को नाम स धर्मात्मा बलपुत्रो बभूव ह।	<br>
वज्रनाभः सुतस्तस्य शङ्खणस्तस्य चात्मजः ॥ २६.२०४ ॥	<br>
शंखणस्य सुतो विद्वान् ध्युषिताश्च इति श्रुतः ।	<br>
ध्युषिताश्च सुतश्चापि राजा विश्वसहः किल ॥ २६.२०५ ॥	<br>
हिरण्यनाभः कौशल्यो वसिष्ठस्तत्सुतोऽभवत्।	<br>
पौत्रस्य जैमिनेः शिष्यः स्मृतः सर्वेषु शर्मसु ॥ २६.२०६ ॥	<br>
शतानि संहितानान्तु पञ्च योऽधीतवांस्ततः।	<br>
तस्मादधिगतो योगो याज्ञवल्क्येन धीमता ॥ २६.२०७ ॥	<br>
पुष्यस्तस्य सुतो विद्वान् ध्रुवसन्धिश्च तत्सुतः।	<br>
सुदर्शनस्तस्य सुतो अग्निवर्णः सुदर्शनात् ॥ २६.२०८ ॥	<br>
अग्निवर्णस्य शीघ्रस्तु शीघ्रकस्य मनुः स्मृतः।	<br>
मनुस्तु योगमास्थाय कलापग्राममास्थितः।	<br>
एकोनविंशप्रयुगे क्षत्रप्रावर्त्तकः प्रभुः ॥ २६.२०९ ॥	<br>
प्रसुश्रुतो मनोः पुत्रः सुसन्धिस्तस्य चात्मजः।	<br>
सुसन्धेश्च तथामर्षः सहस्वान्नाम नामतः ॥ २६.२१० ॥	<br>
आसीत्सहस्वतः पुत्रो राजा विश्रुतवानिति।	<br>
तस्यासीद्विश्रुतवतः पुत्रो राजा बृहद्बलः ॥ २६.२११ ॥	<br>
एते इक्ष्वाकुदायादा राजानः प्रायशः स्मृताः।	<br>
वंशे प्रधाना ये तेऽस्मिन् प्राधान्येन तु कीर्त्तिताः ॥ २६.२१२ ॥	<br>
पठन् सम्यगिमां सृष्टिमादित्यस्य विवस्वतः।	<br>
प्रजावानेति सायुज्यं मनोर्वैवस्वतस्य सः ॥ २६.२१३ ॥	<br>
श्राद्धदेवस्य देवस्य प्रजानां पुष्टिदस्य च।	<br>
विपाप्मा विरजाश्चैव आयुष्मान् भवतेऽच्युतः ॥ २६.२१४ ॥	<br>
इति श्रीमहापुराणे वायुप्रोक्ते वैवस्वतमनुवंशवर्णनं नाम षड्विंशोध्यायः ॥ २६ ॥ *	<br>
