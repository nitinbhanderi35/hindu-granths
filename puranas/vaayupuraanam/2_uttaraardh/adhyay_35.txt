<br>
मनुष्यप्रकृतीन् देवान् कीर्त्यमानान्निबोधत ।	<br>
सङ्कर्षणो वासुदेवः प्रद्युम्नः साम्ब एव च ।। ३५.१ ।।	<br>
अनिरुद्धश्च पञ्चैते वंशवीराः प्रकीर्त्तिताः।	<br>
सप्तर्षयः कुबेरश्च यक्षो मणिवरस्तथा ।। ३५.२ ।।	<br>
शालकी बदरश्चैव विद्वान् धन्वन्तरिस्तथा।	<br>
नन्दिनश्च महादेवः शालङ्कायन उच्यते।	<br>
आदिदेवस्तदा जिष्णुरेभिश्च सह दैवतैः ।। ३५.३ ।।	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।ऋषय ऊचुः ।।	<br>
विष्णुः किमर्थं सम्भूतः स्मृताः सम्भूतयः कति।	<br>
भविष्याः कति वान्ये तु प्रादुर्भावा महात्मनः ।। ३५.४ ।।	<br>
ब्रह्मक्षेत्रे युगान्तेषु किमर्थमिह जायते ।	<br>
पुनः पुनर्म्मनुष्येषु तन्नः प्रब्रूहि पृच्छताम् ।। ३५.५ ।।	<br>
विस्तरेणैव सर्वाणि कर्म्माणि रिपुघातिनः।	<br>
श्रोतुमिच्छामहे सम्यग् देहैः कृष्णस्य धीमतः ।। ३५.६ ।।	<br>
कर्म्मणामानुपूर्व्यञ्च प्रादुर्भावाश्च ये प्रभो ।	<br>
या चास्य प्रकृतिः सूत ताश्चास्मान् वक्तुमर्हसि ।। ३५.७ ।।	<br>
कथं स भगवान् विष्णुः सुरेष्वरिनिषूदनः।	<br>
वसुदेवकुले धीमान् वासुदेवत्वमागतः ।। ३५.८ ।।	<br>
अमरैः सूत किं पुण्यं पुण्यकृद्भिरलंकृतम्।	<br>
देवलोकं समुत्सृज्य मर्त्यलोकमिहागतः ।। ३५.९ ।।	<br>
देवमानुषयोर्नेता भूर्भुवःप्रसवो हरिः।	<br>
किमर्थं दिव्यमात्मानं मानुषे समवेशयत् ।। ३५.१० ।।	<br>
यश्चक्रं वर्तयत्येको मनुष्याणां मनोमयम्।	<br>
मनुष्ये स कथं बुद्धिं चक्रे चक्रभृतां वरः ।। ३५.११ ।।	<br>
गोपायनं यः कुरुते जगतां सार्व्वलौकिकम्।	<br>
स कथं गां गतो विष्णुर्गोपमन्वकरोत्प्रभुः ।। ३५.१२ ।।	<br>
महाभूतानि भूतात्मा यो ददार चकार ह।	<br>
श्रीगर्भः स कथं गर्भे स्त्रिया भूचरया धृतः ।। ३५.१३ ।।	<br>
येन लोकान् क्रमैर्जित्त्वा त्रिभिस्त्रींस्त्रिदशेप्सया।	<br>
स्थापिता जगतो मार्गास्त्रिवर्गप्रवरास्त्रयः ।। ३५.१४ ।।	<br>
योऽन्तकाले जगत्पीत्वा कृत्वा तोयमयं वपुः।	<br>
लोकमेकार्णवं चक्रे दृश्यादृश्येन वर्त्मना ।। ३५.१५ ।।	<br>
यः पुराणे पुराणात्मा वाराहं वपुरास्थितः।	<br>
ददौ जित्त्वा वसुमतीं सुराणां सुरसत्तमः ।। ३५.१६ ।।	<br>
येन सैंहं वपुः कृत्वा द्विधाकृत्वा च यत्पुनः।	<br>
पूर्व्वदैत्यो महावीर्य्यो हिरण्यकशिपुर्हतः ।। ३५.१७ ।।	<br>
यः पुरा ह्यनलो भूत्वा और्व्वः संवर्त्तको विभुः।	<br>
पातालस्थोऽर्णवगतः पपौ तोयमयं हविः ।। ३५.१८ ।।	<br>
सहस्रचरणं देवं सहस्रांशुं सहस्रशः।	<br>
सहस्रशिरसं देवं यमाहुर्वै युगे युगे ।। ३५.१९ ।।	<br>
नाभ्यारण्याः समुद्भूतं यस्य पैतामहं गृहम्।	<br>
एकार्णवगते लोके तत्पङ्कजमपङ्कजम् ।। ३५.२० ।।	<br>
येन ते निहता दैत्याः संग्रामे तारकामये।	<br>
सर्व्वदेवमयं कृत्वा सर्वायुधधरं वपुः ।। ३५.२१ ।।	<br>
गरुडस्थेन चोत्सिक्तः कालनेमिर्निपातितः।	<br>
उत्तरांशे समुद्रस्य क्षीरोदस्यामृतोदधेः।	<br>
यः शेते शाश्वतं योगमास्थाय तिमिरं महत् ।। ३५.२२ ।।	<br>
पुराणी गर्भमधत्त दिव्यं तपःप्रकर्षाददितिः पुरा यम्।	<br>
शक्रञ्च यो दैत्यगणावरुद्धं गर्भावमानेन भृशं चकार ।। ३५.२३ ।।	<br>
यदानिलो लोकपदानि हृत्वा चकार दैत्यान् सलिलेशयांस्तान् ।	<br>
कृत्वादिदेवस्त्रिदिवस्य देवांश्चक्रे सुरेशं पुरुहूतमेव ।। ३५.२४ ।।	<br>
गार्हपत्येन विधिना अन्वाहार्य्येण कर्म्मणा।	<br>
अग्निमाहवनीयञ्च वेदिञ्चैव कुशस्रवम् ।। ३५.२५ ।।	<br>
प्रोक्षणीयं स्रुवञ्चैव अवभृथं तथैव च।	<br>
अथ त्रीनिह यश्चक्रे हव्यभाग प्रदान्मखे ।। ३५.२६ ।।	<br>
हव्यादांश्च सुरांश्चक्रे कव्यादांश्च पितॄनपि।	<br>
भोगार्थं यज्ञविधिना यो यज्ञो यज्ञकर्म्मणि ।। ३५.२७ ।।	<br>
यूपान् समित्स्रुवं सोमं पवित्रं परिधीनपि।	<br>
यज्ञियानि च द्रव्याणि यज्ञीयांश्च तथानलान् ।। ३५.२८ ।।	<br>
सदस्यान् यजमानांश्च अश्वमेधान् क्रतूत्तमान्।	<br>
विबभ्राज पुरा यश्च पारमेष्ठ्येन कर्म्मणा ।। ३५.२९ ।।	<br>
युगानुरूपं यः कृत्वा त्रील्लोँकान् हि यथाक्रमम्।	<br>
क्षणा निमेषाः काष्ठाश्च कलास्त्रैकालमेव च ।। ३५.३० ।।	<br>
मुहूर्त्तास्तिथयो मासा दिनसंवत्सरास्तथा।	<br>
ऋतवः कालयोगाश्च प्रमाणं त्रिविधन्तथा ।। ३५.३१ ।।	<br>
आयुः क्षेत्राण्युपचयं लक्षणं रूपसौष्ठवम्।	<br>
मेधा वित्तं च शौर्य्यञ्च शास्त्रस्यैव च पारणम् ।। ३५.३२ ।।	<br>
त्रयो वर्णास्त्रयो लोकास्त्रैविद्यं पावकास्त्रयः।	<br>
त्रैकाल्यं त्रीणि कर्म्माणि तिस्रो मायास्त्रयो गुणाः ।। ३५.३३ ।।	<br>
सृष्टा लोकाः सुराश्चैव येनात्यन्तेन कर्म्मणा।	<br>
सर्व्वभूतगणाः सृष्टाः सर्व्वभूतगणात्मना ।। ३५.३४ ।।	<br>
नृणामिन्द्रियपूर्व्वेण योगेन रमते च यः ।	<br>
गतागतानां यो नेता सर्व्वत्र विविधेश्वरः ।। ३५.३५ ।।	<br>
यो गतिर्धर्मयुक्तानामगतिः पापकर्म्मणाम्।	<br>
चातुर्वर्ण्यस्य प्रभवश्चातुर्वर्ण्यस्य रक्षिता ।। ३५.३६ ।।	<br>
चातुर्विद्यस्य यो वेत्ता चतुराश्रमसंश्रयः।	<br>
दिगन्तरं नभो भूमिरापो वायुर्विभावसुः ।। ३५.३७ ।।	<br>
चन्द्रसूर्य्यद्वयं ज्योतिर्युगेशः क्षणदाचरः।	<br>
यः परः श्रूयते देवो यः परं श्रूयते तपः ।। ३५.३८ ।।	<br>
यः परन्तपसः प्राहुर्यः परम्परमात्मवान्।	<br>
आदित्यादिस्तु यो देवो यश्च दैत्यान्तको विभुः ।। ३५.३९ ।।	<br>
युगान्तेष्वन्तको यश्च यश्च लोकान्तकान्तकः।	<br>
सेतुर्यो लोकसेतूनां मेध्यो यो मेध्यकर्म्मणाम् ।। ३५.४० ।।	<br>
वेद्यो यो वेदविदुषां प्रभुर्यः प्रभवात्मनाम्।	<br>
सोमभूतस्तु भूतानामग्निभूतोऽग्निवर्चसाम् ।। ३५.४१ ।।	<br>
मनुष्याणां मनोभूतस्तपोभूतस्तपस्विनाम् ।	<br>
विनयो नयतृप्तानां तेजस्तेजस्विनामपि ।। ३५.४२ ।।	<br>
विग्रहो विग्रहाणां यो गतिर्गतिमतामपि।	<br>
आकाश प्रभवो वायुर्वायुप्राणा हुताशनः ।। ३५.४३ ।।	<br>
दिवा हुताशनप्राणाः प्राणोऽग्नेर्मधुसूदनः।	<br>
रसोऽभवच्छोणितं वै शोणितान्मांसमुच्यते ।। ३५.४४ ।।	<br>
मांसात्तु मेदसो जन्म मेदसोऽस्थि निरूप्यते।	<br>
अस्थ्ना मज्जा समभवन्मज्जातः शुक्रसम्भवः ।। ३५.४५ ।।	<br>
शुक्राद्घर्भः समभवद्रसमूलेन कर्म्मणा।	<br>
तत्रापि प्रथमञ्चापस्ताः सौम्यराशिरुच्यते ।। ३५.४६ ।।	<br>
गर्भोष्मसम्भवो ज्ञेयो द्वितीयो राशिरुच्यते।	<br>
शुक्रं सोमात्मकं विद्यादार्त्तवं पावकात्मकम् ।। ३५.४७ ।।	<br>
भावौ रसानुगावेतौ वीर्य्ये च शशिपावकौ।	<br>
कफवर्गेऽभवच्छुक्रं पित्तवर्गे च शोणितम् ।। ३५.४८ ।।	<br>
कफस्य हृदयं स्थानं नाभ्यां पित्तं प्रतिष्ठितम्।	<br>
देहस्य मध्ये हृदयं स्थानन्तु मनसः स्मृतम् ।। ३५.४९ ।।	<br>
नाबिकोष्ठान्तरं यत्तु तत्र देवो हुताशनः।	<br>
मनः प्रजापतिर्ज्ञेयं कफः सोमो विभाव्यते ।। ३५.५० ।।	<br>
पित्तमग्निः स्मृतावेतावग्निसोमात्मकं जगत्।	<br>
एवं प्रवर्त्तितो गर्भो वर्त्ततेऽम्बुदसन्निभः ।। ३५.५१ ।।	<br>
वायुः प्रवेशनं चक्रे सङ्गतः परमात्मना।	<br>
स पञ्चधा शरीरस्थो विद्यते वर्द्धयेत् पुनः ।। ३५.५२ ।।	<br>
प्राणापानौ समानश्च उदानो व्यान एव च।	<br>
प्राणोऽस्य परमात्मानं वर्द्धयन् परिवर्त्तते ।। ३५.५३ ।।	<br>
अपानः पश्चिमं कायमुदानोर्द्ध्वशरीरगः।	<br>
व्यानो व्यानस्यते येन समानः सर्व्वसन्धिषु ।। ३५.५४ ।।	<br>
भूतावाप्तिस्ततस्तस्य जायतेन्द्रियगोचरा।	<br>
पृथिवी वायुराकाशमापो ज्योतिश्च पञ्चमम् ।। ३५.५५ ।।	<br>
सर्व्वेन्द्रिया निविष्टास्तं स्वं स्वं योगं प्रचक्रिरे।	<br>
पार्थिवं देहमाहुस्तं प्राणात्मानं च मारुतम् ।। ३५.५६ ।।	<br>
छिद्राण्याकाशयोनीनि जलास्रावं प्रवर्त्तते ।	<br>
तेजश्चक्षुःष्विता ज्योत्स्ना तेषां यन्नामतः स्मृतम्।	<br>
सङ्ग्रामा विषयाश्चैव यस्य वीर्य्यात्प्रवर्त्तिताः ।। ३५.५७ ।।	<br>
इत्येतान् पुरुषः सर्व्वान् सृजँल्लोकान् सनातनः।	<br>
नैधनेऽस्मिन् कथं लोके नरत्वं विष्णुरागतः ।। ३५.५८ ।।	<br>
एष नः संशयो धीमन्नेष वै विस्मयो महान् ।	<br>
कथं गतिर्गतिमतामापन्नो मानुषीं तनुम् ।। ३५.५९ ।।	<br>
श्रोतुमिच्छामहे विष्णोः कर्म्माणि च यथाक्रमम्।	<br>
आश्चर्य्याणि परं विष्णुर्वेददेवैश्च कथ्यते ।। ३५.६० ।।	<br>
विष्णोरुत्पत्तिमाश्चर्य्यं कथयस्व महामते।	<br>
एतदाश्चर्य्यमाख्यानं कथ्यतां वै सुखावहम् ।। ३५.६१ ।।	<br>
प्रख्यातबलवीर्य्यस्य प्रादुर्भावा महात्मनः।	<br>
कर्म्मणाश्चर्य्यभूतस्य विष्णोः सत्त्वमिहोच्यताम् ।। ३५.६२ ।।	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।सूत उवाच।।	<br>
अहञ्च कीर्त्तयिष्यामि प्रादुर्भावं महात्मनः।	<br>
यथा स भगवाञ्जातो मानुषेषु महातपाः ।। ३५.६३ ।।	<br>
सप्तसप्ततपः प्रोक्ता भृगुशापेन मानुषे।	<br>
जायते च युगान्तेषु देवकार्य्यर्थसिद्धये ।। ३५.६४ ।।	<br>
तस्य दिव्यतनुं विष्णोर्गदतो मे निबोधत।	<br>
युगधर्म्मे परावृत्ते काले च शिथिले प्रभुः ।। ३५.६५ ।।	<br>
कर्तुं धर्म्मव्यवस्थानं जायते मानुषेष्विह।	<br>
भृगोः शापनिमित्तेन देवासुरकृतेन च ।। ३५.६६ ।।	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।ऋषय ऊचुः।।	<br>
कथं देवासुरकृते अध्याहारमवाप्नुयात्।	<br>
एतद्वेदितुमिच्छामो वृत्तं दैवासुरं कथम् ।। ३५.६७ ।।	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।सूत उवाच।।	<br>
दैवासुरं यथावृत्तं ब्रुवतस्तन्निबोधत।	<br>
हिरण्यकशिपुर्दैत्यस्त्रैलोक्यं प्राक् प्रशासति ।। ३५.६८ ।।	<br>
बलिनाधिष्ठितं राष्ट्रं पुनर्लोकत्रये क्रमात्।	<br>
सख्यमासीत्परं तेषां देवानामसुरैः सह ।। ३५.६९ ।।	<br>
युगं वै दशसङ्कीर्णमासीदव्याहतं जगत्।	<br>
निदेशस्थायिनश्चैव तयोर्देवासुराभवन् ।। ३५.७० ।।	<br>
बलवान् वै विवादोऽयं संप्रवृत्तः सुदारुणः।	<br>
देवासुराणां च तदा घोरक्षयकरो महान् ।। ३५.७१ ।।	<br>
तेषां दायनिमित्तं वै संग्राणा बहवोऽभवन्।	<br>
वाराहेऽस्मिन् दश द्वौ च षण्डामार्कोत्तराः स्मृता ।। ३५.७२ ।।	<br>
नामतस्तु समासेन श्रृणुध्वं तान् विवक्षतः।	<br>
प्रथमो नारसिंहस्तु द्वितीयश्चापि वामनः ।। ३५.७३ ।।	<br>
तृतीयः स तु वाराहश्चतुर्थोऽमृतमन्धनः।	<br>
संग्रामः पञ्चमश्चैव सुघोरस्तारकामयः ।। ३५.७४ ।।	<br>
षष्ठो ह्याडीबकस्तेषां सप्तमस्त्रैपुरः स्मृतः।	<br>
अन्धकारोऽष्टमस्तेषां ध्वजश्च नवमः स्मृतः ।। ३५.७५ ।।	<br>
वार्त्तश्च दशमो ज्ञेयस्ततो हाला हलः स्मृतः।	<br>
स्मृतो द्वादशमस्तेषां घोरकोलाहलोऽपरः ।। ३५.७६ ।।	<br>
हिरण्यकशिपुर्दैत्यो नरसिंहेन सूदितः।	<br>
वामनेन बलिर्वद्धस्त्रैलोक्याक्रमणे कृते ।। ३५.७७ ।।	<br>
हिरण्याक्षो हतो द्वन्द्वे प्रतिवादे तु दैवतैः।	<br>
महाबलो महासत्त्वः संग्रामेष्वपराजितः ।। ३५.७८ ।।	<br>
दंष्ट्रायान्तु वराहेण समुद्राद्भूर्यदा कृता ।	<br>
प्राह्लादो निर्जितो युद्धे इन्द्रेणामृतमन्थने ।। ३५.७९ ।।	<br>
विरोचनस्तु प्राह्लादिर्नित्यमिन्द्रवधोद्यतः।	<br>
इन्द्रेणैव स विक्रम्य निहतस्तारकामये ।। ३५.८० ।।	<br>
भवादवध्यतां प्राप्य विशेषास्त्रादिभिस्तु यः।	<br>
सञ्जभो निहतः षष्ठे शक्राविष्टेन विष्णुना ।। ३५.८१ ।।	<br>
अशक्नुवन्तो देवेषु पुरं गोप्तुं त्रिदैवतम् ।	<br>
निहता दानवाः सर्वे त्रिपुरस्त्र्यम्बकेण तु ।। ३५.८२ ।।	<br>
अष्टमे त्वसुराश्चैवं राक्षसाश्चान्धकारकाः।	<br>
जितदेवमनुष्यैस्तु पितृभिश्चैव सङ्गतान् ।। ३५.८३ ।।	<br>
संवृतान् दानवांश्चैव सङ्गतान् कृत्स्नशश्च तान् ।	<br>
तथा विष्णुसहायेन महेन्द्रेण निबर्हिताः ।। ३५.८४ ।।	<br>
हतो ध्वजो महेन्द्रेण मायाच्छन्नश्च योधयन्।	<br>
ध्वजे लक्ष्यं समाविश्य विप्रवर्त्तिर्महाभुजः ।। ३५.८५ ।।	<br>
दैत्यांश्च दानवांश्चैव संहतान् कृत्स्नशश्च तान्।	<br>
रजिः कोलाहले सर्वान् देवैः परिवृतोऽजयत्।	<br>
यज्ञामृतेन विजितौ षण्डामार्कौ तु दैवतैः ।। ३५.८६ ।।	<br>
एते दैवासुरा वृत्ताः संग्रामा द्वादशैव तु।	<br>
देवासुरक्षयकराः प्रजानामशिवाय च ।। ३५.८७ ।।	<br>
हिरण्यकशिपू राजा वर्षाणामर्बुदं बभौ।	<br>
तथा शतसहस्राणि ह्यदिकानि द्विसप्ततिः ।	<br>
अशीतिं च सहस्राणि त्रैलोक्यस्येश्वरोऽभवत् ।। ३५.८८ ।।	<br>
पर्याये तस्य राजाऽनु बलिर्वर्षार्बुदं पुनः ।	<br>
षष्टिं चैव सहस्राणि त्रिंशतं नियुतानि च ।। ३५.८९ ।।	<br>
बले राज्याधिकारस्तु यावत्कालं बभूव ह।	<br>
प्रह्लादेन गृहीतोऽभूत्तावत्कालं तदासुरैः ।। ३५.९० ।।	<br>
इन्द्रास्त्रयस्ते विख्याता असुराणां महौजसः ।	<br>
दैत्यसंस्थमिदं सर्वमासीद्दशयुगं किल ।। ३५.९१ ।।	<br>
असपत्नं ततः सर्वं राष्ट्रं दशयुगं पुरा।	<br>
त्रैलोक्यमव्ययमिदं महेन्द्रेण तु पाल्यते ।। ३५.९२ ।।	<br>
प्रह्लादस्य ततश्चादस्त्रैलोक्यं कालपर्ययात् ।	<br>
पर्यायेण च संप्राप्ते त्रैलोक्ये पाकशासनः ।। ३५.९३ ।।	<br>
ततोऽसुरान् परित्यज्य यज्ञे देवा उपागमन् ।	<br>
यज्ञे देवानथ गते काव्यं ते ह्यसुराब्रुवन् ।। ३५.९४ ।।	<br>
कृतं नो मिषतां राष्ट्रं त्यक्त्वा यज्ञं पुनर्गताः।	<br>
स्थातुं न शक्नुमो ह्यद्य प्रविशामो रसातलम् ।। ३५.९५ ।।	<br>
एवमुक्तोऽब्रवीदेतान् विषण्णः सान्त्वयन् गिरा।	<br>
माभैष्ट धारयिष्यामि तेजसा स्वेन चासुराः ।। ३५.९६ ।।	<br>
वृष्टिरोषधयश्चैव रसा वसु च यद्वयम्।	<br>
कृत्स्ना मयि च तिष्ठन्ति पादस्तेषां सुरेषु वै।	<br>
युष्मदर्थं प्रदास्यामि तत्सर्वं धार्यते मया ।। ३५.९७ ।।	<br>
ततो देवासुरान् दृष्ट्वा धृतान् काव्येन धीमता।	<br>
अमन्त्रयंस्तदा ते वै संविग्ना विजिगीषया ।। ३५.९८ ।।	<br>
एष काव्य इदं सर्वं व्यावर्त्तयति नो बलात् ।	<br>
साधु गच्छामहे तूर्णं क्षीणान्नाप्याययस्व तान् ।	<br>
प्रसह्य हत्वा शिष्टान् वै पातालं प्रापयामहे ।। ३५.९९ ।।	<br>
ततो देवाः सुसंरब्धा दानवानभिसृत्य वै।	<br>
जध्नुस्तै र्वध्यमानास्ते काव्यमेवाभिदुद्रुवुः ।। ३५.१०० ।।	<br>
ततः काव्यस्तु तान्दृष्ट्वा तूर्णं देवैरभिद्रुतान्।	<br>
समरेऽक्त्रक्षतार्त्तांस्तान् देवेभ्यस्तान् दितेः सुतान् ।। ३५.१०१ ।।	<br>
काव्यो दृष्ट्वा स्थितान् देवान् तत्र देवोऽभ्यचिन्तयत्।	<br>
तानुवाच ततो ध्यात्वा पूर्ववृत्तमनुस्मरन् ।। ३५.१०२ ।।	<br>
त्रैलोक्यं विजितं सर्वं वामनेन त्रिभिः क्रमैः ।	<br>
बलिर्बद्धो हतो जम्भो निहतश्च विरोचनः ।। ३५.१०३ ।।	<br>
महार्हेषु द्वादशसु संग्रामेषु सुरैर्हताः।	<br>
तैस्तैरुपायैर्भूयिष्ठा निहता ये प्रधानतः ।। ३५.१०४ ।।	<br>
किञ्चिच्छिष्टास्तु वै यूयं युद्धेष्वन्त्येषु वै स्वयम्।	<br>
नीतिं वो हि विधास्यामि कालः कश्चित्प्रतीक्ष्यताम् ।। ३५.१०५ ।।	<br>
यास्याम्यहं महादेवं मन्त्रार्थे विजयाय वः।	<br>
अग्निमाप्याययेद्धोता मन्त्रैरेव बृहस्पतिः ।। ३५.१०६ ।।	<br>
ततो यास्याम्यहं देवं मन्त्रार्थे नीललोहितम्।	<br>
युष्माननुग्रहीष्यामि पुनः पश्चादिहागतः ।। ३५.१०७ ।।	<br>
यूयं तपश्चरध्वं वै संवृता वल्कलैर्वने।	<br>
न वै देवा वधिष्यन्ति यावदागमनं मम ।। ३५.१०८ ।।	<br>
अप्रतीपांस्ततो मन्त्रान् देवात् प्राप्य महेश्वरात्।	<br>
योत्स्यामहे पुनर्देवांस्ततः प्राप्स्यथ वै जयम् ।। ३५.१०९ ।।	<br>
ततस्ते कृतसंवादा देवानूचुस्ततोऽसुराः।	<br>
न्यस्तवादा वयं सर्वे लोकान् यूयं क्रमन्तु वै ।। ३५.११० ।।	<br>
वयं तपश्चरिष्यामः संवृता वल्कलैर्वने।	<br>
प्रह्लादस्य वचः श्रुत्वा सत्यव्याहरणं तु तत् ।। ३५.१११ ।।	<br>
ततो देवा निवृत्ता वै विज्वरा मुदिताश्च ह।	<br>
न्यस्तशस्त्रेषु दैत्येषु स्वान् वै जग्मुर्यथागतान् ।। ३५.११२ ।।	<br>
ततस्तानब्रवीत्काव्यः कञ्चित्कालमुपास्यताम्।	<br>
निरुत्सुकैस्तपोयुक्तैः कालं कार्यार्थसाधकैः।	<br>
पितुर्ममाश्रमस्था वै सर्वे देवाः सवासवाः ।। ३५.११३ ।।	<br>
स सन्दिश्यासुरान् काव्यो महादेवं प्रपद्य च।	<br>
प्रणम्येनसुवाचाथ जगत्प्रभवमीश्वरम् ।। ३५.११४ ।।	<br>
मन्त्रानिच्छाम्यहं देव मे नसन्ति बृहस्पतौ।	<br>
पराभवाय देवानामसुरेष्वभयावहान् ।। ३५.११५ ।।	<br>
एवमुक्तोऽब्रवीद्देवो मन्त्रानिच्छसि वै द्विज।	<br>
व्रतं चर मयो द्दिष्टं ब्रह्मचारी समाहितः ।। ३५.११६ ।।	<br>
पूर्णं वर्षसहस्रं वै कुण्डधूममवाक्शिराः।	<br>
यद्युपास्यसि भद्रन्ते मत्तो मन्त्रमवाप्स्यसि ।। ३५.११७ ।।	<br>
तथोक्तो देव देवेन स शुक्रस्तु महातपाः।	<br>
पादौ संस्पृश्य देवस्य बाढमित्यभ्यभाषत ।। ३५.११८ ।।	<br>
व्रतं चराम्यहं शेषं यथोद्दिष्टोऽस्मि वै प्रभो।	<br>
ततो नियुक्तो देवेन कुण्डधारोऽस्य धूमकृत् ।। ३५.११९ ।।	<br>
असुराणां हितार्थाय तस्मिञ्छुक्रे गते तदा।	<br>
मन्त्रार्थं तत्र वसति ब्रह्मचर्ये महेश्वरः ।। ३५.१२० ।।	<br>
तद्बुद्ध्वा नातिपूर्वन्तु राज्यं न्यस्तं तदासुरैः।	<br>
तस्मिञ्छिद्रे तदामर्षा देवास्तान् समभिद्रवन्।	<br>
निशितात्तायुधाः सर्वे बृहस्पतिपुरोगमाः ।। ३५.१२१ ।।	<br>
दृष्ट्वासुरगणा देवान् प्रगृहीतायुधान् पुनः।	<br>
उत्पेतुः सहसा सर्वे सन्त्रस्तास्ते ततोऽभवन् ।। ३५.१२२ ।।	<br>
न्यस्तशस्त्रे जये दत्ते आचार्यव्रतमास्थिते।	<br>
सन्त्यज्य. समयं देवास्ते सपत्नजिघांसवः ।। ३५.१२३ ।।	<br>
अनाचार्यास्तु भद्रं वो विश्वस्तास्तपसि स्थिताः।	<br>
चीरवल्काजिनधरा निष्क्रिया निष्परिग्रहाः ।। ३५.१२४ ।।	<br>
रणे विजेतुं देवान् वै नशक्ष्यामः कथञ्चन।	<br>
अशुद्धेन प्रपद्यामः शरणं काव्यमातरम् ।। ३५.१२५ ।।	<br>
ज्ञापयामस्ततमिदं यावदागमनं गुरोः।	<br>
विनिवृत्ते ततः काव्ये योत्स्यामो युधि तान् सुरान् ।। ३५.१२६ ।।	<br>
एवमुक्त्वा सुरान् योग्यं शरणं काव्यमातरम्।	<br>
प्रापद्यन्त ततो भीतास्तदा चैव तदाऽभयम् ।। ३५.१२७ ।।	<br>
दत्तन्तेषान्तु भीतानां दैत्या नामभयार्थिनाम्।	<br>
न भेतव्यं न भेतव्य भयन्त्यजत दानवाः ।। ३५.१२८ ।।	<br>
मत्सन्निधौ वर्ततां वो न भीर्भवितुमर्हति।	<br>
भयाच्चाप्यभिपन्नांस्तान् दृष्ट्वा देवासुरांस्तदा ।। ३५.१२९ ।।	<br>
अभिजग्मुः प्रसह्यैतानविचार्य बलाबलम्।	<br>
तांस्त्रस्तान् वध्यमानांश्च देवैर्दृष्ट्वासुरांस्तदा ।। ३५.१३० ।।	<br>
देवी क्रुद्धाब्रवीदेनाननिन्द्रत्वं करोम्यहम्।	<br>
संस्तभ्य शीघ्रं संरम्भादिन्द्रं साऽभ्यचरत्ततः ।। ३५.१३१ ।।	<br>
ततः संस्तम्भितं दृष्ट्वा शक्रंदेवास्तु यूपवत्।	<br>
व्यद्रवन्त ततो भीता दृष्ट्वा शक्रं वशीकृतम् ।। ३५.१३२ ।।	<br>
गतेषु सुरसङ्घेषु विष्णुरिन्द्रमभाषत।	<br>
मांत्वं प्रविश भद्रन्ते नेष्यामि त्वां सुरेश्वर ।। ३५.१३३ ।।	<br>
एवमुक्तस्ततो विष्णुं प्रविवेश पुरन्दरः।	<br>
विष्णुना रक्षितं दृष्ट्वा देवी क्रुद्धा वचोऽवदत् ।। ३५.१३४ ।।	<br>
एषा त्वां विष्णुना सार्द्धं दहामि मघवानिव।	<br>
मिषतां सर्वभूतानां दृश्यतां मे तपोबलम् ।। ३५.१३५ ।।	<br>
तयाभिभूतौ तौ देवाविन्द्रविष्णू जजल्पतुः।	<br>
कथं मुच्येव सहितौ विष्णुरिन्द्रमभाषत ।। ३५.१३६ ।।	<br>
इन्द्रोऽब्रवीज्जहि ह्येनां यावन्नौ न दहेद्विभो।	<br>
विशेषेणाभिभूतोऽहमतस्त्वञ्च हि मा चिरम् ।। ३५.१३७ ।।	<br>
ततः समीक्ष्य तां विष्णुः स्त्रीवधं कर्त्तुमास्थितः।	<br>
अभिध्याय ततश्चक्रमापन्नः सत्वरं प्रभुः ।। ३५.१३८ ।।	<br>
तस्याः सत्वरमाणायाः शीघ्रकारी सुरारिहा।	<br>
स्त्रिया विष्णुस्ततो देव्या क्रूरं बुद्ध्वा चिकीर्षितम्।	<br>
क्रुद्धस्तदस्त्रमाविद्ध्य शिरश्चिच्छेद माधवः ।। ३५.१३९ ।।	<br>
तं दृष्ट्वा स्त्रीवधं घोरं चुकोप भृगुरीश्वरः।	<br>
ततोऽभिशस्तो भृगुणा विष्णुर्भार्यावधे तदा ।। ३५.१४० ।।	<br>
यस्मात्ते जानता धर्मानवध्या स्त्री निषूदिता।	<br>
तस्मात्त्वं सप्तकृत्वो वै मानुषेषु प्रपत्स्यसि ।। ३५.१४१ ।।	<br>
ततस्तेनाभिशापेन नष्टे धर्मे पुनः पुनः।	<br>
लोके सर्वहितार्थाय जायते मानुषेष्विह ।। ३५.१४२ ।।	<br>
अनुव्याहृत्य विष्णुं स तदादाय शिरः स्वयम्।	<br>
समानीय ततः काये अपो गृह्येदमब्रवीत् ।। ३५.१४३ ।।	<br>
एष त्वां विष्णुना सत्ये हतां संजीवयाम्यहम् ।	<br>
यदि कृत्स्नो मया धर्मश्चरितो ज्ञायतेऽपि वा।	<br>
तेन सत्येन जीवस्व यदि सत्यं ब्रवीम्यहम् ।। ३५.१४४ ।।	<br>
सत्याभिव्याहृता तस्या देवी संजीविता तदा।	<br>
तदा तां प्रोक्ष्य शीताभिरद्भिर्जीवेति सोऽब्रवीत् ।। ३५.१४५ ।।	<br>
ततस्तां सर्वभूतानि दृष्ट्वा सुप्तोत्थितामिव।	<br>
साधु साध्वित्यदृश्यानां वाचस्ताः सस्वरुर्दिशः ।। ३५.१४६ ।।	<br>
दृष्ट्वा सञ्जीवितामेवं देवीं तां भृगुणा तदा।	<br>
मिषतां सर्वभूतानां तदद्भुतमिवाभवत् ।। ३५.१४७ ।।	<br>
असंभ्रान्तेन भृगुणा पत्नीं सञ्जीवितां ततः।	<br>
दृष्ट्वा शक्रो न लेभेऽथ शर्म काव्यभयात्ततः ।। ३५.१४८ ।।	<br>
प्रजागरे ततश्चेन्द्रो जयन्तीमात्मनः सुताम्।	<br>
प्रोवाच मतिमान् वाक्यं स्वां कन्यां पाकशासनः ।। ३५.१४९ ।।	<br>
एष काव्यो ह्यनिन्द्राय चरते दारुणं तपः।	<br>
तेनाहं व्याकुलः पुत्रि कृतो धृतिमता दृढम् ।। ३५.१५० ।।	<br>
गच्छ सम्भावयस्वैनं श्रमापनयनैः शुभैः।	<br>
तैस्तैर्मनोनुकूलैश्च ह्युपचारैरतन्द्रिता ।। ३५.१५१ ।।	<br>
देवी सा हीन्द्रतुहिता जयन्ती शुभचारिणी।	<br>
युक्तध्यानञ्च शाम्यं तं दुर्बलं धृतिमास्थितम् ।। ३५.१५२ ।।	<br>
पित्रा यथोक्तं काव्यं सा काव्ये कृतवती तदा।	<br>
गीर्भिश्चैवानुकूलाभिः स्तुवती वल्गुभाषिणी ।। ३५.१५३ ।।	<br>
गात्रसंवाहनैः काले सेवमाना सुखावहैः ।	<br>
शुश्रूषन्त्यनुकूला च उवास बहुलाः समाः ।। ३५.१५४ ।।	<br>
पूर्णे धूमव्रते चापि घोरे वर्षसहस्रिके ।	<br>
वरेण च्छन्दयामास काव्यं प्रीतोऽभवत्तदा ।। ३५.१५५ ।।	<br>
एवं ब्रुवंस्त्वयैकेन चीर्णं नान्येन केनचित्।	<br>
तस्मात्त्वं तपसा बुद्ध्या श्रुतेन च बलेन च ।। ३५.१५६ ।।	<br>
तेजसा चापि विबुधान् सर्वानभिभविष्यसि।	<br>
यच्च किञ्चिन्मम ब्रह्मन् विद्यते भृगुनन्दन ।। ३५.१५७ ।।	<br>
साङ्गञ्च सरहस्यञ्च यज्ञोपनिषदान्तथा।	<br>
प्रतिभास्यति ते सर्वं तच्चाद्यन्तं न कस्यचित् ।। ३५.१५८ ।।	<br>
सर्वाभिभावी तेन त्वं द्विजश्रेष्ठो भविष्यसि।	<br>
एवं दत्त्वा वरांस्तस्मै भार्गवाय पुनः पुनः ।। ३५.१५९ ।।	<br>
अजेयत्वं धनेशत्वमवध्यत्वं च वै ददौ।	<br>
एतान् लब्ध्वा वरान् काव्यः सम्प्रहृष्टतनूरुहः ।। ३५.१६० ।।	<br>
हर्षात् प्रादुर्बभौ तस्य देवस्तोत्रं महेश्वरम्।	<br>
तदा तिर्यक्स्थितस्त्वेवं तुष्टुवे नीललोहितम् ।। ३५.१६१ ।।	<br>
नमोऽस्तु शितिकण्ठाय सुरापाय सुवर्चसे।	<br>
रिरिहाणाय लोपाय वत्सराय जगत्पते ।। ३५.१६२ ।।	<br>
कपर्दिने ह्यूर्द्ध्वरोम्णे हयाय करणाय च।	<br>
संस्कृताय सुतीर्थाय देवदेवाय रंहसे ।। ३५.१६३ ।।	<br>
उष्णीषिणे सुवक्राय सहस्राक्षाय मीढुषे।	<br>
वसुरेताय रुद्राय तपसे चीरवाससे ।। ३५.१६४ ।।	<br>
ह्रस्वाय मुक्तकेशाय सेनान्ये रोहिताय च ।। ३५.१६५ ।।	<br>
कवये राजवृद्धाय तक्षकक्रीडनाय च।	<br>
गिरिशायार्कनेत्राय यतिने जाम्बवाय च।	<br>
सुवृत्ताय सुहस्ताय धन्विने भार्गवाय च ।। ३५.१६६ ।।	<br>
सहस्रबाहवे चैव सहस्रामलचक्षुषे।	<br>
सहस्रकुक्षये चैव सहस्रचरणाय च ।। ३५.१६७ ।।	<br>
सहस्रशिरसे चैव बहुरूपाय वेधसे।	<br>
भवाय विश्वरूपाय श्वेताय पुरुषाय च ।। ३५.१६८ ।।	<br>
निषङ्गिणे कवचिने सूक्ष्माय क्षपणाय च।	<br>
ताम्राय चैव भीमाय उग्राय च शिवाय च ।। ३५.१६९ ।।	<br>
बभ्रवे च पिशङ्गाय पिङ्गलायारुणाय च।	<br>
महादेवाय शर्व्वाय विश्वरूपशिवाय च ।। ३५.१७० ।।	<br>
हिरण्याय च शिष्टाय श्रेष्ठाय मध्यमाय च ।	<br>
पिनाकिने चेषुमते चित्राय रोहिताय च ।। ३५.१७१ ।।	<br>
दुन्दुभ्यायैकपादाय अर्हाय बुद्धये तथा।	<br>
मृगव्याधाय सर्पाय स्थाणवे भीषणाय च ।। ३५.१७२ ।।	<br>
बहुरूपाय चोग्राय त्रिनेत्रायेश्वराय च।	<br>
कपिलायैकवीराय मृत्यवे त्र्यम्बकाय च ।। ३५.१७३ ।।	<br>
वास्तोष्पते विनाकाय शङ्कराय शिवाय च।	<br>
आरण्याय गुहस्थाय यतिने ब्रह्मचारिणे ।। ३५.१७४ ।।	<br>
साङ्ख्याय चैव योगाय ध्यानिने दीक्षिताय च।	<br>
अन्तर्हिताय शर्व्वाय मान्याय मालिने तथा ।। ३५.१७५ ।।	<br>
बुद्धाय चैव पुण्याय धार्मिकाय शुभाय च।	<br>
रोधसे चेकितानाय ब्रह्मिष्ठाय महर्षये ।। ३५.१७६ ।।	<br>
चतुष्पादाय मेध्याय धर्मिणे शीघ्रगाय च।	<br>
शिखण्डिने कपालाय दंष्ट्रिणे विश्वमेधसे ।। ३५.१७७ ।।	<br>
अप्रतीघाताय दीप्ताय भास्कराय सुमेधसे।	<br>
क्रूराय विकृतायैव बीभत्साय शिवाय च ।। ३५.१७८ ।।	<br>
सौम्याय चैव पुण्याय धार्मिकाय शुभाय च।	<br>
अवध्याय मृताङ्गाय नित्याय शाश्वताय च ।। ३५.१७९ ।।	<br>
साद्याय शरभायैव शूलिने च त्रिचक्षुषे।	<br>
सोमपायाज्यपायैव धूमपायोष्मपाय च ।। ३५.१८० ।।	<br>
शुचये रेरिहाणाय सद्योजाताय मृत्यवे।	<br>
पिशिताशाय खर्वाय मेधाय वैद्युताय च ।। ३५.१८१ ।।	<br>
व्याश्रिताय श्रविष्टाय भारतायान्तरिक्षये।	<br>
क्षमाय सह मानाय सत्याय तपनाय च ।। ३५.१८२ ।।	<br>
त्रिपुरघ्नाय दीप्ताय चक्राय रोमशाय च।	<br>
तिग्मायुधाय मेध्याय सिद्धाय च पुलस्तये ।। ३५.१८३ ।।	<br>
रोचमानाय खण्डाय स्फीताय ऋषभाय च।	<br>
भोगिने पुञ्जमानाय शान्तायैवोर्द्ध्वरेतसे ।। ३५.१८४ ।।	<br>
अघघ्नाय मख्घ्नाय मृत्यवे यज्ञियाय च।	<br>
कृशानवे प्रचेताय वह्नये किशलाय च ।। ३५.१८५ ।।	<br>
सिकत्याय प्रसन्नाय वरेण्यायैव चक्षुषे।	<br>
क्षिप्रेगवे सुधन्वाय प्रमेध्याय प्रियाय च ।। ३५.१८६ ।।	<br>
रक्षोघ्नाय पशुघ्नाय विघ्नाय शयनाय च।	<br>
विभ्रान्ताय महन्ताय अन्तये दुर्गमाय च ।। ३५.१८७ ।।	<br>
दक्षाय च जघन्याय लोकानामीश्वराय च।	<br>
अनामयाय चोर्द्ध्वाय संहत्याधिष्ठिताय च ।। ३५.१८८ ।।	<br>
हिरण्यबाहवे चैव सत्याय शमनाय च।	<br>
असिकल्याय माघाय रीरिण्यायैकचक्षुषे ।। ३५.१८९ ।।	<br>
श्रेष्ठाय वामदेवाय ईशानाय च धीमते।	<br>
महाकल्पाय दीप्ताय रादेनाय हसाय च ।। ३५.१९० ।।	<br>
वृतधन्वने कविचिने रथिने च वरूथिने।	<br>
भृगुनाथाय शुक्राय वह्निरिष्टाय धीमते ।। ३५.१९१ ।।	<br>
अघाय अघशंसाय विप्रियाय प्रियाय च ।	<br>
दिग्वासःकृत्तिवासाय भगघ्नाय नमोऽस्तु ते ।। ३५.१९२ ।।	<br>
पशूनां पतये चैव भूतानां पतये नमः।	<br>
प्रणने ऋग्यजुःसाम्ने स्वधायै च सुधाय च ।। ३५.१९३ ।।	<br>
वषट्कारतमायैव तुभ्यमन्तात्मने नमः ।	<br>
स्रष्ट्रे धात्रे तथा होत्रे हर्त्रे च क्षपणाय च ।। ३५.१९४ ।।	<br>
भूतभव्यभवायैव तुभ्यं कालात्मने नमः।	<br>
वसवे चैव साध्याय रुद्रादित्याश्विनाय च ।। ३५.१९५ ।।	<br>
विश्वाय मरुते चैव तुभ्यन्देवात्मने नमः।	<br>
अग्निसोमर्त्विगिज्याय पशुमन्त्रौषधाय च ।। ३५.१९६ ।।	<br>
दक्षिणावभृथायैव तुभ्यं यज्ञात्मने नमः ।	<br>
तपसे चैव सत्याय त्यागाय च शमाय च ।। ३५.१९७ ।।	<br>
अहिंसायाप्यलोभाय सुवेशायातिशाय च।	<br>
सर्वभूतात्मभूताय तुभ्यं योगात्मने नमः ।। ३५.१९८ ।।	<br>
पृथिव्यै चान्तरिक्षाय दिवाय च महाय च।	<br>
जनस्तपाय सत्याय तुभ्यं लोकात्मने नमः ।। ३५.१९९ ।।	<br>
अव्यक्तायाथ महते भूतायैवोन्द्रियाय च ।	<br>
तन्मात्राय महान्ताय तुभ्यं तत्त्वात्मने नमः ।। ३५.२०० ।।	<br>
नित्याय चार्थलिङ्गाय सूक्ष्माय चेतनाय च।	<br>
शुद्धाय विभवे चैव तुभ्यं नित्यात्मने नमः ।। ३५.२०१ ।।	<br>
नमस्ते त्रिषु लोकेषु स्वरान्तेषु भवादिषु।	<br>
सत्यान्तेषु महान्तेषु चतुर्षु च नमोऽस्तु ते ।। ३५.२०२ ।।	<br>
नमःस्तोत्रे मया ह्यस्मिन् सदसद्व्याहृतं विभो।	<br>
मद्भक्त इति ब्रह्मण्य सर्वन्तत् क्षन्तुमर्हसि ।। ३५.२०३ ।।	<br>
इति श्रीमहापुराणे वायुप्रोक्ते विष्णुमाहात्म्ये शम्भुस्तवकीर्त्तनं नाम पञ्चत्रिंशोऽध्यायः ।। ३५ ।। *	<br>
<br>
