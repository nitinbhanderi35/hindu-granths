&nbsp;&nbsp;&nbsp;&nbsp;शंयुरुवाच।।	<br>
किञ्चिद्दत्तं पितॄणां तु धिनोति वदतां वर ।	<br>
किं हि स्विच्चिररात्राय किञ्चानन्त्याय कल्पते ।। २१.१ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;बृहस्पतिरुवाच।	<br>
हवींषि श्राद्धकाले तु यानि श्राद्धविदो विदुः।	<br>
तानि मे श्रृणु सर्वाणि फलं चैषां यथाबलम् ।। २१.२ ।।	<br><br>
तिलैर्व्रीहियवैर्माषैरद्भिर्मूलफलेन च।	<br>
दत्तेन मासं प्रीयन्ते श्राद्धेन तु पितामहाः ।। २१.३ ।।	<br><br>
मत्स्यैः प्रीणन्ति द्वौ मासौ त्रीन्मासान्हारिणेन तु।	<br>
शाशन्तु चतुरो मासान् पञ्च प्रीणाति शाकुनम् ।। २१ .४ ।।	<br><br>
वाराहेण तु षण्मासाञ्छागलं साप्तमासिकम्।	<br>
अष्टमासिकमित्युक्तं यच्च पार्षतकं भवेत् ।। २१.५ ।।	<br><br>
रौरवेण तु प्रीयन्ते नवमासान् पितामहाः।	<br>
गवयस्य तु मांसेन तृप्तिः स्याद्दशमासिकी ।। २१.६ ।।	<br><br>
कूर्मस्य चैव मांसेन मासानेकादशैव तु ।	<br>
श्राद्धमेव विजानीयाद्गव्यं संवत्सरं भवेत् ।। २१.७ ।।	<br><br>
तथा गव्यसमायुक्तं पायसं मधुसर्पिषा।	<br>
वध्रीणसस्य मांसेन तृप्तिर्द्वादशवार्षिकी ।। २१.८ ।।	<br><br>
आनन्त्याय भवेद्युक्तं खाड्गमांसैः पितृक्षये।	<br>
कृष्णच्छागस्तथा गोधा आनन्त्यायैव कल्पते ।। २१.९ ।।	<br><br>
अत्र गाथाः पितृगीताः कीर्त्तयन्ति पुराविदः।	<br>
तास्तेऽहं संप्रवक्ष्यामि यथावत्सन्निबोधत ।। २१.१० ।।	<br><br>
अपि नः स्वकुले जायाद्योऽन्नं दद्यात्र्त्रयोदशीम्।	<br>
पायसं मधुसर्पिर्भ्यां छायायां कुञ्जरस्य तु ।। २१.११ ।।	<br><br>
आजेन सर्वलोहेन वर्षासु च मघासु च।	<br>
एष्टव्या बहवः पुत्रा यद्येकोऽपि गयां व्रजेत्।	<br>
गौरीं वाप्युद्वहेद्भार्य्यां नीलं वा वृषमुत्सृजेत् ।। २१.१२ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;शंयुरुवाच।।	<br>
गयादीनां फलं तात प्रब्रूहि समपृच्छतः।	<br>
पितॄणां चैव यत्पुण्यं निखिलेन ब्रवीहि मे ।। २१.१३ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;बृहस्पतिरुवाच।।	<br>
गयायामक्षयं श्राद्धं जपहोमतपांसि च।	<br>
पितृङयाहे ते पुत्र तस्मात्तत्राक्षयं स्मृतम् ।। २१.१४ ।।	<br><br>
पुनीयादेकविंशन्तु गौर्यामुत्पादितः सुतः।	<br>
मातामहांस्तु षड्‌भूय इति तस्याः फलं स्मृतम् ।। २१.१५ ।।	<br><br>
फलं वृषस्य वक्ष्यामि गदतो मे निबोधत।	<br>
वृषोत्स्रष्टा पुनात्येव दशातीतान् दशावरान् ।। २१.१६ ।।	<br><br>
यत्किञ्चित् स्पृश्यते तोयैरुत्तीर्णेन जलान्महीम्।	<br>
वृषोत्सर्गे पितॄणां तु ह्यक्षयं स मुदाहृतम् ।। २१.१७ ।।	<br><br>
यद्यद्धि संस्पृशेत्तोयं लांगूलादिभिरन्ततः।	<br>
सर्वं तदक्षयं तस्य पितॄणां नात्र संशयः ।। २१.१८ ।।	<br><br>
श्रृङ्गैः खुरैर्वा यद्भूमिमिल्लिखत्य निशं वृषः।	<br>
मधुकुल्याः पितॄंस्तस्य अक्षयास्ता भवन्ति वै ।। २१.१९ ।।	<br><br>
सहस्रनल्वमात्रेण तडागेन यथा श्रुतिः।	<br>
तृप्तिस्तृप्तिः पितॄणां वै तद्वृषस्याधिकोच्यते ।। २१.२० ।।	<br><br>
यो ददाति गुढैर्मिश्रांस्तिलान् वै श्राद्धकर्मणि।	<br>
मधुना मधुमिश्रान् वा अक्षयं सर्वमेव तत् ।। २१.२१ ।।०	<br>
&nbsp;&nbsp;&nbsp;&nbsp;&nbsp;&nbsp;&nbsp;बृहस्पतिरुवाच।।	<br>
न ब्राह्मणान् परीक्षेत सदा देये तु मानवः।	<br>
दैवे कर्मणि पित्र्ये च श्रूयते वै परीक्षणम् ।। २१.२२ ।।	<br><br>
सर्ववेदव्रतस्नाताः पङ्क्तीनां पावना द्विजाः।	<br>
ये च भाष्य विदो मुख्या ये च व्याकरणे रताः ।। २१.२३ ।।	<br><br>
अधीयते पुराणं च धर्म्मशास्त्रं तथैव च।	<br>
त्रिणाचिकेतपञ्चाग्निस्त्रिसुपर्णः षडङ्गवित् ।। २१.२४ ।।	<br><br>
ब्रह्मदेय सुतश्चैव छन्दोगो ज्येष्ठसामगः।	<br>
पुण्येषु येषु तीर्थेषु अभिषेककृतव्रताः ।। २१.२५ ।।	<br><br>
मुख्येषु येषु सत्रेषु भवन्त्यवभृथश्रुताः।	<br>
ये च सद्योव्रता नित्यं स्वकर्मनिरताश्च ये ।। २१.२६ ।।	<br><br>
अक्रोधनाः शान्तिपरास्तान् वै श्राद्धे निमन्त्रयेत्।	<br>
ये चापि नित्यं दशसु सुकृतेषु व्यवस्थिताः ।। २१.२७ ।।	<br><br>
एतेषु दत्तमक्षय्यमेते वै पङ्क्तिपावनाः।	<br>
श्रद्धेया ब्राह्मणा ये तु योगधर्म्ममनुव्रताः ।। २१.२८ ।।	<br><br>
धर्माश्रमवरिष्ठास्ते हव्यकव्येषु ते वराः।	<br>
त्रयोऽपि पूजितास्तेन ब्रह्मविष्णु महेश्वराः ।। २१.२९ ।।	<br><br>
पितृभिः सह लोकाश्च यो ह्येतान् पूजयेन्नरः।	<br>
पवित्राणा पवित्रञ्च मङ्गलानां च मङ्गलम् ।। २१.३० ।।	<br><br>
प्रथमः सर्वधर्माणां योगधर्मो निगद्यते ।	<br>
अपाङ्क्तेयांस्तु वक्ष्यामि गदतो मे निबोधत ।। २१.३१ ।।	<br><br>
कितवो मद्यपो यक्ष्मी पशुपालो निराकृतिः।	<br>
ग्रामप्रेष्यो वार्द्धुषिको गायनो वणिजस्तथा ।। २१.३२ ।।	<br><br>
अगारदाही गरदः कुण्डाशी सोमविक्रयी।	<br>
समुद्रयायी दुश्चर्मा तैलिकः कूटकारकः ।। २१.३३ ।।	<br><br>
पित्रा विवदमानश्च यस्य चोपपतिर्गृहे।	<br>
अभिशस्तस्तथा स्तेनः शिल्पैर्यश्चोपजीवति ।। २१.३४ ।।	<br><br>
सूजकः पर्वकारी च यस्तु मित्रेषु द्रुह्यति।	<br>
गणयाचनकश्चैव नास्तिको वेदवर्जितः ।। २१.३५ ।।	<br><br>
उन्मत्तः षण्डकशठौ भ्रूणहा गुरुतल्पगः ।	<br>
भिषक्‌जीवः प्रैषणिकः परस्त्रीं यश्च गच्छति ।। २१.३६ ।।	<br><br>
विक्रीणाति च यो ब्रह्म व्रतानि च तपांसि च।	<br>
नष्टं स्यान्नास्तिके दत्तं कृतघ्ने चैव शंसके ।। २१.३७ ।।	<br><br>
यच्च वाणिजके चैव नेह नामुत्र तद्भवेत्।	<br>
निक्षेपहारिणे चैव कितवे वेदनिन्दके ।। २१.३८ ।।	<br><br>
तथा वाणिजके चैव कारुके धर्म्मवर्जिते।	<br>
निन्दन् क्रीणाति पण्यानि विक्रीणंश्च प्रशंसति ।। २१.३९ ।।	<br><br>
अनृतस्य समावासो न वणिक् श्राद्धमर्हति।	<br>
भस्म नीव हुतं हव्यं दत्तं पौनर्भवे द्विजे ।। २१.४० ।।	<br><br>
षष्टिं काणः शतं षण्डः श्वित्री यावत् प्रपश्यति।	<br>
पापरोगी सहस्रस्य दातुर्नाशयते फलम् ।। २१.४१ ।।	<br><br>
भ्रश्यते सत्फलात्तस्माद्दाता यस्य तु बालिशः।	<br>
यो वेष्टितशिरा भुङ्क्ते यो भुङ्क्ते दक्षिणामुखः ।। २१.४२ ।।	<br><br>
सोपानत्कश्च यो भुङ्क्ते यच्च दद्यात्तिरस्कृतम् ।	<br>
सर्वं तदसुरेन्द्राणां ब्रह्मा भागमकल्पयत् ।। २१.४३ ।।	<br><br>
श्वानश्च यातुधानाश्च नावेक्षेरन् कथञ्चन।	<br>
तस्मात्परिवृतिं दद्यात्तिलैश्चान्ववकीरयन् ।। २१.४४ ।।	<br><br>
राक्षसानां तिलाः प्रोक्ताः शुनां परिवृतिस्तथा।	<br>
दर्शनात्सूकरो हन्ति पक्षपातेन कुक्कुटः ।। २१.४५ ।।	<br><br>
रजस्वलानुस्पर्शेन क्रुद्धो यश्च प्रयच्छति।	<br>
यस्य मित्रप्रदे यानि श्राद्धानि च हवींषि च।	<br>
न प्रीणाति पितॄन् देवान् स्वर्गं न च स गच्छति ।। २१.४६ ।।	<br><br>
नदीतीरेषु रम्येषु सरित्सु च सरस्सु च।	<br>
विविक्तेषु च प्रीयन्ते दत्तेनेह पितामहाः ।। २१.४७ ।।	<br><br>
न चाश्रुं पातयेज्जातु न युक्तो वाचमीरयेत्।	<br>
न च कुर्वीत भुञ्जानो ह्यन्योऽन्यं मत्सरस्तदा ।। २१.४८ ।।	<br><br>
अपसव्ये कृते तेन विधिवद्दर्भपाणिना ।	<br>
पित्र्यमानिधनं कार्यमेवं प्रीणाति वै पितॄन् ।। २१.४९ ।।	<br><br>
अनुमत्यादितो विप्रानग्नौ कुर्याद्यथाविधि।	<br>
पितॄणां निर्व्वपेद्भूमौ शूर्पे वा दर्भसंस्तरे ।। २१.५० ।।	<br><br>
शुक्लपक्षस्य पूर्व्वाह्ने श्राद्धं कुर्याद्विचक्षणः।	<br>
कृष्णपक्षेऽपराह्ने तु रौहिणं न विलङ्घयेत् ।। २१.५१ ।।	<br><br>
एवमेते महात्मानो महा योगा महौजसः।	<br>
सदा वै पितरः पूज्या द्रष्टारो देशकालयोः ।। २१.५२ ।।	<br><br>
पितृभक्तिरतो नित्यं योगं प्राप्नोत्यनुत्तमम्।	<br>
ध्यानेन मोक्षं गच्छन्ति हित्वा कर्म शुभाशुभम् ।। २१.५३ ।।	<br><br>
यज्ञहेतोर्यदुद्धृत्य मोहयित्वा जगत्तदा।	<br>
गुहायां निहतं योगं कश्यपेन महात्मना ।। २१.५४ ।।	<br><br>
अमृतं गुह्यमृद्धृत्य योगं योगविदां वर।	<br>
प्रोक्तं सनत्कुमारेण महत्तद्धर्म्मशाश्वतम् ।। २१.५५ ।।	<br><br>
देवानां परमं गुह्यमृषीणां च परायणम्।	<br>
पितृभक्त्या प्रयत्नेन पितृभक्तैश्च नित्यशः ।। २१.५६ ।।	<br><br>
तञ्च योगं समासेन पितृभक्तस्तु कृत्स्नशः।	<br>
प्रयत्नात्प्राप्नुयात्तत्र सर्वमेव न संशयः ।। २१.५७ ।।	<br><br>
यस्मै श्राद्धानि देयानि यच्च दत्तं महाफलम्।	<br>
येषु वाप्यक्षयं श्राद्धं तीर्थषु च नदीषु च ।	<br>
येषु च स्वर्गमाप्नोति तत्ते प्रोक्तं ससंग्रहम् ।। २१.५८ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;बृहस्पतिरुवाच।।	<br>
श्रुत्वैवं श्राद्धकल्पं तु योऽसूयां कुरुते नरः।	<br>
स मज्जेन्नरके घोरे नास्तिकस्तमसावृतः ।। २१.५९ ।।	<br><br>
महारोगावसायस्तु स यः संयतमानसः।	<br>
वेदाश्रमान्मुक्तचित्तः कुम्भीका नधिगच्छति।	<br>
जिह्वाच्छेदं स्तेनमेत्य प्राप्नुयुस्तेन चैव ह ।। २१.६० ।।	<br><br>
सीदन्ति ते सागरे लोष्टभूता योगद्विषः स्थास्यन्ते यावदुर्व्वी ।	<br>
तस्माच्छ्राद्धे धर्म्म उद्दिष्ट एष नित्यं कार्यः श्रद्दधानेन पुंसा ।। २१.६१ ।।	<br><br>
परिवादो न कर्त्तव्यो योगिनां च विशेषतः।	<br>
परिवादात् कृमिर्भूत्वा तत्रैव परिवर्त्तते ।। २१.६२ ।।	<br><br>
योगं परिवदेद्यस्तु ध्यानिनां मोक्षकारणम्।	<br>
स गच्छेन्नरकं घोरं श्रोता यश्च न संशयः ।। २१.६३ ।।	<br><br>
आवृतं तमसा सर्वं नरकं घोरदर्शनम्।	<br>
योगीश्वरपरी वादान्निश्चयं याति मानवः ।। २१.६४ ।।	<br><br>
योगेश्वराणामाक्रोशं श्रृणुयाद्यो यतात्मनाम्।	<br>
स हि कालं चिरं मज्जेत् कुम्भीपाके न संशयः ।। २१.६५ ।।	<br><br>
मनसा कर्मणा वाचा द्वेषं योगिषु वर्ज्जयेत्।	<br>
प्रेत्यान्यं तत्फलं भुङ्क्ते इह चैव न संशयः ।। २१.६६ ।।	<br><br>
न पारगो विन्दति पारमात्मनस्त्रिलोकमध्ये चरति स्वकर्मभिः।	<br>
ऋचो यजुःसामतदङ्गपारगो विकारमेव ह्यनवाप्य सीदति ।। २१.६७ ।।	<br><br>
विकारपारः प्रकृतेश्च पारगस्त्रयी गुणानां त्रिगुणान्तपारगा।	<br>
तत्त्वञ्चतुर्विंशतियो गपारगं स पारगो यस्त्वयनान्तपारगः ।। २१.६८ ।।	<br><br>
कृत्स्नं यथा तत्त्वविसर्गमात्मनस्तथैव भूयः प्रलयं सदात्मनः।	<br>
प्रत्याहरेद्योगबलेन योगवित् स सर्वपारक्रमयानगोचरः ।। २१.६९ ।।	<br><br>
वेदस्य वेदिता यो वै वेद्यं विन्दति योगवित्।	<br>
तं वै वेदविदं प्राहुस्तं प्राहुर्वेदपारगम् ।। २१.७० ।।	<br><br>
वेद्यं च वेदितव्यं च विदित्वा वै यथाविधि।	<br>
एवं वेदविदं प्राहुस्ततोऽन्ये वेदचिन्तकाः ।। २१.७१ ।।	<br><br>
यज्ञान् वेदांस्तथा कामाञ्ज्ञानानि विविधानि च।	<br>
प्राप्नोत्यायुः प्रजाश्चैव पितृभक्तो धनानि च ।। २१.७२ ।।	<br><br>
श्राद्धे यः श्राद्धकल्पं वै पश्चिमं नियतं पठेत्।	<br>
सर्वाप्येतान्यवाप्नोति तीर्थे दानफलानि च ।। २१.७३ ।।	<br><br>
स पङ्क्तिपावनश्चैव द्विजानामग्रभुग् भवेत्।	<br>
अध्याप्य वा द्विजान् सर्वान् सर्वान् कामानवाप्नुयात् ।। २१.७४ ।।	<br><br>
यश्चैव श्रृणुयान्नित्यमानन्त्यं स्वर्गमश्नुते।	<br>
अनसूयो जितक्रोधो लोभमोहविवर्जितः ।। २१.७५ ।।	<br><br>
तीर्थानां च फलं कृत्स्नं दानादीनां तथैव च।	<br>
मोक्षोपायो ह्ययं श्रेष्ठः स्वर्गोपायो ह्ययं परः ।	<br>
इह चापि परा तुष्टिस्तस्मात्कुर्वीत यत्नतः ।। २१.७६ ।।	<br><br>
इमं विधिं यो हि पठेदतन्द्रितः समाहितः संसदि पर्वसन्धिषु ।	<br>
अपत्यभाग्भवति परेण तेजसा दिवौ कसां स व्रजते सलोकताम् ।। २१.७७ ।।	<br><br>
येन प्रोक्तस्त्वयं कल्पो नमस्तस्मै स्वयम्भुवे।	<br>
महायोगेश्वरेभ्यश्च सदा च प्रणतो ह्यहम् ।। २१.७८ ।।	<br><br>
इत्येतेपितर स्तात देवानामपि देवताः।	<br>
सप्तस्वेतेषु ते नित्यं स्थानेषु पितरोऽव्यथाः ।। २१.७९ ।।	<br><br>
प्रजापतिसुता ह्येते सर्वे चैव महात्मनः।	<br>
आद्यो गणस्तु योगानां स नित्यो योगवर्द्धनः ।। २१.८० ।।	<br><br>
द्वितीयो देवतानां तु तृतीयो देवताऽरिणाम्।	<br>
शेषास्तु वर्णिनां ज्ञेया इति सर्वे प्रकीर्तिताः ।। २१.८१ ।।	<br><br>
देवास्त्वेतान् यजन्ते वै सर्वेष्वेतेष्ववस्थिताः।	<br>
आश्रमास्तु यजन्त्येतांश्चत्वारस्तु यथाक्रमम् ।। २१.८२ ।।	<br><br>
वर्णाश्चापि यजन्त्येतांश्चत्वारस्तु यथाविधि।	<br>
तथा सङ्करजाताश्च म्लेच्छाश्चैव यजन्ति वै ।। २१.८३ ।।	<br><br>
पितॄंश्च यो यजेद्भक्त्या पितरः पूजयन्ति तम्।	<br>
पितरः पुष्ठिकामस्य प्रजाकामस्य वा पुनः।	<br>
पुष्ठिं प्रजाश्च स्वर्गं च प्रयच्छन्ति पितामहाः ।। २१.८४ ।।	<br><br>
देवकार्यादपि सूनोः पितृकार्यं विशिष्यते।	<br>
देवतानां हि पितरः पूर्वमाप्यायनं स्वयम् ।। २१.८५ ।।	<br><br>
न हि योगगतिः सूक्ष्मा पितॄणां च परा गतिः।	<br>
तपसा विप्रकृष्टेन दृश्यते मांसचक्षुषा ।। २१.८६ ।।	<br><br>
सर्वेषां राजतं पात्रमथवा रजतान्वितम्।	<br>
पावनं ह्युत्तमं प्रोक्तं देवानां पितृभिः सह ।। २१.८७ ।।	<br><br>
येषां दास्यन्ति पिण्डांस्त्रीन् बान्धवा नामगोत्रतः।	<br>
भूमौ कुशोत्तरायाञ्च अपसव्यविधानतः ।। २१.८८ ।।	<br><br>
सर्वत्र वर्त्तमानास्ते पिण्डाः प्रीणन्ति वै पितॄन्।	<br>
यदाहारो भवेज्जन्तुराहारः सोऽस्य जायते ।। २१.८९ ।।	<br><br>
यथा गोष्ठे प्रनष्टां वै वत्सो विन्दति मातरम् ।	<br>
तथा तं नयते मन्त्रो जन्तुर्यत्रावतिष्ठते ।। २१.९० ।।	<br><br>
मान गोत्रं च मन्त्रश्च दत्तमन्नं नयन्ति तम्।	<br>
अपि योनिशतं प्राप्तां स्तृप्तिस्ताननुगच्छति ।। २१.९१ ।।	<br><br>
एवमेषा स्थिता संस्था ब्रह्मणा परमेष्ठिना ।	<br>
पितॄणामादिसर्गस्तु लोकानामक्षयार्थिनाम् ।। २१.९२ ।।	<br><br>
इत्येते पितरो देवा देवाश्च पितरः पुनः।	<br>
दौहित्रा यजमानाश्च प्रोक्ताश्चैव मयाऽनघाः ।। २१.९३ ।।	<br><br>
लोका दुहितरश्चैव दौहित्राश्च सुतास्तथा।	<br>
दानानि सह शौचेन तीर्थानि च फलानि च ।। २१.९४ ।।	<br><br>
अक्षयत्वं द्विजाश्चैव यायावरविधिस्तथा ।	<br>
प्रोक्तं सर्वं यथान्यायं यथा ब्रह्माऽब्रवीत् पुरा ।। २१.९५ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;बृहस्पतिरुवाच।।	<br>
इत्येतदङ्गिराः प्राह ऋषीणां श्रृण्वतां तदा।	<br>
पृष्टस्तु संशयं सर्वं पितॄणां प्राह संसदि ।। २१.९६ ।।	<br><br>
सत्रे वै वितते पूर्वं तदा वर्षसहस्रिके ।	<br>
यस्मिन् गृहपतिर्ह्यासीद्ब्रह्मा वै देवता प्रभुः ।। २१.९७ ।।	<br><br>
संवत्सरशतान्यं च तत्रोपेता इति श्रुतिः।	<br>
श्लोकाश्चात्र पुरा गीता ऋषिभिर्ब्रह्मवादिभिः ।। २१.९८ ।।	<br><br>
दीक्षितस्य तदा सत्रे ब्रह्मणः परमात्मनः।	<br>
तत्रैव जातमत्युग्रं पितॄणामक्षयार्थिना।	<br>
लोकानां च हितार्थाय ब्रह्मणा परमेष्टिना ।। २१.९९ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच।।	<br>
एवं बृहस्पतिः पूर्वं पृष्टः पुत्र्त्रेण धीमता।	<br>
प्रोवाच पितृवंशन्तु यत्तद्वैसमुदाहृतम् ।	<br>
अत ऊर्द्ध्वं प्रवक्ष्यामि वरुणस्य निबोधत ।। २१.१०० ।।	<br><br>
इति श्रीमहापुराणे वायुप्रोक्ते श्राद्धकल्पे भिन्नकालिकतृप्तिसाधनद्रव्यविशेषगया श्राद्धादिफलब्राह्मणपरीक्षादिकथनं नामैकविंशोऽध्यायः ।। २१ ।। *	<br>
&nbsp;&nbsp;&nbsp;&nbsp;&nbsp;
