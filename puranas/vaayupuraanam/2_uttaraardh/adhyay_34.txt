&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच।।	<br>
सात्वती रूपसम्पन्नं कौशल्या सुषुवे सुतम्।	<br>
भजिनं भजमानं च दिव्यं देवावृधं नृपम् ।। ३४.१ ।।	<br><br>
अन्धकञ्च सहाभोजं वृष्णिञ्च यदुनन्दनम्।	<br>
तेषां हि सर्गाश्चत्वारः श्रृणुध्वं विस्तरेण वै ।। ३४.२ ।।	<br><br>
भजमानस्य श्रृञ्जय्यां बाह्यश्चोपरि बाह्यकः।	<br>
श्रृञ्जयस्य सुते द्वे तु बाह्यकस्ते उदावहत् ।। ३४.३ ।।	<br><br>
तस्य भार्ये भगिन्यौ ते प्रासूतेति सुतान् बहून्।	<br>
निमिश्च पणवश्चैव वृष्णिः परपुरञ्जयः ।। ३४.४ ।।	<br><br>
ये बाह्यकार्य्यश्रृञ्जय्यां भजमानाद्विजज्ञिरे।	<br>
अयुतायुतसाहस्र शतजिदथ वामकः ।। ३४.५ ।।	<br><br>
बाह्यकार्य्याभगिन्यां ये भजमाना द्विजज्ञिरे।	<br>
तेषां देवावृधो राजा चचार परमं तपः ।। ३४.६ ।।	<br><br>
पुत्रः सर्वगुणोपेतो मम भूयादिति स्म ह।	<br>
संयोज्यात्मानमेवं सवर्णा सा जलमस्पृशत् ।। ३४.७ ।।	<br><br>
सा चोपस्पर्शनात्तस्य चकार ऋषिमापगा।	<br>
कल्याणञ्च नरपतेस्तस्य सा निम्नगोत्तमा ।। ३४.८ ।।	<br><br>
चिन्तयाभिपरीताङ्गा जगामाथ विनिश्चयम्।	<br>
नाधिगच्छामि तां नारीं यस्यामेवंविधः सुतः ।। ३४.९ ।।	<br><br>
भवेत्सर्वगुणोपेतो राज्ञो देवावृधस्य हि।	<br>
तस्मादस्य स्वयं चाहं भवाम्यद्य सहव्रता।	<br>
जज्ञे तस्याः स्वयं हस्तो भावस्तस्य यथेरितः ।। ३४.१० ।।	<br><br>
अथ भूत्वा कुमारी तु सावित्री परमं वचः।	<br>
चिन्तयामास राजानं तामियेष स पर्थिवः ।। ३४.११ ।।	<br><br>
तस्यामाधत्त गर्भं स तेजस्विनमुदारधीः।	<br>
अथ सा नवमे मासि सुषुवे सरितांवरा ।। ३४.१२ ।।	<br><br>
पुत्रं सर्वगुणोपेतं यथा देवावृधेप्सितः।	<br>
तत्र वंशे पुराणज्ञा गाथां गायन्ति वै द्विजाः ।। ३४.१३ ।।	<br><br>
गुणान् देवावृधस्यापि कीर्त्तयन्तो महात्मनः।	<br>
यथैव श्रृणुते दूरात् संपश्यति तथान्तिकात् ।। ३४.१४ ।।	<br><br>
बभ्रुः श्रेष्ठो मनुष्याणां देवैर्देवावृधः समः।	<br>
पुरुषाः पञ्चषष्टिश्च सहस्राणि च सप्ततिः।	<br>
येऽमृतत्वमनुप्राप्ता बभ्रुर्देवावृधादपि ।। ३४.१५ ।।	<br><br>
यज्वा दानपतिर्वीरो ब्रह्मण्यः सत्य वाग् बुधः।	<br>
कीर्त्तिमांश्च महाभागः सात्त्वतानां महारथः ।। ३४.१६ ।।	<br><br>
तस्यान्ववाये सुमहाभोजयेमार्तिकावलाः।	<br>
गान्धारी चैव माद्री च वृष्णेर्भार्य्ये बभूवतुः ।। ३४.१७ ।।	<br><br>
गान्धारी जनयामास सुमित्रं मित्रनन्दनम्।	<br>
माद्री युधाजितं पुत्रं सा तु वै देवमीढुषम् ।। ३४.१८ ।।	<br><br>
अनमित्रं सुतञ्चैव तावुभौ पुरुषोत्तमौ।	<br>
अनमित्रसुतो निघ्नो निघ्नस्य द्वौ बभूवतुः ।। ३४.१९ ।।	<br><br>
प्रसेनश्च महाभागः शक्रजिच्च सुतावुभौ।	<br>
तस्य शक्रजितः पूर्वः सखा प्राणसमोऽभवत् ।। ३४.२० ।।	<br><br>
स कदाचिन्निशापाये रथेन रथिनांवरः।	<br>
तोयकूलादपः स्प्रष्टुमुपस्थातुं ययौ रविम् ।। ३४.२१ ।।	<br><br>
तस्योपतिष्ठतः सूर्यो विवस्वानग्रतः स्थितः।	<br>
अस्पष्टमूर्तिर्भगवां स्तेजोमण्डलवान् विभुः ।। ३४.२२ ।।	<br><br>
अथ राजा विवस्वन्तमुवाच स्थितमग्रतः।	<br>
यथैव व्योम्नि पश्यामि त्वामहं ज्योतिषाम्पते ।। ३४.२३ ।।	<br><br>
तेजोमण्डलिनञ्चैव तथैवाप्यग्रतः स्थितम्।	<br>
को विशेषो विवस्वंस्ते साक्षादुपगतेन वै ।। ३४.२४ ।।	<br><br>
एतच्छ्रुत्वा स भगवान् मणिरत्नं स्यमन्तकम्।	<br>
स्वकण्ठादवमुच्याथ बबन्ध नृपतेस्तदा ।। ३४.२५ ।।	<br><br>
ततो विग्रहवन्तं तं ददर्श नृपतिस्तदा।	<br>
प्रतिमामथ तां दृष्ट्वा मुहूर्त्तं कृतवांस्तथा ।। ३४.२६ ।।	<br><br>
तमतिप्रस्थितं भूयो विवस्वन्तं स शक्रजित्।	<br>
प्रोवाचाग्निसवर्णं त्वं येन लोकान् प्रयास्यति।	<br>
तदैव मणिरत्नं तन्मां भवान् दातुमर्हति ।। ३४.२७ ।।	<br><br>
स्यमन्तकं नाम मणिं दत्तवांस्तस्य भास्करः।	<br>
स तमाबद्ध्य नगरं प्रविवेश महीपतिः ।। ३४.२८ ।।	<br><br>
तं जनाः पर्यधावन्त सूर्योऽयं गच्छतीति ह।	<br>
सभां विस्माययित्वाथ पुरीमन्तःपुरं तथा ।। ३४.२९ ।।	<br><br>
तं प्रसेनिजिते दिव्यं मणिरत्नं स्यमन्तकम्।	<br>
ददौ भ्रात्रे नरपतिः प्रेम्णा शक्रजिदुत्तमम् ।। ३४.३० ।।	<br><br>
स्यमन्तको नाम मणिर्यस्य राष्ट्रे स्थितो भेवत् ।	<br>
कालवर्षी च पर्जन्यो न च व्याधिभयं तदा ।। ३४.३१ ।।	<br><br>
लिप्सां चक्रे प्रसेनात्तु मणिरत्नं स्यमन्तकम्।	<br>
गोविन्दो न च तं लेभे शक्तोऽपि न जहार च ।। ३४.३२ ।।	<br><br>
कदा चिन्मृगयां यातः प्रसेनस्तेन भूषितः।	<br>
स्यमन्तककृते सिंहाद्वधं प्राप्तः सुदारुणम् ।। ३४.३३ ।।	<br><br>
जाम्बवानृक्षराजस्तु तं सिंहं निजघान वै ।	<br>
आदाय च मणिं दिव्यं स्वं बिलं प्रविवेश ह ।। ३४.३४ ।।	<br><br>
तत्कर्म कृष्णस्य ततो वृष्ण्यन्धकमहत्तराः।	<br>
मणौगृध्नुन्तु मन्वानास्तमेव विशशङ्किरे ।। ३४.३५ ।।	<br><br>
मिथ्याभिशस्तिं तेभ्यस्तां बलवानरिसूदनः।	<br>
अमृष्यमाणो भगवान् वनं स विचचार ह ।। ३४.३६ ।।	<br><br>
स तु प्रसेनमृगयामचरत्तत्र चाप्यथ।	<br>
प्रसेनस्य पदं गृह्य पुरुषै राप्तकारिभिः ।। ३४.३७ ।।	<br><br>
ऋक्षवन्तं गिरिवरं विन्ध्यञ्च नगमुत्तमम्।	<br>
अन्वेषणपरिश्रान्तः स ददर्श महामनाः ।। ३४.३८ ।।	<br><br>
साश्वं हतं प्रसेनं तं नाविन्दत्तत्र वै मणिम्।	<br>
अथ सिंहः प्रसेनस्य शरीरस्याविदूरतः ।। ३४.३९ ।।	<br><br>
ऋक्षेण निहतो दृष्टः पादैऋक्षस्य सूचिताम्।	<br>
पदैरन्वेषयामास गुहामृक्षस्य यादवः ।। ३४.४० ।।	<br><br>
महत्यतिबिले वाणीं शुश्राव प्रमदेरिताम्।	<br>
धात्र्या कुमारमादाय सुतं जाम्बवतो द्विजाः।	<br>
प्रीतिमत्याथ मणिना मारोदीरित्युदीरिताम् ।। ३४.४१ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।धात्र्युवाच।।	<br>
प्रसेनमवधीत् सिंहः सिंहो जाम्बवता हतः।	<br>
सुकुमारक मारोदीस्तव ह्येष स्यमन्तकः ।। ३४.४२ ।।	<br><br>
व्यक्तीकृतञ्च शब्दं तं तूर्णं सोऽपि ययौ बिलम्।	<br>
अपश्यच्च विलाभ्याशे प्रसेनमवदारितम्।। ३४.४३ ।।	<br><br>
प्रविश्य चापि भगवास्तदृक्षबिलमञ्जसा।	<br>
ददर्श ऋक्षराजानं जाम्बवन्तमुदारधीः ।। ३४.४४ ।।	<br><br>
युयुधे वासुदेवस्तु बिले जाम्बवता सह।	<br>
बाहुभ्यामेव गोविन्दो दिवसानेकविंशतिम् ।। ३४.४५ ।।	<br><br>
प्रविष्टे च बिलं कृष्णे वासुदेव पुरःसराः ।	<br>
पुनर्द्वारवतीमेत्य हतं कृष्णं न्यवेदयन् ।। ३४.४६ ।।	<br><br>
वासुदेवस्तु निर्जित्य जाम्बवन्तं महाबलम्।	<br>
लेभे जाम्बवतीं कन्यामृक्षराजस्य सम्मताम् ।। ३४.४७ ।।	<br><br>
भगवत्तेजसा ग्रस्तो जाम्बवान् प्रसभं मणिम्।	<br>
सुतां जाम्बवतीमाशु विष्वक्सेनाय दत्तवान् ।। ३४.४८ ।।	<br><br>
मणिं स्यमन्तकं चैव जग्राहात्म विशुद्धये।	<br>
अनुनीय ऋक्षराजं निर्ययौ च तदा बिलात् ।। ३४.४९ ।।	<br><br>
एवं स मणिमादाय विशोद्ध्यात्मानमात्मना।	<br>
ददौ सत्राजिते तं वै मणिं सात्वतसन्निधौ ।। ३४.५० ।।	<br><br>
कन्यां पुनर्जाम्बवतीमुवाच मधुसूदनः।	<br>
तस्मान्मिथ्याभिशापात् स व्यमुच्यत जनार्दनः ।। ३४.५१ ।।	<br><br>
इमां मिथ्याभिशस्तिं यः कृष्णस्येह व्यपोहिताम्।	<br>
वेद मिथ्याभिशस्तेः स नाभिशस्यति कर्हिचित् ।। ३४.५२ ।।	<br><br>
दश स्वसृभ्यो भार्य्याभ्यः शत्रजित्तः शतं सुताः।	<br>
ख्यातिमन्तस्त्रयस्तेषां भङ्गकारस्तु पूर्व्वजः।	<br>
वीरो व्रतपतिश्चैव ह्यपस्वान्तश्च सुप्रियः ।। ३४.५३ ।।	<br><br>
अथ द्वारवती नाम भङ्गकारस्य सुप्रजा।	<br>
सुषुवे सा कुमारीस्तु तिस्रो रूपगुणान्विताः ।। ३४.५४ ।।	<br><br>
सत्य भामोत्तमा स्त्रीणां व्रतिनीव दृढव्रता।	<br>
तथा तपस्विनी चैव पिता कृष्णस्य तां ददौ ।। ३४.५५ ।।	<br><br>
यत्तत् सत्राजिते कृष्णो मणिरत्नं स्यमन्तकम्।	<br>
प्रादात्तदाहरद्रत्नं भोजेन शतधन्वना ।। ३४.५६ ।।	<br><br>
तदा हि प्रार्थयामास सत्यभामामनिन्दिताम्।	<br>
अक्रूरो रत्नमन्विच्छन् मणिञ्चैव स्यमन्तकम् ।। ३४.५७ ।।	<br><br>
भद्रकारं ततो हत्वा शतधन्वा महाबलः।	<br>
रात्रौ तं मणिमादाय ततोऽक्रूराय दत्तवान् ।। ३४.५८ ।।	<br><br>
अक्रूरस्तु तदा रत्नमादाय स नरर्षभः।	<br>
समयं कारणं चक्रे बोध्यो नान्यैस्त्वयेत्युत ।। ३४.५९ ।।	<br><br>
वयमभ्युपपत्स्यामः कृष्णेन त्वं प्रधर्षितः।	<br>
मम च द्वारकाः सर्वा वशे तिष्टन्त्यसंशयम् ।। ३४.६० ।।	<br><br>
हते पितरि दुःशार्त्ता सत्यभामा यशस्विनी।	<br>
प्रययौ रथमारुह्य नगरं वारणावतम् ।। ३४.६१ ।।	<br><br>
सत्यभामा तु तद्वृत्तं भोजस्य शतधन्वनः।	<br>
भर्तुर्निवेद्य दुःखार्त्ता पार्श्वस्थाश्रूण्यवर्तयत् ।। ३४.६२ ।।	<br><br>
पाण्डवानान्तु दग्धानां हरिः कृत्वोदकक्रियाम् ।	<br>
तुल्यार्थे चैव भ्रातॄणां नियोजयति सात्यकिम् ।। ३४.६३ ।।	<br><br>
तत स्त्वरितमागम्य द्वारकां मधुसूदनः।	<br>
पूर्व्वजं हलिनं श्रीमानिदं वचनमब्रवीत् ।। ३४.६४ ।।	<br><br>
हतः प्रसेनः सिंहेन सत्राजिच्छतधन्वना।	<br>
स्यमन्तकमहं मार्गे तस्य प्रहर हे प्रभो ।। ३४.६५ ।।	<br><br>
तदारोह रथं शीघ्रं भोजं हत्वा महाबलम्।	<br>
स्यमन्तको महाबाहो तदास्माकं भविष्यति ।। ३४.६६ ।।	<br><br>
ततः प्रवृत्ते युद्धे तु तुमुले भोजकृष्णयोः।	<br>
शतधन्वा न चाक्रूरमवैक्षत् सर्वतो दिशि ।। ३४.६७ ।।	<br><br>
अनष्टाश्वावरोहन्तु कृत्वा भोजजनार्दनौ।	<br>
शक्तोऽपि साध्याद्वार्द्धक्यान्नाक्रूरोऽभ्युपपद्यत ।। ३४.६८ ।।	<br><br>
अपयाने ततो बुद्धिं भूयश्चक्रे भयान्वितः।	<br>
योजनानां शतं साग्रं यया च प्रत्यपद्यत ।। ३४.६९ ।।	<br><br>
विज्ञातहृदया नाम शतयोजनगामिनी।	<br>
भोजस्य वढवादित्यो यया कृष्णमयोधयत् ।। ३४.७० ।।	<br><br>
प्रवृद्धवेगा वडवा त्वध्वनां शतयोजनम्।	<br>
दृष्टा रथगतिस्तस्य शतधन्वानमर्द्दयत् ।। ३४.७१ ।।	<br><br>
ततस्तस्य हयास्ते तु श्रमात् खेदाच्च वै द्विजाः।	<br>
खमुत्पेतू रथप्राणाः कृष्णो राममथाब्रवीत् ।। ३४.७२ ।।	<br><br>
तिष्ठस्वेह महाबाहो दृष्टदोषा मया हयाः।	<br>
पद्य्भां गत्वा हरिष्यामि मणिरत्नं स्यमन्तकम् ।। ३४.७३ ।।	<br><br>
पद्भ्यामेव ततो गत्वा शतधन्वानमच्युतः।	<br>
मिथिलाधिपतिं तं वै जघान परमास्त्रवित् ।। ३४.७४ ।।	<br><br>
स्यमन्तकं न चापश्यद्धत्वा भोजं महाबलम्।	<br>
निवृत्तं चाब्रवीत् कृष्णं रत्नं देहीति लाङ्गली ।। ३४.७५ ।।	<br><br>
नास्तीति कृष्णश्चोवाच ततो रामो रुषान्वितः।	<br>
धिक्छब्दमसकृत् पूर्व्वं प्रत्युवाच जनार्द्दनम् ।। ३४.७६ ।।	<br><br>
भ्रातृत्वान्मर्षयाम्येष स्वस्ति तेऽस्तु व्रजाम्यहम्।	<br>
कृत्यं न मे द्रारकया न त्वया न च वृष्णिभिः ।। ३४.७७ ।।	<br><br>
प्रविवेश ततो रामो मिथिलामरिमर्द्दनः।	<br>
सर्व्वकामैरुपहृतैर्मैथिलेनैव पूजितः ।। ३४.७८ ।।	<br><br>
एतस्मिन्नेव काले तु बभ्रुर्मतिमतांवरः।	<br>
नानारूपान् क्रतून् सर्व्वानाजहार निरर्गलान् ।। ३४.७९ ।।	<br><br>
दीक्षामयं सकवचं रक्षार्थं प्रविवेश ह।	<br>
स्यमन्तककृते राजा गाधिपुत्रो महायशाः ।। ३४.८० ।।	<br><br>
अर्थान् रत्नानि चाग्र्याणि द्रव्याणि विविधानि च ।	<br>
षष्टिवर्षगते काले यज्ञेषु विन्ययोजयत् ।। ३४.८१ ।।	<br><br>
अक्रूरयज्ञ इत्येते ख्यातास्तस्य महात्मनः।	<br>
बह्वन्नदक्षिणाः सर्व्वे सर्व्वकामप्रदायिनः ।। ३४.८२ ।।	<br><br>
अथ दुर्य्योधनो राजा गत्वाऽथ मिथिलां प्रभुः।	<br>
गदाशिक्षां ततो दिव्यां बलभद्रादवाप्तवान् ।। ३४.८३।	<br>
प्रसाद्य तु ततो विप्रा वृष्ण्यन्धकमहारथैः।	<br>
आनीतो द्वारकामेव कृष्णेन च महात्मना ।। ३४.८४ ।।	<br><br>
अक्रूरमन्धकैः सार्द्धमुपायात् पुरुषर्षभः।	<br>
युद्धे हत्वा तु शत्रुग्नं सह बन्धुमता बली ।। ३४.८५ ।।	<br><br>
श्वफल्कतनयायान्तु नरायां नरसत्तमौ।	<br>
भङ्गकारस्य तनयो विश्रुतौ सुमहाबलौ ।। ३४.८६ ।।	<br><br>
जज्ञातेऽन्धकमुख्यस्य शत्रुघ्नो बन्धुमांश्च तौ।	<br>
वधार्थं भङ्गकारस्य कृष्णो न प्रीतिमान् भवेत् ।। ३४.८७ ।।	<br><br>
ज्ञाति भेदभयाद्भीतः समुपेक्षितवांस्तथा।	<br>
अपयाते तथाक्रूरे नावर्षत्पाकशासनः ।। ३४.८८ ।।	<br><br>
अनावृष्ट्या हतं राष्ट्रमभवत्तद्वघोद्यतम्।	<br>
ततः प्रसादयामासुरक्रूरं कुकुरान्धकाः ।। ३४.८९ ।।	<br><br>
पुनर्द्वारवतीं प्राप्ते तदा दानपतौ तथा।	<br>
प्रववर्ष सहस्राक्षः कुक्षौ जलनिधेस्ततः ।। ३४.९० ।।	<br><br>
कन्याञ्च वासुदेवाय स्वसारं शीलसम्मताम्।	<br>
अक्रूरः प्रददौ श्रीमान् प्रीत्यर्थं यदुपुङ्गवः ।। ३४.९१ ।।	<br><br>
अत विज्ञाय योगेन कृष्णो बभ्रुगतं मणिम्।	<br>
सभामध्ये तदा प्राह तमक्रूरं जनार्दनः ।। ३४.९२ ।।	<br><br>
यच्च रत्नं मणिवरं तव हस्तगतं प्रभो।	<br>
तत्प्रयच्छस्व मानार्ह विमतिञ्चात्र मा कृथाः ।। ३४.९३ ।।	<br><br>
षष्टिवर्षगते काले यद्रोषोऽभूत्तदा मम।	<br>
सुसंरूढः सकृत् प्राप्तस्तत्कालाश्रित्य स महान् ।। ३४.९४ ।।	<br><br>
ततः कृष्णस्य वचनात् सर्व्वसात्वतसंसदि।	<br>
प्रददौ तं मणिं बभ्रुरक्लेशेन महामतिः ।। ३४.९५ ।।	<br><br>
तत आर्ज्जवसंप्राप्तबभ्रुहस्तादरिन्दमः।	<br>
ददौ प्रहृष्टमनसा तं मणिं बभ्रवे पुनः ।। ३४.९६ ।।	<br><br>
स कृष्णहस्तात् संप्राप्य मणिरत्नं स्यमन्तकम्।	<br>
आबद्ध्य गान्दिनीपुत्रो विरराजांशुमानिव ।। ३४.९७ ।।	<br><br>
इमां मिथ्याभिशस्तिं यो विशुद्धामपि चोत्तमाम् ।	<br>
वेद मिथ्याभि शस्तिं स न व्रजेच्च कथञ्चन ।। ३४.९८ ।।	<br><br>
अनिमित्राच्छिनिर्जज्ञे कनिष्ठाद्वृष्णिनन्दनात् ।। ३४.९९ ।।	<br><br>
सत्यवाक् सत्यसम्पन्नः सत्यकस्तस्य चात्मजः।	<br>
सात्यकिर्युयुधानस्य तस्य भूतिः सुतोऽभवत् ।। ३४.१०० ।।	<br><br>
भूतेर्युगन्धरः पुत्र इति भौत्याः प्रकीर्त्तिताः।	<br>
जज्ञाते तनयौ पृश्नेः श्वफल्कश्चित्रकश्च यः ।। ३४.१०१ ।।	<br><br>
श्वफल्कस्तु महाराजो धर्मात्मा यत्र वर्त्तते।	<br>
नास्ति व्याधिभयं तत्र न चावृष्टिभयं तथा ।। ३४.१०२ ।।	<br><br>
कदाचित् काशिराजस्य विभोस्तु द्विजसत्तमाः।	<br>
त्रीणि वर्षाणि विषये नावर्षत्पाकशासनः ।। ३४.१०३ ।।	<br><br>
स तत्र वासयामास श्वफल्कं परमार्चितम्।	<br>
श्वफल्कपरिवासेन प्रावर्षत्पाकशासनः ।। ३४.१०४ ।।	<br><br>
श्वफल्कः काशिराजस्य सुतां भार्यामनिन्दिताम्।	<br>
गान्दिनीं नाम गां सा हि ददौ विप्राय नित्यशः ।। ३४.१०५ ।।	<br><br>
सा मातुरुदरस्था वै बहुवर्ष शतान् किल।	<br>
वसति स्म न वै जज्ञे सर्भस्थान्तां पिताब्रवीत् ।। ३४.१०६ ।।	<br><br>
जायस्व शीघ्रं भद्रन्ते किमर्थं चापि तिष्ठसि।	<br>
प्रोवाच चैनं गर्भ स्था सा कन्या गौर्दिने दिने ।। ३४.१०७ ।।	<br><br>
यदि दत्ता तदा स्यां हि यदि स्यामीहतां पितः।	<br>
तथेत्युवाच तां तस्याः पिता काममपूपुरत् ।। ३४.१०८ ।।	<br><br>
दाता यज्वा च शूरश्च श्रुतवानतिथिप्रियः।	<br>
तस्याः पुत्रः स्मृतोऽक्रूरः श्वफल्को भूरिदक्षिणः ।। ३४.१०९ ।।	<br><br>
उपमङ्गुस्तथा मङ्गुर्मृदुरश्चारिमेजयः।	<br>
गिरिरक्षस्तता यक्षः शत्रुघ्नो वारिमर्द्दनः ।। ३४.११० ।।	<br><br>
धर्मभृच्च श्रृष्टचयो वर्गमोचस्तथापरः।	<br>
आवाहप्रतिवाहौ च वसुदेवा वराङ्गना ।। ३४.१११ ।।	<br><br>
अक्रूरादुग्रसेन्यान्तु सुतौ द्वौ कुलनन्दिनौ।	<br>
देवश्चानुपदेवश्च जज्ञाते देवसंमितौ ।। ३४.११२ ।।	<br><br>
चित्रकस्याभवन् पुत्राः पृथुर्विपृथुरेव च।	<br>
अश्वग्रीवोऽश्वबाहुश्च सुपार्श्वकगवेषणौ ।। ३४.११३ ।।	<br><br>
अरिष्टनेमिरश्वश्च सुवर्मा वर्मचर्मभृत् ।	<br>
अभूमिर्बहुभूमिश्च श्रविष्ठाश्रवणे स्त्रियौ ।। ३४.११४ ।।	<br><br>
सत्यकात् काशिदुहिता लेभे सा चतुरः सुतान्।	<br>
ककुदं भजमानञ्च शमीकबलबर्हिषौ ।। ३४.११५ ।।	<br><br>
ककुदस्य सुतो वृष्टिर्वृष्टेस्तु तनयोऽभवत्।	<br>
कपोतरोमा तस्याथ रेवतोऽभवदात्मजः ।। ३४.११६ ।।	<br><br>
तस्यासीत्तुम्बुरुसखा विद्वान् पुत्रोऽभवत्किल।	<br>
ख्यायते यस्य नाम्ना स चन्दनोदकदुन्दुभिः ।। ३४.११७ ।।	<br><br>
तस्माच्चाभिजितः पुत्र उत्पन्नस्तु पुनर्वसुः।	<br>
अश्वमेधन्तु पुत्रार्थे आजहार नरोत्तमः ।। ३४.११८ ।।	<br><br>
तस्य मध्येऽतिरात्रस्य सदोमध्यात्समुत्थितम्।	<br>
ततस्तु विद्वान् धर्मज्ञो दाता यज्वा पुनर्वसुः ।। ३४.११९ ।।	<br><br>
तस्यापि पुत्रमिथुनं बाहुबाणाजितः किल।	<br>
आहुकश्चाहुकी चैव ख्यातौ मतिमतांवरौ ।। ३४.१२० ।।	<br><br>
इमांश्चोदाहरन्त्यत्र श्लोकान् प्रति तमाहुकम्।	<br>
सोपासङ्गानुकर्षाणां सध्वजानां वरूथिनाम् ।। ३४.१२१ ।।	<br><br>
रथानां मेघघोषाणां सहस्राणि दशैव तु।	<br>
नासत्यवादी त्वासीत्तु नायज्वा नासहस्रदः ।। ३४.१२२ ।।	<br><br>
नाशुचिर्नाप्यधर्मात्मा नाविद्वान्न कृशोऽभवत्।	<br>
आहुकस्य धृतिः पुत्र इत्येवमनु शुश्रुमः ।। ३४.१२३ ।।	<br><br>
श्वेतेन परिचारेण किशोरप्रतिमान् हयान्।	<br>
अशीतियुक्तनियुतान्याहुकप्रतिमोऽव्रजत् ।। ३४.१२४ ।।	<br><br>
पूर्वस्यान्दिशि नागानां भोजस्य प्रतिरेजिरे।	<br>
रूप्यकाञ्चनकक्षाणां सहस्राण्येकविंशतिः ।। ३४.१२५ ।।	<br><br>
तावन्त्येव सहस्राणि उत्तरस्यान्तथा दिशि।	<br>
भूमिपालस्य भोजस्य उत्तिष्ठेत् किङ्किणी किल ।। ३४.१२६ ।।	<br><br>
आहुकश्चाहुकान्धाय स्वसारं त्वाहुकीन्ददौ।	<br>
आहुकान्धस्य दुहिता द्वौ पुत्रौ सम्बभूवतुः ।। ३४.१२७ ।।	<br><br>
देवकश्चोग्रसेनश्च देवगर्भसमावुभौ ।	<br>
देवकस्य सुता वीरा जज्ञिरे त्रिदशोपमाः ।। ३४.१२८ ।।	<br><br>
देवानामपि देवश्च सुदेवो देवरञ्जिता।	<br>
तेषां स्वसारः सप्तासन् वसुदेवाय संददौ ।। ३४.१२९ ।।	<br><br>
वृकदेवोपदेवा च तथान्या देवरक्षिता।	<br>
श्रीदेवा शान्तिदेवा च महादेवा तथापरा ।। ३४.१३० ।।	<br><br>
सप्तमी देवकी तासां सुनामा चारुदर्शना।	<br>
नवोग्रसेनस्य सुताः कंसस्तेषान्तु पूर्वजः ।। ३४.१३१ ।।	<br><br>
न्यग्रोधश्च सुनामा च कद्वशंकुश्च भूमयः।	<br>
सूतनू राष्ट्रपालश्च युद्धतुष्टः सुपुष्टिमान् ।। ३४.१३२ ।।	<br><br>
तेषां स्वसारः पञ्चैव कर्मधर्मवती तथा।	<br>
शताङ्क्रू राष्ट्रापाला च कङ्वा चैव वराङ्गना ।। ३४.१३३ ।।	<br><br>
उग्रसेनो महापत्यो विख्यातः कुकुरोद्भवः।	<br>
कुकुराणामिमं वंशं धारयन्नमितौजसाम्।	<br>
आत्मनो विपुलं वंशं प्रजावांश्च भवेन्नरः ।। ३४.१३४ ।।	<br><br>
भजमानस्य पुत्रस्तु रथिमुख्यो विदूरथः।	<br>
राज्याधिदेवः शूरश्च विदुरश्च सुतोऽभवत् ।। ३४.१३५ ।।	<br><br>
तस्य शूरस्य तु सुता जज्ञिरे बलवत्तराः ।	<br>
वातश्चैव निवातश्च शोणितः श्वेतवाहनः ।। ३४.१३६ ।।	<br><br>
शमी च गदवर्मा च निदातः शक्रशक्रजित्।	<br>
शमिपुत्रः प्रतिक्षिप्तः प्रतिक्षिप्तस्य चात्मजः ।। ३४.१३७ ।।	<br><br>
स्वयम्भोजः स्वयम्भोजाद्धृदिकः सम्बभूव ह।	<br>
हृदिकस्य सुतास्त्वासन् दश भीमपराक्रमाः ।। ३४.१३८ ।।	<br><br>
कृतवर्मा कृतस्तेषां शतधन्वा तु मध्यमः।	<br>
देवार्हश्च वनार्हश्च भिषग् द्वैतरथश्च यः ।। ३४.१३९ ।।	<br><br>
सुदान्तश्च धियान्तश्च नकवान् कनकोद्भवः।	<br>
देवार्हस्य सुतो विद्वान् जज्ञे कम्बलबर्हिषः ।। ३४.१४० ।।	<br><br>
असमौजाः सुतस्तस्य सुमहौजाश्च विश्रुतः।	<br>
अजावपुत्राय ततः प्रददावसमौजसे।	<br>
सुदंष्ट्रञ्च सुरूपञ्च कृष्ण इत्यन्धकाः स्मृताः ।। ३४. १४१ ।।	<br><br>
अन्धकानामिमं वंशं कीर्त्तयानस्तु नित्यशः।	<br>
आत्मानो विपुलं वंशं लभते नात्र संशयः ।। ३४.१४२ ।।	<br><br>
अस्मक्यां जनयामास शूरो वै देवमानुषिम्।	<br>
माष्यान्तु जनयामास शूरो वै देवमीढुषम् ।। ३४.१४३ ।।	<br><br>
भाष्यान्तु जज्ञिरे शूराद्भोजायां पुरुषा दश।	<br>
वसुदेवो महाबाहुः पूर्वमानकदुन्दुभिः ।। ३४.१४४ ।।	<br><br>
जज्ञे तस्य प्रसूतस्य दुन्दुभिः प्राणदद्दिवि।	<br>
आनकानाञ्च संह्रादः सुमहानभवद्दिवि ।। ३४.१४५ ।।	<br><br>
पपात पुष्पवर्षञ्च शूरस्य भवने महत्।	<br>
मनुष्यलोके कृत्स्नेऽपि रूपे नास्ति समो भुवि ।। ३४.१४६ ।।	<br><br>
यस्यासीत् पुरुषाग्र्यस्य कीर्त्तिश्चन्द्रमसो यथा।	<br>
देवभागस्ततो जज्ञे ततो देवश्रवाः पुनः ।। ३४.१४७ ।।	<br><br>
अनादृष्टिकडश्चैव नन्दनश्चैव भृञ्जिनः।	<br>
श्यामः शमीको गण्डूषः चतस्रस्तु वराङ्गनाः ।। ३४.१४८ ।।	<br><br>
पृथा च श्रुतवेदा च श्रुतकीर्त्तिः श्रुतश्रवाः।	<br>
राजाधिदेवी च तथा पञ्चैता वीरमातरः ।। ३४.१४९ ।।	<br><br>
पृथां दुहितरं चक्रे कुन्ति स्तां पाण्डुरावहत्।	<br>
अनपत्याय वृद्धाय कुन्तिभोजाय तां ददौ ।। ३४.१५० ।।	<br><br>
तस्मात् कुन्तीति विख्याता कुन्तीभोजात्मजा पृथा।	<br>
कुरुवीरः पाण्डुमुख्यस्तस्माद्भार्यामविन्दत ।। ३४.१५१ ।।	<br><br>
पृथा जज्ञे ततः पुत्रान् त्रीनग्निसमतेजसः।	<br>
लोकेऽप्रतिरथान् वीरान् शक्रतुल्यपराक्रमान् ।। ३४.१५२ ।।	<br><br>
धर्माद्युधिष्ठिरं पुत्रं मारुताच्च वृकोदरम्।	<br>
ईन्द्राद्धनञ्जयञ्चैव पृथा पुत्रानजीजनत् ।। ३४.१५३ ।।	<br><br>
माद्रवत्यान्तु जनितावाश्विनाविति विश्रुतम्।	<br>
नकुलः सहदेवश्च रूपसत्त्वगुणान्वितौ ।। ३४.१५४ ।।	<br><br>
जज्ञे च श्रुतदेवायां तनयो वृद्धशर्मणः।	<br>
करूषाधिपतिर्वीरो दन्तवक्रो महाबलः ।। ३४.१५५ ।।	<br><br>
कैकेयां श्रुतकीर्त्यान्तु जज्ञे सन्तर्दनः पुनः।	<br>
चेकितानबृहत्क्षत्रौ तथैवान्यौ महाबलौ ।। ३४.१५६ ।।	<br><br>
विन्दानुविन्दावावन्त्यौ भ्रातरौ सुमहाबलौ।	<br>
श्रुतश्रवायां चैद्यस्तु शिशुपालो बभूव ह ।। ३४.१५७ ।।	<br><br>
दमघोषस्य राजर्षेः पुत्रो विख्यातपौरुषः।	<br>
यः पुरासीद्दशग्रीवः संबभूवारिमर्दनः ।। ३४.१५८ ।।	<br><br>
यदुश्रवानुजस्तस्य रुजकन्योऽनुजस्तथा।	<br>
पत्न्यस्तु वसुदेवस्य त्रयोदश वराङ्गनाः ।। ३४.१५९ ।।	<br><br>
पौरवी रोहिणी चैव मदिरा चापरा तथा।	<br>
तथैव भद्रा वैशाखी देवकी सप्तमी तथा ।। ३४.१६० ।।	<br><br>
सुगन्धिर्वनराजी च द्वे चान्ये परिचारिके।।	<br>
रोहिणी पौरवी चैव वाल्मीकस्यात्मजाभवत् ।। ३४.१६१ ।।	<br><br>
ज्येष्ठा पत्नी महाभागा दयितानकदुन्दुभेः ।	<br>
ज्येष्ठं लेभे सुतं रामं सारणं निशवं तथा ।। ३४.१६२ ।।	<br><br>
दुर्द्दमं दमनं शुभ्रं पिण्डारककुशीतकौ।	<br>
चित्रां नाम कुमारीञ्च रोहिण्यष्टौ व्यजायत ।। ३४.१६३ ।।	<br><br>
पौत्रौ रामस्य जज्ञाते विज्ञातौ निशितोत्सुकौ।	<br>
पार्श्वी च पार्श्वनन्दी च शिशुः सत्यधृतिस्तथा ।। ३४.१६४ ।।	<br><br>
मन्दबाह्योऽथ रामाणगिरिकौ गिर एव च।	<br>
शुक्लगुल्मेति गुल्मश्च दरिद्रान्तक एव च ।। ३४.१६५ ।।	<br><br>
कुमार्यश्चापि पञ्चाद्या नामतस्ता निबोधत।	<br>
अर्चिष्मती सुनन्दा च सुरसा सुवचास्तथा ।। ३४.१६६ ।।	<br><br>
तथा शतबला चैव सारणस्य सुतास्त्विमाः।	<br>
भद्राश्वो भद्रगुप्तिश्च भद्रविघ्नस्तथैव च ।। ३४.१६७ ।।	<br><br>
भद्रबाहुर्भद्ररथो भद्रकल्पस्तथैव च।	<br>
सुपार्श्वकः कीर्त्तिमांश्च रोहिताश्वश्च भद्रजः ।। ३४.१६८ ।।	<br><br>
दुर्म्मदश्चाभिभूतश्च रोहिण्याः कुलजाः स्मृताः ।	<br>
नन्दोपनन्तदौ मित्रश्च कुक्षिमित्रस्तथाचलः ।। ३४.१६९ ।।	<br><br>
चित्रोप चित्रे कन्ये च स्थितः पुष्टिरथापरः।	<br>
मदिरायाः सुता ह्येते सुदेवोऽथ विजज्ञिरे ।। ३४.१७० ।।	<br><br>
उपबिम्बोऽथ बिम्बश्च सत्त्वदन्तमहौजसौ।	<br>
चत्वार एते विख्याता भद्रापुत्रा महाबलाः ।। ३४.१७१ ।।	<br><br>
वैशाख्यां समदाच्छौरिः पुत्रं कौशिकमुत्तमम्।	<br>
देवक्यां जज्ञिरे शौरिः सुषेणः कीर्तिमानपि ।। ३४.१७२ ।।	<br><br>
तदयो भद्रसेनश्च यजुदायश्च पञ्चमः।	<br>
षष्ठो भद्रविदेकश्च कंसः सर्वाञ्जघान तान् ।। ३४.१७३ ।।	<br><br>
अथ तस्यामवस्थायामायुष्मान् संबभूव ह।	<br>
लोक नाथः पुनर्विष्णुः पूर्वकृष्णः प्रजापतिः ।। ३४.१७४ ।।	<br><br>
अनुजाताऽभवत् कृष्णा सुभद्रा भद्रभाषिणी।	<br>
कृष्णा सुभद्रेति पुनर्व्याख्याता वृष्णिनन्दिनी ।। ३४.१७५ ।।	<br><br>
सुभद्रायां रथी पार्थादभिमन्युरजायत।	<br>
वसुदेवस्य भार्यासु महाभागासु सप्तसु।	<br>
ये पुत्रा जज्ञिरेशूरा नामतस्तान्निबोधत ।। ३४.१७६ ।।	<br><br>
अतोऽस्य सह देवायां शूरो जज्ञेऽभयासखः।	<br>
शार्ङ्गदेवाजनत्तम्बुं शौरी जज्ञे कुलोद्वहम् ।। ३४.१७७ ।।	<br><br>
उपसङ्गं वसुञ्चापि तनयौ देवरक्षितौ।	<br>
एवं दश सुतास्तस्य कंसस्तानप्यघातयत् ।। ३४.१७८ ।।	<br><br>
विजयं रोजनञ्चैव वर्द्धमानं तथैव च।	<br>
एतान् सर्व्वान् महाभागानुपदेवा व्यजायत ।। ३४.१७९ ।।	<br><br>
स्वगाहवं महात्मानं वृक देवी त्वजायत ।	<br>
आगाही च स्वसा चैव सुरूपा शिशिरायिणी ।। ३४.१८० ।।	<br><br>
सप्तमं देवकीपुत्रं सुनासा सुषुवे भुवम्।	<br>
गवेषणं महाभागं सङ्ग्रामे चित्र योधिनम् ।। ३४.१८१ ।।	<br><br>
श्राद्धदेवं पुरा येन वने विरचिता द्विजाः।	<br>
शैब्यायामददच्छौरिः पुत्रं कौशिकमव्ययम् ।। ३४.१८२ ।।	<br><br>
सुगन्धी वनराजी च शौरेरास्तां परिग्रहः।	<br>
पुण्ड्रश्च कपिलश्चैव वसुदेवात्मजौ हि तौ।	<br>
तयो राजाऽभवत् पुण्ड्रः कपिलस्तु वनं ययो ।। ३४.१८३ ।।	<br><br>
तस्यां समभवद्वीरो वसुदेवात्मजो बली।	<br>
राजा नाम निषादोऽसौ प्रथमः स धनुर्द्धरः ।। ३४.१८४ ।।	<br><br>
विख्यातो देवरातस्य महाभागः सुतोऽभवत्।	<br>
पण्डितानां मतं प्राहुर्देवश्रवसमुद्भवम् ।। ३४.१८५ ।।	<br><br>
अस्मक्यां लभते पुत्रमनादृष्टिं यशस्विनम्।	<br>
निवर्त्तः शक्रशत्रुघ्नं श्राद्धदेवं महाबलम् ।। ३४.१८६ ।।	<br><br>
अजायत श्राद्धदेवो निषधादिर्यतः श्रुतः।	<br>
एकलव्यो महावीर्यो निषादैः परिवर्द्धितः ।। ३४.१८७ ।।	<br><br>
गण्डूषायानपत्याय कृष्णस्तुष्टोऽददत् सुतौ।	<br>
चारुदेष्णञ्च साम्बञ्च कृतास्त्रौ शस्तलक्षणौ ।। ३४.१८८ ।।	<br><br>
तन्तिजस्तन्तिमालश्च स्वपुत्रौ कनकस्य तु।	<br>
वस्तावनेस्त्वपुत्राय वसुदेवः प्रतापवान्।	<br>
सौतिर्ददौ सुतं वीरं शौरिं कौशिकमेव च ।। ३४.१८९ ।।	<br><br>
तपाश्च कोधनुश्चैव विरजाः श्यामसृञ्जिमौ।	<br>
अनपत्योऽभवच्छ्यामः श्यामकस्तु वनं ययौ।	<br>
जुगुप्समानो भोजत्वं राजर्षित्वमवाप्नुयात् ।। ३४.१९० ।।	<br><br>
य इदं जन्म कृष्णस्य पठते नियतव्रतः।	<br>
श्रावयेद्ब्राह्मणञ्चापि सुमहत्सुखमाप्नुयात् ।। ३४.१९१ ।।	<br><br>
देवदेवो महातेजाः पूर्व्वं कृष्णः प्रजापतिः ।	<br>
विहारार्थं मनुष्येषु जज्ञे नारायणः प्रभुः ।। ३४.१९२ ।।	<br><br>
देवक्यां वसुदेवेन तपसा पुष्करेक्षणः।	<br>
चतुर्बाहुः स विज्ञेयो दिव्यरूपः श्रियान्वितः ।। ३४.१९३ ।।	<br><br>
प्रकाशो भगवान् योगी कृष्णो मानुषमागतः।	<br>
अव्यक्तोऽव्यक्तलिङ्गस्थः स एव भगवान् प्रभुः ।। ३४.१९४ ।।	<br><br>
नारायणो यतश्चक्रे प्रभवं चाव्ययो हि सः।	<br>
देवो नारायणो भूत्वा हरिरासीत्सनातनः ।। ३४.१९५ ।।	<br><br>
योऽसृजच्चादिपुरुषं पुरा चक्रे प्रजापतिम्।	<br>
अदितेरपि पुत्रत्वमेत्य यादवनन्दनः।	<br>
देवो विष्णुरिति ख्यातः शक्रादवरजोऽभवत् ।। ३४.१९६ ।।	<br><br>
प्रसादजं यस्य विभोरदित्याः पुत्रकारणम्।	<br>
वधार्थं सुरशत्रूणां दैत्यदानवरक्षसाम् ।। ३४.१९७ ।।	<br><br>
ययातिवंशजस्याथ वसुदेवस्य धीमतः।	<br>
कुलं पुण्यं यतः कर्म भेजे नारायणः प्रभुः ।। ३४.१९८ ।।	<br><br>
सागराः समकम्पन्त चेलुश्च धरणीधराः।	<br>
जज्वलुश्चाग्निहोत्राणि जायमाने जनार्दने ।। ३४.१९९ ।।	<br><br>
शिवाश्च प्रववुर्वाताः प्रशान्तिमभवद्रजः।	<br>
ज्योतींष्यभ्यधिकं रेजुर्जायमाने जनार्दने ।। ३४.२०० ।।	<br><br>
अभिजिन्नाम नक्षत्रं जयन्ती नाम शर्वरी।	<br>
मुहूर्त्तो विजयो नाम यत्र जातो जनार्दनः ।। ३४.२०१ ।।	<br><br>
अव्यक्तः शाश्वतः कृष्णो हरिर्नारायणः प्रभुः।	<br>
जायते स्मैव भगवान् नयनैर्मोहयन् प्रजाः ।। ३४.२०२ ।।	<br><br>
आकाशात् पुष्पवृष्टीश्च ववर्ष त्रिदशेश्वरः।	<br>
गीर्भिर्मङ्गलयुक्ताभिः स्तुवन्तो मधुसूदनम्।	<br>
महर्षयः सगन्धर्वा उपतस्थुः सहस्रशः ।। ३४.२०३ ।।	<br><br>
वसुदेवस्तु तं रात्रौ जातं पुत्रमधोक्षजम्।	<br>
श्रीवत्सलक्षणं दृष्ट्वा दिवि दिव्यैः सुलक्षणैः।	<br>
उवाच वसुदेवः स्वं रूपं संहर वै प्रभो ।। ३४.२०४ ।।	<br><br>
भीतोऽहं कंसतस्तात एतदेव ब्रवीम्यहम्।	<br>
मम पुत्रा हतास्तेन ज्येष्ठास्तेऽद्भुतदर्शनाः ।। ३४.२०५ ।।	<br><br>
वसुदेववचः श्रुत्वा रूपं स हृतवान् प्रभुः।	<br>
अनुज्ञातः पिता त्वेनं नन्दगोपगृहं गतः।	<br>
उग्रसेनमते तिष्ठन् यशोदायै तदा ददौ ।। ३४.२०६ ।।	<br><br>
तुल्यकालन्तु गर्भिण्यौ यशोदा देवकी तथा।	<br>
यशोदा नन्दगोपस्य पत्नी सा नन्दगोपतेः ।। ३४.२०७ ।।	<br><br>
यामेव रजनीं कृष्णो जज्ञे वृष्णिकुलप्रभुः।	<br>
तामेव रजनीं कन्यां यशोदापि व्यजायत ।। ३४.२०८ ।।	<br><br>
तं जातं रक्षमाणस्तु वसुदेवो महायशाः।	<br>
प्रादात् पुत्रं यशोदायै कन्यान्तु जगृहे स्वयम् ।। ३४.२०९ ।।	<br><br>
दत्त्वैनं नन्दगोपस्य रक्षमामिति चाब्रवीत्।	<br>
सुतस्ते सर्व्वकल्याणो यादवानां भविष्यति।	<br>
अयं स गर्भो देवक्या अस्मत्क्लेशान् हनिष्यति ।। ३४.२१० ।।	<br><br>
उग्रसेनात्मजायाञ्च कन्यामानकदुन्दुभेः।	<br>
निवेदयामास तदा कन्येति शुभलक्षणा ।। ३४.२११ ।।	<br><br>
स्वासायां तनयं कंसो जातं नैवावधारयत्।	<br>
अथ तामपि दुष्टात्मा ह्युत्ससर्ज मुदान्वितः ।। ३४.२१२ ।।	<br><br>
हता वै या यदा कन्या जपत्येष वृथामतिः।	<br>
कन्या सा ववृधे तत्र वृष्णिसद्मनि पूजिता ।। ३४.२१३ ।।	<br><br>
पुत्रवत्परिपाल्यन्तो देवा देवान् यथा तदा ।	<br>
तामेव विधिनोत्पन्नामाहुः कन्यां प्रजापतिम् ।। ३४.२१४ ।।	<br><br>
एकादशा तु जज्ञे वै रक्षार्थं केशवस्य ह।	<br>
तां वै सर्वे सुमनसः पूजयिष्यन्ति यादवाः।	<br>
देवदेवो दिव्यवपुः कृष्णः संरक्षितोऽनया ।। ३४.२१५ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;ऋषय ऊचुः ।।	<br><br>
किमर्थं वसुदेवस्य भोजः कंसो नराधिपः।	<br>
जघान पुत्रान् बालान् वै तन्नो व्याख्यातुमर्हसि ।। ३४.२१६ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच।।	<br>
श्रृणुध्वं वै यथा कंसः पुत्रानानकदुन्दुभेः।	<br>
जाताञ्जाताञ्चिशून् सर्व्वान् निष्पिपेष वृथामतिः ।। ३४.२१७ ।।	<br><br>
भयाद्यथा महाबाहुर्जातः कृष्णो विवासितः।	<br>
तथा च गोषु गोविन्दः संवृद्ध- पुरुषोत्तमः ।। ३४.२१८ ।।	<br><br>
उक्तं हि किल देवक्या वसुदेवस्य धीमतः ।	<br>
सारथ्यं कृतवान् कंसो युवराजस्तदाऽभवत् ।। ३४.२१९ ।।	<br><br>
ततोऽन्तरिक्षे वागासीद्दिव्या भूतस्य कस्यचित्।	<br>
कंसो यया सदा भीतः पुष्कला लोकसाक्षिणी ।। ३४.२२० ।।	<br><br>
यामेतां वहसे कंस रथेन परकारणात्।	<br>
अस्या यः सप्तमो गर्भः स ते मृत्युर्भविष्यति ।। ३४.२२१ ।।	<br><br>
तां श्रुत्वा व्यथितो वाणीं तदा कंसो वृथामतिः।	<br>
निष्क्रम्य खड्गं तां कन्यां हन्तुकामोऽभवत्तदा ।। ३४.२२२ ।।	<br><br>
तमुवाच महाबाहुर्वसुदेवः प्रतापवान्।	<br>
उग्रसेनात्मजं कंसं सौहृदात्प्रणयेन च ।। ३४.२२३ ।।	<br><br>
नस्त्रियं क्षत्रियो जातु हन्तुमर्हति कश्चन।	<br>
उपायः परिदृष्टोऽत्र मया यादवनन्दन ।। ३४.२२४ ।।	<br><br>
योऽस्याः सम्भवते गर्भः सप्तमः पृथिवी पते।	<br>
तमहन्ते प्रयच्छामि तत्र कुर्य्या यथाक्रमम् ।। ३४.२२५ ।।	<br><br>
त्वं त्विदानीं यथेष्टत्वं वर्तेथा भूरिदक्षिण।	<br>
सर्वानस्यास्तु वै गर्भान् सत्यं नेष्यामि ते वशम् ।। ३४.२२६ ।।	<br><br>
एवं मिथ्या नरश्रेष्ठ वागेषा न भविष्यति।	<br>
एवमुक्तोऽनुनीतः स जग्राह तनयांस्तदा ।। ३४.२२७ ।।	<br><br>
वसुदेवश्च तां भार्य्यामवाप्य मुदितोऽभवत्।	<br>
कंसश्चास्यावधीत् पुत्रान् पापकर्म्मा वृथामतिः ।। ३४.२२८ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;ऋषय ऊचुः ।।	<br><br>
क एष वसुदेवश्च देवकी च यशस्विनी।	<br>
नन्दगोपस्तु कस्त्वेष यशोदा च महायशाः।	<br>
यो विष्णुं जनयामास या चैनं चाभ्यवर्द्धयत् ।। ३४.२२९ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत ऊवाच।।	<br>
पुरुषाः कश्यपस्यासन्नादित्यास्तु स्त्रियास्तथा।	<br>
अथ कामान् महाबाहुर्देवक्याः समवर्द्धयत् ।। ३४.२३० ।।	<br><br>
अचरत् स महीं देवः प्रविष्टो मानुषीं तनुम्।	<br>
मोहयन् सर्वभूतानि योगात्मा योगमायया ।। ३४.२३१ ।।	<br><br>
नष्टे धर्म्मे तदा जज्ञे विष्णुर्वृष्णिकुले स्वयम्।	<br>
कर्तुं धर्म्मव्यवस्थानमसुराणां प्रणाशनम् ।। ३४.२३२ ।।	<br><br>
आहृता रुक्मिणी कन्या सत्या नग्नजितस्तदा।	<br>
सात्राजिती सत्यभामा जाम्बवत्यपि रोहिणी ।। ३४.२३३ ।।	<br><br>
शैब्या सुदेवी माद्री च सुशीला नाम चापरा।	<br>
कालिन्दी मित्रविन्दा च लक्ष्मणा जालवासिनी ।। ३४.२३४ ।।	<br><br>
एवमादीनि देवानां सहस्राणि च षोडश।	<br>
चतुर्द्दश तु ये प्रोक्ता गणाश्चाप्सरसां दिवि ।	<br>
विचिन्त्य देवैः शक्रेण विशिष्टास्त्विह प्रेषिताः ।। ३४.२३५ ।।	<br><br>
पत्न्यर्थं वासुदेवस्य उत्पन्ना राजवेश्मसु।	<br>
एताः पत्न्यो महाभागा विंष्वक्सेनस्य विश्रुताः ।। ३४.२३६ ।।	<br><br>
प्रद्युम्नश्चारुदेष्णश्च सुदेष्णः शरभस्तथा।	<br>
चारुश्च चारुभद्रश्च भद्रचारुस्तथाऽपरः ।। ३४.२३७ ।।	<br><br>
चारुविन्ध्यश्च रुक्मिण्यां कन्या चारुमती तथा।	<br>
सानुर्भानुस्तथाक्षश्च रोहितो मन्त्रयस्तथा ।। ३४.२३८ ।।	<br><br>
जरान्धकस्ताम्रवक्षा भौमरिश्च जरन्धमः।	<br>
चतस्रो जज्ञिरे तेषां स्वसारो गरुडध्वजात् ।। ३४.२३९ ।।	<br><br>
भानुर्भौमरिका चैव ताम्रपर्णी जरन्धमा।	<br>
सत्यभामासुतानेताञ्जाम्बवत्याः प्रजाः श्रृणु ।। ३४.२४० ।।	<br><br>
भद्रश्च भद्रगुप्तश्च भद्रविन्द्रस्तथैव च।	<br>
सप्तबाहुश्च विख्यातः कन्या भद्रावती तथा।	<br>
सम्बोधनी च विख्याता ज्ञेया जाम्बवतीसुताः ।। ३४.२४१ ।।	<br><br>
संग्रामजिच्च शतजित् त न च सहस्रजित्।	<br>
एते पुत्राः सुदेव्याश्च विष्वक्सेनस्य कीर्त्तिताः ।। ३४.२४२ ।।	<br><br>
वृको वृकाश्वो वृकजिद्वृजिनी च सुराङ्गना।	<br>
मित्रबाहुः सुनीथश्च नाग्नजित्याः प्रजास्त्विह ।। ३४.२४३ ।।	<br><br>
एवमादीनि पुत्राणां सह स्राणि निबोधत।	<br>
प्रयुतन्तु समाख्यातं वासुदेवस्य ये सुताः ।। ३४.२४४ ।।	<br><br>
अयुतानि तथाष्टौ च शूरा रणविशारदाः।	<br>
जनार्दनस्य वंशो वः कीर्त्तितोऽयं यथातथम् ।। ३४.२४५ ।।	<br><br>
बृहती नर्तकोन्नेयी सुनये सङ्गता तथा ।	<br>
कन्या सा बृहदुच्छस्य शौनेयस्य महात्मनः ।। ३४.२४६ ।।	<br><br>
तस्याः पुत्रास्तु विख्याता स्त्रयः समितिशोभनाः ।	<br>
अङ्गदः कुमुदः श्वेतः कन्या श्वेता तथैव च ।। ३४.२४७ ।।	<br><br>
अवगाहश्च चित्रश्च शूरश्चित्रवरश्च यः।	<br>
चित्रसेनः सुतश्चास्य कन्या चित्रवती तथा ।। ३४.२४८ ।।	<br><br>
तुम्बश्च तुम्बबाणश्च जनस्तम्बश्च तावुभौ।	<br>
उपाङ्गस्य स्मृतौ द्वौ तु वज्रारः क्षिप्र एव च ।। ३४.२४९ ।।	<br><br>
भूरीन्द्रसेनो भूरिश्च गवेषस्य सुतावुभौ ।	<br>
युधिष्ठिरस्य कन्या तु सुतनुर्नाम विश्रुता ।। ३४.२५० ।।	<br><br>
तस्यामश्वसुतो जज्ञे वज्रो नाम महायशाः।	<br>
वज्रस्य प्रतिबाहुस्तु सुचारुस्तस्य चात्मजः ।। ३४.२५१ ।।	<br><br>
काश्मा सुपार्श्वं तनयं जज्ञे साम्बा तरस्विनम्।	<br>
तिस्रः कोट्यस्तु पुत्राणां यादवानां महात्मनाम् ।। ३४.२५२ ।।	<br><br>
षष्टिंशतसहस्राणि वीर्य्यवन्तो महाबलाः।	<br>
देवांशाः सर्व्व एवेह उत्पन्नास्ते महौजसः ।। ३४.२५३ ।।	<br><br>
दैवासुरे हता ये च असुरा वै महातपाः।	<br>
इहोत्पन्ना मनुष्येषु बाधन्ते सर्व्वमानवान् ।	<br>
तेषामुत्सादनार्थन्तु उत्पन्ना यादवे कुले ।। ३४.२५४ ।।	<br><br>
कुलानि दश चैकञ्च यादवानां महात्मनाम्।	<br>
सर्व्वमककुलं यद्वद्वर्त्तते वैष्णवे कुले ।। ३४.२५५ ।।	<br><br>
विष्णुस्तेषां प्रमाणे च प्रभुत्वे च व्यवस्थितः ।	<br>
निदेशस्थायिभिस्तस्य बद्ध्यन्ते सर्वमानुषाः ।। ३४.२५६ ।।	<br><br>
इति प्रसूतिर्वृष्णीनां समासव्यासयोगतः।	<br>
कीर्त्तिता कीर्त्तनाच्चैव कीर्त्तिसिद्धिमभीप्सिताम् ।। ३४.२५७ ।।	<br><br>
इति श्रीमहापुराणे वायुप्रोक्ते विष्णुवंशानुकीर्त्तनं नाम चतुस्त्रिंशोऽध्यायः ।। ३४ ।। *	<br>
