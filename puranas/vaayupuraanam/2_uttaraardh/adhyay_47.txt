।.नारद उवाच।।	<br>
कथं व्यक्तस्वरूपेण स्थितश्चादिगदाधरः।	<br>
कथं व्यक्तस्वरूपेण व्यक्ताव्यक्तात्मना स्थितः ।। ४७.१ ।।	<br>
कथं गदा समुत्पन्ना यथा ह्यादिगदाधरः।	<br>
गदालोलं कथं चासीत् सर्व्वपापक्षयङ्करम् ।। ४७.२ ।।	<br>
सनत्कुमार उवाच।।	<br>
गदो नामासुरो ह्यासीद्वज्राद्वज्रतरो दृढः।	<br>
तपसा दारुणेनासौ ब्रह्मलब्धवरः पुरा।	<br>
प्रार्थितो ब्रह्मणे प्रादात्स्वशरीरास्थि दुस्त्यजम् ।। ४७.३ ।।	<br>
ब्रह्मोक्तो विश्वकर्म्मापि गदां चक्रेऽद्बुतां तदा।	<br>
तदस्थि वज्रनिष्पेषैः कुन्दैः स्वर्गे ह्यधारयत् ।। ४७.४ ।।	<br>
अथ कालेन महता मनौ स्वायम्भुवे क्वचित।	<br>
हेती रक्षो ब्रह्मपुत्रः तपस्तेपे सुदारुणम् ।। ४७.५ ।।	<br>
दिव्यवर्षसहस्राणां शतं वायुमभक्षयत्।	<br>
उन्मुखश्चोर्द्ध्वबाहुश्च पादाङ्गुष्ठभरेण ह ।। ४७.६ ।।	<br>
एकेनातिष्टदव्यग्रः शीर्णपर्णानिलाशनः।	<br>
ब्रह्मादींस्तपसा तुष्टान्वरं वव्रे वरप्रदान् ।। ४७.७ ।।	<br>
देवैर्दैत्यैश्च शस्त्रैर्विविधैर्मनुजादिभिः।	<br>
कृष्णेशानादिचक्राद्यैरवध्यः स्यां महाबलः ।। ४७.८ ।।	<br>
तथेत्युक्त्वान्तर्हितास्ते हेतिर्देवानथाजयत्।	<br>
इन्द्रत्वमकरोद्धेतिर्भीता ब्रह्महरादयः ।। ४७.९ ।।	<br>
हरिं ते शरणं जग्मुरूचुर्हेतिं जहीति तान् ।	<br>
ऊचे हरिरवध्योऽयं हेतिर्देवासुरैः सुराः ।। ४७.१० ।।	<br>
महास्त्रं मे प्रयच्छध्वं हेतिं हन्मि हि येन तम्।	<br>
इत्युक्तास्ते ततो देवा गदां तां हरये ददुः ।। ४७.११ ।।	<br>
दधार तां गदामादौ देवैरुक्तो गदाधरः ।	<br>
गदया हेतिमाहत्य देवैः स त्रिदिवं ययौ ।। ४७.१२ ।।	<br>
गदामादाववष्टभ्य गयासुरशिरःशिलाम्।	<br>
निश्चलार्थं स्थितो यस्मात्तस्मादादिगदाधरः ।। ४७.१३ ।।	<br>
शिलापर्वतरूपेण व्यक्त आदिगदाधरः ।	<br>
शिलासौ मुण्डपृष्ठाद्रिः प्रभासो नामपर्व्वतः ।। ४७.१४ ।।	<br>
उद्यन्तो गीतनादश्च भस्मकूटो गिरिर्म्महान्।	<br>
गृध्र कूटः प्रेतकूटश्चादिपालोऽरविन्दकः ।। ४७.१५ ।।	<br>
पञ्चलोकः सप्तलोको वैकुण्ठो लोहदण्डकः ।	<br>
क्रौञ्चपादोऽक्षयवटः फल्गुतीर्थं मधुश्रवाः ।। ४७.१६ ।।	<br>
दधिकुल्या मधुकुल्या देविका च महानदी।	<br>
वैतरण्यादिरूपेण व्यक्त आदिगदाधरः ।। ४७.१७ ।।	<br>
विष्णोः पदं रुद्रपदं ब्रह्मणः पदमुत्तमम्।	<br>
काश्यपस्य पदं दिव्यं द्वौ हस्तौ यत्र निर्गतौ ।। ४७.१८ ।।	<br>
पञ्चाग्नीनां पदान्यत्र इन्द्रागस्त्यपदे परे।	<br>
रवेश्च कार्त्तिकेयस्य क्रौञ्चमातङ्गयोरपि ।। ४७.१९ ।।	<br>
मुख्यलिङ्गानि सर्व्वाणि व्यक्ताव्यक्तात्मना स्थितः।	<br>
आद्यो गदाधरश्चैव व्यक्तः श्रीमान् गदाधरः ।। ४७.२० ।।	<br>
गायत्री चैव सावित्री सन्ध्या चैव सरस्वती ।	<br>
गयादित्यश्चोत्तरार्को दक्षिणार्कोऽपि नैमिषः ।। ४७.२१ ।।	<br>
श्वेतार्को गणनाथश्च वसवोऽष्टौ मुनीश्वराः।	<br>
रुद्राश्चैकादशैवाथ तथा सप्तर्षयोऽपरे ।। ४७.२२ ।।	<br>
सोमनाथश्च सिद्धेशः कपर्द्दीशो विनायकः।	<br>
नारायणो महालक्ष्मीर्ब्रह्मा श्रीपुरुषोत्तमः ।। ४७.२३ ।।	<br>
मार्कण्डेयेशः कौटीशो ह्यङ्गिरेशः पितामहः।	<br>
जनार्दनो मङ्गला च पुण्डरीकाक्ष उत्तमः ।। ४७.२४ ।।	<br>
इत्यादिव्यक्तरूपेण स्थितश्चादिगदाधरः।	<br>
हेतिर्यो राक्षसस्तस्मिन्हते विष्णुः पुरं गतः ।। ४७.२५ ।।	<br>
ब्रह्मणा सह रुद्राद्यैः कारिते निश्चलेऽसुरे ।	<br>
तुष्टावाद्यगदापाणिं वेधा हर्षेण निर्वृतः ।। ४७.२६ ।।	<br>
&nbsp;ब्रह्मोवाच।।	<br>
गदाधरं व्यपगतकालकल्मषं गयागतं विदितगुणं गुणातिगम्।	<br>
गुहागतं गिरिवरगौरगेहगं गणार्च्चितं वरदमहं नमामि ।। ४७.२७ ।।	<br>
अहःश्रियं त्रिदशगणादिसुश्रियं भवश्रियं दितिभवदारणश्रियम्।	<br>
कलिश्रियं कलिमलमर्दनश्रियं गदाधरं नौमि तमाश्रितश्रियम् । ४७.२८ ।।	<br>
दृढादॄढं परिवृढगाढसंस्तुतं कामाद्भुतं सुदृढमरूढिरूढिगम्।	<br>
तमाढ्यगं दृढदुरिताद्यढौकितं स्वढौकृतं दृढतरगोत्रसूक्तिभम् ।। ४७.२९ ।।	<br>
विदेहकं करणकलाविवर्जितं विजन्मकं दिवकरवेदिभूषितम्।	<br>
गदाधरं ध्वनिमुखवर्जितं परं नमाम्यहं सतत मनादिमीश्वरं हरिम् ।। ४७.३० ।।	<br>
मनोऽतिगं मतिगतिवर्जितं परं सदाद्वयं स्तुतिशिरसि संस्तुतं बुधैः।	<br>
चिदात्मकं कलिगतकारणातिगं गदाधरं हृदयगतं नमामि तम् ।। ४७.३१ ।।	<br>
&nbsp;सनत्कुमार उवाच।।	<br>
देवैः सार्द्धं ब्रह्मणैवं स्तुतश्चादिगदाधरः ।	<br>
ऊचे वरं वृणीष्व त्वं वरं ब्रह्मा तमब्रवीत् ।। ४७.३२ ।।	<br>
शिलायां देवरूपिण्यां न तिष्ठामस्त्वया विना।	<br>
स्थास्यामोऽत्र त्वया सार्द्धं नित्यं व्यक्तादिरूपिणा ।। ४७.३३ ।।	<br>
एवमस्तु श्रिया सार्द्धं स्थितश्चादिगदाधरः।	<br>
लोकानां रक्षणार्थाय जगतां मुक्तिहेतवे।	<br>
सुव्यक्तः पुण्डरीकाक्षो जनार्दन इति श्रुतः ।। ४७.३४ ।।	<br>
वेदैरगम्या या मूर्त्तिरादिभूता सनातनी।	<br>
सुव्यक्ता श्वेतकल्पे सा भविष्यति तथा पुनः।	<br>
वाराहकल्पे ह्यव्यक्ता व्यक्तिमप्यगमत्पुरा ।। ४७.३५ ।।	<br>
सन्तारणाय लोकानां देवानां रक्षणाय च।	<br>
गयाशिरसि सुव्यक्तो भविष्यति न संशयः ।। ४७.३६ ।।	<br>
ये द्रक्ष्यन्ति सदा भक्त्या देवमादिगदाधरम्।	<br>
कुष्ठरोगादिनिर्म्मुक्ता यास्यन्ति हरिमन्दिरम् ।। ४७.३७ ।।	<br>
ये द्रक्ष्यन्ति सदा भक्त्या देवमादिगदाधरम्।	<br>
ते प्राप्स्यन्ति धनं धान्यमायुरारोग्यमेव च ।। ४७.३८ ।।	<br>
कलत्रपुत्रपौत्रादिगुणकीर्त्तिसुखानि च।	<br>
श्रद्धया ये नमस्यन्ति राज्यं ब्रह्मपुरं तथा।	<br>
भुक्त्वा व्रजेयुः सततं पुण्यपुञ्जफलं नराः ।। ४७.३९ ।।	<br>
गन्धदानेन गन्धाढ्यः सौभाग्यं पुष्पदानतः।	<br>
धूपदानेन राज्याप्तिर्दीपाद्दीप्तिर्भविष्यति ।। ४७.४० ।।	<br>
ध्वजदानात्पापहानिर्यात्राकृद्ब्रह्मलोकभाक्।	<br>
श्राद्धपिण्डप्रदो यस्तु विष्णुं नेष्यति वै पितॄन् ।। ४७.४१ ।।	<br>
श्रद्धया ये नमस्यन्ति सतोत्रेणादिगदाधरम्।	<br>
स्तोष्यन्ति च समभ्यर्च्य पितॄन्नेष्यन्ति माधवम्।	<br>
शिवोऽपि परया प्रीत्या तुष्टावादिगदाधरम् ।। ४७.४२ ।।	<br>
&nbsp;।।शिव उवाच।।	<br>
अव्यक्तरूपो यो देवो मुण्डपृष्ठादिरूपतः ।	<br>
फल्गुतीर्थादिरूपेण नमाम्यादिगदाधरम् ।। ४७.४३ ।।	<br>
व्यक्ताव्यक्तस्वरूपेण पदरूपेण संस्थितः।	<br>
मुखलिङ्गादिरूपेण नमाम्यादिगदाधरम् ।। ४७.४४ ।।	<br>
अव्यक्तरूपो यो देवो जनार्दनस्वरूपतः।	<br>
मुण्डपृष्ठे स्वयं जातो नामाम्यादिगदा धरम् ।। ४७.४५ ।।	<br>
शिलायां देवरूपिण्यां स्थितं ब्रह्मादिभिः सुरैः।	<br>
पूजितं सत्कृतं देवैस्तं नमामि गदाधरम् ।। ४७.४६ ।।	<br>
यं च दृष्ट्वा ततः स्पृष्ट्वा पूजयित्वा प्रणम्य च ।	<br>
श्राद्धादौ ब्रह्मलोकाप्तिर्नमाम्यादिगदाधरम् ।। ४७.४७ ।।	<br>
महदादेश्च जगतो व्यक्तस्यैकं हि कारणम्।	<br>
अव्यक्तज्ञानरूपं तं नमाम्यादिगदाधरम् ।। ४७.४८ ।।	<br>
देहेन्द्रियमनोबुद्धिप्राणाहङ्कारवर्जितम्।	<br>
जाग्रत्स्वप्नविनिर्मुक्तं नमाम्यादिगदाधरम् ।। ४७.४९ ।।	<br>
नित्यानित्यविनिर्मुक्तं सत्यमानन्दमव्ययम्।	<br>
तुरीयं ज्योतिरात्मानं नमाम्यादिगदाधरम् ।। ४७.५० ।।	<br>
।।सनत्कुमार उवाच।।	<br>
एवं स्तुतो महेशेन प्रीतो ह्यादिगदाधरः।	<br>
स्थितो देवः शिलायां स ब्रह्माद्यैर्दैवतैः सह ।। ४७.५१ ।।	<br>
संस्थितं मुण्डपृष्ठाद्रौ देवमादिगदाधरम्।	<br>
स्तुवन्ति पूजयन्तीह ब्रह्मलोकं प्रयान्तु ते ।। ४७.५२ ।।	<br>
धर्मार्थी प्राप्नुयाद्धर्ममर्थार्थी चार्थमाप्नुयात् ।	<br>
कामानवाप्नुयात्कामी मोक्षार्थी मोक्षमाप्नुयात् ।। ४७.५३ ।।	<br>
वन्ध्या च लभते पुत्रं वेदवेदाङ्गपारगम्।	<br>
राजा विजयमाप्नोति शूद्रश्च सुखमाप्नुयात् ।। ४७.५४ ।।	<br>
पुत्रार्थी लभते पुत्रानभ्यर्च्यादिगदाधरम्।	<br>
मनसा प्रार्थितं सर्वं पूजाद्यैः प्राप्नुयाद्धरेः ।। ४७.५५ ।।	<br>
इति श्रीवायुपुराणे वायुप्रोक्ते गयामाहात्म्यं नाम सप्तचत्वारिंशोऽध्यायः ।। ४७ ।।*	<br>
<br>
