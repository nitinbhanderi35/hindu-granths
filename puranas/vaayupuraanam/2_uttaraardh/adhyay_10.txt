<br>
एतच्छ्रुत्वा वचस्तस्य सुतस्य विदितात्मनः।	<br>
उत्तरं परिपप्रच्छुः सूतपुत्रं द्विजातयः ॥ १०.१ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥शांशपायन उवाच॥	<br>
कथं द्वितीयमुत्पन्ना भवानी प्राक्सती तु या।	<br>
आसीद्दाक्षायणी पूर्वमुमा कथम जायत ॥ १०.२ ॥	<br>
मेनायां पितृकन्यायां जनयामास शैलरुट्।	<br>
केचैते पितरश्चैव येषां मेना तु मानसी ॥ १०.३ ॥	<br>
मैनाकश्चैव दौहित्रो दौहित्री च तथा ह्युमा।	<br>
एकपर्णा तथा चैव तथा या चैकपाटला ॥ १०.४ ॥	<br>
गङ्गा चैव सरिच्छ्रेष्ठा सर्वासां पूर्वजा तथा।	<br>
पूर्वमेव मयोद्दिष्टं श्रृणुध्वं मम सर्वशः ॥ १०.५ ॥	<br>
अनेके पितरश्चैव वर्त्तन्ते व्क च वा पुनः।	<br>
श्रोतुमिच्छामि भद्रन्ते श्राद्धस्य च परं विधिम् ॥ १०.६ ॥	<br>
पुत्राश्च ते स्मृताः केषां कथञ्च पितरस्तु ते ।	<br>
पितरः कथमुत्पन्नाः कस्य पुत्राः किमात्मकाः ॥ १०.७ ॥	<br>
स्वर्गे तु पितरोऽन्ये ये देवानामपि देवताः।	<br>
एवं वै श्रोतुमिच्छामि पितॄणां सर्गमुत्तमम्।	<br>
यथावद्दत्तमस्माभिः श्राद्धं प्रीणाति वै पितॄन् ॥ १०.८ ॥	<br>
यदर्थं तेन दृश्यन्ते तत्र किं कारणं स्मृतम्।	<br>
स्वर्गे हि के तु वर्त्तन्ते पितरो नरके तु के ॥ १०.९ ॥	<br>
अभिसन्धाय पितरं पितुश्च पितरं तथा।	<br>
पितुः पितामहञ्चैव त्रिषु पिण्डेषु नामतः ॥ १०.१० ॥	<br>
कानि श्राद्धानि देयानि कथं गच्छन्ति वै पितॄन् ।	<br>
कथञ्च शक्तास्ते दातुं नरकस्थाः फलं पुनः ॥ १०.११ ॥	<br>
के चेह पितरो नाम कान् यजामो वयं पुनः ।	<br>
देवा अपि पुतॄन् स्वर्गे यजन्तीति हि नः श्रुतम् ॥ १०.१२ ॥	<br>
एतदिच्छामि वै श्रोतुं विस्तरेण बहुश्रुत।	<br>
स्पष्टाभिधानमर्थं वै तद्भवान्वक्तुमर्हति ॥ १०.१३ ॥	<br>
ऋषीणान्तु वचः श्रुत्वा सूतस्तत्त्वार्थदर्शिवान्।	<br>
आचचक्षे यथाप्रश्रं ऋषीणां मानसं ततः ॥ १०.१४ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;॥सूत उवाच॥	<br>
अत्र वो वर्णयिष्यामि यथाप्रज्ञं यथाश्रुतम्।	<br>
मन्वन्तरेषु जायन्ते पितरो देवसूनवः ॥ १०.१५ ॥	<br>
अतीतानागते ज्येष्ठाः कनिष्ठाः क्रमशस्तु ते।	<br>
देवैः सार्द्धं पुरातीताः पितरो येऽन्तरेषु वै।	<br>
वर्त्तन्ते साम्प्रतं ये तु तान्वै वक्ष्यामि निश्चयात् ॥ १०.१६ ॥	<br>
श्राद्धञ्चैषां मनुष्याणां श्राद्धमेव प्रवर्त्तते।	<br>
देवानसृजन् ब्रह्मा नायक्षन्निति वै पुनः ।	<br>
तमुत्सृज्य तदात्मानमसृजंस्ते फलार्थिनः ॥ १०.१७ ॥	<br>
ते शप्ता ब्रह्मणा मूढा नष्टसंज्ञा भविष्यथ।	<br>
न स्म किञ्चिद्विजानन्ति ततो लोके ह्यमुह्यत ॥ १०.१८ ॥	<br>
ते भूयः प्रणताः सर्वे याचन्ति स्म पितामहम्।	<br>
अनुग्रहाय लोकानां पुनस्तानब्रवीत्प्रभुः ॥ १०.१९ ॥	<br>
प्रायश्चित्तं चरध्वं वै व्यभिचारो हि यः कृतः ।	<br>
पुत्रान्स्वान्परिपृच्छध्वं ततो ज्ञानमवाप्स्यथ ॥ १०.२० ॥	<br>
ततस्ते स्वान्सुतांश्चैव प्रायश्चित्तजिघृक्षवः।	<br>
अपृच्छन् संयतात्मानो विधिवच्च मिथो मिथः ॥ १०.२१ ॥	<br>
तेभ्यस्ते नियतात्मानः पुत्राः शंसुरनेकधा।	<br>
प्रायश्चित्तानि धर्मज्ञा वाङ्मनः कर्म्मजानि तु ॥ १०.२२ ॥	<br>
ते पुत्रानब्रुवन्प्रीता लब्धसंज्ञा दिवौकसः।	<br>
यूयं वै पितरोऽस्माकं ये वयं प्रतिबोधिताः।	<br>
धर्मज्ञानञ्च कामश्च को वरो वः प्रदीयताम् ॥ १०.२३ ॥	<br>
पुनस्तानब्रवीद्ब्रह्मा यूयं वै सत्यवादिनः।	<br>
तस्माद्यदुक्तं युष्माभिस्तत्तथा न तदन्यथा ॥ १०.२४ ॥	<br>
उक्तञ्च पितरोऽस्माकमिति वै तनयाः स्वकाः।	<br>
पितरस्ते भविष्यन्ति तेभ्योऽयं दीयतां वरः ॥ १०.२५ ॥	<br>
तेनैव वचसा पुत्रा ब्रह्मणः परमेष्ठिनः।	<br>
पुत्राः पितृत्त्वमाजग्मुः पुत्रत्वं पितरः पुनः ॥ १०.२६ ॥	<br>
तस्मात्ते पितरः पुत्राः पितृत्वे तेषु तत्स्मृतम् ।	<br>
एवं स्मृत्वा पितॄन् पुत्रान्पुत्राश्च पितरस्तथा।	<br>
व्याजहार पुनर्ब्रह्मा पिदॄनात्मविवृद्धये ॥ १०.२७ ॥	<br>
यो ह्यनिष्ट्वा पितॄञ्छ्राद्धे क्रियां काञिचित्करिष्यति।	<br>
राक्षसा दानवाश्चैव फलं प्राप्स्यन्ति तस्य तत् ॥ १०.२८ ॥	<br>
श्राद्धैराप्यायिताश्चैव पितरः सोममव्ययम्।	<br>
आप्याय्यमाना युष्माभिर्वर्द्धयिष्यन्ति नित्यशः ॥ १०.२९ ॥	<br>
श्राद्धैराप्यायितः सोमो लोकानाप्याययिष्यति ।	<br>
कृत्स्रं सपर्वतवनं जङ्गमाजङ्गमैर्वृतम् ॥ १०.३० ॥	<br>
श्राद्धानि पुष्टिकामाश्च ये करिष्यन्ति मानवाः।	<br>
तेभ्यः पुष्टिं प्रजाश्चैव दास्यन्ति पितरः सदा ॥ १०.३१ ॥	<br>
श्राद्धे येभ्यः प्रदास्यन्ति त्रीन् पिण्डान् नामगोत्रतः।	<br>
सर्वत्र वर्त्तमानास्ते पितरः प्रपितामहम्।	<br>
तेषामाप्याययिष्यन्ति श्राद्धदानेन वै प्रजाः ॥ १०.३२ ॥	<br>
एवमाज्ञा कृता पूर्वं ब्रह्मणा परमेष्ठिना।	<br>
तेनैतत्सर्वथा सिद्धं दानमध्ययनं तपः ॥ १०.३३ ॥	<br>
ते तु ज्ञानप्रदातारः पितरो वो न संशयः।	<br>
इत्येते पितरो देवा देवाश्च पितरः पुनः ।	<br>
अन्योन्यं पितरो ह्येते देवाश्च पितरश्च ह ॥ १०.३४ ॥	<br>
एतद्ब्रह्मवचः श्रुत्वा सूतस्य विहितात्मनः ।	<br>
पप्रच्छुर्मुनयो भूयः सूतं तस्माद्यदुत्तरम् ॥ १०.३५ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥ऋषय ऊचुः ॥	<br>
कियन्तो वै पितृगणाः कस्मिन्काले च ते गणाः ।	<br>
वर्त्तन्ते देवप्रवरा देवानां सोमवर्द्धनाः ॥ १०.३६ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥सूत उवाच॥	<br>
एतद्वोऽहं प्रवक्ष्यामि पितृसर्गमनुत्तमम्।	<br>
शंयुः पप्रच्छ यत्पूर्वं पितरं वै बृहस्पतिम् ॥ १०.३७ ॥	<br>
बृहस्पतिमुपासीनं सर्वज्ञानार्थकोविदम्।	<br>
पुत्रः शंयुरिमं प्रश्नं पप्रच्छ विनयान्वितः ॥ १०.३८ ॥	<br>
क एते पितरो नाम कियन्तः के च नामतः।	<br>
समुद्भूताः कथञ्चैते पितृत्वं समुपागताः ॥ १०.३९ ॥	<br>
कस्माच्च पितरं पूर्वं यज्ञे युज्यन्ति नित्यशः।	<br>
क्रियाश्च सर्वा वर्त्तन्ते श्राद्धपूर्वा महात्मनाम् ॥ १०.४० ॥	<br>
कस्मै श्राद्धानि देयानि किञ्च दत्तं महाफलम्।	<br>
केषु वाप्यक्षयं श्राद्धं तीर्थेषु च नदीषु च ॥ १०.४१ ॥	<br>
केषु वै सर्वमाप्नोति श्राद्धं कृत्वा द्विजोत्तमः।	<br>
कश्च कालो भवेच्च्राद्धे विधिः कश्चानुवर्त्तते ॥ १०.४२ ॥	<br>
एतदिच्छामि भगवन् विस्तरेण यथातथम्।	<br>
व्याख्यातुमानुपूर्व्येण यत्र चोदाहृतं मया ॥ १०.४३ ॥	<br>
बृहस्पतिरिदं सम्यगेवं पृष्टो महामतिः।	<br>
व्याजहारानुपूर्व्येण प्रश्नं प्रश्नविदां वरः ॥ १०.४४ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥बृहस्पतिरुवाच॥	<br>
कथयिष्यामि ते तात यन्मां त्वं परिपृच्छसि।	<br>
विनयेन यथान्यायं गम्भीरं प्रश्नमुत्तमम् ॥ १०.४५ ॥	<br>
द्यौरन्तरिक्षं पृथिवी नक्षत्राणि दिशस्तथा।	<br>
सूर्याचन्द्रमसौ चैव तथाहोरात्रमेव च ॥ १०.४६ ॥	<br>
न बभूवुस्तदा तात तमोभूतमिदं जगत्।	<br>
ब्रह्मैको दुश्चरं तत्र चचार परमं तपः ॥ १०.४७ ॥	<br>
शंयुस्तमब्रवीद्भूयः पितरं ब्रह्मवित्तमम्।	<br>
सर्वदैव व्रतस्नातं सर्वज्ञानविदांवरम् ॥ १०.४८ ॥	<br>
कीदृशं सर्वभूते शस्तपस्तेपे प्रजापतिः।	<br>
एवमुक्तो बृहत्तेजा बृहस्पतिरुवाच तम् ॥ १०.४९ ॥	<br>
सर्वेषां तपसां युक्तिस्तपोयोगमनुत्तमम्।	<br>
ध्यायंस्तदा तद्भगवांस्तेन लोकनवासृजत् ॥ १०.५० ॥	<br>
भूतभव्यानि ज्ञानानि लोकान्वेदांश्च कृत्स्नशः।	<br>
योगमाविश्य तत्सृष्टं ब्रह्मणा योगचक्षुषा ॥ १०.५१ ॥	<br>
लोकाः सान्तानिका नाम यत्र तिष्ठन्ति भास्वराः।	<br>
ते वैराजा इति ख्याता देवानां दिवि देवताः ॥ १०.५२ ॥	<br>
योगेन तपसा युक्तः पूर्वमेव तदा प्रभुः।	<br>
देवानसृजत ब्रह्मा योगं युक्त्वा सनातनम् ॥ १०.५३ ॥	<br>
आदिदेवा इति ख्याता महासत्त्वा महौजसः।	<br>
सर्वकामप्रदाः पूज्या देवदानवमानवैः ॥ १०.५४ ॥	<br>
तेषां सप्त समाख्याता गणास्त्रैलोक्यपूजिताः ।	<br>
अमूर्त्तयस्त्रयस्तेषां चत्वारस्तु सुमूर्त्तयः ॥ १०.५५ ॥	<br>
उपरिष्टात्रयस्तेषां वर्त्तन्ते भावमूर्त्तयः।	<br>
तेषामधस्ताद्वर्त्तन्ते चत्वारः सूक्षममूर्त्तयः ॥ १०.५६ ॥	<br>
ततो देवास्ततो भूमिरेषा लोकपरम्परा।	<br>
लोके वर्त्तन्ति ते ह्यस्मिंस्तेभ्यः पर्जन्यसम्भवः ।	<br>
वृष्टिर्भवति तैर्वृष्ट्या लोकानां सम्भवः पुनः ॥ १०.५७ ॥	<br>
आप्याययन्ति ते यस्मात्सोमञ्चान्नञ्च योगतः।	<br>
ऊचुस्तान्वै पितॄंस्तस्माल्लोकानां लोकसत्तमाः ॥ १०.५८ ॥	<br>
मनोजवाः स्वधाभक्षाः सर्वकामपरिच्छदाः।	<br>
लोभमोहभयापेता निश्चिताः शोकवर्जिताः ॥ १०.५९ ॥	<br>
एते योगं परित्यज्य प्राप्ता लोकान्सुदर्शनान्।	<br>
दिव्याः पुण्या महात्मानो विपाप्मानो भवन्त्युत ॥ १०.६० ॥	<br>
ततो युगसहस्रान्ते जायन्ते ब्रह्मवादिनः।	<br>
प्रतिलभ्य पुनर्योगं मोक्षं गच्छन्त्यमूर्त्तयः ॥ १०.६१ ॥	<br>
व्यक्ताव्यक्तं परित्यज्य महायोगबलेन वा ।	<br>
नश्यन्त्युल्केव गगने क्षीणविद्युत्प्रभेव च ॥ १०.६२ ॥	<br>
उत्सृज्य देहजातानि महायोगबलेन च।	<br>
निराख्योपाख्यतां यान्ति सरितः सागरे यथा ॥ १०.६३ ॥	<br>
क्रियया गुरुपूजाभिर्ये च कुर्वन्ति नित्यशः।	<br>
ताभिराप्याययन्त्येते पितरो योगवर्द्धनाः ॥ १०.६४ ॥	<br>
श्राद्धे प्रीताः पुनः सोमं पितरो योगमास्थिताः।	<br>
आप्याययन्ति योगेन त्रैलोक्यं येन जीवति ॥ १०.६५ ॥	<br>
तस्माच्छ्राद्धानि देयानि योगिभ्यो यत्नतः सदा।	<br>
पितॄणां हि बलं योगो योगात्सोमः प्रवर्त्तते ॥ १०.६६ ॥	<br>
सहस्रशस्तु विप्रान्वै भोजयेद्यावदागतान् ॥	<br>
एकस्तु योगवित्प्रीतः सर्वानर्हति तच्छृणु ॥ १०.६७ ॥	<br>
कल्पितानां सहस्रेण स्नातकानां शतेन च।	<br>
योगाचार्येण यद्भुक्तं त्रायते महतो भयात् ॥ १०.६८ ॥	<br>
गृहस्थानां सहस्रेण वानप्रस्थशतेन च।	<br>
ब्रह्मचारिसहस्रेण योगी ह्येको विशिष्यते ॥ १०.६९ ॥	<br>
नास्तिको वा विकर्मा वा सङ्कीर्णस्तस्करोऽपि वा।	<br>
नान्यत्र कारणं दानं योगेष्वाह प्रजापतिः ॥ १०.७० ॥	<br>
पितरस्तस्य तुष्यन्ति सुवृष्टेनेव कर्षकाः।	<br>
पुत्रो वाप्यथ वा पौत्रो ध्यानिनं भोजयिष्यति ॥ १०.७१ ॥	<br>
अलाभे ध्यानिभिक्षूणां भोजयेद्ब्रह्मचारिणौ ।	<br>
तदलाभेप्युदासीनं गृहस्थमपि भोजयेत् ॥ १०.७२ ॥	<br>
यस्तिष्ठेदेकपादेन वायुभक्षः शतं समाः ।	<br>
ध्यानयोगी परस्तस्मादिति ब्रह्मानुशासनम् ॥ १०.७३ ॥	<br>
सिद्धा हि विप्ररूपेण चरन्ति पृथिवीमिमाम्।	<br>
तस्मादतिथिमायान्तमभिगच्छेत्कृताञ्जलिः ॥ १०.७४ ॥	<br>
पूजयेच्चार्घ्यपात्रेण वेश्मना भोजनेन च।	<br>
ऊर्वोः सागरपर्यन्तां देवा योगेश्वराः सदा।	<br>
नानारूपैश्चरन्त्येते प्रजा धर्मेण पालयन् ॥ १०.७५ ॥	<br>
तस्माद्दद्याच्च वै दानं विप्रायातिथये नरः।	<br>
प्रदानानि प्रवक्ष्यामि फलञ्चैषां तथैव च ॥ १०.७६ ॥	<br>
अश्वमेधसहस्रेण राजसूयशतेन च।	<br>
पुण्डरीकसहस्रेण योगिष्वावसथो वरम् ॥ १०.७७ ॥	<br>
आद्य एष गणः प्रोक्तः पितॄणाममितौजसाम्।	<br>
भावयन्सप्तकालान्वै स्थित एष गणस्तदा ॥ १०.७८ ॥	<br>
अत ऊरद्ध्वं प्रवक्ष्यामि सर्वान् पितृगणान्पुनः ।	<br>
सन्ततिं संस्थितिञ्चैव भावनाञ्च यथाक्रमम् ॥ १०.७९ ॥	<br>
इति श्रीमहापुराणे वायुप्रोक्ते श्राद्धप्रक्रियारम्भो नाम दशमोऽध्यायः ॥ १० ॥ *	<br>
<br>
