&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।सूर्य उवाच।।	<br>
यदोर्वंशं प्रवक्ष्यामि श्रेष्ठस्योत्तमतेझसः।	<br>
विस्तरेणानुपूर्व्येण गदतो मे निबोधत ।। ३२.१ ।।	<br><br>
यदोः पुत्रा बभूवुर्हि पञ्च देवसुतोपमाः।	<br>
सहस्रजिदथ श्रेष्ठः क्रोष्टुर्नीलो जितो लघुः ।। ३२.२ ।।	<br><br>
सहस्रजित्सुतः श्रीमाञ्छतजिन्नाम पार्थिवः।	<br>
सतजित्सुता विख्या तास्त्रयः परमधार्मिकाः ।। ३२.३ ।।	<br><br>
हैहयश्च हयश्चैव राजा वेणुहयश्च यः।	<br>
हैहयस्य तु दायादो धर्म्मतत्त्व इति श्रुतिः ।। ३२.४ ।।	<br><br>
धर्म्मतन्त्रस्तु कीर्त्तिस्तु संज्ञेयस्तस्य चात्मजः।	<br>
संज्ञेयस्य तु दायादो महिष्मान्नाम पार्थिवः ।। ३२.५ ।।	<br><br>
आसीन्महिष्मतः पुत्रो भद्रश्रेण्यः प्रतापवान्।	<br>
वाराणस्यधिपो राजा कथितः पूर्व एव हि ।। ३२.६ ।।	<br><br>
भद्रश्रेण्यस्य दायादो दुर्मदो नाम पार्थिवः।	<br>
दुर्मदस्य ततो धीमान् कन्को नाम विश्रुतः ।। ३२.७ ।।	<br><br>
कनकस्य तु दायादाश्चत्वारो लोकविश्रुताः।	<br>
कृत वीर्यः कार्तवीर्यः कृतवर्मा तथैव च ।। ३२.८ ।।	<br><br>
कृतो जातश्चतुर्थोऽभूत्कृतविर्यात्ततोऽर्जुनः।	<br>
जज्ञे बाहुसहस्रेण सप्तद्वीपेश्वरो नृपः ।। ३२.९ ।।	<br><br>
स हि वर्षायुतं तप्त्वा तपः परमदुश्चरम्।	<br>
दत्तमाराधयामास कार्त्तवीर्योऽत्रिसम्भवम् ।। ३२.१० ।।	<br><br>
तस्मै दत्तो वरान् प्रादाच्चतुरो भूरितेजसः।	<br>
पूर्व्वं बाहुसहस्रन्तु स वव्रे प्रथमं वरम् ।। ३२.११ ।।	<br><br>
अधर्म्मे दीयमानस्य सद्भिस्तस्मान्निवारणम्।	<br>
धर्म्मेण पृथिवीञ्जित्वा धर्म्मेणैवानुपालनम् ।। ३२.१२ ।।	<br><br>
संग्रामांस्तु बहून् जित्त्वा हत्वा चारीन् सहस्रशः।	<br>
संग्रामे युद्धयमानस्य वधः स्यादधिकाद्रणे ।। ३२.१३ ।।	<br><br>
तेनेयं पृथिवी कृत्स्ना सप्तद्वीपा सपत्तना ।	<br>
सप्तोदधिपरिक्षिप्ता क्षात्रेण विधिना जनाः ।। ३२.१४ ।।	<br><br>
तस्य बाहुसहस्रन्तु युद्ध्यतः किल धीमतः।	<br>
यौद्धो ध्वजो रथश्चैव प्रादुर्भवति मायया ।। ३२.१५ ।।	<br><br>
दशयज्ञसहस्राणि तेषु द्वीपेषु सप्तसु।	<br>
निरर्गलाः स्म निर्वृत्ताः श्रूयन्ते तस्य धीमतः ।। ३२.१६ ।।	<br><br>
सर्वे यज्ञा महाबाहोस्तस्यासन् भूरितेजसः।	<br>
सर्वे काञ्चनवेदीकाः सर्वे यूपैश्च काञ्चनैः ।। ३२.१७ ।।	<br><br>
सर्वे देवैर्म्माहाभागैर्विमानस्थैरलंकृताः।	<br>
गन्धर्व्वैरप्सरोभिश्च नित्यमेवोपशोभिताः ।। ३२.१८ ।।	<br><br>
तस्य राज्ञो जगौ गाथां गन्धर्वो नारदस्तथा।	<br>
चरितं तस्य राजर्षेर्महिमानं निरीक्ष्य च ।। ३२.१९ ।।	<br><br>
न नूनं कार्त्तवीर्यस्य गतिं यास्यन्ति मानवाः।	<br>
यज्ञैर्दानैस्तपोभिश्च विक्रमेण श्रुतेन च ।। ३२.२० ।।	<br><br>
द्वीपेषु सप्तसु स वै खड्गी वरशरासनी।	<br>
रथी राजाप्यनुचरोऽन्योऽगाच्चैवानुदृश्यते ।। ३२.२१ ।।	<br><br>
अनष्टद्रव्यश्चैवासीन्न शोको न च विभ्रमः।	<br>
प्रभावेण महाराज्ञः प्रजा धर्म्मेण रक्षतः ।। ३२.२२ ।।	<br><br>
पञ्चाशीतिसहस्राणि वर्षाणां स नराधिपः।	<br>
सप्त सप्त वारान् सम्राट् चक्रवर्त्ती बभूव ह ।। ३२.२३ ।।	<br><br>
स एव पशुपालोऽभूत् क्षेत्रपालस्तथैव च।	<br>
स एव वृष्ट्या पर्जन्यो योगित्वादर्ज्जुनोऽभवत् ।। ३२.२४ ।।	<br><br>
स वै बाहुसहस्रेण ज्याघातकठिनेन च ।	<br>
भाति रश्मिसहस्रेण शारदेनेव भास्करः ।। ३२.२५ ।।	<br><br>
स हि नागसहस्रेण माहिष्मत्यां नराधिपः।	<br>
कर्कोटकसभाञ्जित्वा पुरीं तत्र न्यवेशयत् ।। ३२.२६ ।।	<br><br>
स वै वेगे समुद्रस्य प्रावृट्कालाम्बुजेक्षणः ।	<br>
क्रीडन्निव सुखोद्विग्नः प्रावृट्कालञ्चकार ह ।। ३२.२७ ।।	<br><br>
लुलिता क्रीडता तेन हेमस्रग्दाममालिनी।	<br>
ऊर्म्मिभ्रूकुटिसन्नादा शङ्किताभ्येति नर्मदा ।। ३२.२८ ।।	<br><br>
पुरा स तामनुसरन्नवगाढो महार्णवम्।	<br>
चकारोद्धृत्त्य वेलान्तं स कालः प्रावृणोद्वनम् ।। ३२.२९ ।।	<br><br>
तस्य बाहु सहस्रेण क्षोभ्यमाणे महादधौ।	<br>
भवन्ति लीना निश्चेष्टाः पातालस्था महासुराः ।। ३२.३० ।।	<br><br>
चूर्णीकृतमहावीचिलीनमीनमहाविषाः।	<br>
पतिता विद्धफेनौघमावर्त्तक्षिप्तदुस्सहम् ।। ३२.३१ ।।	<br><br>
चकार क्षोभयन्राजा दोःसहस्रेण सागरम्।	<br>
देवासुरपरिक्षिप्तं क्षीरोदमिव सागरम् ।। ३२.३२ ।।	<br><br>
मन्दरक्षोभणकृता ह्यमृतोदकशङ्कि ताः।	<br>
सहसोत्पादिता भीता भीमं दृष्ट्वा नृपोत्तमम् ।। ३२.३३ ।।	<br><br>
नतनिश्चलमूर्द्धानो बभूवुश्च महोरगाः।	<br>
सायाह्ने कदलीषण्डा निर्वातस्तिमिता इव ।। ३२.३४ ।।	<br><br>
स वै बद्ध्वा धनुर्यान उत्सिक्तः पञ्चभिः शतैः।	<br>
लङ्कायां मोहयित्वा तु सबलं रावणं बलात्।	<br>
निर्जित्य बद्ध्वा चानीय माहिष्मत्यां बबन्ध तम् ।। ३२.३५ ।।	<br><br>
ततो गत्वा पुलस्त्यस्तु अर्जुनं च प्रसादयत्।	<br>
मुमोच राजा पौलस्त्यं पुलस्त्येनानुपालितम् ।। ३२.३६ ।।	<br><br>
तस्य बाहुसहस्रस्य बभूव ज्यातलस्वनः।	<br>
युगान्तेऽम्बुदवृक्षस्य स्फुटितस्याशनेरिव ।। ३२.३७ ।।	<br><br>
अहो मृधे महावीर्यं भार्गवो यस्य सोऽच्छिनत्।	<br>
मृधे सहस्रं बाहूनां हेमतालवनं यथा ।। ३२.३८ ।।	<br><br>
तृषितेन कदाचित्स भिक्षितश्चित्रभानुना।	<br>
सप्त द्वीपांश्चित्रभानोः प्रादाद्भिक्षां विशाम्पतिः ।। ३२.३९ ।।	<br><br>
पुराणि घोषान् ग्रामांश्च पत्तनानि च सर्व्वशः।।	<br>
जज्वाल तस्य बाणेषु चित्रभानुर्दिधक्षया ।। ३२.४० ।।	<br><br>
स तस्य पुरुषेन्द्रस्य प्रभावेण महायशाः।	<br>
ददाह कार्तवीर्यस्य शैलांश्चापि वनानि च ।। ३२.४१ ।।	<br><br>
स शून्यमाश्रमं सर्वं वरुणस्यात्मजस्य वै।	<br>
ददोह सवनद्वीपांश्चित्रभानुः सहैहयः ।। ३२.४२ ।।	<br><br>
संलेभे वरुणः पुत्रं पुरा भास्विनमुत्तमम्।	<br>
वसिष्ठनामा स मुनिः ख्यातश्चापः श्रितः श्रुतः ।। ३२.४३ ।।	<br><br>
तत्रापदस्तदा क्रोधादर्जुनं शप्तवान्विभुः।	<br>
यस्मान्न वर्जितमिदं वनं ते मम हैहय ।। ३२.४४ ।।	<br><br>
तस्मात् ते दुष्करं कर्म्म कृतमन्यो हनिष्यति।	<br>
अर्जुनो नाम कौन्तेयो न च राजा भविष्यति ।। ३२.४५ ।।	<br><br>
अर्जुन त्वां महावीर्यो रामः प्रहरतां वरः।	<br>
छित्त्वा बाहुसहस्रं वै प्रमथ्य तरसा बलीं ।। ३२.४६ ।।	<br><br>
तपस्वी ब्राह्मणश्चैव वधिष्यति महाबलः।	<br>
तस्य रामस्तदा ह्यासीन्मृत्युशापेन धीमतः ।। ३२.४७ ।।	<br><br>
राज्ञा तेन वरश्चैव स्वयमेव वृतः पुरा।	<br>
तस्य पुत्रशतं ह्यासीत् पञ्च तत्र महारथाः ।। ३२.४८ ।।	<br><br>
कृतास्त्रा बलिनः शूरा धर्म्मात्मानो यशस्वनः ।	<br>
शूरश्च शूरसेनश्च वृष्ट्याद्यं वृष एव च ।। ३२.४९ ।।	<br><br>
जयध्वजश्च वै पुत्रा अवन्तिषु विशांपतेः।	<br>
जयध्वजस्य पुत्रस्तु तालजङ्घः प्रतापवान् ।। ३२.५० ।।	<br><br>
तस्य पुत्रशतं ह्येव तालजङ्घा इति श्रुतम्।	<br>
तेषां पञ्च गणाः ख्याता हैहयानां महात्मनाम् ।। ३२.५१ ।।	<br><br>
वीरहोत्रा ह्यसङ्ख्याता भोजाश्चावर्तयस्तथा।	<br>
तुण्डिकेराश्च विक्रान्तास्तालजङ्घास्तथैव च ।। ३२.५२ ।।	<br><br>
वीरहोत्रसुतश्चापि अनन्तो नाम पार्थिवः।	<br>
दुर्जयस्तस्य पुत्रस्तु बभूवामित्रदर्शनः ।। ३२.५३ ।।	<br><br>
अनष्टद्रव्यता चैव तस्य राज्ञो बभूव ह।	<br>
प्रभावेण महाराजः प्रजास्ताः पर्य्यपालयत् ।। ३२.५४ ।।	<br><br>
न तस्य वित्तनाशश्च नष्टं प्रतिलभेत सः।	<br>
कार्तवीर्यस्य यो जन्म कथयेदिह धीमतः ।। ३२.५५ ।।	<br><br>
वित्तवान् भवत्यत्रैव धर्म्मश्चास्य विवर्द्धते।	<br>
यथा त्वष्टा यथा दाता तथा स्वर्गे महीयते ।। ३२.५६ ।।	<br><br>
इति श्रीमहापुराणे वायुप्रोक्ते कार्त्तवीर्य्यार्जुनोत्पत्तिविवरणं नाम द्वात्रिंशोऽध्यायः ।। ३२ ।।	<br>
