&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच ॥	<br><br>
सोमस्य तु बुधः पुत्रो बुधस्य तु पुरूरवाः।	<br>
तेजस्वी दानशीलश्च यज्वा विपुलदक्षिणः ॥ २९.१ ॥	<br><br>
ब्रह्मवादी पराक्रान्तः शत्रुभिर्युधि दुर्जयः।	<br>
आहर्त्ता चाग्निहोत्रस्य यज्वनाञ्च ददौ महीम् ॥ २९.२ ॥	<br><br>
सत्यवाक् कर्म्मबुद्धिश्च कान्तः संवृतमैथुनः।	<br>
अतीव पुत्रो लोकेषु रूपेणाप्रतिमोऽभवत् ॥ २९.३ ॥	<br><br>
तं ब्रह्मवादिनं दान्तं धर्मज्ञं सत्यवादिनम्।	<br>
उर्वशी वरयामास हित्वा मानं यशस्विनी ॥ २९.४ ॥	<br><br>
तया सहावसद्राजा दशवर्षाणि चाष्ट च।	<br>
सप्त षट् सप्त चाष्टौ च दश चाष्टौ च वीर्यवान् ॥ २९.५ ॥	<br><br>
वने चैत्ररथे रम्ये तथा मन्दाकिनीतटे।	<br>
अलकायां विशालायां नन्दने च वनोत्तमे ॥ २९.६ ॥	<br><br>
गन्धमादनपादेषु मेरुश्रृङ्गे नगोत्तमे।	<br>
उत्तरांश्च कुरून् प्राप्य कलापग्राममेव च ॥ २९.७ ॥	<br><br>
एतेषु वनसुख्येषु सुरैराचरितेषु च।	<br>
उर्वश्या सहितो राजा रेमे परमया मुदा ॥ २९.८ ॥	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;ऋषय ऊचुः॥	<br>
गन्धर्वा चोर्वशी देवी राजानं मानुषं कथम्।	<br>
देवानुत्सृज्य सम्प्राप्ता तन्नो ब्रूहि बहुश्रुत ॥ २९.९ ॥	<br><br>
&nbsp;&nbsp;&nbsp;&nbsp;&nbsp;&nbsp;सूत उवाच॥	<br>
ब्रह्मशापाभिभूता सा मानुषं समुपस्थिता।	<br>
ऐलं तु तं वरारोहा समयेन व्यवस्थिता ॥ २९.१० ॥	<br><br>
आत्मनः शापमोक्षार्थं नियमं सा चकार तु ।	<br>
अनग्नदर्शनञ्चैव अकामात सह मैथुनम् ॥ २९.११ ॥	<br><br>
द्वौ मेषौ शयनाभ्याशे स तावद् व्यवतिष्ठते।	<br>
घृतमात्रं तथाहारः कालमेकन्तु पार्थिव ॥ २९.१२ ॥	<br><br>
यद्येष समयो राजन् यावत्कालञ्च ते दृढम्।	<br>
तावत्कालन्तु वत्स्यामि एष नः समयः कृतः ॥ २९.१३ ॥	<br><br>
तस्यास्तं समयं सर्वं स राजा पर्यपालयत्।	<br>
एवं सा चावसत् तस्मिन् पुरूरवसि भामिनी ॥ २९.१४ ॥	<br><br>
वर्षाण्यथ चतुःषष्टिं तद्भक्त्या शापमोहिता।	<br>
उर्वशी मानुषं प्राप्ता गन्धर्व्वा श्चिन्तयान्विताः ॥ २९.१५ ॥	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;गन्धर्व्वा ऊचुः।	<br>
चिन्तयध्वं महाभागा यथा सा तु वराङ्गना।	<br>
आगच्छेत्तु पुनर्द्देवानुर्वशी स्वर्गभूषणा ॥ २९.१६ ॥	<br><br>
ततो विश्वावसुर्नाम तत्राह वदतां वरः।	<br>
तया तु समयस्तत्र क्रियमाणो मतोऽनघः ॥ २९.१७ ॥	<br><br>
समयन्युत्क्रमात् सा वै राजानं त्यक्ष्यते यथा।	<br>
तदहं वच्मि वः सर्वं यथा त्यक्ष्यति सा नृपम् ॥ २९.१८ ॥	<br><br>
सहसा योगमेष्यामि युष्माकं कार्यसिद्धये।	<br>
एवमुक्त्वा गतस्तत्र प्रतिष्ठानं महायशाः ॥ २९.१९ ॥	<br><br>
स निशायामथागम्य मेषमेकं जहार वै।	<br>
मातृवद्वर्त्तते सा तु मेषयोश्चारुहासिनी ॥ २९.२० ॥	<br><br>
गन्धर्वागमनं ज्ञात्वा शयनस्था यशस्विनी।	<br>
राजानमब्रवीत्सा तु पुत्रो मे ह्रियतेति वै ॥ २९.२१ ॥	<br><br>
एवमुक्तो विनिश्चित्य नग्नस्तिष्ठति वै नृपः ।	<br>
नग्नं द्रक्ष्यति मां देवी समयो वितथो भवेत् ॥ २९.२२ ॥	<br><br>
ततो भूयस्तु गन्धर्व्वा द्वितीयं मेषमाददुः।	<br>
द्वितीयेऽपहृते मेषे ऐलं देवी तमब्रवीत् ॥ २९.२३ ॥	<br><br>
पुत्रौ मम हृतौ राजन्ननाथाया इव प्रभो।	<br>
एवमुक्तस्तदोत्थाय नग्नो राजा प्रधावितः ॥ २९.२४ ॥	<br><br>
मेषाबभ्यां पदवीं राजन् गन्धर्व्वैर्व्युत्थितामथ।	<br>
उत्पादिता तु महती माया तद्भवनं महत् ॥ २९.२५ ॥	<br><br>
प्रकाशितन्तु सहसा ततो नग्नमवेक्ष्य सा।	<br>
नग्नं दृष्ट्वा तिरोऽभूत्सा अप्सरा कामरूपिणी ॥ २९.२६ ॥	<br><br>
तिरोभूतान्तु तां ज्ञात्वा गन्धर्वास्तत्र तावुभौ।	<br>
मेषौ त्यक्त्वा च ते सर्वे तत्रैवान्तर्हिताभवन् ॥ २९.२७ ॥	<br><br>
उत्सृष्टावुरणौ दृष्ट्वा राजा गृह्यागतः प्रभुः।	<br>
अपश्यंस्तां तु वै राजा विललाप सुदुःखितः ॥ २९.२८ ॥	<br><br>
चचार पृथिवीं चैव मार्गमाणस्ततस्ततः।	<br>
अथापश्यच्च तां राजा कुरुक्षेत्रे महाबलः ॥ २९.२९ ॥	<br><br>
प्लक्षतीर्थे पुष्करिण्यां विगाढेनाम्बुनाप्लुताम्।	<br>
क्रीडन्तीमप्सरोभिश्च पञ्चभिः सह शोभनाम् ॥ २९.३० ॥	<br><br>
अपश्यत्सा ततः सुभ्रू राजानमविदूरतः।	<br>
उर्वशी ताः सखीः प्राह अयं स पुरुषोत्तमः ॥ २९.३१ ॥	<br><br>
यस्मिन्नहमवात्सं हि दर्शयामास तं नृपम् ।	<br>
तत आविर्बभूवुस्ताः पञ्चचूडाप्सरास्तु ताः ॥ २९.३२ ॥	<br><br>
दृष्ट्वा तु राजा तां प्रीतः प्रलापान् कुरुते बहून्।	<br>
आयाहि तिष्ठ मनसा घोरे वचसि तिष्ठ हे ॥ २९.३३ ॥	<br><br>
एवमादीनि सूक्ष्माणि परस्परमभाषत।	<br>
उर्व्वशी त्वब्रवीच्चैलं सगर्भाहं त्वया प्रभो ॥ २९.३४ ॥	<br><br>
संवत्सरात् कुमारस्ते भविता नव संशयः।	<br>
निशामेकान्तु वै राजा ह्यवसत्तु तया सह ॥ २९.३५ ॥	<br><br>
सम्प्रहृष्टो जगामाथ स्वपुरन्तु महायशाः।	<br>
गते संवत्सरे राजा उर्व्वशीं पुनरागमत् ॥ २९.३६ ॥	<br><br>
उषित्वा तु तया सार्द्धमेकरात्रं महामनाः।	<br>
कामार्त्तश्चा ब्रवीद्दीनो भव नित्यं ममेति वै ॥ २९.३७ ॥	<br><br>
उर्व्वश्यथाब्रवीच्चैलं गन्धर्वास्ते वरं ददुः।	<br>
तं वृणीष्व महाराज ब्रूहि चैतांस्त्वमेव हि ॥ २९.३८ ॥	<br><br>
वृणे नित्यं हि सालोक्यं गन्धर्वाणां महात्मनाम्।	<br>
तथेत्युक्त्वा वरं वव्रे गन्धर्वाश्च तथास्त्विति ॥ २९.३९ ॥	<br><br>
स्थालीमग्नेः पूरयित्वा गन्धर्व्वाश्च तमब्रुवन्।	<br>
अनेन इष्ट्वा लोकन्तं प्राप्स्यसि त्वं नराधिप ॥ २९.४० ॥	<br><br>
तमादाय कुमारन्तु नगरायोपचक्रमे।	<br>
निःक्षिप्य तमरण्याञ्च स पुत्रन्तु गृहं ययौ ॥ २९.४१ ॥	<br><br>
पुनरादाय दृश्याग्निमश्वत्थं तत्र दृष्टवान्।	<br>
समीपतस्तु तं दृष्ट्वा ह्यश्वत्थं तत्र विस्मितः ॥ २९.४२ ॥	<br><br>
गन्धर्व्वेभ्यस्तथाख्यातुमग्निना गां गतस्तु सः ।	<br>
श्रुत्वा तमर्थमशिलमरणिं तु समादिशत् ॥ २९.४३ ॥	<br><br>
अश्वत्थादरणिं कृत्वा मथित्वाग्निं यथाविधि।	<br>
तेनेष्ट्वा तु सलोकं नः प्राप्स्यसि त्वं नराधिप।	<br>
मथित्वाग्निं त्रिधा कृत्वा ह्ययजत्स नराधिपः ॥ २९.४४ ॥	<br><br>
इष्ट्वा यज्ञैर्बहुविधैर्गतस्तेषां सलोकताम्।	<br>
वासाय च स गन्धर्व्वस्त्रेतायां स महारथः।	<br>
एकोऽग्निः पूर्वमासीद्वै ऐलस्त्रींस्तानकल्पयत् ॥ २९.४५ ॥	<br><br>
एवंप्रभावो राजासीदैलस्तु द्विजसत्तमाः।	<br>
देशे पुण्यतमे चैव महर्षिभिरलंकृते ॥ २९.४६ ॥	<br><br>
राज्यं स कारयामास प्रयागे पृथिवी पतिः।	<br>
उत्तरे यामुने तीरे प्रतिष्ठाने महायशाः ॥ २९.४७ ॥	<br><br>
तस्य पुत्रा बभूवुर्हि षडिन्द्रोपमतेजसः।	<br>
गन्धर्व्वलोके विदिता आयुर्द्धीमानमावसुः ॥ २९.४८ ॥	<br><br>
विश्वायुश्च शतायुश्च गतायुश्चोर्वशीसुताः।	<br>
अमावसोस्तु वै जातो भीमो राजाथ विश्वजित् ॥ २९.४९ ॥	<br><br>
श्रीमान् भीमस्य दायादो राजासीत्काञ्चनप्रभः।	<br>
विद्वांस्तु काञ्चनस्यापि सुहोत्रोऽभून्महाबलः ॥ २९.५० ॥	<br><br>
सुहोत्रस्याभज्जह्नुः केशिकागर्भसम्भवः।	<br>
प्रतिगत्य ततो गङ्गा विततो यज्ञकर्म्मणि ॥ २९.५१ ॥	<br><br>
प्लावयामास तं देशं भाविनोऽर्थस्य दर्शनात्।	<br>
गङ्गया प्लावितं दृष्ट्वा यज्ञवाटं समन्ततः ॥ २९.५२ ॥	<br><br>
सौहोत्रिर्वरदः क्रुद्धो गङ्गां संरक्तलोचनः।	<br>
अस्य गङ्गेऽवलेपस्य सद्यः फलमवाप्नुहि ॥ २९.५३ ॥	<br><br>
एतत्ते विफलं सर्व्वं पीतमम्भः करोम्यहम्।	<br>
राजर्षिणा ततः पीतां गङ्गां दृष्ट्वा सुरर्षयः ॥ २९.५४ ॥	<br><br>
उपनिन्युर्महाभागा दुहितृत्वेन जाह्नवीम्।	<br>
यौवनाश्वस्य पौत्रीन्तु कावेरीञ्जह्नुरावहत् ॥ २९.५५ ॥	<br><br>
युवनाश्वस्य शापेन गङ्गा येन विनिर्ममे ।	<br>
कावेरीं सरितां श्रेष्ठां जह्नुभार्य्यामनिन्दिताम् ॥ २९.५६ ॥	<br><br>
जह्नुश्च दयितं पुत्रं सुहोत्रं नाम धार्मिकम्।	<br>
कावेर्य्यां जनयामास अजकस्तस्य चात्मजः ॥ २९.५७ ॥	<br><br>
अजकस्य तु दायादो बलाकाश्वो महायशाः।	<br>
बभूवुश्च गयः शीलः कुशस्तस्यात्मजः स्मृतः ॥ २९.५८ ॥	<br><br>
कुशपुत्रा बभूवुश्च चत्वारो वेदवर्चसः।	<br>
कुशाश्वः कुशनाभश्च अमूर्त्तारयशोवसुः ॥ २९.५९ ॥	<br><br>
कुशस्तम्बस्तपस्तेपे पुत्रार्थी राजसत्तमः।	<br>
पूर्णे वर्षसहस्रे वै शतक्रतुमपश्यत ॥ २९.६० ॥	<br><br>
तमुग्रतपसं दृष्ट्वा सहस्राक्षः पुरन्दरः।	<br>
समर्थः पुत्रजनने स्वयमेवास्य शाश्वतः ॥ २९.६१ ॥	<br><br>
पुत्रत्वं कल्पयामास स्वयमेव पुरन्दरः।	<br>
गाधिर्नामाभवत्पुत्रः कौशिकः पाकशासनः ॥ २९.६२ ॥	<br><br>
पौरुकुत्साभवद्भार्या गाधिस्तस्यामजायत।	<br>
पूर्व्वं कन्यां महाभागां नाम्ना सत्यवतीं शुभाम्।	<br>
तां गाधिपुत्रः काव्याय ऋचीकाय ददौ प्रभुः ॥ २९.६३ ॥	<br><br>
तस्यां पुत्रस्तु वै भर्त्ता भार्गवो भृगुनन्दनः।	<br>
पुत्रार्थे साधयामास चरुं गाधेस्तथैव च ॥ २९.६४ ॥	<br><br>
तथा चाहूय सुधृतिऋचीको भार्गवस्तदा।	<br>
उपयोज्यश्चरुरयं त्वया मात्रा च तेशुभे ॥ २९.६५ ॥	<br><br>
तस्यां जनिष्यते पुत्रो दीप्तिमान् क्षत्रियर्षभः।	<br>
अजेयः क्षत्रियैर्युद्धे क्षत्रियर्षभसूदनः ॥ २९.६६ ॥	<br><br>
तवापि पुत्रं कल्याणि धृतिन्तं तपोधनम्।	<br>
शमात्मकं द्विजश्रेष्ठं चरुरेष विधास्यति ॥ २९.६७ ॥	<br><br>
एवमुक्त्वा तु तां भार्य्यामृचीको भृगुनन्दनः।	<br>
तपस्याभिरतो नित्यमरण्यं प्रविवेश ह ॥ २९.६८ ॥	<br><br>
गाधिः सदारस्तु तदा ऋचीकाश्रममभ्यगात्।	<br>
तीर्थयात्राप्रसङ्गेन सुतां द्रष्टुं नरेश्वरः ॥ २९.६९ ॥	<br><br>
चरुद्वयं गृहीत्वा तु ऋषेः सत्यवती सदा।	<br>
भर्त्तुर्वचनमव्यग्रा हृष्टा मात्रे न्यवेदयत् ॥ २९.७० ॥	<br><br>
माता तु तस्यै दैवेन दुहित्रे स्वं चरुं ददौ ।	<br>
तस्याश्चरुमथाज्ञानादात्मनः सा चकार ह ॥ २९.७१ ॥	<br><br>
अथ सत्यवती गर्भं क्षत्रियान्तकरं शुभम्।	<br>
धारयामास दीप्तेन वपुषा घोरदर्शना ॥ २९.७२ ॥	<br><br>
तमृचीकस्ततो दृष्ट्वा योगेनाप्यनुमृश्य च।	<br>
तदाब्रवीद्द्विजश्रेष्ठः स्वां भार्य्यां वरवर्णिनीम् ॥ २९.७३ ॥	<br><br>
मातुः सिद्ध्यति ते भद्रे चरुव्यत्यासहेतुना।	<br>
जनिष्यति हि पुत्रस्ते क्रूरकर्मातिदारुणः ॥ २९.७४ ॥	<br><br>
माता जनिष्यते वापि तथाभूतं तपोधनम् ।	<br>
विश्वं हि ब्रह्म तपसा मया तत्र समर्पितम् ॥ २९.७५ ॥	<br><br>
एवमुक्ता महाभागा भर्त्रा सत्यवती तदा।	<br>
प्रसादयामास पतिं सुतो मे नेदृशो भवेत्।	<br>
ब्राह्मणापसदस्त्वन्य इत्युक्तो मुनिरब्रवीत् ॥ २९.७६ ॥	<br><br>
नैष सङ्कल्पितः कामो मया भद्रे तथा त्वया ।	<br>
उग्रकर्मा भवेत् पुत्रः पितुर्मातुश्च कारणात् ॥ २९.७७ ॥	<br><br>
पुनः सत्यवती वाक्यमेवमुक्ताब्रवीदिदम्।	<br>
इच्छँल्लोकानपि मुने सृजेथाः किं पुनः सुतम् ॥ २९.७८ ॥	<br><br>
शमात्मकमृजुं भर्त्तः पुत्रं मे दातुमर्हसि।	<br>
काममेवंविधः पुत्रो मम स्यात्तु वद प्रभो ॥ २९.७९ ॥	<br><br>
मय्यन्यथा न शक्यं वै कर्तुमेव द्विजोत्तम।	<br>
ततः प्रसादमकरोत् स तस्यास्तपसो बलात् ॥ २९.८० ॥	<br><br>
पुत्रे नास्ति विशेषो मे पौत्रे वा वरवर्णिनि।	<br>
त्वया यथोक्तं वचनं तथा भद्रे भविष्यति ॥ २९.८१ ॥	<br><br>
तस्मात् सत्यवती पुत्रं जनयामास भार्गवम्।	<br>
तपस्यभिरतन्दान्तं जमदग्निः शमात्मकम् ॥ २९.८२ ॥	<br><br>
भृगोश्चरुविपर्यासे रौद्रवैष्णवयोः पुरा।	<br>
यमनाद्वैष्णवस्याग्नेर्जमदग्निरजायत ॥ २९.८३ ॥	<br><br>
विश्वामित्रं तु दायादं गाधिः कुशिकनन्दनः।	<br>
प्राप्य ब्रह्मर्षिसहितो (सविता) जगाम ब्रह्मणावृतः ॥ २९.८४ ॥	<br><br>
सा हि सत्यवती पुण्या सत्यव्रतपरायणा।	<br>
कौशिकीति समाख्याता प्रवृत्तेयं महानदी ॥ २९.८५ ॥	<br><br>
परिस्रुता महाभागा कौशिकी सरितां वरा।	<br>
इक्ष्वाकुवंशे त्वभवत्सुवेणुर्नाम पार्थिवः ॥ २९.८६ ॥	<br><br>
तस्य कन्या महाभागा कामली नाम रेणुका।	<br>
रेणु कायान्तु कामल्यां तपोधृतिसमन्वितः।	<br>
आर्चीको जनयामास जमदग्निः सुदारुणम् ॥ २९.८७ ॥	<br><br>
सर्वविद्यान्तगं श्रेष्ठं धनुर्वेदस्य पारगम्।	<br>
रामं क्षत्रिय हन्तारं प्रदीप्तमिव पावकम् ॥ २९.८८ ॥	<br><br>
और्व्वस्यैवमृचीकस्य सत्यवत्यां महामनाः।	<br>
जमदग्निस्ततो वीर्य्याज्जज्ञे ब्रह्मविदां वरः।	<br>
मध्यमश्च शुनःशेफः शुनःपुच्छः कनिष्ठकः ॥ २९.८९ ॥	<br><br>
विश्वामित्रस्तु धर्मात्मा नाम्ना विश्वरथः स्मृतः ।	<br>
जज्ञे भृगुप्रसादेन कौशिकाद्वंशवर्द्धनः ॥ २९.९० ॥	<br><br>
विश्वामित्रस्य पुत्रस्तु शुनःशेफोऽभवन्मुनिः।	<br>
हरिश्चन्द्रस्य यज्ञे तु पशुत्वे नियुतः सवै।	<br>
देवैर्दत्तः स वै यस्माद्देवरातस्ततोऽभवत् ॥ २९.९१ ॥	<br><br>
विश्वामित्रस्य पुत्राणां शुनः शेफोऽग्रजः स्मृतः।	<br>
मधुच्छन्दो नयश्चैव कृतदेवौ ध्रुवाष्टकौ ॥ २९.९२ ॥	<br><br>
कच्छपः पूरणश्चैव विश्वामित्रसुतास्तु वै।	<br>
तेषां गोत्राणि बहुधा कौशिकानां महात्मनाम् ॥ २९.९३ ॥	<br><br>
पार्थिवा देवराताश्च याज्ञवल्क्या समर्षणाः ।	<br>
उदुम्बरा उदुम्लानास्तारका यममुञ्चताः ॥ २९.९४ ॥	<br><br>
लोहिण्यो रेणवश्चैव तथा कारीषवः स्मृताः।	<br>
बभ्रवः पाणिनश्चैव ध्यावजप्यास्तथैव च ॥ २९.९५ ॥	<br><br>
शालावत्या हिरण्याक्षाः स्यङ्कृता गालवाः स्मृताः ।	<br>
देवला यामदूताश्च शालङ्कायनबाष्कलाः ॥ २९.९६ ॥	<br><br>
ददाति बादराश्चान्ये विश्वामित्रस्य धीमतः।	<br>
ऋष्यन्तरविवाङ्यास्ते बहवः शौशिकाः स्मृताः ॥ २९.९७ ॥	<br><br>
कौशिकासोश्रुमाश्चैव तथान्ये सैधवायनाः।	<br>
पौरोरवस्य पुण्यस्य ब्रह्मर्षेः कौशिकस्य तु ॥ २९.९८ ॥	<br><br>
दृषद्वतीसुतश्चापि विश्वामित्रात्तथाष्टकः।	<br>
अष्टकस्य सुतो यो हि प्रोक्तो जह्नुगणोमया ॥ २९.९९ ॥	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;ऋषय ऊचुः ॥	<br><br>
किं लक्षणेन धर्मेण तपसेह श्रुतेन वा।	<br>
ब्राह्मण्यं समनुप्राप्तं विश्वामित्रादिभिर्नृपैः ॥ २९.१०० ॥	<br><br>
येन योनाभिधा नेन ब्राह्मण्यं क्षत्रिया गताः ।	<br>
विशेषं ज्ञातुमिच्छामि तपसा दानतस्तथा ॥ २९.१०१ ॥	<br><br>
एवमुक्तस्ततो वाक्यमब्रवीदिदमर्थवत्।	<br>
अन्यायोपगतैर्द्रव्यैराहृत्य यजने धिया।	<br>
धर्माभिकांक्षी यजते न धर्मफलमश्नुते ॥ २९.१०२ ॥	<br><br>
धर्म्मं चैतं समाख्याय पापात्मा पुरुषाधमः।	<br>
ददाति दानं विप्रेभ्यो लोकानां दम्भकारणात् ॥ २९.१०३ ॥	<br><br>
जपं कृत्वा तथा तीव्रं धनलोभान्निरङ्कुशः।	<br>
रागमोहान्वितो ह्यन्ते पावनार्थं ददाति यः ॥ २९.१०४ ॥	<br><br>
तेन दत्तानि दानानि अफलानि भवन्त्युत।	<br>
तस्य धर्म्मप्रवृत्तस्य हिंसकस्य दुरात्मनः ॥ २९.१०५ ॥	<br><br>
एवं लब्ध्वा धनं मोहाद्ददतो यजतश्च ह।	<br>
सक्लिष्टकर्मणो दानं न तिष्ठति दुरात्मनः ॥ २९.१०६ ॥	<br><br>
न्यायागतानां द्रव्याणां तीर्थे सम्प्रतिपादनम्।	<br>
कामाननभिसन्धाय यजते च ददाति च ॥ २९.१०७ ॥	<br><br>
स दानफलमाप्नोति तच्च दानं सुखोदयम्।	<br>
दानेन भोगानाप्नोति स्वर्गं सत्येन गच्छति ॥ २९.१०८ ॥	<br><br>
तपसा तु सुतप्तेन लोकान् विष्टभ्य तिष्ठति ।	<br>
विष्टभ्य स तु तेजस्वी लोकेष्वानन्त्यमश्नुते ॥ २९.१०९ ॥	<br><br>
दानाच्छ्रेयांस्तथा यज्ञो यज्ञाच्छ्रेयस्तथा तपः।	<br>
संन्यासस्तपसः श्रेयांस्तस्माज्ज्ञानं गुरुः स्मृतम् ॥ २९.११० ॥	<br><br>
श्रृयन्ते हि तपःसिद्धाः क्षात्रोपेता द्विजातयः।	<br>
विश्वामित्रो नरपतिर्मान्धाता संकृतिः कपिः ॥ २९.१११ ॥	<br><br>
कपेश्च पुरुकुत्सश्च सत्यश्चानृहवानृथुः	<br>
आर्ष्टिषेणोऽमीढश्च भागान्योन्यस्तथैव च ॥ २९.११२ ॥	<br><br>
कक्षीवश्चैव शिजयस्तथान्ये च महारथाः।	<br>
रथीतरश्च रुन्दश्च विष्णुवृद्धादयो नृपाः ॥ २९.११३ ॥	<br><br>
क्षात्रोपेताः स्मृता ह्येते तपसा ऋषिताङ्गताः ।	<br>
एते राजर्षयः सर्व्वे सिद्धिं सुमहतीङ्गताः।	<br>
अत ऊर्द्ध्वं प्रवक्ष्यामि अयोर्वंशं महात्मनः ॥ २९.११४ ॥	<br><br>
इति श्रीमहापुराणे वायुप्रोक्ते चन्द्रवंशकीर्तनं नामोनत्रिशोऽध्यायः ॥ २९ ॥ *	<br>
