<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥शौनकादिऋषय ऊचुः॥	<br>
सूत सूत महाभाग त्वया भगवता सता।	<br>
व्यासप्रसादाधिगतशास्त्रसम्बोधनेन च ॥ ४२.१ ॥	<br>
अष्टादशपुराणानि सेतिहासानि चानघ।	<br>
उपक्रमोपसंहार विधिनोक्तानि कृत्स्नशः ॥ ४२.२ ॥	<br>
चतुर्दशसहस्रं च मात्स्यं प्रोक्तमतिस्फुटम्।	<br>
तत्संख्यकं भविष्यञ्च प्रोक्तं पञ्चशताधिकम् ॥ ४२.३ ॥	<br>
मार्कण्डेयं महारम्यं प्रोक्तं नवसहस्रकम्।	<br>
कथितं ब्रह्मवैवर्त्तमष्टादशसहस्रकम् ॥ ४२.४ ॥	<br>
शतोत्तरञ्च ब्रह्माण्डं सूर्यसंख्यासहस्रकम् ।	<br>
अथ भागवतं दिव्यमष्टादशसहस्रकम् ॥ ४२.५ ॥	<br>
सहस्राणि दशैवोक्तं पुराणं ब्रह्मनामकम्।	<br>
अयुतश्लोकघटितं पुराणं वामनाभिधम् ॥ ४२.६ ॥	<br>
तथैवायुत संख्यातं षट्शताधिकमादिकम्।	<br>
त्रयोविंशतिसाहस्रमनिलं तद्गतं शुभम् ॥ ४२.७ ॥	<br>
त्रयोविंशतिसाहस्रं नारदीयमुदाहृतम् ।	<br>
एकोनविंशसाहस्रं वैनतेयमुदाहृतम् ॥ ४२.८ ॥	<br>
सहस्रपञ्चपञ्चाशत्प्रोक्तं पाद्मं सुविस्तरम्।	<br>
सप्तदशसहस्रन्तु कूर्मं प्रोक्तं मनोहरम् ॥ ४२.९ ॥	<br>
चतुर्विंशति साहस्रं सौकरं परमाद्भुतम्।	<br>
एकाशीतिसहस्राणि स्कान्दमुक्तं सुविस्तृतम् ॥ ४२.१० ॥	<br>
एवमष्टादशोक्तानि पुराणानि बृहन्ति च।	<br>
पुराणेष्वेषु बहवो धर्मास्ते विनिरूपिताः ॥ ४२.११ ॥	<br>
रागिणाञ्च विरागाणां यतीनां ब्रह्मचारिणाम्	<br>
गृहस्थानां वनस्थानां स्त्रीशूद्राणां विशेषतः ॥ ४२.१२ ॥	<br>
ब्राह्मणक्षत्रियविशां ये च सङ्करजातयः।	<br>
गङ्गाद्या या महानद्यो यज्ञव्रततपांसि च ॥ ४२.१३ ॥	<br>
अनेकविधदानानि यमाश्च नियमैः सह।	<br>
योगधर्मा बहुविधाः सांख्या भागवतास्तथा ॥ ४२.१४ ॥	<br>
भक्तिमार्गा ज्ञानमार्गा वैराग्यानिलनीरजाः।	<br>
उपासनविधिश्चोक्तः कर्मसंशुद्धिचेतसाम् ॥ ४२.१५ ॥	<br>
ब्राह्मं शैवं वैष्णवं च सौरं शाक्तं तथार्हतम्।	<br>
षड्दर्शनानि चोक्तानि स्वभावनियतानि च ॥ ४२.१६ ॥	<br>
एतदन्यच्च विविधं पुराणेषु निरुपितम्।	<br>
अतः परं किमप्यस्ति न वा बोद्धव्यमुत्तमम् ॥ ४२.१७ ॥	<br>
न ज्ञायेत यदि व्यासो गोपयेदथ वा भवान् ।	<br>
अत्र नः संशयं छिन्धि पूर्णः पौराणिको यतः ॥ ४२.१८ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच॥	<br>
श्रृणु शौनक वक्ष्यामि प्रश्रमेनं सुदुर्लभम्।	<br>
अतिगोप्यतरं दिव्यमनाख्येयं प्रचक्षते ॥ ४२.१९ ॥	<br>
पराशरसुतो व्यासः कृत्वा पौराणिकीं कथाम्।	<br>
सर्ववेदार्थघटितां चिन्तयामास चेतसि ॥ ४२.२० ॥	<br>
वर्णाश्रमवतां धर्मो मया सम्यगुदाहृतः।	<br>
मुक्तिमार्गा बहुविधा उक्ता वेदाविरोधतः ॥ ४२.२१ ॥	<br>
जीवेश्वरब्रह्मभेदो निरस्तः सूत्रनिर्णये।	<br>
निरूपितं परं ब्रह्म श्रुतियुक्तविचारतः ॥ ४२.२२ ॥	<br>
अक्षरं परमं ब्रह्म परमात्मा परं पदम्।	<br>
यदर्थं ब्रह्मचर्यादिवानप्रस्थयतिव्रतम् ॥ ४२.२३ ॥	<br>
आचरन्ति महाप्राज्ञा धारणाञ्च पृथग्विधाम्।	<br>
आसनं प्राणरोधश्च प्रत्याहारश्च धारणा ॥ ४२.२४ ॥	<br>
ध्यानं समाधिरेतानि यमैश्च नियमैः सह।	<br>
अष्टाङ्गानि यदर्थञ्च चरन्ति मुनिपुङ्गवाः ॥ ४२.२५ ॥	<br>
यदर्थं कर्म कुर्वन्ति वेदाज्ञामात्रतत्पराः।	<br>
परार्पणधिया सम्यग् निष्कामाः कलिलोज्झिताः ॥ ४२.२६ ॥	<br>
यज्ज्ञप्तये निराकर्त्तुं पापाचरणमात्मनः।	<br>
गङ्गादितीर्थचर्याणि निषेवन्ते शुचिव्रताः ॥ ४२.२७ ॥	<br>
तद्ब्रह्म परमं शुद्धमनाद्यन्तमनामयम्।	<br>
नित्यं सर्वगतं स्थाणु कूटस्थं कूटविर्जितम् ॥ ४२.२८ ॥	<br>
सर्वेन्द्रियचराभासं प्राकृतेन्द्रियवर्जितम्।	<br>
दिक्कालाद्यनवच्छिन्नं नित्यं चिन्मात्रमव्ययम् ॥ ४२.२९ ॥	<br>
अध्यास्तं सर्पवद्यत्र विश्वमेतत्प्रकाशते।	<br>
विश्वस्मिन्नपि चान्वेति निर्विकारश्च रज्जुवत् ॥ ४२.३० ॥	<br>
सम्यग्विचारितं यद्वत्फेनोर्मिबुद्बुदोदकम्।	<br>
तथा विचारितं ब्रह्म विश्वस्मान्न पृथग्भवेत् ॥ ४२.३१ ॥	<br>
सर्वं ब्रह्मैव नानात्वं नास्तीति निगमा जगुः।	<br>
यस्माद्भवन्ति ब्रह्माण्ड कोटयो न भवन्ति च ॥ ४२.३२ ॥	<br>
यदुन्मेषनिमेषाभ्यां जगतां प्रलयोदयौ।	<br>
भवेतां या परा शक्तिर्यदाधारतया स्थिता ॥ ४२.३३ ॥	<br>
यस्मिन्निदं यतश्चेदं येनेदं यदिदं स्मृतम्।	<br>
यदज्ञानाज्जगद्भाति यस्मिन् ज्ञाते जगन्न हि ॥ ४२.३४ ॥	<br>
असत्यं यज्जडं दुःखमवस्त्विति निरूपितम्।	<br>
विपरीतमतो यद्वै सच्चिदानन्दमूर्त्तिकम् ॥ ४२.३५ ॥	<br>
जीवे जाग्रति विश्वाख्यं स्वप्ने यत्तैजसं स्मृतम् ।	<br>
सुषुप्तौ प्राज्ञसंज्ञं तत्सर्वावस्थासु संस्मृतम् ॥ ४२.३६ ॥	<br>
यच्चक्षुषां चक्षुरथ श्रोत्राणां श्रोत्रमस्ति च।	<br>
त्वक् त्वचां रसनं तस्य प्राणं प्राणस्य यद्विदुः ॥ ४२.३७ ॥	<br>
बुद्धिर्ज्ञानेन च प्राणाः क्रियाशक्त्या निरन्तरम्।	<br>
यन्नेशिरि समभ्येतुं ज्ञातुं च परमार्थतः ॥ ४२.३८ ॥	<br>
रज्जावहिर्मरौ वारि नीलिमा गगने यथा।	<br>
असद्विश्वमिदं भाति यस्मिन्नज्ञानकल्पितम् ॥ ४२.३९ ॥	<br>
घटावच्छिन्न एवायं महाकाशो विभिद्यते।	<br>
कार्योपाधिपरिच्छिन्नं तद्वद्यज्जीवसंज्ञिकम् ॥ ४२.४० ॥	<br>
मायया चित्रकारिण्या विचित्रगुणशीलया ।	<br>
ब्रह्माण्डं चित्रमतुलं यस्मिन् भित्ताविवार्पितम् ॥ ४२.४१ ॥	<br>
धावतोऽन्यानतिक्रान्तं वदतो वागगोचरम् ।	<br>
वेदवेदान्तसिद्धान्तैर्विनिर्णीतं तदक्षरम् ॥ ४२.४२ ॥	<br>
अक्षरान्न परं किञ्चित्सा काष्ठा सा परा गतिः ।	<br>
इत्येवं श्रूयते वेदे बहुधापि विचारिते ॥ ४२.४३ ॥	<br>
अक्षरस्यात्मनश्चापि स्वात्मरूपतया स्थितम्।	<br>
परमानन्दसन्दोहरूपमानन्द विग्रहम् ॥ ४२.४४ ॥	<br>
लीलाविलासरसिकं बल्लवीयूथमध्यगम्।	<br>
शिखिपिच्छकिरीटेन बास्वद्रत्नचितेन च ॥ ४२.४५ ॥	<br>
उल्लसद्विद्युदाटोपकुण्डलाभ्यां विराजितम्।	<br>
कर्णोपान्तचरन्नेत्रखञ्जरीटमनोहरम् ॥ ४२.४६ ॥	<br>
कुञ्जकुञ्जप्रियावृन्दविलासरतिलम्पटम्।	<br>
पीताम्बरधरं दिव्यं चन्दनालेपमण्डितम् ॥ ४२.४७ ॥	<br>
अधरामृत संसिक्तवेणुनादेन वल्लवीः।	<br>
मोहयन्तञ्चिदानन्दमनङ्गमदभञ्जनम् ॥ ४२.४८ ॥	<br>
कोटिकामकलापूर्णं कोटिचन्द्रांशुनिर्मलम्।	<br>
त्रिरेखकम्ठविलसद्रत्नगुञ्जामृगा कुलम् ॥ ४२.४९ ॥	<br>
यमुनापुलिने तुङ्गे तमालवनकानने।	<br>
कदम्बचम्पकाशोकपारिजातमनोहरे ॥ ४२.५० ॥	<br>
शिखिपारावतशुकपिककोलाहलाकुले।	<br>
निरोधार्थं गवामेव धावमानमितस्ततः ॥ ४२.५१ ॥	<br>
राधाविलासरसिकं कृष्णाख्यं पुरुषं परम्।	<br>
श्रुतवानस्मि वेदेभ्यो यतस्तद्गोचरोऽभवत् ॥ ४२.५२ ॥	<br>
एवं ब्रह्मणि चिन्मात्रे निर्गुणे भेदवर्जिते।	<br>
गोलोकसंज्ञिके कृष्णो दीव्यतीति श्रुतं मया ॥ ४२.५३ ॥	<br>
नातः परतरं किञ्चिन्निगमागमयोरपि।	<br>
तथापि निगमो वक्ति ह्यक्षरात् परतः परः ॥ ४२.५४ ॥	<br>
गोलोकवासी भगवानक्षरात्पर उच्यते।	<br>
तस्मादपि परः कोऽसौ गीयते श्रुतिभिः सदा ॥ ४२.५५ ॥	<br>
उद्दिष्टो वेद वचनैर्विशेषो ज्ञायते कथम्।	<br>
श्रुतेर्वार्थोऽन्यथा बोध्यः परतस्त्वक्षरादिति ॥ ४२.५६ ॥	<br>
श्रुत्यर्थे संशयापन्नो व्यासः सत्यवतीसुतः।	<br>
विचारयामास चिरं न प्रपेदे यथातथम् ॥ ४२.५७ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच॥	<br>
विचारयन्नपि मुनिर्नाप वेदार्थनिश्चयम्।	<br>
वेदो नारायणः साक्षाद्यत्र मुह्यन्ति सूरयः ॥ ४२.५८ ॥	<br>
तथापि महतीमार्त्तिं सतां हृदयतापिनीम्।	<br>
पुनर्विचारयामास कं व्रजामि करोमि किम् ॥ ४२.५९ ॥	<br>
पश्यामि न जगत्यस्मिन्सर्वज्ञं सर्वदर्शनम्।	<br>
अज्ञात्वाऽन्यतमं लोके सन्देहविनिवर्त्तकम् ॥ ४२.६० ॥	<br>
मेरोः कुहरिणीं गत्वा चचार परमं तपः।	<br>
यत्र कार्त्तस्वरक्फूर्जज्ज्योत्स्नाजालैर्निरन्तरम् ॥ ४२.६१ ॥	<br>
सदा प्रबाधते विष्वक्तमःस्तोमं दृशन्तुदम्।	<br>
चकास्ते यत्र परमं कान्तारमतिसुन्दरम् ॥ ४२.६२ ॥	<br>
नानाद्रुमलत ---त्पक्षिनिनादितम्।	<br>
क्षुत्पिपासाभयक्रोधतापग्लानिविवर्जितम् ॥ ४२.६३ ॥	<br>
जलाशयैर्बहुविधैः पद्मिनीखण्डमण्डितैः ।	<br>
जातरूपशिलानद्धतटसञ्चारपाक्ष ॥ ४२.६४ ॥	<br>
युक्तमम्भोज पवनैः सेव्यमानं समन्ततः।	<br>
शिवैरध्यासितम्भावैर्हिंस्रैः सत्त्वैः समुज्झितम् ॥ ४२.६५ ॥	<br>
निर्जनं दिव्यलतिकाप्रियखण्डवराजितम्।	<br>
शूकैः पारावतै र्हृद्यैरुन्मदन्मत्तकोकिलम् ॥ ४२.६६ ॥	<br>
उत्पतत्पद्मरजसां पटलामोददिङ्‌मुखम्।	<br>
तत्रापि काञ्चिनी दिव्या गुहा परमशोभना ॥ ४२.६७ ॥	<br>
तां प्रविश्य जिता हारो जितचित्तो जितासनः।	<br>
सस्मार वेदांश्चतुरस्तदेकाग्रमना मुनिः ॥ ४२.६८ ॥	<br>
त्रयी जगाम शरदां शतस्य स्मरतोऽस्य हि ।	<br>
प्रादुरासंस्ततो वेदाश्चत्वारश्चारुदर्शनाः ॥ ४२.६९ ॥	<br>
स्फुरत्पद्मपलाशाक्षा जटामुकुटधारिणः।	<br>
कुशमुष्टिकराम्भोजा मृगत्वङ्मण्डितांसकाः ॥ ४२.७० ॥	<br>
स्वरैः षोडशभिः क्लृप्त वदनाः प्रणवान्तराः।	<br>
कचवर्गोद्भवैर्वर्णैः पञ्चावयवपाणयः ॥ ४२.७१ ॥	<br>
पवर्गदक्षचरणा वामपादास्तवर्गतः।	<br>
आतरन्त्यन्तवर्णाश्च येषां कुक्षिद्वयात्मकौ ॥ ४२.७२ ॥	<br>
नाभिनिद्राः कान्तपृष्ठा मोदरा यरलवोत्कचाः।	<br>
अग्निदक्षांशरुचिरा धराग्रीवा भृतासकाः ॥ ४२.७३ ॥	<br>
अन्तस्थसन्धिसंस्थाना वैखरीवाग्विजृम्भिताः।	<br>
अपश्यन्मथुरामेषां हृदयाम्भोजकल्पिताम् ॥ ४२.७४ ॥	<br>
हरेर्भगवतः साक्षादाविर्भावस्थली हि सा।	<br>
काशीमपश्यद्भ्रूमध्ये मायामाधारसंस्थिताम् ॥ ४२.७५ ॥	<br>
लिङ्गदेशे ततः काञ्चीमवन्तीं नाभिमण्डले ।	<br>
कण्ठस्थां द्वारकामेषां प्रयागं प्राणगं तथा ॥ ४२.७६ ॥	<br>
सव्यापसव्ययोस्तेषां गड्गाऽपि यमुना नदी ।	<br>
मध्ये सरस्वती साक्षाद्गयाक्षेत्रं तथानने ॥ ४२.७७ ॥	<br>
हनुग्रीवामध्यगतं प्रभासक्षेत्रमुत्तमम्।	<br>
बदर्य्याश्रममेतेषां ब्रह्मरन्ध्रे ददर्श ह ॥ ४२.७८ ॥	<br>
पौण्ड्रवर्धननेपालपीठं नयनयोर्युगे।	<br>
पीठं पूर्णगिरिंनाम ललाटे समदृश्यत ॥ ४२.७९ ॥	<br>
कण्ठे च मथुरापीठं काञ्चीपीठं कटिस्थितम्।	<br>
जालन्धरं तथा पीठं स्तनदेशेष्वदृश्यत ॥ ४२.८० ॥	<br>
भृगुपीठं कर्णदेशे ह्ययोध्यां नासिकापुटे।	<br>
ब्रह्मरन्ध्रे स्थितं ब्राह्यं शैवं सीमन्तसीमनि ॥ ४२.८१ ॥	<br>
शाक्तं जिह्वाग्र धिषणं वैष्णवं हृदयाम्बुजे।	<br>
सौरं चक्षुःप्रदेशस्थं बौद्धञ्छायासु सङ्गतम् ॥ ४२.८२ ॥	<br>
सौत्रामणिं कण्ठदेशे पशुबन्धमथोरसि।	<br>
वाजपेयं कटितटे ह्यग्निहोत्रं तथानने ॥ ४२.८३ ॥	<br>
अश्वमेधं कटितटे नरमेधमथोदरे।	<br>
राजसूयं शिरोदेशे आवसथ्यं तथाऽधरे ॥ ४२.८४ ॥	<br>
ऊर्द्ध्वोष्ठे दक्षिणाग्निञ्च गार्हपत्यं मुखान्तरे।	<br>
हव्यं श्रुतौ मन्त्रभेदांस्तथा रोमस्ववस्थितान्।	<br>
भृत्यैरिव महाराजं पुराणैर्न्यायमिश्रितैः ॥ ४२.८५ ॥	<br>
संहिताभिश्च तन्त्रैश्च पृथक्पृथगुपासितान्।	<br>
कर्म ज्ञानोपासनाभिर्जनानुग्रहकारकान् ॥ ४२.८६ ॥	<br>
दृष्ट्वा सुविस्मितमना मुनिः कृष्णो बभूव तान् ।	<br>
ब्रह्मतेजोमयान्दिव्यांस्तपतोऽर्कानिवच्युतान्।	<br>
ज्लतोऽग्नी निवोदर्कान्कोटीन्दुसमदर्शनान् ॥ ४२.८७ ॥	<br>
ववन्दे सहसोत्थाय दण्डवत्पतितो मुनिः।	<br>
कृतार्थोऽहं कृतार्थोऽहं कृतार्थोऽहमितीरयन् ॥ ४२.८८ ॥	<br>
अद्य मे सफलं जन्म अद्य मे सफलं मनः।	<br>
अद्य मे सफलञ्चायुर्यद्भवन्तोऽक्षिगोचराः ॥ ४२.८९ ॥	<br>
अलौकिकंलौकिकञ्च यत् किञ्चिदपि विद्यते।	<br>
न तद्वोऽविदितं वेद्यं भूत भव्यं भवच्च यत् ॥ ४२.९० ॥	<br>
न प्रवृत्तिफला यूयं दर्शयन्तोऽपि तान्सदा।	<br>
यदृच्छाकरसङ्कोचविधानायेह रागिणाम् ॥ ४२.९१ ॥	<br>
प्रपञ्चस्यापि मिथ्यात्वे ब्रह्मत्वे वा निधीतरौ।	<br>
न मृषारागविषयौ तत्सङ्कोचविधिक्षयौ ॥ ४२.९२ ॥	<br>
अतो लोकहितैर्नूनं परमार्थनिरूपणे।	<br>
स्वोक्ताः स्वर्गादिविषयाः नश्वरा इति निन्दिताः ॥ ४२.९३ ॥	<br>
अधिकारिविभेदेन कर्मज्ञानोपदेशतः।	<br>
त्रातं सर्वं जगन्नूनं शब्दब्रह्मात्ममूर्त्तिभिः ॥ ४२.९४ ॥	<br>
अतोऽहं प्रष्टुमिच्छमि भवन्तश्चेत्कृपालवः ।	<br>
कर्मणां फलमादिष्टं सर्गः कामैकचेतसाम् ॥ ४२.९५ ॥	<br>
ईशार्पितधियां पुंसां कृतस्यापि च कर्मणः।	<br>
चित्तशुद्धिस्ततो ज्ञानं मोक्षश्च तदनन्तरम् ॥ ४२.९६ ॥	<br>
मोक्षो ब्रह्मैक्यमित्येवं सच्चिदानन्दमेव यत्।	<br>
सर्वं समाप्यते तस्मिञ्ज्ञाते यद्धि कृताकृतम् ॥ ४२.९७ ॥	<br>
यन्निःसङ्गं चिदाकाशं ज्ञानरूपमसंवृतम्।	<br>
निरीहमचलं शुद्धमगुणं व्यापकं स्मृतम् ॥ ४२.९८ ॥	<br>
विकारेषु विनश्यत्सु निर्विकारं न नश्यति।	<br>
यथान्धतमसा व्याप्तलोकस्य रविरोजसा ॥ ४२.९९ ॥	<br>
लोहस्येव मणिस्तद्वदरणिश्चानले यथा।	<br>
यदाभासेन सा सत्तां प्रतिपद्य विजृम्भते ॥ ४२.१०० ॥	<br>
जीवेश्वरादिरूपेण विश्वाकारेण चाप्यहो।	<br>
तस्यामपि प्रलीनायां कूटस्थञ्च यदेकलम् ॥ ४२.१०१ ॥	<br>
भवद्भिरेवं निर्णीतं तत्तथैव न संशयः।	<br>
तथापि मम जिज्ञासा वर्त्तते केवलं हृदि ॥ ४२.१०२ ॥	<br>
अतोऽपि परमं किञ्चिद्वर्त्तते किल वा न वा।	<br>
तद्वदन्तु महाभागा भवन्तस्तत्त्वदर्शनाः ॥ ४२.१०३ ॥	<br>
यच्छ्रवः फलमेवेह जनुषो मे कृतार्थता।	<br>
एवं ब्रुवन्तमनघं व्यासं सत्यवतीसुतम्।	<br>
साधु साध्विति सङ्कीर्त्य प्रत्यूचु र्निगमा वचः ॥ ४२.१०४ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;वेदा ऊचुः ॥	<br>
साधु साधु महाप्राज्ञा विष्णुरात्मा शरीरिणाम्।	<br>
अजोऽपि जन्म सम्पद्य लोकानुग्रहमीहसे ॥ ४२.१०५ ॥	<br>
अन्यथा ते न घटते संसारकर्म्मबन्दनम्।	<br>
अस्पृष्टो मायया देव्या कदाचिज्ज्ञानगूहया ॥ ४२.१०६ ॥	<br>
बिभर्षि स्वेच्छया रूपं स्वेच्छयैव निगूहसे।	<br>
अस्मत्सम्मत एवार्थो भवता सम्प्रदर्शितः ॥ ४२.१०७ ॥	<br>
पुराणेष्वितिहासेषु सूत्रेष्वपि च नैकधा।	<br>
अक्षरं ब्रह्म परमं सर्वकारणकारणम् ॥ ४२.१०८ ॥	<br>
तस्यात्मनोऽप्यात्म भावतया पुष्पस्य गन्धवत्।	<br>
रसवद्वा स्थितं रूपमवेहि परमं हि तत् ॥ ४२.१०९ ॥	<br>
अनुभूतं तदस्माभिर्जाते प्राकृतिके लये।	<br>
अक्षरात्परतस्तस्माद्यत्परं केवलो रसः ।	<br>
न च तत्र वयं शक्ताः शब्दातीते तदात्मकाः ॥ ४२.११० ॥	<br>
इति श्रीमहापुराणे वायुप्रोक्ते व्याससंशयापनोदनं नाम द्विचत्वारिंशोऽध्यायः ॥ ४२ ॥	<br>
<br>
