&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।वायुरुवाच।।	<br>
अत ऊर्द्ध्वं प्रवक्ष्यामि गयामाहात्म्यमुत्तमम्।	<br>
यच्छ्रुत्वा सर्व्वपापेभ्यो मुच्यते नात्रसंशयः ।। ४३.१ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।सूत उवाच।।	<br>
सनकाद्यैर्म्महाभागैर्देवर्षिः स च नारदः।	<br>
सनत्कुमारं पप्रच्छ प्रणम्य विधिपूर्व्वकम् ।। ४३.२ ।।	<br><br>
&nbsp;&nbsp;&nbsp;&nbsp;&nbsp;&nbsp;नारद उवाच।।	<br>
सनत्कुमार मे ब्रूहि तीर्थं तीर्थोत्तमोत्तमम्।	<br>
तारकं सर्वभूतानां पठतां श्रृण्वतां तथा ।। ४३.३ ।।	<br><br>
सनत्कुमार उवाच।।	<br>
वक्ष्ये तीर्थवरं पुण्यं श्राद्धादौ सर्वतारकम्।	<br>
गयातीर्थं सर्वदेशे तीर्थेभ्योऽप्यधिकं श्रृणु ।। ४३.४ ।।	<br><br>
गयासुरस्तपस्तेपे ब्रह्मणा क्रतवेऽर्थितः।	<br>
प्राप्तस्य तस्य शिरसि शिलां धर्मो ह्यधारयत् ।। ४३.५ ।।	<br><br>
तत्र ब्रह्माऽकरोद्यागं स्थितश्चापि गदाधरः।	<br>
फल्गुतीर्थादिरूपेण निश्चलार्थमहर्निशम्।	<br>
गयासुरस्य विप्रेन्द्रब्रह्माद्यैर्दैवतैः सह ।। ४३.६ ।।	<br><br>
कृतयज्ञो ददौ ब्रह्मा ब्राह्मणेभ्यो गृहादिकम्।	<br>
स्वेतकल्पे तु वाराहे गयायागमकारयत् ।। ४३.७ ।।	<br><br>
गयानाम्ना गया ख्याता क्षेत्रं ब्रह्नमभिकांक्षितम्।	<br>
कांक्षन्ति पितरः पुत्रान्नरकाद्भयभीरवः ।। ४३.८ ।।	<br><br>
गयां यास्यति यः पुत्रः स नस्त्राता भविष्यति।	<br>
गयाप्राप्तं सुतं दृष्ट्वा पितॄणामुत्सवो भवेत्।	<br>
पद्भ्यामपि जलं स्पृष्ट्वा सोऽस्मभ्यं किं न दास्यति ।। ४३.९ ।।	<br><br>
गयां गत्वान्नदाता यः पितरस्तेन पुत्रिणः ।	<br>
पक्षत्रयनिवासी च पुनात्यासप्तमं कुलम्।	<br>
नो चेत्पञ्चदशाहं वा सप्तरात्रिं त्रिरात्रिकम् ।। ४३.१० ।।	<br><br>
महाकल्पकृतं पापं गयां प्राप्य विनश्यति।	<br>
पिण्डं दद्याच्च पित्रादेरात्मनोऽपि तिलैर्विना ।। ४३.११ ।।	<br><br>
ब्रह्महत्या सुरापानं स्तेयं गुर्व्वङ्गनागमः।	<br>
पापंतत्सङ्गजं सर्व्वं गयाश्राद्धाद्विनश्यति ।। ४३.१२ ।।	<br><br>
आत्मजोऽप्यन्यजो वापि गयाभूमौ यदा तदा।	<br>
यन्नाम्ना पातयेत्पिण्डं तं नयेद्ब्रह्म शाश्वतम् ।। ४३.१३ ।।	<br><br>
ब्रह्मज्ञानं गयाश्राद्धं गोगृहे मरणं तथा।	<br>
वासः पुंसां कुरुक्षेत्रे मुक्तिरेषा चतुर्व्विधा ।। ४३.१४ ।।	<br><br>
ब्रह्मज्ञानेन किं कार्य्यं गोगृहे मरणेन किम्।	<br>
वासेन किं कुरुक्षेत्रे यदि पुत्रो गयां व्रजेत् ।। ४३.१५ ।।	<br><br>
गयायां सर्व्वकालेषु पिण्डं दद्याद्विचक्षणः।	<br>
अधिमासे जन्मदिने चास्तेऽपि गुरुशुक्रयोः ।। ४३.१६ ।।	<br><br>
न त्यक्तव्यं गयाश्राद्धं सिंहस्थेऽपि बृहस्पतौ।	<br>
तथा दैवप्रमादेन प्रहतेषु व्रणेषु च।	<br>
पुनः कर्म्माधिकारी च श्राद्धकृद्ब्रह्मलोकभाक् ।। ४३.१७ ।।	<br><br>
सकृद्गयाभिगमनं सकृत्पिण्डस्य पातनम्।	<br>
दुर्लभं किं पुनर्न्नित्यमस्मिन्नेव व्यवस्थितिः ।। ४३.१८ ।।	<br><br>
प्रमादान्म्रियते क्षेत्रे ब्रह्मादेर्मुक्तिदायके।	<br>
ब्रह्मज्ञानाद्यथा मुक्तिर्लभ्यते नात्र संशयः ।। ४३.१९ ।।	<br><br>
कीटकादिमृतानाञ्च पितॄणां तारणाय च।	<br>
तस्मात्सर्व्वप्रयत्नेन कर्त्तव्यं सुविचक्षणैः ।। ४३.२० ।।	<br><br>
ब्रह्मप्रकल्पितान्विप्रान्हव्यकव्यादिनाऽर्च्चयेत्।	<br>
तैस्तुष्टैस्तोषिताः सर्व्वाः पितृभिः सह देवताः ।। ४३.२१ ।।	<br><br>
मुण्डनं चोपवासश्च सर्व्वतीर्थेष्वयं विधिः।	<br>
वर्जयित्वा कुरुक्षेत्रं विशालां विरजां गयाम् ।। ४३.२२ ।।	<br><br>
दण्डंप्रदर्शयेद्भिक्षुर्गयां गत्वा न पिण्डदः।	<br>
दण्डं न्यस्ता विष्णुपदे पितृभिः सह मुच्यते ।। ४३.२३ ।।	<br><br>
न दण्डी किल्बिषं धत्ते पुण्यं वा परमार्थतः।	<br>
अतः सर्व्वां क्रियां त्यक्त्वा विष्णुं ध्यायति भावुकः ।। ४३.२४ ।।	<br><br>
संन्यसेत्सर्व्वकर्म्माणि वेदमेकं न संन्यसेत्।	<br>
मुण्डं कुर्य्याच्च पूर्व्वेऽस्मिन्पश्चिमे दक्षिणोत्तरे ।। ४३.२५ ।।	<br><br>
सार्द्धं क्रोशद्वयं मानं गयेति ब्रह्मणेरितम्।	<br>
पञ्चक्रोशं गयाक्षेत्रं क्रोशमेकं गयाशिरः ।। ४३.२६ ।।	<br><br>
तन्मध्ये सर्व्वतीर्थानि त्रैलोक्ये यानि सन्ति वै।	<br>
श्राद्धकृद्यो गयाक्षेत्रे पितॄणामनृणो हि सः ।। ४३.२७ ।।	<br><br>
शिरसि श्राद्धकृद्यस्तु कुलानां शतमुद्धरेत्।	<br>
गृहाच्चलितमात्रेण गयायां गमनं प्रति।	<br>
स्वर्गा रोहणसोपानं पितॄणाञ्च पदे पदे ।। ४३.२८ ।।	<br><br>
पदे पदेऽश्वमेधस्य यत्फलं गच्छतो गयाम्।	<br>
तत्फलञ्च भवेन्नूनं समग्रं नात्र संशयः ।। ४३.२९ ।।	<br><br>
पायसेनापि चरुणा सक्तुना पिष्टकेन वा।	<br>
तण्डुलैः फलमूलाद्यैर्गयायां पिण्डपातनम् ।। ४३.३० ।।	<br><br>
तिलकल्केन खण्डेन गुडेन सघृतेन वा।	<br>
केवलेनैव दध्ना वा ऊर्जेन मधुनाऽथ वा ।। ४३.३१ ।।	<br><br>
पिण्याकं सघृतं खण्डं पितृभ्योऽक्षयमित्युत।	<br>
इज्यते वार्त्तवं भोज्यं हविष्यान्नं मुनीरितम् ।। ४३.३२ ।।	<br><br>
एकतः सर्व्ववस्तूनि रसवन्ति मधूनि हि।	<br>
स्मृत्वा गदाधराङघ्र्यब्जं फल्गुतीर्थाम्बु चैकतः ।। ४३.३३ ।।	<br><br>
पिण्डासनं पिण्डदानं पुनः प्रत्यवनेजनम्।	<br>
दक्षिणा चान्न सङ्कल्पस्तीर्थश्राद्धेष्वयं विधिः ।। ४३.३४ ।।	<br><br>
नावाहनं न दिग्बन्धो न दोषो दृष्टिसम्भवः।	<br>
सकारुण्येन कर्त्तव्यं तीर्थश्राद्धं विचक्षणैः ।। ४३.३५ ।।	<br><br>
अन्यत्रावाहिताः काले पितरो यान्त्यमुं प्रति।	<br>
तीर्थे सदा वसन्त्येते तस्मादावाहनं न हि ।। ४३.३६ ।।	<br><br>
तीर्थश्राद्धं प्रयच्छद्भिः पुरुषैः फलकाङ्क्षिभिः।	<br>
कामं क्रोधं तथा लोभं त्यक्त्वा कार्य्या क्रियाऽनिशम् ।। ४३.३७ ।।	<br><br>
ब्रह्मचार्य्यकभोजी च भूशायी सत्यवाक्छुचिः।	<br>
सर्व्वभूतहिते रक्तः स तीर्थफलमश्नुते ।। ४३.३८ ।।	<br><br>
तीर्थान्यनुसरन्धीरः पाषण्डं पूर्व्वतस्त्यजेत्।	<br>
पाषण्ढः स च विज्ञेयो यो भवेत्कामकारतः ।। ४३.३९ ।।	<br><br>
तीर्थेषु ये नरा धीराः कर्म्म कुर्व्वन्ति तद्घताः।	<br>
यथा ब्रह्मविदो वेद्यं वस्तु चानन्यचेतसः।	<br>
प्रविशन्ति परेशाख्यं ब्रह्म ब्रह्मपरायणाः ।। ४३.४० ।।	<br><br>
यास्ते वैतरणी नाम नदी त्रैलोक्यविश्रुता।	<br>
साऽवतीर्णा गयाक्षेत्रे पितॄणां तारणाय वै।	<br>
स्नातो गोदो वैतरण्यां त्रिःसप्तकुलमुद्धरेत् ।। ४३.४१ ।।	<br><br>
तथाऽक्षयवटं गत्वा विप्रान्सन्तोषयिष्यति।	<br>
ब्रह्मप्रकल्पितान्विप्रान्हव्यकव्यादिनाऽर्च्चयेत्।	<br>
तैस्तुष्टैस्तोषिताः सर्व्वाः पितृभिः सह देवताः ।। ४३.४२ ।।	<br><br>
गयायां न हि तत्स्थानं यत्र तीर्थं न विद्यते।	<br>
सान्निध्यं सर्व्वतीर्थानां गयातीर्थं ततो वरम् ।। ४३.४३ ।।	<br><br>
मीने मेषे स्थिते सूर्य्ये कन्यायां कार्मुके घटे।	<br>
दुर्ल्लभं त्रिषु लोकेषु गयायां पिण्डपातनम् ।। ४३.४४ ।।	<br><br>
मकरे वर्त्तमाने च ग्रहणे चन्द्रसूर्य्ययोः ।	<br>
दुर्ल्लभं त्रिषु लोकेषु गयाश्राद्धं सुदुर्ल्लभम् ।। ४३.४५ ।।	<br><br>
गयायां पिण्डदानेन यत्फलं लभते नरः।	<br>
न तच्छक्यं मया वक्तुं कल्पकोटिशतैरपि ।। ४३.४६ ।।	<br><br>
इति श्रीमहापुराणे वायुप्रोक्ते गयामाहात्म्यं नाम त्रिचत्वारिंशोऽद्यायः ।। ४३ ।।*	<br>
