          ॥सूत उवाच॥	<br>
गन्धर्वाप्सरसः पुण्या मौनेयाः परिकीर्त्तिताः।	<br>
चित्रसेनोग्रसेनश्च ऊर्णायुरनघस्तथा ॥ ८.१ ॥	<br>
धृतराष्ट्रः पुलोमा च सूर्यवर्च्चास्तथैव च।	<br>
युगपत्तृणपत्कालिर्दितिश्चित्ररथ स्तथा ॥ ८.२ ॥	<br>
त्रयोदशो भ्रमिशिराः पर्जन्यश्च चतुर्दशः।	<br>
कलिः पञ्चदशश्वैव नारदश्चैव षोडशः।	<br>
इत्येते देवगन्धर्वा मौनेयाः परिकीर्त्तिताः ॥ ८.३ ॥	<br>
चतुस्त्रिंशद्यवीयस्यस्तेषामप्सरसः शुभाः ।	<br>
अन्तरा दारवत्या च प्रियमुख्या सुरोत्तमा ॥ ८.४ ॥	<br>
मिश्रकेशी तथा शाची पर्णिनी वाप्यलम्बुषा।	<br>
मारीची पुत्रिका चैव विद्युद्वर्णा तिलोत्तमा ॥ ८.५ ॥	<br>
अद्रिका लक्षणा चैव देवी रम्भा मनोरमा।	<br>
सुवरा च सुबाहुश्च पूर्णिता सुप्रतिष्ठिता ॥ ८.६ ॥	<br>
पुण्डरीका सुगन्धा च सुदन्ता सुरसा तथा।	<br>
हेमासरा सुती चैव सुवृत्ता कमला च या ॥ ८.७ ॥	<br>
सुभुजा हंसपादा च लौकिक्योऽप्सरसस्तथा।	<br>
गन्धर्वाप्सरसो ह्येता मौनेयाः परिकीर्तिताः ॥ ८.८ ॥	<br>
गन्धर्वाणां दुहितरो मया याः परिकीर्त्तिताः।	<br>
तासां नामानि सर्वासां कीर्त्त्यमानानि मे श्रृणु ॥ ८.९ ॥	<br>
सुयशा प्रथमा तासां गान्धर्वी तदनन्तरम् ।	<br>
विद्यावती चारुमुखी सुमुखी च वरानना ॥ ८.१० ॥	<br>
तत्रेमे सुयशापुत्रा महाबलपराक्रमाः।	<br>
प्रचेतसः सुता यक्षास्तेषां नामानि मे श्रृणु ॥ ८.११ ॥	<br>
कम्बलो हरिकेशश्च कपिलः काञ्चनस्तथा।	<br>
मेघमालीतु यक्षाणां गण एष उदाहृतः ॥ ८.१२ ॥	<br>
सुयशाया दुहितरश्चतस्रोऽप्सरसः स्मृताः।	<br>
तासां नामानि वै सम्यग् ब्रुवतो मे निबोधत ॥ ८.१३ ॥	<br>
लोहेयी त्वभवज्ज्येष्ठा भरता तदनन्तरम्।	<br>
कृशाङ्गी च विशाला च रूपेणाप्रतिमा तथा ॥ ८.१४ ॥	<br>
ताभ्योऽपरे यक्षगणाश्चत्वारः परिकीर्त्तिताः।	<br>
उत्पादिता विशालेन विक्रान्तेन महात्मना ॥ ८.१५ ॥	<br>
लोहेयो भरतेयश्च कृशाङ्गेयश्च विश्रुतः ।	<br>
विशालेश्च यक्षाणां पुराणे प्रथिता गणाः ॥ ८.१६ ॥	<br>
इत्येतैरसुरैर्घोरैर्महाबलपराक्रमैः।	<br>
लोकैर्यक्षगणैर्व्याप्ता लोकालोक विदांवराः ॥ ८.१७ ॥	<br>
गन्धर्वाश्चाथ वालेया विक्रान्तेन महात्मना।	<br>
उत्पादिता महावीर्या महागन्धर्वनायकाः ॥ ८.१८ ॥	<br>
विक्रमौदार्यसम्पन्ना महाबलपराक्रमाः।	<br>
तेषां नामानि वक्ष्यामि यथावदनुपूर्वशः ॥ ८.१९ ॥	<br>
चित्राङ्गदो महावीर्यश्चित्रवर्मा तथैव च।	<br>
चित्रकेतुर्महाभागः सोमदत्तोऽथ वीर्यवान्।	<br>
तिस्रो दुहितरश्चैव तासां नामानि वक्ष्यते ॥ ८.२० ॥	<br>
प्रथमा त्वग्निका नाम कम्बला तदनन्तरम्।	<br>
तथा वसुमती नाम रूपेणाप्रतिमौजसः ॥ ८.२१ ॥	<br>
ताभ्यः परे कुमारेण गणा उत्पादितास्त्विमे।	<br>
त्रयो गन्धर्वमुख्यानां विक्रान्ता युद्धदुर्मदाः ॥ ८.२२ ॥	<br>
आग्नेयाः काम्बलेयाश्च तथा वसुमतीसुताः।	<br>
तैर्गणैर्विविधैर्व्याप्तमिदं लोकचराचरम् ॥ ८.२३ ॥	<br>
विद्यावन्तश्च तेनैव विक्रान्तेन महात्मना।	<br>
उत्पादिता महाभागा रूपविद्याधनेश्वराः ॥ ८.२४ ॥	<br>
तेषामुदीर्ण वीर्याणां गन्धर्वाणां महात्मनाम्।	<br>
नामानि कीर्त्त्यमानानि श्रृणुध्वं मे विवक्षतः ॥ ८.२५ ॥	<br>
हिरण्यरोमा कपिलः सुलोमा मागधस्तथा।	<br>
चन्द्रकेतुश्च वै गाङ्गो गोदश्चैव महाबलः ॥ ८.२६ ॥	<br>
महाविद्यावदातानां विक्रान्तानां तपस्विनाम्।	<br>
इत्येवमादिर्हि गणो द्वे चान्ये च सुलोचने ॥ ८.२७ ॥	<br>
शिवा च सुमनाश्चैव ताभ्यामपि महात्मना।	<br>
उत्पादिता विश्रवसा विद्याचरणगोचराः ॥ ८.२८ ॥	<br>
शैवेयाश्चैव विक्रान्तास्तथा सौमनसो गणाः।	<br>
एतैर्व्याप्तमिदं लोकं विद्याधरगणैस्त्रिभिः ॥ ८.२९ ॥	<br>
एभ्योऽनेकानि जातानि अम्बरान्तरचारिणाम्।	<br>
लोके गणशतान्येव विद्याघरविचेष्टितात् ॥ ८.३० ॥	<br>
अश्वमुखाश्च तेनैव विक्रान्तेन महात्मना।	<br>
उत्पादिता ह्यश्वमुखाः किन्नरांस्तान्निबोधत ॥ ८.३१ ॥	<br>
समुद्रः सेनः कालिन्दो महानेत्रो महाबलः।	<br>
सुवर्णघोषः सुग्रीवो महाघोषश्च वीर्यवान् ॥ ८.३२ ॥	<br>
इत्येवमादिर्हि गणः किन्नराणां महात्मनाम्।	<br>
हयाननानां विद्वद्भिर्विस्तीर्णः परिकीर्त्त्यते ॥ ८.३३ ॥	<br>
तथासमुत्थितेनैव विक्रान्तेन महात्मना।	<br>
उत्पादिता नरमुखाः किन्नराः शांशपायनाः ॥ ८.३४ ॥	<br>
हरिषेणः सुषेणश्च वारिषेणश्च वीर्यवान्।	<br>
रुद्रदत्तेन्द्रदत्तौ च चन्द्रद्रुम महाद्रुमौ ॥ ८.३५ ॥	<br>
बिन्दुश्च बिन्दुसारश्च चन्द्रवंशाश्च किन्नराः।	<br>
इत्येते किन्नराः श्रेष्ठा लोके ख्याताः सुशोभनाः ॥ ८.३६ ॥	<br>
नृत्यगीतप्रगल्भानामेतेषां द्विजसत्तमाः।	<br>
लोके गणशतान्येव किन्नराणां महात्मनाम् ॥ ८.३७ ॥	<br>
यक्षा यक्षोपशान्तश्च लौहेया रूपशालिनी।	<br>
दुहीता सुरविन्देति प्रकाशा सिद्धसम्मता ॥ ८.३८ ॥	<br>
उपायाकेतनस्याहि स्वयमुत्पादितो गणः ।	<br>
करालकेन भूतानां तेषां नामानि मे श्रृणु ॥ ८.३९ ॥	<br>
भूता भूतगणैर्ज्ञेया आवेशकनिवेशकाः।	<br>
इत्येवमादिर्हि गणो भूमिगोचरकः स्मृतः ॥ ८.४० ॥	<br>
विज्ञेय इह लोकेऽस्मिन् भूतानां भूतनायकः।	<br>
ये उत्कृष्टा भवन्त्येषामम्बरान्तरचारिणाम्।	<br>
वृक्षाग्रमात्रमाकाशं ते चरन्ति न संशयः ॥ ८.४१ ॥	<br>
तत्रेमे देवगन्धर्वाः प्रायेण कथिता मया।	<br>
देवोपस्थाननिरता विज्ञेयास्ते यशस्विनः ॥ ८.४२ ॥	<br>
नारायणं सुरगुरुं विरजं पुष्करेक्षणम्।	<br>
हिरण्यगर्भञ्च तथा चतुर्वक्त्रं स्वयम्भुवम् ॥ ८.४३ ॥	<br>
शङ्करञ्च महादेवमीशानञ्च जगत्प्रभुम्।	<br>
इन्द्रपूर्वांस्तथा दित्यान् रुद्रांश्च वसुभिः सह ॥ ८.४४ ॥	<br>
उपतस्थुः सगन्धर्वा नृत्त्यगीतविशारदाः।	<br>
त्रिदशाः सर्वलोकस्था निपुणा गीतवादिनः ॥ ८.४५ ॥	<br>
हंसो ज्येष्ठः कनिष्ठोऽन्यो मध्यमौ च हहा हुहूः।	<br>
चतुर्थो धिषणश्चैव ततो वासिरुचिस्तथा ॥ ८.४६ ॥	<br>
षष्ठस्तु तुम्बुरुस्तेषां ततो विश्वावसुः स्मृतः।	<br>
इमाश्चाप्सरसो दिव्या विहिताः पुण्यलक्षणाः ॥ ८.४७ ॥	<br>
सुषुवेऽष्टौ महाभागा वरिष्ठा देवपूजिताः।	<br>
अनवद्यामनवशामन्वतां मदनप्रियाम्।	<br>
अरूषां सुभगां भासी मरिष्टाऽष्टौ व्यजायत ॥ ८.४८ ॥	<br>
मनोवती सुकेशा च तुम्बुरोस्तु सुते उभे।	<br>
पञ्चचूडास्त्विमा दिव्या दैविक्योऽप्सरसो दश ॥ ८.४९ ॥	<br>
मेनका सहजन्या च पर्णिनी पुञ्जिकस्थला।	<br>
घृतस्थला घृताची च विश्वाची पूर्वचीत्यपि।	<br>
प्रम्लोचेत्यभिविख्यातानुम्लोचन्ती तथैव च ॥ ८.५० ॥	<br>
अनादिनिधनस्याथ जज्ञे नारायणस्य या।	<br>
ऊरोः सर्वानवद्याङ्गी उर्वश्येकादशी स्मृता ॥ ८.५१ ॥	<br>
मेनस्य मेनका कन्या ब्रह्मणो हृष्टचेतसः ।	<br>
सर्वाश्च ब्रह्म वादिन्यो महायोगाश्च ताः स्मृताः ॥ ८.५२ ॥	<br>
गणा अप्सरसाङ्ख्याताः पुण्यास्ते वै चतुर्द्दश।	<br>
आहूताः शोभयन्तश्च गणा ह्येते चतुर्द्दश ॥ ८.५३ ॥	<br>
ब्रह्मणो मानसाः कन्याः शोभयन्त्यो मनोः सुताः।	<br>
वेगवन्त्यस्त्वरिष्टाया ऊर्ज्जायाश्चाग्निसम्भवाः ॥ ८.५४ ॥	<br>
आयुष्मन्त्यश्च सूर्यस्य रश्मिजाताः सुभा स्वराः।	<br>
वारिजा ह्यमृतोत्पन्ना अमृता नामतः स्मृताः ॥ ८.५५ ॥	<br>
वायूत्पन्ना मुदा नाम भूमिजाता भवास्तु वै ।	<br>
विद्युतश्च रुचो नाम मृत्योः कन्याश्च भैरवाः ॥ ८.५६ ॥	<br>
शोभयन्त्यः कामगुणा गणाः प्रोक्ताश्चतुर्द्दश।	<br>
सेन्द्रोपेन्द्रैः सुरगणैः रूपातिशयनिर्मिताः ॥ ८.५७ ॥	<br>
शुभरूपा महाभागा दिव्या नारी तिलोत्तमा।	<br>
ब्रह्मणश्चाग्निकुण्डाच्च देवनारी प्रभावती।	<br>
रूपयौवनसम्पन्ना उत्पन्ना लोकविश्रुता ॥ ८.५८ ॥	<br>
वे दीतलसमुत्पन्ना चतुर्वक्त्रस्य धीमतः।	<br>
नाम्ना वेदवती नाम सुरनारी महाप्रभा ॥ ८.५९ ॥	<br>
तथा यमस्य दुहिता रूपयौवनशालिनी।	<br>
वरहेमविभा हेमा देवनारी सुलोचना ॥ ८.६० ॥	<br>
इत्येते बहुसाहस्रं भास्वरा ह्यप्सरोगणाः।	<br>
देवतानामृषीणाञ्च पत्न्यस्ता मातरश्च ह ॥ ८.६१ ॥	<br>
सुगन्धाश्चम्पवर्णाश्च सर्वाश्चाप्सरसः समाः।	<br>
सम्प्रयोगे तु कान्तेन माद्यन्ति मदिरां विना।	<br>
तासामाप्यायते स्पर्शादानन्दश्च विवर्द्धते ॥ ८.६२ ॥	<br>
<small><small>पर्वते नारदे पूर्वं रेतः स्कन्नं प्रजापतेः।<br>
पर्वतस्तत्र संभूतो नारदश्चैव तावुभौ॥<br>
तयोर्यवीयसी चैव तृतीयारन्धती स्मृता।<br>
देवरुख्यो सूर्यजन्म तस्मिन्नारदपर्वतौ॥(पाठभेदः)</small></small><br>
<br>
विनतायास्तु पुत्रौ द्वावरुणो गरुडश्च ह।	<br>
षट्‌त्रिंशत्तु स्वसारश्च यवीयस्यस्तु ताः स्मृताः ॥ ८.६३ ॥	<br>
गायत्र्यादीनि च्छन्दांसि सौपर्णेयाश्च पक्षिणः।	<br>
इत्येवाहानि सर्वाणि दिक्षु सन्निहितानि च ॥ ८.६४ ॥	<br>
कद्रूर्नागसहस्रं वै चरा चरमजीजनत् ।	<br>
अनेकशिरसां तेषां खेचराणां महात्मनाम्।	<br>
बहुधानामधेयानां प्रायशस्तु निबोधत ॥ ८.६५ ॥	<br>
तेषां प्रधाननागाश्च शेषवासुकितक्षकाः।	<br>
सकणीरश्च जम्भश्च अञ्जनो वामनस्तथा ॥ ८.६६ ॥	<br>
ऐरावतमहापझौ कम्बलाश्वतरावुभौ।	<br>
ऐलपत्रश्च शङ्खश्च कर्कोटकधनञ्जयौ ॥ ८.६७ ॥	<br>
महाकर्णो महानीलो धृतराष्ट्रबलाहकौ।	<br>
कुमारः पुष्पदन्तश्च सुमुखो दुर्मुखस्तथा ॥ ८.६८ ॥	<br>
शिलीमुखो दधिमुखः कालीयः शालिपिण्डकः ।	<br>
बिन्दुपादः पुण्डरीको नागश्चापूरणस्तथा ॥ ८.६९ ॥	<br>
कपिलश्चाम्बरीषश्च धृतपादश्च कच्छपः ।	<br>
प्रह्लादः पझचित्रश्च गन्धर्वोऽथ नमस्विकः ॥ ८.७० ॥	<br>
नहुषः खररोमा च मणिरित्येवमादयः।	<br>
काद्रवेया मया ख्याताः खशायांस्तु निबोधत ॥ ८.७१ ॥	<br>
खशा विजज्ञे पुत्रौ द्वौ विश्रुतौ पुरुषादकौ।	<br>
ज्येष्ठं पश्चिमसङ्ख्यायां पूर्वस्यां मनुजास्तथा ॥ ८.७२ ॥	<br>
विलोहितं विकर्णञ्च पूर्वं साऽजनयत् सुतम्।	<br>
चतुर्भुजं चतुष्पादं द्विमूर्द्धानं द्विधागतिम् ॥ ८.७३ ॥	<br>
सर्वाङ्गकेशं स्थूलाङ्गं तुङ्गनासं महोदरम्।	<br>
स्थूलशीर्षं महाकर्णं मुञ्जाकेशं मनोरथम् ॥ ८.७४ ॥	<br>
हस्त्योष्ठं दीर्घजङ्घञ्च अश्वदंष्ठ्रं महाहनुम्।	<br>
रक्तजिह्वं जटाक्षञ्च स्थूलास्यं दीर्घनासिकम् ॥ ८.७५ ॥	<br>
गुह्यकं शितिकर्णञ्च महानन्दं महामुखम्।	<br>
एवंविधं खशापुत्रं विजज्ञे साऽतिभीषणम् ॥ ८.७६ ॥	<br>
तस्यानुजं द्वितीयन्तु खशा चैव व्यजायत।	<br>
त्रिशीर्षञ्च त्रिपादञ्च त्रिहस्तं कृष्णलोचनम् ॥ ८.७७ ॥	<br>
ऊर्द्ध्वकेशं हरिच्छ्मश्रुं शिलासंहननं दृढम् ।	<br>
ह्रस्व कायं सुबाहुञ्च महाकायं महाबलम् ॥ ८.७८ ॥	<br>
आकर्णदारितास्यञ्च लम्बभ्रूं स्थूलनासिकम्।	<br>
स्थूलोष्ठमष्टदंष्ट्रञ्च द्विजिह्वं शङ्कुकर्णकम् ॥ ८.७९ ॥	<br>
पिङ्गलोद्वृत्तनयनं जटिलं पिङ्गलं तथा।	<br>
महाकर्णं महोरस्कं कटिहीनं कृशोदरम्।	<br>
नखिनं लोहितग्रीवं सा कनिष्ठं प्रसूयते ॥ ८.८० ॥	<br>
सद्यः प्रसूयमात्रौ तु विवृद्धौ च प्रमाणतः।	<br>
उपभोगसमर्थाभ्यां शरीराभ्यामुपस्थितौ।	<br>
सद्योजातविवृद्धाङ्गौ मातरं पर्यभूष्यताम् ॥ ८.८१ ॥	<br>
ज्यायांस्तयोस्तु यः क्रूरो मातरं सोऽभ्यकर्षत।	<br>
अब्रवीन्मातरायाहि भक्षार्थे क्षुधयार्द्दितः ॥ ८.८२ ॥	<br>
न्यषेधयत् पुनर्ह्येनं ज्यायांसन्तु कनिष्ठकः।	<br>
अब्रवीत् सोऽसकृत्तं वै रक्षेमां मातरं खशाम्।	<br>
बाहुभ्यां परिगृह्यैनं मातरं तां व्यमोचयत् ॥ ८.८३ ॥	<br>
एतस्मिन्नेव काले तु प्रादुर्भूतस्तयोः पिता ।	<br>
तौ दृष्ट्वा विकृताकारौ वसतां हीत्यभाषत ॥ ८.८४ ॥	<br>
तौ तु तं पितरं दृष्ट्वा बलवन्तौ त्वरान्वितौ ।	<br>
मातुरेव पुनस्वाङ्के प्रलपेतां स्वमायया ॥ ८.८५ ॥	<br>
अथोऽब्रवीदृषिर्भार्यामावाभ्यामुक्तवत्यसि ।	<br>
पूर्वमाचक्ष्व तत्त्वेन तथैवाभ्यां व्यतिक्रमम् ॥ ८.८६ ॥	<br>
मातुलं भजते पुत्रः पितॄन् भजति कन्यका।	<br>
यथाशीला भवेन्माता तथाशीलो भवेत् सुतः ॥ ८.८७ ॥	<br>
यद्वर्णा तु भवेद्भूमिस्तद्वर्णं सलिलं ध्रुवम्।	<br>
मातॄणां शीलदोषेण तथा शीलगुणैः पुनः।	<br>
विभिन्नास्तु प्रजाः सर्वास्तथा ख्यातिवशेन च ॥ ८.८८ ॥	<br>
बलशीलादिभिस्तासामदितिर्धर्मतत्परा।	<br>
धर्मशीलादिभिश्चैव प्रबोधबलशालिनी ॥ ८.८९ ॥	<br>
(गन्धशीला दितिश्चैव प्रवार्ध्ययनशालिनी।)<br>
गीतशीला तथाऽरिष्टा मायाशीला दनुः स्मृता।	<br>
विनता तु पुनर्द्देवी वैहायसगतिप्रिया ॥ ८.९० ॥	<br>
तपोमयेन शीलेन सुरभिः समलंकृता।	<br>
क्रोधशीला तथा कद्रूः क्रोधेनासुखशीलका ॥ ८.९१ ॥	<br>
दनायुषायाः शीलं वै वैरनुग्रह लक्षणम्।	<br>
त्वञ्च देवि महाभागे क्रोधशीला मतासि मे ॥ ८.९२ ॥	<br>
इत्येतानि सशीलानि स्वभावाल्लोकनान्नृणाम्।	<br>
कर्मतो यत्नतो बुद्ध्या रूपतो बलतस्तथा।	<br>
क्षमातश्चैव भिन्नानि भावितार्थबलेन च ॥ ८.९३ ॥	<br>
रजःसत्त्वतमोवृत्तेर्विश्वरूपाः स्वभावतः।	<br>
मातुलन्त्वनुयातास्ते पुत्रका गुणवृत्तिभिः ॥ ८.९४ ॥	<br>
इत्येवमुक्त्वा भगवान् खशामप्रतिमां तदा।	<br>
पुत्रावाहूय साम्ना वै चक्रे सोममभीतयः ॥ ८.९५ ॥	<br>
ताभ्याञ्च यत् कृतं तस्यास्तदाचष्ट तदा खशा।	<br>
मात्रा यथा समाख्यातं कर्म ताभ्यां पृथक् पृथक्।	<br>
तेन धात्वर्थयोगेन तत्त्वदर्शी चकार ह ॥ ८.९६ ॥	<br>
यक्ष इत्येष धातुर्वै खादने कृषणे च सः।	<br>
यक्षयेत्युक्तवान् यस्मात् तस्माद्यक्षो भवत्ययम् ॥ ८.९७ ॥	<br>
रक्ष इत्येष धातुर्यः पालने स विभाव्यते।	<br>
उक्तवांश्चैव यस्मात्तु रक्ष मे मातरं खशाम्।	<br>
नाम्नाऽयं राक्षसस्तस्मात् भविष्यति तवात्मजः ॥ ८.९८ ॥	<br>
स तदा तद्विधान् दृष्ट्वा विस्मितः परिमृग्य च।	<br>
तयोः प्रादिशदाहारं प्रजापतिरसृग्वसे ॥ ८.९९ ॥	<br>
पिता तौ क्षुधितौ दृष्ट्वा वरञ्चेमं तयोर्ददौ।	<br>
युवयोर्हस्तसंस्पर्शो नक्तमेन तु सर्वशः ॥ ८.१०० ॥	<br>
नक्ताहारविहारौ च दिवा स्वप्नोपभोगिनौ।	<br>
नक्तञ्चैव बलीयांसौ दिवा सुप्तावुभौ युवाम् ॥ ८.१०१ ॥	<br>
मातरं रक्षतञ्चैव धर्मश्चैवानुशिष्यताम्।	<br>
इत्युक्त्वा कश्यपः पुत्रौ तत्रैवान्तरधीयत ॥ ८.१०२ ॥	<br>
गते पितरि तौ वीरौ निसर्गादेव दारुणौ।	<br>
विपर्ययेण वर्त्तन्तौ किम्भक्षौ प्राणिहिंसकौ ॥ ८.१०३ ॥	<br>
महाबलौ महासत्त्वौ महाकायौ दुरासदौ।	<br>
मायाविनौ च दृश्यौ तावन्तर्द्धानगतावुभौ ॥ ८.१०४ ॥	<br>
तौ कामरूपिणौ घोरौ विकृताज्ञौ स्वभावतः।	<br>
रूपानुरूपैराहारैः प्रभवेतामुभावपि ॥ ८.१०५ ॥	<br>
देवा सुरानृषींश्चैव गन्धर्वान् किन्नरानपि।	<br>
पिशाचांश्च मनुष्यांश्च पन्नगान् पक्षिणः पशून् ॥ ८.१०६ ॥	<br>
भक्षार्थमपि लिप्सन्तौ सर्वतस्तौ निशाचरौ।	<br>
इन्द्रेण तु वरौ चैव धृतौ दत्त्वा सुवध्यताम् ॥ ८.१०७ ॥	<br>
यक्षस्तु न कदाचिद्वै निशीथै ह्येककश्चिरम्।	<br>
आहारं स परीप्सन् वै शब्देनानुचचार ह ॥ ८.१०८ ॥	<br>
आससाद पिशाचौ द्वौ जन्तुचण्डौ च तावुभौ।	<br>
पिङ्गाक्षावूर्द्ध्वरोमाणौ वृत्ताक्षौ तु सुदारूणौ ॥ ८.१०९ ॥	<br>
असृङ्मांसवसाहारौ पुरुषादौ महाबलौ।	<br>
कन्याभ्यां सहितौ तौ तु ताभ्यां प्रियचिकीर्षया ॥ ८.११० ॥	<br>
द्वे कन्ये कामरूपिण्यौ तदाचारे च ते शुभे।	<br>
आहारार्थमटन्तौ तौ कन्याभ्यां सहितावुभौ ॥ ८.१११ ॥	<br>
तेऽपश्यन् राक्षसं तत्र कामरूपं महाबलम्।	<br>
सहसा सन्निपाते तु दृष्ट्वा चैव परस्परम् ॥ ८.११२ ॥	<br>
रक्षमाणौ ततोऽन्योन्यं परस्परजिघृक्षवः।	<br>
पितरावूचतुः कन्ये युवामानयत द्रुतम् ॥ ८.११३ ॥	<br>
जीवग्राहं विगृह्यैनं विस्फुरन्तं पदे पदे।	<br>
ततः समभिसृत्यैनं कन्ये जगृहतुस्तदा।	<br>
गृहीत्वा हस्तयोस्ताभ्यामानीते पितृसंसदि ॥ ८.११४ ॥	<br>
ताभ्यां करे गृहीतं तं पिशाचमथ राक्षसम्।	<br>
पृच्छतां कोऽसि कस्य त्वं स च सर्वमभाषत ॥ ८.११५ ॥	<br>
तस्य कर्माभिविज्ञातं ज्ञात्वा तौ राक्षसर्षभौ।	<br>
अजञ्च शण्डं तस्यैते प्रत्यपादयतां सुते।	<br>
तौ तुष्टौ कर्मणा तस्य कन्ये द्वे ददतुः सुते ॥ ८.११६ ॥	<br>
पैशाचेव विवाहेन सुदत्या बुद्धवाहनः।	<br>
अजः खण्डश्च ताभ्यां तौ तदाश्रावयतां धनम् ॥ ८.११७ ॥	<br>
इयं ब्रह्मधना नाम मम कन्या ह्यलोमिका ।	<br>
ब्रह्मसत्त्वधनाहारा इति खण्डोभ्यभाषत ॥ ८.११८ ॥	<br>
इयं जन्तुधना नाम कन्या सर्वाङ्गसुन्दरी।	<br>
जन्तवोऽस्या धनाहारास्तावश्रावयतां धनम् ॥ ८.११९ ॥	<br>
सर्वाङ्गकेशी नाम्ना च कन्या जन्तुधना तथा।	<br>
अकर्णान्ताप्यरोमा च कन्या ब्रह्मधना तु या ॥ ८.१२० ॥	<br>
ब्रह्मधनं प्रसूता सा धनानाच्चैव कन्यका।	<br>
एवं पिशाचकन्ये ते मिथुने द्वे प्रसूयताम्।	<br>
तयोः प्रजाविसर्गञ्च ब्रुवतो मे निबोधत ॥ ८.१२१ ॥	<br>
हेतिः प्रहेतिरुग्रश्च पौरुषेयो वधस्तथा।	<br>
विस्फूर्जिश्चैव वातश्च आपो व्याघ्रस्तथैव च ॥ ८.१२२ ॥	<br>
सर्पश्च राक्षसा ह्येते यातुधानात्मजा दश।	<br>
सूर्यस्यानुचरा ह्येते सह तेन भ्रमन्ति च ॥ ८.१२३ ॥	<br>
हेतिपुत्रस्तथा लङ्कुर्लङ्कोर्द्वावेव चात्मजौ।	<br>
माल्यवांश्च सुमाली च प्रहेतितनयान् श्रृणु।	<br>
प्रहेतितनयः श्रीमान् पुलोमा नाम विश्रुतः ॥ ८.१२४ ॥	<br>
वधपुत्रो निकुम्भश्च क्रूरो वै ब्रह्मराक्षसः।	<br>
वातपुत्रो विरागस्तु आपपुत्रस्तु जम्बुकः ॥ ८.१२५ ॥	<br>
व्याघ्रपुत्रो निरानन्दो जन्तूनां विघ्नकारकः।	<br>
इत्येते वै परिक्रान्ताः क्रूराः सर्वे तु राक्षसाः ॥ ८.१२६ ॥	<br>
कीर्तिता यातुधानास्तु ब्रह्मधानान् निबोधत।	<br>
यज्ञः पिता धुनिः क्षेमो ब्रह्मा पापोऽथ यज्ञहा ॥ ८.१२७ ॥	<br>
स्वाकोटकः कलिः सर्पो ब्रह्मधानात्मजा दश।	<br>
स्वसारो ब्रह्मराक्षस्यस्तेषाञ्चेमाः सुदारुणाः ॥ ८.१२८ ॥	<br>
रक्तकर्णा महाजिह्वाऽक्षया चैवोपहारिणी।	<br>
एतासामन्वये जाताः पृथिव्यां ब्रह्मराक्षसाः ॥ ८.१२९ ॥	<br>
श्लेष्मातकतरुष्वेते प्रायशस्तु कृतालयाः।	<br>
इत्येते राक्षसाः क्रान्ता यक्षस्यापि निबोधत ॥ ८.१३० ॥	<br>
चकमेऽप्सरसं यक्ष पञ्चस्थूलां क्रतुस्थलीम्।	<br>
तां लिप्सुश्चिन्तमानश्च नन्दनं स चचार ह ॥ ८.१३१ ॥	<br>
वैभ्राजं सुरभिञ्चैव तथा चैत्ररथञ्च यत्।	<br>
दृष्टवान् नन्दने तस्मिन्नप्सरोभिः सहासतीम् ॥ ८.१३२ ॥	<br>
नोपायं विन्दते तत्र तस्या लाभाय चिन्तयन्।	<br>
दूषितः स्वेन रूपेण कर्म्मणा तेन दूषितः ॥ ८.१३३ ॥	<br>
ममोद्विजन्ते भूतानि भयावृत्तस्य सर्वशः।	<br>
तत्कथं नाम चार्वङ्गीं प्राप्नुयामहमङ्गनाम् ॥ ८.१३४ ॥	<br>
दृष्ट्वोपायं ततः सोऽथ शीघ्रकारी व्यवर्त्तत।	<br>
कृत्वा रूपं बहुमतं गन्धर्वस्य तु गुह्यकः।	<br>
ततः सोऽप्सरसां मध्ये तां जग्राह क्रतुस्थलीम् ॥ ८.१३५ ॥	<br>
बुद्ध्वा च सुरुचिं तं सा भावेनैवाभ्यवर्त्तत।	<br>
संवृतः स तया सार्द्धं दृश्यमानोऽप्सरोगणैः ॥ ८.१३६ ॥	<br>
स तत्र सिद्धकरणः सद्यो जातः सुतोऽस्य वै ।	<br>
परिणाहोच्छ्रयैर्युक्तः सद्यो वृत्तो ज्वलन् श्रिया ॥ ८.१३७ ॥	<br>
राजाहमिति नाभिर्हि पितरं सोऽभ्यभाषत।	<br>
तवात्र जाते न भीतिः पिता तं प्रत्युवाच ह ॥ ८.१३८ ॥	<br>
मात्रानुरूपो रूपेण पितुर्वीर्येण जायते।	<br>
जाते स तस्मिन् हर्षेण स्वरूपं प्रत्यपद्यत ॥ ८.१३९ ॥	<br>
स्वभावं प्रतिपद्यन्ते बृहन्तो यक्षराक्षसाः ।	<br>
म्रियमाणाः प्रसुप्ताश्च क्रुद्धा भीताः प्रहर्षिताः ॥ ८.१४० ॥	<br>
ततोऽब्रवीदप्सरसः स्मयमानः स गुह्यकः।	<br>
गृहं मे गच्छ सुश्रोणि सपुत्रा वरवर्णिनी ॥ ८.१४१ ॥	<br>
इत्युक्त्वा सहसा तञ्च दृष्ट्वा स्वं रूपमास्थितम्।	<br>
विभ्रान्ताः प्राद्रवन् भीताः क्रोधमानाऽप्सरोगणाः ॥ ८.१४२ ॥	<br>
गच्छन्तीरन्वगच्छद्या पुत्रस्तां सान्त्वयन् गिरा।	<br>
गन्धर्वाप्सरसां मध्येतां नीत्वा स न्यवर्त्तत ॥ ८.१४३ ॥	<br>
ताञ्च दृष्ट्वा समुत्पत्तिं यक्षस्याप्सरसां गणाः।	<br>
यक्षाणां त्वं जनित्रीति प्रोचुस्तां वै क्रतुस्थलीम् ॥ ८.१४४ ॥	<br>
जगाम सह पुत्रेण ततो यक्षः स्वमालयम्।	<br>
न्यग्रोधरोहिणं नाम गुह्यका यत्र शेरते।	<br>
तस्मिन्निवासो यक्षाणां न्यग्रोधः सर्वतः प्रियः ॥ ८.१४५ ॥	<br>
यक्षो रजतनाभस्तु गुह्यकानां पितामहः।	<br>
अनुह्रादस्य दैत्यस्य भद्रामतिवरां सुताम्।	<br>
उपयेमे स भद्रायां यस्यां मणिवरो वशी ॥ ८.१४६ ॥	<br>
जज्ञे सा मणिभद्रञ्च शक्रतुल्यपराक्रमम्।	<br>
तयोः पत्न्यौ भगिन्यौ तु क्रतुस्थल्यात्मजे शुभे ॥ ८.१४७ ॥	<br>
नाम्ना पुण्यजनी चैव तथा देवजनी च या।	<br>
विजज्ञे मणिभद्रात्तु पुत्रान् पुण्यजनी शुभान् ॥ ८.१४८ ॥	<br>
सिद्धार्थं सूर्यतेजञ्च सुमन्तं नन्दनं तथा।	<br>
कन्यकं यविक्ञ्चैव मणिदत्तं वसुं तथा ॥ ८.१४९ ॥	<br>
सर्वानुभूतं शङ्खञ्च पिङ्गाक्षं भीरुमेव च।	<br>
तथा मन्दरशोभिञ्च पझं चन्द्रप्रभं तथा ॥ ८.१५० ॥	<br>
मघपूर्णं सुभद्रञ्च प्रद्योतञ्च महौजसम्।	<br>
द्युतिमत्केतुमन्तौ च मित्रं मौलिसुदर्शनौ ॥ ८.१५१ ॥	<br>
चत्वारो विंशतिश्चैव पुत्राः पुण्यजनाः शुभाः ।	<br>
जज्ञिरे मणिभद्रस्य ते सर्वे पुण्यलक्षणाः ।	<br>
तेषां पुत्राश्च पौत्राश्च यक्षा पुण्यजनाः शुभाः ॥ ८.१५२ ॥	<br>
विजज्ञे देवजननी पुत्रान् मणिवरात्मजात् ।	<br>
पूर्णभद्रं हेमरथं मणिमन्नन्दिवर्द्धनौ ॥ ८.१५३ ॥	<br>
कुस्तुम्बुरुं पिशङ्गाभं स्थूलकर्णं महाजयम्।	<br>
श्वेतञ्च विपुलञ्चैव पुष्पवन्तं भयावहम् ॥ ८.१५४ ॥	<br>
पद्मवर्णं सुनेत्रञ्च यक्षं बालं बकं तथा।	<br>
कुमुदं क्षेमकञ्चैव वर्द्धमानं तथा दमम् ॥ ८.१५५ ॥	<br>
पद्मनाभं वराङ्गञ्च सुवीरं विजयं कृतिम्।	<br>
पूर्णमासं हिरण्याक्षं सुरूपञ्चैवमादयः ॥ ८.१५६ ॥	<br>
पुत्रा मणिवरस्यैते यक्षा वै गुह्यकाः स्मृताः ।	<br>
सुरूपाश्च विरूपाश्च स्रग्विणः प्रियदर्शनाः।	<br>
तेषां पुत्राश्च पौत्राश्च शतशोऽथ सहस्रशः ॥ ८.१५७ ॥	<br>
खशायास्त्वपरे पुत्रा राक्षसाः कामरूपिणः ।	<br>
तेषां यथा प्रधानान् वै वर्ण्यमानान्निबोधत ॥ ८.१५८ ॥	<br>
लालाविः कुथनो भीमः सुमाली मधुरेव च।	<br>
विस्फूर्ज्जितो विद्युज्जिह्वो मातङ्गो धूम्रितस्तता ॥ ८.१५९ ॥	<br>
चन्द्रार्कः सुकरो बुध्नः कपिलोमा प्रहासकः।	<br>
क्रीडः परशुनाभश्च चक्राक्षश्च निशाचरः ॥ ८.१६० ॥	<br>
त्रिशिराः शतदंष्ट्रश्च तुण्डकेशश्च राक्षसः।	<br>
यक्षश्चाकम्पनश्चैव दुर्मुखश्च शिलीमुखः ॥ ८.१६१ ॥	<br>
इत्येते राक्षसवरा विक्रान्ता गणरूपिणः.	<br>
सर्वलोकचरास्ते तु त्रिदशानां समक्रमाः ॥ ८.१६२ ॥	<br>
सप्त चान्या दुहितरस्ताः श्रृणुध्वं यथाक्रमम्।	<br>
तासाञ्च यः प्रजासर्गो येन चोत्पादिता गणाः ॥ ८.१६३ ॥	<br>
आलम्बा उत्कचा कृष्णा निऋतो कपिला शिवा।	<br>
केशिनी च महाभागा भगिन्यः सप्त याः स्मृताः ॥ ८.१६४ ॥	<br>
ताभ्यो लोकामिषादश्च हन्तारो युद्धदुर्मदाः।	<br>
उदीर्णा राक्षसगणा इमे उत्पादिताः शुभाः ॥ ८.१६५ ॥	<br>
आलम्बेयो गणः क्रूर उत्कचेयो गणस्तथा।	<br>
तथा कार्ष्णेयशैवेया राक्षसा ह्युत्तमा गणाः ॥ ८.१६६ ॥	<br>
तथैव नैऋतो नाम त्र्यम्बकानुचरेण ह।	<br>
उत्पादितः प्रजासर्गो गणेश्वरचरेण तु ॥ ८.१६७ ॥	<br>
उत्पादिता बलवता उदीर्णा यक्षराक्षसाः ।	<br>
विक्रान्ताः शौर्यसम्पन्ना नैऋता देवराक्षसाः।	<br>
येषामधिपतिर्युक्तो नाम्ना ख्यातो विरूपकः ॥ ८.१६८ ॥	<br>
तेषां गणशतानेका उद्धृतानां महात्मनाम्।	<br>
प्रायेणानुचरन्त्येते शङ्करं जगतः प्रभुम् ॥ ८.१६९ ॥	<br>
दैत्यराजेन कुम्भेन महाकाया महात्मना ।.	<br>
उत्पादिता महावीर्या महाबलपराक्रमाः ॥ ८.१७० ॥	<br>
कपिलेया महावीर्या उदीर्णा दैत्यराक्षसाः।	<br>
कम्पनेन च यक्षेण केशिन्यास्ते परे जनाः ॥ ८.१७१ ॥	<br>
उत्पादिता महावाता उदीर्णा यक्षराक्षसाः।	<br>
केशिनीदुहितुश्चैव नीलायाः क्षुद्रमानसाः ॥ ८.१७२ ॥	<br>
आलम्बेयेन जनिता नैकाः सुरसिकेन हि।	<br>
नैला इति समाख्याता दुर्जया घोरविक्रमाः ॥ ८.१७३ ॥	<br>
चरन्ति पृतिवीं कृत्स्नां तत्र ते देवलौकिकाः।	<br>
बहुत्वाच्चैव सर्गस्य तेषां वक्तुं न शक्यते ॥ ८.१७४ ॥	<br>
तस्यास्त्वपि च नीलाया विकचा नाम राक्षसी।	<br>
दुहिता स्वभावविकचा मन्दसत्त्वपराक्रमा ॥ ८.१७५ ॥	<br>
तस्या अपि विरूपेण नैऋतेनेह च प्रजाः।	<br>
उत्पादिताः सुरा घोराः श्रृणु तास्त्वनुपूर्वशः ॥ ८.१७६ ॥	<br>
दंष्ट्राकरालविकृता महाकर्णा महोदराः।	<br>
हारका भीषकाश्चैव तथैव क्रामकाः परे ॥ ८.१७७ ॥	<br>
वैनकाश्च पिशाचाश्च वाहकाः प्राशकाः परे।	<br>
भूमिराक्षसका ह्येते मन्दाः पुरुषविक्रमाः ॥ ८.१७८ ॥	<br>
चरन्त्यदृष्टपूर्वाश्च नानाकारा ह्यनेकशः।	<br>
उत्कृष्ट बलसत्त्वा ये ते च वै खेचराः स्मृताः ॥ ८.१७९ ॥	<br>
लक्षमात्रेण चाकाशं स्वल्पाः स्वल्पं चरन्ति वै ।	<br>
एतैर्व्याप्तमिमं लोकं शतशोऽथ सहस्रशः ॥ ८.१८० ॥	<br>
भूमी राक्षसकैः सर्वैरनेकैः क्षुद्रराक्षसैः।	<br>
नानाप्रकारैराक्रान्ता नानादेशाः समन्ततः ॥ ८.१८१ ॥	<br>
समासाभिहताश्वैव ह्यष्टौ राक्षसमातरः।	<br>
अष्टौ विभागा ह्येषां हि विख्याता अनुपूर्वशः ॥ ८.१८२ ॥	<br>
भद्रका निकराः केचिद्यज्ञनिष्पत्तिहेतुकाः।	<br>
सहस्रसतसङ्ख्याता मर्त्त्यलोकविचारिणः ॥ ८.१८३ ॥	<br>
पूतना मातृसामान्यास्तथा भूतभयङ्कराः।	<br>
बालानां मानुषे लोके ग्रहा वैमानहेतुकाः ॥ ८.१८४ ॥	<br>
स्कन्दग्रहादयश्चैव आपकास्त्रासकादयः।	<br>
कौमारास्ते तु विज्ञेया बालानां ग्रहवृत्तयः ॥ ८.१८५ ॥	<br>
स्कन्दग्रहविशेषाणां मायिकानां तथैव च।	<br>
पूतनानामभूतानां ये च लोकविनायकाः ॥ ८.१८६ ॥	<br>
सहस्रशत सङ्ख्यानां मर्त्यलोकविचारिणाम्।	<br>
एवं गणशतान्येव चरन्ति पृथिवीमिमाम् ॥ ८.१८७ ॥	<br>
यक्षाः पुण्यतमा नाम तथा ये केऽपि गुह्यकाः।	<br>
यक्षा देवजना श्चैव तथा पुण्यजनाश्च ये ॥ ८.१८८ ॥	<br>
गुह्यकानाञ्च सर्वेषामगस्त्या ये च राक्षसाः ।	<br>
पौलस्त्या राक्षसा ये च विश्वामित्राश्च ये स्मृताः ॥ ८.१८९ ॥	<br>
यक्षाणां राक्षसानाञ्च पौलस्त्यागस्त्ययश्च ये ।	<br>
तेषां राजा महाराजः कुबेरो ह्यलकाधिपः ॥ ८.१९० ॥	<br>
यक्षा दृष्ट्वा पिबन्तीह नृणां मांसमसृग्वसाम्।	<br>
रक्षांस्यनुप्रवेशेन पिशाचाः परिपीडनैः ॥ ८.१९१ ॥	<br>
सर्वलक्षणसम्पन्नाः समक्षेत्राश्च दैवतैः।	<br>
भास्वरा बलवन्तश्च ईश्वराः करामरूपिणः ॥ ८.१९२ ॥	<br>
अनाभिभक्षा विक्रान्ताः सर्वलोकनमस्कृताः।	<br>
सूक्ष्माश्चौजस्विनो मेध्या वरदा यज्ञियाश्च ये ॥ ८.१९३ ॥	<br>
देवानां तुल्यधर्माणां ह्यसुराः सर्वशः स्मृताः।	<br>
त्रिभिः पाधैस्तु गन्धर्वा देवै र्हीनाः प्रभावतः ॥ ८.१९४ ॥	<br>
गन्धर्वेभ्यस्त्रिभिः पादैर्हीना वै सर्वगुह्यकाः।	<br>
प्रभावतुल्या यक्षाणां विज्ञेयाः सर्वराक्षसाः।	<br>
ऐश्वर्यहीना यक्षेभ्यः पिशाचास्त्रि गुणं पुनः ॥ ८.१९५ ॥	<br>
एवं धनेन रूपेण आयुषा च बलेन च।	<br>
धर्मैश्वर्येण बुद्ध्या च तपःश्रुतपराक्रमैः ॥ ८.१९६ ॥	<br>
देवासुरेभ्यो हीयन्ते त्रीन् पादान् वै परस्परम्।	<br>
गन्धर्वाद्याः पिशाचान्ताश्चतस्रो देवयोनयः ॥ ८.१९७ ॥	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;॥सूत उवाच॥	<br>
अतः श्रृणुत भद्रं वः प्रजाः क्रोधवशत्मकाः ।	<br>
क्रोधायां कन्यका जज्ञे द्वादश ह्यात्मसम्भवाः।	<br>
ता भार्याः पुलहस्यासन्नामतस्ता निबोधत ॥ ८.१९८ ॥	<br>
मृगी च मृगमन्दा च हरिभद्रा इरावती।	<br>
भूता च कपिशा दंष्ट्रा निशा तिर्या तथैव च।	<br>
श्वेता चैव स्वरा चैव सुरसा चेति विश्रुताः ॥ ८.१९९ ॥	<br>
मृग्यास्तु हरिणाः पुत्रा मृगाश्चान्ये शशास्तथा।	<br>
न्यङ्कवः शरभा ये च रुरवः पृषताश्च ये ॥ ८.२०० ॥	<br>
मृगराजा मृगमन्दाया गवयाश्चापरे तथा।	<br>
महिषोष्ट्रवराहाश्च खड्गगौरमुखास्तथा ॥ ८.२०१ ॥	<br>
हरेस्तु हरयः पुत्रा गोलाङ्गुलतरक्षवः ।	<br>
वानराः किन्नराश्चैव व्याघ्राः किम्पुरुषास्तथा।	<br>
इत्येवमादयोऽन्येऽपि इरावत्या निबोधत ॥ ८.२०२ ॥	<br>
सूर्यस्याण्डकपाले द्वे समानीय तु भौवनः।	<br>
हस्ताभ्यां परिगृह्याथ रथन्तर<sup id="cite_ref-1" class="reference"><a href="#cite_note-1">[१]</a></sup>मगायत ॥ ८.२०३ ॥	<br>
साम्ना प्रसूयमानेन सद्य एव गजोऽभवत्।	<br>
स प्रायच्छदिरावत्यै पुत्रार्थं स तु भौवनः ॥ ८.२०४ ॥	<br>
इरावत्याः सुतो यस्मात्तस्मादैरावतः स्मृतः ।	<br>
देवराजोपवाह्यत्वात् प्रथमः स मतङ्गराट्।	<br>
शुभ्राभ्रभाश्चतुर्द्दंष्ट्रः श्रीमानैरावतो गजः ॥ ८.२०५ ॥	<br>
अप्सुजस्यैकमूलस्य सुवर्णाभस्य हस्तिनः ।	<br>
षड्दन्तस्य हि भद्रस्य औपावाह्यश्च वै बलः ॥ ८.२०६ ॥	<br>
तस्य पुत्रोऽञ्जनश्चैव सुप्रतीकोऽथ वामनः।<br>
पद्मश्चैव चतुर्थोऽभूद्धस्तिनी चाभ्रमुस्तथा ॥ ८.२०७ ॥	