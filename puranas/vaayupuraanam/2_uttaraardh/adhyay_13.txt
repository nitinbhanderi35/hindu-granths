       बृहस्पतिरुवाच।।	<br>
पालाशं ब्रह्मवर्चस्यमश्वत्थे राज्यभावना।	<br>
सर्वभूताधिपत्यं च प्लक्षे नित्यमुदाहृतम् ।। १३.१ ।।	<br>
पुष्टिकामं च न्यग्रोधं बुद्धिं प्रज्ञां धृतिं स्मृतिम्।	<br>
रक्षोघ्नं च यशस्यं च काश्मर्य्यं पात्रमुच्यते ।। १३.२ ।।	<br>
सौभाग्यमुत्तमं लोके मधुके समुदाहृतम्।	<br>
फल्गुपात्रे च कुर्वाणः सर्वान्कामानवाप्नुयात् ।। १३.३ ।।	<br>
परा द्युतिरथो कर्त्तुः प्राकाश्यं च विशेषतः ।	<br>
बिल्वे लक्ष्मीस्तथा मेधा नित्यमायुष्यमेव च ।। १३.४ ।।	<br>
क्षेत्रारामतडागेषु सर्वसस्येषु चैव हि।	<br>
वर्षेदजस्रं पर्जन्यो वेणुपात्रेषु कुर्व्वतः ।। १३.५ ।।	<br>
एतेष्वेव सुपात्रेषु ये चैवाग्रयणं ददुः।	<br>
सकृदप्यत्र यज्ञानां सर्वेषां फलमुच्यते ।। १३.६ ।।	<br>
पितृभ्यो यस्तु माल्यानि सुगन्धीनि च सर्वशः ।	<br>
सदा दद्याच्छ्रिया युक्तः स विभाति दिवाकरः ।। १३.७ ।।	<br>
गुग्गुलादींस्तथा धूपान् पितृभ्यो यः प्रयच्छति।	<br>
संयुक्तान्मधुसर्पिर्भ्यां सोऽश्वमेधफलं लभेत् ।। १३.८ ।।	<br>
धूपं गन्धगुणोपेतं कान्तं पितृपरायणम्।	<br>
लभते स्त्रीष्वपत्यानि इह चामुत्र चोभयोः।	<br>
दद्यादेव पितृभ्यस्तु नित्यमेव ह्यतन्द्रितः ।। १३.९ ।।	<br>
दीपं पितृभ्यः प्रयतः सदा यस्तु प्रयच्छति।	<br>
स लोकेऽप्रतिमं चक्षुः सदा च लभते शूभम् ।। १३.१० ।।	<br>
तेजसा यशमा चैव कान्त्या चैव बलेन च।	<br>
भुवि प्रकाशो भवति भ्राजते च त्रिविष्टपे।	<br>
अप्सरोभिः परिवृतो विमानाग्रे स मोदते ।। १३.११ ।।	<br>
गन्धान्पुष्पाणि धूपांश्च दद्यादाज्यादुतीश्च वै।	<br>
फलमूलनमस्कारैः पिदॄणां प्रयतः शुचिः।	<br>
पूर्व कृत्वा द्विजान्पश्वात्पूजयेदन्नसम्पदा ।। १३.१२ ।।	<br>
श्राद्धकाले तु सततं वायुभूताः पितामहाः।	<br>
आविशन्ति द्विजान्दृष्ट्वा तस्मादेतद्ब्रवीमि ते ।। १३.१३ ।।	<br>
वस्त्रैरन्नैः प्रदानैस्तैर्भक्ष्यपेयैस्तथैव च।	<br>
गोभिरश्वैस्तथा ग्रामैः पूजयित्वा द्विजोत्तमान् ।। १३.१४ ।।	<br>
भवन्ति पितरः प्रीताः पूजितेषु द्विजातिषु।	<br>
तस्मादन्नेन विधिवत् पूजयेद्द्विजसत्तमान् ।। १३.१५ ।।	<br>
सव्योत्तराभ्यां पाणिभ्यां कुर्य्यादुल्लेखनं द्विजः।	<br>
प्रोक्षणञ्च तथा कुर्याच्छ्राद्धकर्म्मण्यतन्द्रितः ।। १३.१६ ।।	<br>
दर्भान्पिण्डांस्तथा भक्ष्यान्पुष्पाणि विविधानि च।	<br>
गन्धदानमलङ्कारमेकैकं निर्वपेद्वुधः ।। १३.१७ ।।	<br>
पोषयित्वा जनं सम्यग्वैश्वः स्यादुत्तरो द्विजः।	<br>
अभ्यङ्ग दर्भपिञ्जालैस्त्रिभिः कुर्याद्यथाविधि ।। १३.१८ ।।	<br>
अपसव्यं पितृभ्यश्च दद्यादन्नमनुत्तमम्।	<br>
तमुच्चार्य्याथ सर्वेषां वस्त्रार्थं सूत्रमेव च ।। १३.१९ ।।	<br>
खण्डनं पोषणं चैव तथैवोल्लेखनं तथा।	<br>
सकृदेव हि देवानां पितॄणां त्रिभिरुच्यते ।। १३.२० ।।	<br>
एकं पवित्रं हस्तेन पितॄन्सर्वान्सकृत्सकृत्।	<br>
चैलमन्त्रेण पिण्डेभ्यो दत्त्वा दर्शनजं हितम् ।। १३.२१ ।।	<br>
सदा सर्पिस्तिलैर्युक्तां स्त्रीन् पिण्डान्निर्वपेद्भुवि।	<br>
जानुं कृत्वा तथा सव्यं भूमौ पितृपरायणः ।। १३.२२ ।।	<br>
पितॄन् पितामहांश्चैव तथैव प्रपितामहान्।	<br>
आहूय च पितॄन् प्राञ्चान् पितृतीर्थेन यत्नतः।	<br>
पिण्डान्परिक्षिपेत्सम्यगपसव्यमतन्द्रितः ।। १३.२३ ।।	<br>
अन्नेनाद्भिश्च पुष्पैश्च भक्ष्यैश्चैव पृथग्विधैः।	<br>
पृथग् मातामहानान्तु केचिदिच्छन्ति मानवाः ।। १३.२४ ।।	<br>
त्रीन् पिण्डानानुपूर्व्व्येण साङ्गुष्ठान्पुष्टिवर्द्धनान् ।	<br>
जान्वन्तराभ्यां यत्नेन पिण्डान् दद्याद्यथाक्रमम् ।। १३.२५ ।।	<br>
सव्योत्तराभ्यां पाणिभ्यां धर्मे मन्त्रे च पर्य्ययः।	<br>
नमो वः पितरः सूक्ष्मैः सदा ह्येवमतन्द्रितः ।। १३.२६ ।।	<br>
दक्षिणस्यान्तु पाणिभ्यां प्रथमं पिण्डमुत्सृजेत्।	<br>
नमो वः पितरः सौम्याः पठन्नित्यमतन्द्रितः ।। १३.२७ ।।	<br>
सव्योत्तराभ्यां पाणिभ्यां धर्मे सर्व्वमतन्द्रितः।	<br>
उलूखलस्य लेखाया मुदपात्राच्च सेवनम् ।। १३.२८ ।।	<br>
क्षौमसूत्रं नवं दद्याच्छोणं कार्पासिकं तथा।	<br>
पत्रोर्णं पितृसूत्रञ्च कौशेयं परिवर्जयेत् ।। १३.२९ ।।	<br>
वर्जयेत्तद्दशां यज्ञे यदप्यहतवस्त्रजाम्।	<br>
न प्रीणन्ति तथैतानि दातुराप्यायतो भवेत् ।। १३.३० ।।	<br>
श्रेष्ठमाहुस्त्रिककुदमञ्जनं नित्यमेव च।	<br>
कृष्णेभ्यश्च तिलेभ्यश्च यत्तैलं परिरक्षितम् ।। १३.३१ ।।	<br>
चन्दनागुरुणी चोभे तमालोशीरपझकम्।	<br>
धूपं च गुग्गुलश्रेष्ठं तुरुष्कं धूपमेव च ।। १३.३२ ।।	<br>
शुक्लाः सुमनसः श्रेष्ठास्तथा पझोत्पलानि च।	<br>
गन्धवन्त्युपपन्नानि यानि चान्यानि कृत्स्नशः ।। १३.३३ ।।	<br>
जवासुमनसो भण्डीरूपकामकुरण्डकाः।	<br>
पुष्पाणि वर्जनीयानि श्राद्धकर्मणि नित्यशः ।। १३.३४ ।।	<br>
यानि गन्धादपेतानि उपगन्धीनि यानि च।	<br>
वर्जनीयानि पुष्पाणि भूतिमन्विच्छता तदा ।। १३.३५ ।।	<br>
द्विजातयस्तथान्विष्ठा नियताः स्युरुदङ्मुखाः।	<br>
पूजयेद्यजमानस्तु विधिवद्दक्षिणामुखः ।। १३.३६ ।।	<br>
तेषामभिमुखो दद्याद्दर्भान्पिण्डांश्च यत्नतः।	<br>
अनेन विधिना साक्षादर्च्चयेत् स्वान् पितामहान् ।। १३.३७ ।।	<br>
हरिता वै सपिञ्जल्याः पुष्पस्निग्धाः समाहिताः।	<br>
रत्निमात्रप्रदानेन पितृतीर्थेन संस्थिताः ।। १३.३८ ।।	<br>
उपमूले तथा नीलाः प्रस्तराद्यकुलोद्यमाः ।	<br>
तथा श्मामाकनीवारा दुर्वाराः समुदाहृताः ।। १३.३९ ।।	<br>
पूर्व्वंकीर्त्तितवाञ्छ्रेष्ठो बभूवाथ प्रजापतिः ।	<br>
तस्य वाला निपतिता भूमौ चाकाशमार्गतः ।। १३.४० ।।	<br>
तस्मान्मेध्या समाकाशाः श्राद्धकर्मणि पूजिताः ।	<br>
पिण्डनिर्वपणं तेषु कर्त्तव्यं भूतिमिच्छता ।। १३.४१ ।।	<br>
प्रजापुष्टिर्द्युतिः कीर्त्तिः प्रजाकान्तिसमन्विता।	<br>
भवन्ति रुचिरा नित्यं विपाप्मानोऽघवर्जिताः ।। १३.४२ ।।	<br>
सकृदेवास्तरेद्दर्भान् पिण्डार्थं दक्षिणामुखः।	<br>
प्राग्दक्षिणाग्रनियतो विधिञ्चाप्यनुवक्ष्यति ।। १३.४३ ।।	<br>
न दीनो वापि वा क्रुद्धो न चैवान्यमना नरः।	<br>
एकाग्रमाधाय मनः श्राद्धं कुर्य्यात्सदा बुधः ।। १३.४४ ।।	<br>
निहन्मि सर्व्वं यदमेध्यवद्भवेद् हताश्च सर्व्वे सुरदानवा मया।	<br>
रक्षांसि यक्षाश्च पिशाचसङ्घा हता मया यातुधानाश्च सर्व्वे ।। १३.४५ ।।	<br>
एवं पित्रे दृष्टमन्नं हि यस्य तस्यासुरा वर्जयन्तीह सर्व्वे।	<br>
यस्मिन्देशे पठ्यते एष मन्त्रस्तं वै देशं राक्षसा वर्जयन्ति ।। १३.४६ ।।	<br>
अनेन विधिना नित्यं श्राद्धं कुर्य्याद्द्विजः सदा।	<br>
मनसा काङ्क्षितं यद्यत्तत्तद्दद्युः पितामहाः ।। १३.४७ ।।	<br>
पितरो हृष्टमनसो रक्षांसि विमनांसि च।	<br>
भवन्त्येव कृते श्राद्धे नित्यमेव प्रयत्नतः ।। १३.४८ ।।	<br>
शूद्राः श्राद्धे क्षीरवाशु बल्वजास्तरवस्तथा।	<br>
वारणाश्च लवाश्चैव लववर्षाश्च नित्यशः।	<br>
एवमादीन्यथान्यानि तृणानि परिवर्जयेत् ।। १३.४९ ।।	<br>
अञ्जनाभ्यञ्जनागन्धामानुप्रलयनं तथा ।	<br>
काशैः पुनर्भवैः कार्य्यं सर्व्वमेव फलं भवेत् ।। १३.५० ।।	<br>
काशाः पुनर्भवा ये च बर्हणा उपबर्हणाः।	<br>
अथ ते पितरो देवा देवाश्च पितरः पुनः ।। १३.५१ ।।	<br>
पुष्पगन्धादिधूपानामेष मन्त्र उदाहृतः।	<br>
आहृत्य दक्षिणायान्तु होमार्थे विप्रयत्नतः ।। १३.५२ ।।	<br>
सोमाय वै पितृमते स्वधा अङ्गिरसे नमः।	<br>
अस्वर्ग्यं लौकिकं वापि जुहुयात्कर्म्मसिद्धये ।। १३.५३ ।।	<br>
अन्तराधाय समिधं तथा होमो विधीयते।।	<br>
समाहितेन मनसा प्रयताग्निः प्रयत्नतः ।। १३.५४ ।।	<br>
अग्नये कव्यवाहाय स्वधा अङ्गिरसे नमः।	<br>
यमाय चैवाङ्गिरसे स्वधा नम इति ब्रुवन् ।। १३.५५ ।।	<br>
इत्येते वै होममन्त्रा मन्त्राणामनु पूर्व्वशः।	<br>
दक्षिणातोऽग्नये नित्यं सोमायान्तरतस्तथा ।। १३.५६ ।।	<br>
एतयोरन्तरं नित्यं जुहुयाद्वै विवस्वते।	<br>
उपचारं स्वधाकारं तथैवोल्लेखनञ्च यत् ।। १३.५७ ।।	<br>
होमजप्ये नमस्कारः प्रोक्षणञ्च विशेषतः।	<br>
अञ्जनाभ्यञ्जने चैव पिण्डसंवपनं तथा ।। १३.५८ ।।	<br>
अश्वमेधफलेनैव तत्स्मृतं मन्त्रपूर्व्वकम्।	<br>
क्रियाः सर्व्वा यथो द्दिष्टाः प्रयत्नेन समाचरेत् ।। १३.५९ ।।	<br>
बहुहव्यत्वमेवाग्नौ सुसमिद्धे विशेषतः।	<br>
विधूमे लेलिहाने च होतव्यं कर्मसिद्धये ।। १३.६० ।।	<br>
अप्रबुद्धे सधूमे च जुहुयाद्यो हुताशने।	<br>
यजमानो भवेदन्धः सोऽपुत्र इति नः श्रुतम् ।। १३.६१ ।।	<br>
अल्पेन्धनो वा रूक्षो वा विस्फुलिङ्गश्च सर्व्वशः ।	<br>
ज्वाला धूमोपसेव्यश्च स तु वह्निर्न सिद्धये ।। १३.६२ ।।	<br>
दुर्गन्धश्चैव नीलश्च कृष्णश्चैव विशेषतः।	<br>
भूमिं विगाहते यत्र तत्र विद्यात्पराभवम् ।। १३.६३ ।।	<br>
अर्चिष्मान् पिण्डितशिखः सर्पिःकाञ्चनसम्भवः।	<br>
स्निग्धः प्रदक्षिणश्चैव वह्निः स्यात्कार्य्यसिद्धये ।। १३.६४ ।।	<br>
नरनारीगणेभ्यश्च पूजां प्राप्नोति शाश्वतीम्।	<br>
अक्षयाः पूजितास्तेन भवन्ति पितरोऽव्ययाः ।। १३.६५ ।।	<br>
स्थाल्युदुम्बरपात्राणि फलानि समिधस्तथा।	<br>
श्राद्धे चातिपवित्राणि मेध्यानीति विशेषतः ।। १३.६६ ।।	<br>
पवित्रं वा द्विजश्रेष्ठ शुद्धये जन्मकर्म्मसु।	<br>
पात्रेषु फलमुद्दिष्टं यन्मया श्राद्धकर्मणि ।। १३.६७ ।।	<br>
तदेव कृत्स्नं विज्ञेयं समित्सु च यथाक्रमम्।	<br>
कृत्वा समाहितं चित्तमग्रये वै करोम्यहम् ।। १३.६८ ।।	<br>
अनुज्ञातः कुरुष्वेति तथैव द्विजसत्तमैः।	<br>
पत्नीमादाय पुत्रांश्च जुहुयाद्धव्यवाहनम् ।। १३.६९ ।।	<br>
समानप्लक्षन्यग्रोधप्लक्षाश्वत्थविकङ्कताः।	<br>
उदुम्बरास्तथा बिल्वचन्दना यज्ञियाश्च ते ।। १३.७० ।।	<br>
सरलो देवदारुश्च शालश्च खदिरस्तथा।	<br>
समिदर्थं प्रशस्ताः स्युरेते वृक्षा विशेषतः ।। १३.७१ ।।	<br>
ग्राम्याः कम्टकिनश्चैव यज्ञिया येन केन च।	<br>
पूजिताः समिदर्थे तु पितॄणां वचनं तथा ।। १३.७२ ।।	<br>
समिद्भिः कल्कलेयाभिर्ज्जुहुयाद्यो हुताशनम् ।	<br>
फलं यत् कर्मणस्तस्य तन्मे निगदतः श्रृणु ।। १३.७३ ।।	<br>
आयसं सर्व्वकामीयमश्वमेधफलं हि तत्।	<br>
श्लेष्मातको नक्तमालः कपित्थः शाल्मलिस्तथा ।। १३.७४ ।।	<br>
नीपो विभी तकश्चैव वल्लीभिश्च तथैव च।	<br>
शकुनानां निवासश्च वर्जयेच्च महीरुहान्।	<br>
अयज्ञीयाः स्मृता ये च वृक्षांश्चैव तु वर्जयेत् ।। १३.७५ ।।	<br>
स्वधेति चैव मन्त्रान्ते पितॄणां वचनं तथा।	<br>
स्वाहेति चैव देवानां यज्ञकर्मण्युदाहृतम् ।। १३.७६ ।।	<br>
इति श्रीमहापुराणे वायुप्रोक्ते श्राद्धकल्पो नाम त्रयोदशोऽध्यायः ।। १३ ।। *	<br>
<br>
