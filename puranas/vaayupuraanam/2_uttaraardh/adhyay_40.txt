<font size="4.9"><br>
&nbsp;&nbsp;&nbsp;&nbsp;&nbsp;&nbsp;&nbsp;।।सूत ऊवाच।।	<br>
प्रत्याहारं प्रवक्ष्यामि परस्यान्ते स्वयम्भुवः।	<br>
ब्रह्मणः स्थितिकाले तु क्षीणे तस्मिंस्तदा प्रभोः ।। ४०.१ ।।	<br><br>
यथेदं कुरुतेऽध्यात्मं सुसूक्ष्मं विश्वमीश्वरः ।	<br>
अव्यक्तान्ग्रसते व्यक्तं प्रत्याहारे च कृत्स्नशः ।। ४०.२ ।।	<br><br>
परं तदनुकल्पानामपूर्णे कल्पसङ्क्षये।	<br>
उपस्थिते महाघोरे ह्यप्रत्यक्षे तु कस्यचित् ।। ४०.३ ।।	<br><br>
अन्ते द्रुमस्य यम्प्राप्ते पश्चिमस्य मनोस्तदा ।	<br>
अन्ते कलियुगे तस्मिन्क्षीणे संहार उच्यते ।। ४०.४ ।।	<br><br>
सम्प्रक्षाले तदा वृत्ते प्रत्याहारे ह्युपस्थिते।	<br>
प्रत्याहारे तदा तस्मिन् भूततन्मात्रसंक्षये ।। ४०.५ ।।	<br><br>
महदादेर्विकारस्य विशेषान्तस्य संक्षये।	<br>
स्वभावकारिते तस्मिन्प्रवृत्ते प्रतिसञ्चरे ।। ४०.६ ।।	<br><br>
आपो ग्रसन्ति वै पूर्व्वं भूमेर्गन्धात्मकं गुणम्।	<br>
आत्तगन्धा ततो भूमिः प्रलयत्वाय कल्पते ।	<br>
प्रविष्टे गन्धतन्मात्रे तोयावस्था धरा भवेत् ।। ४०.७ ।।	<br><br>
आपस्तदा प्रनष्टा वै वेगवत्यो महास्वनाः।	<br>
सर्वमापूरयित्वेदं तिष्ठन्ति विचरन्ति च ।। ४०.८ ।।	<br><br>
अपामस्ति गुणो यस्तु ज्योतिषे लीयते रसः।	<br>
नश्यन्त्यापस्तदान्ते च रसतन्मात्रसङ्क्षयात् ।। ४०.९ ।।	<br><br>
तेजसा संहृतरसा ज्योतिष्ट्वं प्राप्नुवन्त्युत ।	<br>
ग्रस्ते च सलिले तेजः सर्व्वतोमुखमीक्ष्यते ।। ४०.१० ।।	<br><br>
अथाग्निः सर्वतो व्याप्त आदत्ते तज्जलन्तदा।	<br>
सर्वमापूर्य्यतेऽर्चिर्भिस्तदा जगदिदं शनैः ।। ४०.११ ।।	<br><br>
अर्चिर्भिः सन्तते तस्मिंस्तिर्यगूर्द्ध्वमधस्ततः ।	<br>
ज्योतिषोऽपि गुणं रूपं वायुरन्ति प्रकाशकम्।	<br>
प्रलीयते तदा तस्मिन्दीपार्चिरिव मारुते ।। ४०.१२ ।।	<br><br>
प्रनष्टे रूपतन्मात्रे हृतरूपो विभावसुः।	<br>
उपशाम्यति तेजो हि वायुना धूयते महत् ।। ४०.१३ ।।	<br><br>
निरालोके तदा लोके वायुभूते च तेजसि।	<br>
ततस्तु मूलमासाद्य वायुः सम्भवमात्मनः ।। ४०.१४ ।।	<br><br>
ऊर्द्ध्वं चाधश्च तिर्यक्च दोधवीति दिशो दश ।	<br>
वायोरपि गुणं स्पर्शमाकाशं ग्रसते च तत् ।। ४०.१५ ।।	<br><br>
प्रशाम्यति तदा वायुः खन्तु तिष्ठत्यनावृतम्।	<br>
अरूपमरसस्पर्घमगन्धं न च मूर्तिमत् ।। ४०.१६ ।।	<br><br>
सर्वमापूरयन्नादैः सुमहत्तत्प्रकाशते।	<br>
परिमण्डलन्तत्सुषिरमाकाशं शब्दलक्षणम् ।। ४०.१७ ।।	<br><br>
शब्दमात्रं तदाकाशं सर्वमावृत्य तिष्ठति।	<br>
तन्तु शब्दगुणन्तस्य भूतादिं ग्रसते पुनः ।। ४०.१८ ।।	<br><br>
भूतेन्द्रियेषु युघपद्भूतादौ संस्थितेषु वै।	<br>
अभिमानात्मको ह्येष भूतादिस्तामसः स्मृतः ।। ४०.१९ ।।	<br><br>
भूतादिं ग्रसते चापि महान्वै बुद्धिलक्षणः।	<br>
महानात्मा तु विज्ञेयः संकल्पो व्यवसायकः ।। ४०.२० ।।	<br><br>
बुद्धिर्मनश्च लिङ्गश्च महानक्षर एव च।	<br>
पर्यायवाचकैः शब्दैस्तमाहुस्तत्त्वचिन्तकाः ।। ४०.२१ ।।	<br><br>
सम्प्रलीनेषु भूतेषु गुणसाम्ये तमोमये।	<br>
स्वात्मन्येव स्थिते चैव कारणे लोककारणे ।। ४०.२२ ।।	<br><br>
विनिवृत्ते तदा सर्गे प्रकृत्यावस्थितेन वै ।	<br>
तदाद्यन्तपरोक्षत्वा ददृष्टत्वाच्च कस्यचित् ।। ४०.२३ ।।	<br><br>
अनाख्यानादबोधत्वादज्ञानाज्ज्ञानिनामपि।	<br>
आगतागतिकत्वाच्च ग्रहणं तन्न विद्यते ।। ४०.२४ ।।	<br><br>
भावग्राह्यानुमानाच्च चिन्तयित्वेदमुच्यते।	<br>
स्थिते तु कारणे तस्मिन्नित्ये सदसदात्मिके ।। ४०.२५ ।।	<br><br>
अनिर्द्देश्या प्रवृत्तिर्वै स्वात्मिका कारणे न तु।	<br>
एवं सप्तादयोऽभ्यस्तात्क्रमात्प्रकृतयस्तु वै ।। ४०.२६ ।।	<br><br>
प्रत्याहारे तदा सर्गे प्रविश्यन्ति परस्परम्।	<br>
येनेदमावृतं सर्वं मण्डलन्तु प्रलीयते ।। ४०.२७ ।।	<br><br>
सप्तद्वीपसमुद्रान्तं सप्तलोकं सपर्वतम्।	<br>
उदकावरणं यच्च ज्योतिषां लीयते तु तत् ।। ४०.२८ ।।	<br><br>
यत्तैजसं चावरणमाकाशं ग्रसते तु तत्।	<br>
यद्वायव्यं चावरणमाकाशं ग्रसते तु तत् ।। ४०.२९ ।।	<br><br>
आकाशावरणं यच्च भूतादिर्ग्रसते तु तत्।	<br>
भूतादिं ग्रसते चापि महान्वै बुद्धि लक्षणः ।। ४०.३० ।।	<br><br>
महान्तं ग्रसतेऽव्यक्तं गुणसाम्यं ततः परम्।	<br>
एतौ संहारविस्तारौ ब्रह्माव्यक्तौ ततः पुनः ।। ४०.३१ ।।	<br><br>
सृजते ग्रसते चैव विकारान्सर्गसंयमे।	<br>
संहारकार्यकरणाः संसिद्धा ज्ञानिनस्तु ये ।। ४०.३२ ।।	<br><br>
गत्वा जवञ्जवीभावे स्थानेष्वेषु प्रसंयमान्।	<br>
प्रत्याहारे वियुज्यन्ते क्षेत्रज्ञाः करणैः पुनः ।। ४०.३३ ।।	<br><br>
अव्यक्तं क्षेत्रमित्याहुर्ब्रह्म क्षेत्रज्ञ उच्यते।	<br>
साधर्म्यवैधर्म्मकृतसंयोगोऽनादिमांस्तयोः ।। ४०.३४ ।।	<br><br>
एवं सर्गेषु विज्ञेयं क्षेत्रज्ञेष्विह ब्राह्मणाः ।	<br>
ब्रह्मविच्चैव विज्ञेयः क्षेत्रज्ञानात्पृथक्पृथक् ।। ४०.३५ ।।	<br><br>
विषयाविषयत्वञ्च क्षेत्रक्षेत्रज्ञयोः स्मृतम्।	<br>
ब्रह्मा तु विषयो ज्ञेयोऽविषयः क्षेत्रमुच्यते ।। ४०.३६ ।।	<br><br>
क्षेत्रज्ञाधिष्ठितं क्षेत्रं क्षेत्रज्ञार्थं प्रचक्षते।	<br>
बहुत्वाच्च शरीराणां शरीरी बहुधा स्मृतः ।। ४०.३७ ।।	<br><br>
अव्यूहा शङ्कराच्चैव ज्योतिर्वच्च व्यवस्थितः।	<br>
यस्मात्प्रतिशरीरं हि सुखदुःखोपलब्धिता।	<br>
तस्मात्पुरुषनानात्वं विज्ञेयं तु विजानता ।। ४०.३८ ।।	<br><br>
यदा प्रवर्त्तते चैषां भेदानां चैव संयमाः।	<br>
स्वभावकारिताः सर्वे कालेन महता तदा ।। ४०.३९ ।।	<br><br>
निवर्त्तते तदा तस्य स्थितिरागः स्वयम्भुवः।	<br>
सहसा योज्यकैः सर्वैर्ब्रह्मलोक निवासिभिः ।। ४०.४० ।।	<br><br>
विनिवृत्ते तदा रागे स्थितावात्मनिवासिनाम्।	<br>
तत्कालवासिनां तेषां तदा तद्दोषदर्शिनाम् ।। ४०.४१ ।।	<br><br>
उत्पद्यतेऽथ वैराग्यमात्मवाद प्रणाशनम्।	<br>
भोज्यभोक्तृत्वनानात्वे तेषां तद्भवदर्शिनाम् ।। ४०.४२ ।।	<br><br>
पृथग्ज्ञानेन क्षेत्रज्ञास्ततस्ते ब्रह्मलौकिकाः।	<br>
प्रकृतौ करणा नीताः सर्वे नानाप्रदर्शिनः ।। ४०.४३ ।।	<br><br>
स्वात्मन्येवावतिष्ठन्ते प्रशान्ता दर्शनात्मकाः।	<br>
शुद्धा निरञ्जनाः सर्वे चेतनाचेतनास्तथा ।। ४०.४४ ।।	<br><br>
तत्रैव परिनिर्वाणाः स्मृता नागामिनस्तु ते।	<br>
निर्गुणत्वानिरात्मानः प्रकृत्यन्ते व्यतिक्रमात् ।। ४०.४५ ।।	<br><br>
इत्येवं प्राकृतः प्रोक्तः प्रतिसर्गः स्वयम्भुवः।	<br>
भिद्यन्ते सर्वभूतानां करणानि प्रसंयमे ।। ४०.४६ ।।	<br><br>
इत्येष संयमश्चैव तत्त्वानां करणैः सह।	<br>
तत्त्वप्रसंयमो ह्येष स्मृतो ह्यावर्त्तको द्विजाः ।। ४०.४७ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच।।	<br>
धर्माधर्मौ तपो ज्ञानं शुभे सत्यानृते तथा।	<br>
ऊर्द्ध्व भावो ह्यधोभावो सुखदुःखे प्रियाप्रिये ।। ४०.४८ ।।	<br><br>
सर्वमेतत्प्रयातस्य गुणमात्रात्मकं स्मृतम्।	<br>
निरिन्द्रियाणां च तदा ज्ञानिनां यच्छुभाशुभम् ।। ४०.४९ ।।	<br><br>
प्रकृत्यां चैव तत्सर्वं पुण्यं पापं प्रतिष्ठति।	<br>
योन्यवस्था स्वभावे च देहिनां तु निषिच्यते ।। ४०.५० ।।	<br><br>
जन्तूनां पापपुण्यन्तु प्रकृतौ यत्प्रतिष्ठितम् ।	<br>
अव्यक्त स्थानि तान्येव पुण्यपापानि जन्तवः।	<br>
ये जयन्ति पुनर्देहे देहान्यत्वे तथैव च ।। ४०.५१ ।।	<br><br>
धर्माधर्मौ तु जन्तूनां गुणमात्रात्मकावुभौ ।	<br>
करणैः स्वैः प्रचीयेते कायत्वेनेह जन्तुभिः ।। ४०.५२ ।।	<br><br>
सुचेतनाः प्रलीयन्ते क्षेत्रज्ञाधिष्ठिता गुणाः।	<br>
सर्गे च प्रतिसर्गे च संसारे चैव जन्तवः।	<br>
संयुज्यन्ते वियुज्यन्ते करणैः सञ्चरन्ति च ।। ४०.५३ ।।	<br><br>
राजसी तामसी चैव सात्विकी चैव वृत्तयः।	<br>
गुणमात्राः प्रवर्त्तन्ते पुरुषाधिष्ठितास्त्रिधा ।। ४०.५४ ।।	<br><br>
ऊर्द्ध्वं देवात्मकं सत्त्वमधोभागात्मकं तमः।	<br>
तयोः प्रवर्त्तकं मद्ये इहैवावर्त्तकं रजः ।। ४०.५५ ।।	<br><br>
इत्येवं परिवर्त्तन्ते त्रयः स्रोतोगुणात्मकाः।	<br>
लोकेषु सर्वभूतानां तन्न कार्यं विजानता ।। ४०.५६ ।।	<br><br>
अविद्याप्रत्ययारम्भा आरभ्यन्ते हि मानवैः ।	<br>
एतास्तु गतयस्तिस्रः शुभाः पापात्मिकाः स्मृताः ।। ४०.५७ ।।	<br><br>
तम साभिभवाज्जन्तुर्याथातथ्यं न विन्दति।	<br>
अतत्द्दर्शनात्सोऽथ त्रिविधं बध्यते ततः ।। ४०.५८ ।।	<br><br>
प्राकृतेन च बन्धेन तथा वैकारिकेन च।	<br>
दक्षिणाभिस्तृतीयेन बद्धोऽत्यन्तं विवर्त्तते ।। ४०.५९ ।।	<br><br>
इत्येते वै त्रयः प्रोक्ता बन्धा ह्यज्ञानहेतुकाः।	<br>
अनित्ये नित्यसंज्ञा च दुःखे च सुखदर्शनम् ।। ४०.६० ।।	<br><br>
अस्वे स्वमिति च ज्ञानमशुचौ शुचिनिश्चयः।	<br>
येषामेते मनोदोषा ज्ञानदोषा विपर्य्ययात् ।। ४०.६१ ।।	<br><br>
रागद्वेषनिवृत्तिश्च तज्ज्ञानं समुदाहृतम्।	<br>
अज्ञानं तमसो मूलं कर्म्मद्वयफलं रजः।	<br>
कर्म्मजस्तु पुनर्देहो महादुःखं प्रवर्त्तते ।। ४०.६२ ।।	<br><br>
श्रोत्रजा नेत्रजा चैव त्वग्जिह्वाघ्राणतस्तथा।	<br>
पुनर्भवकरी दुःखा कर्म्मणां जायते तु सा ।। ४०.६३ ।।	<br><br>
सतृष्णोऽभिहितो बालः स्वकृतैः कर्म्मणः फलैः।	<br>
तैलपालीकवज्जीवस्तत्रैव परि वर्त्तते ।। ४०.६४ ।।	<br><br>
तस्मात्स्थूलमनर्थानामज्ञानमुपदिश्यते ।	<br>
तं शक्तमवधार्य्यैकं ज्ञाने यत्नं समाचरेत् ।। ४०.६५ ।।	<br><br>
ज्ञानाद्विजयते सर्वं त्यागाद्‌बुद्धिर्विरज्यते।	<br>
वैराग्याच्छुद्ध्यते चापि शुद्धः सत्त्वेन मुच्यते ।। ४०.६६ ।।	<br><br>
अत ऊर्द्ध्वं प्रवक्ष्यामि रागं भूतापहारिणम्।	<br>
अभिषङ्गाय यो यस्माद्विषयोऽप्यवशात्मनः ।। ४०.६७ ।।	<br><br>
अनिष्टमभिषङ्गं हि प्रीतितापविषादनम्।	<br>
दुःखलाभे न तापञ्च सुखानुस्मरणं तथा ।। ४०.६८ ।।	<br><br>
इत्येष वैषयो रागः सम्भूत्याः कारणं स्मृतम्।	<br>
ब्रह्मादौ स्थावरान्ते वै संसारे ह्याधिभौतिके।	<br>
अज्ञानपूर्वकं तस्मादज्ञानन्तु विवर्जयेत् ।। ४०.६९ ।।	<br><br>
यस्य चार्षं न प्रमाणं शिष्टाचारं तथैव च।	<br>
वर्णाश्रमविरोधी यः शिष्टशास्त्रविरोधकः ।। ४०.७० ।।	<br><br>
एष मार्गो हि निरधितिर्यग्योनौ च कारणम्।	<br>
तिर्यग्योनिगतञ्चैव कारणं स निरुच्यते ।। ४०.७१ ।।	<br><br>
विविधा यातना स्थाने तिर्यग्योनौ च षड्विधे।	<br>
कारणे विषये चैव प्रतिघातस्तु सर्वशः ।। ४०.७२ ।।	<br><br>
अनैश्वर्य्यन्तु तत्सर्वं प्रतिघातात्मकं स्मृतम् ।	<br>
इत्येषा तामसी वृत्तिर्भूतादीनां चतुर्विधा ।। ४०.७३ ।।	<br><br>
सत्त्वस्थमात्रकं चित्तं यथा सत्त्वप्रदर्शनात्।	<br>
तत्त्वानाञ्च तथा तत्त्वं दृष्ट्वा वै तत्त्वदर्शनात् ।। ४०.७४ ।।	<br><br>
सत्त्वक्षेत्रज्ञनानात्वमेतज्ज्ञानार्थदर्शनम्।	<br>
नानात्वदर्शनं ज्ञानं ज्ञानाद्वै योगमुच्यते ।। ४०.७५ ।।	<br><br>
तेन बद्धस्य वै बन्धो मोक्षो मुक्तस्य तेन च ।	<br>
संसारे विनिवृत्ते तु मुक्तो लिङ्गेन मुच्यते ।। ४०.७६ ।।	<br><br>
निःसम्बन्धो ह्यचैतन्यः स्वात्मन्येवावतिष्ठते।	<br>
स्वात्मव्यवस्थितश्चापि विरूपाख्येन लिख्यते ।। ४०.७७ ।।	<br><br>
इत्येतल्लक्षणं प्रोक्तं समासाज्ज्ञानमोक्षयो।	<br>
स चापि त्रिविधः प्रोक्तो मोक्षो वै तत्त्वदर्शिभिः ।। ४०.७८ ।।	<br><br>
पूर्वं वियोगो ज्ञानेन द्वितीयो रागसंक्षयात्।	<br>
लिङ्गाभावात्तु कैवल्यं कैवत्यात्तु निरञ्जनम् ।। ४०.७९ ।।	<br><br>
निरञ्जनत्वाच्छुद्धस्तु ततो नेता न विद्यते।	<br>
तृष्णाक्षयात्तृतीयस्तु व्याख्यातं मोक्षकारणम् ।। ४०.८० ।।	<br><br>
निमित्तमप्रतीघाते इष्टशब्दादिलक्षणे।	<br>
अष्टावेतानि रूपाणि प्राकृतानि यथाक्रमम् ।। ४०.८१ ।।	<br><br>
क्षेत्रज्ञेष्ववसज्यन्ते गुणमात्रात्मकानि तु।	<br>
अत उर्द्ध्वं प्रवक्ष्यामि वैराग्यं दोषदर्शनात् ।। ४०.८२ ।।	<br><br>
दिव्ये च मानुषे चैव विषये पञ्चलक्षणे।	<br>
अप्रद्वेषोऽनभिष्वङ्गः कर्त्तव्यो दोषदर्शनात् ।। ४०.८३ ।।	<br><br>
तापप्रीतिविषादानां कार्य्यन्तु परिवर्जनम्।	<br>
एवं वैराग्यमास्थाय शरीरी निर्ममो भवेत् ।। ४०.८४ ।।	<br><br>
अनित्यमशिवं दुःखमिति बुद्ध्यानुचिन्त्य च।	<br>
विशुद्धं कार्य्यकरणं सत्वाभ्येति तरान्तु यः ।। ४०.८५ ।।	<br><br>
परिपव्ककषायो हि कृत्स्नान्दोषान्प्रपश्यति।	<br>
ततः प्रयाणकाले हि दोषैर्नैमित्तिकैस्तथा ।। ४०.८६ ।।	<br><br>
ऊष्मा प्रकुपितः काये तीव्रवायुसमीरितः।	<br>
स शरीरमुपाश्रित्य कृत्स्नान्दोषान्रुणद्धि वै ।। ४०.८७ ।।	<br><br>
प्राणस्थानानि भिन्दन्हि छिन्दन्मर्माण्यतीत्य च।	<br>
शैत्यात्प्रकुपितो वायुरूर्द्ध्वन्तु क्रमते ततः ।। ४०.८८ ।।	<br><br>
स चायं सर्वभूतानां प्राणस्थानेष्ववस्थितः।	<br>
समासात्संवृते ज्ञाने संवृतेषु च कर्म्मसु ।। ४०.८९ ।।	<br><br>
स जीवोऽनभ्यधिष्टानः कर्म्मभिः स्वैः पुराकृतैः।	<br>
अष्टाङ्गप्राणवृत्तीर्वै स विच्यावयते पुनः ।। ४०.९० ।।	<br><br>
शरीरं प्रजहंसो वै निरुच्छ्वासस्ततो भवेत्।	<br>
एवं प्राणैः परित्यक्तो मृत इत्यभिधीयते ।। ४०.९१ ।।	<br><br>
यथेह लोके खद्योतं नीयमानमितस्ततः ।	<br>
रञ्जनं तद्वधे यत्तु नेता नेता न विद्यते ।। ४०.९२ ।।	<br><br>
तृष्णाक्षयस्तृतीयस्तु व्याख्यातं मोक्षलक्षणम्।	<br>
शब्दाद्ये विषये दोषविषये पञ्चलक्षणे ।। ४०.९३ ।।	<br><br>
अप्रद्वेषोऽनभिष्वङ्गः प्रीतितापविवर्जनम् ।	<br>
वैराग्यकारणं ह्येते प्रकृतीनां लयस्य च ।। ४०.९४ ।।	<br><br>
अष्टौ प्रकृतयो ज्ञेयाः पूर्वोक्ता वै यथाक्रमम्।	<br>
अव्यक्ताद्यस्तु विज्ञेया भूतान्ताः प्रकृतेर्लयाः ।। ४०.९५ ।।	<br><br>
वर्णाश्रमाचारयुक्ताः शिष्टाः शास्त्राविरोधिनः।	<br>
वर्णाश्रमाणां धर्म्मोऽयं देवस्थानेषु कारणम् ।। ४०.९६ ।।	<br><br>
ब्रह्मादीनि पिशाचान्तान्यष्टौ स्थानानि देवता।	<br>
ऐश्वर्य्यमणिमाद्यं हि कारणं ह्यष्टलक्षणम् ।। ४०.९७ ।।	<br><br>
निमित्तमप्रतीघात इष्टे शब्दादिलक्षणे।	<br>
अष्टावेतानि रूपाणि प्राकृतानि यथाक्रमम् ।। ४०.९८ ।।	<br><br>
क्षेत्रज्ञेष्वनुसज्यन्ते गणमात्रात्मकानि तु।	<br>
प्रावृट्‌काले पृथक्त्वेन पश्यन्तीह न चक्षुषा ।। ४०.९९ ।।	<br><br>
पश्यन्त्येवंविधं सिद्धा जीवं दिव्येन चक्षुषा।	<br>
श्वाविति श्वानपानश्च योनीः प्रविशतस्तथा ।। ४०.१०० ।।	<br><br>
तिर्य्यगूर्द्ध्वमधस्ताच्च धावतोऽपि यथाक्रमम्।	<br>
जीवप्राणास्तथा लिङ्गं कारणञ्च चतुष्टयम् ।।. ४०.१०१ ।।	<br><br>
पर्य्यायवाचकैः शब्दैरेकार्थैः सोऽभिलिख्यते।	<br>
व्यक्ताव्यक्ते प्रमाणोऽयं स वै रूपं तु कृत्स्नशः ।। ४०.१०२ ।।	<br><br>
अव्यक्तान्त गृहीतं च क्षेत्रज्ञाधिष्ठितञ्च यत् ।	<br>
एवं ज्ञात्वा शुचिर्भूत्त्वा ज्ञानाद्वै विप्रमुच्यते ।। ४०.१०३ ।।	<br><br>
नष्टञ्चैव यथा तत्त्वं तत्त्वानां तत्त्वदर्शनम्।	<br>
यथेष्टं परिनिर्य्याति भिन्ने देहे सुनिर्वृते ।। ४०.१०४ ।।	<br><br>
भिद्यते करणञ्चापि ह्यव्यक्ताज्ञानिनस्ततः।	<br>
मुक्तो गुणशरीरेण प्राणाद्येन तु सर्वशः ।। ४०.१०५ ।।	<br><br>
नान्यच्छरीरमादत्ते दग्धे बीजे यथाङ्कुरः।	<br>
जीविकः सर्वसंसाराद्बीजशारीरमानसः ।। ४०.१०६ ।।	<br><br>
ज्ञानाच्चतुर्द्दशाच्छुद्धः प्रकृतिं सोऽनुवर्त्तते।	<br>
प्रकृतिं सत्यमित्याहु र्विकारोऽनृतमुच्यते ।। ४०.१०७ ।।	<br><br>
तत्सद्भावोऽनृतं ज्ञेयं सद्भावः सत्यमुच्यते।	<br>
अनामरूपक्षेत्रज्ञनामरूपं प्रचक्षते ।। ४०.१०८ ।।	<br><br>
यस्मात्क्षेत्रं विजानाति तस्मात्क्षेत्रज्ञ उच्यते।	<br>
क्षेत्रप्रत्ययतो यस्मात्क्षेत्रज्ञः शुभ उच्यते ।। ४०.१०९ ।।	<br><br>
क्षेत्रज्ञः स्मर्य्यते तस्मात्क्षेत्रं तज्ज्ञैर्विभाष्यते।	<br>
क्षेत्रत्वप्रत्ययं दृष्टं क्षेत्रज्ञः प्रत्ययी सदा ।। ४०.११० ।।	<br><br>
क्षयणात् करणाच्चैव क्षतत्राणात्तथैव च।	<br>
भोज्यत्वाद्विषयत्वाच्च क्षेत्रं क्षेत्रविदो विदुः ।। ४०.१११ ।।	<br><br>
महदाद्यं विशेषान्तं सवैरूप्यं विलक्षणम्।	<br>
विकारलक्षणं तद्वै साक्षरक्षरमेव च ।। ४०.११२ ।।	<br><br>
तमेव च विकारन्तु यस्माद्वै क्षरते पुनः।	<br>
तस्माच्च कारणाच्चैव क्षरमित्यभिधीयते ।। ४०.११३ ।।	<br><br>
सुखदुःखमोहभावा भोज्यमित्यभिधीयते।	<br>
अचेतत्वाद्धि विषयस्तद्धि धर्म्मविभुः स्मृतः ।। ४०.११४ ।।	<br><br>
न क्षीयते न क्षरति विकारप्रसृतन्तु तत्।	<br>
अक्षरं तेन चाप्युक्तमक्षीणत्वात्तथैव च ।। ४०.११५ ।।	<br><br>
यस्मात्पुर्य्यनुशेते च तस्मात्पुरुष उच्यते।	<br>
पुरप्रत्ययिको यस्मात्पूरुषेत्यभिधीयते ।। ४०.११६ ।।	<br><br>
पुरुषं कथयस्वाथ कथन्तज्ज्ञैर्विभाष्यते।	<br>
शुद्धो निरञ्जनाभासो ज्ञानाज्ञानविवर्जितः ।। ४०.११७ ।।	<br><br>
अस्ति नास्तीति सोऽन्यो वा बद्धो मुक्तो गतः स्थितः।	<br>
नैर्हेतिकान्तनिर्द्देश्यसूक्तस्तस्मिन्न विद्यते ।। ४०.११८ ।।	<br><br>
शुद्धत्वान्न तु देश्यो वै दृष्टत्वात्समदर्शनः।	<br>
आत्मप्रत्ययकारी सारनूनञ्चापि हेतुकम्।	<br>
भावग्राह्यमनुमान्यं चिन्तयन्न प्रमुह्यते ।। ४०.११९ ।।	<br><br>
यदा पश्यति ज्ञातारं शान्तार्थं दर्शनात्मकम्।	<br>
दृश्यादृश्येषु निर्द्देश्यं तदा तदुद्धरं वरम् ।। ४०.१२० ।।	<br><br>
एवं ज्ञात्वा स विज्ञाता ततः शान्तिं नियच्छति।	<br>
कार्य्ये च कारणे चैव बुद्ध्यादौ भौतिके तदा ।। ४०.१२१ ।।	<br><br>
संप्रयुक्तो वियुक्तो वा जीवतो वा मृतस्य च।	<br>
विज्ञाता न च दृश्येत पृथक्त्वेनेह सर्व्वशः ।। ४०.१२२ ।।	<br><br>
स्वेनात्मानं तमात्मानं कारणात्मा नियच्छति।	<br>
प्रकृतौ कारणे चैव स्वात्मन्येवोपतिष्ठति ।। ४०.१२३ ।।	<br><br>
अस्ति नास्तीति सोऽन्यो वा इहामुत्रेति वा पुनः।	<br>
एकत्वं वा पृथक्त्वं वा क्षेत्रज्ञपुरुषेति वा ।। ४०.१२४ ।।	<br><br>
आत्मवान् स निरात्मा वा चेतनोऽचेतनोऽपि वा।	<br>
कर्त्ता वा सोऽप्यकर्त्ता वा भोक्ता वा भोज्यमेव वा ।। ४०.१२५ ।।	<br><br>
यज्ज्ञात्वा न निवर्त्तन्ते क्षेत्रज्ञे तु निरञ्जने।	<br>
अवाच्यं तदनाख्यानादग्राह्यत्वादहेतुनि ।। ४०.१२६ ।।	<br><br>
अप्रतर्क्यमचिन्त्यत्वादवाप्यत्वाच्च सर्वशः।	<br>
नाभिलिम्पति तत्तत्त्वं सम्प्राप्य मनसा सह ।। ४०.१२७ ।।	<br><br>
क्षेत्रेज्ञे निर्गुणे शुद्धे शान्ते क्षीणे निरञ्जने।	<br>
व्यपे(ये)तसुखदुःखे च निरुद्धे शान्तिमागते ।। ४०.१२८ ।।	<br><br>
निरात्मके पुनस्तस्मिन्वाच्यावाच्यो न विद्यते।	<br>
एतौ संहारविस्तारौ व्यक्ताव्यक्तौ ततः पुनः ।। ४०.१२९ ।।	<br><br>
सृजते ग्रसते चैव ग्रस्तः पर्यवतिष्ठते।	<br>
क्षेत्रज्ञाधिष्ठितं सर्वं पुनः सर्वं प्रवर्त्तते ।। ४०.१३० ।।	<br><br>
अधिष्ठानप्रवृत्तेन तस्य ते बुद्धिपूर्वकम्।	<br>
साधर्म्यवैधर्म्यकृतसंयोगो विधितस्तयोः।	<br>
अनादिमान् स संयोगो महापुरुषजः स्मृतः ।। ४०.१३१ ।।	<br><br>
यावच्च सर्गप्रतिसर्गकालस्तावच्च तिष्ठति सुसन्निरुध्य।	<br>
पूर्वं हितव्ये तदबुद्धिपूर्वं प्रवर्त्तते तत्पुरुषार्थमेव ।। ४०.१३२ ।।	<br><br>
एषा निसर्गप्रतिसर्गपूर्वं प्रधानिकी चेश्वरकारिता च।	<br>
अनाद्यनन्ता ह्यभिमानपूर्वकं वित्रासयन्ती जगदभ्युपैति ।। ४०.१३३ ।।	<br><br>
इत्येष प्राकृतः सर्गस्तृतीयो हेतुलक्षणः।	<br>
उक्तो ह्यस्मिंस्तदात्यन्तं कविभिस्तत्प्रमुच्यते ।। ४०.१३४ ।।	<br><br>
इत्येष प्रतिसर्गोवस्त्रिविधः कीर्त्तितो मया।।	<br>
विस्तरेणानुपूर्व्या च भूयः किं वर्त्तयाम्यहम् ।। ४०.१३५ ।।	<br><br>
इति श्रीमहापुराणे वायुप्रोक्ते चत्वारिंशोऽध्यायः ।। ४० ।। *	<br>
<br>
</font>
