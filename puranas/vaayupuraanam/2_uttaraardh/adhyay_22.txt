<br>
ऋषयश्चैवमुक्तास्तु परं हर्षमुपागताः।	<br>
परं शुश्रूषवो भूयः पप्रच्छुस्तदनन्तरम् ।। २२. १ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;ऋषय ऊचुः ।।	<br><br>
वंशानामानुपूर्व्येण राज्ञाञ्चामिततेजसाम्।	<br>
स्थितिञ्चैषां प्रभावञ्च ब्रूहि नः परिपृच्छताम् ।। २२.२ ।।	<br><br>
एवमुक्तस्ततः सूतस्तथाऽसौ लोमहर्षणः।	<br>
शुश्रूषामुत्तराख्याने ऋषीणां वाक्यकोविदः ।। २२.३ ।।	<br><br>
आख्यानकुशलो भूयः परं वाक्यमुवाच ह ।	<br>
ब्रुवतो मे निबोधस्व ऋषिराह यथा मम ।। २२.४ ।।	<br><br>
वंशानामानुपूर्व्येण राज्ञाञ्चामिततेजसाम्।	<br>
स्थितिं चैषां प्रभावञ्च ब्रुवतो मे निबेधत ।। २२.५ ।।	<br><br>
वरुणस्य पत्नी सामुद्री शुनोदेवीत्युदाहृता ।	<br>
तस्याः पुत्रौ कलिर्वैद्यः सुता च सुरसुन्दरी ।। २२.६ ।।	<br><br>
कलि पुत्रौ महावीर्यौ जयश्च विजयश्च ह।	<br>
वैद्यपुत्रौ घृणिश्चैव मुनिश्चैव महाबलौ ।। २२.७ ।।	<br><br>
प्रजानामत्तुकामानामन्योन्यस्य प्रभक्षिणौ।	<br>
भक्षयित्वा तावन्योन्यं विनाशं समवापतुः ।। २२.८ ।।	<br><br>
कलिः सुरायां सञ्जज्ञे तस्य पुत्रो मदः स्मृतः ।	<br>
त्वाष्ट्री हिंसा कलेर्भार्य्या ज्येष्ठा या निकृतिः स्मृता ।। २२.९ ।।	<br><br>
असूतान्यान् कलेः पुत्रांश्चतुरः पुरुषादकान्।	<br>
नाकं विघ्नं च विख्यातं सद्रमं विधमन्तथा ।। २२.१० ।।	<br><br>
अशिरस्कस्तयोर्विघ्नो नाकश्चैवाशरीरवान्।	<br>
सद्रमश्चैक हस्तोऽभूद्विधमश्चैकपात्स्मृतः ।। २२.११ ।।	<br><br>
सद्रमस्य तथा पत्नी तामसी पूतना स्मृता ।	<br>
रेवती विधमस्यापि तयोः पुत्राः सहस्रशः ।। २२.१२ ।।	<br><br>
नाकस्य शकुनिः पत्नी विघ्नस्य च अयोमुखी।	<br>
राक्षसास्तु महाशीर्षाः सन्ध्याद्वयविचारिणः ।। २२.१३ ।।	<br><br>
रेवतीपूतनापुत्रा नैऋता नामतः स्मृताः।	<br>
ग्रहास्ते राक्षसाः सर्वे बालानान्तु विशेषतः।	<br>
स्कन्दस्तेषामधिपतिर्ब्रह्मणोऽनुमते प्रभुः ।। २२.१४ ।।	<br><br>
बृहस्पतेर्या भगिनी वरस्त्री ब्रह्मचारिणी।	<br>
योगसिद्धा जगत्कृत्स्नमसक्ता चरते सदा ।। २२.१५ ।।	<br><br>
प्रभासस्य तु सा भार्या वसूनामष्टमस्य तु।	<br>
विश्वकर्मा सुतस्तस्या जातः शिल्पिप्रजापतिः ।। २२.१६ ।।	<br><br>
त्वष्टा विराजो रूपाणां धर्म्मपौत्र उदारधीः।	<br>
कर्त्ता शिल्पसहस्राणां त्रिदशानाञ्च वास्तुकृत् ।। २२.१७ ।।	<br><br>
यः सर्वेषां विमानानि देवतानाञ्चकार ह।	<br>
मानुषाश्चोपजीवन्ति यस्य शिल्पं महात्मनः ।। २२.१८ ।।	<br><br>
प्रह्लादी विश्रुता तस्य त्वष्टुः पत्नी विरोचना।	<br>
विरोचनस्य भगिनी माता त्रिशिरसस्तु सा ।। २२.१९ ।।	<br><br>
देवाचार्यस्य महतो विश्वकर्मस्य धीमतः।	<br>
विश्वकर्मात्मजश्चैव विश्वकर्ममयः स्मृतः ।। २२.२० ।।	<br><br>
सुरेणुरिति विख्याता स्वसा तस्य यवीयसी।	<br>
त्वाष्ट्री सा सवितुर्भार्य्या पुनः संज्ञेति विश्रुता ।। २२.२१ ।।	<br><br>
असूत तपसा सा तु मनुं ज्येष्ठं विवस्वतः।	<br>
यमौ पुनरसूतासौ यमञ्च यमुनाञ्च ह ।। २२.२२ ।।	<br><br>
सा तु गत्वा कुरून् देवी वडवारूपधारिणी।	<br>
सवितुश्चाश्वरूपस्य नासिकाभ्यां तु तौ स्मृतौ ।। २२.२३ ।।	<br><br>
असूत सा महाभागा त्वन्तरिक्षेऽश्विनौ किल।	<br>
नासत्यञ्चैव दस्रञ्च मार्त्तण्डस्यात्मजावुभौ ।। २२.२४ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;ऋषय ऊचुः।।	<br>
कस्मान्मार्त्तण्ड इत्येष विवस्वानुच्यते बुधैः।	<br>
किमर्थं साऽश्वरूपा वै नासिकाभ्यामसूयत।	<br>
एतद्वेदितुमिच्छामस्तत्त्वं विब्रूहि पृच्छताम् ।। २२.२५ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच।।	<br>
चिरोत्पन्नमतिर्भिन्नमण्डं त्वष्ट्रा विदारितम्।	<br>
दृष्ट्वा गर्भवधाद्भीतः कश्यपो दुःशितोऽभवत् ।। २२.२६ ।।	<br><br>
अण्डे द्विधाकृते त्वण्डं दृष्ट्वा त्वष्टारमब्रवीत्।	<br>
नैतदण्डं भवान्नूनं मार्त्तण्डस्त्वं भवानघ ।। २२.२७ ।।	<br><br>
न खल्वयं मृतोऽण्डे च इति स्नेहात् पिताऽब्रवीत्।	<br>
तस्य तद्वचनं श्रुत्वा नामान्वर्थमुदाहरत् ।। २२.२८ ।।	<br><br>
यन्मार्त्तण्डो भवेत्युक्तः पित्राऽण्डे वै द्विधा कृते।	<br>
तस्माद्विवस्वान्मार्त्तण्डः पुराणज्ञैर्विभाष्यते ।। २२.२९ ।।	<br><br>
ततः प्रजाः प्रवक्ष्यामि मार्त्तण्डस्य विवस्वतः।	<br>
विजज्ञे सवितुः संज्ञाभार्यायान्तु त्रयं पुरा ।। २२.३० ।।	<br><br>
मनुर्यवीयान् सावर्णिः संज्ञायाञ्च तथाश्विनौ।	<br>
शनैश्चरश्च सप्तैते मार्त्तण्डस्यात्मजाः स्मृताः ।। २२.३१ ।।	<br><br>
विवस्वान् कश्यपाज्जज्ञे दाक्षायण्यां महायशाः।	<br>
तस्य भार्याऽभवत्त्वाष्ट्री महादेवी विवस्वतः।	<br>
सुरेणुरिति विख्याता पुनः संज्ञेति विश्रुता ।। २२.३२ ।।	<br><br>
सा तु भार्या भगवतो मार्त्तण्डस्यातितेजसः।	<br>
नातुष्यद्भर्तृरूपेण रूपयौवनशालिनी ।। २२.३३ ।।	<br><br>
आदित्यस्य हि तद्रूपं मार्त्तण्डस्य हि तेजसा।	<br>
गोत्रेषु प्रतिरुद्धं वै नाति कान्तमिवाभवत् ।। २२.३४ ।।	<br><br>
न खल्वयं मृतो ह्यण्डे इति स्नेहात्तमब्रवीत् ।	<br>
अज्ञानः कश्यपः स्नेहान्मार्त्तण्ड इति चोच्यते ।। २२.३५ ।।	<br><br>
तेजस्त्वभ्यधिकं तस्य नित्यमेव विवस्वतः।	<br>
येनापि तापयामास त्रील्लोँकान् कश्यपात्मजः ।। २२.३६ ।।	<br><br>
त्रीण्यपत्यानि संज्ञायां जनयामास वै रविः ।	<br>
द्वौ सुतौ तु महावीर्यौ कन्यां कालिन्दिमेव च ।। २२.३७ ।।	<br><br>
मनुर्विवस्वतो ज्येष्ठः श्राद्धदेवः प्रजापतिः।	<br>
ततो यमो यमी चैव यमजौ संबभूवतुः ।। २२.३८ ।।	<br><br>
शान्तवर्णन्तु तद्रूपं दृष्ट्वा संज्ञा विवस्वतः।	<br>
असहन्ती स्वकां जायां सवर्णां निर्ममे पुनः ।। २२.३९ ।।	<br><br>
महीमयी तु सा नारी तस्याश्छायासमुद्गता।	<br>
प्राञ्जलिः प्रयता भूत्वा पुनः संज्ञामभाषत ।। २२.४० ।।	<br><br>
वदस्व किं मया कार्यं सा संज्ञा तामथाब्रवीत्।	<br>
अहं यास्यामि भद्रन्ते स्वमेव भवनं पितुः ।। २२.४१ ।।	<br><br>
त्वयेह भवने मह्यं वस्तव्यं निर्विशङ्कया।	<br>
इमौ च बालकौ मह्यं कन्या च वरवर्णिनी ।। २२.४२ ।।	<br><br>
भर्त्रे वै नैवमाख्येयमिदं भगवते त्वया।	<br>
एवमुक्ताब्रवीत् संज्ञां संज्ञायाः पार्थिवी तु सा ।। २२.४३ ।।	<br><br>
आकाशग्रहणाद्देवि आशयं नैव कर्हिचित्।	<br>
आख्यास्यामि मतं तुभ्यं गच्छ देवि स्वमालयम् ।। २२.४४ ।।	<br><br>
समाधाय च तां संज्ञा तथेत्युक्ता तया च सा।	<br>
त्वष्टुः समीपमगमद्व्रीडितेव तपस्विनी ।। २२.४५ ।।	<br><br>
पिता तामागतां दृष्ट्वा क्रुद्धः संज्ञामथाब्रवीत्।	<br>
भर्तुः समीपं गच्छ त्वं मा जुगुप्स दिवाकरम् ।। २२.४६ ।।	<br><br>
सैवमुक्ता तदा पित्रा नियुक्ता च पुनः पुनः।	<br>
वर्षाणान्तु सहस्रं वै वसति स्म पितुर्गृहे ।। २२.४७ ।।	<br><br>
भर्तुः समीपं गच्छ त्वं नियुक्ता च पुनः पुनः।	<br>
अगमद्वडवा भूत्वाच्छाद्य रूपमनिन्दिता।	<br>
उत्तरान् सा कुरून् गत्वा तृणान्यथ चचार सा ।। २२.४८ ।।	<br><br>
द्वितीयायान्तु संज्ञायां संज्ञेयमिति चिन्त्यताम्।	<br>
आदित्यो जनयामास पुत्रावादित्यवर्चसौ ।। २२.४९ ।।	<br><br>
पूर्वजस्य मनोस्तुल्यौ सादृश्येन तु तौ प्रभू ।	<br>
श्रुतश्रवं तु धर्म्मज्ञं श्रुतकर्म्माणमेव च ।। २२.५० ।।	<br><br>
श्रुतश्रवा मनुः सोऽपि सावर्णिर्वैभविष्यति।	<br>
श्रुतकर्म्मा तु विज्ञेयो ग्रहो वै यः शनैश्चरः ।। २२.५१ ।।	<br><br>
मनुरेवाभवत्सो वै सावर्ण्य इति बुध्यते।	<br>
संज्ञा तु पार्थिवी सा वै स्वस्य पुत्रस्य वै तदा ।। २२.५२ ।।	<br><br>
चकाराभ्यधिकं स्नेहं न तथा पूर्वजेषु वै।	<br>
मनुस्तच्चाक्षमत्सर्वं यमस्तद्वै न चाक्षमत् ।। २२.५३ ।।	<br><br>
बहुशो यस्यमानस्तु सापत्न्यादतिदुःखितः।	<br>
तां वै रोषाच्च बाल्याच्च भाविनोऽर्थस्य वै बलात् ।। २२.५४ ।।	<br><br>
पदा सन्तर्जयामास संज्ञां चैव स्वतो यमः।	<br>
सा शशाव ततः क्रोधात् सवर्णा जननी यमम् ।। २२.५५ ।।	<br><br>
पदा तर्जयसे यस्मात् पितृभार्यां यशस्विनीम्।	<br>
तस्मात्तवैष चरणः पतिष्यति न संशयः ।। २२.५६ ।।	<br><br>
यमस्तु तेन शापेन भृशं पीडितमानसः।	<br>
मनुना सह धर्म्मात्मा पितुः सर्व्वं न्यवेदयत् ।। २२.५७ ।।	<br><br>
भृशं शापभयोद्विग्नः संज्ञावाक्यैर्विनिर्जितः।	<br>
बाल्याद्वा यदि वा मोहान्मां भवांस्त्रातुमर्हति ।। २२.५८ ।।	<br><br>
शप्तोऽहमस्मिँल्लोकेश जनन्या तपतां वर।	<br>
तव प्रसादो नस्त्रातुं ह्येतस्मान्महतो भयात् ।। २२.५९ ।।	<br><br>
विवस्वानेवमुक्तस्तु यमं प्रोवाच वै प्रभुः।	<br>
असंशयं पुत्र महद्भविष्यं तत्र कारणम् ।। २२.६० ।।	<br><br>
येन त्वामाविशत्क्रोधो धर्म्मज्ञं सत्यवादिनम्।	<br>
न शक्यमेतन्मिथ्या तु कर्त्तुं मातुर्वचस्तव ।। २२.६१ ।।	<br><br>
कृमयो मांसमादाय यास्यन्ति तु महीं तव।	<br>
ततः पादं महाप्राज्ञ पुनः संप्राप्स्यसे सुखम् ।। २२.६२ ।।	<br><br>
कृतमेवं वचः सत्यं मातुस्तव भविष्यति।	<br>
शापस्य परिहारेण त्वं च त्राता भविष्यसि ।। २२.६३ ।।	<br><br>
आदित्यस्त्वब्रवीत् संज्ञां किमर्थं तनयेषु वै।	<br>
तुल्येष्वप्यधिकः स्नेह एकस्मिन् क्रियते त्वया ।। २२.६४ ।।	<br><br>
सा तत्परिहरन्ती वै नाचचक्षे विवस्वतः।	<br>
आत्मना स समाधाय योगन्तथ्यमपश्यत ।। २२.६५ ।।	<br><br>
तां शप्तुकामो भगवान् नाशाय कुपितः प्रभुः ।	<br>
सा तत्सर्वं यथातत्त्वमाचचक्षे विवस्वतः ।। २२.६६ ।।	<br><br>
विवस्वानथ तच्छ्रुत्वा क्रुद्धस्त्वष्टारमभ्ययात्।	<br>
त्वष्टा तु तं यथान्यायमर्चयित्वा विभावसुम् ।। २२.६७ ।।	<br><br>
निर्द्दग्धुकामं रोषेण सान्त्वयामास वै शनैः।	<br>
तवातितेजसा युक्तमिदं रूपं न शोभते ।। २२.६८ ।।	<br><br>
असहन्ती तु तत् संज्ञा वने चरति शाद्वले।	<br>
द्रक्ष्यते तां भवानद्य स्वां भार्यां शुभचारिणीम् ।। २२.६९ ।।	<br><br>
श्लाघ्यां यौवनसम्पन्नां योगमास्थाय गोपते।	<br>
अनुकूलं भवेदेवं यदि स्यात् समयो मतः ।। २२.७० ।।	<br><br>
रूपं विवर्त्तयेदन्ते आद्यं श्रेष्ठमरिन्दम।	<br>
रूपं विवस्वतस्त्वासीत्तिर्यगूर्ध्वमधस्तथा ।। २२.७१ ।।	<br><br>
तेनासौ व्रीडितो देवो रूपेण तु दिवस्पतिः।	<br>
तस्मात्त्वष्टा स चक्रं तु बहुमेने महातपाः ।। २२.७२ ।।	<br><br>
अनुज्ञातस्ततस्त्वष्टा रूपनिर्वर्त्तनाय तु।	<br>
ततोऽभ्युपगमात्त्वष्टा मार्त्तण्डस्य विवस्वतः ।। २२.७३ ।।	<br><br>
भ्रमिमारोप्य तत्तेजः शातयामास तस्य वै।	<br>
तत्तु निर्भासितन्तेजस्तेजसापहृतेन तु ।। २२.७४ ।।	<br><br>
कान्तात् कान्ततरं द्रष्टुमशुभं शुशुभे ततः।	<br>
ददर्श योगमास्थाय स्वाम्भार्यां वडवां तथा ।। २२.७५ ।।	<br><br>
अदृश्यां सर्वभूतानां तेजसा नियमेन च।	<br>
अश्वरूपेण मार्त्तण्डस्तां मुखे समभावयत् ।। २२.७६ ।।	<br><br>
मैथुनाय विचेष्टन्ती परपुंसोपशङ्कया।	<br>
सा तन्निरधमच्छुक्रं नासिकाभ्यां विवस्वतः ।। २२.७७ ।।	<br><br>
देवौ तस्मादजायेतामश्विनौ भिषजां वरौ ।	<br>
नासत्यश्चैव दस्रश्च स्मृतौ द्वावश्विनाविति ।। २२.७८ ।।	<br><br>
मार्त्तण्डस्य सुतावेतावष्टमस्य प्रजापतेः।	<br>
तान्तु रूपेण कान्तेन दर्शयामास भास्करः ।। २२.७९ ।।	<br><br>
सा तं दृष्ट्वात्तदा भार्या तुतोष च मुमोह च।	<br>
यमस्तु तेन शापेन भृशम्पीडितमानसः ।। २२.८० ।।	<br><br>
धर्म्मेण रञ्जयामास धर्म्मराजस्ततस्तु सः ।	<br>
सोऽलभत् कर्मणा तेन शुभेन परमद्युतिः ।। २२.८१ ।।	<br><br>
पितॄणामाधिपत्यञ्च लोकपालत्वमेव च।	<br>
मनुः प्रजापतिश्चैव सावर्णिः स महायशाः ।। २२.८२ ।।	<br><br>
भाव्यसौ नागते तस्मिन् मनुः सावर्णिकेऽन्तरे।	<br>
मेरुपृष्ठे सुरम्ये वै अद्यापि चरते प्रभुः ।। २२.८३ ।।	<br><br>
भ्राता शनैश्चरस्तत्र ग्रहत्वं स तु लब्धवान्।	<br>
त्वष्टाऽनु तेन रूपेण विष्णोश्चक्रमकल्पयत्।	<br>
महाऽप्रतिहतं युद्धे दानव प्रतिवारणे ।। २२.८४ ।।	<br><br>
यवीयसी तयोर्या तु यमुना च यशस्विनी।	<br>
अभवत् सा सरिच्छ्रेष्ठा यमुना लोकभाविनी ।। २२.८५ ।।	<br><br>
यस्तु ज्येष्ठो महातेजाः सर्गो यस्य तु साम्प्रतम्।	<br>
विस्तरं तस्य वक्ष्यामि मनोर्वैवस्वतस्य ह ।। २२.८६ ।।	<br><br>
इदं तु जन्म देवानां श्रृणुयाद्वा पठेत वा।	<br>
वैवस्वतस्य पुत्राणां सप्तानान्तु महौजसाम्।	<br>
आपदं प्राप्य मुच्येत प्राप्नुयाच्च महद्यशः ।। २२.८७ ।।	<br><br>
इति श्रीमहापुराणऐ वायुप्रोक्ते श्राद्धकल्पे वरुणवंशवर्णनं नाम द्वाविंशोऽध्यायः ।। २२ ।। *	<br>
&nbsp;&nbsp;
