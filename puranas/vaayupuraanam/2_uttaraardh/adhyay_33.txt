&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;ऋषय ऊचुः।।	<br>
किमर्थं भुवनं दग्धमपवस्यं महात्मनाम्।	<br>
कार्तवीर्येण विक्रम्य तन्नः प्रब्रूहि पृच्छताम् ।। ३३.१ ।।	<br><br>
रक्षिता स तु राजर्षिः प्रजानामिति नः श्रुतम्।	<br>
कथं स रक्षिता भूत्वानाशयत्तत्तपोवनम् ।। ३३.२ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;सूत उवाच।।	<br>
आदित्यो विप्ररूपेण कार्तवीर्यमुपस्थितः।	<br>
तृप्तिकामः प्रयच्छान्नमादित्योऽहं न संशयः ।। ३३.३ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;राजोवाच।।	<br>
भगवन् केन ते तुष्टिर्भवेद्ब्रूहि दिवाकर।	<br>
कीदृशं भोजनं दझि श्रुत्वा च विदधाम्यहम् ।। ३३.४ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूर्य उवाच।।	<br>
स्थावरं देहि मे सर्वमाहारं ददतां वर।	<br>
तेन तृप्तो भवेयं वै न तुष्येऽन्येन पार्थिव ।। ३३.५ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;राजोवाच ।।	<br><br>
न शक्यं स्थावरं सर्व्वं तेजसा मानुषेण तु।	<br>
निर्द्दग्धुं तपतां श्रेष्ठ त्वामेव प्रणमाम्यहम् ।। ३३.६ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;आदित्य उवाच।।	<br>
तुष्टस्तेऽहं शरान् दझि अक्षयान् सर्वतः सुखान्।	<br>
प्रक्षिप्ताः प्रज्वलिष्यन्ति मम तेजःसमन्विताः ।। ३३.७ ।।	<br><br>
आदिष्टं तेजसा मेघसागरं शोषयिष्यति।	<br>
शुष्कं भस्म करिष्यामि तेन प्रीतो नराधिप ।। ३३.८ ।।	<br><br>
ततः शरानथादित्यस्त्वर्जुनाय प्रयच्छति।	<br>
ततः संप्राप्य सुमहत्स्थावरं सर्व्वमेव हि ।। ३३.९ ।।	<br><br>
आश्रमानथ ग्रामांश्च घोषांश्च नगराणि च।	<br>
तपोवनानि रम्याणि वनान्युपवनानि च ।। ३३.१० ।।	<br><br>
एवं प्राचीनमदहत्ततः सूर्य्यप्रदक्षिणम्।	<br>
निर्वृक्षा निस्तृणा भूमिर्दग्धा सूर्येण तेजसा ।। ३३.११ ।।	<br><br>
एतस्मिन्नेव काले तु अपो निलयमाश्रितः।	<br>
दशवर्षसहस्राणि जलवासा महानृषिः ।। ३३.१२ ।।	<br><br>
पूर्णे व्रते महातेजा उदतिष्ठत्तपोधनः।	<br>
सोऽपश्यदाश्रमं दग्धमर्जुनेन महानृषिः।	<br>
क्रोधाच्छशाप राजर्षिं कीर्त्तितं वो यथा मया ।। ३३.१३ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सूत उवाच।।	<br>
क्रोष्टोः श्रृणुत राजर्षेर्वंशमुत्तमपूरुषम्।	<br>
यस्यान्ववाये संभूतो वृष्णिर्वृष्णिकुलोद्वहः ।। ३३.१४ ।।	<br><br>
क्रोष्टोरेकोऽभवत् पुत्रो वृजिनीवान् महायशाः।	<br>
वार्जिनीवतमिच्छन्ति स्वाहिं स्वाहोवतां वरम् ।। ३३.१५ ।।	<br><br>
स्वाहेः पुत्रोऽभवद्राजा रशादुर्ददतां वरः।	<br>
घृतम्प्रसूतमिच्छन्ति रशादोरग्र्यमात्मजम् ।। ३३.१६ ।।	<br><br>
महाक्रतुभिरीजे स विविधैराप्तदक्षिणैः।	<br>
चित्रैश्चित्ररथस्तस्य पुत्र कर्म्मभिरन्वितः ।। ३३.१७ ।।	<br><br>
एवं चित्ररथो वीरो यज्ञान् विपुलदक्षिणान्।	<br>
शशबिन्दुः परं वृत्तो राजर्षीणामनुष्ठितः ।। ३३.१८ ।।	<br><br>
चक्रवर्त्ती महासत्त्वो महावीर्यो बहुप्रजः।	<br>
तत्रानुवंशश्लोकोऽयं यस्मिन् गीतः पुराविदैः ।। ३३.१९ ।।	<br><br>
शशबिन्दोस्तु पुत्राणां शतानामभवच्छतम्।	<br>
धीमतामनुरूपाणां भूरिद्रविणतेजसाम् ।। ३३.२० ।।	<br><br>
तेषां षट् च प्रधानास्तु पृथुषाट्का महाबलाः।	<br>
पृथुश्रवा पृथुयशाः पृथुधर्म्मा पृथुञ्जयः ।। ३३.२१ ।।	<br><br>
पृथुकीर्त्तिः पृथुन्दाता राजानः शाशिबिन्दवाः।	<br>
शंसन्ति च पुराणानि पार्थश्रवसमन्तरम्।	<br>
अन्तरः स पुरा यस्तु यज्ञस्य तनयोऽभवत् ।। ३३.२२ ।।	<br><br>
उशना सुतधर्म्मात्मा अवाप्य पृथिवीमिमाम्।	<br>
आजहाराश्वमेधानां शतमुत्तमधार्म्मिकः ।। ३३.२३ ।।	<br><br>
मरुत्तस्तस्य तनयो राजर्षीणामनुष्ठितः।	<br>
वीरः कम्बलबर्हिस्तु मरुत्ततनयः स्मृतः ।। ३३.२४ ।।	<br><br>
पुत्रस्तु रुक्मकवचो विद्वान् कम्बलवर्हिषः।	<br>
निहत्य रुक्मकवचः पुरा कवचिनो रणे ।। ३३.२५ ।।	<br><br>
धन्विनो निशितैर्बाणैरवाप श्रियमुत्तमाम्।	<br>
ब्राह्मणेभ्यो ददौ वित्तमश्वमेधमहायशाः ।। ३३.२६ ।।	<br><br>
राज्ञस्तु रुक्मकवचादपरावृत्त्य वीरहाः।	<br>
जज्ञिरे पञ्च पुत्रास्तु महासत्त्वा महाबलाः ।। ३३.२७ ।।	<br><br>
रुक्मेषुः पृथुरुक्मश्च ज्यामघः परिघो हरिः।	<br>
परिघञ्च हरिञ्चैव विदेहे स्थापयत्पिता ।। ३३.२८ ।।	<br><br>
ब्रह्मेषुरभवद्राजा पृथुरुक्मस्तदाश्रयः।	<br>
तेभ्यः प्रव्रजितो राज्या ज्ज्यामघोऽभवदाश्रमे ।। ३३.२९ ।।	<br><br>
प्रशान्तस्तु वने घोरे ब्राह्मणेनावबोधितः।	<br>
जगाम धनुरादाय देशमध्यं रथी ध्वजी ।। ३३.३० ।।	<br><br>
नर्म्मदानूप एकाकी मेकलावृत्तिका अपि।	<br>
ऋक्षवन्तं गिरिं गत्वा शुक्तिमन्यामथाविशत् ।। ३३.३१ ।।	<br><br>
ज्यामघस्याभवद्भार्या शैभ्या बलवती भृशम्।	<br>
अपुत्रोऽपि स वै राजा भार्यामन्यां न विन्दति ।। ३३.३२ ।।	<br><br>
तस्यासीद्विजयो युद्धे ततः कन्यामवाप सः।	<br>
भार्यामुवाच राजा स स्नुषेति तु नरेश्वरः ।। ३३.३३ ।।	<br><br>
एवमुक्ताब्रवीदेवं काम्ये यन्ते स्नुषेति सा।	<br>
यस्ते जनिष्यते पुत्रस्तस्य भार्या भविष्यति ।। ३३.३४ ।।	<br><br>
तस्य सा तपसोग्रेण शैब्या वैशं प्रसूयत ।	<br>
पुत्रं विदर्भं सुभगा शैब्या परिणता सती ।। ३३.३५ ।।	<br><br>
राजपुत्रौ तु विद्वांसौ स्नुषायां क्रथुकौशिकौ।	<br>
पुत्रौ विदर्भोऽजनयच्छूरौ रणविशारदौ ।। ३३.३६ ।।	<br><br>
लोमपादं तृतीयन्तु पश्चाज्जज्ञे सुधार्मिकः।	<br>
लोम पादात्मजोवस्तुराहृतिस्तस्य चात्मजः ।। ३३.३७ ।।	<br><br>
कौशिकस्य चिदिः पुत्रस्तस्माच्चैद्या नृपाः स्मृताः ।	<br>
क्रथोर्विदर्भपुत्रस्तु कुन्तिस्तस्यात्मजोऽभवत् ।। ३३.३८ ।।	<br><br>
कुन्तेर्धृष्टसुतो जज्ञे पुरोधृष्टः प्रतापवान् ।	<br>
धृष्टस्य पुत्रो धर्मात्मा निर्वृतिः परवीरहा ।। ३३.३९ ।।	<br><br>
तस्य पुत्रो दशार्हस्तु महाबलपराक्रमः।	<br>
दशर्हस्य सुतो व्योमा ततो जीमूत उच्यते ।। ३३.४० ।।	<br><br>
जीमूतपुत्रो विकृतिस्तस्य भीमरथः सुतः.	<br>
अथ भीमरथस्यासीत् पुत्रो रथवरः किल ।। ३३.४१ ।।	<br><br>
दाता धर्म्मरतो नित्यं शीलसत्यपरायणः।	<br>
तस्य पुत्रो नवरथस्ततो दशरथः स्मृतः ।। ३३.४२ ।।	<br><br>
तस्य चैकादशरथः शकुनिस्तस्य चात्मजः।	<br>
तस्मात् करम्भको धन्वी देवरातोऽभवत्ततः ।। ३३.४३ ।।	<br><br>
देवक्षत्रोऽभवद्राजा देवरातिर्म्महायशाः।	<br>
देवक्षत्रसुतो जज्ञे देवनः क्षत्रनन्दनः ।। ३३.४४ ।।	<br><br>
देवनात् स मधुर्जज्ञे यस्य मेधार्थसम्भवः।	<br>
मधोश्चापि महातेजा मनुर्मनुवशस्तथा ।। ३३.४५ ।।	<br><br>
नन्दनश्च महातेजा महापुरुवशस्तथा।	<br>
आसीत् पुरुवशात् पुत्रः पुरुद्वान् पुरुषोत्तमः ।। ३३.४६ ।।	<br><br>
जज्ञे पुरुद्वतः पुत्रो भद्रवत्यां पुरूद्वहः।	<br>
ऐक्षाकी त्वभवद्भार्या सत्त्वस्तस्यामजायत।	<br>
सत्त्वात् सत्त्वगुणो पेतः सात्त्वतः कीर्तिवर्द्धनः ।। ३३.४७ ।।	<br><br>
इमां विसृष्टिं विज्ञाय ज्यामघस्य महात्मनः।	<br>
प्रजावानेति सायुज्यं राज्ञः सोमस्य धीमतः ।। ३३.४८ ।।	<br><br>
इति श्रीमहा पुराणे वायुप्रोक्ते ज्यामघवृत्तान्तकथनं नाम त्रयस्त्रिंशोऽध्यायः ।। ३३ ।। *	<br>
