<br>
&nbsp;&nbsp;&nbsp;&nbsp;&nbsp;&nbsp;नारद उवाच।।	<br>
गयासुरः कथं जातः किंप्रभावः किमात्मकः ।	<br>
तपस्तप्तं कथं तेन कथं देहपवित्रता ।। ४४.१ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;सनत्कुमार उवाच।।	<br>
विष्णोर्नाभ्यम्बुजाज्जातो ब्रह्मा लोकपितामहः।	<br>
प्रजाः ससर्ज संप्रोक्तः पूर्व्वं देवेन विष्णुना ।। ४४.२ ।।	<br><br>
आसुरेणैव भावेन ह्यसुरानसृजत्पुरा।	<br>
सौमनस्येन भावेन देवान्सुमनसोऽसृजत् ।। ४४.३ ।।	<br><br>
गयासुरोऽसुराणाञ्च महाबलपराक्रमः।	<br>
योजनानां सपादञ्च शतं तस्योच्छ्रयः स्मृतः ।। ४४.४ ।।	<br><br>
स्थूलः षष्टिर्योजनानां श्रेष्ठोऽसौ वैष्णवः स्मृतः।	<br>
कोलाहलगिरिवरे तपस्तेपे सुदारुणम् ।। ४४.५ ।।	<br><br>
बहुवर्षसहस्राणि निरुच्छ्वासं स्थिरोऽभवत्।	<br>
तत्तपस्तापिता देवाः संक्षोभं परमं गताः ।। ४४.६ ।।	<br><br>
ब्रह्मलोकं गता देवाः प्रोचुस्तेऽथ पितामहम्।	<br>
गयासुराद्रक्ष देव ब्रह्मा देवांस्ततोऽब्रवीत् ।। ४४.७ ।।	<br><br>
व्रजामः शङ्करं देवा ब्रह्माद्याश्च गताः शिवम्।	<br>
कैलासे चाब्रुवन्नत्वा रक्ष देव महासुरात् ।। ४४.८ ।।	<br><br>
ब्रह्माद्यानब्रवीच्छम्भुर्व्रजामः शरणं हरिम्।	<br>
क्षीराब्धौ देवदेवेशः स नः श्रेयो विधास्यति।	<br>
ब्रह्मा महेश्वरो देवा विष्णुं नत्वा प्रतुष्टुवुः ।। ४४.९ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;देवा ऊचुः ।।	<br><br>
ॐ नमो विष्णवो भर्त्रे सर्व्वेषां प्रभविष्णवे।	<br>
रोचिष्णवे जिष्णवे च राक्षसादिग्रसिष्णवे ।। ४४.१० ।।	<br><br>
धरिष्णवेऽखिलस्यास्य योगिनां पारयिष्णवे ।	<br>
वर्द्धिष्णवे ह्यनन्ताय नमो भ्राज्ष्णिवे नमः ।। ४४.११ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;सनत्कुमार उवाच।।	<br>
एवं स्तुतो वासुदेवः सुराणां दर्शनं ददौ।	<br>
किमर्थमागता देवा विष्णुनोक्तास्तमब्रुवन् ।। ४४.१२ ।।	<br><br>
गयासुरभयाद्देव रक्षास्मानब्रवीद्धरिम्।	<br>
ब्रह्माद्या यान्तु तं दैत्यमागमिष्याम्यहं ततः ।। ४४.१३ ।।	<br><br>
केशवे गरुडारूढो वरं दातुं गयासुरे।	<br>
सर्व्वे स्वं स्वं समास्थाय ययुर्वाहनमुत्तमम् ।। ४४.१४ ।।	<br><br>
ऊचुस्तं वासुदेवाद्याः किमर्थं तप्यते त्वया।	<br>
सन्तुष्टाः स्वागताः सर्वे वरं ब्रूहि गयासुर ।। ४४.१५ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;गयासुर उवाच।।	<br>
यदितुष्टाः स्थ मे देवा ब्रह्मविष्णुमहेश्वराः।	<br>
सर्व्वदेवद्विजातिभ्यो यज्ञतीर्थशिलोच्चयात् ।। ४४.१६ ।।	<br><br>
देवेभ्योऽतिपवित्रोऽहमृषिभ्योऽपि शिवाव्ययात्।	<br>
मन्त्रेभ्यो देवदेवेभ्यो योगिभ्यश्चापि सर्व्वशः ।। ४४.१७ ।।	<br><br>
न्यासिभ्यश्चापि कर्म्मिभ्यो धर्म्मिभ्यश्च तथा पुनः।	<br>
ज्ञातिभ्योऽतिपवित्रेभ्यः पवित्रः स्यां सदा सुराः ।। ४४.१८ ।।	<br><br>
पवित्रमस्तु तं देवा दैत्यमुक्त्वा ययुर्दिवम्।	<br>
दैत्यं दृष्ट्वा च स्पृष्ट्वा च सर्व्वे हरिपुरं ययुः ।। ४४.१९ ।।	<br><br>
शून्यं लोकत्रयं जातं शून्या यमपुरी ह्यभूत्।	<br>
यम इन्द्रादिभिः सार्द्धं ब्रह्मलोकं ततोऽगमत् ।। ४४.२० ।।	<br><br>
ब्रह्माणमूचिरे देवा गयासुरविलोपिताः।	<br>
त्वया दत्तोऽधिकारो वै गृहाण त्वं पितामह ।। ४४.२१ ।।	<br><br>
ब्रह्माब्रवीत्ततो देवान्व्रजामो विष्णुमव्ययम्।	<br>
ब्रह्मादयोऽब्रुवन्विष्णुं त्वया दत्तवरेऽसुरे ।। ४४.२२ ।।	<br><br>
तद्दर्शनाद्ययुः स्वर्गं शून्यं लोक त्रयं ह्यभूत्।	<br>
देवैरुक्तो वासुदेवो ब्रह्माणं स वचोऽब्रवीत् ।। ४४.२३ ।।	<br><br>
गत्वासुरं प्रार्थयस्व यज्ञार्थं देहि देहकम्।	<br>
विष्णूक्तः ससुरो ब्रह्मा गत्वाऽपश्यन्महासुरम् ।। ४४.२४ ।।	<br><br>
गयासुरोऽब्रवीद्दृष्ट्वा ब्रह्माणं त्रिदशैः सहः।	<br>
संपूज्योत्थाय विधिवत्प्रण्तः श्रद्धयान्वितः ।। ४४.२५ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।गयासुर उवाच।।	<br>
अद्य मे सफलं जन्म अद्य मे सफलं तपः।	<br>
यदागतोऽतिथिर्ब्रह्मा सर्व्वं प्राप्तं मयाद्य वै ।। ४४.२६ ।।	<br><br>
योगिन्योगाङ्गवित्सर्व्वलोकस्वामिन्पितर्गुरो।	<br>
यदर्थमा गतो ब्रह्मन्स्तत्कार्य्यं करवाण्यहम् ।। ४४.२७ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;।।ब्रह्मोवाच।।	<br>
पृथिव्यां यानि तीर्थानि दृष्टानि भ्रमता मया।	<br>
यज्ञार्थं न तु ते तानि पवित्राणि शरीरतः ।। ४४.२८ ।।	<br><br>
त्वया देहे पवित्रत्वं प्राप्तं विष्णुप्रसादतः।	<br>
अतः पवित्रं देहं त्वं यज्ञार्थं देहिमेऽसुर ।। ४४.२९ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;।।गयासुर उवाच।।	<br>
धन्योऽहं देव देवेश यद्देहं प्रार्थ्यते त्वया।	<br>
पितृवंशः कृतार्थो मे देहे यागं करोषि चेत् ।। ४४.३० ।।	<br><br>
त्वयैवोत्पादितो देहः पवित्रस्तु त्वया कृतः।	<br>
सर्व्वेषामुपकाराय यागोऽवश्यं भवत्विति ।। ४४.३१ ।।	<br><br>
इत्युक्त्वा सोऽपतद्भूमौ श्वेतकल्पे गयासुरः।	<br>
नैऋतीं दिशमाश्रित्य तदा कोलाहले गिरौ ।। ४४.३२ ।।	<br><br>
शिरः कृत्वोत्तरे दैत्यः पादौ कृत्वा तु दक्षिणे।	<br>
ब्रह्मा सम्भृतसम्भारो मानसानृत्विजोऽसृजत् ।। ४४.३३ ।।	<br><br>
अग्निशर्माणम्मृतं शौनकं याञ्जलिं मृदुम्।	<br>
कुमुथिं वेद कौण्डिल्यं हारीतं काश्यपं कृपम् ।। ४४.३४ ।।	<br><br>
गर्गं कौशिकवासिष्ठौ मुनिं भार्गवमव्ययम्।	<br>
वृद्धं पाराशरं कण्वं माण्डव्यं श्रुतिकेवलम् ।। ४४.३५ ।।	<br><br>
श्वेतं सुतालं दमनं सुहोत्रं कङ्कमेव च।	<br>
लौकाक्षिञ्च महाबाहुं जैगीषव्यं तथैव च ।। ४४.३६ ।।	<br><br>
दधिपञ्चमुखं विप्रमृषभं कर्कमेव च।	<br>
कात्यायनं गोभिलञ्च मुनिमुग्रमगाव्रतम् ।। ४४.३७ ।।	<br><br>
सुपालकं गौतमञ्च तथा वेदशिरोव्रतम्।	<br>
जटामालिनमव्यग्रं चाटुहासञ्च दारुणम् ।। ४४.३८ ।।	<br><br>
आत्रेयं चाप्यङ्गिरसमौपमन्युं महा व्रतम्।	<br>
गोकर्णञ्च गुहावासं शिखण्डिनमुमाव्रतम् ।। ४४.३९ ।।	<br><br>
एतानन्यांश्च विप्रेन्द्रान्वेधा लोकपितामहः ।	<br>
परिकल्प्याकरोद्यागं गयासुरशरीरके ।। ४४.४० ।।	<br><br>
अग्निशर्मापि पञ्चाग्नीन्मुखादेतानथासृजत्।	<br>
दक्षिणाग्निं गार्हपत्याहवनीयौ तपोऽव्ययः ।। ४४.४१ ।।	<br><br>
सत्यावसथ्यौ देवर्षे येषु यज्ञाः प्रतिष्ठिताः।	<br>
यज्ञस्य च प्रतिष्ठार्थं विप्रेभ्यो दक्षिणां ददौ ।। ४४.४२ ।।	<br><br>
हुत्वा पूर्णाहुतिं ब्रह्ना स्नात्वा चावभृथेन तु।	<br>
यज्ञयूपं सुरैः सार्द्धं समानीय व्यरोपयत् ।। ४४.४३ ।।	<br><br>
ब्रह्मणः सहसा श्रेष्ठे सरस्येवाश्रितं शुभम्।	<br>
चलितश्चकितो ब्रह्मा धर्म्मराजमभाषत ।। ४४.४४ ।।	<br><br>
जाता गृहे तव शिला समानीयाविचारयन्।	<br>
दैत्यस्य शीघ्रं शिरसि तां धारय ममाज्ञया ।। ४४.४५ ।।	<br><br>
निश्चलार्थं यमः श्रुत्वा धारयन्मस्तके शिलाम्।	<br>
शिलायां धारितायान्तु सशिलश्चासुरोऽचलत् ।। ४४.४६ ।।	<br><br>
देवानूचेऽथ रुद्रादीञ्छिलायां निश्चलाः किल।	<br>
तिष्ठन्तु देवाः सकलास्तथेत्युक्त्वा च ते स्थिताः ।। ४४.४७ ।।	<br><br>
देवाः पादैर्लक्षयित्वा तथापि चलितोऽसुरः।	<br>
ब्रह्माथ व्याकुलो विष्णुं गतः क्षीराब्धिशायिनम्।	<br>
तुष्टाव प्रणतो भूत्वा नत्वा चादृत्य तं प्रभुम् ।। ४४.४८ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;।.ब्रह्मोवाच।।	<br>
ब्रह्माण्डस्य पते नाथ नमामि जगतां पतिम्।	<br>
कतिं कीर्त्तिमतां नॄणां बुक्तिमुक्तिप्रदायकम् ।। ४४.४९ ।।	<br><br>
विष्वक्सेनोऽब्रवीद्विष्णुं देव त्वां स्तौति पद्मजः।	<br>
हरिराहानय त्वं तं विष्णूक्तः स तमानयत्।	<br>
अजमूचे हरिः कस्मादागतोऽसि वदस्व तत् ।। ४४.५० ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;।।ब्रह्मोवाच।।	<br>
देवदेव कृते योगे प्रचचाल गयासुरः।	<br>
शिलायां देवरूपिण्यां न्यस्तायां तस्य मस्तके ।। ४४.५१ ।।	<br><br>
रुद्रादिषु च देवेषु संस्थितेष्वसुरोऽचलत्।	<br>
इदानीं निश्चलार्थं हि प्रसादं कुरु माधव ।। ४४.५२ ।।	<br><br>
ब्रह्मणो वचनं श्रुत्वा ह्याकृष्य स्वशरीरतः ।	<br>
मूर्त्तिं ददौ निश्चलार्थं ब्रह्मणे भगवान्हरिः ।। ४४.५३ ।।	<br><br>
आनीय मूर्त्तिं ब्रह्मापि शिलायां समधारयत्।	<br>
तथापि चलितं वीक्ष्य पुनर्देवमथाह्वयत् ।। ४४.५४ ।।	<br><br>
आगत्य विष्णुः क्षीराब्धेः शिलायां संस्थितोऽभवत्।	<br>
जनार्द्दनाभिधानेन पुण्डरीकेति नामतः।	<br>
शिलायांनिश्चलार्थं हि स्वयमादिगदाधरः ।। ४४.५५ ।।	<br><br>
निश्चलार्थं पञ्चधासीच्छिलायां प्रपितापहः।	<br>
पितामहोऽथ फल्ग्वीशः केदारः कनकेश्वरः ।। ४४.५६ ।।	<br><br>
ब्रह्मा स्थितः स्वयं तत्र गजरूपी विनायकः।	<br>
गयादित्यश्चोत्तरार्को दक्षिणार्कस्त्रिधा रविः ।। ४४.५७ ।।	<br><br>
लक्ष्मीः सीताभिधानेन गौरी च मङ्गलाह्वया।	<br>
गायत्री चैव सावित्री त्रिसन्ध्या च सरस्वती ।। ४४.५८ ।।	<br><br>
इन्द्रो बृहस्पतिः पूषा वसवोऽष्टौ महाबलाः।	<br>
विश्वेदेवाश्चाश्विनेयौ मारुतो विश्वनायकः।	<br>
सयक्षोरगगन्धर्व्वास्तस्थुर्देवाः स्वशाक्तिभिः ।। ४४.५९ ।।	<br><br>
आद्यया गदया चासौ यस्माद्दैत्यः स्थिरीकृतः।	<br>
स्थित इत्येव हरिणा तस्मादादिगदाधरः ।। ४४.६० ।।	<br><br>
ऊचे गयासुरो देवान्किमर्थं वञ्चितो ह्यहम्।	<br>
यज्ञार्थं ब्रह्मणे दत्तं शरीरममलं मया।	<br>
विष्णोर्वचनमात्रेण किं न स्यां निश्चलो ह्यहम् ।। ४४.६१ ।।	<br><br>
यत्सुरैः पीडितोऽत्यर्थं गदया हरिणा तथा।	<br>
पीडितो यद्यहं देवाः प्रसन्नाः सन्तु सर्वदा ।। ४४.६२ ।।	<br><br>
गदाधरादयस्तुष्टाः प्रोचुः सार्द्धं गयासुरम्।	<br>
वरं ब्रूहि प्रसन्नाः स्मो देवानूचे गयासुरः ।। ४४.६३ ।।	<br><br>
यावत्पृथ्वी पर्वताश्च यावच्चन्द्रार्कतारकाः।	<br>
तावच्छिलायां तिष्ठन्तु ब्रह्मविष्णुमहेश्वराः।	<br>
अन्ये च सकला देवा मन्नाम्ना क्षेत्रमस्तु वै ।। ४४.६४ ।।	<br><br>
पञ्चक्रोशं गयाक्षेत्रं क्रोशमेकं गयाशिरः ।	<br>
तन्मध्ये सर्वतीर्थानि प्रयच्छन्तु हितं नृणाम् ।। ४४.६५ ।।	<br><br>
स्नानादितर्पणं कृत्वा पिण्डदानात्फलाधिकम्।	<br>
महात्मा वै सहस्रञ्च कुलानां चोद्धरेन्नरः ।। ४४.६६ ।।	<br><br>
व्यक्ताव्यक्तस्वरूपेण यूयं तिष्ठत सर्वदा।	<br>
गदाधरः स्वयं लोकाद्भूयात्सर्वाघनाशनात् ।। ४४.६७ ।।	<br><br>
श्राद्धं सपिण्डकं येषां ब्रह्मलोकं प्रयान्तु ते।	<br>
ब्रह्महत्यादिकं पापं विनश्यतु च सेविनाम् ।। ४४.६८ ।।	<br><br>
नैमिषं पुष्करं गङ्गा प्रयागश्चाविमुक्तिकम्।	<br>
एतान्यन्यानि तीर्थानि दिवि भुव्यन्तरिक्षतः।	<br>
समायान्तु सदा नॄणां प्रयच्छन्तु हितं सुराः ।। ४४.६९ ।।	<br><br>
किं बहूक्त्या सुरगणा युष्मास्वेकापि देवता।	<br>
चेन्न तिष्ठेदहं चापि समयः प्रतिपाल्यताम् ।। ४४.७० ।।	<br><br>
गयासुरवचः श्रुत्वा प्रोचुर्विष्ण्वादयःसुराः।	<br>
त्वया यत्प्रार्थितं सर्व्वं तद्भविष्यत्यसंशयम् ।। ४४.७१ ।।	<br><br>
अस्मत्पादानर्च्चयित्वा यास्यन्ति परमां गतिम्।	<br>
देवैर्दत्तवरो दैत्यो हर्षितो निश्चलोऽभवत् ।। ४४.७२ ।।	<br><br>
स्थितेषु चैव देवेषु ब्राह्मणेभ्यो ददावजः।	<br>
ग्रामांश्च पञ्चपञ्चाशत्पञ्चक्रोशीं गयां तथा।	<br>
गृहान्कृत्वा ददौ दिव्यान्सर्व्वोपस्करसंयुतान् ।। ४४.७३ ।।	<br><br>
कामधेनुं कल्पवृक्षं पारिजातादिकांस्तरून्।	<br>
महानदीं क्षीरवहां घृतकुल्यास्तथैव च ।। ४४.७४ ।।	<br><br>
मधुश्रवां मधुकुल्यां दध्याद्याढ्यसरांसि च।	<br>
सुवर्णदीर्घिकां चैव बहूनन्नादिपर्व्वतान् ।। ४४.७५ ।।	<br><br>
भक्ष्यभोज्यफलादींश्च सर्व्वं ब्रह्मा सृजन्ददौ।	<br>
न याचयध्वं विप्रेन्द्रा अन्यानुक्त्वा ददावजः ।। ४४.७६ ।।	<br><br>
दत्त्वा ययौ ब्रह्मलोकं नत्वा ह्यादिगदाधरम् ।	<br>
धर्म्मारण्ये तत्र धर्म्मं याजयित्वा ययाचिरे ।। ४४.७७ ।।	<br><br>
धर्म्मयागे च लोभाद्वै प्रतिगृह्य धनादिकम्।	<br>
ततो ब्रह्मा समागत्य ब्राह्मणांस्ताञ्छशाप ह ।। ४४.७८ ।।	<br><br>
कृतवन्तो यतो लोभं मद्दत्तेष्वखिलेष्वपि।	<br>
तस्मादृणाधिका यूयं भविष्यन्ति सदा द्विजः ।। ४४.७९ ।।	<br><br>
युष्माकं स्याद्वारिवहा नदी पाषाणपर्व्वताः।	<br>
नद्यादयो वारिवहा मृन्मयाश्च यथा गृहाः ।। ४४.८० ।।	<br><br>
कामधेनुः कल्पवृक्षो मल्लोकमुपतिष्ठताम्।	<br>
एवं शप्ता ब्रह्मणा ते प्रार्थयन्तोऽब्रुवन्नजम् ।। ४४.८१ ।।	<br><br>
त्वया यद्दत्तमखिलं तत्सर्वं शापतो गतम्।	<br>
जीवनार्थं प्रसादं नो भगवान्कर्त्तुमर्हसि ।। ४४.८२ ।।	<br><br>
तच्छ्रुत्वा ब्राह्मणान्ब्रह्मा प्रोवाचेदं दयान्वितः।	<br>
तीर्थोपजीविका यूयमाचन्द्रार्कं भविष्यथ ।। ४४.८३ ।।	<br><br>
लोकाः पुण्या गयायां ये श्राद्धिनो ब्रह्मलोकगाः।	<br>
युष्मान्ये पूजयिष्यन्ति तैरहं पूजितः सदा ।। ४४.८४ ।।	<br><br>
आक्रान्तं दैत्यजठरं धर्म्मेण विरजाद्रिणा।	<br>
नाभिकूपसमीपे तु देवी या विरजा स्थिता।	<br>
तत्र पिण्डादिकं कृत्वा त्रिःसप्तकुलमुद्धरेत् ।। ४४.८५ ।।	<br><br>
महेन्द्रगिरिणा तस्य कृतौ पादौ सुनिश्चलौ।	<br>
iतत्र पिण्डादिकृत्सप्त कुलान्युद्धरते नरः ।। ४४.८६ ।।	<br><br>
इति श्रीमहापुराणे वायुप्रोक्ते गयामाहात्म्यं नाम चतुश्चत्वारिंशोऽध्यायः ।। ४४ ।। * ।। *	<br>
<br>
