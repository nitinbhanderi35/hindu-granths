 ।।बृहस्पतिरुवाच।।	<br>
सकृदभ्यर्चिताः प्रीता भवन्ति पितरोऽन्ययाः।	<br>
योगात्मानो महात्मानो विपाप्मानो महौजसः ।। १५.१ ।।	<br>
प्रेत्य च स्वर्गलाभाय कामैश्वर्यं सुविस्तरम् ।	<br>
येषां चाप्यनुगृह्णन्ति मोक्षप्राप्तिक्रमेण तु ।। १५.२ ।।	<br>
तानि वक्ष्याम्यहं सौम्याः सरांसि सरितस्तथा।	<br>
तीर्थानि चैव पुण्यानि देशाञ्जैलांस्तथाश्रमान् ।। १५.३ ।।	<br>
पुण्यो यस्त्रिषु लोकेष्वमरकण्टकपर्वतः।	<br>
पर्वतः प्रवरः पुण्यः सिद्धचारणसेवितः ।। १५.४ ।।	<br>
यत्र वर्षसहस्राणि प्रयुतान्यर्बुदानि च।	<br>
तपः सुदुश्चरं तेपे भगवानङ्गिराः पुरा ।। १५.५ ।।	<br>
यत्र मृत्योर्गतिर्नास्ति तथैवासुररक्षसाम्।	<br>
न भयं चैव वाऽलक्ष्मीर्यावद्भूमिर्धरिष्यति ।। १५.६ ।।	<br>
तेजसा यशसा चैव भ्राजते स नगोत्तमः।	<br>
श्रृङ्गमाल्यवतो नित्यं वह्निः संवर्तको यथा ।। १५.७ ।।	<br>
मृदवश्च सुगन्धाश्च हेमाभाः प्रियदर्शनाः ।	<br>
शान्ताः कुशा इति ख्याताः पिबन्दक्षिणनर्मदाम् ।। १५.८ ।।	<br>
दृष्टवान् स्वर्गसोपानं भगवानङ्गिराः पुरा।	<br>
अग्निहोत्रे महातेजाः प्रस्तरार्थकुशोत्तमान् ।। १५.९ ।।	<br>
तेषु दर्भेषु यः पिण्डानमरकण्टकपर्वते।	<br>
दद्यात्सकृदपि प्राज्ञस्तस्य वक्ष्यामि यत्फलम् ।। १५.१० ।।	<br>
तद्भवत्यक्षयं श्राद्धं पितॄणां प्रीतिवर्द्धनम् ।	<br>
अन्तर्द्धानं च गच्छन्ति क्षेत्रमासाद्य तत्सदा ।। १५.११ ।।	<br>
तत्र ज्वालारसः पुण्यो दृश्यतेऽद्यापि सर्वशः।	<br>
सशल्यानां च सत्त्वानां विशल्यकरणी नदी ।। १५.१२ ।।	<br>
प्राग्दक्षिणा तु सावर्त्ता वापी सा पर्वतोत्तमे।	<br>
कलिङ्गदेशपार्श्वार्द्धे पितॄणां प्रीतिवर्द्धनम् ।। १५.१३ ।।	<br>
सिद्धक्षेत्रमृषिश्रेष्टा यदुक्तं परमं भुवि।	<br>
सम्मतो देवदैत्यानां श्लोकमप्युशना जगौ ।। १५.१४ ।।	<br>
धन्यास्ते पुरुषा लोके ये प्राप्यामरकण्टकम्।	<br>
पितॄन्सन्तर्पयिष्यन्ति श्राद्धे पितृपरायणाः ।। १५.१५ ।।	<br>
अल्पेन तपसा सिद्धिं गमिष्यन्ति न संशयः।	<br>
सकृदेवार्चितास्तत्र स्वर्गममरकण्टके ।। १५.१६ ।।	<br>
महेन्द्रपर्वते रम्ये पुण्यं शक्रनिषेवितम्।	<br>
तत्रारुह्य भवेत् प्रीतिः श्राद्धं चैव महत्फलम् ।। १५.१७ ।।	<br>
बिल्वाधःशिखरे युक्ता दिव्यं चक्षुः प्रवर्त्तते।	<br>
अदृश्यं चैव भूतानां देववच्चरते महीम् ।। १५.१८ ।।	<br>
सप्तगोदावरे चैव गोकर्णे च तपोवने।	<br>
अश्वमेधफलं तत्र स्नात्वा च लभतेनरः ।। १५.१९ ।।	<br>
धूतपापस्थलं प्राप्य पूतः स्नात्वा भवेन्नरः।	<br>
रुद्रस्तत्र तपस्तेपे देवदेवो महेश्वरः ।। १५.२० ।।	<br>
गोकर्णे वर्णितं विप्रैर्नस्तिकानां निदर्शनम्।	<br>
अब्राह्मणस्य सावित्री पठतः सम्प्रणश्यति ।। १५.२१ ।।	<br>
देवर्षिभवने श्रृङ्गे सिद्धचारणसेविते।	<br>
आरुह्य तं तु नियमात्ततो यान्ति त्रिविष्टपम् ।। १५.२२ ।।	<br>
दिव्यैश्वन्दनवृक्षैश्च पादपैरुपशोभितम्।	<br>
आपः स्वादनसम्पृक्ता वहन्ति सततंयतः ।। १५.२३ ।।	<br>
नदी प्रवर्त्तते ताभ्यस्ताम्रपर्णीति नामतः।	<br>
योषेव समहाखेदा दक्षिणं याति सागरम् ।। १५.२४ ।।	<br>
नद्यास्तस्यास्तु या आपो मूर्च्छमाना महोदधौ।	<br>
शङ्खा भवन्ति मुक्ताश्च जायन्ते शङ्खमुक्तिकाः ।। १५.२५ ।।	<br>
उदकानयनं कृत्वा शङ्खमौक्तिकसंयुतम्।	<br>
आधिभिर्व्याधिभिश्चैव मुक्ता यान्त्यमरावतीम् ।। १५.२६ ।।	<br>
चन्दनेभ्यः प्रयुक्तानां शङ्खानां मौक्तिकस्य च।	<br>
पाप कर्तॄनपि पितॄंश्तारयन्ति यथा श्रुतिः ।। १५.२७ ।।	<br>
चन्द्रतीर्थे कुमार्य्यान्तु कावेर्य्यां प्रभवेऽक्षये।	<br>
श्रीपर्वतस्य तीर्थेषु वैकृते च तथा गिरौ ।। १५.२८ ।।	<br>
एकस्था यत्र दृश्यन्ते वृक्षा ह्योशिरपर्वते।	<br>
पालाशाः खादिरा बिल्वा प्लक्षाश्वत्थविकङ्कताः ।। १५.२९ ।।	<br>
एतद्धि मण्डलं सिद्धं यज्ञीयं द्विजसत्तमाः।	<br>
अस्मिन् मुक्त्वा जनोऽङ्गानि क्षिप्रं यात्यमरावतीम् ।। १५.३० ।।	<br>
कर्माणि स्वप्रयुक्तानि सिध्यन्ति प्रभवात्यये ।	<br>
दुष्प्रसक्तानि पितृषु प्रयुक्तानि भवन्त्युत ।। १५.३१ ।।	<br>
पितॄणां दुहिता पुण्या नर्मदा सरितां वरा।	<br>
तत्र श्राद्धानि दत्तानि अक्षयाणि भवन्त्युत ।। १५.३२ ।।	<br>
माठरस्य वने पुण्ये सिद्धचारणसेविते।	<br>
अन्तर्द्धानं न गच्छन्ति सत्तास्तस्मिन्महागिरौ ।। १५.३३ ।।	<br>
विन्ध्ये चैव गिरौ पुण्ये धर्माधर्मनिदर्शनम्।	<br>
पापधारां न पश्यन्ति धारां पश्यन्ति साधवः ।। १५.३४ ।।	<br>
तस्यां न दृश्यते पापं केषाञ्चित् पापकर्मणाम्।	<br>
स्पष्टा भवति सा धारा प्रायशः शुभकर्मणाम् ।। १५.३५ ।।	<br>
कौशलायां मतङ्गस्य वापी पापनिषूदनी।	<br>
स्नातास्तस्यां दिवं यान्ति कामचारविहङ्गमाः ।। १५.३६ ।।	<br>
कुमारकोशलातीर्थे पर्वते पालपञ्जरे।	<br>
पाण्डु कूले समुद्रान्ते पण्डारकवने तथा ।। १५.३७ ।।	<br>
विमले च विपापे च सत्कृत्य प्रभवेऽभये।	<br>
भीवृक्षे गृध्रकूटे च जम्बूमार्गे च नित्यशः ।। १५.३८ ।।	<br>
असितस्य गुरोः पुण्ये योगाचार्यस्य धीमतः।	<br>
तत्रापि श्राद्धमानन्त्यमसितायाञ्च नित्यशः ।। १५.३९ ।।	<br>
पुष्करेष्वक्षयं श्राद्धं तपश्चैव महाफलम्।	<br>
महोदधौ प्रभासे च तस्मादेवं विनिर्द्दिशेत् ।। १५.४० ।।	<br>
देविकायां वृषो नाम कूपः सिद्धनिषेवितः।	<br>
समुत्पतन्ति तस्यापो गवां शब्देन नित्यशः ।। १५.४१ ।।	<br>
योगेश्वरैः सदा जुष्टः सर्वपापबहिष्कृतैः।	<br>
दद्याच्छ्राद्धन्तु यस्तस्मिंस्तस्य वक्ष्यामि यत्फलम् ।। १५.४२ ।।	<br>
अक्षयं सार्वकामीयं श्राद्धं प्रीणाति वै पितॄन्।	<br>
जातवेदः शिला तत्र साक्षादग्नेः सनातनी ।। १५.४३ ।।	<br>
यस्त्वाग्निं प्रविशेत्तत्र नाकपृष्ठे स मोदते।	<br>
अग्निः शान्तः पुनर्जातस्तस्मिन्दत्तं तदक्षयम् ।। १५.४४ ।।	<br>
दशाश्वमदिके तीर्थे तीर्थे पञ्चाश्वमेधिके।	<br>
यथोद्दिष्टं फलं तेषां क्रतूनां नात्र संशयः ।। १५.४५ ।।	<br>
ख्यातं हयशिरो नाम तीर्थं सद्यो वरप्रदम्।	<br>
श्राद्धं तत्र तदाक्षय्यं दत्त्वा स्वर्गे च मोदते ।। १५.४६ ।।	<br>
श्राद्धं कुम्भे विमुच्यन्ति ज्ञेयं पापनिषूदनम्।	<br>
श्राद्धं तत्राक्षयं प्रोक्तं जप्यहोमतपांसि च ।। १५.४७ ।।	<br>
अझतुङ्गे शुभे तीर्थे तर्पयेत्सततं पितॄन्।	<br>
दृश्यते पर्वसु च्छाया यत्र नित्यं दिवौकसाम्।	<br>
पृथिव्यामक्षयं दत्तं निरुजा यत्र पाण्डवाः ।। १५.४८ ।।	<br>
योगेश्वरैः सदा जुष्टं सर्वपापबहिष्कृतैः।	<br>
दद्याच्छ्राद्धन्तु यस्तस्मिस्तस्य वक्ष्यामि यत्फलम् ।। १५.४९ ।।	<br>
अर्चितास्तेन वै साक्षाद्भवन्ति पितरः सदा।	<br>
अस्मिँल्लोके वशी यः स्यात्प्रेत्य स्वर्गे स मोदते ।। १५.५० ।।	<br>
प्रायशः प्रवरः पुण्यः शिवो नाम ह्रदस्तथा।	<br>
तत्र व्याससरः पुण्यं दिव्यं ब्रह्मसरस्तथा ।। १५.५१ ।।	<br>
उज्जन्तः पर्वतः पुण्यो वसिष्ठस्य महात्मनः।	<br>
ऋग्यजुःसामशिरसः कापोतः पुष्पसाह्वयः।	<br>
आख्यातः पञ्चमो वेदः सृष्ट्वा ह्येतेषु ब्रह्मणा ।। १५.५२ ।।	<br>
गत्वैतान् मुच्यते पापाद्द्विजो वह्निः सनातनः ।।	<br>
श्राद्धञ्चानन्त्यमेतेषु जप्य होमतपांसि च ।। १५.५३ ।।	<br>
पुण्डरीके महातीर्थे पुण्डरीकसमं फलम्।	<br>
ब्रह्मतीर्थे महातीर्थे अश्वमेधफलं लभेत् ।। १५.५४ ।।	<br>
सिन्धुसागरसम्भेदे तदा पञ्चनदेऽक्षयम् ।	<br>
कीरकात्मा ततः पुण्यो मण्डवायां च पर्वते ।। १५.५५ ।।	<br>
देयं सप्तह्रदे श्राद्धं मानसे च विशेषतः।	<br>
महाकूटे च वन्दे च गिरौ त्रिरौ त्रिककुदे तथा ।। १५.५६ ।।	<br>
सन्ध्यायां च महावेद्यां दृश्यते महदद्भुतम्।	<br>
अश्रद्दधानान्नाभ्येति साभ्येति च धृतव्रतान् ।। १५.५७ ।।	<br>
जातवेदः शिला तत्र साक्षादग्नेः सनातनी।	<br>
श्राद्धानि चाग्निकार्यं च तत्र कुर्यात् सदाक्षयम् ।। १५.५८ ।।	<br>
संश्रयित्वैकमेकेन सायाह्नं प्रति नित्यशः।	<br>
तस्मिन्देयं सदा श्राद्धं पितॄणामक्षयार्थिना ।। १५.५९ ।।	<br>
कृतात्मा वाऽकृतात्मा वा यत्र विज्ञायते नरः।	<br>
स्वर्ग्यमार्गप्रदं नाम तीर्थं सद्यो वरप्रदम्।	<br>
वैराण्युत्सृज्य तस्मिस्तु दिवं सप्तर्षयो गताः ।। १५.६० ।।	<br>
अद्यापि तानि दृश्यन्ते वैराण्येव गतानि तु।	<br>
स्नात्वा स्वर्गमवाप्नोति तस्मिस्तीर्थोत्तमे नरः ।। १५.६१ ।।	<br>
ख्यातमायतनं तत्र नन्दिसिद्ध निषेवितम्।	<br>
नन्दीश्वरस्य या मूर्त्तिर्दुराजारैर्न दृश्यते ।। १५.६२ ।।	<br>
दृश्यन्ते काञ्चना यूपाः सञ्चिष्ये भास्करोदये।	<br>
कृत्वा प्रदक्षिणं ते तु गच्छन्त्यन्तर्हिता दिवम् ।। १५.६३ ।।	<br>
सर्वतश्च कुरुक्षेत्रं सुतीर्थञ्च विशेषतः।	<br>
पुण्यं सनत्कुमारस्य योगेशस्य महात्मनः।	<br>
कीर्त्त्यते च तिलान्दत्त्वा पितॄणां वै सदाऽक्षयम् ।। १५.६४ ।।	<br>
ओजसे चाक्षयं श्राद्धं धर्मराजनिवेशने।	<br>
श्राद्धं दत्तममावस्यां विधिना च यथाक्रमम् ।। १५.६५ ।।	<br>
पुनः सन्निहितानां वै कुरुक्षेत्रे विशेषतः।	<br>
अर्चयेद्वा पितॄंस्तत्र सत्पुत्रस्त्वनृणो भवेत् ।। १५.६६ ।।	<br>
विनशने सरस्वत्यां प्लक्षप्रश्रवणे तथा।	<br>
व्यासतीर्थे सरस्वत्यां ब्रह्मक्षेत्रे विशेषतः ।। १५.६७ ।।	<br>
देयमोङ्कारपठनैः श्राद्धमक्षयमिच्छता।	<br>
सर्वतश्चैव गङ्ग्यां मैनाके च नगोत्तमे ।। १५.६८ ।।	<br>
यमुनाप्रभवे चैव सर्वपापैः प्रमुच्यते ।	<br>
अत्युष्णाश्चातिशीताश्च आपस्तत्र निदर्शनम् ।। १५.६९ ।।	<br>
यमस्य भगिनी पुण्या मार्त्तण्डदुहिता तथा।	<br>
तत्राक्षयं तदा श्राद्धं पितृभिः पूर्वकीर्त्तितम् ।। १५.७० ।।	<br>
ब्रह्मानुगह्रदे स्नात्वा सद्यो भवति ब्राह्मणः।	<br>
तस्मिन् हि श्राद्धमानन्त्यं जपहोमतपांसि च ।। १५.७१ ।।	<br>
स्थाणुभूतश्चरंस्तत्र वसिष्ठो वै महातपाः।	<br>
अद्यापि यत्र दृश्यन्ते पादपा मणिचर्च्चिताः ।। १५.७२ ।।	<br>
तुला तु दृश्यते यत्र धर्माधर्मप्रदर्शिनी।	<br>
यया वै तुलितं विप्रैस्तीर्थानां फलमुत्तमम् ।। १५.७३ ।।	<br>
पितॄणां दुहिता योगा गन्धकालीति विश्रुता।	<br>
चतुर्थो ब्रह्मणश्चांशः पराशरकुलोद्वहः ।। १५.७४ ।।	<br>
व्यस्य त्वेकं चतुर्द्धा तु वेदं धीमान् महामुनिः।	<br>
महायोगं महात्मानं यो व्यासं जनयिष्यति ।। १५.७५ ।।	<br>
अच्छोदकं नाम सरो यत्राच्छोदा समुच्छ्रिता ।	<br>
मत्स्ययोनौ पुनर्जाता नियोगाद्वारणेन तु ।। १५.७६ ।।	<br>
तस्या यत्राश्रमः पुण्यः पुण्यकृद्भिर्निषेवितः।	<br>
सकृद्दत्तं तु वै श्राद्धमक्षयं समुदाहृतम्।	<br>
तस्यां योग समाधाने दत्तं युगपदुद्भवेत् ।। १५.७७ ।।	<br>
कुबेरतुङ्गे व्यामोच्चे व्यासतीर्थे तथैव च।	<br>
पुण्यः स ब्राह्मणो दद्याछ्राद्धमानन्त्यमक्षयम् ।। १५.७८ ।।	<br>
सिद्धैस्तु सेविता नित्यं दृश्यते नाकृतात्मभिः।	<br>
अनिवर्त्तनं तु नन्दायां वेद्यां प्रागुत्तरे दिशि ।। १५.७९ ।।	<br>
सिद्धक्षेत्रं तु वै जुष्टं यत्प्राप्य न निवर्त्तते।	<br>
महालये पदं न्यस्तं महादेवेन धीमता ।। १५.८० ।।	<br>
देव्यालये तपस्तप्त्वा एकपादेन ईश्वरः।	<br>
नीहारश्च युगं दिव्यमुमातुङ्गे स्थितं जलम् ।। १५.८१ ।।	<br>
उमा तुङ्गे भृगोस्तुङ्गे ब्रह्मतुङ्गे महालये।	<br>
काद्रवत्यां च शाण्डिल्यां गुहायां वामनस्य च ।। १५.८२ ।।	<br>
गत्वा चैतानि पूतः स्याच्छ्राद्धमक्षयमेव च।	<br>
जपो होमस्तथा ध्यानं यत्किचित्सुकृतं भवेत् ।। १५.८३ ।।	<br>
ब्रह्मचर्यं यजन्ते वै गुरुभक्ताः शतं समाः ।	<br>
एवमादीनि सद्यस्तां स्नात्वा प्राप्नोति सत्फल्म् ।। १५.८४ ।।	<br>
कुमारधारा तत्रैव दृष्टा पापप्रणाशनी।	<br>
यानासनं च तत्रैव सद्यः स्याद्यत् प्रदृश्यते ।। १५.८५ ।।	<br>
शैलकीर्त्तिपुराभ्याशे कामानाप्नोति पुष्कलान्।	<br>
अदृश्यः सर्वभूतानां देववच्चरते महीम् ।। १५.८५ ।।	<br>
काश्यपस्य महातीर्थं कालसर्पिरिति श्रुतम्।	<br>
तत्र श्राद्धानि देयानि नित्यमक्षयमिच्छता ।। १५.८६ ।।	<br>
काश्यपस्य महातीर्थं कालसर्पिरिति श्रुतम्।	<br>
तत्र श्राद्धानि देयानि नित्यमक्षयमिच्छता ।। १५.८७ ।।	<br>
अक्षयं तु भवेच्छ्राद्धं शालग्रामसमन्ततः।	<br>
दृष्ट्या न दृश्यते तत्र प्रत्यक्षमकृतात्मना ।। १५.८८ ।।	<br>
प्रत्यादेशो ह्यशिष्टानां शिष्टानां च निवेशनम् ।	<br>
तत्र चैव ह्रदे पुण्ये दिव्यो वै नागराड् यतः ।। १५.८९ ।।	<br>
पिण्डं गृह्णाति हिसतां न गृह्णात्यसतां हि सः।	<br>
अतिप्रदीप्तैर्भुजगैर्भोक्तुमन्नं न शक्यते ।। १५.९० ।।	<br>
प्रत्यक्षं दृश्यते धर्मस्तीर्थयोरनयोर्द्वयोः।	<br>
देवदारुवने चापि चारयेस्तं निदर्शनम् ।। १५.९१ ।।	<br>
विधूतानि तु पापानि दृश्यन्ते सुकृतात्मना ।	<br>
भागीरथ्यां प्रयागे च नित्यमक्षय्यमुच्यते ।। १५.९२ ।।	<br>
कालञ्जरे दशार्णायां नैमिषे कुरुजाङ्गले।	<br>
वाराणस्यां नगर्यां तु देयं श्राद्धं तु यत्नतः ।। १५.९३ ।।	<br>
तस्यां योगेश्वरो नित्यं तत्तस्यां दत्तमक्षयम्।	<br>
दत्त्वा चैतेषु पूतः स्याच्छ्राद्धमानन्त्यमेव च ।। १५.९४ ।।	<br>
तपो होमस्तथा ध्यानं यत् किञ्चित्सुकृतं भवेत्।	<br>
लौहित्ये वैतरण्यां वै स्वर्णवेद्यां तथैव च ।। १५.९५ ।।	<br>
सकृदेव समुद्रान्ते दृश्यते पुण्यकर्मभिः।	<br>
गयायां धर्मपृष्ठे च सरसि ब्रह्मणस्तथा ।। १५.९६ ।।	<br>
गयायां गृध्रकूटे च श्राद्धं दत्तं महाफलम्।	<br>
हिमञ्च पतते तत्र समन्तात् पञ्चयोजनम् ।। १५.९७ ।।	<br>
भरतस्याश्रमे पुण्येऽरण्यं पुण्यतमं स्मृतम् ।	<br>
मतङ्गस्य पदं तत्र दृश्यते मांस चक्षुषा ।। १५.९८ ।।	<br>
ख्यापितं धर्म्मसर्व्वस्वं लोकस्यास्य निदर्शनम्।	<br>
एवं पञ्चवनं पुण्यं पुण्यकृद्भिर्निषेवितम्।	<br>
यस्मिन्पाण्डुविशालेति तीर्थं सद्यो निदर्शनम् ।। १५.९९ ।।	<br>
तुलामानैस्तथा चापैः शास्त्रैश्च विविधैस्तथा।	<br>
उन्मज्जन्ति तथा लग्ने ये वै पापकृतो जनाः ।। १५.१०० ।।	<br>
तृतीयायां तथा पादे निःस्वरे पावमण्डले।	<br>
महाह्रदे वै कौशिक्यां दत्तं श्राद्धं महाफलम् ।। १५.१०१ ।।	<br>
मुण्डपृष्ठे पदं न्यस्तं महादेवेन धीमता।	<br>
बहून्दवेयुगांस्तप्त्वा तपस्तीव्रं सुदुश्चरम् ।। १५.१०२ ।।	<br>
अल्पेनाप्यत्र कालेन नरो धर्म्मपरायणः।	<br>
पाप्मानमुत्सृजत्याशु जीर्णत्वचमिवोरगः ।। १५.१०३ ।।	<br>
सिद्धानां प्रीतिजननैः पापा नाञ्च भयङ्करैः।	<br>
लेलिहानैर्महाभोगै रक्षितन्तु दिवानिशम् ।। १५.१०४ ।।	<br>
नाम्ना कनकनन्दीति तीर्थं त्रैलोक्यविश्रुतम्।	<br>
उदीच्यां मुण्डपृष्ठस्य देवर्षि गणसेवितम्।	<br>
तत्र स्रात्वा दिवं यान्ति कामचारा विहङ्गमाः ।। १५.१०५ ।।	<br>
दत्तं चापि तथा श्राद्धमक्षयं समुदाहृतम्।	<br>
ऋणैस्त्रिभिस्तदा स्नात्वा निक्षिणोति नरोत्तमः ।। १५.१०६ ।।	<br>
तीरे तु सरसस्तत्र देवस्यायतनं महत्।	<br>
आरुह्य तज्जपंस्तत्र सिद्धो याति दिवं ततः ।। १५.१०७ ।।	<br>
उत्तरं मानसं गत्वा सिद्धिं प्राप्नोत्यनुत्तमाम् ।	<br>
तत्र गत्वा पुरश्रेष्ठं दृश्यते महदद्भुतम् ।। १५.१०८ ।।	<br>
तस्मिन्निर्वर्त्तयेच्छ्राद्धं यथाशक्ति यथाबलम्।	<br>
कामान् स लभते दिव्यान् मोक्षोपायं च नित्यशः ।। १५.१०९ ।।	<br>
मानसे सरसि श्रेष्ठे दृश्यते महदद्भुतम्।	<br>
दिवश्च्युता महाभागा ह्यन्तरिक्षे विराजते ।। १५.११० ।।	<br>
गङ्गा त्रिपथगा देवी सोमपादाच्च्युता भुवि।	<br>
आकाशे दृश्यते तत्र तोरणं सूर्य्यसन्निभम् ।। १५.१११ ।।	<br>
जाम्बूनदमयं दिव्यं स्वर्गद्वारमिवायतम्।	<br>
यतः प्रवर्त्तते भूयः पूर्व्वसागरमन्तिमम् ।। १५.११२ ।।	<br>
पावनी सर्व्वभूतानां धर्मज्ञानां विशेषतः।	<br>
चन्द्रभागा च सिन्धुश्च उभौ मानससन्निभौ।	<br>
सागरं पश्चिमं याति दिव्यसिन्धुर्नदीवरः ।। १५.११३ ।।	<br>
पर्व्वतो हिमवान्नाम नानाधातुविभूषितः।	<br>
योजनानां सहस्राणि आयतोऽशीतिरुच्यते ।। १५.११४ ।।	<br>
सिद्धचारणसङ्कीर्णः सिद्धचारणसेवितः।	<br>
तत्र पुष्करिणी रम्या सुषुम्ना नाम विश्रुता ।। १५.११५ ।।	<br>
दशवर्षसहस्राणि तत्र जातस्तु जीवति।	<br>
श्राद्धं भवति चानन्त्यं तस्यां दत्तं महोदयम्।	<br>
तारयेच्च यदा श्राद्धं दशपूर्व्वान्दशापरान् ।। १५.११६ ।।	<br>
सर्व्वं पुण्यं हिमवतो गङ्गा पुण्या च सर्व्वतः।	<br>
समुद्रगाः समुद्राश्च सर्व्वे पुण्याः समन्ततः ।। १५.११७ ।।	<br>
एवमादिषु सर्व्वेषु श्राद्धं निर्वर्त्तयेद्बुधः ।	<br>
पूतो भवति स्नात्वा नु दत्त्वा दत्त्वा तथैव च ।। १५.११८ ।।	<br>
शैलसानुषु तुङ्गेषु कन्दरेषु गुहासु च।	<br>
उपह्वरनितम्बेषु तथा प्रस्रवणेषु च ।। १५.११९ ।।	<br>
पुलिनेष्वापगानां च तथैव प्रभवे युगे।	<br>
महोदधौ गवां गोष्ठे सङ्गमेषु वनेषु च ।। १५.१२० ।।	<br>
असंसृष्टोपलिप्तासु हृद्यासु सुरभीषु च।	<br>
गोमयेनोपलिप्तेषु विविक्तेषु गृहेषु च ।। १५.१२१ ।।	<br>
कुर्य्याच्छ्राद्धमथैतेषु नित्यमेव यथाविधि।	<br>
प्रदक्षिणं दिशं गत्वा सर्व्वकामचिकीर्षवः ।। १५.१२२ ।।	<br>
एवमेतेषु सर्व्वेषु श्राद्धं कुर्य्यादतन्द्रितः।	<br>
एवमेव तु मेधावी ब्राह्मीं सिद्धिमवाप्नुयात् ।। १५.१२३ ।।	<br>
त्रैवर्ण्ये विहिते स्थाने धर्म्मवर्णाश्रमे तथा।	<br>
कोपस्थानस्य संत्यागात्प्राप्यते पितृपूजनम् ।। १५.१२४ ।।	<br>
तीर्थान्यनुसरन् धीरः श्रद्दधानो जितेन्द्रियः।	<br>
कृतपापश्च शुद्ध्येत किं पुनः शुभकर्म्मकृत् ।। १५.१२५ ।।	<br>
तिर्यग्योनिं न गच्छेच्च कुदेशे न च जायते।	<br>
स्वर्गी भवति वै विप्रो मोक्षोपायं च विन्दति ।। १५.१२६ ।।	<br>
अश्रद्दधानाः पाप्मानो नास्तिकाः स्थितसंशयाः।	<br>
हेतुद्रष्टा च पञ्चैते न तीर्थफलमश्र्नुते ।। १५.१२७ ।।	<br>
गुरुतीर्थे परा सिद्धिस्तीर्थानां परमं पदम् ।	<br>
ध्यानं तीर्थपरं तस्माद्ब्रह्मतीर्थं सनातनम् ।। १५.१२८ ।।	<br>
उपवासात्परं ध्यानमिन्द्रियाणां निवर्त्तनम्।	<br>
उपवासनिबद्धा हि प्राणैरिह पुनः पुनः ।। १५.१२९ ।।	<br>
प्राणापानौ समौ कृत्वा विषयाणीन्द्रियाणि च ।	<br>
बुद्धिं मनसि संयम्य सर्व्वेषां तु निवर्त्तनम् ।। १५.१३० ।।	<br>
प्रत्याहारं पुनर्विद्धि मोक्षोपायमसंशयम्।	<br>
इन्द्रियाणां मनो घोरं बुद्ध्यादीनां प्रवर्त्तनम् ।। १५.१३१ ।।	<br>
अनाहारात्क्षयं याति विद्यादनशनं तपः।	<br>
निग्रहाद्बुद्धिमनसो रम्या बुद्धिस्तु जायते ।। १५.१३२ ।।	<br>
क्षीणेषु सर्व्वपापेषु क्षीणेष्वेवेन्द्रियेषु च।	<br>
परिनिर्वाति शुद्धात्मा यथा वह्निर्निरिन्धनः ।। १५.१३३ ।।	<br>
कारणेभ्यो गुणेभ्योऽथ व्यक्ताव्यक्तस्य कृत्स्नशः।	<br>
वियोजयति क्षेत्रज्ञं तेभ्यो योगेन योगवित् ।। १५.१३४ ।।	<br>
तस्य नास्ति गतिस्थानं व्यक्ताव्यक्तं न संशयः।	<br>
आसन्नः सदसन्नैव नैव किञ्चित् स्थित इति ।। १५.१३५ ।।	<br>
इति श्रीमहापुराणे वायुप्रोक्ते श्राद्धकल्पे तीर्थयात्रा नाम पञ्चदशोऽध्यायः ।। १५ ।। *	<br>
