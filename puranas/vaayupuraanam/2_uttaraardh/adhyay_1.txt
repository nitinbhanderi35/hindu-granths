शांशपायन उवाच॥ <br>
क्रमं मन्वन्तराणान्तु ज्ञातुमिच्छामि तत्त्वतः ।<br>
दैवतानां च सर्वेषां ये च यस्यान्तरे मनोः ॥१॥ <br>
सूत उवाच॥ मन्वन्तराणां यानि स्युरतीतानागतानि ह ।<br>
समासाद्विस्तराच्चैव ब्रुवतो वै निबोदत ॥२॥ <br>
स्वायम्भुवो मनुः पूर्वं मनुः स्वारोचिषस्तथा ।<br>
औत्तमस्तामसश्चैव तथा रैवतचाक्षुषौ  ।<br>
षडेते मनवोऽतीता वक्ष्याम्यष्टावनागतान् ॥३॥ <br>
सावर्णाः पञ्च रौच्यश्च भौत्यो वैवस्वतस्तथा ।<br>
वक्ष्याम्येतान् पुरस्तात्तु मनोर्वैवस्वतस्य ह ॥४॥ <br>
मनवः पञ्च येऽतीता मानवांस्तान् निबोधत ।<br>
मन्वन्तरं मया चोक्तं क्रान्तं स्वायम्भुवस्य ह ॥५॥ <br>
अत ऊर्द्ध्वं प्रवक्ष्यामि मनोः स्वारोचिषस्य ह ।<br>
प्रजासर्गं समासेन द्वितीयस्य महात्मनः ॥६॥ <br>
आसन् वै तुषिता देवा मनुस्वारोचिषेऽन्तरे ।<br>
पारावताश्च विद्वांसो द्वावेव तु गणौ स्मृतौ ॥७॥ <br>
तुषितायां समुत्पन्नाः क्रतोः पुत्राः स्वरोचिषः ।<br>
पारावताश्च शिष्टाश्च द्वादशौतौ गणौ स्मृतौ  ।<br>
छन्दजाश्च चतुर्विंशद्देवास्ते वै तदा स्मृताः ॥८॥ <br>
धैवस्यशोऽथ वामान्यो गोपा देवायतस्तथा ।<br>
अजश्च भगवान् देवो दुरोणश्च महाबलः ॥९॥ <br>
आपश्चापि महाबाहुर्महौजाश्चापि वीर्यवान् ।<br>
चिकित्वान् निभृतो यश्च अंशोयश्चैव पठ्यते ।<br>
इत्येते क्रतुपुत्रास्तु तदासन् सोमपायिनः ॥२.१.१०॥               ६२.१०<br>
प्रचेताश्चैव यो देवो विश्वेदेवास्तथैव च ।<br>
समञ्जो विश्रुतो यश्च अजिह्मश्चारिमर्द्दनः ॥११॥ <br>
अजोषौ च महाभागौ यवीयश्च महाबलः ॥१२॥ <br>
होता यज्वाच इत्येते पराक्रान्ताः परावताः ।<br>
इत्येता देवता ह्यासन्मनुस्वारोचिषेन्तरे ॥१३॥ <br>
सोमपास्तु तदा ह्येताश्चतुर्विंशतिदेवताः ।<br>
तेषामिन्द्रस्तदा ह्यासीद्वैधश्च लोकविश्रुतः ॥१४॥ <br>
ऊर्जौ वसिष्ठपुत्रस्तु स्तम्भः काश्यप एव च ।<br>
भार्गवश्च तदा द्रोणो ऋषभोऽङ्गिरसस्तथा ॥१५॥ <br>
पौलस्त्यश्चैव दत्तात्रिरात्रेयो निश्चलस्तथा ।<br>
पौलहस्य च धावांस्तु एते सप्तर्षयः स्मृताः ॥१६॥ <br>
बृहद्गुहो नवश्चैव सुताश्चैते नव स्मृताः ॥१७॥ <br>
मनोः स्वारोचिषस्यैते पुत्रा वंशकराः स्मृताः ।<br>
पुराणे परिसङ्ख्याता द्वितीयं चैतदन्तरम् ॥१८॥ <br>
सप्तर्षयो मनुर्देवाः पितरश्च चतुष्टयम् ।<br>
मूलं मन्वन्तरस्यैते तेषां चैवान्तरे प्रजाः ॥१९॥ <br>
ऋषीणां देवताः पुत्राः पितरो देवसूनवः ।<br>
ऋषयो देवपुत्राश्च इति शास्त्रविनिश्चयः ॥२.१.२०॥ &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;६२.२१<br>
मनोः क्षत्रं विशश्चैव सप्तर्षिभ्यो द्विजातयः ।<br>
एतन्मन्वन्तरं प्रोक्तं समासान्न तु विस्तरात् ॥२१॥ <br>
स्वायम्भुवेन विस्तारो ज्ञेयः स्वारोचिषस्य तु ।<br>
न शक्यो विस्तरस्तस्य वक्तुं वर्षशतैरपि ।<br>
पुनरुक्तबहुत्वात्तु प्रजानां वैकुले कुले ॥२२॥ <br>
तृतीयस्त्वथ पर्याय औत्तमस्यान्तरे मनोः ।<br>
पञ्च चैव गणाः प्रोक्तास्तान् वक्ष्यामि निबोधत ॥२३॥ <br>
सुधामानश्च देवाश्च ये चान्ये वशवर्त्तिनः ।<br>
प्रतर्द्दनाः शिवाः सत्या गणा द्वादश वै स्मृताः ॥२४॥ <br>
सत्यो धृतिर्दमो दान्तः क्षमः क्षामो धृतिः शुचिः ।<br>
ईषोर्जाश्च तथा ज्येष्ठो वपुष्मांश्चैव द्वादश ।<br>
इत्येते नामभिः क्रान्ताः सुधामानस्तु द्वादश ॥२५ ।<br>
सहस्रधारो विश्वात्मा शमितारो बृहद्वसुः ।<br>
विश्वधाविश्वकर्मा च मनस्वन्तो विराड्यशाः ॥२६॥ <br>
ज्योतिश्चैव विभाव्यश्च कीर्त्तिमान् वंशकारिणः  ।<br>
अन्यानाराधितो देवो वसुधिष्णो विवस्वसुः ॥२७॥ <br>
दिनक्रतुः सुधर्मा च धृतवर्मा यशस्विनः ।<br>
केतुमांश्चैव इत्येते कीर्तितास्तु प्रमर्द्दनाः ॥२८॥ <br>
हंसस्वरोऽहिहा चैव प्रतर्द्दनयशस्करौ ।<br>
सुदानो वसुदानश्च सुमञ्जसविषावुभौ ॥२९॥ <br>
जन्तुवाहयतिश्चैव सुवित्तसुनयस्तथा ।<br>
शिवा ह्येते तु विज्ञेया यज्ञिया द्वादशापराः ॥२.१.३०॥          ६२.३०<br>
सत्यानामपि नामानि निबोधत यथामतम् ।<br>
दिक्पतिर्वाक्पतिश्चैव विश्वः शम्भुस्तथैव च ॥३१॥ <br>
स्वमृडीकोऽधिपश्चैव वर्च्चोधा मुह्यसर्व्वशः ।<br>
वासवश्च सदाश्वश्च क्षेमानन्दौ तथैव च ॥३२॥ <br>
सत्या ह्येते परिक्रान्ता यज्ञिया द्वादशापराः ।<br>
इत्येते देवता ह्यासन्नौत्तमस्यान्तरे मनोः ॥३३॥ <br>
अजश्च परशुश्चैव दिव्यो दिव्यौषधिर्न्नयः ।<br>
देवानुजश्चाप्रतिमो महोत्साहौशिजस्तथा ॥३४॥ <br>
विनीतश्च सुकेतुश्च सुमित्रः सुबलः शुचिः ।<br>
औत्तमस्य मनोः पुत्रास्त्रयोदश महात्मनः ।<br>
एते क्षत्रप्रणेतारस्तृतीयं चैतदन्तरम् ॥३५॥ <br>
औत्तमे परिसङ्ख्यातः सर्गः स्वारोचिषेण तु ।<br>
विस्तरेणानुपूर्व्या च तामसस्तान्निबोधत ॥३६॥ <br>
चतुर्थेत्वथ पर्याये तामसस्यान्तरे मनोः ।<br>
सत्या स्वरूपाः सुधियो हरयश्चतुरो गणाः ॥३७॥ <br>
पुलस्त्यपुत्रस्तु शीर्ष्यण्यास्तमश्चैवाष्टमस्तथा ।<br>
इन्द्रियाणि तदा देवा मनोस्तस्यान्तरे स्मृताः ॥३८॥ <br>
इन्द्रियाणां शतं यद्धिमुनयः प्रतिजानते ।<br>
सत्यप्राणास्तु शीर्ष्यण्यास्तमश्चैवाष्टमस्तथा ।<br>
इन्द्रियाणि तदा देवा मनोस्तस्यान्तरे स्मृताः ॥३९॥ <br>
तेषां च प्रभुदेवानां शिविरिन्द्रः प्रतापवान् ।<br>
सप्तर्षयोऽन्तरे चैव तान्निबोधत सत्तमाः ॥२.१.४०॥          ६२.४०<br>
काव्यो हर्षस्तथा चैव काश्यपः पृथुरेव च ।<br>
आत्रेयश्चाग्निरित्येव ज्योतिर्धामा च भार्गवः ॥४१॥ <br>
पौलहो वनपीठश्च गोत्रे वासिष्ठ एव च ।<br>
चैत्रस्तथापि पौलस्त्य ऋषयस्तामसेऽन्तरे ॥४२॥ <br>
जनुवण्डस्तथा शान्तिर्नरः ख्यातिर्भयस्तथा ।<br>
प्रियभृत्यो ह्यवक्षिश्च पृष्टलोढो दृढोद्यतः ।<br>
ऋतश्च ऋतबन्धुश्च तामसस्य मनोः सुताः ॥४३॥ <br>
पञ्चमेत्वथ पर्याये मनोश्चारिष्णवेऽन्तरे ।<br>
गणास्तु सुसमाख्याता देवतानां निबोधत ॥४४॥ <br>
अमृता भाभूतरजोविकुण्ठाः ससुमेधसः ।<br>
चरिष्णोस्तु शुभाः पुत्रा वसिष्ठस्य प्रजापतेः ।<br>
चतुर्दश च चत्वारो गणास्तेषान्तु भास्वराः ॥४५॥ <br>
स्वत्रविप्रेग्निभासस्व प्रत्येतिष्ठामृतस्तथा ।<br>
सुमतिर्वाविरावश्च वाचिनोदः स्रवस्तथा ॥४६॥ <br>
प्रविराशी च वादश्च प्राशश्चेति चतुर्दश ।<br>
अमृताभाः स्मृता ह्येते देवाश्चारिष्णवेऽन्तरे ॥४७॥ <br>
मतिश्च सुमतिश्चैव ऋतसत्यौ तथैव च ।<br>
आवृतिर्विवृतिश्चैव मदो विनय एव च ॥४८॥ <br>
जेता जिष्णुः सहश्चैव द्युतिमान् स्रवसस्तथा ।<br>
इत्येतानीह नामानि आभूतरजसां विदुः ॥४९॥ <br>
वृषभेत्ता जयो भीमः शुचिर्दान्तो यशो दमः ।<br>
नाथो विद्वानजेयश्च कृशो गौरो ध्रुवस्तथा ।<br>
कीर्तितास्तु विकुण्ठा वै सुमेधास्तु निबोधत ॥२.१.५०॥                 ६२.५०<br>
मेधा मेधातिथिश्चैव सत्यमेधास्तथैव च ।<br>
पृश्रिमेधाल्पमेधाश्च भूयोमेधादयः प्रभुः ॥५१॥ <br>
दीप्तिमेधा यशोमेधाः स्थिरमेधास्तथैव च ।<br>
सर्वमेधाश्वमेधाश्च प्रतिमेधाश्च यः स्मृतः  ।<br>
मेधावान् मेधहर्त्ता च कीर्त्तितास्तु सुमेधसः ॥५२॥ <br>
विभुरिन्द्रस्तदा तेषामासीद्विक्रान्तपौरुषः ।<br>
पौलस्त्यो वेदबाहुश्च यजुर्नामा च काश्यपः ॥५३॥ <br>
हिरण्यरोमाङ्गिरसो वेदश्रीश्चैव भार्गवः ।<br>
ऊर्द्ध्वबाहुश्च वासिष्ठः पर्जन्यः पौलहस्तथा ।<br>
सत्यनेत्रस्तथात्रेय ऋषयो रैवतान्तरे ॥५४॥ <br>
महापुराणसम्भाव्यः प्रत्यङ्गपरहा शुचिः ।<br>
बलबन्धुर्निरामित्रः केतुभृङ्गो दृढव्रतः ।<br>
चरिष्णवस्य पुत्रास्ते पञ्चमञ्चैतदन्तरम् ॥५५॥ <br>
स्वारोचिषोत्तमश्चैव तामसो रैवतस्तथा ।<br>
प्रियव्रतान्वया ह्येते चत्वारो मनवस्तथा ॥५६॥ <br>
षष्ठे खल्वथ पर्याये देवा ये चाक्षुषेऽन्तरे ।<br>
आद्याः प्रसूता भाव्याश्च पृथुकाश्च दिवौकसः ।<br>
महानुभावलेखाश्च पञ्च देवगणाः स्मृतः ॥५७॥ <br>
दिवौकसः सर्ग एष प्रोच्यते मातृनामभिः ।<br>
अत्रेः पुत्रस्य नप्तार आरण्यस्य प्रजापतेः ।<br>
गणाश्च तेषां देवानामेकैको ह्यष्टकः स्मृतः ॥५८॥ <br>
अन्तरिक्षो वसुहयो ह्यतिथिश्च प्रियवतः ।<br>
श्रोता मन्ता सुमन्ता च आद्या ह्येते प्रकीर्त्तिताः ॥५९॥ <br>
श्येनभद्रस्तथा पश्यः पथ्यनेत्रो महायशाः ।<br>
सुमनाश्च सुवेताश्च रैवतः सुप्रचेतसः ।<br>
द्युतिश्चैव महासत्त्वः प्रसूताः परिकीर्त्तिताः ॥२.१.६०॥                  ६२.६०<br>
विजयः सुजयश्चैव मनोद्यानौ तथैव च ।<br>
सुमतिः सुपरिश्चैव विज्ञातोऽर्थपतिश्च यः ।<br>
भाव्या ह्येते स्मृता देवाः पृथुकांस्तु निबोधत ॥६१॥ <br>
अजिष्टः शाक्यनो देवो वानपृष्ठस्तथैव च ।<br>
शाङ्करः सत्यधृष्णुश्च विष्णुश्च विजयस्तथा ।<br>
अजितश्च महाभागः पृथुकास्ते दिवौकसः ॥६२॥ <br>
लेखांस्तथा प्रवक्ष्यामि ब्रुवतो मे निबोधत ।<br>
मनोजवः प्रघासस्तु प्रचेतास्तु महायशाः ॥६३॥ <br>
वातो ध्रुवक्षितिश्चैव अद्भुतश्चैव वीर्यवान्  ।<br>
अवनो बृहस्पतिश्चैव लेखाः सम्परिकीर्त्तिताः ॥६४॥ <br>
मनोजवो महावीर्यस्तेषामिन्द्रस्तदाभवत्  ।<br>
उन्नतो भार्गवश्चैव हविष्मानङ्गिरःसुतः ॥६५॥ <br>
सुधामा काश्यपश्चैव वासिष्ठो विरजस्तथा ।<br>
अतिमानश्च पौलस्त्यः सहिष्णुः पौलहस्तथा ।<br>
मधुरा त्रेय इत्येते सप्त वै चाक्षुषेऽन्तरे ॥६६॥ <br>
ऊरुः पूरुः शतद्युम्नस्तपस्वी सत्यवाक् कृतिः ।<br>
अग्निष्टुदतिरात्रश्च सुद्युम्नश्चेति ते नव ॥६७॥ <br>
अभिमन्युश्च दशमो नाद्वलेया मनोः सुताः ।<br>
चाक्षुषस्य सुता ह्येते षष्ठं चैव तदन्तरम् ॥६८॥ <br>
वैवस्वतेन सङ्ख्यातस्तस्य सर्गो महात्मनः ।<br>
विस्तरेणानुपूर्व्या च कथितं वै मया द्विजाः ॥६९॥ <br>
॥ऋषय ऊचुः॥ <br>
चाक्षुषस्य तु दायादः सम्भूतः कश्यपान्वये  ।<br>
तस्यान्ववाये येऽप्यन्ये तन्नो ब्रूहि यथातथम् ॥२.१.७०॥                ६२.७०<br>
सूत उवाच॥ चाक्षुषस्य निसर्गन्तु समासाच्छ्रोतुमर्हथ ।<br>
तस्यान्ववाये सम्भूतः पृथुर्वैन्यः प्रतापवान् ॥७१॥ <br>
प्रजानां पतयश्चान्ये दक्षः प्राचेतसस्तथा ।<br>
उत्तानपादं जग्राह पुत्रमत्रिः प्रजापतिः ॥७२॥ <br>
दक्षकस्य तु पुत्रोऽस्य राजा ह्यासीत् प्रजापतेः ।<br>
स्वायम्भुवेन मनुना दत्तोऽत्रेः कारणं प्रति ॥७३॥ <br>
मन्वन्तरमथासाद्य भविष्यं चाक्षुषस्य ह ।<br>
षष्ठं तदनुवक्ष्यामि उपोद्घातेन वै द्विजाः ॥७४॥ <br>
उत्तानपादाच्चतुरा सूनृता वित्तभाविनी  ।<br>
उत्पन्ना चाधिधर्मेण ध्रुवस्य जननी शुभा  ।<br>
धर्मस्य पत्न्यां लक्ष्म्यां वै उत्पन्ना सा शुचिस्मिता ॥७५॥ <br>
ध्रुवञ्च कीर्त्तिमन्तञ्च अयस्मन्तं वसुं तथा ।<br>
उत्तानपादोऽजनयत् कन्ये द्वे च शुचिस्मिते ।<br>
मनस्विनीं स्वराञ्चैव त्रयोः पुत्राः प्रकीर्त्तिताः ॥७६॥ <br>
ध्रुवो वर्षसहस्राणि दश दिव्यानि वीर्यवान्  ।<br>
तपस्तेपे निराहारः प्रार्थयन् विपुलं यशः ॥७७॥ <br>
त्रेतायुगे तु प्रथमे पौत्रः स्वायम्भुवस्य सः ।<br>
आत्मानं धारयन् योगात् प्रार्थयन् सुमहद्यशः ॥७८॥ <br>
तस्मै ब्रह्मा ददौ प्रीतो ज्योतिषां स्थानमुत्तमम्  ।<br>
आभूतसंप्लवं हृद्यमस्तोदयविवर्जितम् ॥७९॥ <br>
तस्यातिमात्रामृद्धिं च महिमानं निरीक्ष्य ह  ।<br>
दैत्यासुराणामाचार्यः श्लोकमप्युशना जगौ॥२.१.८०॥                       ६२.८०<br>
अहो स्य तपसो वीर्यमहो श्रुतमहो हुतम्।<br>
स्थिताः सप्तर्षयः कृत्वा यदेनमुपरि ध्रुवम्  ।<br>
ध्रुवे दिवं समासक्तमीश्वरः स दिवस्पतिः ॥८१॥ <br>
ध्रुवात्पुष्टिञ्च भव्यञ्च भूमिः सा सुषुवे नृपौ  ।<br>
स्वां छायामाह वै पुष्टिर्भव नारी तु तां विभुः ॥८२॥ <br>
सत्याभिव्याहृते तस्य सद्यः स्त्री साभवत्तदा ।<br>
दिव्यसंहन नाच्छाया दिव्याभरणभूषिता ॥८३॥ <br>
छायायां पुष्टिराधत्त पञ्च पुत्रानकल्मषान् ।<br>
प्राचीनगर्भं वृषकं वृकञ्च वृकलं धृतिम् ॥८४॥ <br>
पत्नी प्राचीनगर्भस्य भूवर्चा सुषुवे नृपम् ।<br>
नाम्नोदारधियं पुत्रमिन्द्रो यः पूर्वजन्मनि ॥८५॥ <br>
संवत्सरसहस्रान्ते सकृदाहारमाहरत्  ।<br>
एवं मन्वन्तरं युक्तमिन्द्रत्वं प्राप्तवान्विभुः ॥८६॥ <br>
उदारधेः सुतं भद्राजनयत्सा दिवञ्जयम्  ।<br>
रिपुं रिपुञ्जयं जज्ञे वराङ्गी सा दिवञ्जयात् ॥८७॥ <br>
रिपोराधत्त बृहती चाक्षुषं सर्वतेजसम् ।<br>
व्यजीजनत् पुष्करिण्यां वारुण्यां चाक्षुणो मनुम् ।<br>
प्रजापतेरात्मजायामारण्यस्य महात्मनः ॥८८॥ <br>
मनोरजायन्त दशनद्वलायां शुभाः सुताः ।<br>
कन्यायां वै महाभाग वैराजस्य प्रजापतेः ॥८९॥ <br>
ऊरुः पूरुः शतद्युम्नस्तपस्वी सत्यवाक् कविः ।<br>
अग्निष्टुदतिरात्रश्च सुद्युम्नश्चेति ते नव ।<br>
अभिमन्युश्च दशमो नद्वलायां मनोः सुताः ॥२.१.९०॥              ६२.९०<br>
ऊरोरजनयत् पुत्रान् षडाग्नेयी महाप्रभान् ।<br>
अङ्गं सुमनसं स्वातिं क्रतुमङ्गिरसं शिवम् ॥९१॥ <br>
अङ्गात सुनीथापत्यं वै वेनमेकं व्यजायत ।<br>
अपचारेण वेनस्य प्रकोपः सुमहानभूत् ॥९२॥ <br>
प्रजार्थमृषयस्तस्य ममन्थुर्दक्षिणं करम् ।<br>
वेनस्य पाणौ मथिते सम्बभूव महान्नृपः ।<br>
वैन्यो नाम महीपालो यः पृथुः परिकीर्त्तितः ॥९३॥ <br>
स धन्वी कवची जातस्तेजसा प्रज्वलन्निव  ।<br>
पृथुर्वैन्यः सर्वलोकान् ररक्ष क्षत्रपूर्वजः ॥९४॥ <br>
तस्य स्तवार्थमुत्पन्नौ निपुणौ सूतमागधौ ॥९५॥ <br>
तेनेयं गौर्महाराज्ञा दुग्धा सस्यानि धीमता ।<br>
प्रजानां वृत्तिकामानां देवैऋषिगणैः सह ॥९६॥ <br>
पितृभिर्दानवैश्चैव गन्धर्वैरप्सरोगणैः  ।<br>
सर्वैः पुण्यजनैश्चैव वीरुद्भिः पर्वतैस्तथा ॥९७॥ <br>
तेषु तेषु तु पात्रेषु दुह्यमाना वसुन्धरा ।<br>
प्रादाद्यथेप्सितं क्षीरं तेन लोकांस्त्वधारयत् ॥९८॥ <br>
ऋषय ऊचुः॥ विस्तरेण पृथोर्जन्म कीर्त्तयस्व महा मते ।<br>
यथा महात्मना दुग्धा पूर्वं तेन वसुन्धरा ॥९९॥ <br>
यथा देवैश्च नागैश्च यथा ब्रह्मर्षिभिः सह ।<br>
यथा यक्षैः सगन्धर्वैरप्सरोभिर्यथा पुरा ॥२.१.१००॥                ६२.१००<br>
तेषां पात्रविशेषांश्च दोग्धारं क्षीरमेव च ।<br>
तथा वत्सविशेषांश्च तन्नः प्रब्रूहि पृच्छताम् ॥१०१॥ <br>
यस्मिंश्च कारणे पाणिर्वेनस्य मथितः पुरा  ।<br>
क्रुद्धैर्महर्षिभिः पूर्वं तत् सर्वं कथयस्व नः ॥१०२॥ <br>
॥सूत उवाच॥ वर्णयिष्यामि वो विप्राः पृथोर्वैन्यस्य सम्भवम् ।<br>
एकाग्राः प्रयताश्चैव शूश्रूषध्वं द्विजोत्तमाः ॥१०३॥ <br>
नाशुचेर्नापि पापाय नाशिष्यायाहिताय च ।<br>
वर्णयेयमिमं पुण्यं नाव्रताय कथञ्चन ॥१०४॥ <br>
स्वर्ग्यं यशस्यमायुष्यं पुण्यं वेदैश्च सम्मितम् ।<br>
रहस्यमृषिभिः प्रोक्तं श्रृणुयाद्योऽनसूयकः ॥१०५॥ <br>
यश्चेमं श्रावयेन्मर्त्यः पृथोर्वैन्यस्य सम्भवम्  ।<br>
ब्राह्मणेभ्यो नमस्कृत्य न स शोचेत् कृताकृतम्  ।<br>
गोप्ता धर्मस्य राजासौ बभूवात्रिसमः प्रभुः ॥१०६॥ <br>
अत्रिवंशसमुत्पन्नो ह्यङ्गो नाम प्रजापतिः ।<br>
यस्य पुत्रोऽभवद्वेनो नात्यर्थं धार्मिक स्तथा ॥१०७॥ <br>
जातो मृत्युसुतायां वै सुनीथायां प्रजापतिः ।<br>
स मातामहदोषेण वेनः कालात्मजात्मजः ॥१०८॥ <br>
स धर्मं पृष्ठतः कृत्वा कामाल्लोभे व्यवर्त्तत ।<br>
स्थापनं स्थापयामास धर्मापेतं स पार्थिवः ॥१०९॥ <br>
वेदशास्त्राण्यतिक्रम्य ह्यधर्मे निरतोऽभवत् ।<br>
निःस्वाध्यायवषट्काराः प्रजा स्तस्मिन् प्रशासति ।<br>
आसन्न च पपुः सोमं हुतं यज्ञेषु देवताः ॥२.१.११०॥           ६२.११०<br>
न यष्टव्यं न होतव्यमिति तस्य प्रजापतेः ।<br>
आसीत् प्रतिज्ञा क्रूरेयं विनाशे प्रत्युपस्थिते ॥१११॥ <br>
अहमिज्यश्च पूज्यश्च सर्वयज्ञे द्विजातिभिः  ।<br>
मयि यज्ञो विधातव्यो मयि होतव्यमित्यपि ॥११२॥ <br>
तमतिक्रान्तमर्यादमाददानमसाम्प्रतम् ।<br>
ऊचुर्महर्षयः सर्वे मरीचिप्रमुखास्तथा ॥११३॥ <br>
वयं दीक्षां प्रवेक्ष्यामः संवत्सरशतान् बहून् ।<br>
माऽधर्मं वेन कार्षीस्त्वं नैष धर्मः सनातनः ।<br>
निधने च प्रसूतोऽसि प्रजापतिरसंशयः ॥११४॥ <br>
पालयिष्ये प्रजाश्चेति त्वया पूर्वं प्रतिश्रुतम् ।<br>
तांस्तथा वादिनः सर्वान् ब्रह्मर्षीनब्रवीत्तदा ॥११५॥ <br>
स प्रहस्य तु दुर्बुद्धिरिदं वचनकोविदः ।<br>
स्रष्टा धर्मस्य कश्चान्यः श्रोतव्यं कस्य वै मया ॥११६॥ <br>
वीर्यश्रुततपःसत्यैर्मया वा कः समो भुवि ।<br>
महात्मानमनूनं मां यूयं जानीत तत्त्वतः ॥११७॥ <br>
प्रभवः सर्वलोकानां धर्माणाञ्च विशेषतः ।<br>
इच्छन् दहेयं पृथिवीं प्लावयेयं जलेन वा  ।<br>
सृजेयं वा ग्रसेयं वा नात्र कार्या विचारणा ॥११८॥ <br>
यदा न शक्यते स्तम्भान्मानाच्च भृशमोहितः ।<br>
अनुनेतुं नृपो वेनस्ततः क्रुद्धा महर्षयः ॥११९॥ <br>
निगृह्य तं महाबाहुं विस्फुरन्तं यथाऽनलम् ।<br>
ततोऽस्य वामहस्तं ते ममन्थुर्भृशकोपिताः ॥२.१.१२०॥                   ६२.१२०<br>
तस्मात् प्रमथ्यमानाद्वै जज्ञे पूर्वमभिश्रुतः ।<br>
ह्रस्वोऽतिमात्रं पुरुषः कृष्णश्चापि तथा द्विजाः ॥१२१॥ <br>
स भीतः प्राञ्जलिश्चैव स्थितवान् व्याकुलेन्द्रियः ।<br>
तमार्त्तं विह्वलं दृष्ट्वा निषीदेत्यब्रुवन् किल ॥१२२॥ <br>
निषादवंशकर्त्ताऽसौ बभूवानन्तविक्रमः  ।<br>
धीवरानसृजत्सोऽपि वेनकल्मषसम्भवान् ॥१२३॥ <br>
ये चान्ये विन्ध्यनिलयास्तुम्बुरातुवराः खसाः ।<br>
अधर्मरुचयश्चापि सम्भूता वेनकल्मषात् ॥१२४॥ <br>
पुनर्महर्षयस्तस्य पाणिं वेनस्य दक्षिणम् ।<br>
अरणीमिव संरम्भान्ममन्थुर्जातमन्यवः ॥१२५॥ <br>
पृथुस्तस्मात् समुत्पन्नः करास्फालनतेजसः ।<br>
पृथोः करतलाद्वापि यस्माज्जातः पृथुस्ततः ।<br>
दीप्यमानः स्ववपुषा साक्षादग्निरिवोज्वलन् ॥१२६॥ <br>
आद्यमाजगवं नाम धनुर्गृह्य महारवम् ।<br>
शरांश्च बिभ्रद्रक्षार्थं कवचञ्च महाप्रभम् ॥१२७॥ <br>
तस्मिञ्जातेऽथ भूतानि संप्रहृष्टानि सर्वशः ।<br>
समुत्पन्ने महारात्रि वेनश्च त्रिदिवङ्गतः ॥१२८॥ <br>
समुत्पन्नेन राजर्षिः स सत्पुत्रेण धीमता ।<br>
पुरुषव्याघ्रः पुन्नाम्नो नरकात्र्त्रायते ततः ॥१२९॥ <br>
तं नद्यश्च समुद्राश्च रत्नान्यादाय सर्वशः ।<br>
समागम्य तदा वैन्यमभ्यषिञ्चन्नराधिपम्  ।<br>
महता राजराज्येन महाराजं महाद्युतिम् ॥१३०॥                        ६२.१३०<br>
सोऽभिषिक्तो महाराजा देवैरङ्गिरसः सुतैः ।<br>
आदिराजो महाराजः पृथुर्वैन्यः प्रतापवान् ॥१३१॥ <br>
पित्राऽपरञ्जितास्तस्य प्रजास्तेनानुरञ्जिताः  ।<br>
ततो राजेति नामास्य अनुरागादजायत ॥१३२॥ <br>
आपस्तस्तम्भिरे चास्य समुद्रमभियास्यतः ।<br>
पर्वताश्च विशीर्यन्ते ध्वजभङ्गश्च नाभवत् ॥१३३॥ <br>
अकृष्टपच्या पृथिवी सिद्ध्यन्त्यन्नानि चिन्तया ।<br>
सर्वकामदुघा गावः पुटके पुटके मधु ॥१३४॥ <br>
एतस्मिन्नेव काले च यज्ञे पैतामहे शुभे ।<br>
सूतः सूत्यां समुत्पन्नः सौत्येऽहनि महामतिः ।<br>
तस्मिन्नेव महायज्ञे जज्ञे प्राज्ञोऽथ मागधः ॥१३५॥ <br>
ऐन्द्रेण हविषा चापि हविः पृक्तं बृहस्पतेः ।<br>
जुहावेन्द्राय देवेन ततः सूतो व्यजायत ॥१३६॥ <br>
प्रमादस्तत्र सञ्जज्ञे प्रायश्चित्तञ्च कर्मसु ।<br>
शिष्यहव्येन यत्पृक्तमाभिभूतं गुरोर्हविः ।<br>
अधरोत्तरचारेण जज्ञे तद्वर्णवैकृतम् ॥१३७॥ <br>
यच्च क्षत्रात्सम्भवद्ब्राह्मण्यां हीनयोनितः  ।<br>
सूतः पूर्वेण साधर्मतुल्यधर्मः प्रकीर्त्तितः ॥१३८॥ <br>
मध्यमो ह्येष सूतस्य धर्मः क्षत्रोपजीवनम् ।<br>
रथनागाश्च चरितं जघन्यञ्च चिकित्सितम् ॥१३९॥ <br>
पृथोः स्तवार्थं तौ तत्र समाहूतौ सुरर्षिभिः ।<br>
तावूचुर्मुनयः सर्वे स्तूयतामेष पार्थिवः ।<br>
कर्मैतदनुरूपं वां पात्रं स्तोत्रस्य चाप्ययम् ॥२.१.१४०॥                ६२.१४२<br>
तावूचतुस्तदा सर्वांस्तानृषीन्सूतमागधौ ।<br>
आवां देवानृषींश्चैव प्रीणयावः स्वकर्मभिः ॥१४१॥ <br>
न चास्य कर्म वै विद्वो न तथा लक्षणं यशः  ।<br>
स्तोत्रं येनास्य कुर्यावो राज्ञस्तेजस्विनो द्विजाः ॥१४२॥ <br>
ऋषिभिस्तौ नियुक्तौ तु भविष्यैः स्तूयतामिति ।<br>
दानधर्मरतो नित्यं सत्यवान् स जितेन्द्रियः ।<br>
ज्ञानशीलो वदान्यस्तु संग्रामेष्वपराजितः ॥१४३॥ <br>
यानि कर्माणि कृतवान् पृथुश्चापि महाबलः ।<br>
तानि शीलेन बद्धानि स्तुवद्भिः सूतमागधैः ॥१४४॥ <br>
ततः स्तवान्ते सुप्रीतः पृथुः प्रादात् प्रजेश्वरः ।<br>
अनूपदेशं सूताय मगधं मागधाय च ॥१४५॥ <br>
तदा वै पृथिवीपालाः स्तूयन्ते सूतमागधैः ।<br>
आशीर्वादैः प्रबोध्यन्ते सूतमागधबन्दिभिः ॥१४६॥ <br>
तं दृष्ट्वा परमप्रीताः प्रजा ऊचुर्महर्षयः  ।<br>
एष वो वृत्तिदो वैन्यो भवन्त्विति नराधिपः ॥१४७॥ <br>
ततो वैन्यं महाभागं प्रजाः समभिदुद्रुवुः ।<br>
त्वन्नो वृत्तिं विधत्स्वेति महर्षेर्वचनात्तदा ।<br>
सोऽभिद्रुतः प्रजाभिस्तु प्रजाहितचिकीर्षया ॥१४८॥ <br>
धनुर्गृहीत्वा बाणांश्च वसुधामार्द्दयद्बली ।<br>
अस्यार्द्दनभय त्रस्ता गौर्भूत्वा प्राद्रवन्मही ॥१४९॥ <br>
तां पृथुर्धनुरादाय द्रवन्तीमन्वधावत ।<br>
सा लोकान् ब्रह्मलोकादीन् गत्वा वैन्यभयात्तदा ।<br>
ददर्श चाग्रतो वैन्यं कार्मुकोद्यतधारिणम् ॥२.१.१५०॥            &nbsp;&nbsp;&nbsp;६२.१५२<br>
ज्वलद्भिर्विशिखैर्बाणैर्दीप्ततेजसमच्युतम्  ।<br>
महायोगं महात्मानं दुर्द्धर्षममरैरपि ॥१५१॥ <br>
अलभन्ती तदा त्राणं वैन्यमेवान्वपद्यत ।<br>
कृताञ्जलिपुटा देवी पूज्या लोकैस्त्रिभिः सदा ॥१५२॥ <br>
उवाच वैन्यं नाधर्मं स्त्रीवधे परिपश्यसि  ।<br>
कथं धारयिता चासि प्रजा राजन् मया विना ॥१५३॥ <br>
मयि लोकाः स्थिता राजन् मयेदन्धार्यते जगत्  ।<br>
मदृते च विनश्येयुः प्रजाः पार्थिवसत्तम ॥१५४॥ <br>
न मामर्हसि वै हन्तुं श्रेयश्चेत्त्वं चिकीर्षसि  ।<br>
प्रजानां पृथिवीपाल श्रृणु चेदं वचो मम ॥१५५ .<br>
उपायतः समारब्धाः सर्वे सिद्धन्त्युपक्रमाः.<br>
हत्वापि मां न शक्तस्त्वं प्रजानां पालने नृप ॥१५६॥ <br>
अन्नभूता भविष्यामि जहि कोपं महाद्युते ।<br>
अवध्याश्च स्त्रियः प्राहुस्तिर्यग्योनिशतेष्वपि ।<br>
मत्वैवं पृथिवीपाल धर्मं न त्यक्तुमर्हसि ॥१५७॥ <br>
एवं बहुविधं वाक्यं श्रुत्वा राजा महामनाः ।<br>
क्रोधं निगृह्य धर्मात्मा वसुधामिदमब्रवीत् ॥१५८॥ <br>
एकस्यार्थाय यो हन्यादात्मनो वा परस्य वा ।<br>
एकं प्राणं बहून् वापि कामं तस्यास्ति पातकम् ॥१५९॥ <br>
यस्मिंस्तु निहते भद्रे लभन्ते बहवः सुखम् ।<br>
तस्मिन्हते शुभे नास्ति पातकञ्चोप पातकम् ॥२.१.१६०॥           ६२.१६२<br>
सोऽहं प्रजानिमित्तं त्वां वधिष्यामि वसुन्धरे ।<br>
यदि मे वचनं नाद्य करिष्यसि जगद्धितम् ॥१६१॥ <br>
त्वां निहत्याद्य बाणेन मच्छासनपराङ्मुखीम् ।<br>
आत्मानं प्रथयित्वेह धारयिष्याम्यहं प्रजाः ॥१६२॥ <br>
सा त्वं वचनमासाद्य मम धर्मभृतां वरे ।<br>
सञ्जीवय प्रजा नित्यं शक्ता ह्यसि न संशयः ॥१६३॥ <br>
दुहितृत्वञ्च मे गच्छ एवमेतं महद्वरम् ।<br>
नियच्छे त्वान्तु धर्मार्थं प्रयुक्तं घोरदर्शने ॥१६४॥ <br>
प्रत्युवाच ततो वैन्यमेवमुक्ता सती मही ।<br>
एवमेतदहं राजन् विधास्यामि न संशयः ॥१६५॥ <br>
वत्सन्तु मम तं यच्छ क्षरेयं येन वत्सला ।<br>
समाञ्च कुरु सर्वत्र मां त्वं धर्मभृतां वर ।<br>
यथा विष्यन्दमानञ्च क्षीरं सर्वत्र भावये ॥१६६॥ <br>
तत उत्सारयामास शिलाजालानि सर्वशः ।<br>
धनुष्कोट्या ततो वैन्यस्तेन शैला विवार्द्धिताः ॥१६७॥ <br>
मन्वन्तरेष्वतीतेषु विषमासीद्वसुन्धरा ।<br>
स्वभावेनाभवंस्तस्याः समानि विषमाणि च ॥१६८॥ <br>
न हि पूर्वनिसर्गे वै विषमे पृथिवीतले ।<br>
प्रविभागः पुराणां वा ग्रामाणां वापि विद्यते ॥१६९॥ <br>
न सस्यानि न गोरक्षा न कृषिर्न वणिक्पथः ।<br>
चाक्षुषस्यान्तरे पूर्वमेतदासीत्पुरा किल ।<br>
वैवस्वतेऽन्तरे तस्मिन्सर्वस्यैतस्य सम्भवः ॥२.१.१७०॥             ६२.१७२<br>
समत्वं यत्र यत्रासीद्भूयस्तस्मिंस्तदेव हि  ।<br>
तत्र तत्र प्रजास्ता वै निवसन्ति स्म सर्वदा ॥१७१॥ <br>
आहारः फलमूलन्तु प्रजानामभत्किल ।<br>
वैन्यात्प्रभृति लोकेऽस्मिन्सर्वस्यैतस्य सम्भवः ॥१७२॥ <br>
कृच्छ्रेण महता सोऽपि प्रनष्टास्वोषधीषु वै  ।<br>
स कल्पयित्वा वत्सन्तु चाक्षुषं मनुमीश्वरः ।<br>
पृथुर्दुदोह सस्यानि स्वतले पृथिवीं ततः ॥१७३॥ <br>
सस्यानि तेन दुग्धानि वैन्येन तु वसुन्धराम् ।<br>
मनुञ्च चाक्षुषं कृत्वा वत्सम्पात्रे च भूमये ।<br>
तेनान्नेन तदा ता वै वर्त्तयन्ते प्रजाः सदा ॥१७४॥ <br>
ऋषिभिः स्तूयते वापि पुनर्दुग्धा वसुन्धरा ।<br>
वत्सः सोमस्त्वभूत्तेषां दोग्धा चापि बृहस्पतिः ॥१७५॥ <br>
पात्रमासीत्तु छन्दांसि गायत्र्यादीनि सर्वशः ।<br>
क्षीरमासीत्तदा तेषां तपो ब्रह्म च शाश्वतम् ॥१७६॥ <br>
पुनः स्तुत्वा देवगणैः पुरन्दरपुरोगमैः ।<br>
सौवर्णं पात्रमादाय अमृतं दुदुहे तदा ।<br>
तेनैव वर्त्तयन्ते च देवा इन्द्रपुरोगमाः ॥१७७॥ <br>
नागैश्च स्तूयते दुग्धा विषं क्षीरं तदा मही ।<br>
तेषाञ्च वासुकिर्दोग्धा काद्रवेया महौजसः ॥१७८॥ <br>
नागानां वै द्विजश्रेष्ठ सर्पाणाञ्चैव सर्वशः ।<br>
तेनैव वर्त्तयन्त्युग्रा महाकाया महोल्बणाः ।<br>
तदाहारास्तदाचारास्तद्वीर्यास्तु सदाश्रयाः ॥१७९॥ <br>
श्राम(आम)पात्रे पुनर्दुग्धा त्वन्तर्द्धानमियं मही ।<br>
वत्सं वैश्रवणं कृत्वा यक्षैः पुण्यजनैस्तथा ॥२.१.१८०॥                  ६२.१८२<br>
दोग्धा च जतुनाभस्तु पिता मणिवरस्य सः ।<br>
यक्षात्मजो महातेजा वशी स सुमहाबलः ।<br>
तेन ते वर्त्तयन्तीति परमर्षिरुवाच ह ॥१८१॥ <br>
राक्षसैश्च पिशाचैश्च पुनर्दुग्धा वसुन्धरा  ।<br>
ब्रह्मोपेतस्तु दोग्धा वै तेषामासीत्कुबेरकः ॥१८२॥ <br>
रक्षः सुमाली बलवान्क्षीरं रुधिरमेव च ।<br>
कपालपात्रे निर्दुग्धा अन्तर्द्धानञ्च राक्षसैः ।<br>
तेन क्षीरेण रक्षांसि वर्त्तयन्तीह सर्वशः ॥१८३॥ <br>
पद्मपात्रे पुनर्दुग्धा गन्धर्वैरप्सरोगणैः ।<br>
वत्सं चित्ररथं कृत्वा शुचीन् गन्धास्तथैव च ॥१८४॥ <br>
तेषां विश्वावसुस्त्वासीद्दोग्धा पुत्रो मुनेः शुचिः ।<br>
गन्धर्वराजोऽतिबलो महात्मा सूर्यसन्निभः ॥१८५॥ <br>
शैलैश्च स्तूयते दुग्धा पुनर्देवी वसुन्धरा ।<br>
तत्रौषधीर्मूर्त्तिमती रत्नानि विविधानि च ॥१८६॥ <br>
वत्सस्तु हिमवांस्तेषां मेरुर्दोग्धा महागिरिः ।<br>
पात्रन्तु शैलमेवासीत्तेन शैलः प्रतिष्ठितः ॥१८७॥ <br>
स्तूयते वृक्षवीरुद्भिः पुनर्दुग्धा वसुन्धरा  ।<br>
पलाशपात्रमादाय दुग्धं छिन्नप्ररोहणम् ॥१८८॥ <br>
कामधुक् पुष्पितः शैलः प्लक्षो वत्सो यशस्विनी  ।<br>
सर्वकामदुघा दोग्ध्री पृथिवी भूतभाविनी ॥१८९॥ <br>
सैषा धात्री विधात्री च धारणी च वसुन्धरा ।<br>
दुग्धा हितार्थं लोकानां पृथुना इति नः श्रुतम् ।<br>
चराचरस्य लोकस्य प्रतिष्ठा योनिरेव च ॥२.१.१९०॥        ६२.१९३<br>
<br>
इति श्रीमहापुराणे वायुप्रोक्ते पृथिवीदोहनं नाम प्रथमोऽध्यायः ॥२.१॥ <br>
<br>
<br>
<br>
