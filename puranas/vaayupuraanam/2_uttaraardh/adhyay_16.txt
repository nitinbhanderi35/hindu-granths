&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।बृहस्पतिरुवाच।।	<br>
अतः परं प्रवक्ष्यामि दानानि च फलानि च।	<br>
श्राद्धकर्म्माणि मेध्यानि वर्जनीयानि यानि च ।। १६.१ ।।	<br><br>
हिमप्रपतने कुर्य्यादाहरेद्वा हिमन्ततः।	<br>
अग्निहोत्रमतः पुण्यं परमं हि ततः स्मृतम् ।। १६.२ ।।	<br><br>
नक्तन्तु वर्जयेच्छ्राद्धं राहोरन्यत्र दर्शनात्।	<br>
सर्व्वस्वेनापि कर्त्तव्यं क्षिप्रं वै राहुदर्शने ।। १६.३ ।।	<br><br>
उपरागे न कुर्य्याद्यः पङ्के गौरिव सीदति।	<br>
कुर्वाणस्तूद्धरेत्पापान्मग्नान्नौरिव सागरे ।। १६.४ ।।	<br><br>
विश्वदेवञ्च सौम्यञ्च बहुमांसपरं हविः ।	<br>
विषाणं वर्जयेत्खाड्गमसूयानाशनाय वै ।। १६.५ ।।	<br><br>
त्वष्टा वै वार्य्यमाणस्तु देवेशेन महात्मना।	<br>
पिबञ्छचीपतेः सोमं पृथिव्यामपतत्पुरा ।। १६.६ ।।	<br><br>
श्यामाकास्तु तथोत्पन्नाः पित्रर्थमपि पूजिताः।	<br>
विप्रुषस्तस्य नासाभ्यामसक्ताभ्यां तथैव च ।। १६.७ ।।	<br><br>
श्लेष्माणः शीतला हृद्या मधुराश्च तथेक्षवः।	<br>
श्यामाकैरिक्षुभिश्चैव पितॄणां सार्व्वकामिकम्।	<br>
कुर्य्यादाग्रयणं यस्तु स शीघ्रं सिद्धिमाप्नुयात् ।। १६.८ ।।	<br><br>
श्यामाका हस्तिनामा च पटोलं बृहतीफलम्।	<br>
अगस्त्यस्य शिखा तीव्रा कषायाः सर्व्व एव च ।। १६.९ ।।	<br><br>
एवमातीनि चान्यानि स्वादूनि मधुराणि च ।	<br>
नागरं चात्र वै देयं दीर्घमूलकमेव च ।। १६.१० ।।	<br><br>
वंशीकरीराः सुरसाः सर्ज्जकं भूस्तृणानि च।	<br>
वर्जनीयानि वक्ष्यामि श्राद्धकर्म्मणि नित्यशः ।। १६.११ ।।	<br><br>
लशुनं गृञ्जनञ्चैव पलाण्डुः पिण्डमूलकम्।	<br>
करम्भाद्यानि चान्यानि हीनानि रसगन्धतः ।। १६.१२ ।।	<br><br>
श्राद्धकर्म्मणि वर्ज्यानि कारणञ्चात्र वक्ष्यते।	<br>
पुरा देवासुरे युद्धे निर्जितस्य बलेः सुरैः ।। १६.१३ ।।	<br><br>
व्रणेभ्यो विस्फुरन्तो वै पतिता रक्तबिन्दवः।	<br>
तत एतानि वर्ज्यानि श्राद्धकर्म्मणि नित्यशः ।। १६.१४ ।।	<br><br>
अथ वेदोक्तनिर्यासान् लवणान्यूषरणानि च।	<br>
श्राद्ध कर्म्मणि वर्ज्यानि याश्च नार्यो रजस्वलाः ।। १६.१५ ।।	<br><br>
दुर्गन्धं फेनिलं चैव तथा वै पल्वलोदकम्।	<br>
न लभेद्यत्र गौस्तृप्तिं नक्तं यच्चैव गृह्यते ।। १६.१६ ।।	<br><br>
आविकं मार्गमौष्ट्रं च सर्व्वमेकशफं च यत्।	<br>
माहिषञ्चामरञ्चैव पयो वर्ज्यं विजानता ।। १६.१७ ।।	<br><br>
अतः परं प्रवक्ष्यामि वर्ज्यान् देशान् प्रयत्नतः।	<br>
न द्रष्टव्यं च यैः श्राद्धं शौचाशौचं च कृत्स्नशः ।। १६.१८ ।।	<br><br>
वन्यमूलफलाहारैः श्राद्धं कुर्य्यात्तु श्रद्धया।	<br>
राष्ट्रमिष्टमवाप्नोति स्वर्गं मोक्षं यशस्करम् ।। १६.१९ ।।	<br><br>
अनिष्ट शब्दसङ्कीर्णं जन्तुव्याप्तमथापि वा।	<br>
पूतिगन्धां तथा भूमिं श्राद्धकर्म्मणि वर्जयेत् ।। १६.२० ।।	<br><br>
नद्यः सागरपर्य्यन्ता द्वारं दक्षिणपूर्व्वतः ।	<br>
त्रिशङ्कुं वर्जयेद् देशं सर्व्वं द्वादशयोजनम् ।। १६.२१ ।।	<br><br>
उत्तरेण महानद्या दक्षिणेन च कैकटात्।	<br>
देशस्त्रैशङ्कवो नाम वर्जितः श्राद्धकर्म्मणि ।। १६.२२ ।।	<br><br>
कारङ्कराः कलिङ्गाश्च सिन्धोरुत्तरमेव च।	<br>
प्रनष्टाश्रमधर्म्माश्च वर्ज्या देशाः प्रयत्नतः ।। १६.२३ ।।	<br><br>
नग्नादयो न पश्येयुः श्राद्धमेव व्ययस्थितम्।	<br>
गच्छन्ति तैस्तैर्दृष्टानि न पितॄन्न पितामहान् ।। १६.२४ ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।शंयुरुवाच।।	<br>
नग्नादीन् भगवन् सम्यङ्ममाद्य परिपृच्छतः।	<br>
कथय द्विजमुख्याग्र विस्तरेण यथातथम् ।। १६.२५ ।।	<br><br>
एवमुक्तो महातेजा बृहस्पतिरुवाच तम्।	<br>
सर्वेषामेव भूतानां त्रयीसंवरणं स्मृतम् ।। १६.२६ ।।	<br><br>
परित्यजति यो मोहात्ते वै नग्ना द्विजोत्तमाः।	<br>
प्रलीयते नरो यः स्यान्निरालम्बश्च यो वृषः ।। १६.२७ ।।	<br><br>
वृषं यश्च परित्यज्य मोक्षमन्यत्र मार्गति ।	<br>
वृषो वेदसमस्तस्मिन् यो वै सम्यङ्न पश्यति ।। १६.२८ ।।	<br><br>
ब्राह्मणाः क्षत्रिया वैश्या वृषलाश्चैव सर्व्वशः।	<br>
पुरा देवासुरे युद्धे निर्जितैरसुरैस्तदा ।। १६.२९ ।।	<br><br>
पाषण्डवैकृतस्थाने नैषा सृष्टिः स्वयम्भुवा।	<br>
द्विश्राद्धकश्च निर्ग्रन्थाः शाक्या पुष्टिकलंशकाः ।। १६.३० ।।	<br><br>
ये धर्म्मं नानुवर्त्तन्ते ते वै नग्नादयो जनाः।	<br>
वृथाजटी वृथामुद्री वृथानग्नश्च यो द्विजः ।। १६.३१ ।।	<br><br>
वृथाव्रती वृथा जापी ते वै नग्नादयो जनाः।	<br>
कुलन्धमा निषादाश्च तथा पुष्टिविनाशकाः ।। १६.३२ ।।	<br><br>
कृतकर्म्माक्षितास्त्वेते कुपथाः परिकीर्त्तिताः।	<br>
एभिर्निर्वृत्तं दृष्टं वा श्राद्धं गच्छन्ति मानवाः ।। १६.३३ ।।	<br><br>
ब्रह्मघ्नश्च कृतघ्नश्च नास्तिका गुरुतल्पगाः।	<br>
दस्यवश्च नृशंसाश्च दर्शनेनैव वर्जिताः ।। १६.३४ ।।	<br><br>
ये चान्ये पाप कर्म्माणः सर्व्वांस्तान् परिवर्जयेत्।	<br>
देवदेवर्षिनिन्दायां रतांश्चैव विशेषतः ।। १६.३५ ।।	<br><br>
असुरान् यातुधानांश्च दृष्टमेभिर्व्रजन्त्युत।	<br>
ब्राह्मं कृतयुगं प्रोक्तं त्रेता तु क्षत्रियं स्मृतम् ।। १६.३६ ।।	<br><br>
वैश्यं द्वापरमित्याहुः शूद्रं कलियुगं स्मृतम् ।।	<br><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।पितर ऊचुः ।।	<br><br>
वेदाः कृतयुगे पूज्यास्त्रेतायां तु सुरास्तथा ।। १६.३७ ।।	<br><br>
युद्धानि द्वापरे नित्यं पाषण्डाश्च कलौ युगे।	<br>
अपमानापवित्रश्च कुक्कुटो ग्रामसूकरः ।। १६.३८ ।।	<br><br>
श्वा चैव दर्शनादेव हन्ति श्राद्धं न संशयः।	<br>
शावसूतकसंस्पृष्टो दीर्घरोगिभिरेव च ।। १६.३९ ।।	<br><br>
मलिनैः पतितैश्चैव न द्रष्टव्यं कथञ्चन।	<br>
अन्नं पश्येयुरेते वै नैतत्स्याद्धव्यकव्ययोः ।। १६.४० ।।	<br><br>
तत्संस्पृष्टं प्रधानार्थं संस्कारश्वापदो भवेत्।	<br>
हविषां संहतानां तु पूर्व्वमेव विवर्जितम्।	<br>
मृत्संयुक्ताभिरद्भिश्च प्रोक्षणं च विधीयते ।। १६.४१ ।।	<br><br>
सिद्धार्थकैः कृष्णतिलैः कार्य्यं वाप्यवकीरणम्।	<br>
गुरुसूर्य्याग्निवस्तूनां दर्शनं वापि यत्नतः ।। १६.४२ ।।	<br><br>
आसनारूढमानेषु पादोपहतमेव च।	<br>
अमेध्यैर्जङ्गमैर्दृष्टं शुष्कं पर्युषितं च यत् ।। १६.४३ ।।	<br><br>
असितं परिदुष्टं च तथैवाग्रावलेहितम्।	<br>
शर्कराकेशपाषाणैः कीटैर्यच्चाप्युपद्रुतम् ।। १६.४४ ।।	<br><br>
पिण्याकमथितं चैव तथा तिलयवादिषु।	<br>
सिद्धाक्षताश्च ये भक्ष्याः प्रत्यक्षलवणीकृताः ।। १६.४५ ।।	<br><br>
वाससा चावधूतानि वर्ज्यानि श्राद्धकर्मणि।	<br>
सन्ति वेदविरोधेन केचिद्विज्ञानमानिनः ।। १६.४६ ।।	<br><br>
अजज्ञपतयो नाम ते श्राद्धस्य यथा रजः।	<br>
दधि शाकं तथाऽभक्ष्याः शुक्तं चैव विवर्जितम् ।। १६.४७ ।।	<br><br>
वार्ताकुं वर्जयेद्दद्यात्सर्वानभिषवानपि।	<br>
सैन्धवं लवणं यच्च तथा मानससम्भवम् ।। १६.४८ ।।	<br><br>
पवित्रं परमं ह्येतत् प्रत्यक्षमपि वर्त्तते।	<br>
अग्नौ निक्षिप्य बध्नीयाद्धस्तौ प्रक्षिप्य यत्नतः ।। १६.४९ ।।	<br><br>
गमयेन्मस्तकं चैव ब्रह्मतीर्थं हि तत्स्मृतम्।	<br>
द्रव्याणां प्रोक्षणं कार्य्यं तथैवावपनं पुनः ।। १६.५० ।।	<br><br>
निधाय चाद्भिः सिञ्चेत तथैवाप्सु निवेशनम्।	<br>
अरिष्टतुमुले बिल्वं त्विङ्गुदश्वदनान्यपि ।। १६.५१ ।।	<br><br>
विदलानाञ्च सर्व्वेषां धर्मवच्छौचमिष्यते।	<br>
तथा दन्तास्थिदारूणां श्रृङ्गाणाञ्चावलेखनम् ।। १६.५२ ।।	<br><br>
सर्वेषां मृन्मयानान्तु पुनर्दाह उदाहृतः।	<br>
मणिवज्रप्रवालानां मुक्ताशङ्खमणेस्तथा ।। १६.५३ ।।	<br><br>
सिद्धार्थकानां कल्केन तिलकल्केन वा पुनः ।	<br>
स्याच्छौचं सर्ववालानामाविकानाञ्च सर्वशः ।। १६.५४ ।।	<br><br>
&nbsp;आवि कानाञ्च सर्व्वेषां मृद्भिरद्भिर्विधीयते।	<br>
आद्यन्तयोस्तु शौचानामद्भिः प्रक्षालनं पुनः ।। १६.५५ ।।	<br><br>
तथा कार्प्पासिकानाञ्च भस्मना समुदाहृतम्।	<br>
फलपुष्प शलाकानां प्लावनञ्चाद्भिरिष्यते ।। १६.५६ ।।	<br><br>
संमार्जनं प्रोक्षणञ्च भूमेश्चैवोपलेपनम्।	<br>
निष्क्रम्य बाह्यतो ग्रामाद्वायुपूता वसुन्धरा ।। १६.५७ ।।	<br><br>
धनुष्मत्पक्षिणाञ्चैव मृद्भिः शौचं विधीयते।	<br>
एवमेष समुद्दिष्टः शौचानां विधिरुत्तमः।	<br>
अतः परं प्रवक्ष्यामि तन्मे निगदतः श्रृणु ।। १६.५८ ।।	<br><br>
प्रातर्गृहात्पश्चिमदक्षिणेन इषुक्षेपञ्चाक्षमात्रं पदञ्च।	<br>
कुर्य्यात्पुरीषं शिरोवगुण्ठ्य न च स्पृशेत्तत्र शिरः करेण ।। १६.५९ ।।	<br><br>
शुष्कैस्तृणैर्वा काष्ठैर्वा पत्रैर्वेणुदलेन वा।	<br>
मृण्मयैर्भाजनैर्वापि तिरोधाय वसुन्धराम् ।। १६.६० ।।	<br><br>
उद्धृतोदकमादाय मृत्तिकाञ्चैव वाग्यतः।	<br>
दिवा उदङ्मुखः कुर्य्याद्रात्रौ वै दक्षिणामुखः ।। १६.६१ ।।	<br><br>
दक्षिणेन च हस्तेन गृह्णीयाद्वै कमण्डलुम्।	<br>
शौचञ्च वामहस्तेन गुदे तिस्रस्तु मृत्तिकाः ।। १६.६२ ।।	<br><br>
दश चापि पुनर्दद्याद्वामहस्तक्रमेण तु ।	<br>
द्वाभ्यां वापि पुनर्दद्याद्धस्तानां पञ्च मृत्तिकाः ।। १६.६३ ।।	<br><br>
मृदा प्रक्षाल्य पादौ च आचम्य च यथाविधि।	<br>
आपस्त्याज्यास्त्रयश्चैव सूर्य्याग्निपवनाम्भसाम् ।। १६.६४ ।।	<br><br>
कुर्य्यात् सन्निहितं नित्यं प्राज्ञस्तीर्थे कमण्डलुम्।	<br>
असत्कार्यं कार्यमेतैर्यथावत्पादधावनम् ।। १६.६५ ।।	<br><br>
आचमनं द्वितीयेन देवकार्यं ततः परम्।	<br>
उपवास स्त्रिरात्रन्तु दुष्टहस्ते ह्युदाहृतः ।। १६.६६ ।।	<br><br>
विप्रकृष्टेन कृच्छ्रेण प्रायश्चित्तमुदाहृतम्।	<br>
स्पृष्ट्वा श्वानं श्वपाकं वा तप्तकृच्छ्रं समाचरेत् ।। १६.६७ ।।	<br><br>
मानुषास्थीनि संस्पृश्य उपोष्यं शुद्धिकारणम् ।	<br>
त्रिरात्रमुक्तं सस्नेहमेकरात्रमतोऽन्यथा ।। १६.६८ ।।	<br><br>
कारस्कराः पुलिन्दाश्च तथान्धशबरादय।	<br>
पीत्वा चापोभूतिलये गत्वा चैव युगन्धराम् ।। १६.६९ ।।	<br><br>
सिन्धोरुत्तरपर्य्यन्तं तथा दिव्यन्तरे शतम्।	<br>
पापदेशाश्च ये केचित्पापरध्युषिता जनैः ।। १६.७० ।।	<br><br>
शिष्टैश्च वर्जिता ये च ब्राह्मणैर्वेदपारगैः।	<br>
गत्वा देशानपुण्यांस्तु कृत्स्नं पापं समश्नुते ।। १६.७१ ।।	<br><br>
मनोव्यक्तिरथाग्निश्च काले चैवोपलेपनम्।	<br>
विख्यापनञ्च शौचानां नित्यमज्ञानमेव च ।। १६.७२ ।।	<br><br>
अतोन्यथा तु यः कुर्य्यान्मोहाच्छौचस्य सङ्करम्।	<br>
पिशाचान् यातुधानांश्च फलं गच्छत्यसंशयम् ।। १६.७३ ।।	<br><br>
शौचमश्रद्दधानश्च म्लेच्छजातिषु जायते।	<br>
अयज्ञाश्चैव पापो वा तिर्य्यग्योनिगतोऽपि वा ।। १६.७४ ।।	<br><br>
शौचेन मोक्षं कुर्वाणः स्वर्गवासी भवेन्नरः।	<br>
शुचिकामा हि देवा वै देवैरेतदुदाहृतम् ।। १६.७५ ।।	<br><br>
बीभत्समशुचिञ्चैव वर्जयन्ति सुराः सदा।	<br>
त्रीणि शौचानि कुर्वन्ति न्यायतः शुभकर्मणः ।। १६.७६ ।।	<br><br>
ब्रह्मण्यायातिथेयाय शौचयुक्ताय धीमते।	<br>
पितृभक्ताय दान्ताय सानुक्रोशाय च द्विजाः ।। १६.७७ ।।	<br><br>
तैस्तैः प्रीताः प्रयच्छन्ति पितरो योगवर्द्धनाः।	<br>
मनसा कांक्षितान् कामांस्त्रैलोक्यप्रभवानिति ।। १६.७८ ।।	<br><br>
इति श्रीमहापुराणे वायुप्रोक्ते श्राद्धकल्पो नाम षोडशोऽध्यायः ।। १६ ।। *	<br>
<br>
