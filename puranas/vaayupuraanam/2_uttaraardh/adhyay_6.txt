<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।ऋषय उचुः ।।	<br>
एतच्छ्रुत्वा वचस्तस्य नैमिषेयास्तपस्विनः।	<br>
पप्रच्छुऋषयः श्रेष्ठं वचनस्य यथाक्रमम् ।। ६.१ ।।	<br>
सप्तस्विह कथं देवा जाता मन्वन्तरेष्विह।	<br>
इन्द्रविष्णुप्रधानास्ते आदित्यास्तु महौजसः।	<br>
एतत् प्रब्रूहि नः सर्वं विस्तराद्रोमहर्षण ।। ६.२ ।।	<br>
एव मुक्तस्तदा सूतो विनयी ब्रह्मवादिभिः।	<br>
उवाच वदतां श्रेष्ठो यथा पृष्टो महर्षिभिः ।। ६.३ ।।	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।सूत उवाच।।	<br>
व्रह्मणो वै मुखात् सृष्टा यथा देवाः प्रजेप्सया।	<br>
सर्व मन्त्रशरीरास्ते स्मृता मन्वतरेष्विह ।। ६.४ ।।	<br>
दर्शश्च पौर्णमासश्च बृहद्यच्च रथन्तरम्।	<br>
आकूतः प्रथमस्तेषां ततस्त्वाकूतिरेव च ।। ६.५ ।।	<br>
वित्तिश्चैव सुवित्तिश्च आकूतिः कूतिरेव च।	<br>
अधीष्टस्तु ततो ज्ञेयः अधीतिश्चैव तत्त्वतः।	<br>
विज्ञातिश्चैव विज्ञातो मानवो ये च द्वादश ।। ६.६ ।।	<br>
ज्ञेयो द्वादशपुत्रश्च यश्चाब्देन समाजयेत्।	<br>
तं दृष्ट्वा चाब्रवीद्ब्रह्मा जया देवानसूयत ।। ६.७ ।।	<br>
दारा ग्रिहोत्रसंयोगे मिथ्यामारभतेति च।	<br>
एवमुक्त्वा तु तं व्रह्मा तत्रैवान्तरधीयत ।। ६.८ ।।	<br>
ततस्ते नाभ्यनन्दन्त तद्वाक्यं परमेष्ठिनः।	<br>
सत्यस्येह तु कर्माणि वाङ्मनः कर्मजानि तु ।। ६.९ ।।	<br>
य एवाप्यवतिष्ठन्ते दोषं दृष्ट्वा तु कर्मसु।	<br>
क्षयातिशययुक्तन्तु ते दृष्ट्वा कर्मणां फलम् ।। ६.१० ।।	<br>
जुगुप्सन्तः प्रसूतिञ्च निस्तन्द्रा निर्ममाभवन्।	<br>
अजस्रं कांक्षमाणास्ते विरक्ता दोषदर्शिनः ।। ६.११ ।।	<br>
अर्थं धर्मञ्च कामञ्च हित्वा ते वै व्यवस्थिताः।	<br>
पौरुषं ज्ञानमास्थाय तेजः संक्षिप्य चास्थिताः ।। ६.१२ ।।	<br>
तेषाञ्च तमभिप्रायं ज्ञात्वा ब्रह्मा चुकोप ह।	<br>
तानब्रवीत्तदा ब्रह्मा निरुत्साहात् सुरानथ ।। ६.१३ ।।	<br>
प्रजार्थमिह यूयं वै प्रजास्रष्टाऽस्मि नान्यथा।	<br>
प्रसूयध्वं जयघ्वञ्चेत्युक्तवानस्मि यत् पुरा ।। ६.१४ ।।	<br>
यस्माद्वाक्यमनादृत्य मम वैराग्यमास्थिताः।	<br>
जुगुप्समानाः स्वं जन्म सन्ततिं नाभि नन्दथ ।। ६.१५ ।।	<br>
कर्मणाञ्च कृतो न्यासो ह्यमृतत्त्वाभिकांक्षया।	<br>
तस्माद्यूयमनादृत्य सप्तकृत्वस्तु यास्यथ ।। ६.१६ ।।	<br>
ते शप्ता ब्रह्मणा देवा जयास्तं वै प्रसादयन्।	<br>
क्षमास्माकं महादेव यदज्ञानात् कृतं विभो ।। ६.१७ ।।	<br>
प्रणिपत्य सानुनयं ब्रह्मा तानब्रवीत् पुनः।	<br>
लोके मयाननुज्ञातः कः स्वातन्त्र्यमिहार्हसि ।। ६.१८ ।।	<br>
मया परिगतं सर्वं कथमच्छन्दतो मम।	<br>
प्रतिपत्स्यन्ति भूतानि शुभं वा यदि वाऽशुभम् ।। ६.१९ ।।	<br>
लोके यदस्ति किञ्चिद्वै सत्त्वासत्त्वव्यवस्थितम्।	<br>
बुद्ध्यात्मना मया व्याप्तं को मां लोकेऽतिसन्धयेत् ।। ६.२० ।।	<br>
भूतानां तर्कितं यच्च यच्चाप्येषां विधारितम्।	<br>
तथा विचारितं यच्च तत्सर्वं विदितं मम ।। ६.२१ ।।	<br>
मया स्थितमिदं सर्वं जगत् स्थावरजङ्गमम्।	<br>
आशामयेन तत्त्वेन कथं छेत्तुमिहोत्सहे ।। ६.२२ ।।	<br>
यस्माच्चाहं विवृत्तो वै सर्गार्थमिह नान्यथा।	<br>
इह कर्माण्यनारभ्य को मे छन्दाद्विमोक्ष्यते ।। ६.२३ ।।	<br>
परिभाष्य ततो देवान् जयान् वै नष्टचेतसः।	<br>
अब्रवीत्स पुनस्तान् वै धृतान् दण्डे प्रजापतिः ।। ६.२४ ।।	<br>
यस्मान्ममाभिसन्धाय सन्न्यासो वः कृतः पुरा।	<br>
यस्मात्स विफलोऽयन्नो ह्यपारस्त्वेष यः कृतः।	<br>
भविताऽतः सुखोदर्को देवा भावेषु जायताम् ।। ६.२५ ।।	<br>
आत्मच्छन्देन वो जन्म भविष्यति सुरोत्तमाः।	<br>
मन्वन्तरेषु संमूढाः षट्‌सु सर्वे गमिष्यथ ।। ६.२६ ।।	<br>
वैवस्वतान्तेषु सुरास्तथा स्वायम्भुवादिषु।	<br>
तान् ज्ञात्वा ब्रह्मणा तत्र श्लोको गीतः पुरातनः ।। ६.२७ ।।	<br>
त्रयीं विद्यां ब्रह्मचर्यं प्रसूतिं श्राद्धमेव च ।	<br>
यज्ञञ्चैव तु दानञ्च एषामेव तु कुर्वताम्।	<br>
स हि  स्म विरजा भूत्वा वसतेऽन्यप्रशंसया ।। ६.२८ ।।	<br>
स एवं स्लोकं दृष्ट्वा तु जया देवानथाब्रवीत्।	<br>
वैवस्वतेऽन्तरेऽतीते मत्समीपमिहेष्यथ ।। ६.२९ ।।	<br>
ततो यूयं मया सार्द्धं सिद्धिं प्राप्स्यथ शाश्वतीम्।	<br>
एवमुक्त्वा तु तान् ब्रह्मा तत्रैवान्तरधीयत ।। ६.३० ।।	<br>
ततो देवास्तिरोभूते ईश्वरे ह्यकुतोभयम्।	<br>
प्रपन्ना अणिमाद्यैश्च युक्ता योगबलान्विताः ।। ६.३१ ।।	<br>
ततस्तेषान्तु यास्तन्वस्ताऽभवन् द्वादश ह्रदाः।	<br>
जया इति समाख्याता जाता श्चोदधिसन्निभाः ।। ६.३२ ।।	<br>
ततः स्वायम्भुवे तस्मिन् सर्गेते जज्ञिरे सुराः।	<br>
अजितायां रुचेः पुत्रा अजिता द्वादशात्मकः ।। ६.३३ ।।	<br>
विधिश्च मुनयश्चैव क्षेमो नन्दोऽव्ययस्तथा।	<br>
प्राणोऽपानः सुधामा च क्रतुशक्तिव्यवस्थिताः ।	<br>
इत्येते मानसाः सर्वे अजिता द्वादश स्मृताः ।। ६.३४ ।।	<br>
ते च यज्ञे सुरैः सार्द्धं यज्ञभाजस्तदा स्मृताः।	<br>
स्वायम्भुवेऽन्तरे पूर्वे ततः स्वारोचिषे पुनः।	<br>
तुषितायां समुत्पन्नाः पुनः पुत्राः स्वरोचिषः ।। ६.३५ ।।	<br>
तुषिता नाम ते ह्यासन् प्राणाख्या यात्रिकाः सुराः।	<br>
पुनस्ते तुषिता देवा उत्तमे त्वन्तरे स्वयम् ।। ६.३६ ।।	<br>
उत्तमस्य तु ते पुत्राः सत्यायां जज्ञिरे शुभाः।	<br>
ततः सत्याः स्मृता देवा उत्तमे चान्तरे तदा ।। ६.३७ ।।	<br>
अभजन् यज्ञभाजस्ते तृतीये द्वापरान्तरे।	<br>
ते तु सत्याः पुनर्द्देवाः सम्प्राप्ते तामसेऽन्तरे ।। ६.३८ ।।	<br>
हर्षा ये तमसः पुत्रा जज्ञिरे द्वादशैव तु ।	<br>
हरयो नाम ते देवा यज्ञभाजस्तथाऽभवन् ।। ६.३९ ।।	<br>
ततस्ते हरयो देवाः प्राप्ते चारिष्णवेऽन्तरे।	<br>
वैकुण्ठायां ततस्ते वै चरिष्णोर्जज्ञिरे सुराः।	<br>
वैकुण्ठा नाम ते देवाः पञ्चमस्यान्तरे मनोः ।। ६.४० ।।	<br>
ततस्ते वै पुनर्द्देवा वैकुण्ठाः प्राप्य चाक्षुषम्।	<br>
साध्यायां द्वादश सुता जज्ञिरे धर्मसूनवः ।। ६.४१ ।।	<br>
ततस्ते वै पुनः साध्याः संक्षीणे चाक्षुषेऽन्तरे ।	<br>
उपस्थिते मनोः सर्गे पुनर्वैवस्वतस्य ह ।। ६.४२ ।।	<br>
आद्ये त्रेतायुगमुखे प्राप्ते वैवस्वतस्य तु ।	<br>
अंशेन साध्यास्तेऽदित्यां मारीचात् कश्यपात् पुनः ।। ६.४३ ।।	<br>
जज्ञिरे द्वादशादित्या वर्त्तमानेऽन्तरे पुनः।	<br>
यदा त्वेते समुत्पन्नाश्चाक्षुषस्यान्तरे मनोः ।। ६.४४ ।।	<br>
ततः स्वायम्भुवे साध्या जज्ञिरे द्वादशामराः।	<br>
एवमाद्या जयास्ते वै शापात्समभवंस्तदा ।। ६.४५ ।।	<br>
य इमां सप्तसम्भूतिं देवानां देवशासनात् ।	<br>
पठेद्यः श्रद्धया युक्तः प्रत्वायं न गच्छति ।। ६.४६ ।।	<br>
इत्येते भूतयः सप्त जयानां सप्तलक्षणाः।	<br>
परिक्रान्ता मया चाद्य किम्भूयः श्रोतुमिच्छथ ।। ६.४७ ।।	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।ऋष ऊचुः ।।	<br>
दैत्यानां दानवानाञ्च गन्धर्वोरगरक्षसाम्।	<br>
सर्वभूतपिशाचानां पशूनां पक्षिवीरुधाम्।	<br>
उत्पत्तिं निधनञ्चैव विस्तरात् कथयस्व नः ।। ६.४८ ।।	<br>
एवमुक्तस्तदा सूत उवाच ऋषिसत्तमान् ।	<br>
दितेः पुत्रद्वयं जज्ञे कश्यपादिति नः श्रुतम् ।। ६.४९ ।।	<br>
कश्यपस्यात्मजौ तौ वै सर्वेभ्यः पूर्वजौ स्मृतौ।	<br>
सूत्येऽहन्यतिरात्रस्य कश्यपस्याश्वमेधिके ।। ६.५० ।।	<br>
हिरण्यकशिपुर्नाम प्रथमं ऋत्विगासनम्।	<br>
दित्या गर्भाद्विनिःसृत्य तत्रासीनोच्चसंसदि।	<br>
हिरण्यकशिपुस्तस्मात् कर्मणा तेन स स्मृतः ।। ६.५१ ।।	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।ऋषय ऊचुः ।।	<br>
हिरण्यकशिपोर्नाम जन्म चैव महात्मनः।	<br>
प्रभाव़ञ्चैव दैत्यस्य विस्तराद्ब्रूहि नः प्रभो ।। ६.५२ ।।	<br>
&nbsp;&nbsp;&nbsp;&nbsp;&nbsp;&nbsp;&nbsp;।।सूत उवाच।।	<br>
कश्यपस्याश्वमेधोऽभूत् पुण्यो वै पुष्करे पुरा।	<br>
ऋषिभिर्द्देवताभिश्च गन्धर्वै रुपशोभितः ।। ६.५३ ।।	<br>
उत्कृष्टेनैव विधिना आख्यानादौ यथाविधि।	<br>
आसनान्युपक्लृप्तानि काञ्चनानि तु पञ्च वै ।। ६.५४ ।।	<br>
कुशपूतानि त्रीण्यत्र कूर्चफलकमेव च।	<br>
मुख्यार्त्विजश्च चत्वारस्तेषान्तान्युपकल्पयेत् ।। ६.५५ ।।	<br>
शुभं तत्रासनं यत्तु होतुरर्थे प्रकल्पितम्।	<br>
हिरण्मयं तथा दिव्यं दिव्यास्तरणसंस्तृतम् ।। ६.५६ ।।	<br>
अन्तर्वत्नी दितिश्चैव पत्नीत्वं स्मुपागता।	<br>
दश वर्षसहस्राणि गर्भस्तस्या अवर्तत ।। ६.५७ ।।	<br>
स तु गर्भाद्विनिःसृत्य मातुर्वै उदरात्तदा।	<br>
उपक्लृप्तासनं यत्तु होतुरर्थे हिरण्मयम्।	<br>
निषसाद सगर्भोऽत्र तत्रासीनः शशंस च ।। ६.५८ ।।	<br>
आक्यानपञ्चमान् वेदान् महर्षिः काश्यपो यथा।	<br>
तं दृष्ट्वा मुनयस्तस्य नामाकुर्वंस्तु तद्विधम् ।। ६.५९ ।।	<br>
हिरण्यकशिपुस्तस्मात् कर्मणा तेन विश्रुतः।	<br>
हिरण्याक्षोऽनुजस्तस्य सिंहिका तस्य चानुजा।	<br>
राहोः सा जननी देवी विप्रचित्तेः परिग्रहात् ।। ६.६० ।।	<br>
हिरण्यकशिपुर्द्दैत्यश्चचार परमं तपः।	<br>
शतं वर्षसहस्राणां निराहारो ह्यधःशिराः ।। ६.६१ ।।	<br>
तं ब्रह्मा छन्दयामास दैत्यं तुष्टो वरेण तु।	<br>
सर्वामरत्वं विप्रेभ्यः सर्वभूतेभ्य एव च।	<br>
योगाद्देवान् विनिर्जित्य सर्वदेवत्वमास्थितः ।। ६.६२ ।।	<br>
दानवाश्चासुराश्चैव देवाः समा भवन्तु वै।	<br>
मारुतेर्यन्महैश्वर्यमेष मे दीयतां वरः ।। ६.६३ ।।	<br>
एवमुक्तोऽथ ब्रह्मा तु तस्मै दत्त्वा यथेप्सितम्।	<br>
दत्त्वा तस्मै वरान् दिव्यान् तत्रैवान्तरधीयत।	<br>
हिरण्यकशिपुर्दैत्यः श्लोकैर्गीतः पुरातनैः ।। ६.६४ ।।	<br>
राजा हिरण्यकशिपुर्यां यामाशां निषेवते।	<br>
तस्यास्तस्या दिशो देवा नमश्चक्रुर्महर्षिभिः ।। ६.६५ ।।	<br>
एवंप्रभावो दैत्येन्द्रो हिरण्यकशिपु र्द्विजाः।	<br>
तस्यासीन्नरसिंहः स विष्णुर्मृत्युः पुरा किल।	<br>
नखैस्तु तेन निर्भिन्नस्ततः शुद्धा नखाः स्मृताः ।। ६.६६ ।।	<br>
हिरण्याक्षसुताः पञ्च विक्रान्ताः सुमहा बलाः।	<br>
उत्कुरः शकुनिश्चैव कालनाभस्तथैव च ।। ६.६७ ।।	<br>
महानाभश्च विक्रान्तो भूतसन्तापनस्तथा।	<br>
हिरण्याक्षसुताः ह्येते देवैरपि दुरासदाः ।। ६.६८ ।।	<br>
तेषां पुत्राश्च पौत्राश्च बाडेयः सगणः स्मृतः।	<br>
शतन्तानि सहस्राणि निहतास्तारकामये ।। ६.६९ ।।	<br>
हिरण्यकशिपोः पुत्राश्चत्वारस्तु महाबलाः।	<br>
प्रह्लादः पूर्वजस्तेषामनुह्लादस्तथैव च।	<br>
संह्रादश्च ह्रदश्चैव ह्रदपुत्रान्निबोधत ।। ६.७० ।।	<br>
ह्रादो निसुन्दश्च तता ह्रदपुत्रौ बभूवतुः।	<br>
सुन्दोपसुन्दौ विक्रान्तौ निसुन्दतन यावुभौ ।। ६.७१ ।।	<br>
ब्रह्मघ्नस्तु महावीर्यो मूकस्तु ह्रददायिनः।	<br>
मारीचः सुन्दपुत्रस्तु ताडकामुपपद्यते ।। ६.७२ ।।	<br>
ताडका निहता साऽथ राघवेण बलीयसा।	<br>
मूको विनिहतश्चापि किराते सव्यसाचिना ।। ६.७३ ।।	<br>
उत्पन्ना महता चैव तपसा भाविताः स्वयम्।	<br>
तिस्रः कोट्यस्तु तेषां वै मणिवर्त्तनिवासिनाम्।	<br>
अवध्या देवतानां वै निहताः सव्यसाचिना ।। ६.७४ ।।	<br>
अनुह्लादसुतो वायुः शिनीवाली तथैव च ।	<br>
तेषान्तु शतसाहस्रो गणो हालाहलः स्मृतः ।। ६.७५ ।।	<br>
वैरोचनस्तु प्राह्लादिः पञ्च तस्यात्मजाः स्मृताः।	<br>
गवेष्ठी कालनेमिश्च जम्भो बाष्कल एव च।	<br>
शम्भुस्तु अनुजस्तेषां स्मृताः प्राह्लादिसूनवः ।। ६.७६ ।।	<br>
यथाप्रधानं वक्ष्यामि तेषां पुत्रान् दुरासदान्।	<br>
शुम्भश्चैव निशुम्भश्च विष्वक्सेनो महौजसः ।। ६.७७ ।।	<br>
गवेष्ठिनः सुता ह्येते जम्भस्य शतदुन्दुभिः।	<br>
तथा दक्षश्च खण्डश्च त्रयस्तु जम्भसूनवः ।। ६.७८ ।।	<br>
विरोधश्च मनुश्चैव वृक्षायुः कुशलीमुखः।	<br>
बाष्कलस्य सुता ह्येते कालनेमिसुतान् श्रृणु ।। ६.७९ ।।	<br>
ब्रह्मजित् क्षत्रजिच्चैव देवान्तकनरान्तकौ ।	<br>
कालनेमिसुता ह्येते शम्भोस्तु श्रृणुत प्रजाः ।। ६.८० ।।	<br>
धनुको ह्यसिलोमा च नाबलश्च सगोमुखः।	<br>
गवाक्षश्चैव गोमांश्च शम्भोः पुत्राः प्रकीर्त्तिताः ।। ६.८१ ।।	<br>
विरोचनस्य पुत्रस्तु बलिरेकः प्रतापवान्।	<br>
बलेः पुत्रशतं जज्ञे राजानः सर्व एव ते ।। ६.८२ ।।	<br>
तेषां प्रधानाश्चत्वारो विक्रान्ताः सुमहाबलाः।	<br>
सहस्रबाहुर्ज्येष्ठस्तु बाणो द्रविणसम्मतः।	<br>
कुम्भनाभो गर्द्दभाक्षः कुशिरित्येवमादयः ।। ६.८३ ।।	<br>
शकुनी पूतना चैव कन्ये द्वे तु बलेः सुते।	<br>
बलेः पुत्राश्च पौत्राश्च शतशोऽथ सहस्रशः ।। ६.८४ ।।	<br>
बलिर्यो नामविख्यातो गणो विक्रान्तपौरुषः।	<br>
बाणस्य चन्द्र मनसो लौहित्यमुपपद्यते ।। ६.८५ ।।	<br>
दितिर्विनष्टपुत्रा वै तोषयामास कश्यपम्।	<br>
स कश्यपः प्रसन्नात्मा सम्यगाराधितस्तया ।	<br>
वरेण च्छन्दयामास सा च वव्रे वरं ततः ।। ६.८६ ।।	<br>
स तु तस्यै वरं प्रादात् प्रार्थितं भगवन् प्रभुः।	<br>
किमिच्छसि मयि शुभ्रे मारीचस्तामभाषत ।। ६.८७ ।।	<br>
मारीचं कश्यपं तुष्टं भर्तारं प्राञ्जलिस्तथा।	<br>
हतपुत्रास्मि भगवान् आदित्यैस्तव सूनुभिः ।। ६.८८ ।।	<br>
शक्रहन्तारमिच्छेयं पुत्रं दीर्घतपोऽन्वितम्।	<br>
अहं तपश्चरिष्यामि गर्भ माधातुमर्हसि ।। ६.८९ ।।	<br>
तस्यास्तद्वचनं श्रुत्वा मारीचः कश्यपस्तथा।	<br>
प्रत्युवाच महातेजा दितिं परमदुःखिताम् ।। ६.९० ।।	<br>
एवं भवतु भद्रन्ते शुचिर्भव तपोधने।	<br>
जनयिष्यसि सत्पुत्रं शक्रहन्तारमाहवे ।। ६.९१ ।।	<br>
पूर्णं वर्षशतं तावत् शुचिर्यदि भविष्यसि ।	<br>
पुत्रं त्रिलोकप्रचरमथत्वं जनयिष्यसि ।। ६.९२ ।।	<br>
एवमुक्त्वा महातेजास्तया समवसत् प्रभुः ।	<br>
तामालिङ्ग्य त्रिभुवनं जगाम भगवानृषिः ।। ६.९३ ।।	<br>
गते भर्त्तरि सा देवी दितिः परमहर्षिता।	<br>
कुशलं वनमासाद्य तपस्तेपे सुदारुणम् ।। ६.९४ ।।	<br>
तपस्तस्यान्तु कुर्वन्त्यां परिचर्याञ्चकार ह।	<br>
सहस्राक्षः सुरश्रेष्ठः परया गुणसम्पदा ।। ६.९५ ।।	<br>
अग्निं समित्कुशं काष्ठं फलं मूलं तथैव च।	<br>
न्यवेदयत् सहस्राक्षो यच्चान्यदपि किञ्चन ।। ६.९६ ।।	<br>
गात्रसंवाहनैश्चैव श्रमापनयनैस्तथा।	<br>
शक्रः सर्वेषु (लोकेषु) कालेषु दितिं परिचचार ह ।	<br>
एवमाराधिता शक्रमुवाचाथ दितिस्तथा ।। ६.९७ ।।	<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;।।दितिरुवाच।।	<br>
प्रीता तेऽहं सुरश्रेष्ठ दशवर्षाणि पुत्रक।	<br>
अवशिष्टानि भद्रान्ते भ्रातरं द्रक्ष्यसे ततः ।। ६.९८ ।।	<br>
जयलिप्सां समाधास्ये लब्ध्वाहं तादृशं सुतम्।	<br>
त्रैलोक्यविजयं पूत्र प्राप्स्यामि सह तेन वै ।। ६.९९ ।।	<br>
एवमुक्त्वा दितिः शक्रं मध्यं प्राप्ते दिवाकरे ।	<br>
निद्रयापहृता देवी जान्वोः कृत्वा शिरस्तदा ।। ६.१०० ।।	<br>
दृष्ट्वा तामशुचिं शक्रः पादयोर्गतमूर्द्धजाम् ।	<br>
तस्यास्तदन्तरं लब्ध्वा जहास च मुमोद च ।। ६.१०१ ।।	<br>
तस्याः शरीरं विवृतं विवेशाथ पुरन्दरः।	<br>
प्रविश्य चामितं दृष्ट्वा गर्भमिन्द्रो महौजसम्।	<br>
अभिनत्स प्रधानन्तु कुलिशेन महायशाः ।। ६.१०२ ।।	<br>
भिद्यमानस्तदा गर्भो वज्रेण शतपर्वणा।	<br>
रुरोद सस्वरं भीमं वेपमानः पुनः पुनः ।	<br>
मारोदीरिति तं गर्भं शक्रः पुनरभाषत ।। ६.१०३ ।।	<br>
तं गर्भं सप्तधाभूतं ह्येकैकं सप्तधा पुनः।	<br>
कुलिशेन बिभेदेन्द्रस्ततो दितिरबुध्यत ।। ६.१०४ ।।	<br>
न हन्तव्यो न हन्तव्य इत्येवं दितिरब्रवीत् ।	<br>
निष्पपातोदराद्वज्री मातुर्वचनगौरवात्।	<br>
प्राञ्जलिर्वज्रसहितो दितिं शक्रोऽभ्यभाषत ।। ६.१०५ ।।	<br>
अशुचिर्देवि सुप्तासि पादयोर्गतमूर्द्धजा।	<br>
तदन्तरमहं लब्ध्वा शक्रहन्तारमाहवे।	<br>
भिन्नवान् गर्भमेतन्ते बहुधा क्षन्तुमर्हसि ।। ६.१०६ ।।	<br>
तस्मिस्तु विफले गर्भे दितिः परमदुःखिता।	<br>
सहस्राक्षं ततो वाक्यं मातुर्नयनमब्रवीत् ।। ६.१०७ ।।	<br>
ममापराधाद्गर्भोऽयं यदि ते विफलीकृतः।	<br>
नापराधोऽस्ति देवेश ऋषिपुत्र महाबल ।। ६.१०८ ।।	<br>
शत्रोर्वधे न दोषोऽस्ति तेन त्वां न शपामि भोः।	<br>
प्रियन्तु कर्त्तुमिच्छामि श्रेयो गर्भस्य मे कुरु ।। ६.१०९ ।।	<br>
भवन्तु मम पुत्राणां सप्त स्थानानि वै दिवि।	<br>
वातस्कन्धानिमान् सप्त चरन्तु मम पुत्रकाः।	<br>
मरुतश्चेति विख्याता गणास्ते सप्त सप्तकाः ।। ६.११० ।।	<br>
पृथिव्यां प्रथमस्कन्धो द्वितीयश्चैव भास्करे।	<br>
सोमे तृतीयो विज्ञेयश्चतुर्थो ज्योतिषां गणे ।। ६.१११ ।।	<br>
ग्रहेषु पञ्चमश्चैव षष्ठः सप्तर्षिमण्डले।	<br>
ध्रुवे तु सप्तमश्चैव वातस्कन्धः परस्तु सः ।। ६.११२ ।।	<br>
तान्येते विचरन्त्वद्य काले काले ममात्मजाः।	<br>
वातस्कन्धानिमान् भूत्वा चरन्तु मम पुत्रकाः ।। ६.११३ ।।	<br>
पृथिव्यां प्रथमस्कन्धो अमेध्येभ्यो य आवहः।	<br>
चरन्तु मम पुत्रास्ते प्रथमश्चरताङ्गणः ।। ६.११४ ।।	<br>
द्वितीयश्चापि मेध्येभ्य आसूर्यात् प्रवहस्तु यः।	<br>
वातस्कन्धं द्वितीयन्तु द्वितीयश्चरताङ्गणः ।। ६.११५ ।।	<br>
सूर्योर्द्ध्वन्तु ततः सोमादुद्वहो यस्तु वै स्मृतः।	<br>
वातस्कन्धन्तु तं प्राहुस्तृतीयश्चरताङ्गणः ।। ६.११६ ।।	<br>
सोमादूर्द्ध्वं तथर्क्षेभ्यश्चतुर्थः सुवहस्तु यः।	<br>
चतुर्थो मम पुत्राणां गणस्तु चरतां विभो ।। ६.११७ ।।	<br>
यक्षेभ्यश्च तथैवोर्द्ध्वमाग्रहाद्विवहस्तु यः।	<br>
पञ्चमं पञ्चमः सौम्यः स्कन्धस्तु चरताङ्गणः ।। ६.११८ ।।	<br>
ऊर्द्ध्वं ग्रहादृषिभ्यस्तु षष्ठो यो वै पराहतः ।	<br>
चरन्तु मम पुत्रास्तु तत्र षष्ठे गणे तु ये ।। ६.११९ ।।	<br>
सप्तर्षयस्तथैवोर्द्ध्वमाध्रुवात् सप्तमस्तु यः।	<br>
वात स्कन्धः परिवहस्तत्र तिष्ठन्तु मे सुताः ।। ६.१२० ।।	<br>
एतत् सर्वं चरन्त्वेते काले काले ममात्मजाः।	<br>
तत्र तेन च नाम्ना वै भवन्तु मरुतस्त्विमे ।। ६.१२१ ।।	<br>
ततस्तेषान्तु नामानि मातापुत्रौ प्रचक्रतुः।	<br>
तत्कृते कर्मभिश्चैव मरुतो वै पृथक् पृथक् ।। ६.१२२ ।।	<br>
सत्त्वज्योतिस्तथादित्यः सत्यज्योतिस्तथाऽपरः।	<br>
तिर्यग्ज्योतिश्च सज्योतिर्ज्ज्योतिष्मानपरस्तथा ।। ६.१२३ ।।	<br>
प्रथमस्तु गणः प्रोक्तो द्वितीयं मे निबोधत।	<br>
ऋतजित्सत्यजिच्चैव सुषेणः सेनजित्तथा ।। ६.१२४ ।।	<br>
सत्मित्रोऽभिमित्रश्च हरिमित्रस्तथाऽपरः।	<br>
गण एष द्वितीयस्तु तृतीयं मे निबोधत ।। ६.१२५ ।।	<br>
कृतः सत्यो * * * * ध्रुवो धर्त्ता विधारयः ।	<br>
ध्वान्तश्चैव धुनिश्चैव ह्युग्रो भीमस्तथैव च।	<br>
अभियुः सक्षिपश्चैवमाह्वयश्च गणः स्मृतः ।। ६.१२६ ।।	<br>
ईदृकू चैव तथान्यादृक् यादृक् च प्रतिकृत्तथा।	<br>
(?) समितिश्चैव संरम्भश्च तथा गणः ।। ६.१२७ ।।	<br>
ईदृक् च पुरुषश्चैव अन्यादृक्षाच्च चेतसः।	<br>
समितासमितदृक्षाच्च प्रतिदृक्षाच्च वै गुणाः ।। ६.१२८ ।।	<br>
एते ह्येको नपञ्चाशन्मरुतो नामतः स्मृताः।	<br>
प्रसंख्यातास्तथा ताभ्यां दित्या चन्द्रेण चैव हि ।। ६.१२९ ।।	<br>
श्रुत्वा तेषान्तु नामानि दितिरिन्द्रमुवाच ह।	<br>
वात स्कन्धं चरन्त्वेते मम पुत्राश्च पुत्रक।	<br>
विचरन्तु च भद्रन्ते देवैः सह ममात्मजाः ।। ६.१३० ।।	<br>
तस्यास्तद्वचनं श्रुत्वा सहस्राक्षः पुरन्दरः।	<br>
उवाच प्राञ्जलिर्भूत्वा मातर्भवतु तत्तथा ।। ६.१३१ ।।	<br>
सर्वमेतद्यथोक्तन्ते भविष्यति न संशयः।	<br>
देवभूता महात्मानः कुमारा देवसंमताः।	<br>
देवैः सह भविष्यन्ति यज्ञ भाजस्तथात्मजाः ।। ६.१३२ ।।	<br>
तस्मात्ते मरुतो देवाः सर्वे चेन्द्रानुजामराः।	<br>
विज्ञेयाश्चामराः सर्वे दितिपुत्रास्तपस्विनः ।। ६.१३३ ।।	<br>
एवं तौ निश्चयं ज्ञात्वा मातापुत्रौ तपोधनौ।	<br>
जग्मतुस्त्रिदिवं हृष्टौ शक्रोऽपि त्रिदिवं गतः ।। ६.१३४ ।।	<br>
मरुतां हि शुभं जन्म श्रृणुयाद्यः पठेत वा।	<br>
नावृष्टिभयमाप्नोति बह्वायुश्च भवेत्ततः ।। ६.१३५ ।।	<br>
इति श्रीमहापुराणे वायुप्रोक्ते कश्यपीयप्रजासर्गो नाम षष्ठोऽध्यायः ।। ६ ।। 	<br>
