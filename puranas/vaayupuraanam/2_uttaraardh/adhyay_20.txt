&nbsp;&nbsp;&nbsp;&nbsp;&nbsp;बृहस्पतिरुवाच॥	<br>
यमस्तु यानि श्राद्धानि प्रोवाच शश(शिव)बिन्दवे।	<br>
तानि मे श्रृणु कार्त्स्न्येन नक्षत्रेषु पृथक् पृथक् ॥ २०.१ ॥	<br><br>
श्राद्धं यः कृत्तिकायोगे करोति सततं नरः।	<br>
अग्नीनाधाय सापत्यो जायते स गतज्वरः ॥ २०.२ ॥	<br><br>
अपत्यकामो रोहिण्यां सौम्येनौजस्विता भवेत् ।	<br>
प्रायशः क्रूरकर्म्मा तु चार्द्रायां श्राद्धमाचरेत् ॥ २०.३ ॥	<br><br>
क्षेत्रभागी भवेत् पुत्री श्राद्धं कुर्व्वन् पुनर्व्वसौ।	<br>
धनधान्यसमाकीर्णः पुत्रपौत्रसमाकुलः ॥ २०.४ ॥	<br><br>
तुष्टिकामः पुनस्तिष्ये श्राद्धं कुर्वीत मानवः।	<br>
आश्लेषासु पितॄनार्च्य वीरान् पुत्रानवाप्नुयात् ॥ २०.५ ॥	<br><br>
श्रेष्ठो भवति ज्ञातीनां मघासु श्राद्धमाचरन्।	<br>
फल्गुनीषु पितॄनार्च्य सौभाग्यं लभते नरः ॥ २०.६ ॥	<br><br>
प्रधानशीलः सापत्य उत्तरासु करोति यः।	<br>
स सत्सु मुख्यो भवति हस्ते यस्तर्पयेत्पितॄन् ॥ २०.७ ॥	<br><br>
चित्रायां चैव यः कुर्यात् पश्येद्रूपवतः सुतान्।	<br>
स्वातिना चैव यः कुर्याद्विद्वाँल्लाभमवाप्नुयात् ॥ २०.८ ॥	<br><br>
पुत्रार्थन्तु विशाखासु श्राद्धमीहेत मानवः।	<br>
अनुराधासु कुर्व्वाणो नरश्चक्रं प्रवर्त्तयेत् ॥ २०.९ ॥	<br><br>
आधिपत्यं लभेच्छ्रैष्ठ्यं ज्येष्ठायां सततं तु यः।	<br>
मूलेनारोग्यमिच्छन्ति आषाढासु महद्यशः ॥ २०.१० ॥	<br><br>
आषाढाभिश्चोत्तराभिर्वीतशोको भवेन्नरः।	<br>
श्रवणायां सुलोकेषु प्राप्रुयात् परमां गतिम् ॥ २०.११ ॥	<br><br>
राज्यभाग्वै धनिष्ठासु प्राप्नुयाद्विपुलं धनम्।	<br>
श्राद्धं त्वभिजिता कुर्वन् विन्दतेऽजाविकं फलम् ॥ २०.१२ ॥	<br><br>
नक्षत्रे वारुणे कुर्व्वन् भिषक्सिद्धिमवाप्नुयात्।	<br>
पूर्व्वे प्रोष्ठपदे कुर्व्वन् विन्दतेऽजाविकं फलम् ॥ २०.१३ ॥	<br><br>
उत्तरास्वनतिक्रम्य विन्देद्घा वै सहस्रशः।	<br>
बहुरूपकृतं द्रव्यं विन्देत् कुर्व्वंस्तु रेवतीम्।	<br>
अश्वांश्चैवाश्विनीयुक्तो भरण्यामायुरुत्तमम् ॥ २०.१४ ॥	<br><br>
इमं श्राद्धविधिं कुर्व्वञ्छशबिन्दुर्महीमिमाम्।	<br>
कृत्स्नां तु लेभे स कृत्स्नां लब्धा च प्रशशंस तम् ॥ २०.१५ ॥	<br><br>
इति श्रीमहापुराणे वायुप्रोक्ते नक्षत्रविशेषे श्राद्धफलवर्णनं नाम विंशोऽध्यायः ॥ २० ॥ *	<br>
&nbsp;&nbsp;&nbsp;<br>
&nbsp;&nbsp;&nbsp;&nbsp;&nbsp;&nbsp;
