  ॥सूत उवाच॥	<br>
एवं प्रजासु सृष्टासु कश्यपे न महात्मना।	<br>
प्रतिष्ठितासु सर्वासु स्थावरासु चरासु च ॥ ९.१ ॥	<br>
अभिषिच्याधिपत्येषु तेषां मुख्यः प्रजापतिः।	<br>
ततः क्रमेण राज्यानि व्यादेष्टुमुपचक्रमे ॥ ९.२ ॥	<br>
द्विजातीनां वीरुधाञ्च नक्षत्राणां ग्रहैः सह।	<br>
यज्ञानां तपसाञ्चैव सोमं राज्येऽभ्यषेचयत ॥ ९.३ ॥	<br>
बृहस्पतिं तु विश्वेषां ददावङ्गिरसां पतिम्।	<br>
भृगूणामधिपञ्चैव काव्यं राज्येऽभ्यषेचयत् ॥ ९.४ ॥	<br>
आदित्यानां पुनर्विष्णुं वसूनामथ पावकम् ।	<br>
प्रजापतीनां दक्षञ्च मरुतामथ वासवम् ॥ ९.५ ॥	<br>
दैत्यानामथ राजानं प्रह्लादं दितिनन्दनम्।	<br>
नारायणं तु साध्यानां रुद्राणां वृषभध्वजम् ॥ ९.६ ॥	<br>
विप्रचित्तिञ्च राजानं दानवानामथादिशत्।	<br>
अपां तु वरुणं राज्ये राज्ञां वैश्रवणं पतिम्।	<br>
यक्षाणां राक्षसानाञ्च पार्थिवानां धनस्य च ॥ ९.७ ॥	<br>
वैवस्वतं पितॄणाञ्च यमं राज्येऽभ्यषेचयत्।	<br>
सर्वभूतपिशाचानां गिरिशं शूलपाणिनम् ॥ ९.८ ॥	<br>
शैलानां हिमवन्तञ्च नदीनामथ सागरम्।	<br>
गन्धर्वाणामधिपतिं चक्रे चित्ररथं तदा ॥ ९.९ ॥	<br>
उच्चैःश्रवसमश्वानां राजानञ्चाभ्यषेचयत्।	<br>
मृगाणामथ शार्दूलं गोवृषञ्च चतुष्पदाम् ॥ ९.१० ॥	<br>
पक्षिणामथ सर्वेषां गरुडं पततां वरम्।	<br>
गन्धानां मातुलञ्चैव भूतानामशरीरिणाम् ॥ ९.११ ॥	<br>
शब्दाकाशबलानाञ्च वायुं बलवतां वरम्।	<br>
सर्वेषां दंष्ट्रिणां शेषं नागानामथ वासुकिम् ॥ ९.१२ ॥	<br>
सरीसृपाणां सर्पाणां नागानाञ्चैव तक्षकम्।	<br>
सागराणां नदीनाञ्च मेघानां वर्षितस्य च।	<br>
आदित्यानामन्यतमं पर्जन्यमभिषिक्तवान् ॥ ९.१३ ॥	<br>
सर्वाप्सरोगणानाञ्च कामदेवं तथैव च।	<br>
ऋतूनामथ मासानामार्त्तवानां तथैव च ॥ ९.१४ ॥	<br>
पक्षाणाञ्च विपक्षाणां मुहूर्त्तानाञ्च पर्वणाम्।	<br>
कलाकाष्ठाप्रमाणानां गते रयनयोस्तथा।	<br>
गणितस्याथ योगस्य चक्रे संवत्सरं प्रभुम् ॥ ९.१५ ॥	<br>
प्रजापतिर्वै रजसः पूर्वस्यान्दिशि विश्रुतम्।	<br>
पुत्रं नाम्ना सुधामानं राजानं सोऽभ्यषेचयत् ॥ ९.१६ ॥	<br>
पश्चिमायां दिशि तथा रजसः पुत्रमच्युतम्।	<br>
केतुमन्तं महात्मानं राजानं सोऽभ्यषेचयत् ॥ ९.१७ ॥	<br>
मनुष्याणामधिपतिं चक्रे चैव सुतं मनुम्।	<br>
तैरियं पृथिवी सर्वा सप्तद्वीपा सपत्तना ।	<br>
यथाप्रदेशमद्यापि धर्मेण परिपाल्यते ॥ ९.१८ ॥	<br>
स्वायम्भुवेऽन्तरे पूर्वं ब्रह्मणा तेऽभिषेचिताः।	<br>
नृपा ह्येतेऽभिषिच्यन्ते मनवो ये भवन्ति वै ॥ ९.१९ ॥	<br>
मन्वन्तरेष्वतीतेषु गता ह्येतेषु पार्थिवाः।	<br>
एवमन्येऽभिषिच्यन्ते प्राप्ते मन्वन्तरे पुनः।	<br>
अतीतानागताः सर्वे स्मृता मन्वन्तरेश्वराः ॥ ९.२० ॥	<br>
राजसूयेऽभिषिक्तश्च पृथुरेभिर्नरोत्तमैः।	<br>
वेददृष्टेन विधिना कृतो राजा प्रतापवान् ॥ ९.२१ ॥	<br>
एतानुत्पाद्य पुत्रांस्तु प्रजासन्तानकारणात् ।	<br>
पुनरेव महाभागः प्रजानां पतिरीश्वरः ॥ ९.२२ ॥	<br>
कश्यपो गोत्रकामस्तु चचार परमं तपः ।	<br>
पुत्रौ गोत्रकरौ मह्यं भवेतामित्यचिन्तयत् ॥ ९.२३ ॥	<br>
तस्य प्रध्यायमानस्य कश्यपस्य महात्मनः।	<br>
ब्रह्मणोंऽशौ सुतौ पश्चात् प्रादुर्भूतौ महौजसौ ॥ ९.२४ ॥	<br>
वत्सारश्चासितश्चैव तावुभौ ब्रह्मवादिनौ।	<br>
वत्सारान्निध्रुवो जज्ञे रैभ्यश्च स महायशाः ॥ ९.२५ ॥	<br>
रैभ्यस्य रैभ्या विज्ञेया निध्रुवस्य निबोधत।	<br>
च्यवनस्य सुकन्यायां सुमेधाः समपद्यत ॥ ९.२६ ॥	<br>
निध्रुवस्य तु या पत्नी माता वै कुण्डपायिनाम्।	<br>
असितस्यैकपर्णायां ब्रह्मिष्ठः समपद्यत ॥ ९.२७ ॥	<br>
शाण्डिल्यानां वचः श्रुत्वा देवलः सुमहायशाः।	<br>
निध्रुवाः शाण्डिल्या रैभ्यास्त्रयः पश्चात्तु कश्यपाः ॥ ९.२८ ॥	<br>
वरप्रभृतयो देवा देवलस्य प्रजास्त्विमाः।	<br>
चतुर्युगे त्वतिक्रान्ते मनोर्ह्येकादशे प्रजाः।	<br>
अथावशिष्टे तस्मिस्तु द्वापरे सम्प्रवर्तते ॥ ९.२९ ॥	<br>
मानसस्य चरिष्यन्तस्तस्य पुत्रो दमः किल।	<br>
मानसस्तस्य दायादस्तृणबिन्दुरिति श्रुतः ॥ ९.३० ॥	<br>
त्रेतायुगमुखे राजा तृतीये सम्बभूव ह।	<br>
तस्य कन्या त्विडविडा रूपेणाप्रतिमाभवत्।	<br>
पुलस्त्याय स राजर्षिस्तां कन्यां प्रत्यपादयत् ॥ ९.३१ ॥	<br>
ऋषिरिडविडायान्तु विश्रवाः समपद्यत।	<br>
तस्य पत्न्यश्चतस्रस्तु पौलस्त्यकुलवर्द्धनाः ॥ ९.३२ ॥	<br>
बृहस्पतेर्बृहत्कीर्त्तिर्देवाचार्यस्य कीर्त्तितः ।	<br>
कन्यां तस्योपयेमे स नाम्ना वै देववर्णिनीम् ॥ ९.३३ ॥	<br>
पुष्पोत्ककटाञ्च वाकाञ्च सुते माल्यवतः स्थितौ।	<br>
कैकसीं मालिनः कन्यां तासान्तु श्रृणुत प्रजाः ॥ ९.३४ ॥	<br>
ज्येष्ठं वैश्रवणं तस्य सुषुवे देववर्णिनी।	<br>
दिव्येन विधिना युक्तमार्षेणैव श्रुतेन च।	<br>
राक्षसेन च रूपेण आसुरेण बलेन च ॥ ९.३५ ॥	<br>
त्रिपादं सुमहाकायं स्थूलशीर्षं महातनुम्।	<br>
अष्टदंष्ट्रं हरिच्छ्मश्रुं शङ्कुकर्णं विलोहितम् ॥ ९.३६ ॥	<br>
ह्रस्व बाहुं प्रबाहुञ्च पिङ्गलं सुविभीषणम्।	<br>
वैवर्तज्ञानसम्पन्नं सम्बुद्धं ज्ञानसम्पदा ॥ ९.३७ ॥	<br>
एवंविधं सुतं दृष्ट्वा विश्वरूपधरं तथा।	<br>
पिता दृष्ट्वाब्रवीत्तत्र कुबेरोऽयमिति स्वयम् ॥ ९.३८ ॥	<br>
कुत्सायां क्वितिशब्दोऽयं शरीरं बेरमुच्यते ।	<br>
कुबेरः कुशरीरत्वान्नाम्ना तेन च सोऽङ्कितः ॥ ९.३९ ॥	<br>
यस्माद्विश्रवसोऽपत्यं सादृश्याद्विश्रवा इव।	<br>
तस्माद्वैश्रवणो नाम नाम्ना लोके भविष्यति ॥ ९.४० ॥	<br>
ऋद्ध्यां कुबेरोऽजनयद्विश्रुतं नलकूबरम्।	<br>
रावणं कुम्भकर्णञ्च कन्यां शूर्पणखान्तथा।	<br>
विभीषणं चतुर्थांस्तान्कैकस्यजनयेत्सुतान् ॥ ९.४१ ॥	<br>
शङ्कुकर्णो दशग्रीवः पिङ्गलो रक्तमूर्द्धजः।	<br>
चतुष्पाद्विंशतिबुजो महाकायो महा बलः ॥ ९.४२ ॥	<br>
जात्याञ्जननिभो दंष्ट्रो लोहितग्रीव एव च।	<br>
राजसेनो जययुक्तो रूपेण च बलेन च ॥ ९.४३ ॥	<br>
सत्यबुद्धिर्दृढतनू राक्षसैरेव रावणः ।	<br>
निसर्गाद्दारुणः क्रूरो रावणाद्रावणस्तु सः ॥ ९.४४ ॥	<br>
हिरण्यकशिपुस्त्वासीत्स राजा पूर्वजन्मनि।	<br>
चतुर्युगानि राजात्र त्रयोदश स राक्षसः ॥ ९.४५ ॥	<br>
ताः पञ्चकोट्यो वर्षाणामाख्याताः सङ्ख्यया द्विजैः।	<br>
नियुतान्येकषष्टिश्च सङ्ख्याविद्भिरुदाहृता ॥ ९.४६ ॥	<br>
षष्टिशतसहस्राणि वर्षाणान्तु स रावणः ।	<br>
देवतानां ऋषीणाञ्च घोरं कृत्वा प्रजागरम् ॥ ९.४७ ॥	<br>
त्रेतायुगे चतुर्विंशे रावणस्तपसः क्षयात्।	<br>
रामं दाशरथिं प्राप्य सगणः क्षयमीयिवान् ॥ ९.४८ ॥	<br>
महोदयः प्रहस्तश्च महापांशुखरस्तथा।	<br>
पुष्पोत्कटायाः पुत्रास्ते कन्या कुम्भीनसी तथा ॥ ९.४९ ॥	<br>
त्रिशिरा दूषणश्चैव विद्युज्जिह्वश्च राक्षसः।	<br>
कन्या ह्यसलिका चैव वाकायाः प्रसवाः स्मृताः ॥ ९.५० ॥	<br>
इत्येते क्रूरकर्माणः पौलस्त्या राक्षसा दश।	<br>
दारुणाबिजनाः सर्वे देवैरपि दुरासदाः ॥ ९.५१ ॥	<br>
सर्वे लब्धवराश्चैव पुत्रपौत्रसमन्विताः।	<br>
यक्षाणाञ्चैव सर्वेषां पौलस्त्या ये च राक्षसाः ॥ ९.५२ ॥	<br>
आगस्त्यवैश्वामित्राणां क्रूराणां ब्रह्मरक्षसाम्।	<br>
वेदाध्ययनशीलानां तपोव्रतनिषेविणाम् ॥ ९.५३ ॥	<br>
तेषामैडविडो राजा पौलस्त्यः सव्यपिङ्गलः।	<br>
इतरे वै यज्ञमुखास्तेन रक्षोगणास्त्रयः ॥ ९.५४ ॥	<br>
यातु धाना ब्रह्मधाना वार्त्ताश्चैव दिवाचराः ।	<br>
निशाचरगणास्तेषां चत्वारः कविभिः स्मृताः ॥ ९.५५ ॥	<br>
पौलस्त्या नैऋताश्चैव आगत्स्याः कौशिकास्तथा।	<br>
इत्येताः सप्त तेषां वै जातयो राक्षसाः स्मृताः ॥ ९.५६ ॥	<br>
तेषां रूपं प्रवक्ष्यामि स्वभावेन व्यवस्थितम्।	<br>
वृत्ताक्षाः पिङ्गलाश्चैव महाकाया महोदराः ॥ ९.५७ ॥	<br>
अष्टदंष्ट्रा शङ्कुकर्णा ऊर्द्ध्वरोमाण एव च।	<br>
आकर्णदारितास्याश्च मुञ्जधूमोर्द्ध्वमूर्द्धजाः ॥ ९.५८ ॥	<br>
स्थूलशीर्षाः सिताभाश्च ह्रस्वकाश्च प्रवाहुकाः।	<br>
ताम्रास्या लम्बजिह्वौष्ठा लम्बभूस्थूलनासिकाः ॥ ९.५९ ॥	<br>
नीलाङ्गा लोहितग्रीवा गम्भीराक्षा विबीषणाः ।	<br>
महाघोरस्वराश्चैव विकटा बद्धपिण्डिकाः ॥ ९.६० ॥	<br>
स्थूलाश्च तुङ्गनासाश्च शिलासंहनना दृढाः।	<br>
दारुणाभिजनाः क्रूराः प्रायशः क्लिष्टकर्मिणः ॥ ९.६१ ॥	<br>
सकुण्डलाङ्गदापीडा मुकुटोष्णीषधारिणः।	<br>
विचित्र वस्त्राभरणाश्चित्रस्रगनुलेपनाः ॥ ९.६२ ॥	<br>
अन्नादाः पिशितादाश्च पुरुषादाश्च ते स्मृताः।	<br>
इत्येतद्रूपसाधर्म्यं राक्षसानां बुधैः स्मृतम्।	<br>
न समस्तबलं बुद्धं यतो मायाकृतं हि तत् ॥ ९.६३ ॥	<br>
पुलहस्य मृगाः पुत्राः सर्वे व्यालाश्च दंष्ट्रिणः ।	<br>
भूताः पिशाचाः सर्पाश्च भ्रमरा हस्तिनस्तथा ॥ ९.६४ ॥	<br>
वानराः किन्नराश्चैव यमकिम्पुरुषास्तथा।	<br>
येऽन्ये चैव परिक्रान्ता मायाक्रोधवशानुगाः ॥ ९.६५ ॥	<br>
अनपत्यः क्रतुस्तस्मिन् स्मृतो वैवस्वतेऽन्तरे।	<br>
न तस्य पुत्रः पौत्रो वा तेजः संक्षिप्य वा स्थितः ॥ ९.६६।	<br>
अत्रेर्वंशं प्रवक्ष्यामि तृतीयस्य प्रजापतेः।	<br>
तस्य पत्न्यश्च सुन्दर्यो दशैवासन्पतिव्रताः ॥ ९.६७ ॥	<br>
भद्राश्वस्य घृताच्यां वै दशाप्सरसि सूनवः।	<br>
भद्रा शूद्रा च मद्रा च शलदा मलदा तथा ॥ ९.६८ ॥	<br>
वेला खला च सप्तैता या च गोचपला स्मृता ।	<br>
तथा मानरसा चैव रत्नकृटा च ता दश ॥ ९.६९ ॥	<br>
आत्रेयवंशकृत्तासां भर्त्ता नाम्ना प्रभाकरः।	<br>
भद्रायां जनयामास सोमं पुत्रं यशस्विनम् ॥ ९.७० ॥	<br>
स्वर्भानुना हते सूर्ये पतमानो दिवो महीम्।	<br>
तमोऽभिभूते लोकेऽस्मिन् प्रभा येन प्रवर्त्तिता ॥ ९.७१ ॥	<br>
स्वस्ति तेऽस्त्विति चोक्तः स पतन्निह दिवाकरः।	<br>
ब्रह्मर्षेर्वचनात्तस्य न पपात दिवो महीम् ॥ ९.७२ ॥	<br>
अत्रिश्रेष्ठानि गोत्राणि यश्चकार महातपाः ।	<br>
यज्ञेष्वत्रिघनश्चैव सुरैर्यश्च प्रवर्त्तितः ॥ ९.७३ ॥	<br>
स तास्वजनयत् पुत्रानात्मतुल्याननामकान्।	<br>
दश तास्वेव महता तपसा भावितप्रभा ॥ ९.७४ ॥	<br>
स्वस्त्यात्रेया इति ख्याता ऋषयो वेदपारगाः ।	<br>
तेषां विख्यातयशसौ ब्रह्मिष्ठौ सुमहौजसौ ॥ ९.७५ ॥	<br>
दत्तात्रेयस्तस्य ज्येष्ठो दुर्वासास्तस्य चानुजः ।	<br>
यवीयसी सुता तस्या मबला ब्रह्मवादिनी।	<br>
अत्राप्युदाहरन्तीमं श्लोकं पौराणिकाः पुरा ॥ ९.७६ ॥	<br>
अत्रेः पुत्रं महात्मानं शान्तात्मानमकल्मषम्।	<br>
दत्तात्रेयं तनुं विष्णोः पुराणज्ञाः प्रचक्षते ॥ ९.७७ ॥	<br>
तस्य गोत्रान्वये जाताश्चत्वारः प्रथिता भुवि।	<br>
श्यामाश्च मुद्गलाश्चैव बलारकगविष्ठिराः।	<br>
एते नृणान्तु चत्वारः स्मृताः पक्षा महौजसाम् ॥ ९.७८ ॥	<br>
कश्यपान्नारदश्चैव पर्वतोऽरुन्धती तथा।	<br>
जज्ञिरे च त्वरुन्धत्यास्तान्निबोधत सत्तमाः ॥ ९.७९ ॥	<br>
नारदस्तु वसिष्ठायारुन्धतीं प्रत्यपादयत्।	<br>
ऊर्द्ध्वरेता महातेजा वृक्षशापात्तु नारदः ॥ ९.८० ॥	<br>
पुरा देवासुरे तस्मिन्संग्राम तारकामये।	<br>
अनावृष्ट्या हते लोके व्यग्रे शक्रे सुरैः सह।	<br>
वसिष्ठस्तपसा धीमान्धारयामास वै प्रजाः ॥ ९.८१ ॥	<br>
अत्रौषधं मूलफलमोषधीश्च प्रवर्त्तयन् ।	<br>
तास्तेन जीवयामास कारुण्यादोषधेन तु ॥ ९.८२ ॥	<br>
अरुन्धत्यां वसिष्ठस्तु शक्तिमुत्पादयद्द्विजाः।	<br>
सागरञ्जनयच्छक्तेरदृश्यन्ती पराशरम् ॥ ९.८३ ॥	<br>
काली पराशराज्जज्ञे कृष्णद्वैपायनं प्रभुम्।	<br>
द्वैपायनादरण्यां वै शुको जज्ञे गुणान्वितः ॥ ९.८४ ॥	<br>
उत्पद्यन्ते च पीवर्यां षडिमे शुकसूनवः।	<br>
भूरिश्रवाः प्रभुः शम्भुः कृष्णो गौरश्च पञ्चमः ॥ ९.८५ ॥	<br>
कन्या कीर्तिमती चैव योगमाता दृढव्रता।	<br>
जननी ब्रह्मदत्तस्य पत्नी सत्त्वगुहस्य च ॥ ९.८६ ॥	<br>
श्वेताः कृष्णाश्च गौराश्च श्यामा धूम्राः समूलिकाः।	<br>
ऊष्मपा दारकाश्चैव नीलाश्चैव पराशराः।	<br>
पराशराणामष्टौ ते पक्षाः प्रोक्ता महात्मनाम् ॥ ९.८७ ॥	<br>
अत ऊर्द्ध्वं निबोधध्वमिन्द्रप्रतिमसम्भवम्।	<br>
वसिष्ठस्य कपिञ्जल्यां घृताच्यां समपद्यत।	<br>
कुशीतियः समाख्यात इन्द्रप्रतिम उच्यते ॥ ९.८८ ॥	<br>
पृथोः सुतायाः सम्भूतः पुत्रस्तस्या भवद्वसुः।	<br>
उपमन्युः सुतस्तस्य यस्येमे उपमन्यवः ॥ ९.८९ ॥	<br>
मित्रावरुणयोश्चैव कुण्डिनो ये परिश्रुताः।	<br>
एकार्षेयास्तथैवान्ये वसिष्ठा नाम विश्रुताः।	<br>
एते पक्षा वसिष्ठानां स्मृता एकादशेव तु ॥ ९.९० ॥	<br>
इत्येते ब्रह्मणः पुत्रा मानसा ह्यष्ट विश्रुताः।	<br>
भ्रातरः सुमहाभागा तेषां वंशाः प्रतिष्ठिताः ॥ ९.९१ ॥	<br>
त्रींल्लोकान्धारयन्तीमान्देवर्षिगणसङ्कुलान् ।	<br>
तेषां पुत्राश्च पौत्राश्च शतशोऽथ सहस्रशः।	<br>
यैर्व्याप्ता पृथिवी सर्वा सूर्य्यस्येव गभस्तिभिः ॥ ९.९२ ॥	<br>
इति श्रीमहापुराणे वायुप्रोक्ते ऋषिवंशानुकीर्त्तनं नाम नवमोऽध्यायः ॥ ९ ॥ *	<br>
<br>
