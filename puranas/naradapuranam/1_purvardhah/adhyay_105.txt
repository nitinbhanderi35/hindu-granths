ब्रह्मोवाच ॥<br>
शृणु वत्स प्रवक्ष्यामि पुराणं वामनाभिधम् ॥<br>
त्रिविक्रमचरित्राढ्यं दशसाहस्रसंख्यकम् ॥ १०५-१ ॥<br>
<br>
कूर्मकल्पसमाख्यानं वर्गत्रयकथानम् ॥<br>
भागद्वयसमायुक्तं वक्तृश्रोतृशुभावहम् ॥ १०५-२ ॥<br>
<br>
पुराणप्रश्नः प्रथमं ब्रह्मशीर्षच्छिदा ततः ॥<br>
कपालमोचनाख्यानं दक्षयज्ञविहिंसनम् ॥ १०५-३ ॥<br>
<br>
हरस्य कालरूपाख्या कामस्य दहनं ततः ॥<br>
प्रह्लादनारायणयोर्युद्धं देवासुराहवः ॥ १०५-४ ॥<br>
<br>
सुकेश्यर्कसमाख्यानं ततो भुवनकोशकम् ॥<br>
ततः काम्यव्रताख्यानं श्रीदुर्गाचरितं ततः ॥ १०५-५ ॥<br>
<br>
तपतीचरितं पश्चात्कुरुक्षेत्रस्य वर्णनम् ॥<br>
सत्यामाहात्म्यमतुलं पार्वतीजन्मकीर्तनम् ॥ १०५-६ ॥<br>
<br>
तपस्तस्या विवाहश्च गौर्युपाख्यानकं ततः ॥<br>
ततः कौशिक्युपाख्यानं कुमारचरितं ततः ॥ १०५-७ ॥<br>
<br>
ततोऽन्धकवधाख्यानंसाध्योपाख्यानकंततः ॥<br>
जाबालिचरितं पश्चादरजायाः कथाद्भुता ॥ १०५-८ ॥<br>
<br>
अंधकेशरयोर्युद्धं गणत्वं चांधकस्य च ॥<br>
मरुतां जन्मकथनं बलेश्च चरितं ततः ॥ १०५-९ ॥<br>
<br>
ततस्तु लक्ष्म्याश्चरितं त्रैविक्रममतः परम् ॥<br>
प्रह्लादतीर्थयात्रायां प्रोच्यंतेऽथ कथाः शुभाः ॥ १०५-१० ॥<br>
<br>
ततश्च धुन्धु चरितं प्रेतोपाख्यानकं ततः ॥<br>
नक्षत्रपुरुषाख्यानं श्रीदामचरितं ततः ॥ १०५-११ ॥<br>
<br>
त्रिविक्रमचरित्रांते ब्रह्मप्रोक्तः स्तवोत्तमः ॥<br>
प्रह्लादबलिसंवादे सुतले हरिशंसनम् ॥ १०५-१२ ॥<br>
<br>
इत्येष पूर्वभागोऽस्य पुराणस्य तवोदितः ॥<br>
शृण्णतोऽस्योत्तरं भागं बृहद्वामनसंज्ञकम् ॥ १०५-१३ ॥<br>
<br>
माहेश्वरी भागवती सौरी गाणेश्वरी तथा ॥<br>
चतस्रः संहिताश्चात्र पृथक् साहस्रसंख्यया ॥ १०५-१४ ॥<br>
<br>
माहेश्वर्यां तु कृष्णस्य तद्भक्तानां च कीर्तनम् ॥<br>
भागवत्यां जगन्मातुखतारकथाद्भुता ॥ १०५-१५ ॥<br>
<br>
सौर्यां सूर्यस्य महिमा गदितः पापनाशनः ॥<br>
गाणेश्वर्यां गणेशस्य चरितं च महेशितुः ॥ १०५-१६ ॥<br>
<br>
इत्येतद्वामनं नाम पुराणं सुविचित्रकम् ॥<br>
पुलस्त्येन समाख्यातं नारदाय महात्मने ॥ १०५-१७ ॥<br>
<br>
ततो नारदतः प्राप्तं व्यासेन सुमहात्मना ॥<br>
व्यासात्तु लब्धवांश्चैतत् तच्छिष्यो रोमहर्षणः ॥ १०५-१८ ॥<br>
<br>
स चाख्यास्यति विप्रेभ्यो नैमिषीयेभ्य एव च ॥<br>
एवं परंपराप्राप्तं पुराणं वामनं शुभम् ॥ १०५-१९ ॥<br>
<br>
ये पठंति च शृण्वंति तेऽपि यांति परां गतिम् ॥<br>
लिखित्वैतत्पुराणं तु यः शरद्विषुवेऽर्पयेत् ॥ १०५-२० ॥<br>
<br>
विप्राय वेदविदुषे घृतधेनुसमन्वितम् ॥<br>
स समुद्धृत्य नरकान्नयेत्स्वर्गं पितॄन्स्वकान् ॥ १०५-२१ ॥<br>
<br>
देहांते भुक्तभोगोऽसौ याति विष्णोः परं पदम् ॥ १०५-२१ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे वामनपुराणानुक्रमणीवर्णनं नाम पञ्चाधिकशततमोऽध्यायः ॥ १०५ ॥
