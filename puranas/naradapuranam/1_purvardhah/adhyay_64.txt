<br>
सनत्कुमार उवाच ॥<br>
अथ जीवस्य पाशौघच्छेदनायेष्टसिद्धिदम् ॥<br>
दीक्षाविधिं प्रवक्ष्यामि मन्त्रसामर्थ्यदायकम् ॥ ६४-१ ॥<br>
<br>
दिव्यं भावं यतो दद्यात्क्षिणुयाद्दुरितानि च ॥<br>
अतो दीक्षेति सा प्रोक्ता सर्वागमविशारदैः ॥ ६४-२ ॥<br>
<br>
मननं सर्ववेदित्वं त्राणं संखार्यनुग्रहः ॥<br>
मननात्त्राणधर्मत्त्वान्मंत्र इत्यभिधीयते ॥ ६४-३ ॥<br>
<br>
स्त्रीपुंनपुंसकात्मानस्ते मंत्रास्तु त्रिधा मताः ॥<br>
स्त्रीमंत्रास्तु द्विठांताः स्युः पुंमंत्रा हुंफडंतकाः ॥ ६४-४ ॥<br>
<br>
क्लीबाश्चैव नमोंऽताः स्युर्मंन्त्राणां जातयः स्मृताः ॥<br>
पुंदैवतास्तु मन्त्रा स्युर्विद्याः स्त्रीदैवता मताः ॥ ६४-५ ॥<br>
<br>
षट् क्रमसु प्रशस्तास्ते मनवस्त्रिविधाः पुनः ॥<br>
तारांत्यरेफः स्वाहास्तु तत्राग्नेयाः समीरिताः ॥ ६४-६ ॥<br>
<br>
सौम्यास्तु भृगुपीयूषबीजढ्याः कथिता मुने ॥<br>
अग्नीषोमात्मका ह्येवं मंत्रा ज्ञेया मनीषिभिः ॥ ६४-७ ॥<br>
<br>
बोधमायांति चाग्नेयाः श्वसने पिंगलाश्रिते ॥<br>
सौम्याश्चैव प्रबुध्यंते वामे वहति मारुतेः ॥ ६४-८ ॥<br>
<br>
सर्वे मंत्राः प्रबुध्यंते वायौ नाडिद्वयाश्रिते ॥<br>
स्वापकाले तु मन्त्रस्य जपोऽनर्थफलप्रदः ॥ ६४-९ ॥<br>
<br>
प्रत्येकं मन्त्रमुञ्चार्य नाव्यानां तान्समुञ्चरेत् ॥<br>
अनुलोमे बिंदुयुक्तान्विलोमे सर्गसंयुतान् ॥ ६४-१० ॥<br>
<br>
जप्तो यदि स वै देवं प्रबुद्धः क्षिप्रसिद्धिदः ॥<br>
अनया मालया जप्तो दुष्टमन्त्रोऽपि सिद्ध्यति ॥ ६४-११ ॥<br>
<br>
क्रूरे कर्माणि चाग्नेयाः सौम्याः सौम्य फलप्रदाः ॥<br>
शांतज्ञानेतिरौद्रेयशांतिजाति समन्वितः ॥ ६४-१२ ॥<br>
<br>
शांतोऽपि रौद्रतामेति हुंफट्पल्लवयोजनात् ॥<br>
छिन्नादिदोषयुक्तास्ते नैव रक्षंति साधकम् ॥ ६४-१३ ॥<br>
<br>
छिन्नो रुद्धः शक्तिहीनस्ततश्चैव पराङ्मुखः ॥<br>
कर्महीनो नेत्रहीनः कीलितः स्तंभितस्तथा ॥ ६४-१४ ॥<br>
<br>
दग्धः स्रस्तश्च भीतश्च मलिनश्च तिरस्कृतः ॥<br>
भेदितश्च सुषुप्तश्च मदोन्मत्तश्च मूर्च्छितः ॥ ६४-१५ ॥<br>
<br>
हतवीर्यो भ्रांतसंज्ञः प्रध्वस्तो बालकस्तथा ॥<br>
कुमारोऽथ युवा प्रौढो वृद्धो निस्त्रिंशकस्तथा ॥ ६४-१६ ॥<br>
<br>
निर्बीजः सिद्विहीनश्च मंदः कूटो निरंशकः ॥<br>
सत्त्वहीनः केकरश्च बीजहीनश्च धूमितः ॥ ६४-१७ ॥<br>
<br>
आलिंगितो मोहितश्च क्षुधार्तश्चातिदीप्तकः ॥<br>
अंगहीनोऽतिक्रुद्धश्चातिक्रूरो व्रीडितस्तथा ॥ ६४-१८ ॥<br>
<br>
प्रशांतमानसः स्थानभ्रष्टश्च विकलस्तथा ॥<br>
अतिवृद्धोऽतिनिःस्नेहः पीडितश्च तथा पुनः ॥ ६४-१९ ॥<br>
<br>
दोषा ह्येते समाख्याता वक्ष्याम्येषां च लक्षणम् ॥<br>
संयुक्तं वा वियुक्तं वा त्रिधा वा स्वरसंयुतम् ॥ ६४-२० ॥<br>
<br>
मनोर्यस्यादिमध्यांते वह्निबीजं तथोच्यते ॥<br>
चतुर्द्धा पञ्चधा वापि स मन्त्रश्छिन्नसंज्ञकः ॥ ६४-२१ ॥<br>
<br>
मनोर्यस्यादिमध्यांते भूबीजद्वयमुच्यते ॥<br>
स तु रुद्धो मनुज्ञेयो ह्यतिक्लेशेन सिद्धिदः ॥ ६४-२२ ॥<br>
<br>
तारवर्मत्रया लक्ष्मीरेवं हीनस्तु यो मनुः ॥<br>
शक्तिहीनः स विज्ञेयश्चिरकालफलप्रदः ॥ ६४-२३ ॥<br>
<br>
कामबीजं मुखे मायाह्यंते चैवाङ्कुशं तथा ॥<br>
असौ पराङ्मुखो ज्ञेयो भजतां चिरसिद्धिदः ॥ ६४-२४ ॥<br>
<br>
आदिमध्यावसानेषु सकारो दृश्यते यदि ॥<br>
स मन्त्रो बधिरः प्रोक्तः कष्टेनाल्पफलप्रदः ॥ ६४-२५ ॥<br>
<br>
पञ्चार्णो यदि रेफर्कबिंदुवर्जितविग्रहः ॥<br>
नेत्रहीनस्तु विज्ञेयः क्लेशेनापि न सिद्धिदः ॥ ६४-२६ ॥<br>
<br>
आदिमध्यावसानेषु हंसः प्रासादवाग्भवौ ॥<br>
हंसेंदुर्वा सकारो वा फकारो वर्म वा पुन ॥ ६४-२७ ॥<br>
<br>
माप्रा नमामि च पदं नास्ति यस्मिन्स कीलितः ॥<br>
एवं मध्ये द्वयं मूर्ध्नि यस्मिन्नस्त्रलकारकौ ॥ ६४-२८ ॥<br>
<br>
न विद्येते स मंत्रस्तु स्तंभितः सिद्धिरोधकृत् ॥<br>
अग्निः पवनसंयुक्तो मनोर्यस्य तु मूर्द्धनि ॥ ६४-२९ ॥<br>
<br>
स सार्णो दृश्यते यस्तु स मंत्रो दग्धसंज्ञकः ॥<br>
अस्रं द्वाभ्यां त्रिभिः षड्भिरष्टाभिर्दृश्यतेऽक्षरेः ॥ ६४-३० ॥<br>
<br>
त्रस्तः स मंत्रो विज्ञेयो मुखे तारविवर्जितः ॥<br>
हकारः शक्तिरथवा भीतो मंत्रः स एव हि ॥ ६४-३१ ॥<br>
<br>
मनोर्यस्यादिमध्यांते स्यान्मकारचतुष्टयम् ॥<br>
मलिनस्तु स विज्ञेयो ह्यतिक्लेशेन सिद्धिदः ॥ ६४-३२ ॥<br>
<br>
दार्णो यस्य मनोर्मध्ये मूर्ध्नि क्रोधयुगं तथा ॥<br>
अस्त्रं चास्ति स मंत्रस्तु तिरस्कृत उदीरितः ॥ ६४-३३ ॥<br>
<br>
म्योद्वयं हृदयं शीर्षे वषड्वौषट्कमध्यमः ॥<br>
यस्य स्याद्भेदितो मंत्रस्त्याज्यः क्लिष्टफलप्रदः ॥ ६४-३४ ॥<br>
<br>
त्र्यक्षरो हंसहीनो यः सुषुप्तः कीर्तितस्तु सः ॥<br>
विद्या वाप्यथवा मंत्रो भवेत्सप्तदशाक्षरः ॥ ६४-३५ ॥<br>
<br>
षट्कारपंचकादिर्यो मदोन्मत्तस्तु स स्मृतः ॥<br>
यस्य मध्ये स्थितं चास्रं स मंत्रो मूर्च्छितः स्मृतः ॥ ६४-३६ ॥<br>
<br>
विरामस्थानगं चास्रं हतवीर्यः स उच्यते ॥<br>
मंत्रस्यादौ च मध्ये च मूर्ध्नि चास्रचतुष्टयम् ॥ ६४-३७ ॥<br>
<br>
ज्ञातव्यो भ्रांत इत्येष यः स्यादष्टा दशाक्षरः ॥<br>
पुनर्विशतिवर्णो वा यो मंत्रः स्मरसंयुतः ॥ ६४-३८ ॥<br>
<br>
हृल्लेखाकुंशबीजाढ्यः प्रध्वस्तः स कथ्यते ॥<br>
सप्तार्णो बालमंत्रस्तु कुमारो वसुवर्णवान् ॥ ६४-३९ ॥<br>
<br>
षोडशार्णो युवा प्रौढश्चत्वारिंशतिवर्णकः ॥<br>
त्रिंशद्वर्णश्चतुःषष्टिवर्णश्चापि शताक्षरः ॥ ६४-४० ॥<br>
<br>
चतुःशताक्षरो मंत्रो वृद्ध इत्यभिधीयते ॥<br>
नवार्णस्तारसंयुक्तो मंत्रो निस्त्रिंश उच्यते ॥ ६४-४१ ॥<br>
<br>
यस्यांते हृदयं प्रोक्तं शिरोमंत्रोऽथ मध्यगः ॥<br>
शिखा वर्म च यस्यांते नेत्रमस्रं च दृश्यते ॥ ६४-४२ ॥<br>
<br>
शिव शक्त्यार्णहीनो वा निर्बीजः स मनुः स्मृतः ॥<br>
आद्यंतमध्ये फट्कारः षोढा यस्मिन्प्रदृश्यते ॥ ६४-४३ ॥<br>
<br>
स मनुः सिद्धिहीनः स्यान्मंदः पंक्त्यक्षरो मनुः ॥<br>
कूट एकाक्षरो मंत्रः स एवोक्तो निरंशकः ॥ ६४-४४ ॥<br>
<br>
द्विवर्णः सत्त्वहीनः स्यात्केकरश्चतुरक्षरः ॥<br>
षड्वर्णो बीजहीनो वा सार्द्धसप्ताक्षरोऽपि वा ॥ ६४-४५ ॥<br>
<br>
सार्द्धद्वादशवर्णो वा धूमितो र्निदितस्तु सः ॥<br>
सार्द्धबीजत्रययुतो मंत्रो विंशतिवर्णवान् ॥ ६४-४६ ॥<br>
<br>
त्रिंशद्वर्णश्चैकविंशद्वर्णश्चार्लिंगितस्तु सः ॥<br>
यो मंत्रो दंतवर्णस्तु मोहितः स तु कीर्तितः ॥ ६४-४७ ॥<br>
<br>
चतुर्विशतिवर्णो वा सप्तविंशतिवर्णवान् ॥<br>
क्षुधार्तः स तु विज्ञेयो मंत्रसिद्धिविवर्जितः ॥ ६४-४८ ॥<br>
<br>
एकादशाक्षरो वापि पंचविंशतिवर्णकः ॥<br>
त्रयोर्विंशतिवर्णो वा स मनुर्दृप्तसंज्ञकः ॥ ६४-४९ ॥<br>
<br>
षड्विंशत्यक्षरो वापि षट्त्रिंशद्वर्णंकोऽपि वा ॥<br>
एकोन त्रिंशदर्णो वा मंत्रो हीनांगकः स्मृतः ॥ ६४-५० ॥<br>
<br>
अष्टाविंशतिवर्णो वा तथैकत्रिंशदर्णकः ॥<br>
अतिक्रूरः स विज्ञेयोऽखिलकर्मसु गर्हितः ॥ ६४-५१ ॥<br>
<br>
चत्वारिंशत्समारभ्य त्रिषष्ट्यंतस्तु यो मनुः ॥<br>
व्रीडितः स तु विज्ञेयः सर्वकर्मसु न क्षमः ॥ ६४-५२ ॥<br>
<br>
पञ्चषष्ट्यक्षरा मन्त्रा ज्ञेया वै शांतमानसाः ॥<br>
पञ्चषष्ट्यर्णमारभ्य नवनन्दाक्षरावधि ॥ ६४-५३ ॥<br>
<br>
ये मंत्रास्ते तु विज्ञेयाः स्थानभ्रष्टा मुनीश्वर ॥<br>
त्रयोदशार्णा ये मन्त्रास्तिथ्यर्णाश्च तथा पुनः ॥ ६४-५४ ॥<br>
<br>
विकसास्तें समाख्याताः सर्वतंत्रविशारदैः ॥<br>
शतं सार्द्धशतं वापि शतद्वयमथापि वा ॥ ६४-५५ ॥<br>
<br>
द्विनवत्येकहीनो वा शतत्रयमथापि वा ॥<br>
ये मंत्रा वर्णसंख्याका निःस्नेहास्ते प्रकीर्तिताः ॥ ६४-५६ ॥<br>
<br>
चतुःशतं समारभ्य सहस्रार्णावधि द्विज ॥<br>
अतिवृद्धाः प्रयोगेषु शिथिलास्ते समीरिताः ॥ ६४-५७ ॥<br>
<br>
सहस्रवर्णदधिका मंत्रास्ते पीडिताह्वयाः ॥<br>
तद्वर्द्ध्वं चैव ये मंत्राः स्तोत्ररूपास्तु ते स्मृताः ॥ ६४-५८ ॥<br>
<br>
एवं विधाः समाख्याता मनवो दोष संयुताः ॥<br>
दोषानेतानविज्ञाय मंत्रानेताञ्जपन्ति ये ॥ ६४-५९ ॥<br>
<br>
सिद्धिर्न जायते तेषां कल्पकोटिशतैरपि ॥<br>
छिन्नादिदोषदुष्टानां मंत्राणां साधनं ब्रुवे ॥ ६४-६० ॥<br>
<br>
योनिमुद्रासने स्थित्वा प्रजपेद्यः समाहितः ॥<br>
यं कंचिदपि वा मंत्रं तस्य स्युः सर्वसिद्धयः ॥ ६४-६१ ॥<br>
<br>
सव्यपाष्णि गुदे स्थाप्य दक्षिणं च ध्वजोपरि ॥<br>
योनिमुद्राबंध एवं भवेदासनमुत्तमम् ॥ ६४-६२ ॥<br>
<br>
अन्योऽप्यत्र प्रकारोऽस्ति योनिमुद्रानिबंधने ॥<br>
तदग्रे सरहस्यं ते कथयिष्यामि नारद ॥ ६४-६३ ॥<br>
<br>
पारंपर्यक्रमप्राप्तो नित्यानुष्टानतत्परः ॥<br>
गुर्वनुज्ञारतः श्रीमानभिषेकसमन्वितः ॥ ६४-६४ ॥<br>
<br>
सुंदरः सुमुखः शांतः कुलीनः सुलभो वशी ॥<br>
मंत्रतंत्रार्थतत्त्वज्ञो निग्रहानुग्रहक्षमः ॥ ६४-६५ ॥<br>
<br>
निरपेक्षो मुनिर्दांतो हितवादी विचक्षणः ॥<br>
तत्त्वनिष्कासने दक्षो विनयी च सुवेषवान् ॥ ६४-६६ ॥<br>
<br>
आश्रमी ध्याननिरतः संशयच्छित्सुवुद्धिमान् ॥<br>
नित्यानुष्टानसंयुक्तस्त्वाचार्यः परिकीर्तितः ॥ ६४-६७ ॥<br>
<br>
शांतो विनीतः शुद्धात्मा सर्वलक्षणसंयुतः ॥<br>
शमादिसाधनोपेतः श्रद्धावान् सुस्थिराशयः ॥ ६४-६८ ॥<br>
<br>
शुद्धदेहोऽन्नपानद्यैर्द्धार्मिकः शुद्धमानसः ॥<br>
दृढव्रतसमाचारः कृतज्ञः पापभीरुकः ॥ ६४-६९ ॥<br>
<br>
गुरुध्यानस्तुतिकथासेवनासक्तमानसः ॥<br>
एवंविधो भवेच्छिष्यस्त्वन्यथा गुरुदुःखदः ॥ ६४-७० ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे चतुष्षष्टितमोऽध्यायः ॥ ६४ ॥<br>
<br>
