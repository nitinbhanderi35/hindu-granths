सनक उवाच ॥<br>
वेदमालेः सुतौ प्रोक्तौ यावुभौ मुनिसत्तम ॥<br>
यज्ञमाली सुमाली च तयोः कर्माधुनोच्यत ॥ ३६-१ ॥<br>
<br>
तयोराद्यो यज्ञमाली विभेद पितृसंचितम् ॥<br>
धनं द्विधा कनिष्टस्य भागमेकं ददौ तदा ॥ ३६-२ ॥<br>
<br>
सुमाली च धनं सर्वं व्यसनाभिरकतः सदा ॥<br>
अपादाना दिभिश्चैव नाशयामास भो द्विज ॥ ३६-३ ॥<br>
<br>
गीतवाद्यरतो नित्यं मद्यपानरतोऽभवत् ॥ <br>
वेश्याविभ्रमलुब्धोऽसौ परदारतोऽभवत् ॥ ३६-४ ॥<br>
<br>
सर्वस्मिन्नाशमायाते हिरण्ये पितृसंचिते ॥<br>
अपहृत्य परं द्रव्यं वारस्त्रीनिरतोऽभवत् ॥ ३६-५ ॥<br>
<br>
दृष्ट्वा सुमालिनः शूलं यज्ञमाली महामतिः ॥<br>
बभूव दुःखितोऽत्यर्थं भ्रातरं चदमब्रवीत् ॥ ३६-६ ॥<br>
<br>
अलममत्यंतकष्टेन वृत्तेनास्मत्कुलेऽनुज ॥<br>
त्वमेक एव दुष्टात्मा महापापरतोऽभवः ॥ ३६-७ ॥<br>
<br>
एवं निवारयंतं तं बहुशो ज्येष्टसोदरम् ॥<br>
हनिष्यामीति निश्चित्य खङ्गहस्तः कचेऽग्रहीत् ॥ ३६-८ ॥<br>
<br>
ततो महारवो जज्ञे नगरे भृशदारुणः ॥<br>
बबंधुर्नागराश्चैनं कुपितास्ते सुमालिनम् ॥ ३६-९ ॥<br>
<br>
यज्ञमाली ह्यमेयात्मा पौरान्संप्रार्थ्य दुःखितः ॥<br>
बंधनान्मोचयामास भ्रातृस्नेहविमोहितः ॥ ३६-१० ॥<br>
<br>
यज्ञमाली पुनस्चापि बिभिदे स्वधनं द्विधा ॥<br>
आददे स्वयमर्द्धं च ददावर्द्धं यवीयसे ॥ ३६-११ ॥<br>
<br>
सुमाली त्वतिमूढात्मा तद्धनं चापि नारद ॥<br>
मूर्खैः पारंवडचंडालैर्बुभुजे च सहोद्धतः ॥ ३६-१२ ॥<br>
<br>
असतामुपभो गाय दुर्जनानां विभूतयः ॥<br>
पिचुमंदः फलाढ्योऽपि काकैरेवोपभुज्यते ॥ ३६-१३ ॥<br>
<br>
भ्रात्रा दत्तं धनं तञ्च सुमाली नाशयन्मुने ॥<br>
मद्यपानप्रमत्तश्च गोमांसा दीन्यभक्षयत् ॥ ३६-१४ ॥<br>
<br>
त्यक्तो बंधुजनैः सर्वैश्चांडालस्त्रीसमन्वितः ॥<br>
राज्ञापि बाधितो विप्रप्रपेदे निर्जनं वनम् ॥ ३६-१५ ॥<br>
<br>
यज्ञमाली सुधीर्विप्र सदा धर्मरतोऽभवेत् ॥<br>
अवारितं ददावन्नं सत्सङ्गगतकल्मषः ॥ ३६-१६ ॥<br>
<br>
पित्रा कृतानि सर्वाणि तडागादीनि सत्तम ॥<br>
अपालयत्प्रयत्नेन सदा धर्मपरायणः ॥ ३६-१७ ॥<br>
<br>
विश्राणितं धनं सर्वं यज्ञमालेर्महात्मनः ॥<br>
सत्पात्रदाननिष्टस्य धर्ममार्गप्रवर्तिनः ॥ ३६-१८ ॥<br>
<br>
अहो सदुपभोगाय सज्जनानां विभूतयः ॥<br>
कल्पवृक्षफलं सर्वममरैरेव भुज्यते ॥ ३६-१९ ॥<br>
<br>
धनं विश्राण्य धर्मार्थं यज्ञमाली महामतिः ॥<br>
नित्यं विष्णुगृहे सम्यक्परिचर्य्यापरोऽभवत् ॥ ३६-२० ॥<br>
<br>
कालेन गच्छता तौ तु वृद्धभावमुपागतौ ॥<br>
यज्ञमाली सुमाली च ह्येककाले मृतावुभौ ॥ ३६-२१ ॥<br>
<br>
हरिपूजारतस्यास्य यज्ञमालिमहात्मनः ॥<br>
हरिः संप्रेषयामास विमानं पार्षदा वृतम् ॥ ३६-२२ ॥<br>
<br>
दिव्यं विमानमारुह्य यज्ञमाली महामतिः ॥<br>
पूज्यमानः सुरगणैः स्तूयमानो मुनीश्वरैः ॥ ३६-२३ ॥<br>
<br>
गंधर्वैर्गीयमानश्च सेवितश्चाप्सरोगणैः ॥<br>
कामधेन्वा पुष्यमाणश्चित्राभरणभूषितः ॥ ३६-२४ ॥<br>
<br>
कोमलैस्तुलसीमाल्यैर्भूषितस्तेजसां निधिः ॥<br>
गच्छन्विष्णुपदं दिव्यंमनुजं पथि दृष्टवान् ॥ ३६-२५ ॥<br>
<br>
ताह्यमानं यमभटैः क्षुत्तृड्भ्यां परिपीडितम् ॥<br>
प्रेतभूतं विवस्त्रं च दुःखितं पाशवेष्टितम् ॥<br>
<br>
इतस्ततः प्राधावन्तं विलपंतमनाथवत् ॥ ३६-२६ ॥<br>
<br>
क्रोशन्तं च सुदंतं च दृष्ट्वा मनसि विव्यथे ॥ ३६-२७ ॥<br>
<br>
यज्ञमालीदयायुक्तो विष्णुदूतान्समीपगान् ॥<br>
कोऽयं भटैर्बाध्यमानं इत्यपृच्छत्कृतांजलिः ॥ ३६-२८ ॥<br>
<br>
अथ ते हरिदूतास्तं यज्ञमालिमहौजसम् ॥<br>
असौ सुमाली भ्राता ते पापात्मेति समब्रुवन् ॥ ३६-२९ ॥<br>
<br>
यज्ञमाली समाकर्ण्य व्याख्यातं विष्णुकिंकरैः ॥<br>
मनसा दुःखमापन्नः पुनः पप्रच्छ नारद ॥ ३६-३० ॥<br>
<br>
कथमस्य भवेन्मोक्षः सांचितैः पापसंचयैः ॥<br>
तदुपायंबदध्वं मे यूयं हि ममबांधवाः ॥ ३६-३१ ॥<br>
<br>
सख्यं साप्तपदीनं स्यादित्याहुर्धर्मकोविदाः ॥<br>
सतां साप्तपदी मैत्री सत्सतां त्रिपदी तथा ॥ ३६-३२ ॥<br>
<br>
सत्सतामपि ये संतस्तेषां मैत्रघी पदे पदे ॥ ३६-३३ ॥<br>
तस्मान्मे बांधवा यूयं मां नेतुं समुपागताः ॥<br>
<br>
यतोऽयं मम भ्रातापि मुच्यते तदिहोच्यताम् ॥ ३६-३४ ॥<br>
यज्ञमालिवचः श्रुत्वा विष्णुदूता दयालवः ॥<br>
<br>
पुनः स्मितामुखाः प्रोचुर्यज्ञमालिहरिप्रियम् ॥ ३६-३५ ॥<br>
<br>
विष्णुदूता ऊचुः ॥<br>
यज्ञमालिन्महाभाग नारायणपरायण ॥<br>
उपायं तव वक्ष्यामः सुमालिप्रेममुक्तिदम् ॥ ३६-३६ ॥<br>
<br>
कृतं यत्सुमहत्कर्म त्वया प्राक्तनजन्मनि ॥<br>
प्रवक्ष्यामः समासेन तच्छ्रणुष्व समाहितः ॥ ३६-३७ ॥<br>
<br>
पुरा त्वं वैश्यजातीयो नाम्ना विश्वंघभरः स्मृतः ॥<br>
त्वया कृतानि पापानि अहंत्यगणितानि वै ॥ ३६-३८ ॥<br>
<br>
सुकर्मवासनाहीनो मातापित्रोर्विरोधकृत् ॥<br>
एकदा बंधुभिस्त्यक्तः शोकसंतापपीडितः ॥ ३६-३९ ॥<br>
<br>
क्षुधाग्निनापि संतप्तः प्राप्तवान्हरिमंदिरम् ॥<br>
तदा वृष्टिरभूत्तत्र तत्स्थानं पंकिलं ह्यभूत ॥ ३६-४० ॥<br>
<br>
दीरीकृतस्त्वया पंकस्तत्स्थाने स्थातुमिच्छया ॥<br>
उपलेपनतां प्राप्तं तत्स्थानं विष्णुमंदिरे ॥ ३६-४१ ॥<br>
<br>
त्वयोषितं तु तद्गात्रौ तस्मिन्देवालये द्विज ॥<br>
दंशितश्चैव सर्पेण प्राप्तं पञ्चत्वमेव च ॥ ३६-४२ ॥<br>
<br>
तेन पुण्यप्रभावेन उपलेपकृतेन च ॥<br>
विप्रजन्म त्वया प्राप्तं हरि भक्तिस्तथाचला ॥ ३६-४२॥<br>
<br>
कल्पकोटिशतं साग्रं संप्राप्य हरिसन्निधिम् ॥<br>
वसाद्य ज्ञानमासाद्य परं मोक्षं गमिष्यसि ॥ ३६-४३ ॥<br>
<br>
अनुजं पातकिश्रेष्टं त्वं समुद्धर्त्तमिच्छसि ॥<br>
उपायं तव वक्ष्यामस्तं निबोध महामते ॥ ३६-४४ ॥<br>
<br>
गोचर्ममात्रभूमेस्तु उपलेपनजं फलम् ॥<br>
दत्त्वोद्धर महाभाग भ्रातरं कृपयान्वितः ॥ ३६-४५ ॥<br>
<br>
एवमुक्तो विष्णुदूतैर्यज्ञमाली महापतिः ॥<br>
तत्फलं प्रददौ तस्मै भ्रात्रे पापविमुक्तये ॥ ३६-४६ ॥<br>
<br>
सुमाली भ्रातृदत्तेन पुण्येन गतकल्मषः ॥<br>
बभूव यमदूतास्तु तं त्यक्त्वा प्रपलायिताः ॥ ३६-४७ ॥<br>
<br>
विमानं चागतं सद्यः सर्वभोगसमन्वितम् ॥<br>
तदा सुमाली स्वर्यानमारुह्य मुमुदे मुने ॥ ३६-४८ ॥<br>
<br>
तावुभौ भ्रातरौ विप्र सुरवृंदनमस्कृतौ ॥<br>
अवापतुर्भृशं प्रीतिं समालिंग्य परस्परम् ॥ ३६-४९ ॥<br>
<br>
यज्ञमाली सुमाली च स्तूयमानौ महर्षिभिः ॥<br>
गीयमानौ च गंधर्वैर्विष्णुलोकं प्रजग्मतुः ॥ ३६-५० ॥<br>
<br>
अवाप्य हरिसालोक्यं सुमाली मुनिसत्तम ॥<br>
यज्ञमाली चोषतुस्तौ कल्पमेकं मुदान्वितौ ॥ ३६-५१ ॥<br>
<br>
भुक्त्वा भोगान्बहूँस्तत्र यज्ञमाली महामतिः ॥<br>
तत्रैव ज्ञानसंपन्नः परं मोक्षमुपागतः ॥ ३६-५२ ॥<br>
<br>
सुमाली तु महाभागो विष्णुलोके मुदान्वितः ॥<br>
स्थित्वा भूमिं पुनः प्राप्य विप्रत्वं समुपागतः ॥ ३६-५३ ॥<br>
<br>
अतिशुद्धे कुले जातो गुणवान्वेदपारगः ॥<br>
सर्वसंपत्समोपेतो हरिभक्तिपरायणः ॥ ३६-५४ ॥<br>
<br>
व्याहरन्हरिनामानि प्रपेदे जाह्नवीतटम् ॥<br>
तत्र स्नातश्च गंगायां दृष्ट्वा विश्वेश्वरं प्रभुम् ॥ ३६-५५ ॥<br>
<br>
अवाप परमं स्थानं योगिनामपि दुर्लभम् ॥<br>
उपलेपनमाहात्म्यं कथितं ते मुनीश्वर ॥ ३६-५६ ॥<br>
<br>
तस्मात्सर्वप्रयत्नेन संपूज्यो जगतांपतिः ॥<br>
अकामादपि ये विष्णोः सकृत्पूजां प्रकुर्वते ॥ ३६-५७ ॥<br>
<br>
न तेषां भवबंधस्तु कदाचिदपि जायते ॥<br>
हरिभक्तिरतान्यस्तु हरिबुद्ध्या समर्चयेत् ॥ ३६-५८ ॥<br>
<br>
तस्य तुष्यंति विप्रेंद्र ब्रह्मविष्णुमहेश्वराः ॥<br>
हरिभक्तिपराणां तु संगिनां संगमात्रतः ॥ ३६-५९ ॥<br>
<br>
मुच्यते सर्वपापेभ्यो महापातकवानपि ॥<br>
हरिपूजापराणां च हरिनामरतात्मनाम् ॥ ३६-६० ॥<br>
<br>
शुश्रूषानिरता यांति पापिनोऽपि परां गतिम् ॥ ३६-६१ ॥<br>
<br>
इति श्रीबृहन्नारदीयपुराणे पूर्वभागे प्रथमपादे विष्णुसेवाप्रभावो नाम षट्त्रिंशोऽध्यायः ॥<br>
