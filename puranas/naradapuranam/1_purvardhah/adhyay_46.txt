सूत उवाच ॥<br>
तच्छृत्वा नारदो विप्रा मैथिलाध्यात्ममुत्तमम् ॥<br>
पुनः पप्रच्छ तं प्रीत्या सनंदनमुदारधीः ॥ ४६-१ ॥<br>
नारद उवाच ॥<br>
आध्यात्मिकादित्रिविधं तापं नानुभवेद्यथा ॥<br>
प्रब्रूहि तन्मुने मह्यं प्रपन्नाय दयानिधे ॥ ४६-२ ॥<br>
सनंदन उवाच ॥<br>
तदस्य त्रिविधं दुःखमिह जातस्य पंडित ॥<br>
गर्भे जन्मजराद्येषुस्थानेषु प्रभविष्यतः ॥ ४६-३ ॥<br>
निरस्तातिशयाह्लादसुखभावैकलक्षणा ॥<br>
भेषजं भगवत्प्राप्तिरैका चात्यंतिकी मता ॥ ४६-४ ॥<br>
तस्मात्तत्प्राप्तये यत्नः कर्तव्यः पंडितैर्नरैः ॥<br>
तत्प्राप्तिहेतुज्ञानं च कर्म चोक्तं महामुने ॥ ४६-५ ॥<br>
आगमोत्थं विवेकाञ्च द्विधा ज्ञानं तथोच्यते ॥<br>
शब्दब्रह्मागममयं परं ब्रह्मविवेकजम् ॥ ४६-६ ॥<br>
मनुरप्याह वेदार्थं स्मृत्वायं मुनिसत्तमः ॥<br>
तदेतच्छ्रूयतामत्र सुबोधं गदतो मम ॥ ४६-७ ॥<br>
द्वे ब्रह्मणी वेदितव्ये शब्दब्रह्म परं च यत् ॥<br>
शब्दब्रह्मणि निष्णातः परं ब्रह्माधिगच्छति ॥ ४६-८ ॥<br>
द्वे विद्ये वेदितव्ये चेत्याह चाथर्वणी श्रुतिः ॥<br>
परमा त्वक्षरप्राप्तिर्ऋग्वेदादिमया परा ॥ ४६-९ ॥<br>
यत्तदव्यक्तमजरमनीहमजमव्ययम् ॥<br>
अनिर्देश्यमरूपं च पाणिपादादिसंयुतम् ॥ ४६-१० ॥<br>
विभुं सर्वगतं नित्यं भूतयोनिमकारणम् ॥<br>
व्याप्यं व्याप्तं यतः सर्वं तं वै पश्यंति सूरयः ॥ ४६-११ ॥<br>
तद्ब्रह्म तत्परं धाम तद्ध्येयं मोक्षकांक्षिभिः ॥<br>
श्रुतिवाक्योदितं सूक्ष्मं तद्विष्णोः परमं पदम् ॥ ४६-१२ ॥<br>
तदेव भगवद्वाच्यं स्वरूपं परमात्मनः ॥<br>
वाचको भगवच्छब्दस्तस्योद्दिष्टोऽक्षयात्मनः ॥ ४६-१३ ॥<br>
एवं निगदितार्थस्य यत्तत्वं तस्य तत्त्वतः ॥<br>
ज्ञायते येन तज्ज्ञानं परमन्यत्त्रयीमयम् ॥ ४६-१४ ॥<br>
अशब्दगोचरस्यापि तस्य वै ब्रह्मणो द्विजा ॥<br>
पूजायां भगवच्छब्दः क्रियते ह्यौपचारिकः ॥ ४६-१५ ॥<br>
शुद्धे महाविभूत्याख्ये परे ब्रह्मणि वर्त्तते ॥<br>
भगवन्भगवच्छब्दः सर्वकारणकारणे ॥ ४६-१६ ॥<br>
ज्ञेयं ज्ञातेति तथा भकारोऽर्थद्वयात्मकः ॥<br>
तेनागमपिता स्रष्टा गकारोऽयं तथा मुने ॥ ४६-१६ ॥<br>
ऐश्वर्यस्य समग्रस्य वीर्यस्य यशसः श्रियः ॥<br>
ज्ञानवैराग्ययोश्चैव षण्णां भग इतीरणा ॥ ४६-१७ ॥<br>
वसंति तत्र भूतानि भूतात्मन्यखिलात्मनि ॥<br>
सर्वभूतेष्वशेषेषु वकारार्थस्ततोऽव्ययः ॥ ४६-१८ ॥<br>
एवमेव महाशब्दो भगवानिति सत्तम ॥<br>
परमब्रह्मभूतस्य वासुदेवस्य नान्यगः ॥ ४६-१९ ॥<br>
तत्र पूज्यपदार्थोक्तिः परिभाषासमन्वितः ॥<br>
शब्दोऽयं नोपचारेण चान्यत्र ह्युपचारतः ॥ ४६-२० ॥<br>
उत्पत्तिं प्रलयं चैव भूतानामागतिं गतिम् ॥<br>
वेत्ति विद्यामविद्यां च स वाच्यो भगवानिति ॥ ४६-२१ ॥<br>
ज्ञानशक्तिबलैश्वर्यवीर्यतेजांस्यशेषतः ॥<br>
भगवच्छब्दवाच्यानि विना हेयैर्गुणादिभिः ॥ ४६-२२ ॥<br>
सर्वाणि तत्र भूतानि वसंति परमात्मनि ॥<br>
भूतेषु वसनादेव वासुदेवस्ततः स्मृतः ॥ ४६-२३ ॥<br>
खांडिक्यं जनकं प्राह पृष्टः केशिध्वजः पुरा ॥<br>
नामव्याख्यामनंतस्य वासुदेवस्य तत्त्वतः ॥ ४६-२४ ॥<br>
भूतेषु वसते सोंऽतर्वसंत्यत्र च तानि यत् ॥<br>
धाता विधाता जगतां वासुदेवस्ततः प्रभुः ॥ ४६-२५ ॥<br>
स सर्वभूतप्रकृतिं विकारं गुणादिदोषांश्च मुने व्यतीतः ॥<br>
अतीतसर्वावरणोऽखिलात्मा तेनास्तृतं यद्भुवनांतरालम् ॥ ४६-२६ ॥<br>
समस्तकल्याणगुणं गुणात्मको हित्वातिदुःखावृतभूतसर्गः ॥<br>
इच्छागृहीताभिमतोरुदेहः संसाधिताशेषजगद्धितोऽसौ ॥ ४६-२७ ॥<br>
तेजोबलैश्वर्यमहावबोधं स्ववीर्यशक्त्यादुगुणैकराशिः ॥<br>
परः पराणां सकला न यत्र क्लेशादयः संति परावरेशे ॥ ४६-२८ ॥<br>
स ईश्वरो व्यष्टिसमष्टिरूपोऽव्यक्तस्वरूपः प्रकटस्वरूपः ॥<br>
सर्वेश्वरः सर्वनिसर्गवेत्ता समस्तशक्तिः परमेश्वराख्यः ॥ ४६-२९ ॥<br>
स ज्ञायते येन तदस्तदोषं शुद्धं परं निर्मलमेव रूपम् ॥<br>
संदृश्यते चाप्यवगम्यते च तज्ज्ञानमतोऽन्यदुक्तम् ॥ ४६-३० ।. <br>
स्वाध्यायसंयमाभ्यां स दृश्यते पुरुषोत्तमः ॥<br>
तत्प्राप्तिकारणं ब्रह्म तवेतत्प्रतिपद्यते ॥ ४६-३१ ॥<br>
स्वाध्यायाद्योगमासीत योगात्स्वाध्यायमामनेत् ॥<br>
स्वाध्याययोगसंपत्त्या परमात्मा प्रकाशते ॥ ४६-३२ ॥<br>
तदीक्षणाय स्वाध्यायश्चक्षुर्योगस्तथापरम् ॥<br>
न मांसचक्षुषा द्रष्टुं ब्रह्मभूतः स शक्यते ॥ ४६-३३ ॥<br>
॥ नारद उवाच ॥<br>
भगवंस्तमहं योगं ज्ञातुमिच्छामि तं वद ॥<br>
ज्ञाते यन्नाखिलाधारं पश्येयं परमेश्वरम् ॥ ४६-३४ ॥<br>
सनंदन उवाच ॥<br>
केशिध्वजो यथा प्राह खांडिक्याय महात्मने ॥<br>
जनकाय पुरा योगं तथाहं कथयामि ते ॥ ४६-३५ ॥<br>
नारद उवाच ॥<br>
खांङिक्यः कोऽभवद्बह्यन्को वा केशिध्वजोऽभवत् ॥<br>
कथं तयोश्च संवादो योगसंबन्धवानभूत् ॥ ४६-३६ ॥<br>
सनंदन उवाच ॥<br>
धर्मध्वजो वै जनक तस्य पुशेऽमितध्वजः ॥<br>
कृतध्वजोऽस्य भ्राताभूत्सदाध्यात्मरतिर्नृपः ॥ ४६-३७ ॥<br>
कृतध्वजस्य पुत्रोऽभूद्धन्यः केशिध्वजो द्विजः ॥<br>
पुत्रोऽमितव्वजस्यापि खांडिक्यजनकाभिधः ॥ ४६-३८ ॥<br>
कर्ममार्गे हि खांडिक्यः स्वराज्यादवरोपितः ॥<br>
पुरोधसा मंत्रिभिश्च समवेतोऽल्पसाधनः ॥ ४६-३८ ॥<br>
राज्यान्निराकृतः सोऽथ दुर्गारण्यचरोऽभवत् ॥<br>
इयाज सोऽपि सुबहून यज्ञाञ्ज्ञानव्यपाश्रयः ॥ ४६-३९ ॥<br>
ब्रह्मविद्यामधिष्टाय तर्तुं मृत्युमपि स्वयम् ॥<br>
एकदा वर्तमानस्य यागे योगविदां वर ॥ ४६-४० ॥<br>
तस्य धेनुं जघानोग्रः शार्दूलो विजने वने ॥<br>
ततो राजा हतां ज्ञात्वा धेनुं व्याघ्रेण चर्त्विजः ॥ ४६-४१ ॥<br>
प्रायश्चित्तं स पप्रच्छ किमत्रेति विधीयताम् ॥<br>
ते चोचुर्नवयंविद्मः कशेरुः पृच्छ्यतामिति ॥ ४६-४२ ॥<br>
कशेरुरपि तेनोक्तस्तथेति प्राह नारद ॥<br>
शुनकं पृच्छ राजेन्द्र वेद स वेत्स्यति ॥ ४६-४३ ॥<br>
स गत्वा तमपृच्छञ्च सोऽप्याह नृपतिं मुने ॥<br>
न कशेरुर्नचैवाहं न चान्यः सांप्रतं भुवि ॥ ४६-४४ ॥<br>
वेत्त्येक एव त्वच्छत्रुः खांडिक्यो यो जितस्त्वया ॥<br>
स चाह तं व्रजाम्येष प्रष्टुमात्मरिपुं मुने ॥ ४६-४५ ॥<br>
प्राप्त एव मया यज्ञे यदि मां स हनिष्यति ॥<br>
प्रायश्चित्तं स चेत्पृष्टो वदिष्यति रिपुर्मम ॥ ४६-४६ ॥<br>
ततश्चाविकलो योगो मुनिश्रेष्ट भविष्यति ॥<br>
इत्युक्त्वा रथमारुह्य कृष्णाजिनधरो नृपः ॥ ४६-४७ ॥<br>
वनं जगाम यत्रास्ते खांडिक्यः स महीपतिः ॥<br>
तमायांतं समालोक्य खांजडिक्यो रिपुमात्मनः ॥ ४६-४८ ॥<br>
प्रोवाच क्रोधताम्राक्षः समारोपितकार्मुकः ॥<br>
खांडिक्य उवाच ॥<br>
कृष्णाजिनत्वक्कवचभावेनास्मान्हनिष्यसि ॥ ४६-४९ ॥<br>
कृष्णाजिनधरे वेत्सि न मयि प्रहरिष्यति ॥<br>
मृगानां वद पृष्टेषु मूढ कृष्णाजिनं न किम् ॥ ४६-५० ॥<br>
येषां मत्वा वृथा चोग्राः प्रहिताः शितसायकाः ॥<br>
स त्वामहं हनिष्यामि न मे जीवन्विमोक्ष्यसे ॥ ४६-५१ ॥<br>
आतताय्यसि दुर्बुद्धे मम राज्यहरो रिपुः ॥<br>
केशिध्वज उवाच ॥<br>
खांडिक्य संशयं प्रष्टुं भवंतमहमागतः ॥ ४६-५२ ॥<br>
न त्वां हंतुं विचार्यतैत्कोपं बाणं च मुंच वा ॥<br>
ततः स मंत्रिभिः सार्द्धमेकांते सपुरोहितः ॥ ४६-५३ ॥<br>
मंत्रयामास खांडिक्यः सर्वैरेव महामतिः ॥<br>
तमूर्मंत्रिणो वध्यो रिपुरेष वशंगतः ॥ ४६-५४ ॥<br>
हतेऽत्र पृथिवी सर्वा तव वश्या भविष्यति ॥<br>
खांडिक्यश्चाह तान्सर्वानेवमेव न संशयः ॥ ४६-५५ ॥<br>
हते तु पृथिवी सर्वा मम वश्या भविष्यति ॥<br>
परलोकजयस्तस्य पृथिवी सकला मम ॥ ४६-५६ ॥<br>
न हन्मि चेल्लोकजयो मम वयत्वस्सुंधरा ॥<br>
परलोकजयोऽनंतः स्वल्पकालो महीजयः ॥ ४६-५७ ॥<br>
तस्मान्नैनं हनिष्येऽहं यत्पृच्छति वदामि तत् ॥<br>
ततस्तमभ्युपेत्याह खांडिक्यो जनको रिपुम् ॥ ४६-५८ ॥<br>
प्रष्टव्यं यत्त्वया सर्वं तत्पृच्छ त्वं वदाम्यहम् ॥<br>
ततः प्राह यथावृत्तं होमधेनुवधं मुने ॥ ४६-५९ ॥<br>
ततश्च तं स पप्रच्छ प्रायश्चित्तं हि तद्रूतम् ॥<br>
स चाचष्ट यथान्यायं मुने केशिध्वजाय तत् ॥ ४६-६० ॥<br>
प्रायश्चित्तमशेषं हि यद्वै तत्र विधीयते ॥<br>
विदितार्थः स तेनैवमनुज्ञातो महात्मना ॥ ४६-६१ ॥<br>
यागभूमिमुपागत्य चक्रे सर्वां क्रियां क्रमत् ॥<br>
क्रमेण विधिवद्यागं नीत्वा सोऽवभृथाप्लुतः ॥ ४६-६२ ॥<br>
कृतकृत्यस्ततो भूत्वा चिंतयामास पार्थिवः ॥<br>
पूजिता ऋत्विजः सर्वे सदस्या मानिता मया ॥ ४६-६३ ॥<br>
तथैवार्थिजनोऽप्यर्थोजितोऽभिमतैर्मया ॥<br>
यथाहं मर्त्यलोकस्य मया सर्वं विचष्टितम् ॥ ४६-६४ ॥<br>
अनिष्पन्नक्रियं चेतस्तथा न मम किं यथा ॥<br>
इत्थं तु चिंतयन्नेव सम्मार स महीपतिः ॥ ४६-६५ ॥<br>
खांडिक्याय न दत्तेति मया वैगुरुदक्षिणा ॥<br>
स जगाम ततो भूयो रथमारुह्य पार्थिवः ॥ ४६-६६ ॥<br>
स्वायंभुवः स्थितो यत्र खांडिक्योऽरण्यदुर्गमम् ॥<br>
खांडिक्योऽपि पुनर्द्दष्ट्वा तमायान्तं धृतायुधः ॥ ४६-६७ ॥<br>
तस्थौ हंतुं कृतमतिस्ममाह स पुनर्नृपः ॥<br>
अहं तु नापकाराय प्राप्तः खांडिक्य मा क्रुधः ॥ ४६-६८ ॥<br>
गुरोर्निष्कृतिदानाय मामवेहि सेमागतम् ॥<br>
निष्पादितो मया यागः सम्यक् त्वदुपदेशतः ॥ ४६-६९ ॥<br>
सोऽहं ते दातुमिच्छामि वृणीष्व गुरुदक्षिणाम् ॥<br>
इत्युक्तो मंत्रयामास स भूयो मंत्रिभिः सह ॥ ४६-७० ॥<br>
गुरोर्निष्कृतिकामोऽय किमयं प्रार्थ्यतां मया ॥<br>
तमूचुर्मंत्रिणो राज्यमशेषं याच्यतामयम् ॥ ४६-७१ ॥<br>
कृताभिः प्रार्थ्यते राज्यमनायासितसैनिकैः ॥<br>
प्राहस्य तानाह नृपः स खांडिक्यो महापतिः ॥ ४६-७२ ॥<br>
स्वल्पकालं महीराज्यं मादृशैः प्रार्थ्यते कथम् ॥<br>
एतमेतद्भंवतोऽत्र स्वार्थ साधनमंत्रिणः ॥ ४६-७३ ॥<br>
परमार्थः कथं कोऽत्र यूयं नात्र विचक्षणाः ॥<br>
इत्युक्त्वा समुपेत्यैंनं स तु केशिध्वजं नृपम् ॥ ४६-७४ ॥<br>
उवाच किमवश्यं त्वं दास्यसि गुरुदक्षिणाम् ॥<br>
बाढमित्येव तेनोक्तः खांडिक्यस्तमथाब्रवीत् ॥ ४६-७५ ॥<br>
भवानध्यात्मविज्ञानपरमार्थविचक्षणः ॥<br>
यदि चेद्दीयते मह्यं भवता गुरुनिष्क्रयः ॥ ४६-७६ ॥<br>
तत्क्लेशप्रशमायालं यत्कर्म तदुदीरय ॥<br>
केशिध्वज उवाच ॥<br>
न प्रार्थितं त्वया कस्मान्मम राज्यमकंटकम् ॥ ४६-७७ ॥<br>
राज्यलाभाः द्धि नास्त्यन्यत्क्षत्रियाणामतिप्रियम् ॥<br>
खांडिक्य उवाच ॥<br>
केशिध्वज निबोध त्वं मया न प्रार्थितं यतः ॥ ४६-७८ ॥<br>
राज्यमेतदशेषेण यन्न गृघ्रंति पंडिताः ॥<br>
क्षत्रियाणामयं धर्मो यत्प्रजापरिपालनम् ॥ ४६-७९ ॥<br>
वधश्च धर्मयुद्धेन स्वराज्यपरिपंथिनाम् ॥<br>
यत्राशक्तस्य मे दोषो नैवास्त्यपकृते त्वया ॥ ४६-८० ॥<br>
बंधायैव भवत्येषा ह्यविद्या चाक्रमोज्झिता ॥<br>
जन्मोपभोगलिप्सार्थमियं राज्यस्पृहा मम ॥ ४६-८१ ॥<br>
अन्येषां दोपजानेव धर्ममेवानुरुध्यते ॥<br>
न याच्ञा क्षत्रबंधूनां धर्मायैतत्सतां मतम् ॥ ४६-८२ ॥<br>
अतो न याचित राज्यमविद्यांतर्गतं तव ॥<br>
राज्यं गृध्नंति विद्वांसो ममत्वाकृष्टचेतसः ॥ ४६-८३ ॥<br>
अहंमानमह्य पानमदमत्ता न मादृशाः ॥<br>
केशिध्वज उवाच ॥<br>
अहं च विद्यया मृत्युं तर्तुकामः करोमि वै ॥ ४६-८४ ॥<br>
राज्यं यज्ञांश्च विविधान्भोगे पुण्यक्षयं तथा ॥<br>
तदिदं ते मनो दिष्ट्या विवेकैश्चर्यतां गतम् ॥ ४६-८५ ॥<br>
श्रूयतां चाप्यविद्यायाः स्वरूपं कुलनंदन ॥<br>
अनात्मन्यात्मबुद्धिर्या ह्यस्वे स्वविषया मतिः ॥ ४६-८६ ॥<br>
अविद्यातरुसंन्भूतं बीजमेतद्द्विधा स्थितम् ॥<br>
पंचभूतात्मके देहे देही मोहतमोवृत्तः ॥ ४६-८७ ॥<br>
अहमेतदितीत्युञ्चैः कुरुते कुमतिर्मतिम् ॥<br>
आकाशवाय्वग्रिजलपृथिवीभिः पृथक् स्थिते ॥ ४६-८८ ॥<br>
आत्मन्यात्ममयं भावं कः करोति कलेवरे ॥<br>
कलेवरोपभोग्यं हि गृहक्षेत्रादिकं च यत् ॥ ४६-८९ ॥<br>
अदेहे ह्यात्मनि प्राज्ञो ममेदमिति मन्यते ॥<br>
इत्थं च पुत्रपौत्रेषु तद्देहोत्पादितेषु च ॥ ४६-९० ॥<br>
करोति पंडितः स्वाम्यमनात्मनि कलेवरे ॥<br>
सर्वदेहोपभोगाय कुरुते कर्म मानवः ॥ ४६-९१ ॥<br>
देहं चान्यद्यदा पुंसस्सदा बंधाय तत्परम् ॥<br>
मृण्मयं हि यथा गेहं लिप्यते वै मृदंभसा ॥ ४६-९२ ॥<br>
पार्थिवोऽयं तथा देहो मृदंभोलेपनस्थितिः ॥<br>
पंचभोगात्मकैर्भोगैः पंचभोगात्मकं वपुः ॥ ४६-९३ ॥<br>
आप्यायते यदि ततः पुंसो गर्वोऽत्र किंकृतः ॥<br>
अनेकजन्मसाहस्त्रं ससारपदवीं व्रजन् ॥ ४६-९४ ॥<br>
मोहश्रमं प्रयातोऽसौ वासनारेणुगुंठितः ॥<br>
प्रक्षाल्यते यदा सौम्य रेणुर्ज्ञानोष्णवारिणा ॥ ४६-९५ ॥<br>
तदा संसारपांथस्य याति मोहश्रमः शमम् ॥<br>
मोहश्रमे शमं याते स्वच्छांतःकरणः पुमान् ॥ ४६-९६ ॥<br>
अनन्यातिशयाधारः परं निर्वाणमृच्छति ॥<br>
निर्वाणमय एवायमात्मा ज्ञानमयोऽमलः ॥ ४६-९७ ॥<br>
दुःखाज्ञानमया धर्माः प्रकृतेस्ते तुनात्मनः ॥<br>
जलस्य नाग्निना संगः स्थालीसंगात्तथापि हि ॥ ४६-९८ ॥<br>
शब्दोद्रेकादिकान्धर्मान्करोति हि यथा बुधः ॥<br>
तथात्मा प्रकृतेः संगादहंमानादिदूषितः ॥ ४६-९९ ॥<br>
भजते प्राकृतान्धर्मान्न्यस्तस्तंभो हि सोऽव्ययः ॥<br>
तदेतत्कथितं बीजमविद्याया मया तव ॥ ४६-१०० ॥<br>
क्लेशानां च क्षयकरं योगादन्यन्न विद्यते ॥ ४६-१०१ ॥<br>
इति श्रीबृहन्नारदीयपुराणे पूर्वभागे बृहदुपाख्याने द्वितीयपादे षट्चत्वारिंशत्तमोऽध्यायः ॥<br>
<br>
