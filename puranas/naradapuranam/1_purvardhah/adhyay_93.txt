 ब्रह्मोवाच ।।<br>
श्रृणु पुत्र प्रवक्ष्यामि पुराणं पद्मसंज्ञकम् ।।<br>
महत्पुण्यप्रदं नॄणां श्रृण्वतां पठतां मुदा ।। १ ।।<br>
यथा चंचेंद्रियः सर्वः शरीरीति निगद्यते ।।<br>
तथेदं पंचभिः खंडैरुदितं पापनाशनम् ।। २ ।।<br>
पुलस्त्येन तु भीष्माय सृष्ट्यादिक्रमतो द्विज ।।<br>
नानाख्यानेतिहासाद्यैर्यत्रोक्तो धर्मविस्तरः ।। ३ ।।<br>
पुष्करस्य च माहात्म्यं विस्तरेण प्रकीर्तितम् ।।<br>
ब्रह्मयज्ञविधानं च वेदपाठादिलक्षणम् ।। ४ ।।<br>
दानानां कीर्तनं यत्र व्रतानां च पृथक्पृथक् ।।<br>
विवाहः शैलजायाश्चतारकाख्यानकं महत् ।। ५ ।।<br>
माहात्म्यं च गवादीनां कीर्तितं सर्वपुण्यदम् ।।<br>
कालकेयादिदैत्यानां वधो यत्र पृथक्पृथक् ।। ६ ।।<br>
ग्रहाणामर्चनं दानं यत्र प्रोक्तं द्विजोत्तम ।।<br>
तत्सृष्टिखंडमुद्दिष्टं व्यासेन सुमहात्मना ।। ७ ।।<br>
पितृमात्रादिपूज्यत्वे शिवशर्मकथा पुरा ।।<br>
सुव्रतस्य कथा पश्चाद्वृत्रस्य च वधस्तथा ।। ८ ।।<br>
पृथोर्वैनस्य चाख्यानं सुनूथायाः कथा तथा ।।<br>
सुकलाख्यानकं चैव धर्माख्यानं ततः परम् ।। ९ ।।<br>
पितृशुश्रूषणाख्यानं नहुषस्य कथा ततः ।।<br>
ययातिचरितं चैव गुरुतीर्थनिरूपणम् ।। १० ।।<br>
राज्ञा जैमिनिसंवादो बह्वाश्चर्य्यकथायुतः ।।<br>
कथा ह्यशोकसुंदर्याहुंडदैत्यवधान्विता ।। ११ ।।<br>
कामोदाख्यानकं तत्र विहुंडवधसंयुतम् ।।<br>
कुंजलस्य च संवादश्च्यवनेन महात्मना ।। १२ ।।<br>
सिद्धाख्यानं ततः प्रोक्तं खंडस्यास्य फलोहनम् ।।<br>
सूतशौनकसंवादं भूमिखंडमिदं स्मृतम् ।। १३ ।।<br>
ब्रह्माण्डोत्पत्तिरुदिता यत्रर्षिभिश्च सौतिना ।।<br>
सभूमिलोकसंस्थानं तीर्थाख्यानं ततः परम् ।। १४ ।।<br>
नर्मदोत्पत्तिकथनं तत्तीर्थानां कथाः पृथक् ।।<br>
कुरुक्षेत्रादितीर्थानां कथा पुण्या प्रकीर्तिता ।। १५ ।।<br>
कालिंदीपुण्यकथनं काशीमाहात्म्यवर्णनम् ।।<br>
गयायाश्चैव माहात्म्यं प्रयागस्य च पुण्यकम् ।। १६ ।।<br>
वर्णाश्रमानुरोधेन कर्मयोगनिरूपणम् ।।<br>
व्यासजमिनिसंवादः पुण्यकर्मकथान्वितः ।। १७ ।।<br>
समुद्रमथनाख्यानं व्रताख्यानं ततः परम् ।।<br>
ऊर्ज्जपंचाहमाहाम्यं स्तोत्रं सर्वापराधनुत् ।। १८ ।।<br>
एतत्स्वर्गाभिधं विप्र सर्वपातकनाशनम् ।।<br>
रामाश्वमेधं प्रथमं रामराज्याभिषेचनम् ।। १९ ।।<br>
अगस्त्याद्यागमश्चैव पौलस्त्यान्वयकीर्त्तनम् ।।<br>
अश्वमेधोपदेशश्च हयचर्या ततः परम् ।। २० ।।<br>
नानाराजकथाः पुण्या जगन्नाथानुवर्णनम् ।।<br>
वृन्दावनस्य माहात्म्यं सर्वपापप्रणाशनम् ।। २१ ।।<br>
नित्यलीलानुकथनं यत्र कृष्णावतारिणः ।।<br>
माधवस्नानमाहात्म्यं स्नानदानार्चने फलम् ।। २२ ।।<br>
धरावराहसंवादो यमब्रह्मणयोः कथा ।।<br>
संवादो राजदूतानां कृष्णस्तोत्रनिरूपणम् ।। २३ ।।<br>
शिवशंभुसमायोगी दधीचाख्यानकं ततः ।।<br>
भस्ममाहात्म्यमतुलं शिवमाहात्म्यमुत्तमम् ।। २४ ।।<br>
देवरातसुताख्यानं पुराणज्ञप्रशंसनम् ।।<br>
गौतमाख्यानकं चैव शिवगीता ततः स्मृता ।। २५ ।।<br>
कल्पांतरे रामकथा भारद्वाजाश्रमस्थिता ।।<br>
पातालखंडमेतद्धि श्रृण्वतां पठतां सदा ।। २६ ।।<br>
सर्वपापप्रशमनं सर्वाभीष्टफलप्रदम् ।।<br>
पर्वताख्यानकं पूर्वं गौर्थै प्रोक्तं शिवेन वै ।। २७ ।।<br>
जालंधरकथा पश्चाच्छ्रीशैलाद्यनुकीर्तनम् ।।<br>
सगरस्य कथा पुण्या ततः परमुदीरितम् ।। २८ ।।<br>
गंगाप्रयागकाशीनां गयायाश्चाधिपुण्यकम् ।।<br>
अन्नादि दानमाहात्म्यं तन्महाद्वादशीव्रतम् ।। २९ ।।<br>
चतुर्विंशैकादशीनां माहात्म्यं पृथगीरितम् ।।<br>
विष्णुधर्मसमाख्यानं विष्णुनामसहस्रकम् ।। ३० ।।<br>
कार्तिकव्रतमाहात्म्यं माघस्नानफलं ततः ।।<br>
जम्बृद्वीपस्य तीर्थानां माहात्म्यं पापनाशनम् ।। ३१ ।।<br>
साभ्रमत्याश्च माहात्म्यं नृसिंहोत्पत्तिवर्णनम् ।।<br>
देवशर्मादिकाख्यानं गीतामाहात्म्यवर्णनम् ।। ३२ ।।<br>
भक्त्याख्यानं च माहात्म्यं श्रीमद्भागवतस्य ह ।।<br>
इन्द्रप्रस्थस्य माहात्म्यं बहुतीर्थकथान्वितम् ।। ३३ ।।<br>
मन्त्ररत्नाभिधानं च त्रिपाद्भूत्यनुवर्णनम् ।।<br>
अवतारकथाः पुण्या मत्स्यादीनामतः परम् ।। ३४ ।।<br>
रामनामशतं दिव्यं तन्माहात्म्यं च वाडव ।।<br>
परीक्षणं च भृगुणा श्रीविष्णोर्वैभवस्य च ।। ३५ ।।<br>
इत्येतदुत्तरं खण्डं पंचमं सर्वपुण्यदम् ।।<br>
पंचखंडयुतं पाद्मं यः श्रृणोति नरोत्तमः ।। ३६ ।।<br>
स लभेद्वैष्णवं धाम भुक्त्वा भोगानिहेप्सितान् ।।<br>
एतद्वै पंचपंचाशत्सहस्रं पद्मसंज्ञकम् ।। ३७ ।।<br>
पुराणं लेखयित्वा वै ज्येष्ठ्यां स्वर्णाब्जसंयुतम् ।।<br>
यः प्रदद्यात्सुसत्कृत्य पुराणज्ञाय मानद ।। ३८ ।।<br>
स याति वैष्णवं धाम सर्वदेवनमस्कृतः ।।<br>
पद्मानुक्रमणीमेतां यः पठेच्छृणुयात्तथा ।। ३९ ।।<br>
सोऽपि पद्मपुराणस्य लभेच्छ्रवणजं फलम् ।। ४० ।।<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे पद्मपुराणानुक्रमणिकावर्णनं नाम त्रिनवतितमोऽध्यायः ।। ९३ ।। 