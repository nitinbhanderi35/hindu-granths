<br>
श्रीशौनक उवाच ।।<br>
साधु सूत महाभागः जगदुद्धारकारकम् ।।<br>
महातंत्रविधानं नः कुमारोक्तं त्वयोदितम् ।। ८३-१ ।।<br>
<br>
अलभ्यमेतत्तंत्रेषु पुराणेष्वपि मानद ।।<br>
यदिहोदितमस्मभ्यं त्वयातिकरुणात्मना ।। ८३-२ ।।<br>
<br>
नारदो भगवान्सूत लोकोद्धरणतत्परः ।।<br>
भूयः पप्रच्छ किं साधो कुमारं विदुषां वरम् ।। ८३-३ ।।<br>
<br>
सूत उवाच ।।<br>
श्रुत्वा स नारदो विप्राः युग्मनामसहस्रकम् ।।<br>
सनत्कुमारमप्याह प्रणम्य ज्ञानिनां वरम् ।। ८३-४ ।।<br>
<br>
नारद उवाच ।।<br>
ब्रह्मंस्त्वया समाख्याता विधयस्तंत्रचोदिताः ।।<br>
तत्रापि कृष्णमंत्राणां वैभवं ह्युदितं महत् ।। ८३-५ ।।<br>
<br>
या तत्र राधिकादेवी सर्वाद्या समुदाहृता ।।<br>
तस्या अंशावताराणां चरितं मंत्रपूर्वकम् ।। ८३-६ ।।<br>
<br>
तंत्रोक्तं वद सर्वज्ञ त्वामहं शरणं गतः ।।<br>
शक्तेस्तंत्राण्यनेकानि शिवोक्तानि मुनीश्वर ।। ८३-७ ।।<br>
<br>
यानि तत्सारमुद्धृत्य साकल्येनाभिधेहि नः ।।<br>
तच्छ्रुत्वा वचनं तस्य नारदस्य महात्मनः ।। ८३-८ ।।<br>
<br>
सनत्कुमारः प्रोवाच स्मृत्वा राधापदांबुजम् ।।<br>
<br>
सनत्कुमार उवाच ।।<br>
श्रृणु नारद वक्ष्यामि राधांशानां समुद्भवम् ।। ८३-९ ।।<br>
<br>
शक्तीनां परमाश्चर्यं मंत्रसाधनपूर्वकम् ।।<br>
या तु राधा मया प्रोक्ता कृष्णार्द्धांगसमुद्भवा ।। ८३-१० ।।<br>
<br>
गोलोकवासिनी सा तु नित्या कृष्णसहायिनी ।।<br>
तेजोमंडलमध्यस्था दृश्यादृश्यस्वरूपिणी ।। ८३-११ ।।<br>
<br>
कदाचित्तु तया सार्द्धं स्थितस्य मुनिसत्तम ।।<br>
कृष्णस्य वामभागात्तु जातो नारायणः स्वयम् ।। ८३-१२ ।।<br>
<br>
राधिकायाश्च वामांगान्महालक्ष्मीर्बभूव ह ।।<br>
ततः कृष्णो महालक्ष्मीं दत्त्वा नारायणाय च ।। ८३-१३ ।।<br>
<br>
वैकुंठे स्थापयामास शश्वत्पालनकर्मणि ।।<br>
अथ गोलोकनाथस्य लोम्नां विवरतो मुने ।। ८३-१४ ।।<br>
<br>
जातुश्चासंख्यगोपालास्तेजसा वयसा समाः ।।<br>
प्राणतुल्यप्रियाः सर्वे बभूवुः पार्षदा विभोः ।। ८३-१५ ।।<br>
<br>
राधांगलोमकूपेभ्ये बभूवुर्गोपकन्यकाः ।।<br>
राधातुल्याः सर्वतश्च राधादास्यः प्रियंवदाः ।। ८३-१६ ।।<br>
<br>
एतस्मिन्नंतरे विप्र सहसा कृष्णदेहतः ।।<br>
आविर्बभूव सा दुर्गा विष्णुमाया सनातनी ।। ८३-१७ ।।<br>
<br>
देवीनां बीजरूपां च मूलप्रकृतिरीश्वरी ।।<br>
परिपूर्णतमा तेजः स्वरूपा त्रिगुणात्मिका ।। ८३-१८ ।।<br>
<br>
सहस्रभुजसंयुक्ता नानाशस्त्रा त्रिलोचना ।।<br>
या तु संसारवृक्षस्य बीजरूपा सनातनी ।। ८३-१९ ।।<br>
<br>
रत्नसिंहासनं तस्यै प्रददौ राधिकेश्वरः ।।<br>
एतस्मिन्नंतरे तत्र सस्त्रीकस्तु चतुर्मुखः ।। ८३-२० ।।<br>
<br>
ज्ञानिनां प्रवरः श्रीमान् पुमानोंकारमुच्चरन् ।।<br>
कमंडलुधरो जातस्तपस्वी नाभितो हरेः ।। ८३-२१ ।।<br>
<br>
स तु संस्तूय सर्वेशं सावित्र्या भार्यया सह ।।<br>
निषसादासने रम्ये विभोस्तस्याज्ञया मुने ।। ८३-२२ ।।<br>
<br>
अथ कृष्णो महाभाग द्विधारूपो बभूव ह ।।<br>
वामार्द्धांगो महादेवो दक्षार्द्धो गोपिकापतिः ।। ८३-२३ ।।<br>
<br>
पंचवक्त्रस्त्रिनेत्रोऽसौ वामार्द्धागो मुनीश्वः ।।<br>
स्तुत्वा कृष्णं समाज्ञप्तो निषसाद हरेः पुरः ।। ८३-२४ ।।<br>
<br>
अथ कृष्णश्चतुर्वक्त्रं प्राह सृष्टिं कुरु प्रभो ।।<br>
सत्यलोके स्थितो नित्यंगच्छ मांस्मर सर्वदा ।। ८३-२५ ।।<br>
<br>
एवमुक्तस्तु हरिणा प्रणम्य जगदीश्वरम् ।। <br>
जगाम भार्यया साकं स तु सृष्टिं करोति वै ।। ८३-२६ ।।<br>
<br>
पितास्माकं मुनिश्रेष्ठ मानसीं कल्पदैहिकीम् ।।<br>
ततः पश्चात्पंचवक्त्रं कृष्णं प्राह महामते ।। ८३-२७ ।।<br>
<br>
दुर्गां गृहाण विश्वेश शिवलोके तपश्वर ।।<br>
यावत्सृष्टिस्तदंते तु लोकान्संहर सर्वतः ।। ८३-२८ ।।<br>
<br>
सोऽपि कृष्णं नमस्तृत्य शिवलोकं जगाम ह ।।<br>
ततः कालांतरे ब्रह्मन्कृष्णस्य परमात्मनः ।। ८३-२९ ।।<br>
<br>
वक्त्रात्सरस्वती जाता वीणापुस्तकधारिणी ।।<br>
तामादिदेश भगवान् वैकुंठं गच्छ मानदे ।। ८३-३० ।।<br>
<br>
लक्ष्मीसमीपे तिष्ठ त्वं चतुर्भुजसमाश्रया ।।<br>
सापि कृष्णं नमस्कृत्य गता नारायणांतिकम् ।। ८३-३१ ।।<br>
<br>
एवं पञ्चविधा जाता सा राधा सृष्टिकारणम् ।।<br>
आसां पूर्णस्वरूपाणां मंत्रध्यानार्चनादिकम् ।। ८३-३२ ।।<br>
<br>
वदामि श्रृणु विप्रेद्रं लोकानां सिद्धिदायकम् ।।<br>
तारः क्रियायुक् प्रतिष्ठा प्रीत्याढ्या च ततः परम् ।। ८३-३३ ।।<br>
<br>
ज्ञानामृता क्षुधायुक्ता वह्निजायांतकतो मनुः ।।<br>
सुतपास्तु ऋषिश्छन्दो गायत्री देवता मनोः ।। ८३-३४ ।।<br>
<br>
राधिका प्रणवो बीजं स्वाहा शक्तिरुदाहृता ।।<br>
षडक्षरैः षडंगानि कुर्याद्विन्दुविभूषितैः ।। ८३-३५ ।।<br>
<br>
ततो ध्यायन्स्वहृदये राधिकां कृष्णभामिनीम् ।।<br>
श्वेतचंपकवर्णाभां कोटिचन्द्रसमप्रभाम् ।। ८३-३६ ।।<br>
<br>
शरत्पार्वणचन्द्रास्यां नीलेंदीवरलोचनाम् ।।<br>
सुश्रोणीं सुनितंबां च पक्वबिंबाधरांबराम् ।। ८३-३७ ।।<br>
<br>
मुक्ताकुंदाभदशनां वह्निशुद्धांशुकान्विताम् ।।<br>
रत्नकेयूरवलयहारकुण्डलशोभिताम् ।। ८३-३८ ।।<br>
<br>
गोपीभिः सुप्रियाभिश्च सेवितां श्वेतचामरैः ।।<br>
रासमंडलमध्यस्थां रत्नसिंहासनस्थिताम् ।। ८३-३९ ।।<br>
<br>
ध्यात्वा पुष्पांजलिं क्षिप्त्वा पूजयेदुपचारकैः ।।<br>
लक्षषट्कं जपेन्मंत्रं तद्दशांशं हुनेत्तिलैः ।। ८३-४० ।।<br>
<br>
आज्याक्तैर्मातृकापीठे पूजा चावरणैः सह ।।<br>
षट्कोणेषु षडंगानि तद्बाह्येऽष्टदले यजेत् ।। ८३-४१ ।।<br>
<br>
मालावतीं माधवीं च रत्नमालां सुशीलिकाम् ।।<br>
ततः शशिकलां पारिजातां पद्मावतीं तथा ।। ८३-४२ ।।<br>
<br>
सुंदरीं च क्रमात्प्राच्यां दिग्विदिक्षु ततो बहिः ।।<br>
इन्द्राद्यान्सायुधानिष्ट्वा विनियोगांस्तु साधयेत् ।। ८३-४३ ।।<br>
<br>
राधा कृष्णप्रिया रासेश्वरी गोपीगणाधिपा ।।<br>
निर्गुणा कृष्णपूज्या च मूलप्रकृतिरीश्वरी ।। ८३-४४ ।।<br>
<br>
सर्वेश्वरी सर्वपूज्या वैराजजननी तथा ।।<br>
पूर्वाद्याशासु रक्षंतु पांतु मां सर्वतः सदा ।। ८३-४५ ।।<br>
<br>
त्वं देवि जगतां माता विष्णुमाया सनातनी ।।<br>
कृष्णमायादिदेवी च कृष्णप्राणाधिके शुभे ।। ८३-४६ ।।<br>
<br>
कष्णभक्तिप्रदे राधे नमस्ते मंगलप्रदे ।।<br>
इति सम्प्रार्थ्य सर्वेशीं स्तुत्वा हृदि विसर्जयेत् ।। ८३-४७ ।।<br>
<br>
एवं यो भजते राधां सर्वाद्यां सर्वमंगलाम् ।।<br>
भुक्त्वेह भोगानखिलान्सोऽन्ते गोलोकमाप्नुयात् ।। ८३-४८ ।।<br>
<br>
अथ तुभ्यं महालक्ष्म्या विधानं वच्मि नारद ।।<br>
यदाराधनतो भूयात्साधको भुक्तिमुक्तिमान् ।। ८३-४९ ।।<br>
<br>
लक्ष्मीमायाकामवाणीपूर्वा कमलवासिनी ।।<br>
ङेंता वह्निप्रियांतोऽयं मंत्रकल्पद्रुमः परः ।। ८३-५० ।।<br>
<br>
ऋषिर्नारायणश्चास्य छन्दो हि जगती तथा ।।<br>
देवता तु महालक्ष्मीर्द्विद्विवर्णैः षडंगकम् ।। ८३-५१ ।।<br>
<br>
श्वेतचंपकवर्णाभां रत्नभूषणभूषिताम् ।।<br>
ईषद्धास्यप्रसन्नास्यां भक्तानुग्रहकातराम् ।। ८३-५२ ।।<br>
<br>
बिभ्रतीं रत्नमालां च कोटिचंद्रसमप्रभाम् ।।<br>
ध्यात्वा जपेदर्कलक्षं पायसेन दशांशतः ।। ८३-५३ ।।<br>
<br>
जुहुयादेधिते वह्नौ श्रीदृकाष्टैः समर्चयेत् ।।<br>
नवशक्तियुते पीठे ह्यंगैरावरणैः सह ।। ८३-५४ ।।<br>
<br>
विभूतिरुन्नतिः कांतिः सृष्टिः कीर्तिश्च सन्नतिः ।।<br>
व्याष्टिरुत्कृष्टिर्ऋद्धिश्च संप्रोक्ता नव शक्तयः ।। ८३-५५ ।।<br>
<br>
अत्रावाह्य च मूलेन मूर्तिं संकल्प्य साधकः ।।<br>
षट् कोणेषु षडंगानि दक्षिणे तु गजाननम् ।। ८३-५६ ।।<br>
<br>
वामे कुसुमधन्वानं वसुपत्रे ततो यजेत् ।।<br>
उमां श्रीं भारतीं दुर्गां धरणीं वेदमातरम् ।। ८३-५७ ।।<br>
<br>
देवीमुषां च पूर्वादौ दिग्विदिक्षु क्रमेण हि ।।<br>
जह्नुसूर्यसुते पूज्ये पादप्रक्षालनोद्यते ।। ८३-५८ ।।<br>
<br>
शंखपद्मनिधी पूज्यौ पार्श्वयोर्घृतचामरौ ।।<br>
धृतातपत्रं वरुणं पूजयेत्पश्चिमे ततः ।। ८३-५९ ।।<br>
<br>
संपूज्य राशीन्परितो यथास्थानं नवग्रहान् ।।<br>
चतुर्दन्तैरावतादीन् दिग्विदिक्षु ततोऽर्चयेत् ।। ८३-६० ।।<br>
<br>
तद्बहिर्लोकपालांश्च तदस्त्राणि च तद्बहिः ।।<br>
दूर्वाभिराज्यसिक्ताभिर्जुहुयादायुषे नरः ।। ८३-६१ ।।<br>
<br>
गुडूचीमाज्यसंसिक्तां जुहुयात्सप्तवासरम् ।।<br>
अषअटोत्तरसहस्रं यः स जीवेच्छरदां शतम् ।। ८३-६२ ।।<br>
<br>
हुत्वा तिलान्घृताभ्यक्तान्दीर्घमायुष्यमाप्नुयात् ।।<br>
आरभ्यार्कदिनं मंत्री दशाहं घृतसंप्लुतः ।। ८३-६३ ।।<br>
<br>
जुहुयादर्कसमिधः शरीरारोग्यसिद्धये ।।<br>
शालिभिर्जुह्वतो नित्यमष्टोत्तरसहस्रकम् ।। ८३-६४ ।।<br>
<br>
अचिरादेव महती लक्ष्मी संजायते ध्रुवम् ।।<br>
उषाजा जीनालिकेररजोभिर्गृतमिश्रितैः ।। ८३-६५ ।।<br>
<br>
हुनेदष्टोत्तरशतं पायसाशी तु नित्यशः ।।<br>
मण्डलाज्जायते सोऽपि कुबेर इव मानवः ।। ८३-६६ ।।<br>
<br>
हविषा गुडमिश्रेण होमतो ह्यन्नवान्भवेत् ।।<br>
जपापुष्पाणि जुहुयादष्टोत्तरसहस्रकम् ।। ८३-६७ ।।<br>
<br>
तांबूलरससंमिश्रं तद्भस्मतिलकं चरेत् ।।<br>
चतुर्णामपि वर्णानां मोहनाय द्विजोत्तमः ।। ८३-६८ ।।<br>
<br>
एवं यो भजते लक्ष्मीं साधकेंद्रो मुनीश्वर ।।<br>
सम्पदस्तस्य जायंते महालक्ष्मीः प्रसीदति ।। ८३-६९ ।।<br>
<br>
देहांते वैष्णवं धाम लभते नात्र संशयः ।।<br>
या तु दुर्गा द्विजश्रेष्ठ शिवलोकं गता सती ।। ८३-७० ।।<br>
<br>
सा शिवाज्ञामनुप्राप्य दिव्यलोकं विनिर्ममे ।।<br>
देवीलोकेति विख्यातं सर्वलोकविलक्षणम् ।। ८३-७१ ।।<br>
<br>
तत्र स्थिता जगन्माता तपोनियममास्थिता ।।<br>
विविधान् स्वावतारान्हि त्रिकाले कुरुतेऽनिशम् ।। ८३-७२ ।।<br>
<br>
मायाधिका ह्लादिनीयुक् चन्द्राढ्या सर्गिणी पुनः ।।<br>
प्रतिष्ठा स्मृतिसंयुक्ता क्षुधया सहिता पुनः ।। ८३-७३ ।।<br>
<br>
ज्ञानामृता वह्निजायांतस्ताराद्यो मनुर्मतः ।।<br>
ऋषिः स्याद्वामदेवोऽस्य छंदो गायत्रमीरितम् ।। ८३-७४ ।।<br>
<br>
देवता जगतामादिर्दुर्गा दुर्गतिनाशिनी ।। <br>
ताराद्येकैकवर्णेन हृदयादित्रयं मतम् ।। ८३-७५ ।।<br>
<br>
त्रिभिर्वर्मेक्षण द्वाभ्यां सर्वैरस्त्रमुदीरितम् ।।<br>
महामरकतप्रख्यां सहस्रभुजमंडिताम् ।। ८३-७६ ।।<br>
<br>
नानाशस्त्राणि दधतीं त्रिनेत्रां शशिशेखराम् ।।<br>
कंकणांगदहाराढ्यां क्वणन्नूपुरकान्विताम् ।। ८३-७७ ।।<br>
<br>
किरीटकुंडलधरां दुर्गां देवीं विचिंतयेत् ।। ८३-७८ ।।<br>
<br>
वसुलक्षं जपेन्मंत्रं तिलैः समधुरैर्हुनेत ।।<br>
पयोंऽधसा वा सहस्रं नवपद्मात्मके यजेत् ।। ८३-७९ ।।<br>
<br>
प्रभा माया जया सूक्ष्मा विशुद्धानं दिनी पुनः ।।<br>
सुप्रभा विजया सर्वसिद्धिदा पीठशक्तयः ।। ८३-८० ।।<br>
<br>
अद्भिर्ह्रस्वत्रयक्लीबरहितैः पूजयेदिमाः ।।<br>
प्रणवो वज्रनखदंष्ट्रायुधाय महापदात् ।। ८३-८१ ।।<br>
<br>
सिंहाय वर्मास्त्रं हृञ्च प्रोक्तः सिंहमनुर्मुने ।।<br>
दद्यादासनमेतेन मूर्तिं मूलेन कल्पयेत् ।। ८३-८२ ।।<br>
<br>
अङ्गावृर्त्तिं पुराभ्यार्च्य शक्तीः पत्रेषु पूजयेत् ।।<br>
जया च विजया कीर्तिः प्रीतिः पश्चात्प्रभा पुनः ।। ८३-८३ ।।<br>
<br>
श्रद्धा मेधा श्रुतिश्चैवस्वनामाद्यक्षरादिकाः ।।<br>
पत्राग्रेष्वर्चयेदष्टावायुधानि यथाक्रमात् ।। ८३-८४ ।।<br>
<br>
शंखचक्रगदाखङ्गपाशांकुशशरान्धनुः ।।<br>
लोकेश्वरांस्ततो बाह्ये तेषामस्त्राण्यनंतरम् ।। ८३-८५ ।।<br>
<br>
इत्थं जपादिभिर्मंत्री मंत्रे सिद्धे विधानवित् ।।<br>
कुर्यात्प्रयोगानमुना यथा स्वस्वमनीषितान् ।। ८३-८६ ।।<br>
<br>
प्रतिष्ठाप्य विधानेन कलशान्नवशोभनान् ।।<br>
रत्नहेमादिसंयुक्तान्घटेषु नवसु स्थितान् ।। ८३-८७ ।।<br>
<br>
मध्यस्थे पूजयेद्देवीमितरेषु जयादिकाः ।।<br>
संपूज्य गन्धपुष्पाद्यैरभिषिंचेन्नराधिपम् ।। ८३-८८ ।।<br>
<br>
राजा विजयते शत्रून्योऽधिको विजयश्रियम् ।।<br>
प्राप्नोत्रोगो दीर्घायुः सर्वव्याधिविवर्जितः ।। ८३-८९ ।।<br>
<br>
वन्ध्याभिषिक्ता विधिनालभते तनयं वरम् ।।<br>
मन्त्रेणानेन संजप्तमाज्यं क्षुद्रग्रहापहम् ।। ८३-९० ।।<br>
<br>
गर्भिणीनां विशेषेण जप्तं भस्मादिकं तथा ।।<br>
जृंभश्वासे तु कृष्णस्य प्रविष्टेराधिकामुखम् ।। ८३-९१ ।।<br>
<br>
या तु देवी समुद्भूता वीणापुस्तकधारिणी ।।<br>
तस्या विधानं विप्रेंद्र श्रृणु लोकोपकारकम् ।। ८३-९२ ।।<br>
<br>
प्रणवो वाग्भवं माया श्रीः कामः शक्तिरीरिता ।।<br>
सरस्वती चतुर्थ्यंता स्वाहांतो द्वादशाक्षरः ।। ८३-९३ ।।<br>
<br>
मनुर्नारायण ऋषिर्विराट् छन्दः समीरितम् ।।<br>
महासरस्वती चास्य देवता परिकीर्तिता ।। ८३-९४ ।।<br>
<br>
वाग्भवेन षडंगानि कृत्वा वर्णान्न्यसेद् बुधः ।।<br>
ब्रह्मरंध्रे न्यसेत्तारं लज्जां भ्रूमध्यगां न्यसेत् ।। ८३-९५ ।।<br>
<br>
मुखनासादिकर्णेषु गुदेषु श्रीमुखार्णकान् ।।<br>
ततो वाग्देवतां ध्यायेद्वीणापुस्तकधारिणीम् ।। ८३-९६ ।।<br>
<br>
कर्पूरकुंदधवलां पूर्णचंद्रोज्ज्वलाननाम् ।।<br>
हंसाधिरूढां भालेंदुदिव्यालंकारशोभिताम् ।। ८३-९७ ।।<br>
<br>
जपेद्द्वादशलक्षाणि तत्सहस्रं सितांबुजैः ।।<br>
नागचंपकपुष्पैर्वा जुहुयात्साधकोत्तमः ।। ८३-९८ ।।<br>
<br>
मातृकोक्ते यजेत्पीठे वक्ष्यमाणक्रमेण ताम् ।।<br>
वर्णाब्जेनासनं दद्यान्मूर्तिं मूलेन कल्पयेत् ।। ८३-९९ ।।<br>
<br>
देव्या दक्षिणतः पूज्या संस्कृता वाङ्मयी शुभा ।।<br>
प्राकृता वामतः पूज्या वाङ्मयीसर्वसिद्धिदा ।। ८३-१०० ।।<br>
<br>
पूर्वमंगानि षट्कोणे प्रज्ञाद्याः प्रयजेद्बहिः ।।<br>
प्रज्ञा मेधा श्रुतिः शक्तिः स्मृतिर्वागीश्वरी मतिः ।। ८३-१०१ ।।<br>
<br>
स्वस्तिश्चेति समाख्याता ब्रह्माद्यास्तदनंतरम् ।।<br>
लोकेशानर्चयेद्भूयस्तदस्त्राणि च तद्बहिः ।। ८३-१०२ ।।<br>
<br>
एवं संपूज्य वाग्देवीं साक्षाद्वाग्वल्लभो भवेत् ।।<br>
ब्रह्मचर्यरतः शुद्धः शुद्धदंतनखा दिकः ।। ८३-१०३ ।।<br>
<br>
संस्मरन् सर्ववनिताः सततं देवताधिया ।।<br>
कवित्वं लभते धीमान् मासैर्द्वादशभिर्ध्रुवम् ।। ८३-१०४ ।।<br>
<br>
पीत्वा तन्मंत्रितं तोयं सहस्रं प्रत्यहं मुने ।।<br>
महाकविर्भवेन्मंत्री वत्सरेण न संशयः ।। ८३-१०५ ।।<br>
<br>
उरोमात्रोदके स्थित्वा ध्यायन्मार्तंडमंडले ।।<br>
स्थितां देवीं प्रतिदिनं त्रिसहस्रं जपेन्मनुम् ।। ८३-१०६ ।।<br>
<br>
लभते मंडलात्सिद्धिं वाचामप्रतिमां भुवि ।।<br>
पालाशबिल्वकुसुमैर्जुहुयान्मधुरोक्षितैः ।। ८३-१०७ ।।<br>
<br>
समिद्भिर्वा तदुत्थाभिर्यशः प्राप्नोति वाक्पतेः ।।<br>
राजवृक्षसमुद्भूतैः प्रसूनैर्मधुराप्लुतैः ।। ८३-१०८ ।।<br>
<br>
सत्समिद्भिश्च जुहुयात्कवित्वमतुलं लभेत् ।।<br>
अथ प्रवक्ष्ये विप्रेंद्र सावित्रीं ब्रह्मणः प्रियाम् ।। ८३-१०९ ।।<br>
<br>
यां समाराध्य ससृजे ब्रह्मा लोकांश्चराचरान् ।।<br>
लक्ष्मी माया कामपूर्वा सावित्री ङेसमन्विता ।। ८३-११० ।।<br>
<br>
स्वाहांतो मनुराख्यातः सावित्र्या वसुवर्णवान् ।।<br>
ऋषिर्ब्रह्मास्य गायत्री छंदः प्रोक्तं च देवता ।। ८३-१११ ।।<br>
<br>
सावित्री सर्वदेवानां सावित्री परिकीर्तिता ।।<br>
हृदंतिकैर्ब्रह्म विष्णुरुद्रेश्वरसदाशिवैः ।। ८३-११२ ।।<br>
<br>
सर्वात्मना च ङेयुक्तैरंगानां कल्पनं मतम् ।।<br>
तप्तकांचनवर्णाभां ज्वलंतीं ब्रह्मतेजसा ।। ८३-११३ ।।<br>
<br>
ग्रीष्ममध्याह्नमार्तंडसहस्रसमविग्रहाम् ।।<br>
ईषद्धास्यप्रसन्नास्यां रत्नभूषणभूषिताम् ।। ८३-११४ ।।<br>
<br>
बह्निशुद्धांशुकाधानां भक्तानुग्रहकातराम् ।।<br>
सुखदां मुक्तिदां चैव सर्वसंपत्प्रदां शिवाम् ।। ८३-११५ ।।<br>
<br>
वेदबीजस्वरूपां च ध्यायेद्वेदप्रसूं सतीम् ।।<br>
ध्यात्वैवं मण्डले विद्वान् त्रिकोणोज्ज्वलकर्णिके ।। ८३-११६ ।।<br>
<br>
सौरे पीठे यजेद्देवीं दीप्तादिनवशक्तिभिः ।।<br>
मूलमंत्रेण क्लृप्तायां मूर्तौ देवीं प्रपूजयेत् ।। ८३-११७ ।।<br>
<br>
कोणेषु त्रिषु संपूज्या ब्राहृयाद्याः शक्तयो बहिः ।।<br>
आदित्याद्यास्ततः पूज्या उषादिसहिताः क्रमात् ।। ८३-११८ ।।<br>
<br>
ततः षडंगान्यभ्यर्च्य केसरेषु यथाविधि ।।<br>
प्रह्लादिनीं प्रभां पश्चान्नित्यां विश्वंभरां पुनः ।। ८३-११९ ।।<br>
<br>
विलासिनीप्रभावत्यौ जयां शांतां यजेत्पुनः ।।<br>
कांतिं दुर्गासरस्वत्यौ विद्यारूपां ततः परम् ।। ८३-१२० ।।<br>
<br>
विशालसंज्ञितामीशां व्यापिनीं विमलां यजेत् ।।<br>
तमोपहारिणीं सूक्ष्मां विश्वयोनिं जयावहाम् ।। ८३-१२१ ।।<br>
<br>
पद्नालयां परां शोभां ब्रह्मरूपां ततोऽर्चयेत् ।।<br>
ब्राह्ययाद्याः शारणा बाह्ये पूजयेत्प्रोक्तलक्षणाः ।। ८३-१२२ ।।<br>
<br>
ततोऽभ्यर्च्येद् ग्रहान्बाह्ये शक्राद्यानयुधैः सह ।।<br>
इत्थमावरणैर्देवीः दशभिः परिपूजयेत् ।। ८३-१२३ ।।<br>
<br>
अष्टलक्षं जपेन्मंत्रं तत्सहस्रं हुनेत्तिलैः ।।<br>
सर्वपापुविनिर्मुक्तो दीर्घमायुः स विंदति ।। ८३-१२४ ।।<br>
<br>
अरुणाब्जैस्त्रिमध्वक्तैर्जुहुयादयुतं ततः ।।<br>
महालक्ष्मीर्भवेत्तस्य षण्मासान्नात्र संशयः ।। ८३-१२५ ।।<br>
<br>
ब्रह्मवृक्षप्रसूनैस्तु जुहुयाद्बाह्यतेजसे ।।<br>
बहुना किमिहोक्तेन यथावत्साधिता सती ।। ८३-१२६ ।।<br>
<br>
साधकानामियं विद्या भवेत्कामदुधा मुने ।।<br>
अथ ते संप्रवक्ष्यामि रहस्यं परमाद्भुतम् ।। ८३-१२७ ।।<br>
<br>
सावित्रीपंजरं नाम सर्वरक्षाकरं नृणाम् ।।<br>
व्योमकेशार्लकासक्तां सुकिरीटविराजिताम् ।। ८३-१२८ ।।<br>
<br>
मेघभ्रुकुटिलाक्रांतां विधिविष्णुशिवाननाम् ।।<br>
गुरुभार्गवकर्णांतां सोमसूर्याग्निलोचनाम् ।। ८३-१२९ ।।<br>
<br>
इडापिंगलिकासूक्ष्मावायुनासापुटान्विताम् ।।<br>
संध्याद्विजोष्ठपुटितां लसद्वागुपजिह्विकाम् ।। ८३-१३० ।।<br>
<br>
संध्यासूर्यमणिग्रीवां मरुद्बाहुसमन्वितान् ।।<br>
पर्जन्यदृदयासक्तां वस्वाख्यप्रतिमंडलाम् ।। ८३-१३१ ।।<br>
<br>
आकाशोदरविभ्रांतां नाभ्यवांतरवीथिकाम् ।।<br>
प्रजापत्याख्यजघनां कटींद्राणीसमाश्रिताम् ।। ८३-१३२ ।।<br>
<br>
ऊर्वोर्मलयमेरुभ्यां शोभमानां सरिद्वराम् ।।<br>
सुजानुजहुकुशिकां वैश्वदेवाख्यसंज्ञिकाम् ।। ८३-१३३ ।।<br>
<br>
पादांघ्रिनखलोमाख्यभूनागद्रुमलक्षिताम् ।।<br>
ग्रहराश्यर्क्षयोगादिमूर्तावयवसंज्ञिकाम् ।। ८३-१३४ ।।<br>
<br>
तिथिमासर्तुपक्षाख्यैः संकेतनिमिषात्मिकाम् ।।<br>
मायाकल्पितवैचित्र्यसंध्याख्यच्छदनावृताम् । ८३-१३५ ।।<br>
<br>
ज्वलत्कालानलप्रख्यों तडित्कीटिसमप्रभाम् ।।<br>
कोटिसूर्यप्रतीकाशां शशिकोटिसुशीतलाम् ।। ८३-१३६ ।।<br>
<br>
सुधामंडलमध्यस्थां सांद्रानंदामृतात्मिकाम् ।।<br>
वागतीतां मनोऽगर्म्या वरदां वेदमातरम् ।। ८३-१३७ ।।<br>
<br>
चराचरमयीं नित्यां ब्रह्माक्षरसमन्विताम् ।।<br>
ध्यात्वा स्वात्माविभेदेन सावित्रीपंजरं न्यसेत् ।। ८३-१३८ ।।<br>
<br>
पञ्चरस्य ऋषिः सोऽहं छंन्दो विकृतिरुच्यते ।।<br>
देवता च परो हंसः परब्रह्मादिदेवता ।। ८३-१३९ ।।<br>
<br>
धर्मार्थकाममोक्षाप्त्यै विनियोग उदाहृतः ।।<br>
षडंगदेवतामन्त्रैरंगन्यासं समाचरेत् ।। ८३-१४० ।।<br>
<br>
त्रिधामूलेन मेधावी व्यापकं हि समाचरेत् ।।<br>
पूर्वोक्तां देवातां ध्यायेत्साकारां गुणसंयुताम् ।। ८३-१४१ ।।<br>
<br>
त्रिपदा हरिजा पूर्वमुखी ब्रह्मास्त्रसंज्ञिका ।।<br>
चतुर्विशतितत्त्वाढ्या पातु प्राचीं दिशं मम ।। ८३-१४२ ।।<br>
<br>
चतुष्पदा ब्रह्मदंडा ब्रह्माणी दक्षिणानना ।।<br>
षड्विंशतत्त्वसंयुक्ता पातु मे दक्षिणां दिशम् ।। ८३-१४३ ।।<br>
<br>
प्रत्यङ्मुखी पञ्चपदी पञ्चाशत्तत्त्वरूपिणी ।।<br>
पातु प्रतीचीमनिशं मम ब्रह्मशिरोंकिता ।। ८३-१४४ ।।<br>
<br>
सौम्यास्या ब्रह्मतुर्याढ्या साथर्वांगिरसात्मिका ।।<br>
उदीचीं षट्पदा पातु षष्टितत्त्वकलात्मिका ।। ८३-१४५ ।।<br>
<br>
पञ्चाशद्वर्णरचिता नवपादा शताक्षरी ।।<br>
व्योमा संपातु मे वोर्द्ध्वशिरो वेदांतसंस्थिता ।। ८३-१४६ ।।<br>
<br>
विद्युन्निभा ब्रह्मसन्ध्या मृगारूढा चतुर्भुजा ।।<br>
चापेषुचर्मासिधरा पातु मे पावकीं दिशम् ।। ८३-१४७ ।।<br>
<br>
ब्रह्मी कुमारी गायत्री रक्तांगी हंसवाहिनी ।।<br>
बिभ्रत्कमंडलुं चाक्षं स्रुवस्रुवौ पातु नैर्ऋतिम् ।। ८३-१४८ ।।<br>
<br>
शुक्लवर्णा च सावित्री युवती वृषवाहना ।<br>
कपालशूलकाक्षस्रग्धारिणी पातु वायवीम् ।। ८३-१४९ ।।<br>
<br>
श्यामा सरस्वती वृद्धा वैष्णवी गरुडासना ।।<br>
शंखचक्राभयकरा पातु शैवीं दिशं मम ।। ८३-१५० ।।<br>
<br>
चतुर्भुजा देवमाता गौरांगी सिंहवाहना ।।<br>
वराभयखङ्गचर्मभुजा पात्वधरां दिशम् ।। ८३-१५१ ।।<br>
<br>
तत्तत्पार्श्वे स्थिताः स्वस्ववाहनायुधभूषणाः ।।<br>
स्वस्वदिक्षुस्थिताः पातुं ग्रहशक्त्यंगसंयुताः ।। ८३-१५२ ।।<br>
<br>
मंत्राधिदेवतारूपा मुद्राधिष्ठातृदेवताः ।।<br>
व्यापकत्वेन पांत्वस्मानापादतलमस्तकम् ।। ८३-१५३ ।।<br>
<br>
इदं ते कथितं सत्यं सावित्रीपंजरं मया ।।<br>
संध्ययोः प्रत्यहं भक्त्या जपकाले विशेषतः ।। ८३-१५४ ।।<br>
<br>
पठनीयं प्रयत्नेन भुक्तिं मुक्तिं समिच्छता ।।<br>
भूतिदा भुवना वाणी महावसुमती मही ।। ८३-१५५ ।।<br>
<br>
हिरण्यजननी नन्दा सविसर्गा तपस्विनी ।।<br>
यशस्विनी सती सत्या वेदविच्चिन्मयी शुभा ।। ८३-१५६ ।।<br>
<br>
विश्वा तुर्या वरेण्या च निसृणी यमुना भुवा ।।<br>
मोदा देवी वरिष्ठा च धीश्च शांतिर्मती मही ।। ८३-१५७ ।।<br>
<br>
धिषणा योगिनी युक्ता नदी प्रज्ञाप्रचोदनी ।।<br>
दया च यामिनी पद्मा रोहिणी रमणी जया ।। ८३-१५८ ।।<br>
<br>
सेनामुखी साममयी बगला दोषवार्जिता ।।<br>
माया प्रज्ञा परा दोग्ध्री मानिनी पोषिणी क्रिया ।। ८३-१५९ ।।<br>
<br>
ज्योत्स्ना तीर्थमयी रम्या सौम्यामृतमया तथा ।।<br>
ब्राह्मी हैमी भुजंगी च वशिनी सुंदरी वनी ।। ८३-१६० ।।<br>
<br>
ॐकारहसिनी सर्वा सुधा सा षड्गुणावती ।।<br>
माया स्वधा रमा तन्वी रिपुघ्नी रक्षणणी सती ।। ८३-१६१ ।।<br>
<br>
हैमी तारा विधुगतिर्विषघ्नी च वरानना ।।<br>
अमरा तीर्थदा दीक्षा दुर्धर्षा रोगहारिणी ।। ८३-१६२ ।।<br>
<br>
नानापापनृशंसघ्नी षट्पदी वज्रिणी रणी ।।<br>
योगिनी वमला सत्या अबला बलदा जया ।। ८३-१६३ ।।<br>
<br>
गोमती जाह्नवी रजावी तपनी जातवेदसा ।।<br>
अचिरा वृष्टिदा ज्ञेया ऋततंत्रा ऋतात्मिका ।। ८३-१६४ ।।<br>
<br>
सर्वकामदुधा सौम्या भवाहंकारवर्जिता ।।<br>
द्विपदा या चतुष्पदा त्रिपदा या च षट्पदा ।। ८३-१६५ ।।<br>
<br>
अष्टापदी नवपदी सहस्राक्षाक्षरात्मिका ।।<br>
अष्टोत्तरशतं नाम्नां सावित्र्या यः पठेन्नरः ।। ८३-१६६ ।।<br>
<br>
स चिरायुः सुखी पुत्री विजयी विनयी भवेत् ।।<br>
एतत्ते कथितं विप्र पंचप्रकृतिलक्षणम् ।। ८३-१६७ ।।<br>
<br>
मंत्राराधनपूर्वं च विश्वकामप्रपूरणम् ।। ८३-१६८ ।।<br>
<br>
इति श्रीबृहन्नारदीय पुराणे पूर्वभागे बृहदुपाख्याने तृतीयपादे पञ्चप्रकृतिमन्त्रादिनिरूपणं नाम त्र्यशीतितमोऽध्यायः ।। ८३ ।।<br>
<br>
