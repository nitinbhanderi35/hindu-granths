श्रीसनत्कुमार उवाच ॥<br>
अथ वक्ष्ये गणेशस्य मंत्रान्सर्वेष्टदायकान् ॥<br>
यान्समाराध्य विप्रेंद्र साधको भुक्तिमुक्तिमान् ॥ ६८-१ ॥<br>
<br>
अव्ययो विष्णुवनिता शंभुस्त्री मीनकेतनः ॥<br>
स्मृतिर्मांसेंदुमन्वाढ्या सा पुनश्चंद्रशेखरा ॥ ६८-२ ॥<br>
<br>
ङेतो गणपतिस्तोयं भुजंगो वरदेति च ॥<br>
सर्वांते जनमुञ्चार्य ततो मे वशमानय ॥ ६८-३ ॥<br>
<br>
वह्निः प्रियांतो मंत्रोऽयष्टाविंशतिवर्णवान् ॥<br>
गणकोऽस्य मुनिश्छंदो गायत्री वियुदादिका ॥ ६८-४ ॥<br>
<br>
गणेशो देवता बीजं षष्टशक्तिस्तदादिका ॥<br>
श्रीमन्महागणपतिप्रीतये विनियोगकः ॥ ६८-५ ॥<br>
<br>
ऋषिं शिरसि वक्रे तु छन्दश्च हृदि देवताम् ॥<br>
गुह्ये बीजं पदोः शक्तिं न्यसेत्साधकसत्तमः ॥ ६८-६ ॥<br>
<br>
षड्दीर्घाढ्येन बीजेन यं च बीजादिना पुनः ॥<br>
षङंगानि न्यसेदस्य जातियुक्तानि मंत्रवित् ॥ ६८-७ ॥<br>
<br>
शैवी षडंगमुद्राय न्यस्तव्या हि षडंगके ॥<br>
गामाद्यं चैव भूर्लोकं नाभ्यंतं पादयोर्न्यसेत् ॥ ६८-८ ॥<br>
<br>
गीमाद्यं च भुवर्लोकं कंठांतं नाभितो न्यसेत् ॥<br>
स्वर्लोकं चैव गूमाद्यं कंठदिमस्तकावधि ॥ ६८-९ ॥<br>
<br>
व्यापकं मूलमन्त्रेण न्यासोऽयं भुवनाभिधः ॥<br>
मूलमंत्रं समुञ्चार्य मातृकावर्णमीरयेत् ॥ ६८-१० ॥<br>
<br>
तदंतेऽपि च मूलं स्यान्नमोंऽतं मातृकास्थले ॥<br>
क्षांतं विन्यस्य मूलेन व्यापकं रचयेत्सुधीः ॥ ६८-११ ॥<br>
<br>
वर्णन्या सोऽयमाख्यातः पदन्यासस्तथोच्यते ॥<br>
पञ्चत्रिबाणवह्नींदुचंद्राक्षिनिगमैः क्रमात् ॥ ६८-१२ ॥<br>
<br>
विभक्तैर्मूलगायत्र्या हृदंतैरष्टभिः पदैः ॥<br>
भालदेशे मुखे कण्ठे हृदि नाभ्यूरुजानुषु ॥ ६८-१३ ॥<br>
<br>
पादयोश्चैव विन्यस्य मूलने व्यापकं चरेत् ॥<br>
वदेत्तत्पुरुषायांते विद्महेति पदं ततः ॥ ६८-१४ ॥<br>
<br>
वक्रतुंडाय शब्दांते धीमहीति समीरयेत् ॥<br>
तन्नो दंतिः प्रचोवर्णा दयादिति वदेत्पुनः ॥ ६८-१५ ॥<br>
<br>
एषोक्ता मूलगायत्री सर्वसिद्धिप्रदायिनी ॥<br>
एवं न्यासविधिं कृत्वा ध्यायेदेवं हृदंबुजे ॥ ६८-१६ ॥<br>
<br>
उद्यन्मार्तण्डसदृशं लोकस्थित्यंतकारणम् ॥<br>
सशक्तिकं भूषितांगं दंत चक्राद्युदायुधम् ॥ ६८-१७ ॥<br>
<br>
एवं ध्यात्वा चतुश्चत्वारिंशत्साहस्रसंयुतम् ॥<br>
चतुर्लक्षं जपेन्मंत्रं अष्टद्रव्यैर्दशांशतः ॥ ६८-१८ ॥<br>
<br>
जुहुयाद्विधिवन्मंत्री संस्कृते हव्यवाहने ॥<br>
इक्षवः सक्तवो मोचाफलानि चिपिटास्तिलाः ॥ ६८-१९ ॥<br>
<br>
मोदका नारिकेलानि लाजा द्रव्याष्टकं स्मृतम् ॥<br>
पीठमाधारशक्त्यादिपरतत्वांतमर्चयेत् ॥ ६८-२० ॥<br>
<br>
षट्कोणांतस्त्रिकोणं च बहिरष्टदलं लिखेत् ॥<br>
भूपुरं तद्बहिः कृत्वा गमेशं तत्र पूजयेत् ॥ ६८-२१ ॥<br>
<br>
तीव्राख्या ज्वालिनी नंदा भोगदा कामरूपाणी ॥<br>
अग्रा तेजोवती सत्या नवमी विध्ननाशिनी ॥ ६८-२२ ॥<br>
<br>
सर्वादिशक्तिकमलासनाय हृदयांतिकः ॥<br>
पीठमंत्रोऽयमेतेन दद्यादासनमुत्तमम् ॥ ६८-२३ ॥<br>
<br>
तत्रावाह्य गणाधीशं मध्ये सम्पूज्य यत्नतः ॥<br>
विकोणबाह्ये पूर्वादिचतुर्दिक्ष्वर्चयेत्क्रमात् ॥ ६८-२४ ॥<br>
<br>
श्रियं श्रियः पतिं चैव गौरीं गौरी पतिं तथा ॥<br>
रतिं रतिपतिं पाश्चान्महीपूर्व च पोत्रिणम् ॥ ६८-२५ ॥<br>
<br>
क्रमादिल्ववटाश्वत्थप्रियगूनामधोऽर्चयेत् ॥<br>
रमा पद्मद्वयकरा शंखचक्रधरो हरिः ॥ ६८-२६ ॥<br>
<br>
गौरी पाशांकुशधरा टंकशूलधरो हरः ॥<br>
रतिः पद्मकरा पुष्पबाणचापधरः स्मरः ॥ ६८-२७ ॥<br>
<br>
शूकव्रीह्यग्रहस्ता भूः पोत्री चक्रगदाधरः ॥<br>
देवाग्रे पूजयेल्लक्ष्मीसहितं तु विनायकम् ॥ ६८-२८ ॥<br>
<br>
पूजयेत्षट्सु कोणेषु ह्यामोदाद्यान्प्रियायुतान् ॥<br>
आमोदं सिद्धिसंयुक्तमग्रतः परिपूजयेत् ॥ ६८-२९ ॥<br>
<br>
प्रमोदं चाग्निकोणे तु समृद्धिसहितं यजेत् ॥<br>
ईशकोणे यजेत्कीर्तिसंयुतं सुमुखं तथा ॥ ६८-३० ॥<br>
<br>
वारुणे मदनावत्या संयुतं दुर्मुखं यजेत् ॥<br>
यजेन्नैर्ऋत्यकोणे तु विघ्नं मदद्रवायुतम् ॥ ६८-३१ ॥<br>
<br>
द्राविण्या विघ्नकर्तारं वायुकोणे समर्चयेत् ॥<br>
पाशांकुशाभयकरांस्तरुणार्कसमप्रभान् ॥ ६८-३२ ॥<br>
<br>
कपोलविगलद्दानगंधलुब्धा लिशोभितान् ॥<br>
षट्कोणोभयपार्श्वे तु शंखपद्मनिभौ क्रमात् ॥ ६८-३३ ॥<br>
<br>
सहितौ निजशक्तिभ्यां ध्यात्वा पूर्ववदर्चयेत् ॥<br>
केशरेषु षडंगानि पत्रेष्वष्टौ तु मातरः ॥ ६८-३४ ॥<br>
<br>
इन्द्राद्यानपि वज्ज्रादीन्पूजयेद्धरणीगृहे ॥<br>
एवमाराध्य विघ्नेशं साधयेत्स्वमनोरथान् ॥ ६८-३५ ॥<br>
<br>
चतुश्चत्वारिंशताढ्यं चतुः शतमतंद्रितः ॥<br>
तर्पयेदंबुभिः शुद्धैर्गजास्यं दिनशः सुधीः ॥ ६८-३६ ॥<br>
<br>
पद्मैस्तु वशयेद्भूपांस्तत्पत्नीश्चोत्पलैस्तथा ॥<br>
कुमुदैर्मंत्रिणोऽश्वत्थसमिद्भिर्वाडवाञ्शुभैः ॥। ६८-३७ ॥<br>
<br>
उदुंम्बरोत्थैर्नृपतीन्वैश्यान्प्लक्षसमुद्भवैः ॥<br>
वटोद्भवैः समिद्भिश्च वशयेदंतिमान्बुधः ॥ ६८-३८ ॥<br>
<br>
आज्येन श्रियमाप्नोति स्वर्णाप्तिर्मधुना भवेत् ॥<br>
गोदुग्धेन गवां लाभो दध्ना सर्वसमृद्धिमान् ॥ ६८-३९ ॥<br>
<br>
अन्नाप्तिरन्नहोमेन समिद्भिर्वेतसां जलम् ॥<br>
वासांसि लभते हुत्वा कुसुंभकुसुमैः शुभैः ॥ ६८-४० ॥<br>
<br>
अथ सर्वेष्टदं वक्ष्ये चतुरावृत्तितर्पणम् ॥<br>
मूलेनादौ चतुर्वारं प्रत्येकं च प्रतर्पयेत् ॥ ६८-४१ ॥<br>
<br>
पूर्वमंत्राक्षरैर्मंत्रैः स्वाहांतैश्च चतुश्चतुः ॥<br>
मूलमंत्रैश्चतुर्वारपूर्वकं संप्रतर्प्य च ॥ ६८-४२ ॥<br>
<br>
मिथुनादींस्ततः पश्चात्पूर्ववत्संप्रतर्पयेत् ॥<br>
देवेन सहितां शक्तिं शक्त्या च सहितं तु तम् ॥ ६८-४३ ॥<br>
<br>
एवंच षड्विंशतिधा मिथुनानि भवंति हि ॥<br>
स्वनामाद्यर्णबीजानि तानि सन्तर्पयेत्क्रमात् ॥ ६८-४४ ॥<br>
<br>
भवेत्संभूय सचतुश्चत्वारिंशञ्चतुः शतम् ॥<br>
एवं संतप्य तत्पश्चात्पूर्ववत्सोपचारकैः ॥ ६८-४५ ॥<br>
<br>
सर्वाभीष्टं च संप्रार्थ्य प्रणम्योद्वासयेत्सुधीः ॥<br>
भाद्रकृष्णचतुर्थ्यादिप्रतिमासमतंद्रितः ॥ ६८-४६ ॥<br>
<br>
आरभ्यार्कोदयं मंत्री यावच्चंद्रोदयो भवेत् ॥<br>
तावन्नोपविशेद्भूमौ जितवाविस्थरमानसः ॥ ६८-४७ ॥<br>
<br>
ततश्चंद्रोदये मन्त्री पूजयेद्गणनायकम् ॥<br>
पूर्वोक्तविधिना सम्यङ्नानापुष्पोपहारकैः ॥ ६८-४८ ॥<br>
<br>
एकविंशतिसंख्याकान्मोदकांश्च निवेदयेत् ॥<br>
तदग्रे प्रजपेन्मन्त्रमष्टोत्तरसहस्रकम् ॥। ६९-४९ ॥<br>
<br>
ततः कर्पूरकाश्मीररक्तपुष्पैः सचन्दनैः ॥<br>
अर्ध्यं दद्यात्तु मूलांते ङेते गणपतिं ततः ॥ ६८-५० ॥<br>
<br>
इदमर्ध्यं कल्पयामि हृदंतोऽर्ध्यमनुर्मतः ॥<br>
स्तुत्वा नत्वा विसृज्याथ यजेच्चंद्रमसं पुनः ॥ ६८-५१ ॥<br>
<br>
अर्ध्यं दद्याञ्चतुर्वारं पूजयित्वा गुरुं ततः ॥<br>
निवेदितेषु विप्राय दद्यादर्धांश्च मोदकान् ॥ ६८-५२ ॥<br>
<br>
स्वयमर्द्धान्प्रभुंजीत ब्रह्मचारी जितेंद्रियः ॥<br>
एवं व्रतं यः कुरुते सम्यक्संवत्सरावधि ॥ ६८-५३ ॥<br>
<br>
पुत्रान्पौत्रान्सुखं वित्तमारोग्यं लभते नरः ॥<br>
सूर्योदयादशक्तश्चेदस्तमारभ्य मंत्रवित् ॥ ६८-५४ ॥<br>
<br>
चंद्रोदयांतं पूर्वोक्तविधिना व्रतमाचरेत् ॥<br>
एवं कृतेऽपि पूर्वोक्तं फलमाप्नोति निश्चितम् ॥ ६८-५५ ॥<br>
<br>
गणिशप्रतिमां दंतिदंतेन कपिनापि वा ॥<br>
गजभग्रेन निंबेन सितार्केंणाथवा पुनः ॥ ६८-५६ ॥<br>
<br>
कृत्वा तस्यां समावाह्य प्राणस्थापनपूर्वकम् ॥<br>
अभ्यर्च्य विधिवन्मन्त्री राहुग्रस्ते निशाकरे ॥ ६८-५७ ॥<br>
<br>
स्पृष्ट्रा चैव निरहारस्तां शिखायां समुद्वहन् ॥<br>
द्यूते विवादे समरे व्यवहारे जयं लभेत् ॥ ६८-५८ ॥<br>
<br>
बीजं वराहो बिंद्धाढ्यौ मन्विंद्वान्नौ कलौ ततः ॥<br>
स्मृतिर्मांसेंदुमन्वाग्रा कर्णोच्छिष्टगणे वदेत् ॥ ६८-५९ ॥<br>
<br>
बकः सदीर्घपवनो महायक्षाय यं बलिः ॥<br>
बलिमंत्रोऽयमाख्यातो न चेद्वर्णोऽखिलेष्टदः ॥ ६८-६० ॥<br>
<br>
प्रणवो भुवनेशानीस्वबीजांते नवार्णकः ॥<br>
हस्तीति च पिशाचीति लिखेञ्चैवाग्रिंसुंदरी ॥ ६८-६१ ॥<br>
<br>
नवार्णोऽयं समुद्दिष्टो भजतां सर्वसिद्धिदः ॥<br>
पदैः सर्वेण मंत्रेण पञ्चांगानि प्रकल्पयेत् ॥ ६८-६२ ॥<br>
<br>
अन्यत्सर्वं समानं स्यात्पूर्वमंत्रेण नारद ॥<br>
अथाभिधास्ये विधिवद्वक्रतुंडमनुत्तमम् ॥ ६८-६३ ॥<br>
<br>
तोयं विधिर्वह्नियुक्तकर्णेंद्वाढ्यो हरिस्तथा ॥<br>
सदीर्घो दारको वायुर्वर्मांतोऽयं रसार्णकः ॥ ६८-६४ ॥<br>
<br>
भार्गवोऽस्य मुनिश्छन्दोऽनुष्टुब्देवो गणाधिपः ॥<br>
वक्रतुण्डाभिधो बीजं वं शक्तिः कवचं पुनः ॥ ६८-६५ ॥<br>
<br>
तारदृन्मध्यगैर्मंत्रवर्णैश्चंद्रविभूषितैः ॥<br>
कृत्वा षडंगमन्त्रार्णान्भ्रूमध्ये च गले हृदि ॥ ६८-६६ ॥<br>
<br>
नामौ लिंगे पदे न्यस्याखिलेन व्यापकं चरेत् ॥<br>
उद्यदर्कद्युतिं हस्तैः पाशांकुशवराभयान् ॥ ६८-६७ ॥<br>
<br>
दधतं गजवक्त्रं च रक्तभूषांबरं भजेत् ॥<br>
ध्यात्वैवं प्रजपेत्तर्कलक्षं द्रव्यैर्दशांशतः ॥ ६८-६८ ॥<br>
<br>
अष्टभिर्जुहुयात्पीठे तीव्रादिसहितेऽर्चयेत् ॥<br>
मूर्तिं मूर्तेन संकल्प्य तस्यामावाह्य पूजयेत् ॥ ६८-६९ ॥<br>
<br>
षट्कोणेषु षडंगानि पत्रेष्वष्टौ तु शक्तयः ॥<br>
यजेद्विद्यां विधात्रीं च भोगदां विप्रघातिनीम् ॥ ६८-७० ॥<br>
<br>
निधिप्रदीपां पापघ्नीं पुण्यां पश्चाच्छशिप्रभाम् ॥<br>
दलाग्रेषु वक्रतुंड एकदंष्ट्रमहोदरौ ॥ ६८-७१ ॥<br>
<br>
गजास्यलंबोदरकौ विकटौ विध्नराट् तथा ॥<br>
धूम्रवर्णस्ततो बाह्ये लोकेशान्हेतिसंयुतान् ॥ ६८-७२ ॥<br>
<br>
एवमावरणैरिष्ट्वा पञ्चभिर्गणनायकम् ॥<br>
साधंयेदखिलान्कामान्वक्रतुंड प्रंसादतः ॥ ६८-७३ ॥<br>
<br>
लब्ध्वा गुरुमुखान्मंत्रं दीक्षासंस्कारपूर्वकम् ॥<br>
ब्रह्मचारी हविष्याशी सत्यवाक् च जितेंद्रियः ॥ ६८-७४ ॥<br>
<br>
जपेदर्कसहस्रं तु षण्मासं होमसंयुतम् ॥<br>
दारिद्य्रं तु पराभूय जायते धनदोपमः ॥ ६८-७५ ॥<br>
<br>
चतुर्थ्यादि चतुर्थ्यंतं जपेदयुतमादरात् ॥<br>
अष्टोत्तरशतं नित्यं हुत्वा प्राग्वत्फलं लभेत् ॥ ६८-७६ ।<br>
<br>
पक्षयोरुभयोर्मंत्री चतुर्थ्यां जुहुयाच्छतम् ॥<br>
अपूपैर्वत्सरे स स्यात्समृद्धेः परमं पदम् ॥ ६८-७७ ॥<br>
<br>
अङ्गारकचतुर्थ्यां तु देवमिष्ट्वा विधानतः ॥<br>
हविषा पा यसान्नेन नैवेद्यं परिकल्पयेत् ॥ ६८-७८ ॥<br>
<br>
ततो गुरुं समभ्यंर्त्य भोजयेद्विधिवत्सुधीः ॥<br>
निवेदितेन जुहुयात्सहरस्रं विधिवद्वसौ ॥ ६८-७९ ॥<br>
<br>
एवं संवत्सरं कृत्वा महतीं श्रियमाप्नुयात् ॥<br>
अथान्यत्साधनं वक्ष्ये लोकानां हितकाम्यया ॥ ६८-८० ॥<br>
<br>
इष्ट्वा गणेशं पृथुकैः पायसापूपमोदकः ॥<br>
नानाफलैस्ततोमंत्री हरिद्रामथ सैन्धवम् ॥ ६८-८१ ॥<br>
<br>
वचां निष्कार्द्धभागं च तदर्द्धं वा मनुं जपेत् ॥<br>
विशोध्य चूर्णं प्रसृतौ गवां मूत्रे विनिक्षिपेत् ॥ ६८-८२ ॥<br>
<br>
सहस्रकृत्वो मनुना मंत्रयित्वा प्रयत्नतः ॥<br>
स्नातामृतुदिने शुद्धां शुक्लांबरधरां शुभाम् ॥ ६८-८३ ॥<br>
<br>
देवस्य पुरतः स्थाप्य पाययेदौषधं सुधीः ॥<br>
सर्वलक्षणसंपन्नं वंध्यापि लभते सुतम् ॥ ६८-८४ ॥<br>
<br>
अथान्यत्संप्रवक्ष्यामि रहस्यं परमाद्भुतम् ॥<br>
गोचर्ममात्रां धरणीमुपलिप्य प्रयत्नतः ॥ ६८-८५ ॥<br>
<br>
विकीर्य धान्यप्रकरैस्तत्र संस्थापयेद्धटम् ॥<br>
शुद्धोदकेन संपूर्य तस्योपरि निधापयेत् ॥ ६८-८६ ॥<br>
<br>
कपिलाज्येन संपूर्णं शरावं नूतनं शुभम् ॥<br>
षडष्टाक्षरमंत्राभ्यां दीपमारोपयेच्छुभम् ॥ ६८-८७ ॥<br>
<br>
दीपे देवं समावाह्य गंधपुष्पादिभिर्यजेत् ॥<br>
स्नातां कुमारीमथवा कुमारं पूजयेत्सुधीः ॥ ६८-८८ ॥<br>
<br>
दीपस्य पुरतः स्थाप्यध्यात्वा देवं जपेन्मनुम् ॥<br>
प्रदीपे स्थापिते पश्येद्द्विजरूपं गणेश्वरम् ॥ ६८-८९ ॥<br>
<br>
पृष्टस्ततः संपदि वा नष्टं चैवाप्यनागतम् ॥<br>
सकलं प्रवदेदेवं कुमारी वा कुमारकः ॥ ६८-९० ॥<br>
<br>
षडक्षरो हृदंतश्चेद्भवेदष्टाक्षरो मनुः ॥<br>
अन्येऽपि मंत्रा देवर्षे सन्ति तंत्रे गणेशितुः ॥ ६८-९१ ॥<br>
<br>
किंत्वत्र यन्न साध्यं स्यात्र्रिषु लोकेषु साधकैः ॥<br>
अष्टविंशरसार्णाभ्यां तन्न पश्येदपि क्वचित् ॥ ६८-९२ ॥<br>
<br>
एतद्गणेशमंत्राणां विधानं ते मयोदितम् ॥<br>
शठेभ्यः परशिष्येभ्यो वंचकेभ्योऽपि मा वद ॥ ६८-९३ ॥<br>
<br>
एवं यो भजते देवं गणेशंसर्वसिद्धिदम् ॥<br>
प्राप्येह सकलान्भोगनिंते मुक्तिपदं व्रजेत् ॥ ६८-९४ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे गणेशमन्त्रविधाननिरूपणं नामाष्टषष्टितमोऽध्यायः ॥<br>
