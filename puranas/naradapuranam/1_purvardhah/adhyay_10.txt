नारद उवाच ॥<br>
विष्णुपादाग्रसंभूता या गङ्गेत्यभिधीयते ॥<br>
तदुत्पत्तिं वद भ्रातरनुग्राह्योऽस्मि ते यदि ॥ १०-१ ॥<br>
<br>
सनक उवाच ॥<br>
श्रृणु नारद वक्ष्यामि गङ्गोत्पत्तिं तवानघ ॥<br>
वदतां श्रृण्वतां चैंव पुण्यदां पापनाशिनीम् ॥ १०-२ ॥<br>
<br>
आसीदिंद्रादिदेवानां जनकः कश्यपो मुनिः ॥<br>
दक्षात्मजे तस्य भार्ये दितिश्चादितिरेव च ॥ १०-३ ॥<br>
<br>
अदितिर्देवमातास्ति दैत्यानां जननी दितिः ॥<br>
ते तयोरात्मजा विप्र परस्परजयैषिणः ॥ १० -४ ॥<br>
<br>
सदा सपूर्वदेवास्तु यतो दैत्याः प्रकीर्तिताः ॥<br>
आदिदैंत्यो दितेः पुत्रो हिरण्यकशिपुर्बली ॥ १०-५ ॥<br>
<br>
प्रह्लादस्तस्य पुत्रो।़भूत्सुमहान्दैत्यसत्तमः ॥<br>
विरोचन स्तस्य सुतो बभूव द्विजभक्तिमान् ॥ १०-६ ॥<br>
<br>
तस्य पुत्रोऽतितेजस्वी बलिरासीत्प्रतापवान् ॥<br>
स एव वाहिनीपालो दैत्यानामभवन्मुनेः ॥ १०-७ ॥<br>
<br>
बलेन महता युक्तो बुभुजे मेदिनीमिमाम् ॥<br>
विजित्य वसुधां सर्वां स्वर्गं जेतुं मनो दधे ॥ १०-८ ॥<br>
<br>
गजाश्च यस्यायुतकोटिलक्षास्तावन्त एवाश्वरथा मुनींद्र ॥<br>
गजेगजे पंचशती पदातेः किं वर्ण्यते तस्य चमूर्वरिष्टा ॥ १०-९ ॥<br>
<br>
अमात्यकोट्यग्रसरावमात्यौ कुम्भाण्डनामाप्यथ कूपकर्णः ॥<br>
पित्रा समं शौर्यपराक्रमाभ्यां बाणो बलेः पुत्रशतग्रजोऽभूत् ॥ १०-१० ॥<br>
<br>
बलिः सुराञ्जेतुमनाः प्रवृत्तः सैन्येन युक्तो महता प्रतस्थे ॥<br>
ध्वजातपर्त्रैर्गगनाबुराशेस्तरङ्गविद्युत्स्मरणं प्रकुर्वन् ॥ १०-११ ॥<br>
<br>
अवाप्य वृत्रारिपुरं सुरारी रुरोघ दैत्यैर्मृगराजगाढैः ॥<br>
सुरश्च युद्धाय पुरात्तथैव विनिर्ययुर्वज्रकरादयश्च ॥ १०-१२ ॥<br>
<br>
ततः प्रववृते युद्धं घोरं गीर्वाणदैत्ययो ॥<br>
कल्पांतमेघानिर्धोषं डिंडिंमध्वनिसंभ्रमम्॥ १०-१३ ॥<br>
<br>
मुमुचुः शरजालानि दैंत्याः सुमनसां बले ॥<br>
देवाश्च दैत्यसेनासु संग्रामेऽत्यन्तदारुणे ॥ १०-१४ ॥<br>
<br>
जहि दारय भिंधीते छिंधि मारय ताडय ॥<br>
इत्येवं सुमहान्घोषो वदतां सेनयोरभूत् ॥ १०-१५ ॥<br>
<br>
शरदुन्दुभिनिध्वानैः सिंहनादैः सिंहनादैः सुरद्विषाम् ॥<br>
भाङ्कारैः स्यन्दनानां च बाणक्रेङ्गारनिःस्वनैः ॥ १०-१६ ॥<br>
<br>
अश्वानां हेषितैश्चैव गजानां बृंहितैस्तथा ॥<br>
टङ्गारैर्धनुषां चैव लोकः शब्दत्मयोऽभवत् ॥ १०-१७ ॥<br>
<br>
सुरासुरविनिर्मुक्तबाणनिष्पेषजानले ॥<br>
अकालप्रलयं मेने निरीक्ष्य सकलं जगत् ॥ १०-१८ ॥<br>
<br>
बभौ देवद्विषां सेना स्फुरच्छस्त्रौघधारिणी ॥<br>
चलद्विद्युन्निभा रात्रिश्छादिता जलदैरिव ॥ १०-१९ ॥<br>
<br>
तस्मिन्युद्धे महाधोरैर्गिरीन् क्षित्पान् सुरारिभिः ॥<br>
नाराचैश्चूर्णयामासुर्देवास्ते लघुविक्रमाः ॥ १०-२० ॥<br>
<br>
केचित्सताडयामासुर्नागैर्नागान्रथान्रथैः ॥<br>
अश्वैरश्वांश्च केचित्तु गदादण्डैरथार्द्दयन् ॥ १०-२१ ॥<br>
<br>
परिधैस्ताडिताः केचित्पेतुः शोणितकर्द्दमे ॥<br>
समुक्त्रांतासवः केचिद्विमानानि समाश्रिताः ॥ १०-२२ ॥<br>
<br>
ये दैत्या निहता देवैः प्रसह्य सङ्गरे तदा ॥<br>
ते देवभावमापन्ना दैतेयान्समुपाद्रवन् ॥ १०-२३ ॥<br>
<br>
अथ दैत्यगणाः क्रुद्वास्तड्यमानाः सुर्वैर्भृशम् ॥<br>
शस्त्रैर्बहुविधैर्द्देवान्निजध्नुरतिदारुणाः ॥ १०-२४ ॥<br>
<br>
दृषद्भिर्भिदिपालैश्च खङ्गैः परशुतोमरैः ॥<br>
परिधैश्छुरिकाभिश्च कुन्तैश्चक्रैश्च शङ्कुभिः ॥ १०-२५ ॥<br>
<br>
मुसलैरङ्कुशेश्वैव लाङ्गलैः पट्टिशैस्तथा ॥<br>
शक्त्योपलैः शतघ्रीभिः पाशैश्च तलमुष्टिभिः ॥ १०-२६ ॥<br>
<br>
शूलैर्नालीकनाराचैः क्षेपणीयैस्समुद्ररैः ॥<br>
रथाश्वनागपदगैः सङ्कुलो ववृधे रणः ॥ १०-२७ ॥<br>
<br>
देवाश्च विविधास्त्राणि दैतेयेभ्यः समाक्षिपन् ॥<br>
एवमष्टसहस्त्राणि युद्धमासीत्सुदारुणम् ॥ १०-२८ ॥<br>
<br>
अथ दैत्यबले वृद्धे पराभूता दिवौकसः ॥<br>
सुरलोकं परित्यतज्य सर्वे भीताः प्रदुद्रुवुः ॥ १०-२९ ॥<br>
<br>
नररुपपरिच्छन्ना विचेरुरवनीतले ॥<br>
वैरोचनिस्त्रिभुवनं नारायणपरायणः ॥ १०-३० ॥<br>
<br>
बुभुजेऽव्याहतैश्चर्यप्रवृद्धश्रीर्महाबलः ॥<br>
इत्याज चाश्वमेघैः स विष्णुप्रीणनतत्परः ॥ १०-३१ ॥<br>
<br>
इन्द्रत्वं चाकरोत्स्वर्गे दिक्पालत्वं तथैव च ॥<br>
देवानां प्रीणनार्थाय यैः क्रियन्ते द्विजैर्मखाः ॥ १०-३२ ॥<br>
<br>
तेषु यज्ञेषु सर्वेषु हविर्भुङ्क्ते स दैत्यराट् ॥<br>
अदितिः स्वात्मजान्वीक्ष्य देवमातातिदुःखिता ॥ १०-३३ ॥<br>
<br>
वृथात्र निवसामीति मत्वागाद्धिमवद्गिरम् ॥<br>
शक्रस्यैश्वर्यमिच्छंती दैत्यानां च पराजयम् ॥ १०-२४ ॥<br>
<br>
हरिध्यानपरा भूत्वा तपस्तेपेऽतिदुष्करम् ॥<br>
किंचित्कालं समासीना तिष्टंती च ततः परम् ॥ १०-३५ ॥<br>
<br>
पादेनैकेन सुचिरं ततः पादाग्रमात्रतः ॥<br>
कंचित्कालं फलाहारा ततः शीर्णदलाशना ॥ १०-३६ ॥<br>
<br>
ततो जलाशमा वायुभोजनाहारवर्जिता ॥<br>
सच्चिदानन्दसन्दोहं ध्यायत्यात्मानमात्मना ॥ १०-३७ ॥<br>
<br>
दिव्याब्दानां सहस्त्रं सा तपोऽतप्यत नारद ॥<br>
दुरन्तं तत्तपः श्रुत्वा दैतेया मायिनोऽदितिम् ॥ १०-३८ ॥<br>
<br>
देवतारुपमास्थाय संप्रोचुर्बलिनोदिताः ॥<br>
किमर्थं तप्यते मातः शरीरपरिशोषणम् ॥ १०-३९ ॥<br>
<br>
यदि जानन्ति दैतेया महदुखं ततो भवेत् ॥<br>
त्यजेदं दुःखबहुलं कायशोषणकारणम् ॥ १०-४० ॥<br>
<br>
प्रयाससाध्यं सुकृतं न प्रशँसन्ति पण्डिताः ॥<br>
शरीरं यन्ततो रक्ष्यं धर्मसाधनतत्परैः ॥ १०-४१ ॥<br>
<br>
ये शरीरमुपेक्षन्ते ते स्युरात्मविघातिनः ॥<br>
सुखं त्वं तिष्ट सुभगे पुत्रानस्मान्न खेदय ॥ १०-४२ ॥<br>
<br>
मात्रा हीना जना मातर्मृतप्राया न संशयः ॥<br>
गावो वा पशवो वापि यत्र गावो महीरुहाः ॥ १०-४३ ॥<br>
<br>
न लभन्ते सुखं किंचिन्मात्रा हीना मृतोपमाः ॥<br>
दरिद्रो वापि रोगी वा देशान्तरगतोऽपि वा ॥ १०-४४ ॥<br>
<br>
मातुर्दर्शनमात्रेण लभते परमां मुदम् ॥<br>
अन्ने वा सलिले वापि धनादौ वा प्रियासु च ॥ १०-४५ ॥<br>
<br>
कदाचिद्विमुखो याति जनो मातरि कोऽपि न ॥<br>
यस्य माता गृहे नास्ति यत्र धर्मपरायणा ॥<br>
साध्वी च स्त्री पतिप्राणा गन्तव्यं तेन वै वनम् ॥ १०-४६ ॥<br>
<br>
धर्मश्च नारायणभक्तिहीनां धनं च सद्भोगविवर्जितं हि ॥<br>
गृहं च मार्यातनयेर्विहीनं यथा तथा मातृविहीनमर्त्यः ॥ १०-४७ ॥<br>
<br>
तस्माद्देवि परित्राहि दुःखार्तानात्मजांस्तव ॥<br>
इत्युक्ताप्यदितिर्दैप्यैर्न चचाल समाधितः ॥ १०-४८ ॥<br>
<br>
एवमुक्त्वासुराः सर्वे हरिध्यानपरायणाम् ॥<br>
निरीक्ष्य क्रोधसंयुक्ता हन्तुं चक्रुर्मनोरथम् ॥ १०-४९ ॥<br>
<br>
कल्पान्तमेघनिर्घोषाः क्रोधसंरक्तलोचनाः ॥<br>
दंष्ट्रग्रैरसृजन्वह्निंम् सोऽदहत्काननं क्षणात् ॥ १०-५० ॥<br>
<br>
शतयोजनविस्तीर्णं नानाजीवसमाकुलम् ॥<br>
तेनैव दग्धा दैतेया ये प्रधर्षयितुं गताः ॥ १०-५१ ॥<br>
<br>
सैवावशिष्टा जननी सुराणामब्दाच्छतादच्युतसक्तचिता ॥<br>
संरक्षिता विष्णुसुदर्शनेन दैत्यान्तकेन स्वजनानुकम्पिना ॥ १०-५२ ॥<br>
<br>
इति श्रीबृहन्नारदीयपुराणे पूर्वभागे प्रथमपादे गङ्गोत्पत्तौ बलिकृतदेवपराजयवर्णनन्नाम दशमोऽध्यायः ॥ १० ॥<br>
