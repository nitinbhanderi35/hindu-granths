<br>
सूत उवाच ।।<br>
श्रुत्वा सनंदनस्येत्थं वचनं नारदो मुनिः ।।<br>
असंतुष्ट इव प्राह भ्रातरं तं सनंदनम् ।। ५०-१ ।।<br>
नारद उवाच ।।<br>
भगवन्सर्वमाख्यातं यत्पृष्टं भवतो मया ।।<br>
तथापि नात्मा प्रीयेत श्रृण्वन्हरिकथां मुहुः ।। ५०-२ ।।<br>
श्रूयते व्यासपुत्रस्तु शुकः परमधर्मवित् ।।<br>
सिद्धिं सुमहतीं प्राप्तो निर्विण्णोऽवांतरं बहिः ।। ५०-३ ।।<br>
ब्रह्मन्पुंसस्तु विज्ञानं महतां सेवनं विना ।।<br>
न जायते कथं प्राप्तो ज्ञानं व्यासात्मजः शिशुः ।। ५०-४ ।।<br>
तस्य जन्मरहस्यं मे कमचाप्यस्य श्रृण्वते ।।<br>
समाख्याहि महाभाग मोक्षशास्त्रार्थविद्भवान् ।। ५०-५ ।।<br>
सनंदन उवाच ।।<br>
श्रृणु विप्रप्रवक्ष्यामि शुकोत्पत्तिं समासतः ।।<br>
यां श्रुत्वा ब्रह्मतत्त्वज्ञो जायते मानवो मुने ।। ५०-६ ।।<br>
न हायनैर्न पलितैर्न वित्तेन न बंधुभिः ।।<br>
ऋषयश्चक्रिरे धर्मं योऽनूचानः स नो महान् ।। ५०-७ ।।<br>
नारद उवाच ।।<br>
अनूचानः कथंब्रह्मन्पुमान्भवति मानद ।।<br>
तन्मे कर्म समाचक्ष्व श्रोतुं कौतूहलं मम ।। ५०-८ ।।<br>
सनंदन उवाच ।।<br>
श्रृणु नारद वक्ष्यामि ह्यनूचानस्य लक्षणम् ।।<br>
यज्ज्ञात्वा सांगवेदानामभिज्ञो जायते नरः ।। ५०-९ ।।<br>
शिक्षा कल्पो व्याकरणं निरुक्तं ज्योतिषं तथा ।।<br>
छंदःशास्त्रं षडेतानि वेदांगानि विदुर्बुधाः ।। ५०-१० ।।<br>
ऋग्वेदोऽथ यजुर्वेदः सामवेदो ह्यथर्वणः ।।<br>
वेदाश्चत्वार एवैते प्रोक्ता धर्मनिरूपणे ।। ५०-११ ।।<br>
सांगान्वेदान्गुरोर्यस्तु समधीते द्विजोत्तमः ।।<br>
सोऽनूचानः प्रभवति नान्यथा ग्रंथकोटिभिः ।। ५०-१२ ।।<br>
नारद उवाच ।।<br>
अंगानां लक्षणं ब्रूहि वेदानां चापि विस्तरात् ।।<br>
त्वंमस्मासु महाविज्ञः सांगेष्वेतेषु मानद ।। ५०-१३ ।।<br>
सनंदन उवाच ।।<br>
प्रश्नभारोऽयमतुलस्त्वया मम कृतो द्विज ।।<br>
संक्षेपात्कथयिष्यामि सारमेषां सुनिश्चितम् ।। ५०-१४ ।।<br>
स्वरः प्रधानः शिक्षायां कीर्त्तितो मुनिभिर्दिजैः ।।<br>
वेदानां वेदविद्भिस्तु तच्छृणुष्व वदामि ते ।। ५०-१५ ।।<br>
आर्चिकं गाथिकं चैव सामिकं च स्वरान्तरम् ।।<br>
कृतांते स्वरशास्त्राणां प्रयोक्तव्य विशेषतः ।। ५०-१६ ।।<br>
एकांतरः स्वरो ह्यप्सु गाथासुद्व्यंतरः स्वरः ।।<br>
सामसु त्र्यंतरं विद्यादेतावत्स्वरतोऽन्तरम् ।। ५०-१७ ।।<br>
ऋक्सामयजुरंगानि ये यज्ञेषु प्रयुंजते ।।<br>
अविज्ञानाद्धि शिक्षायास्तेषां भवति विस्वरः ।। ५०-१८ ।।<br>
मंत्रो हीनः स्वरतो वर्णतो वा मिथ्याप्रयुक्तो न तमर्थमाह ।।<br>
स वाग्वज्रो यजमानं हिनस्ति यथेंद्रशत्रुः स्वरतोऽपराधात् ।। ५०-१९ ।।<br>
उरः कंठः शिरश्चैव स्थानानि त्रीणि वाङ्मये ।।<br>
सवनान्याहुरेतानि साम वाप्यर्द्धतोंऽतरम् ।। ५०-२० ।।<br>
उरः सप्तविवारं स्यात्तथा कंठस्तथा शिरः ।।<br>
न च शक्तोऽसि व्यक्तस्तु तथा प्रावचना विधिः ।। ५०-२१ ।।<br>
कठकालापवृत्तेषु तैत्तिराह्वरकेषु च ।।<br>
ऋग्वेदे सामवेदे च वक्तव्यः प्रथमः स्वरः ।। ५०-२२ ।।<br>
ऋग्वेदस्तु द्वितीयेन तृतीयेन च वर्तते ।।<br>
उच्चमध्यमसंघातः स्वरो भवति पार्थिवः ।। ५०-२३ ।।<br>
तृतीय प्रथमक्रुष्टा कुर्वंत्याह्वरकान् स्वरान् ।।<br>
द्वितीयाद्यास्तु मद्रांतास्तैत्तिरीयाश्चतुःस्वरान् ।। ५०-२४ ।।<br>
प्रथमश्च द्वितीयश्च तृतीयोऽथ चतुर्थकः ।।<br>
मंद्रः क्रुष्टो मुनीश्वर एतान्कुर्वंति सामगाः ।। ५०-२५ ।।<br>
द्वितीयप्रथमावेतौ नांडिभाल्लविनौ स्वरौ ।।<br>
तथा शातपथावेतौ स्वरौ वाजसनेयिनाम् ।। ५०-२६ ।।<br>
एते विशेषतः प्रोक्ताः स्वरा वै सार्ववैदिकाः ।।<br>
इत्येतच्चरितं सर्वं स्वराणां सार्ववैदिकम् ।। ५०-२७ ।।<br>
सामवेदे तु वक्ष्यामि स्वराणां चरितं यथा ।।<br>
अल्पग्रंथं प्रभूतार्थं सामवेदांगमुत्तमम् ।। ५०-२८ ।।<br>
तानरागस्वरग्राममूर्च्छनानां तु लक्षणम् ।।<br>
पवित्रं पावनं पुण्यं यथा तुभ्यं प्रकीर्तितम् ।। ५०-२९ ।।<br>
शिक्षामाहुर्द्विजातीनामृग्यजुः सामलक्षणम् ।।<br>
सप्त स्वरास्रयो ग्रामा मृर्छनास्त्वेकविंशतिः ।। ५०-३० ।।<br>
ताना एकोनपंचाशदित्येतस्स्वरमंडलम् ।।<br>
षड्जश्च ऋषभश्चैव गांधारो मध्यमस्तथा ।। ५०-३१ ।।<br>
पंचमो धैवतश्चैवं निषादः सप्तमः स्वरः ।।<br>
षड्जमध्यमगांधारास्त्रयो ग्रामाः प्रकीर्तिताः ।। ५०-३२ ।।<br>
भूर्ल्लोकाज्जायते षड्जो भुवर्लोकाञ्च मध्यमः ।।<br>
स्वर्गाभ्राच्चैव गांधारो ग्रामस्थानानि त्रीणि हि ।। ५०-३३ ।।<br>
स्वराणां च विशेषेण ग्रामरागा इति स्मृताः ।।<br>
विंशतिर्मध्यमग्रामे षड्जग्रामे चतुर्दश ।। ५०-३४ ।।<br>
तानान्पंचदशेच्छंति गांधारे सामगायिनाम् ।।<br>
नदी विशाला सुमुखी चित्रा चित्रवती मुखा ।। ५०-३५ ।।<br>
बला चाप्यथ विज्ञेया देवानां सप्त मूर्छनाः ।।<br>
आप्यायिनी विश्वभृता चंद्रा हेमा कपर्दिनी ।। ५०-३६ ।।<br>
मैत्री च बार्हती चैव पितॄणां सप्त मूर्छनाः ।।<br>
षड्जे तूत्तरमंद्रा स्यादृषभे चाभिरूहता ।। ५०-३७ ।।<br>
अश्वक्रांता तु गांधारे तृतीया मूर्च्छना स्मृता ।।<br>
मध्यमे खलु सौवीरा हृषिका पंचमे स्वरे ।। ५०-३८ ।।<br>
धैवते चापि विज्ञेया मूर्छना तूत्तरा मता ।।<br>
निषादे रजनीं विद्यादृषीणां सप्त मूर्छनाः ।। ५०-३९ ।।<br>
उपजीवंति गंधर्वा देवानां सप्त मूर्छनाः ।।<br>
पितॄणां मूर्च्छनाः सप्त तथा यक्षा न संशयः ।। ५०-४० ।।<br>
ऋषीणां मूर्छनाः सप्त यास्त्विमा लौकिकाः स्मृताः ।।<br>
षङ्जः प्रीणाति वै देवानृषीन्प्रीणाति चर्षभः ।। ५०-४१ ।।<br>
पितॄन् प्रीणाति गांधारो गंधर्वान्मध्यमः स्वरः ।। देवान्पितॄनृषींश्चैव स्वरः प्रीणाति पंचमः ।। ५०-४२ ।।<br>
यक्षान्निषादः प्रीणाति भूतग्रामं च धैवतः ।।<br>
गानस्य तु दशविधा गुणवृत्तिस्तु तद्यथा ।। ५०-४३ ।।<br>
रक्तं पूर्णमलंकृतं प्रसन्नं व्यक्तं विक्रुष्टं श्लक्ष्णं समं सुकुमारं मधुरमिति गुणास्तत्र रक्तं नाम वेणुवीणास्वराणामेकीभावं रक्तमित्युच्यते पूर्णं नाम स्वरश्रुतिपूरणाच्छंदः पादाक्षरं संयोगात्पूर्णमित्युच्यते अलंकृतं नामोरसि शिरसि कंठयुक्तमित्यलंकृतं प्रसन्नं नामापगतागद्गदनिर्विशंकं प्रसन्नमित्युच्यते व्यक्तं नाम पदपदार्थप्रकृतिविकारागमनोपकृत्तद्धितसमासधातुनिपातोपसर्गस्वरलिंगं वृत्तिवार्त्तिकविभक्त्यर्थवचनानां सम्यगुपपादनं व्यक्तमित्युच्यते विक्रुष्टं नामोञ्चैरुञ्चारितं व्यक्तपदाक्षरं विक्रुष्टमित्युच्यते श्लेक्ष्णं नाम द्रुतमविलंबितमुच्चनीचप्लुतसमाहारहेलतालोपनयादिभिरुपपादनाभिः श्लक्ष्णमित्युच्यते समं नामावापनिर्वापप्रदेशे प्रत्यंतरस्थानानां समासः सममित्युच्यते सुकुमारं नाम मृदुपदवर्णस्वरकुहगरणयुक्तं सुकुमारमित्युच्यते मधुरं नाम स्वभावोपनीतललितपदाक्षरगुणसमृद्धं मधुरमित्युच्यते एवमेतैर्दशभिर्गुणैर्युक्तं गानं भवति ।। १ ।।<br>
भवन्ति चात्र श्लोकाः ।।<br>
शंकितं भीषणं भीतमुद्धुष्टमनुनासिकम् ।।<br>
काकस्वरं मूर्द्धगतं तथा स्थानविवर्जितम् ।। ५०-४४ ।।<br>
विस्तरं विरसं चैव विश्लिष्टं विषमाहतम् ।।<br>
व्याकुलं तालहीनं च गीतिदोषाश्चतुर्दश ।। ५०-४५ ।।<br>
आचार्याः सममिच्छंति पदच्छेदं तु पंडिताः ।।<br>
स्त्रियो मधुरमिच्छंति विक्रुष्टमितरे जनाः ।। ५०-४६ ।।<br>
पद्मपत्रप्रभः षङ्ज ऋषभः शुकपिंजरः ।।<br>
कनकाभस्तु गांधारो मध्यमः कुंदसन्निभः ।। ५०-४७ ।।<br>
पंचमस्तु भवेत्कृष्णः पीतकं धैवतं विदुः ।।<br>
निषादः सर्ववर्णः स्यादित्येताः स्वरवर्णताः ।। ५०-४८ ।।<br>
पंचमो मध्यमः षङ्ज इत्येते ब्राह्मणाः स्मृताः ।।<br>
ऋषभो धैवतश्चापीत्येतौ वै क्षत्रियावुभौ ।। ५०-४९ ।।<br>
गांधारश्च निषादश्च वैश्यावर्द्धेन वै स्मृतौ ।।<br>
शूद्रत्वं विधिनार्द्धेन पतितत्वान्न संशयः ।। ५०-५० ।।<br>
ऋषभो मूर्छितवर्जितो धैवतसहितश्च पंचमो यत्र ।।<br>
निपतति मध्यमरागे स निषादं षाङ्जवं विद्यात् ।। ५०-५१ ।।<br>
यदि पंचमो विरमते गांधारश्चांतरस्वरो भवति ।।<br>
ऋषभो निषादसहितस्तं पंचममीदृशं विद्यात् ।। ५०-५२ ।।<br>
गांधारस्याधिपत्येन निषादस्य गतागतैः ।।<br>
धैवतस्य च दौर्बल्यान्मध्यमग्राम उच्यते ।। ५०-५३ ।।<br>
ईषत्पृष्टो निषादस्तु गांधारश्चाधिको भवेत् ।।<br>
धैवतः कंपितो यत्र स षङ्गयाम ईरितः ।। ५०-५४ ।।<br>
अंतरस्वरसंयुक्तः काकलिर्यत्र दृश्यते ।।<br>
तं तु साधारितं विद्यात्पंचमस्थं तु कैशिकम् ।। ५०-५५ ।।<br>
कैशिकं भावयित्वा तु स्वरैः सर्वैः समंततः ।।<br>
यस्मात्तु मध्यमे न्यासस्तस्मात्कैशिकमध्यमः ।। ५०-५६ ।।<br>
काकलिर्दृश्यते यत्र प्राधान्यं पंचमस्य तु ।।<br>
कश्यपः कैशिकं प्राह मध्यमग्रामसंभवम् ।। ५०-५७ ।।<br>
गेति गेयं विदुः प्राज्ञा धेति कारुप्रवादनम् ।।<br>
वेति वाद्यस्य संज्ञेयं गंधर्वस्य प्ररोचनम् ।। ५०-५८ ।।<br>
