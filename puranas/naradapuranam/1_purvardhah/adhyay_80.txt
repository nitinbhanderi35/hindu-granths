सूत उवाच ॥<br>
श्रुत्वा तु नारदो विप्राः कुमारवचनं मुनिः ॥<br>
यत्पप्रच्छ पुनस्तच्च युष्मभ्यं प्रवदाम्यहम् ॥ ८०-१ ॥<br>
<br>
कार्तवीर्यस्य कवचं तथा हनुमतोऽपि च ॥<br>
चरितं च महत्पुण्यं श्रुत्वा भूयोऽब्रवीद्वचः ॥ ८०-२ ॥<br>
<br>
नारद उवाच ॥<br>
साधु साधु मुनिश्रेष्ठ त्वयातिकरुणात्मना ॥<br>
श्रावितं चरितं पुण्यं शिवस्य च हनूमतः ॥ ८०-३ ॥<br>
<br>
तन्त्रस्यांस्य क्रमप्राप्तं कथनीयं च यत्त्वया ॥<br>
तत्प्रब्रूहि महाभाग किं पृष्ट्वान्यद्विदांवर ॥ ८०-४ ॥<br>
<br>
सनत्कुमार उवाच ॥<br>
अथ वक्ष्ये कृष्णमंत्रान्भुक्तिमुक्तिफलप्रदान् ॥<br>
ब्रह्माद्या यान्समाराध्य सृष्ट्यादिकरणे क्षमाः ॥ ८०-५ ॥<br>
<br>
कामः कृष्णपदं ङतं गोविंदं च तथाविधम् ॥<br>
गोपीजनपदं पश्चाद्वल्लभायाग्निसुंदरी ॥ ८०-६ ॥<br>
<br>
अष्टादशार्णो मंत्रोऽयं दुर्गाधिष्ठातृदैवतः ॥<br>
नारदोऽस्य मुनिश्छंदो गायत्री देवता पुनः ॥ ८०-७ ॥<br>
<br>
श्रीकृष्णः परमात्मा च कामो बीजं प्रकीर्तितम् ॥<br>
स्वाहा शक्तिर्नियोगस्तु चतुर्वर्गप्रसिद्धये ॥ ८०-८ ॥<br>
<br>
ऋषिं शिरसि वक्त्रे तु छंदश्च हृदि देवताम् ॥<br>
गुह्ये बीजं पदोः शक्तिं न्यसेत्साधकसत्तमः ॥ ८०-९ ॥<br>
<br>
युगेवदाब्धि निगमैर्द्वाभ्यां वर्णैर्मनूद्भवैः ॥<br>
पंचांगानि प्रविन्यस्य तत्त्वन्यासं समाचरेत् ॥ ८०-१० ॥<br>
<br>
हृदंतिमादिकांतार्णमपराद्यानि चात्मने ॥<br>
मत्यंतानि च तत्वानि जीवाद्यानि न्यसेत्क्रमात् ॥ ८०-११ ॥<br>
<br>
जीवं प्राणं मतिमहंकारं मनस्तथैव च ॥<br>
शब्दं स्पर्शं रूपरसौ गंधं श्रोत्रं त्वचं तथा ॥ ८०-१२ ॥<br>
<br>
नेत्रं च रसनांघ्राणं वाचं पाणिं पदेंद्रियम् ॥<br>
पायुं शिश्नमथाकाशं वायुं वह्निं जलं महीम् ॥ ८०-१३ ॥<br>
<br>
जीवं प्राणं च सर्वागे मत्यादित्रितयं हृदि ॥<br>
मूर्द्धास्यहृद्गुह्य पादेष्वथ शब्दादिकान्न्यसेत् ॥ ८०-१४ ॥<br>
<br>
कर्णादिस्वस्वस्थानेषु श्रोत्रादीनींद्रियाणि च ॥<br>
तथा वागादींद्रियाणि स्वस्वस्थानषु विन्यसेत् ॥ ८०-१५ ॥<br>
<br>
मूद्धस्यहृद्गुह्यपादेष्वाकाशादीन्न्यसेत्ततः ॥<br>
हृत्पुंडरीकमर्केन्दुह्निबिंबान्यनुक्रमात् ॥ ८०-१६ ॥<br>
<br>
द्विषट्ह्यष्टदशकलाव्याप्तानि च तथा मतः ॥<br>
भूताष्टां गाक्षिपदगैर्वर्णैः प्रग्विन्न्यसेद्धृदि ॥ ८०-१७ ॥<br>
<br>
अथाकाशादिस्थलेषु वासुदेवादिकांस्ततः ॥<br>
वासुदेवः संकर्षणः प्रद्युम्नश्चानिरुद्धकः ॥ ८०-१८ ॥<br>
<br>
नारायणश्च क्रमशः परमेष्ठ्यादिभिर्युताः ॥<br>
परमेष्ठिपुमांच्छौ चविश्वनिवृत्तिसर्वकाः ॥ ८०-१९ ॥<br>
<br>
श्वेतानिलाग्न्यंबुभूमिवर्णैः प्राग्वत्प्रविन्यसेत् ॥<br>
स्वबीजाद्यं कोपतत्वं नृसिंहं व्यापकेन च ॥ ८०-२० ॥<br>
<br>
प्राग्वद्विन्यस्य सर्वाङ्गे तत्त्वन्यासोऽयमीरितः ॥<br>
मकाराद्या आद्यवर्णाः सर्वे स्युश्चंद्रभूषिताः ॥ ८०-२१ ॥<br>
<br>
वासुदेवादिका ज्ञेया ङेंताः साधकसत्तमैः ॥<br>
प्राणायामं ततः कृत्वा पूरकुम्भकरेचकैः ॥ ८०-२२ ॥<br>
<br>
चतुर्भिः षड्भर्द्वाभ्यां च मूलमंत्रेण मंत्रवित् ॥<br>
केचिदाहुरिहाचार्याः प्राणायामोत्तरं पुनः ॥ ८०-२३ ॥<br>
<br>
पीठन्यासं विधायाथ न्यासानन्यान्समाचरेत् ॥<br>
दशतत्त्वादि विन्यस्य वक्ष्यमाणविधानतः ॥ ८०-२४ ॥<br>
<br>
मूर्तिपंजरनामानं पूर्वोक्तं विन्यसेद्बुधः ॥<br>
सर्वांगे व्यापकं कृत्वा किरीटमनुना सुधीः ॥ ८०-२५ ॥<br>
<br>
ततस्तारपुटं मंत्रं व्यापय्य करयोस्त्रिशः ॥<br>
पंचांगुलीषु करयोः पंचांगं विन्यसेत्ततः ॥ ८०-२६ ॥<br>
<br>
त्रिशो मूलेन मूर्द्धादिपादांतं व्यापकं न्यसेत् ॥<br>
सकृद्व्यापय्य तारेण मंत्रन्यासं ततश्चरेत् ॥ ८०-२७ ॥<br>
<br>
शिरोललाटे भ्रूमध्ये कर्णयोश्चक्षुषोस्तथा ॥<br>
घ्राणयोर्वदने कंठे हृदि नाभौ तथा पुनः ॥ ८०-२८ ॥<br>
<br>
कट्यां लिंगे जानुनोश्च पादयोर्विन्यसेत्क्रमात् ॥<br>
हृदंतान्मंत्रवर्णांश्च ततो मूर्ध्नि ध्रुवं न्यसेत् ॥ ८०-२९ ॥<br>
<br>
पुनर्नयनयोरास्ये हृदि गुह्ये च पादयोः ॥<br>
विन्यसेद्धृदयांतानि मनोः पंचपदानि च ॥ ८०-३० ॥<br>
<br>
भूयो मुन्यादिकं न्यस्य पंचांगं पूर्ववन्न्‌यसेत् ॥<br>
अथ वक्ष्ये महागुह्यं सर्वन्यासोत्तमोत्तमम् ॥ ८०-३१ ॥<br>
<br>
यस्य विज्ञानमात्रेण जीवन्मुक्तो भवेन्नरः ॥<br>
अणिमाद्यष्टसिद्धीनामीश्वरः स्यान्न संशयः ॥ ८०-३२ ॥<br>
<br>
यस्याराधनतो मंत्री कृष्णसंनिध्यतां व्रजेत् ॥<br>
ताराद्याभिर्व्याहृतिभिः संपुटं विन्यसेन्मनुम् ॥ ८०-३३ ॥<br>
<br>
मंत्रेण पुटितांश्चापि प्रणवाद्यांस्ततो न्यसेत् ॥<br>
गायत्र्या पुटुतं मंत्रं विन्यसेन्मातृकास्थले ॥ ८०-३४ ॥<br>
<br>
मंत्रेण पुटितां तां च गायत्रीं विन्यसेत्क्रमात् ॥<br>
मातृकापुटितं मूलं विन्यसेत्साधकोत्तमः ॥ ८०-३५ ॥<br>
<br>
मूलेन पुटितां चैव मातृकां विन्यसेत्क्रमात् ॥<br>
तृचं न मातृकावर्णान्पूर्वं तत्तत्स्थले सुधीः ॥ ८०-३६ ॥<br>
<br>
विन्यसेन्न्यासषट्कं च षोढा न्यासोऽयमीरितः ॥<br>
अनेन न्यासवर्येण साक्षात्कृष्णसमो भवेत् ॥ ८०-३७ ॥<br>
<br>
न्यासेन पुटितं दृष्ट्वा सिद्धगंधर्वकिन्नराः ॥<br>
देवा अपि नमंत्येनं किंपुनर्मानवा भुवि ॥ ८०-३८ ॥<br>
<br>
सुदर्शनस्य मंत्रेण कुर्याद्दिग्बंधनं ततः ॥<br>
देवं ध्यायन्स्वहृदये सर्वाभीष्टप्रदायकम् ॥ ८०-३९ ॥<br>
<br>
उत्फुल्लकुसुमव्रातनम्रशाखैर्वरद्रुमैः ॥<br>
सस्मेयमंजरीवृंदवल्लरीवेष्टितैः शुभैः ॥ ८०-४० ॥<br>
<br>
गलत्परागधूलिभिः सुरभीकृतदिङ्मुखः ॥<br>
स्मरेच्छिशिरितं वृंदावनं मंत्रीसमाहितः ॥ ८०-४१ ॥<br>
<br>
उन्मीलन्नवकंजालिविगलन्मधुसंचयैः ॥<br>
लुब्धांतः करणैर्गुंजद्द्विरेफपटलैः शुभम् ॥ ८०-४२ ॥<br>
<br>
मरालपरभृत्कीरकपोतनिकरैर्मुहुः ॥<br>
मुखरीकृतमानृत्यन्मायूरकुलमंजुलम् ॥ ८०-४३ ॥<br>
<br>
कालिंद्या लोलकल्लोलविप्रुषैर्मंदवाहिभिः ॥<br>
उन्निद्रांबुरुहव्रातरजोभिर्धूसरैः शिवैः ॥ ८०-४४ ॥<br>
<br>
प्रदीपित स्मरैर्गोष्ठसुंदरीमृदुवाससाम् ॥<br>
विलोलनपरैः संसेवितं वा तैर्निरंतरम् ॥ ८०-४५ ॥<br>
<br>
स्मरेत्तदंते गीर्वाणभूरुहं सुमनोहरम् ॥<br>
तदधः स्वर्णवेद्यां च रत्नपीठमनुत्तमम् ॥ ८०-४६ ॥<br>
<br>
रत्नकुट्टिमपीठेऽस्मिन्नरुणं कमलं स्मरेत् ॥<br>
अष्टपत्रं च तन्मध्ये मुकुंदं संस्मरेत्स्थितम् ॥ ८०-४७ ॥<br>
<br>
फुल्लेंदीवरकांतं च केकिबर्हावतंसकम् ॥<br>
पीतांशुकं चंद्रमुखं सरसीरुहनेत्रकम् ॥ ८०-४८ ॥<br>
<br>
कौस्तुभोद्भासितांगं च श्रीवत्सांकं सुभूषितम् ॥<br>
व्रजस्त्रीनेत्रकमलाभ्यर्चितं गोगणावृतम् ॥ ८०-४९ ॥<br>
<br>
गोपवृंदयुतं वंशीं वादयंतं स्मरेत्सुधीः ॥<br>
एवं ध्यात्वा जपेदादावयुतद्वितयं बुधः ॥ ८०-५० ॥<br>
<br>
जुहुयादरुणांभोजैस्तद्दशांशं समाहितः ॥<br>
जपेत्पश्चान्मंत्रसिद्ध्यै भूतलक्षं समाहितः ॥ ८०-५१ ॥<br>
<br>
अरुणैः कमलैहुत्वा सर्वसिद्धीश्वरो भवेत् ॥<br>
पूर्वोक्ते वैष्णवे पीठे मूर्तिं संकल्प्य मूलतः ॥ ८०-५२ ॥<br>
<br>
तस्यामावाह्य चाभ्यर्चेद्गोपीजनमनोहरम् ॥<br>
मुखे वेणुं समभ्यर्च्य वनमालां च कौस्तुभम् ॥ ८०-५३ ॥<br>
<br>
श्रीवत्सं च हृदि प्रार्च्य ततः पुष्पांजलिं क्षिपेत् ॥<br>
ततः श्वेतां च तुलसीं शुक्लचंदनपंकिलाम् ॥ ८०-५४ ॥<br>
<br>
रक्तां च तुलसीं रक्तंचदनाक्तां क्रसात्सुधीः ॥<br>
अर्पयेद्दक्षिणे जद्वयमश्वारियुग्मकम् ॥ ८०-५५ ॥<br>
<br>
हयमारद्वयेनैव हृदि मूर्ध्नि तथा पुनः ॥<br>
पद्मद्वयं च विधिवत्ततः शीर्षे समर्पयेत् ॥ ८०-५६ ॥<br>
<br>
तुलसीद्वयमंभोजद्वयमश्वारियुग्मकम् ॥<br>
ततः सर्वाणि पुष्पाणि सर्वाङ्गेषु समर्पयेत् ॥ ८०-५७ ॥<br>
<br>
दक्षिणे वासुदेवाख्यं स्वच्छं चैतन्यमव्ययम् ॥<br>
वामे च रुक्मिणीं तदून्नित्यां रक्तां रजोगुणाम् ॥ ८०-५८ ॥<br>
<br>
एवं संपूज्य गोपालं कुर्यादावरणार्चनम् ॥<br>
यजेद्दामसुदामौ च वसुदामं च किंकिणीम् ॥ ८०-५९ ॥<br>
<br>
पूर्वाद्याशासु दामाद्या ङेंनमोन्तध्रुवादिकाः ॥<br>
अग्निनैर्ऋतिवाय्वीशकोणेषु हृदयादिकान् ॥ ८०-६० ॥<br>
<br>
दिक्ष्वस्त्राणि समभ्यर्च्य पत्रेषु महिषीर्यजेत् ॥<br>
रुक्मिणी सत्यभामा च नाग्नजित्यभिधा पुनः ॥ ८०-६१ ॥<br>
<br>
सुविंदा मित्रविंदा च लक्ष्मणा चर्क्षजा ततः ॥<br>
सुशीला च लसद्रम्यचित्रितांबरभूषणा ॥ ८०-६२ ॥<br>
<br>
ततो यजेद्दलाग्रेषु वसुदेवञ्च देवकीम् ॥<br>
नंदगोपं यशोदां च बलभद्रं सुभद्रिकाम् ॥ ८०-६३ ॥<br>
<br>
गोपानूगोपीश्च गोविंदविलीनमतिलोचनान् ॥<br>
ज्ञानमुद्राभयकरौ पितरौ पीतपांडुरौ ॥ ८०-६४ ॥<br>
<br>
दिव्यमाल्यांबरालेपभूषणे मातरौ पुनः ॥<br>
धारयंत्यौ चरुं चैव पायसीं पूर्णपात्रिकाम् ॥ ८०-६५ ॥<br>
<br>
अरुणश्यामले हारमणिकुं डलमंडिते ॥<br>
बलः शंखेंदुधवलो मुशलं लांगलं दधत् ॥ ८०-६६ ॥<br>
<br>
हालालोलो नीलवासा हलवानेककुंडलः ॥<br>
कला या श्यामला भद्रा सुभद्रा भद्रभूषणा ॥ ८०-६७ ॥<br>
<br>
वराभययुता पीतवसना रूढयौवना ॥<br>
वेणुवीणाहेमयष्टिशंखश्रृंगादिपाणयः ॥ ८०-६८ ॥<br>
<br>
गोपा गोप्यश्च विविधप्राभृतान्नकरांबुजाः ॥<br>
मंदारदींश्च तद्बाह्ये पूजयेत्कल्पपादपान् ॥ ८०-६९ ॥<br>
<br>
मंदारश्च तथा संतानको वै पारिजातकः ॥<br>
कल्पद्रुमस्ततः पश्चाद्ध्वरिचन्दनसंज्ञकः ॥ ८०-७० ॥<br>
<br>
मध्ये दिक्षु समभ्यर्च्य बहिः शक्रादिकान्यजेत् ॥<br>
तदस्त्राणि च संपूज्य यजेत्कृष्णाष्टकेन च ॥ ८०-७१ ॥<br>
<br>
कृष्णं च वासुदेवं च देवकीनन्दनं तथा ॥<br>
नारायणं यदुश्रेष्ठं वार्ष्णेयं धर्मपालकम् ॥ ८०-७२ ॥<br>
<br>
असुराक्रांतभूभारहारिणं पूजयेत्ततः ॥<br>
एभिरावरणैः पूजा कर्तव्यासुखैरिणः ॥ ८०-७३ ॥<br>
<br>
संसारसागरोत्थीर्त्यै सर्वकामाप्तये बुधः ॥<br>
एवं पूजादिभिः सिद्धा भवद्वैश्रवणो यमः ॥ ८०-७४ ॥<br>
<br>
त्रिकालपूजनं चास्य वक्ष्ये सर्वार्थसिद्धिदम् ॥<br>
श्रीमदुद्यानसंवीतिहेमभूरत्नमंडपे ॥ ८०-७५ ॥<br>
<br>
लसत्कल्पद्रुमाधस्थरत्नाब्जपीठसंस्थितम् ॥<br>
सुत्रामरत्नसंकाशं गुडस्निग्धालकं शिशुम् ॥ ८०-७६ ॥<br>
<br>
चलत्कनककुंडलोल्लसितचारुगंडस्थलं सुघोणधरमद्भुतस्मितमुखांवुतं सुन्दरम् ॥<br>
स्फुरद्विमलरत्नयुक्कनकसूत्रनद्धं दधत्सुवर्णपरिमंडितं सुभगपौंडरीकं नखम् ॥ ८०-७७ ॥<br>
<br>
समुद्धूसरोरस्थले धेनुधूल्या सुपुष्टांगमष्टापदाकल्पदीप्तम् ॥<br>
कटीलस्थले चारुजंघान्तयुग्मं पिनद्धं क्वणत्किंकिणीजालदाम्ना ॥ ८०-७८ ॥<br>
<br>
हसन्तं हसद्वंधुजीवप्रसूनप्रभापाणिपादांबुजोदारकांत्या ॥<br>
दधानं करो दक्षिणे पायसान्न सुहैयंगवीनं तथा वामहस्ते ॥ ८०-७९ ॥<br>
<br>
लसद्गोपगोपीगवां वृंदमध्ये स्थितं वासवाद्यैः सुरैरर्चितांध्रिम् ॥<br>
महाभारभूतामरारातियूथांस्ततः पूतनादीन्निहंतुं प्रवृत्तम् ॥ ८०-८० ॥<br>
<br>
एवं ध्यात्वार्च्चयेद्देवं पूर्ववत्स्थिरमानसः ॥<br>
दध्ना गुडेन नैवेद्यं दत्वा दशशतं जपेत् ॥ ८०-८१ ॥<br>
<br>
मध्यंदिने यजेदेवं विशिष्यरूपधारिणम् ॥<br>
नारदाद्यैर्मुनिगणैः सुरवृन्दैश्च पूजितम् ॥ ८०-८२ ॥<br>
<br>
लसद्गोपगोपीगवां वृन्दमध्यस्तितं सांद्रमेघप्रभंसुंन्दरांगम् ॥<br>
शिखंडिच्छदापीडमब्जायताक्षं लसञ्चिल्लिकं पूर्णचद्राननं च ॥ ८०-८३ ॥<br>
<br>
चलत्कुण्डलोल्लासिगंडस्थलश्रीभरं सुन्दरं मंदहासं सुनासम् ॥<br>
सुकार्तस्वराभांबरं दिव्यभूषं क्वणत्किंकिणीजालमत्तानुलेपम् ॥ ८०-८४ ॥<br>
<br>
वेणुं धमंतं स्वकरे दधानं सव्ये दरं यष्टिमुदारवेषम् ॥<br>
दक्षे तथैवेप्सितदानदक्षं ध्यात्वार्चयेन्नंदजमिंदिराप्त्यै ॥ ८०-८५ ॥<br>
<br>
एवं ध्यात्वार्चयेत्कृष्णं पूर्ववद्वैष्णवोत्तमः ॥<br>
अपूपपायसान्नाद्यैर्नैवैद्यं परिकल्पयेत् ॥ ८०-८६ ॥<br>
<br>
हुत्वा चाष्टत्तरशतं पयोऽनैः सर्पिषाप्लुतैः ॥<br>
स्वस्वदिक्षु बलिं दद्याद्दिशेदाचमनं ततः ॥ ८०-८७ ॥<br>
<br>
अष्ट्त्तरसहस्रं च प्रजपेन्मंत्रमुत्तमम् ॥<br>
अह्नो मध्ये यजेदेवं यः कृष्णं वैष्णवोत्तमः ॥ ८०-८८ ॥<br>
<br>
देवाः सर्वे नमस्यंति लोकानां वल्लभो नरः ॥<br>
मेधायुःश्रीकांतियुक्तः पुत्रैः पौत्रैश्च वर्द्धते ॥ ८०-८९ ॥<br>
<br>
तृतीयकालपूजायामस्ति कालविकल्पना ॥<br>
सायाह्ने निशि वेत्यत्र वदंत्येके विपश्चितः ॥ ८०-९० ॥<br>
<br>
दशाक्षरेण चेद्रात्रौ सायाह्नेऽष्टादशार्णतः ॥<br>
उभयीमुभयेनैव कुर्यादित्यपरे जगुः ॥ ८०-९१ ॥<br>
<br>
सायाह्ने द्वारवत्यां तु चित्रोद्यानोपशोभिते ॥<br>
अष्टसाहस्रसंख्यातैर्भवनैरुपमंडिते ॥ ८०-९२ ॥<br>
<br>
हंससारससंकीर्णकमलोत्पलशालिभिः ॥<br>
सरोभिर्नीलांभोभिः परीते भवनोत्तमे ॥ ८०-९३ ॥<br>
<br>
उद्यत्प्रद्योतनोद्योतद्युतौ श्रीमणिमंडले ॥<br>
हेमांभोजासनासीनं कृष्णं त्रैलोक्यमोहनम् ॥ ८०-९४ ॥<br>
<br>
मुनिवृंदैः परिवृतमात्मतत्त्वविनिर्णये ॥<br>
तेभ्यो मुनिभ्यः स्वं धाम दिशंतं परमक्षरम् ॥ ८०-९५ ॥<br>
<br>
उन्निद्रेंदीवरश्यामं पद्मपत्रायतेक्षणम् ॥<br>
स्निग्धं कुंतलसंभिन्नकिरीटवनमालिनम् ॥ ८०-९६ ॥<br>
<br>
चारुप्रसन्नवदनं स्फुरन्मकरकुंडलम् ॥<br>
श्रीवत्सवक्षसं भ्राजत्कौस्तुभं सुमनोहरम् ॥ ८०-९७ ॥<br>
<br>
काश्मीरकपिशोरस्कं पीतकौशेयवाससम् ॥<br>
हारकेयूरकटककटिसूत्रैरलंकृतम् ॥ ८०-९८ ॥<br>
<br>
हृतविश्वंभराभूरिभारं मुदितमानसम् ॥<br>
शंखचक्रगदापद्मराजद्भुजचतुष्टयम् ॥ ८०-९९ ॥<br>
<br>
एवं ध्यात्वार्चयेन्मन्त्री स्यादंगैः प्रथमावृत्तिः ॥<br>
द्वितीया महिषीभिस्तु तृतीयायां समर्चयेत् ॥ ८०-१०० ॥<br>
<br>
नारदं पर्वतं जिष्णुं निशठोद्धवदारुकान् ॥<br>
विष्वक्सेनं च शैनेयं दिक्ष्वग्रे विनतासुतम् ॥ ८०-१०१ ॥<br>
<br>
लोकपालैश्च वज्राद्यैः पूजयेद्वैष्णवोत्तमः ॥<br>
एवं संपूज्य विधिवत्पायसं विनिवेदयेत् ॥ ८०-१०२ ॥<br>
<br>
तर्पयित्वा खंडमिश्रदुग्धबुद्ध्या जलैरिह ॥<br>
जपेदष्टशतं मन्त्री भावयन्पुरुषोत्तमम् । ८०-१०३ ॥<br>
<br>
पूजासु होमं सर्वासु कुर्यान्मध्यंदिनेऽथवा ॥<br>
आसनादर्घ्यपर्यंतं कृत्वा स्तुत्वा नमेत्सुधीः ॥ ८०-१०४ ॥<br>
<br>
समर्थात्मानमुद्वास्य स्वीयहृत्सरसीरुहे ॥<br>
विन्यस्य तन्मयो भूत्वा पुनरात्मानमर्चयेत् ॥ ८०-१०५ ॥<br>
<br>
सायाह्ने वासुदेवं यो नित्यमेवं समर्चयेत् ॥<br>
सर्वान्कामानवाप्यांते स याति परमां गतिम् ॥ ८०-१०६ ॥<br>
<br>
रात्रौ चेन्मदनाक्रांतचेतसं नन्दनन्दनम् ॥<br>
यजेद्रासपरिश्रांतं गोपीमंडलमध्यगम् ॥ ८०-१०७ ॥<br>
<br>
विकसत्कुंदकह्लारमल्लिकाकुसुमोद्गतैः ॥<br>
रजोभिर्धूसरैर्मंदमारुतैः शिशिरीकृते ॥ ८०-१०८ ॥<br>
<br>
उन्मीलन्नवकैरवालिविगलन्माध्वीकलब्धांतरं भ्राम्यन्मत्तमिलिंदगीतललिते सन्मल्लिकोज्जृम्भिते ॥<br>
पीयूषांशुकरैर्विशालितहरित्प्रांते स्मरोद्दीपने कालिन्दीपुलिनांगणे स्मितमुखं वेणुं रणंतं मुहुः ॥ ८०-१०९ ॥<br>
<br>
अन्तस्तोयलसन्नवांबुदघटासंघट्टकारत्विषं चंचञ्चिल्लिकमंबुजायतदृशं बिम्बाधरं सुन्दरम् ॥<br>
मायूरच्छदबद्धमौलिविलसद्धम्मिल्लमालं चलं दीप्यत्कुण्डलरत्नरश्मिविलसद्गंडद्वयोद्बासितम् ॥ ८०-११० ॥<br>
<br>
कांचीनूपुरहारकंकणलसत्केयूरभूषान्वितं गोपीनां द्वितयां तरे सुललितं वन्यप्रसूनस्रजम् ॥<br>
अन्योन्यं विनिबद्धगोपदयितादोर्वल्लिवीतं लसद्रासक्रीडनलोलुपं मनसिजाक्रांतं मुकुन्दं भवेत् ॥ ८०-१११ ॥<br>
<br>
विविधश्रुतिभिन्नमनोज्ञतरस्वरसप्तकमूर्छनतानगणैः ॥<br>
भ्रममाणममूभिरुदारमणिस्फुटमंडनसिंजितचारुतनुम् ॥ ८०-११२ ॥<br>
<br>
इतरेतरबद्धकरप्रमदागणकल्पितरासविहारविधौ ।<br>
मणिशंकुगमप्यमुना वपुषा बहुधा विहितस्वकदिव्यतनुम् ॥ ८०-११३ ॥<br>
<br>
एवं ध्यात्वार्चयेन्मन्त्री स्यादंगैः प्रथमावृतिः ॥<br>
श्रीकामः सस्वराद्यानि कलाब्जैर्वैष्णवोत्तमः ॥ ८०-११४ ॥<br>
<br>
यजेत्केशवकीर्त्यादिमिथुनानि च षोडश ॥<br>
इन्द्राद्यानपि वज्रादीन्पूजयेत्तदनन्तरम् ॥ ८०-११५ ॥<br>
<br>
पृंथु सुवृत्तं मसृणं वितस्तिमात्रोन्नतं कौ विनिखन्य शंकुम् ॥<br>
आक्रम्य पद्भ्यामितरेतरैस्तु हस्तैर्भ्रमोऽयं खलु रासगोष्ठी ॥ ८०-११६ ॥<br>
<br>
सपूज्यैवं च पयसा ससितो पलसर्पिषा ॥<br>
नैवेद्यमर्चयित्वा तु चषकैर्नृपसंख्यकैः ॥ ८०-११७ ॥<br>
<br>
स-तं पापप्ते मंत्री मिथुनेष्वर्पयेत्क्रमात् ॥<br>
विधाय पूर्ववच्छेषं सहस्रं प्रजपेन्मनुम् ॥ ८०-११८ ॥<br>
<br>
स्तुत्वा नत्वा च संप्रार्थ्य पूजाशेषं समापयेत् ॥<br>
एवं यः पूजयेत्कृष्णं स सस्मृद्धेः पदं भवेत् ॥ ८०-११९ ॥<br>
<br>
अणिमाद्यष्टसिद्धीनामीश्वरः स्यान्न संशयः ॥<br>
भुक्त्वेह विविधान्भोगानंते विष्णुपदं व्रजेत् ॥ ८०-१२० ॥<br>
<br>
एवं पूजादिभिः सिद्धे मनौकाम्यानि साधयेत् ॥<br>
अष्टाविंशतिवारं वा त्रिकालं पूजयेत्सुधीः ॥ ८०-१२१ ॥<br>
<br>
स्वकालविहितान् भूयः परिवारांश्च तर्पयेत् ॥<br>
प्रातर्द्दध्ना गुडाक्तेन मध्याह्ने पयसा पुनः ॥ ८०-१२२ ॥<br>
<br>
नवनीतयुतेनाथ सायाह्ने तर्पयेत्पुनः ॥<br>
ससितोपलमिश्रेण पयसा वैष्णवोत्तमः ॥ ८०-१२३ ॥<br>
<br>
तर्पयामिपदं योज्यं मंत्रांते स्वेषु नामसु ॥<br>
द्वितीयांतेषु तु पुनः पूजाशेषं समापयेत् ॥ ८०-१२४ ॥<br>
<br>
अभ्युक्ष्यतत्प्रसादाद्भिरात्मानं प्रपबेदपः ॥<br>
तत्तृत्पस्तमथोद्वास्य तन्मयः प्रजपेन्मनुम् ॥ ८०-१२५ ॥<br>
<br>
अथ द्रव्याणि काम्येषु प्रोच्यंते तर्पणेषु च ॥<br>
तानि प्रोक्तविधानानामाश्रित्यान्यतमं भजेत् ॥ ८०-१२६ ॥<br>
<br>
पायसं दाधिकं चाज्यं गौडान्नं कृसरं पयः ॥<br>
दधीनि कदली मोचा चिंचा रजस्वला तथा ॥ ८०-१२७ ॥<br>
<br>
अपूपा मोदका लाजाः पृथुका नवनीतकम् ॥<br>
द्रव्यषोडशकं ह्येतत्कथितं पद्मजादिभिः ॥ ८०-१२८ ॥<br>
<br>
लाजांते पृथुकं प्राक्च समर्प्य च सितोपलम् ॥<br>
चतुःसप्ततिवारं यः प्रातरेवं प्रतर्पयेत् ॥ ८०-१२९ ॥<br>
<br>
ध्यात्वा कृष्णपदं मत्री मंडलादिष्टमाप्नुयात् ॥<br>
धारोष्णपक्कपयसा नवनीतं दधीनि च ॥ ८०-१३० ॥<br>
<br>
दौग्धाम्रमाज्यं मत्स्यंडी क्षौद्रं कीलालमेव च ॥<br>
पूजयेन्नवभिर्द्रव्यैः प्रत्येकं रविसंख्यया ॥ ८०-१३१ ॥<br>
<br>
एवमष्टोतरशतंसंख्याकं तर्पणं पुनः ॥<br>
यः कुर्याद्वैष्णवश्रेष्टः पूर्वोक्तं फलमाप्नुयात् ॥ ८०-१३२ ॥<br>
<br>
किं बहूक्तेन सर्वेष्टदायकं तर्पणं त्विदम् ॥<br>
ससितोपलधारोष्णदुग्धबुद्ध्या जलेन वै ॥ ८०-१३३ ॥<br>
<br>
कृष्णं प्रतपर्यन् ग्रामं व्रजन्प्राप्नोति साधकः ॥<br>
धनवस्त्राणि भोज्यं च परिवारगणैः सह ॥ ८०-१३४ ॥<br>
<br>
यावत्संतर्पयेन्मंत्री तावत्संख्यं जपेन्मनुम् ॥<br>
तर्पणेनैव कार्याणि साधयेदखिलान्यपि ॥ ८०-१३५ ॥<br>
<br>
काम्यहोममथो वक्ष्ये साधकानां हिताय च ॥<br>
श्रीपुष्पैर्जुहुयान्मंत्री श्रियमिच्छन्निनिंदिताम् ॥ ८०-१३६ ॥<br>
<br>
साज्येनान्नेन जुहुयात्घृतान्नस्य समृद्धये ॥<br>
वन्यपुष्पैर्द्विजान् जातीपुष्पैश्च पृथिवीपतीन् ॥ ८०-१३७ ॥<br>
<br>
असितैः कुसुमैर्वैश्यान् शूद्रान्नीलोत्पलैस्तथा ॥<br>
वशयेल्लवणैः सर्वानंबुजैर्युवतीजनम् ॥ ८०-१३८ ॥<br>
<br>
गोशालासु कृतो होमः पायसेन ससर्पिषा ॥<br>
गवां शांतिं करोत्याशु गोपालो गोकुलेश्वरः ॥ ८०-१३९ ॥<br>
<br>
शिक्षावेषधरं कृष्णं किंकिणीजालशोभितम् ॥<br>
ध्यात्वा प्रतर्पयेन्मंत्री दुग्धबुद्ध्या शुभैर्जलैः ॥ ८०-१४० ॥<br>
<br>
धनं धान्यं सुतान्कीर्तिं प्रीतस्तस्मै ददाति सः ॥<br>
ब्रह्मवृक्षसमिद्भिर्वा कुशैर्वा तिलतंदुलैः ॥ ८०-१४१ ॥<br>
<br>
जुहुयादयुतं मंत्री त्रिमध्वाक्तैर्हुताशने ॥<br>
वशयेद्ब्राह्मणांश्चाथ राजवृक्षसमुद्भवैः ॥ ८०-१४२ ॥<br>
<br>
प्रसूनैः क्षत्रियान्वैश्यान्कुरंङकुसुमैस्तथा ॥<br>
पाटलोत्थैश्च कुसुमैर्वशयेदंतिमान्सुधीः ॥ ८०-१४३ ॥<br>
<br>
श्वेतपद्मै रक्तपप्दैश्चंपकैः पाटलैः क्रमात् ॥<br>
हुत्वायुतं त्रिमध्वाक्तैर्वशयेत्तद्वरांगनाः ॥ ८०-१४४ ॥<br>
<br>
नित्यं हयारिकुसुमौर्निशीथे त्रिमधुप्लुतैः ॥<br>
वरस्त्रीर्वशयेत्प्राज्ञः सम्यग्धृत्वा दिनाष्टकम् ॥ ८०-१४५ ॥<br>
<br>
अयुतत्रितयं रात्रौ सिद्धार्थैस्त्रिमधुप्लुतैः ॥<br>
प्रत्यहं जुह्वतो मासात्सुरेशोऽपि वशीभवेत् ॥ ८०-१४६ ॥<br>
<br>
आहृत्य बल्लवीवस्त्राण्यारूढं नीपभूरुहे ॥<br>
स्मरेत्कृष्णं जपेद्रात्रौ सहस्रं खेंदूहात्सुधीः ॥ ८०-१४७ ॥<br>
<br>
हठादाकर्षयेच्छीघ्रमुर्वशीमपि साधकः ॥<br>
बहुना किमिहोक्तेन मंत्रोऽयं सर्ववश्यकृत् ॥ ८०-१४८ ॥<br>
<br>
रहस्यं परमं चाथ वक्ष्ये मोक्षप्रदं नृणाम् ॥<br>
ध्यायेत्स्वहृत्सरसिजे देवकीनंदनं विभुम् ॥ ८०-१४९ ॥<br>
<br>
श्रीमत्कुन्देंदुगौरं सरसिजनयनं शङ्खचक्रे गदाब्जे बिभ्राणं हस्तपद्मैर्नवनलिनलसन्मालयादीप्यमानम् ॥<br>
वंदे वेद्यं मुनींद्रैः कणिकमुनिलसद्दिव्यभूषाभिरामं दिव्यांगालेपभासं सकलभयहरं पीतवस्त्रं नुरारिम् ॥ ८०-१५० ॥<br>
<br>
एवं ध्यात्वा पुमांसं स्फुटहृदयसरोजासनासीनमाद्यं सांद्रांभोदाच्छबिंबाद्भुतकनकनिभं संजपेदर्कलक्षम् ॥<br>
मन्वोरेकं द्वितारांतरितमथः हुनेदर्कसाहस्रमिध्मैः क्षीरिद्रूत्थर्यथोक्तैः समधुघृतसितेनाथवा पायसेन ॥ ८०-१५१ ॥<br>
<br>
एवं लोकेश्वराराध्यं कृष्णं स्वहृदयांबुजे ॥<br>
ध्यायन्ननुदिनं मंत्री त्रिसहस्रं जपेन्मनुम् ॥ ८०-१५२ ॥<br>
<br>
सायाह्नोक्तेन विधिना संपूज्य हवनं पुनः ॥<br>
कृत्वा पूर्वोक्तविधिना मन्त्री तद्गतमानसः ॥ ८०-१५३ ॥<br>
<br>
एवं यो भजते नित्यं विद्वान् गोपालनंदनम् ॥<br>
समुत्तीर्य भवांभोधिं स याति परमं पदम् ॥ ८०-१५४ ॥<br>
<br>
मध्ये केणेषु बाह्येष्वनलपुरपुटस्यालिखेत्कर्णिकायां कंदर्पं साध्ययुक्तं विवरगतषडर्णद्विषः केशरेषु ॥<br>
शक्तिः श्रीपूर्विकाणिद्विनवलिपिमनोरक्षराणिच्छदानां मध्ये वर्णान्दशान्तो दशलिपिमनुवर्यस्य वैकैकशोऽब्जम् ॥ ८०-१५५ <br>
॥<br>
<br>
भूसद्मनाभिवृतमस्रगमन्मथेन गोरोचनाविलिखितं तपनीयसूच्या ॥<br>
पट्टे हिरण्यरचिते गुलिकीकृतं तद्गोपालयंत्रमखिलार्थदमेतदुक्तम् ॥ ८०-१५६ ॥<br>
<br>
संयातसिक्तमभिजप्तमिमं महद्भिर्धार्यं जगत्त्रयवशीकरणैकदक्षम् ॥<br>
रक्षायशः सुतमहीधनधान्यलक्ष्मीसौभाग्यलिप्सुभिरजस्रमनर्घ्यवीर्यम् । ८०-१५७ ॥<br>
<br>
स्मरस्त्रिविक्रमाक्रांतश्चाक्रीष्ट्याय हृदित्यसौ ॥<br>
षडक्षरोऽयं संप्रोक्तः सर्वसिद्धिकरो मनुः ॥ ८०-१५८ ॥<br>
<br>
क्रोडः शान्तींदुवह्न्याढ्यो माया बीज प्रकीर्ततम् ॥<br>
गोविंदवह्निचन्द्राढ्यो मनुः श्रीबीजमीरितम् ॥ ८०-१५९ ॥<br>
<br>
आभ्यामष्टादशक्लिपः स्याद्विंशत्यक्षरो मनुः ॥<br>
शालग्रामे मणौ यंत्रे मंडले प्रतिमासु वा ॥ ८०-१६० ॥<br>
<br>
नित्यं पूजा हरेः कार्या न तु केवलभूतले ॥<br>
एवं यो भजंते कृष्णं स याति परमां गतिम् ॥ ८०-१६१ ॥<br>
<br>
विंशार्णस्य मुनिर्ब्रह्मा गायत्री छन्द ईरितम् ॥<br>
कृष्णश्च देवता कामो बीजं शक्तिर्द्विठो बुधैः ॥ ८०-१६२ ॥<br>
<br>
रामाग्निवेदवेदाब्धेर्नेत्रार्णैरंगकल्पनम् ॥<br>
मूलेन व्यापकं कृत्वा मनुना पुटितानथ ॥ ८०-१६३ ॥<br>
<br>
मातृकार्णान्न्यसेत्तत्तत्स्थानेषु सुसमाहितः ॥<br>
दशतत्त्वानि विन्यस्य मूलेन व्यापकं चरेत् ॥ ८०-१६४ ॥<br>
<br>
मंत्रन्यासं ततः कुर्याद्देवताभावसिद्धये ॥<br>
शीर्षे ललाटे भ्रूमध्ये नेत्रयोः कर्णयोस्तथा ॥ ८०-१६५ ॥<br>
<br>
नसोर्वक्रे च चिबुके कण्ठे दोर्मूलके हृदि ॥<br>
उदरे नाभिदेशे च लिंगे मूलसरोरुहे ॥ ८०-१६६ ॥<br>
<br>
कट्यां जान्वोर्जंघयोश्च गुल्फयोः पादयोः क्रमात् ॥<br>
न्यसेद्धृदंतान्मंत्राणां सृष्टिन्यासोऽयमीरितः ॥ ८०-१६७ ॥<br>
<br>
हृदये चोदरे नाभौ लिंगे मूलसरोरुहे ॥<br>
कट्यां जान्वोर्जंघयोश्च गुल्फयोः पादयोस्तथा ॥ ८०-१६८ ॥<br>
<br>
मूर्ध्नि कपोले भ्रूमध्ये नेत्रयोः कर्णयोर्नसोः ॥<br>
वदने चिबुके कंठे दोर्मूले विन्यसेत्क्रमात् ॥ ८०-१६९ ॥<br>
<br>
नमोतान्मंत्रवर्णांश्च स्थितिन्यासोऽयमीरितः ॥<br>
पादयोर्गुल्फयोश्चैव जंघयोर्जानुनोस्तथा ॥ ८०-१७० ॥<br>
<br>
कट्यां मूले ध्वजे नाभौ जठरे हृदये पुनः ॥<br>
दोर्मूले कंठदेशे च चिबुके वदने नसोः ॥ ८०-१७१ ॥<br>
<br>
कर्णयोर्नेत्रयोश्चैव भ्रूमध्ये निटिले तथा ॥<br>
मूर्ध्नि न्यसेन्मंत्रवर्णान्संहाराख्योऽयमीरितः ॥ ८०-१७२ ॥<br>
<br>
पुनः सृष्टिस्थितिन्यासौ विधाय वैष्णवोत्तमः ॥<br>
मूर्तिपंजरनामानं विन्यसेत्पूर्ववत्ततः ॥ ८०-१७३ ॥<br>
<br>
पुनः षडंगं कृत्वाथ ध्यायेत्कृष्णं हृदंबुजे ॥<br>
द्वारवत्यां सहस्रार्कभास्वरैर्भवनोत्तमैः ॥ ८०-१७४ ॥<br>
<br>
अनल्पैः कल्पवृक्षैश्च परीते मणिमण्डपे ॥<br>
ज्वलद्रत्न मयस्तंभद्वारतोरणकुड्यके ॥ ८०-१७५ ॥<br>
<br>
फुल्लप्रफुल्लसञ्चित्रवितानालंबिमौक्तिके ॥<br>
पद्मरागस्थलीराजद्रत्नसंघैश्च मध्यतः ॥ ८०-१७६ ॥<br>
<br>
अनारतगलद्रत्नधाराढ्यस्वस्तस्तरोरधः ॥ <br>
रत्नप्रदीपावलिभिः प्रदीपितदिगंतरे ॥ ८०-१७७ ॥<br>
<br>
उद्यदादित्यसंकाशमणिसिंहासनांबुजे ॥<br>
समासीनोऽच्युतो ध्येयो द्रुतहाटकसन्निभः ॥ ८०-१७८ ॥<br>
<br>
समानोदितचंद्रार्कतडित्कोटिसमद्युतिः ॥<br>
सर्वांगसुंदरः सौम्यः सर्वाभरणभूषितः ॥ ८०-१७९ ॥<br>
<br>
पीतवासाः शंखचक्रगदांभोजलसत्करः ॥<br>
अनाहतोच्छलद्रत्नधारौघकलशं स्पृशन् ॥ ८०-१८० ॥<br>
<br>
वामपादांबुजाग्रेण मुष्णता पल्लवच्छविम् ॥<br>
रुक्मिणीसत्यभामेऽस्य मूर्ध्नि रत्नौघधारया ॥ ८०-१८१ ॥<br>
<br>
सिंचंत्यौ दक्षवामस्थे स्वदोस्थकलशोत्थया ॥<br>
नाग्नजिती सुनंदा च दिशंत्यौ कलशौ तयोः ॥ ८०-१८२ ॥<br>
<br>
ताभ्यां च दक्षवामस्थमित्रविंदासुलक्ष्मणे ॥<br>
रत्ननद्याः समुद्धृत्य रत्नपूर्णौ घटौ तयोः ॥ ८०-१८३ ॥<br>
<br>
जांबवती सुशीला च दिशंत्यौ दक्षवामके ॥<br>
बहिः षोडश साहस्रसंख्याकाः परितः प्रियाः ॥ ८०-१८४ ॥<br>
<br>
ध्येयाः कनकरत्नौघधारायुक्कलशोज्वलाः ॥<br>
तद्बहिश्चाष्टनिधायः पूरयंतो धनैर्धराम् ॥ ८०-१८५ ॥<br>
<br>
तद्बहिर्वृष्णयः सर्वे पुरोवच्च स्वरादयः ॥<br>
एवं ध्यात्वा जपेल्लक्षपंचकं तद्दशांशतः ॥ ८०-१८६ ॥<br>
<br>
अरुणैः कमलैर्हुत्वा पीठे पूर्वोदिते यजेत् ॥<br>
विलिप्य गंधपंकेन लिखेदष्टदलांबुजम् ॥ ८०-१८७ ॥<br>
<br>
कर्णिकायां च षट्कोणं ससाध्यं तत्र मन्मथम् ॥<br>
शिष्टैस्तु सप्तदशभिरक्षरैर्वेष्टयेत्स्वरम् ॥ ८०-१८८ ॥<br>
<br>
प्राग्रक्षोऽनिलकोणेषु श्रियं शिष्टेषु संविदम् ॥<br>
षट्सु संधिषु षट्कर्णे केसरेषु त्रिशस्त्रिशः ॥ ८०-१८९ ॥<br>
<br>
विलिखेत्स्मरगायत्रीं मालामंत्रं दलाष्टके ॥<br>
षटूषः संलिख्य तद्बाह्ये वेष्टयेन्मातृकाक्षरैः ॥ ८०-१९० ॥<br>
<br>
भूबिंबं च लिखेद्बाह्ये श्रीमायादिग्विदिक्ष्वपि ॥<br>
भूग्रहं चतुरस्रं स्यादष्टवज्रविभूषितम् ॥ ८०-१९१ ॥<br>
<br>
एतद्यंत्रं हाटकादिपट्टेष्वालिख्य पूर्ववत् ॥<br>
संस्कृतं धारयेद्यो वै सोऽर्च्यते त्रिदशैरपि ॥ ८०-१९२ ॥<br>
<br>
स्याद्गायत्री वामदेवपुष्पबाणौ तु ङेंतिमौ ॥<br>
विद्महेधीमहियुतौ तन्नोऽनंगः प्रचोदयात् ॥ ८०-१९३ ॥<br>
<br>
जप्या जपादौ गोपालमनूनां जनरंजनी ॥<br>
हृदयं कामदेवाय ङेंतं सर्वजनप्रियम् ॥ ८०-१९४ ॥<br>
<br>
उक्त्वा सर्वजनांते तु संमोहनपदं तथा ॥<br>
ज्वल ज्वल प्रज्वलेति प्रोच्य सर्वजनस्य च ॥ ८०-१९५ ॥<br>
<br>
हृदयं मम च ब्रूयाद्वशंकुरुयुगं शिरः ॥<br>
प्रोक्तो मदनमंत्रोऽष्टचत्वारिंशद्भिरक्षरैः ॥ ८०-१९६ ॥<br>
<br>
जपादौ स्मरबीजाद्यो जगत्त्रयवशीकरः ॥<br>
पीठ प्राग्वत्समभ्यर्च्य मूर्ति संकल्प्य मूलतः ॥ ८०-१९७ ॥<br>
<br>
तत्रावाह्याच्युतं भक्त्या सकलीकृत्य पूजयेत् ॥<br>
आसनादिविभूषांतं पुनर्न्यासक्रमाद्यजेत् ॥ ८०-१९८ ॥<br>
<br>
सृष्टिं स्थितिं षडंगं च किरीटं कुंडलद्वयम् ॥<br>
शंखं चक्रं गदां पद्मं मालां श्रीवत्सकौस्तुभौ ॥ ८०-१९९ ॥<br>
<br>
गन्धपुष्पैः समभ्यर्च्य मूलेन वैष्णवोत्तमः ॥<br>
षट्कोणेषु षडंगानि दिग्दलेषु क्रमाद्यजेत् ॥ ८०-२०० ॥<br>
<br>
वासुदेवादिकान्कोणेषु तु शांत्यादिकांस्ततः ॥<br>
पत्राग्रगा महिष्योऽष्टौ यजेत्साधकसत्तमः ॥ ८०-२०१ ॥<br>
<br>
ततः षोडशसाहस्रं सकृदेवार्चयेत्प्रियाः ॥<br>
इंद्रनीलमुकुंदांश्च करालानंदकच्छपान् ॥ ८०-२०२ ॥<br>
<br>
शंखपद्मौ ततः पद्मान्निधीनष्टौ क्रमाद्यजेत् ॥<br>
तद्बहिर्लोकपालांश्च वज्राद्यानपि पूजयेत् ॥ ८०-२०३ ॥<br>
<br>
एवं सप्तावृत्तिवृतं कृष्णमभ्यर्च्य चादरात् ॥<br>
प्रीणयेद्दधिखंडाज्यमिश्रेण तु पयोंऽधसा ॥ ८०-२०४ ॥<br>
<br>
दिव्योपचारं दत्वाथ स्तुत्वा नत्वा च केशवम् ॥<br>
उद्वासयेत्स्वहृदये परिवारगणैः सह ॥ ८०-२०५ ॥<br>
<br>
न्यस्यात्मानं समभ्यर्च्य तन्मयो विहरेत्सुधीः ॥<br>
रत्नाभिषेकध्यानेज्या विंशत्यर्णाश्रिते रिता ॥ ८०-२०६ ॥<br>
<br>
एवं यो भजते मन्त्रं स समृद्धेः पदं भवेत् ॥<br>
जपहोमार्चनध्यानैर्यो मनुं प्रजपेदमुम् ॥ ८०-२०७ ॥<br>
<br>
तद्वेश्म पूर्यते रत्नैः रवर्णधान्यैरनारतम् ॥<br>
पृथ्वी पृथ्वी करे तस्य सर्वसस्यसमाकुला ॥ ८०-२०८ ॥<br>
<br>
पुत्रैर्मित्रैः सुसंपन्नः प्रयात्यंते परां गतिम् ॥<br>
वह्नावभ्यर्च्य गोविंदं शुक्लपुष्पैः सतंदुलैः ॥ ८०-२०९ ॥<br>
<br>
आज्याक्तैरयुतं हुत्वा भस्म तन्मूर्ध्नि धारयेत् ॥<br>
तस्यान्नादिसमृद्धिः स्यात्तदूशे सर्वयोषितः ॥ ८०-२१० ॥<br>
<br>
रक्तांभोजैस्त्रिमध्वक्तैर्हुनेल्लक्षं समाहितः ॥<br>
श्रिया तस्यैंद्रमैश्वर्यं तृणलेशायते ध्रुवम् ॥ ८०-२११ ॥<br>
<br>
त्रिमध्वक्तैः सितैः पुष्पैरष्टोत्तरसहस्रकम् ॥<br>
यो हुनेत्प्रत्यहं मासात्पुरोधा नृपतेर्भवेत् ॥ ८०-२१२ ॥<br>
<br>
एवमादिप्रयोगांश्च साधयेन्मनुनामुना ॥<br>
मन्त्रराजमथो वक्ष्ये दशार्णं सर्वसिद्धिदम् ॥ ८०-२१३ ॥<br>
<br>
स्मृतिः सद्यान्विता साक्षिर्लोहितो जनवल्लभा ॥<br>
पवनोऽग्निप्रियांतोऽयं दशार्णो मन्त्र ईरितः ॥ ८०-२१४ ॥<br>
<br>
नारदोऽस्य मुनिश्छंदो विराट् कृष्णोऽस्य देवता ॥<br>
कामो बीजं वह्निजाया शक्तिः प्रोक्ता मनीषिभिः ॥ ८०-२१५ ॥<br>
<br>
आचक्रं च विचक्रं च सुचक्रं तदनन्तरम् ॥<br>
त्रैलोक्यरक्षणं चक्रमसुरांतकगचक्रकम् ॥ ८०-२१६ ॥<br>
<br>
एतैर्ङेठद्वयांतैश्च चक्रैः पंचांगकं मनोः ॥<br>
ततस्तारपुटं मन्त्रं व्यापय्य करयोस्त्रिशः ॥ ८०-२१७ ॥<br>
<br>
सेंदून्हृदंतान्मंत्रार्णान्प्रणवांतरितान्न्यसेत् ॥<br>
दक्षांगुष्ठाच्च वामांगुष्ठांतमंगुलिपर्वसु ॥ ८०-२१८ ॥<br>
<br>
सृष्टिन्यासोऽयमुदितः स्थितिन्यासोऽधुनोच्यते ॥<br>
न्यसेद्वामकनिष्ठादिकनिष्टांतं स्थितौ सुधीः ॥ ८०-२१९ ॥<br>
<br>
वामांगुष्ठान्न्यसेद्दक्षां गुष्ठांतं संहृतौ तथा ॥<br>
संहृतिर्दोषसंघातहारिणी परिकीर्तिता ॥ ८०-२२० ॥<br>
<br>
विद्याप्रदश्च सृष्ट्यंतो वर्णिनां शुद्धचेतसाम् ॥<br>
स्थित्यंतः स्याद्गृहस्थानामेवं काम्यादिरूपतः ॥ ८०-२२१ ॥<br>
<br>
संहारांते मुनींद्राणां विरक्तानां च सर्वशः ॥<br>
पुनः स्थितिक्रमेणार्णान्मनोरंगुलिषु न्यसेत् ॥ ८०-२२२ ॥<br>
<br>
पुनश्चक्रैश्च पूर्वोक्तैः पंचागं करयोर्न्यसेत् ॥<br>
ततो मूलेन पुटितान्मातृकार्णान्सबिंदुकान् ॥ ८०-२२३ ॥<br>
<br>
विन्यसेन्मातृकान्यासस्थानेषु प्रणतः सुधीः ॥<br>
ततस्तारपुटं मूलं व्यापकत्वेन विन्यसेत् ॥ ८०-२२४ ॥<br>
<br>
संहारसृष्टिभेदेन दशतत्त्वानि विन्यसेत् ॥<br>
नमोंतमूलमंत्रार्णपदायाम्यानि चात्मने ॥ ८०-२२५ ॥<br>
<br>
मत्यंतानि च तत्त्वानि पृथिव्याद्यानि च क्रमात् ॥<br>
पृथ्वी जलं तथा वह्निर्वायुराकाशमेव च ॥ ८०-२२६ ॥<br>
<br>
अहंकारो महत्तत्वं प्रकृतिं पुरुषं परम् ॥<br>
प्रविन्यसेन्मस्तके च नेत्रयोः श्रोत्रयोर्नसोः ॥ ८०-२२७ ॥<br>
<br>
वदने हृदये नाभौ लिंगे जान्वोश्च पादयोः ॥<br>
प्रणवांतरितान्वर्णान्हृदंतान्विज्यसेन्मनोः ॥ ८०-२२८ ॥<br>
<br>
सृष्टिन्यासोऽयमाख्यातः स्थितिन्यासं श्रृणु द्विज ॥<br>
हृदि नाभौ ध्वजे जान्वोः पादयोर्मस्तके पुनः ॥ ८०-२२९ ॥<br>
<br>
नेत्रयोः कर्णयोर्घ्राणे वदने विन्यसेत्क्रमात् ॥<br>
पदोर्जान्वोर्लिंगदेशे नाभौ हृदि मुखे नसोः ॥ ८०-२३० ॥<br>
<br>
कर्णयोर्नेत्रयोर्मूर्ध्नि संहाराख्योऽयमीरितः ॥<br>
सृष्ट्यंतो वर्णिनांन्यासः स्थित्यंतोगृहमेधिनाम् ॥ ८०-२३१ ॥<br>
<br>
यतेर्वैराग्ययुक्तस्य संहारांतः प्रकीर्तितः ॥<br>
चतुर्द्धा वर्णिनां चैव गृहस्थानां च पंचधा ॥ ८०-२३२ ॥<br>
<br>
यतीनां च त्रिधा न्यासः प्रोक्तोऽयं क्रमतः शुभः ॥<br>
केचिद्विरक्ते गृहगे संहारांतं विदुर्बुधाः ॥ ८०-२३३ ॥<br>
<br>
विभूतिपंजरं न्यासं कुर्यादिष्टाप्तये ततः ॥<br>
मनोर्दशावृत्तिमयं कृष्णसांनिध्यकारकम् ॥ ८०-२३४ ॥<br>
<br>
आधारे च ध्वजे नाभौ हृदि कंठे मुखे शये ॥<br>
ऊर्वोश्च कंधरायां च नाभौ कुक्षौ तथा हृदि ॥ ८०-२३५ ॥<br>
<br>
स्तनयोः पार्श्वयोः श्रोण्योर्मस्तकेवदनेतथा ॥<br>
नेत्रयोः कर्णयोर्नासापुटयोश्च कपोलयोः ॥ ८०-२३६ ॥<br>
<br>
एवं दक्षिणदोर्मूससंध्यग्रेष्वंगुलीषु च ॥<br>
ततः शिरसि तत्पूर्वाद्यांशासु स्वकलासु च ॥ ८०-२३७ ॥<br>
<br>
दोष्णोः सक्थ्नोः शिरोक्ष्यास्यकंठहृज्जठरेषु च ॥<br>
मूलाधारे लिंगदेशे जानुनोः पादयोस्तथा ॥ ८०-२३८ ॥<br>
<br>
श्रोत्रगंडांसवक्षोजपार्श्वलिंगेषु विन्यसेत् ॥<br>
ऊर्वोर्जान्वोर्जंघयोश्च पादयोर्विन्यसेत्क्रमात् ॥ ८०-२३९ ॥<br>
<br>
विभूतिपंजराख्योऽयं न्यासः सर्वार्थसिद्धिदः ॥<br>
अनेन न्यासवर्येण साक्षात्कृष्णतनुर्भवेत् ॥ ८०-२४० ॥<br>
<br>
मूर्ति पंजरनामानं न्यासं पूर्वोदितं न्यसेत् ॥<br>
ततो दशांगपंचांगौ न्यासवर्यौ न्यसे क्रमात् ॥ ८०-२४१ ॥<br>
<br>
हृदि मूर्ध्नि शिखायां च सर्वांगे दिक्षु पार्श्वयोः ॥<br>
कट्यां पृष्ठे तथा मूर्ध्नि विन्यसेद्वैष्णवोत्तमः ॥ ८०-२४२ ॥<br>
<br>
पंचांगानि न्यसेद्भूयश्चक्रैः प्राग्वत्समाहितः ॥<br>
अन्योऽप्यष्टादशार्णोक्तः कर्तव्यो न्याससंचयः ॥ ८०-२४३ ॥<br>
<br>
ततः किरीटमंत्रेण व्यापकं रचयेत्सुधीः ॥<br>
वेणुबिल्वादिमुद्रांश्च दर्शयेत्साधकोत्तमः ॥ ८०-२४४ ॥<br>
<br>
सुदर्शनस्य मंत्रेण कुर्याद्दिग्बंधनं ततः ॥<br>
अनंगुष्ठाश्च ऋजवः करशाखा भवंति चेत् ॥ ८०-२४५ ॥<br>
<br>
हृन्मुद्रेयं समाख्याता शिरोमुद्रा तथा भवेत् ॥<br>
अधोंगुष्ठा तु या मुष्टिः शिखामुद्रेयमीरिता ॥<br>
प्रसारितकरांगुल्योर्वर्ममुद्रेयमीरिता ॥ ८०-२४६ ॥<br>
<br>
नाराचमुष्ट्या धृतबाहुयुग्मः अंगुष्ठतर्जन्युदितो ध्वनिस्तु ॥<br>
विष्वग्विमुक्ता कथितास्त्रमुद्रा यत्राक्षिणी तर्जनिमध्यमे च ॥ ८०-२४७ ॥<br>
<br>
ओष्ठे वामकरांगुष्टो लग्नस्तस्य कनिष्टिका ॥<br>
दक्षिणांगुष्टसंसक्ता तत्कनिष्ठा प्रसारिता ॥ ८०-२४८ ॥<br>
<br>
तर्जनी मध्यमानामा किंचित्सकुंच्य चालिता ॥<br>
वेणुमुद्रेयमुदिता सुगुप्ता प्रेयसी हरेः ॥<br>
नोच्यंते तत्र सिद्धत्वान्मालाश्रीवत्सकौस्तुभाः ॥ ८०-२४९ ॥<br>
<br>
वामांगुष्ठं समुद्रं तमपरकरांगुष्ठकेनाथ बद्ध्वा संपीड्याग्रं च दक्षांगुलिभिरपि च तां वामहस्तांगुलीभिः ॥<br>
गाढं बद्ध्वा स्वकीये हृदयसरसिजे स्थापयेत्कामबीजं प्रोच्चार्यैषा तु गोप्या सकलसुखकरी विल्वमुद्रा मुनींद्रैः ॥ ८०-२५० ॥<br>
<br>
कायेन मनसा वाचा यत्पापं समुपार्जितम् ॥<br>
मुद्राया ज्ञान मात्रेण सर्वं नाशमुपैष्यति ॥ ८०-२५१ ॥<br>
<br>
ध्यानं जपस्त्रिकालार्चा कार्या पूर्वोदिता मनोः ॥<br>
सर्वेष्वेकः क्रमः प्रोक्तो दशार्णाष्टादशार्णयोः ॥ ८०-२५२ ॥<br>
<br>
एवं सिद्धे मनौ मंत्री प्रयोगान्कर्तुमर्हति ॥<br>
उद्दंडबाहुदोर्दंहधृतगोवर्द्धनाचलम् ॥ ८०-२५३ ॥<br>
<br>
अन्यहस्तागुलीव्यक्तस्वरवंशार्पिताननम् ॥<br>
ध्यायन्कृष्णं जपेन्मंत्रं व्रजेच्छत्रं विना सुधीः ॥ ८०-२५४ ॥<br>
<br>
वर्षवाताशनिभ्योऽपि भयं तस्य न जायते ॥<br>
मोघमेधौघव्राताद्गगतेन्द्रं तं स्मरन्हुनेत् ॥ ८०-२५५ ॥<br>
<br>
लोणैरयुतसंख्यैः स्यादनावृष्टिर्न संशयः ॥<br>
क्रीडंतमर्कजातीरे मज्जनस्नापनादिभिः ॥ ८०-२५६ ॥<br>
<br>
तच्छीकरजलासारैः सिच्यमानं प्रियाजनैः ॥<br>
ध्यात्वायुतं पयः सिक्तैर्हुनेद्वा नीरतर्पणैः ॥ ८०-२५७ ॥<br>
<br>
वृष्टिर्भवत्यकालेऽपि महती नात्र संशयः ॥<br>
सदाहमोहैरार्तस्य विस्फोटकज्वरादिभिः ॥ ८०-२५८ ॥<br>
<br>
अमुमेव स्मरन्मूर्ध्नि जपेच्छांतिर्भवेत्क्षणात् ॥<br>
अथवा गरुडारूढं प्रद्युम्नबलसंयुतम् ॥ ८०-२५९ ॥<br>
<br>
निजज्वरनिष्पिष्टज्वराभिष्टुतमच्युतम् ॥<br>
ध्यात्वा मूर्ध्नि जपेन्मंत्रं ज्वरमुक्तो भवेज्ज्वरी ॥ ८०-२६० ॥<br>
<br>
ध्यात्वैवमग्नावभ्यर्च्य यथोक्तैश्चतुरंगुलैः ॥<br>
जुहुयादमृताखण्डैरयुतं ज्वरशांतये ॥ ८०-२६१ ॥<br>
<br>
शिलीमुखविनिर्भिन्नभीष्मतापहरं हरिम् ॥<br>
ध्यात्वा जपेत्स्पृशन्नार्तं पाणिभ्यां ज्वरशांतये ॥ ८०-२६२ ॥<br>
<br>
सांदीपनाय ददतं पुत्रं ध्यात्वायुतं हुनेत् ॥<br>
यथोक्तैरमृताखंडैरपमृत्युनिवृत्तये । ८०-२६३ ॥<br>
<br>
सपार्थं मृतपुत्रायार्पयंतं च द्विजन्मने ॥<br>
सुतं ध्यात्वा जपेल्लक्षं पुत्रपौत्रादिवृद्धये ॥ ८०-२६४ ॥<br>
<br>
पुत्रजीवफलैर्हुत्वायुतं मधुरसंप्लुतैः ॥<br>
तत्काष्ठैरेधिते वह्नौ सुतान्दीर्घायुषो लभेत् ॥ ८०-२६५ ॥<br>
<br>
क्षीरद्रुक्त्वाथसंपूर्णमभ्यर्च्य कलशं निशि ॥<br>
प्रातर्ज्जप्त्वायुतं नारीमभिषिंचेद्दिषड्दिनम् ॥ ८०-२६६ ॥<br>
<br>
एवं कृते तु वंध्यापि लभेत्पुत्रांश्चिरायुषः ॥<br>
प्रातर्वाचंयमाश्वत्थदलसंपुटकं जलम् ॥ ८०-२६७ ॥<br>
<br>
अष्टोत्तरशतं जप्तं मासं पुत्रार्थिनी पिबेत् ॥<br>
सर्वलक्षणसंपन्नं वंध्यापि लभते सुतम् ॥ ८०-२६८ ॥<br>
<br>
जित्वा कृत्यां काशिराजप्रेषितां च निजारिणः ॥<br>
तेजसा तस्य नगरं दहंतं भावयन्हरिम् ॥ ८०-२६९ ॥<br>
<br>
हुनेत्सप्तदिनं मंत्री सुस्नेहाक्तैश्च सर्षपैः ॥<br>
कृत्याकर्तारमेवास्मै कुपिता नाशयेद्ध्रुवम् ॥ ८०-२७० ॥<br>
<br>
बदरीद्रुमसंकीर्णे स्थितं दिव्याश्रमे शुभे ॥<br>
स्पृशंतं करपद्माभ्यां घंटाकर्णकलेवरम् ॥ ८०-२७१ ॥<br>
<br>
ध्यात्वैवं जुहुयाल्लक्षं तिलैस्त्रिमधुराप्लुतैः ॥<br>
महापापयुतोऽप्येवं पूतो भवति तत्क्षणात् ॥ ८०-२७२ ॥<br>
<br>
द्यूतासक्तौ रुक्मिबलौ द्वेषयंतं हरिं स्मरन् ॥<br>
जुहुयादिष्टयोर्द्विष्ट्यै गुलिका गोमयोद्भवाः ॥ ८०-२७३ ॥<br>
<br>
नित्यं सहस्रं सप्ताहान्मिथो विद्वेषयेदरीन् ॥<br>
वर्षंतं गरुडारूढं ज्वलदग्निमुखैः शरैः ॥ ८०-२७४ ॥<br>
<br>
धावंतं रिपुसंघातमनुधावतमच्युतम् ॥<br>
ध्यात्वा सप्तसहस्रं तु जपेन्मंत्रमनन्यधीः ॥ ८०-२७५ ॥<br>
<br>
उच्चाटनं भवत्येव शत्रूणां सप्तभिर्दिनैः ॥<br>
ध्यायन्नुत्क्षिप्तवत्सं तु कपित्थफलहारिणम् ॥ ८०-२७६ ॥<br>
<br>
प्रजपेदयुतं शत्रुमुञ्चाटयति तत्क्षणात् ॥<br>
आत्मानं कंसमथनं ध्यायन्मंचान्निपातितम् ॥ ८०-२७७ ॥<br>
<br>
कंसात्मानं व्यकर्षन्तं गतासुं तं जपेन्मनुम् ॥<br>
रिपुजन्मर्क्षवृक्षोत्थसमिद्भिरयुतं निशि ॥ ८०-२७८ ॥<br>
<br>
जुहुयादेवमुग्रोऽपि सपत्नो निधनं व्रजेत् ॥<br>
अथवा निंबतैलाक्तैर्हुनेधोभिरक्षजैः ॥ ८०-२७९ ॥<br>
<br>
अयुतं नियतो रात्रौ मारयेदचिरादरीन् ॥<br>
निशादिष्टदलव्योषकार्पासास्थिकरैर्निशि ॥ ८०-२८० ॥<br>
<br>
हुनेदेरंडतैलाक्तैः श्मशाने रिपुशांतये ॥<br>
न शस्तं मारणं कर्म कुर्य्याच्चेदयुतं हुनेत् ॥ ८०-२८१ ॥<br>
<br>
पायसैर्वा हुनेत्तावच्छांतये शांतमानसः ॥<br>
पारिजातहरं कृष्णं ध्यायन् लक्षं जपेन्मनुम् ॥ ८०-२८२ ॥<br>
<br>
सर्वत्रैव जयस्तस्य न कदापि पराजयः ॥<br>
व्याख्यामुद्राकरं कृष्णं रथस्थं भावयञ्जपेत् ॥ ८०-२८३ ॥<br>
<br>
पार्थे दिशंतं गीतार्थं धर्मवृद्ध्यै सुमानवः ॥<br>
पालाशपुष्पैर्मध्वक्तैर्लक्षं विद्याप्तये हुनेत् ॥ ८०-२८४ ॥<br>
<br>
राष्ट्रपूर्ग्रामवस्तूनां शरीरस्यापि रक्षणे ॥<br>
विश्वरूपधरो प्रोद्यद्भानुकोटिसमप्रभम् ॥ ८०-२८५ ॥<br>
<br>
अग्रीषोमात्मकं कृष्णं द्रुतचामीकरप्रभम् ॥<br>
अर्काग्निद्योतितास्यांघ्रिपंकजं दिव्यभूषणम् ॥ ८०-२८६ ॥<br>
<br>
नानायुधधरं प्राप्तं विश्वाकाशावकाशकम् ॥<br>
ध्यात्वा लक्ष जपेन्मन्त्रं रक्षणाय समाहितः ॥ ८०-२८७ ॥<br>
<br>
रक्तैर्वन्यप्रसूनैर्यो दिनादौ पूजयेद्धरिम् ॥<br>
दिनमध्योक्तविधिना जपेदष्टोत्तरं शतम् ॥ ८०-२८८ ॥<br>
<br>
सहस्रमंडलान्मन्त्री वशयेन्मुखरान्द्विजान् ॥<br>
जातिपुष्पैः क्षत्रियांश्च गोपवेषधरं स्मरन् ॥ ८०-२८९ ॥<br>
<br>
ध्यायन् क्रीडारतं कृष्णं रक्तैरश्वारिपुष्पकैः ॥<br>
वशयेद्वैश्यजातीयान् शूद्रान्नीलोत्पलैः स्मरन् ॥ ८०-२९० ॥<br>
<br>
गीतनृत्यरतं श्वेतपुष्पैः साज्यैश्च तंदुलैः ॥<br>
हुत्वान्वहं सप्तदिनं भस्म भाले च मूर्द्धनि ॥ ८०-२९१ ॥<br>
<br>
धारयन्वशयेत्कांतां सापि तद्वत्पतिं ध्रुवम् ॥<br>
तांबूलं कुसुमं वासोंऽजनं चंदनमेव च ॥ ८०-२९२ ॥<br>
<br>
सहस्रं मनुना जप्तं दद्याद्यस्मै नराय च ॥<br>
सोऽचिरादेष वशगः सपुत्रपशुबांधवः ॥ ८०-२९३ ॥<br>
<br>
वृन्दारण्यस्थितं ध्यायन्बल्लवीसंयुतं हरिम् ॥<br>
अपामार्गसमिद्भिस्तु हुत्वा तु वशयेज्जगत् ॥ ८०-२९४ ॥<br>
<br>
संप्राप्य सद्गुरो र्दीक्षां कृष्णं यो विधिनामुना ॥<br>
अर्चयेद्वैष्णवश्रेष्ठः सोऽष्टसिद्धीश्वरो भवेत् ॥ ८०-२९५ ॥<br>
<br>
तस्य दर्शनमात्रेण वादिनो निष्प्रभाः स्मृताः ॥<br>
वसेत्सरस्वती वक्रे गृहे चापि सभासदः ॥ ८०-२९६ ॥<br>
<br>
भुक्त्वा नानाविधान्भोगानंते विष्णुपदं व्रजेत् ॥ ८०-२९७ ॥<br>
<br>
इति श्रीबृहन्नारदीयपुराणे पूर्वभागे तृतीयपादे कृष्णमन्त्रनिरूपणं नामाशीतितमोऽध्यायः ॥ ८० ॥
