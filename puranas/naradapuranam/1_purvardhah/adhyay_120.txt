सनातन उवाच ॥<br>
एकादश्यां तु दलयोर्निराहारः समाहितः ॥<br>
नानापुष्पैर्मुने कृत्वा विचित्रं मण्डपं शुभम् ॥ १२०-१ ॥<br>
<br>
स्रात्वा सम्यग्विधानेन सोपवासो जितेंद्रियः ॥<br>
संपूज्य विधिवद्विष्णुं श्रद्धया सुसमाहितः ॥ १२०-२ ॥<br>
<br>
उपचारैर्बहुविधैर्जपैर्होमैः प्रदक्षिणैः ॥<br>
स्तोत्रपाठैर्बहुविधैर्गीतवाद्यैर्मनोहरैः ॥ १२०-३ ॥<br>
<br>
दंडवत्प्रणिपातैश्च जयशब्दैर्मनोहरैः ॥<br>
रात्रौ जागरणं कृत्वा याति विष्णोः परं पदम् । १२०-४ ॥<br>
<br>
चैत्रस्य शुक्लैकादश्यां सोपवासो नरोत्तमः ॥<br>
कृत्वा च नियमान्सर्वान्वक्ष्यमाणान्दिनत्रये ॥ १२०-५ ॥<br>
<br>
द्वादश्यामर्चयेद्भक्तया वासुदेवं सनातनम् ॥<br>
उपचारैः षोडशभिस्ततः संभोज्य बांधवान् ॥ १२०-६ ॥<br>
<br>
दत्वा च दक्षिणां तेभ्यो विसृज्याश्नीत च स्वयम् ॥।<br>
इयं तु कामदा नाम सर्वपातकनाशिनी ॥ १२०-७ ॥<br>
<br>
भुक्तिमुक्तिप्रदा विप्र भक्त्या सम्यगुपोषिता ॥<br>
वैशाखकृष्णैकादश्यां समुपोष्य विधानतः ॥ १२०-८ ॥<br>
<br>
वरूथिनीं परदिने पूजयेन्मृधुसूदनम् ॥<br>
स्वर्णान्नकन्याधेनूनां दानमत्र प्रशस्यते ॥ १२०-९ ॥<br>
<br>
वरूथिनीव्रतं कृत्वा नरो नियमतत्परः ॥<br>
सर्वपाप विनिर्मुक्तो वैष्णवं लभते पदम् ॥ १२०-१० ॥<br>
<br>
वैशाखशुक्लैकादश्यां समुपोष्य च मोहिनीम् ॥<br>
स्नात्वा परेऽह्नि संपूज्य गंधाद्यैः पुरुषोत्तमम् ॥ १२०-११ ॥<br>
<br>
संभोज्य विप्रान्मुच्येत पातकेभ्यो न संशयः ॥<br>
ज्येष्ठस्य कृष्णकादश्यां समुपोष्य परां नृप ॥ १२०-१२ ॥<br>
<br>
द्वादश्यां नैत्यिकं कृत्वा समभ्यर्च्य त्रिविक्रमम् ॥<br>
ततो द्विजाग्र्यान्संभोज्य दत्वा तेभ्यश्च दक्षिणाम् ॥ १२०-१३ ॥<br>
<br>
सर्वपापविनिर्मुक्तो विष्णुलोकं व्रजेन्नरः ॥<br>
ज्येष्ठस्य शुक्लैकादश्यां निर्जलां समुपोष्य तु ॥ १२०-१४ ॥<br>
<br>
उदयादुदयं यावद्भास्करस्य द्विजोत्तम ॥<br>
प्रभाते कृतनित्यस्तु द्वादश्यामुपचारकैः ॥ १२०-१५ ॥<br>
<br>
ह्यषीकेशं समभ्यर्च्य विप्रान् संभोज्य भक्तितः ॥<br>
चतुर्विंशैकादशीनां फलं यत्तत्समाप्नुयात् ॥ १२०-१६ ॥<br>
<br>
आषाढकृष्णैकादश्यां योगिनीं समुपोष्य वै ॥<br>
नारायणं समभ्यर्च्य द्वादश्यां कृतनित्यकः ॥ १२०-१७ ॥<br>
<br>
ततः संभोज्य विप्राग्र्यान्दत्वा तेभ्यश्च दक्षिणाम् ॥<br>
सर्वदानफलं प्राप्य मोदते विष्णुमन्दिरे ॥ १२०-१८ ॥<br>
<br>
आषाढशुक्लैकादश्यां यद्विधानं श्रृणुष्व तत् ॥<br>
उपोष्य तस्मिन् दिवसे विधिवन्मंडपे शुभे ॥ १२०-१९ ॥<br>
<br>
स्थापयेत्प्रतिमां विष्णोः शंखचक्रगदांबुजैः ॥<br>
लसच्चतुर्भुजामग्र्यां कांचनीं वाथ राजतीम् ॥ १२०-२० ॥<br>
<br>
पीतांबरधरां शुभ्रे पर्य्यंके स्वास्तृते द्विज ॥<br>
ततः पंचामृतैः स्नाप्य मन्त्रैः शुद्धजलेन च ॥ १२०-२१ ॥<br>
<br>
पौरुषेणैव सूक्तेन ह्युपचारान् प्रकल्पयेत् ॥<br>
नीराजनांतान्पाद्यादींस्ततः संप्रार्थयेद्धरिम् ॥ १२०-२२ ॥<br>
<br>
सुप्ते त्वयि जगन्नाथ जगत्सुप्तं भवेदिदम् ॥<br>
विबुद्धे त्वयि बुद्धं च जगत्सर्वं चराचरम् ॥ १२०-२३ ॥<br>
<br>
इति संप्रार्थ्य देवाग्रे चातुर्मास्यप्रचोदितान् ॥<br>
नियमांस्तु यथाशक्ति गृह्णीयाद्भक्तिमान्नरः ॥ १२०-२४ ॥<br>
<br>
ततः प्रभाते द्वादश्यां समर्चेच्छेषशायिनम् ॥<br>
उपचारैः षोडशभिस्ततः संभोज्य वाडवान् ॥ १२०-२५ ॥<br>
<br>
प्रतोष्य दक्षिणाभिश्च स्वयं भुञ्जीत वाग्यतः ॥<br>
ततः प्रभृति विप्रेंद्र गन्धाद्यैः प्रत्यहं यजेत् ॥ १२०-२६ ॥<br>
<br>
कृत्वैवं विधिना विप्र देवस्य शयनीव्रतम् ॥<br>
भुक्तिमुक्तियुतो मर्त्यो भवेद्विष्णोः प्रसादतः ॥ १२०-२७ ॥<br>
<br>
श्रावणे कृष्णपक्षे तु एकादश्यां द्विजोत्तम ॥<br>
कामिकां समुपोष्यैव नियमेन नरोत्तम ॥ १२०-२८ ॥<br>
<br>
द्वादश्यां कृतनित्यस्तु श्रीधरं पूजयेद्धरिम् ॥<br>
उपचारैः षोडश भिस्ततः संभोज्य वै द्विजान् ॥ १२०-२९ ॥<br>
<br>
दत्वा च दक्षिणां तेभ्यो विसृज्याश्नीत बांधवैः ॥<br>
एवं यः कुरुते विप्रकामिकाव्रतमुत्तमम् ॥ १२०-३० ॥<br>
<br>
स सर्वकामाँल्लब्ध्वेह याति विष्णोः परं पदम् ॥<br>
एकादश्यां नभःशुक्ले पवित्रां समुपोष्य वै ॥ १२०-३१ ॥<br>
<br>
द्वादश्यां नियतो भूत्वा पूजयेच्च जनार्दनम् ॥<br>
उपचारैः षोडशभिस्ततः संभोज्य वाडवान् ॥ १२०-३२ ॥<br>
<br>
दत्वा च दक्षिणां तेभ्यः पुत्रं प्राप्येह सद्गुणम् ॥<br>
याति विष्णोः पदं साक्षात्सर्वदेवनमस्कृतः ॥ १२०-३३ ॥<br>
<br>
नभस्यकृष्णैकादश्यामजाख्यां समुपोष्य वै ॥<br>
अर्चेदुर्पेंद्रं द्वादश्यामुपचारैः पृथग्विधैः ॥ १२०-३४ ॥<br>
<br>
विप्रान्संभोज्य मिष्टान्नैर्विसृजेत्प्राप्तदक्षिणान् ॥<br>
एवं कृतव्रतो विप्रभक्त्याऽजायाः समाहितः ॥ १२०-३५ ॥<br>
<br>
भुक्त्वेह भोगानखिलान्यात्यंते वैष्णवं क्षयम् ॥<br>
नभस्यशुक्लैकादश्यां पद्माख्यां समुपोष्य वै ॥ १२०-३६ ॥<br>
<br>
कृत्वा नित्यार्चनं तत्र कटिदानमथाचरेत् ॥<br>
पूर्वं संस्थापितायास्तु प्रतिमाया द्विजोत्तम ॥ १२०-३७ ॥<br>
<br>
समुत्सवविधानेन नीत्वा तां सलिलाशये ॥<br>
कृतांबुस्पर्शनां तत्र संप्रपूज्य विधानतः ॥ १२०-३८ ॥<br>
<br>
आनीय मण्डपे तस्मिन् वामपार्श्वेन शाययेत् ॥<br>
ततः प्रभाप्ते द्वादश्यां गन्धाद्यैरर्च्य वामनम् ॥ १२०-३९ ॥<br>
<br>
संभोज्य वाडवान्दत्वा दक्षिणां च विसर्जयेत् ॥<br>
एवं यः कुरुते विप्र पद्माव्रतमनुत्तमम् ॥ १२०-४० ॥<br>
<br>
भुक्तिं प्राप्येह मुक्तिं तु लभतेंऽते प्रपंचतः ॥<br>
इषस्य कृष्णैका दश्यामिंदिरां समुपोष्य वै ॥ १२०-४१ ॥<br>
<br>
शालग्रामशिलाग्रे तु मध्याह्ने श्राद्धमाचरेत् ॥<br>
विष्णोः प्रीतिकरं विप्र ततः प्रातर्हरेर्दिने ॥ १२०-४२ ॥<br>
<br>
पद्मनाभं समभ्यर्च्य भूदेवान्भोजयेत्सुधीः ॥<br>
विसृज्य दक्षिणां दत्वा ताँस्ततोऽश्नीत च स्वयम् ॥ १२०-४३ ॥<br>
<br>
एवं कृतव्रतो मर्त्यो भुक्त्वा भोगानिहेप्सितान् ॥<br>
पितॄणां कोटिमुद्धृत्य यात्यंते वैष्णवं गृहम् ॥ १२०-४४ ॥<br>
<br>
एकादश्यामिषे शुक्ले विप्र पाशांकुशाह्वयाम् ॥<br>
उपोष्य विधिवद्विष्णोर्दिने विष्णुं समर्चयेत् ॥ १२०-४५ ॥<br>
<br>
ततः संभोज्य विप्राग्र्यान्दत्वा तेभ्यश्च दक्षिणाम् ॥<br>
भक्त्या प्रणम्य विसृजेदश्नीयाच्च स्वयं ततः ॥ १२०-४६ ॥<br>
<br>
एवं यः कुरुते भक्त्या नरः पाशांकुशाव्रतम् ॥<br>
स भुक्त्वेह वरान्भोगान्याति विष्णोः सलोकताम् ॥ १२०-४७ ॥<br>
<br>
कार्तिके कृष्णपक्षे तु एकादश्यां द्विजोत्तम ॥<br>
रमामुपोष्य विधिवद्द्वादश्यां प्रातरर्चयेत् ॥ १२०-४८ ॥<br>
<br>
केशवं केशिहंतारं देवदेवं सनातनम् ॥<br>
भोजयेच्च ततो विप्रान्विसृजेल्लब्धदक्षिणान् ॥ १२०-४९ ॥<br>
<br>
एवं कृतव्रतो विप्र भोगान्भुक्त्वेह वांछितान् ॥<br>
व्योमयानेन सांनिध्यं लभते च रमापतेः ॥ १२०-५० ॥<br>
<br>
ऊर्जस्य शुक्लैकादश्यां समुपोष्य प्रबोधिनीम् ॥<br>
केशवं बोधयेद्रात्रौ सुप्तं गीतादिमंगलैः ॥ १२०-५१ ॥<br>
<br>
ऋग्यजुःसाममंत्रैश्च वाद्यैर्नानाविधैरपि ॥<br>
द्राक्षेक्षुदाडिमैश्चान्यै रंभाश्रृंगाटकादिभिः ॥ १२०-५२ ॥<br>
<br>
समर्पणैस्ततो रात्र्यां व्यतीतायां परेऽहनि ॥<br>
स्नात्वा नित्यक्रियां कृत्वा गदादामोदरं यजेत् ॥ १२०-५३ ॥<br>
<br>
उपचारैः षोडशभिः पौरुषेणापि सूक्ततः ॥<br>
संभोज्य विप्रान्विसृजेद्दक्षिणाभिः प्रतोषितान् ॥ १२०-५४ ॥<br>
<br>
ततस्तां प्रतिमां हैमीं सधेनुं गुरवेऽर्पयेत् ॥ <br>
एवं यः कुरुते भक्त्या बोधिनीव्रतमादृतः ॥ १२०-५५ ॥<br>
<br>
स भुक्त्वेह वरान्भोगान्वैष्णवं लभते पदम् ॥<br>
मार्गस्य कृष्णैकादश्यामुत्पन्नां समुपोष्य वै ॥ १२०-५६ ॥<br>
<br>
द्वादश्यां कृष्णमभ्यर्चेद्गंधाद्यैरुपचारकैः ॥<br>
ततः संभोज्य विप्राग्र्यान्दत्वा तेभ्यश्च दक्षिणाम् ॥ १२०-५७ ॥<br>
<br>
विसृज्य पश्चाद्भुंजीत स्वयमिष्टैः समाहितः ॥<br>
एवं यो भक्तिभावेन उत्पन्नाव्रतमाचरेत् ॥ १२०-५८ ॥<br>
<br>
स विमानं समारुह्य यात्यंते वैष्णवं पदम् ॥<br>
मार्गस्य शुक्लैकादश्यां मोक्षाख्यां समुपोष्य वै ॥ १२०-५९ ॥<br>
<br>
द्वादश्यां प्रातरभ्यर्च्य ह्यनंतं विश्वरूपकम् ॥<br>
सर्वैरेवोपचारैस्तु विप्रान्संभोजयेद्द्विजः ॥ १२०-६० ॥<br>
<br>
विसृज्य दक्षिणां दत्वा स्वयं भुंजीत बांधवैः ॥<br>
एवं कृत्वा व्रतं विप्र भुक्त्वा भोगानिहेप्सितान् ॥ १२०-६१ ॥<br>
<br>
दश पूर्वान्दश परान्समुद्धृत्य व्रजेद्धरिम् ॥<br>
पौपस्य कृष्णैकादश्यां सफलां समुपोष्य वै ॥<br>
द्वादश्यामच्युतं प्रार्च्य सर्वैरेवोपचारकैः ॥ १२०-६२ ॥<br>
<br>
संभोज्य विप्रान्मधुरैर्विसृजेल्लब्धदक्षिणान् ॥<br>
एवं कृत्वा व्रतं विप्र सफलाया विधानतः ॥ १२०-६३ ॥<br>
<br>
भुक्त्वेह भोगानखिलान्यात्यंते वैष्णवं पदम् ॥<br>
पौषस्य शुक्लैकादश्यां पुत्रदां समुपोष्य वै ॥ १२०-६४ ॥<br>
<br>
द्वादश्यां चक्रिणं प्रार्येदर्घाद्यैरुपचारकैः ॥<br>
ततः संभोज्य विप्राग्र्यान्दत्वा तेभ्यस्तु दक्षिणाम् ॥ १२०-६५ ॥<br>
<br>
विसृज्य स्वयमश्नीयाच्छेषान्नं स्वेष्टबांधवैः ॥<br>
एवं कृतव्रतो विप्र भुक्वा भोगानिहेप्सितान् ॥ १२०-६६ ॥<br>
<br>
विमानवरमारुह्य यात्यंते हरिमंदिरम् ॥<br>
माघम्य कृष्णैकादश्यां षट्तिलां समुपोष्य वै ॥ १२०-६७ ॥<br>
<br>
स्नात्वा दत्वा तर्पयित्वा हुत्वा भुक्त्वा समर्च्य च ॥<br>
तिलैरेव द्विजश्रेष्ठ द्वादश्यां प्रातरेव हि ॥ १२०-६८ ॥<br>
<br>
वैकुंठं सम्यगभ्यर्व्य सर्वैरेवोपचारकैः ॥<br>
द्विजान्संभोज्य विसृजेद्दत्वा तेभ्यश्च दक्षिणाम् ॥ १२०-६९ ॥<br>
<br>
एवं कृत्वा व्रतं विप्र विधिना सुसमाहितः ॥<br>
भुक्त्वेह वांछितान्भोगानंते विष्णुपदं लभेत् ॥ १२०-७० ॥<br>
<br>
माघस्य शुक्लैकादश्यां समुपोष्य जयाह्वयाम् ॥<br>
प्रातर्हरि दिनेऽभ्यर्च्चेच्छ्रीपतिं पुरुषं द्विज ॥ १२०-७१ ॥<br>
<br>
भोजयित्वा दक्षिणां च दत्वा विप्रान्विसृज्य च ॥<br>
स्वयं भुंजीत तच्छेषं प्रयतो निजबांधवैः ॥ १२०-७२ ॥<br>
<br>
य एवं कुरुते विप्र व्रतं केशवतोषणम् ॥<br>
स भुक्त्वेह वरान्भोगानंते विष्णोः पदं व्रजेत् ॥ १२०-७३ ॥<br>
<br>
तपस्यकृष्णैकादश्यां विजयां समुपोष्य वै ॥<br>
द्वादश्यां प्रातरभ्यर्च्य योगीशं गंधपूर्वकैः ॥ १२०-७४ ॥<br>
<br>
ततः संभोज्य भूदेवान्दक्षिणाभिः प्रतोष्य तान् ॥<br>
विसृज्य बांधवैः सार्द्धं स्वयमश्नीत वाग्यतः ॥ १२०-७५ ॥<br>
<br>
एवं कृतव्रतो मर्त्यो भुक्त्वा भोगानिहेप्सितान् ॥<br>
देहांते वैष्णवं लोकं याति देवैः सुसत्कृतः ॥ १२०-७६ ॥<br>
<br>
फाल्गुनस्य सिते पक्षे एकादश्यां द्विजोत्तम ॥<br>
उपोष्यामलकीं भक्त्या द्वादश्यां प्रातरर्चयेत् ॥ १२०-७७ ॥<br>
<br>
पुंडरीकाक्षमखिलैरुपचारैस्ततो द्विजान् ॥<br>
भोजयित्वा वरान्नेन दद्यात्तेभ्यस्तु दक्षिणाम् ॥ १२०-७८ ॥<br>
<br>
एवं कृत्वा विधानेनामलक्यां पूजनादिकम् ॥<br>
सितैकादश्यां तपस्ये व्रजेद्विष्णोः परं पदम् ॥ १२०-७९ ॥<br>
<br>
चैत्रस्य कृष्णैकादशीं पापमोचनिकां द्विज ॥<br>
उपाष्य द्वादश्यांप्रातर्गोविंदं पूजयेत्तथा ॥ १२०-८० ॥<br>
<br>
उपचारैः षोडशभिर्द्विजान्संभोज्य दक्षिणाम् ॥<br>
दत्वा तेभ्यो विसृज्याथ स्वयं भुंजीत बान्धवैः ॥ १२०-८१ ॥<br>
<br>
एव यः कुरुते विप्र पापमोचनिकाव्रताम् ॥<br>
स याति वैष्णवं लोकं विमानेन तु भास्वता ॥ १२०-८२ ॥<br>
<br>
इत्थं कृष्णो तथा शुक्ले व्रतं चैकादशीभवम् ॥<br>
मोक्षदं कीर्तितं विप्र नास्त्यस्मिन्संशयः क्वचित् ॥ १२०-८३ ॥<br>
<br>
यतस्त्रिदिनसंसाध्यं कीर्तिनं पापनाशनम् ॥<br>
सर्वव्रतोत्तमं विप्र ततो ज्ञेयं महाफलम् ॥ १२०-८४ ॥<br>
<br>
त्यजेच्चत्वारि भुक्तानि नारदै तद्दिनत्रये ॥<br>
आद्यंतयोरेकमेकं मध्यमे द्वयमेव हि ॥ १२०-८५ ॥<br>
<br>
अथ ते नियमान्वच्मि व्रते ह्यस्मिन्दिनत्रये ॥<br>
कांस्यं मांसं मसूरान्नं चणकान्कोद्रवांस्तथा ॥ १२०-८६ ॥<br>
<br>
शाकं मधु परान्नं च पुनर्भोजनमैथुने ॥<br>
दशम्यां दश वस्तूनि वर्जयेद्वैष्णवः सदा ॥ १२०-८७ ॥<br>
<br>
द्यूतक्रीडां च निद्रां च तांबूलं दंतधावनम् ॥<br>
परापवादं पैशुन्यं स्तेयं हिंसां तथा रतिम् ॥ १२०-८८ ॥<br>
<br>
कोपं ह्यनृतवाक्यं च एकादश्यां विवर्ज्जयेत् ॥<br>
कांस्यं मांसं सुरां क्षौद्रं तैलं विण्म्लेच्छभाषणम् ॥ १२०-८९ ॥<br>
<br>
व्यायामं च प्रवासं च पुनर्भोजनमैथुने ॥<br>
अस्पृश्यस्पर्शमाशूरे द्वादश्यां द्वादश त्यजेत् ॥ १२०-९० ॥<br>
<br>
एवं नियमकृद्विप्र उपवासं समाचरेत् ॥<br>
शक्तोऽशक्तुस्तु मतिमानेकभुक्तं न नक्तकम् ॥ १२०-९१ ॥<br>
<br>
अयाचितं वापि चरेन्न त्यजेद्व्रतमीदृशम् ॥ १२०-९२ ॥<br>
<br>
इति श्रीबृहन्नारदीय पुराणे पूर्वभागे बृहदुपाख्याने चतुर्थभागे द्वादशमासस्तितैकादशीव्रतकथनं नाम विंशत्यधिकशततमोऽध्यायः ॥ १२० ॥
