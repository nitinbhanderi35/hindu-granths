सनत्कुमार उवाच ॥<br>
वाग्देवता वतारोऽन्यः कालिकेति प्रकीर्तिता ॥<br>
तस्या मन्त्रं प्रवक्ष्यामि भुक्तिमुक्तिप्रदं नृणाम् ॥ ८५-१ ॥<br>
<br>
सृष्टिक्रियान्विता शांतिर्बिद्वाढ्या च त्रिधा पुनः ॥<br>
अरुणाक्ष्यादीपिका च बिंदुयुक्ता द्विधा ततः ॥ ८५-२ ॥<br>
<br>
मायाद्वयं ततः पश्चाद्दक्षिणे कालिके पदम् ॥<br>
पुनश्च सप्तबीजानि स्वाहांतोऽयं मनूत्तमः ॥ ८५-३ ॥<br>
<br>
भैरवोऽस्य ऋषिश्छन्द उष्णिक्काली तु देवता ॥<br>
बीजं मायादीर्घवर्त्म शक्तिरुक्ता मुनीश्वर ॥ ८५-४ ॥<br>
<br>
षड्दीर्धाढ्ये बीजेन विद्याया अंगमीरितम् ॥<br>
मातृकार्णान्दश दश हृदये भुजयोः पदोः ॥ ८५-५ ॥<br>
<br>
विन्यस्य व्यापकं कुर्यान्मूलमंत्रेण साधकः ॥<br>
शिरः कृपाणमभयं वरं हस्तैश्च बिभ्रतीम् ॥ ८५-६ ॥<br>
<br>
मुंडस्रङ्मस्तकां मुक्तकेशां पितृवनस्तिताम् ॥<br>
सर्वालंकृतवर्णां च श्यामांगीं कालिकां स्मरेत् ॥ ८५-७ ॥<br>
<br>
एवं ध्यात्वा जपेल्लक्षं जुहुयादयुतं ततः ॥<br>
प्रसूनैः करवीरोत्थैः पूजायंत्रमथोच्यते ॥ ८५-८ ॥<br>
<br>
विलिख्य पूर्वं षट्कोणं त्रिकोणत्रितयं ततः ॥<br>
पद्ममष्टदलं बाह्ये भूपुरं तत्र पूजयेत् ॥ ८५-९ ॥<br>
<br>
जया च विजया चापि अजिता चापराजिता ॥<br>
नित्या विलासिनी वापि दोग्ध्यघोरा च मंगला ॥ ८५-१० ॥<br>
<br>
पीठस्य शक्तयो मायात्मने हृत्पीठमंत्रकः ॥<br>
शिवरूपशवश्थां च शिवाभिर्दिक्षु वेष्टिताम् ॥ ८५-११ ॥<br>
<br>
महाकालरतासक्तां ध्यात्वांगान्यर्चयेत्पुरा ॥<br>
कालीं कपालिनीं कुल्लां कुरुकुल्लां विरोधिनीम् ॥ ८५-१२ ॥<br>
<br>
विप्रचित्तां च षट्कोणे नवकोणे ततोऽर्चयेत् ॥<br>
उग्रामुष्णप्रभां दीप्तां नीलाधानां बलाकिकाम् ॥ ८५-१३ ॥<br>
<br>
मात्रां मुद्रां तथा मित्रां पूज्याः पत्रेषु मातरः ॥<br>
पद्मस्यास्य सुयत्नेन ब्राह्मी नारायणीत्यपि ॥ ८५-१४ ॥<br>
<br>
माहेश्वरी च चामुंडा कौमारी चापराजिता ॥<br>
वाराही नारसिंहा च पुनरेतास्तु भूपुरे ॥ ८५-१५ ॥<br>
<br>
भैरवीं महदाद्यां तां सिंहाद्यां धूम्रपूर्विकाम् ॥<br>
भीमोन्मत्तादिकां चापि वशीकरणभैरवीम् ॥ ८५-१६ ॥<br>
<br>
मोहनाद्यां समाराध्य शक्रादीन्यायुधान्यपि ॥<br>
एवमाराधिता काली सिद्धा भवति मंत्रिणाम् ॥ ८५-१७ ॥<br>
<br>
ततः प्रयोगान्कुर्वीत महाभैरवभाषितान् ॥<br>
आत्मनो वा परस्यार्थं क्षिप्रसिद्धिप्रदायकान् ॥ ८५-१८ ॥<br>
<br>
स्त्रीणां प्रहारं निंदां च कौटिल्यं वाप्रियं वचः ॥<br>
आत्मनो हितमन्विच्छन् कालीभक्तो विवर्जयेत् ॥ ८५-१९ ॥<br>
<br>
सुदृशो मदनावासं पश्यन्यः प्रजपेन्मनुम् ॥<br>
अयुतं सोऽचिरादेव वाक्पपतेः समतामियात् । ८५-२० ॥<br>
<br>
दिगम्बरो मुक्तकेशः श्मशानस्थोऽधियामिनि ॥<br>
जपेद्योऽयुतमेतस्य भवेयुः सर्वसिद्धयः ॥ ८५-२१ ॥<br>
<br>
शवस्य हृदये स्थित्वा निर्वासाः प्रेतभूमिगः ॥<br>
अर्कपुष्पसहस्रेणाभ्यक्तेन स्वीयरेतसा ॥ ८५-२२ ॥<br>
<br>
देवीं यः पूजयेद्भक्त्या जपन्नेकैकशो मनुम् ॥<br>
सोऽचरेणैव कालेन धरणीप्रभुतां व्रजेत् ॥ ८५-२३ ॥<br>
<br>
रजः कीर्णं भगं नार्या ध्यायन्यो ह्ययुतं जपेत् ॥<br>
सकवित्वेन रम्येण जनान्मोहयति ध्रुवम् ॥ ८५-२४ ॥<br>
<br>
त्रिपञ्चारे महापीठे शिवस्य हृदि संस्थिताम् ॥<br>
महाकालेन देवेन मारयुद्धं प्रकुर्वतीम् ॥ ८५-२५ ॥<br>
<br>
तां ध्यायन्स्मेरवदनां विदधत्सुरतं स्वयम् ॥<br>
जपेत्सहस्रमपि यः स शंकरसमो भवेत् ॥ ८५-२६ ॥<br>
<br>
अस्थिलोमत्वचायुक्तं मांसं मार्जारमेषयोः ॥<br>
उष्ट्रस्य महिषस्यापि बलिं यस्तु समर्पयेत् ॥ ८५-२७ ॥<br>
<br>
भूताष्टम्योर्मध्यरात्रे वश्याः स्युस्तस्य जन्तवः ।<br>
विद्यालक्ष्मीयशःपुत्रैः स चिरं सुखमेधते ॥ ८५-२८ ॥<br>
<br>
यो हविष्याशनरतो दिवा देवीं स्मरन् जपेत् ॥<br>
नक्तं निधुवनासक्तो लक्षं स स्याद्धरापतिः ॥ ८५-२९ ॥<br>
<br>
रक्तांभोजैर्हुनेन्मंत्री धनैर्जयति वित्तपम् ॥<br>
बिल्वपत्रैर्भवेद्राज्यं रक्तपुष्पैर्वशीकृतिः ॥ ८५-३० ॥<br>
<br>
असृजी महिषादीनां कालिकां यस्तु तर्पयेत् ॥<br>
तस्य स्युरचिरादेव करस्थाः सर्वसिद्धयः ॥ ८५-३१ ॥<br>
<br>
यो लक्षं प्रजपेन्मन्त्रं शवमारुह्य मन्त्रवित् ॥<br>
तस्य सिद्धो मनुः सद्यः सर्वेप्सितफलप्रदः ॥ ८५-३२ ॥<br>
<br>
तेनाश्वमेधप्रमुखैर्यागौरिष्टं सुजन्मना ॥<br>
दत्तं दानं तपस्तप्तं उपास्ते यस्तु कालिकाम् ॥ ८५-३३ ॥<br>
<br>
ब्रह्मा विष्णुः शिवो गौरी लक्ष्मीर्गणपती रविः ॥<br>
पूजिताः सकला देवा यः कालीं पूजयेत्सदा ॥ ८५-३४ ॥<br>
<br>
अथापरः सरस्वत्या ह्यवतारो निगद्यते ॥<br>
यां निषेव्य नरा लोके कृतार्थाः स्युर्न संशयः ॥ ८५-३५ ॥<br>
<br>
आप्यायिनी चन्द्रयुक्ता माया च वदनांतरे ॥<br>
सकामिका क्रुधा शांतिश्चन्द्रालंकृतमस्तका ॥ ८५-३६ ॥<br>
<br>
दीपिका सासना चन्द्रयुगस्त्रं मनुरीरितः ॥<br>
मुनिरक्षोभ्य उद्दिष्टश्छन्दस्तु बृहती मतम् ॥ ८५-३७ ॥<br>
<br>
ताराख्या देवता बीजं द्वितीयञ्च चतुर्थकम् ॥<br>
शक्तिः षड्दीर्घयुक्तेन द्वितीयेनांगकल्पनम् ॥ ८५-३८ ॥<br>
<br>
षोढा न्यासं ततः कुर्यात्तारायाः सर्वसिद्धिम् ॥<br>
श्रीकण्ठादीन्न्यसेद्रुद्रान्मातृकावर्णपूर्वकान् ॥ ८५-३९ ॥<br>
<br>
मातृकोक्तस्थले माया तृतीयक्रोधपूर्वकान् ॥<br>
चतुर्थीनमसायुक्तान्प्रथमो न्यास ईरितः ॥ ८५-४० ॥<br>
<br>
शवपीठसमासीनां नीलकांतिं त्रिलोचनाम् ॥<br>
अर्द्धेन्दुशेखरां नानाभूषणाढ्यां स्मरन्न्यसेत् ॥ ८५-४१ ॥<br>
<br>
द्वितीये तु ग्रहन्यासं कुर्यात्तां समनुस्मरन् ॥<br>
त्रिबीजस्वरपूर्वं तु रक्तसूर्यं हृदि न्यसेत् ॥ ८५-४२ ॥<br>
<br>
तथा पवर्गपूर्वं तु शुक्लं सोमं भ्रुवोर्द्वये ॥<br>
कवर्गपूर्वं रक्ताभं मंगलं लोचनत्रयम् ॥ ८५-४३ ॥<br>
<br>
चवर्गाद्यं बुधं श्यामं न्यसेद्वक्षस्थले बुधः ॥<br>
ढवर्गाद्यं पीतवर्णं कण्ठकूपे बृहस्पतिम् ॥ ८५-४४ ॥<br>
<br>
तवर्गाद्यं श्वेतवर्णं घटिकायां तु भार्गवम् ॥<br>
नीलवर्णं पवर्गाद्यं नाभिदेशे शनैश्चरम् ॥ ८५-४५ ॥<br>
<br>
शवर्गाद्यं धूम्रवर्णं ध्यात्वा राहुं मुखे न्यसेत् ॥<br>
त्रिबीजपूर्वकश्चैवं ग्रहन्यासः समीरितः ॥ ८५-४६ ॥<br>
<br>
तृतीयं लोकपालानां न्यासं कुर्यात्प्रयत्नतः ॥<br>
मायादिबीजत्रितयपूर्वकं सर्वसिद्धये ॥ ८५-४७ ॥<br>
<br>
स्वमस्तके ललाटादि दिक्ष्वष्टस्वधउर्द्ध्वतः ॥<br>
ह्रस्वदीर्घकादिकाष्टवर्गपूर्वान्दिशाधिपान् ॥ ८५-४८ ॥<br>
<br>
शिवशक्त्यभिधे न्यासं चतुर्थे तु समाचरेत् ॥<br>
त्रिबीजपूर्वकान्न्यस्येत्षट्शिवाञ्छक्तिसंयुतान् ॥ ८५-४९ ॥<br>
<br>
आधारादिषु चक्रेषु स्वचक्रवर्णपूर्वकान् ॥<br>
ब्रह्माणं डाकिनीयुक्तं वादिसांतार्णपूर्वकम् ॥ ८५-५० ॥<br>
<br>
मूलाधारे विन्यसेच्च चतुर्द्दलसमन्वितम् ॥<br>
श्रीविष्णुं राकिणीयुक्तबादिलांतार्णपूर्वकम् ॥ ८५-५१ ॥<br>
<br>
स्वाधिष्ठनाभिधे चक्रे लिंगस्थे षड्दले न्यसेत् ॥<br>
रुद्रं तु डाकिनीयुक्तं डादिफांतार्णपूर्वकम् ॥ ८५-५२ ॥<br>
<br>
चक्रे दशदले न्यस्येन्नाभिस्थे मणिपूरके ॥<br>
ईश्वरं कादिठान्तार्णपूर्वकं शाकिनीयुतम् ॥ ८५-५३ ॥<br>
<br>
विन्यसेद्द्वादशदलेहृदयस्थे त्वनाहते ॥<br>
सदाशिवं शाकिनीं च षोडशस्वरपूर्वकम् ॥ ८५-५४ ॥<br>
<br>
कण्ठस्थे षोडशदले विशुद्धाख्ये प्रविन्यसेत् ॥<br>
आज्ञाचक्रे परशिवं हाकिनीसंयुतं न्यसेत् ॥ ८५-५५ ॥<br>
<br>
लक्षार्णपूवं भ्रूमध्यसंस्थितेऽतिमनोहरे ॥<br>
तारादिपंचमं न्यासं कुर्यात्सर्वेष्टसिद्धये ॥ ८५-५६ ॥<br>
<br>
अष्टौ वर्गान्स्वरद्वंद्वपूर्वकान् बीजसंयुतान् ॥<br>
ताराद्या न्यासपूर्वाश्च प्रयोज्या अष्टशक्तयः ॥ ८५-५७ ॥<br>
<br>
ताराथोग्रा महोग्रापि वज्रा काली सरस्वती ॥<br>
कामेश्वरी च चामुंडा इत्यष्टौ तारिकाः स्मृताः ॥ ८५-५८ ॥<br>
<br>
ब्रह्मरंध्रे ललाटे च भ्रूमध्ये कण्ठदेशतः ॥<br>
हृदि नाभौ फले मूलाधारे चेताः क्रमान्न्यसेत् ॥ ८५-५९ ॥<br>
<br>
अङ्गन्यासं ततः कुर्यात्पीठाख्यं सर्वसिद्धिदम् ॥<br>
आधारे कामरूपाख्यं बीजं ह्रस्वार्णपूर्वकम् ॥ ८५-६० ॥<br>
<br>
हृदि जालंधरं बीजं दीर्घपूर्वं प्रविन्यसेत् ॥<br>
ललाटे पूर्णगिर्याख्यं कवर्गाद्यं न्यसेत्सुधीः ॥ ८५-६१ ॥<br>
<br>
उड्डीयानं चवर्गाद्यं केशसन्धौ प्रविन्यसेत् ॥<br>
कण्ठे तु मथुरापीठं दशम यादिकं न्यसेत् ॥ ८५-६२ ॥<br>
<br>
षोढा न्यासस्तु तारायाः प्रोक्तोऽभीष्टप्रदायकः ॥<br>
हृदि श्रीमदेकजटां तारिणीं शिरसि न्यसेत् ॥ ८५-६३ ॥<br>
<br>
वज्रोदके शिखां पातु उग्रतारां तु वर्मणि ॥<br>
महोग्रा वत्सरे नेत्रे पिंगाग्रैकजटास्त्रके ॥ ८५-६४ ॥<br>
<br>
षड्रदीर्गयुक्तमायाया एतान्यष्टौ षडंगके ॥<br>
अंगुष्ठादिष्वंगुलीषु पूर्वं विन्यस्य यत्नतः ॥ ८५-६५ ॥<br>
<br>
तर्जनीमध्यमाभ्यां तु कृत्वा तालत्रयं ततः ॥<br>
छोटिकामुद्राया कुर्याद्दिग्बन्धं देवतां स्मरन् ॥ ८५-६६ ॥<br>
<br>
विद्यया तारपुटया व्यापकं सप्तधा चरेत् ॥<br>
उग्रतारां ततो ध्यायेत्सद्यो वादेऽतिसिद्धिदाम् ॥ ८५-६७ ॥<br>
<br>
लयाब्धावंबुजन्मस्थां नीलाभां दिव्यभूषणाम् ॥<br>
कम्बुं खङ्गं कपालं च नीलाब्जं दधतीं करैः ॥ ८५-६८ ॥<br>
<br>
नागश्रेष्ठालंकृतांगीं रक्तनेत्रत्रयां स्मरेत् ॥<br>
जपेल्लक्षचतुष्कं हि दशांशं रक्तपद्मकैः ॥ ८५-६९ ॥<br>
<br>
हुनेत्क्षीराज्यसंमिश्रैः शंखं संस्थाप्य संजपेत् ॥<br>
नारीं पश्यन्स्पृशन्गच्छन्महानिशि बलिं चरेत् ॥ ८५-७० ॥<br>
<br>
श्मशाने शून्यसदने देवागारेऽथ निर्जने ॥<br>
पर्वते वनमध्ये वा शवमारुह्य मंत्रवित् ॥ ८५-७१ ॥<br>
<br>
समरे शत्रुनिहतं यद्वा षाण्यासिकं शिशुम् ॥<br>
विद्यां साधयतः शीघ्रं साधितैवं प्रसिद्ध्यति ॥ ८५-७२ ॥<br>
<br>
मेधा प्रज्ञा प्रभा विद्या धीवृत्तिस्मृतिबुद्धयः ॥<br>
विश्वेश्वरीति संप्रोक्ताः पीठस्य नव शक्तयः ॥ ८५-७३ ॥<br>
<br>
भृगुमन्विंदुसंयुक्तं मेघवर्त्म सरस्वती ॥<br>
योगपीठात्मने हार्द्दं पीठस्य मनुरीरितः ॥ ८५-७४ ॥<br>
<br>
दत्त्वानेनासनं मूर्तिं मूलमंत्रेण कल्पयेत् ॥<br>
पूजयेद्विधिवद्देवीं तद्विधानमथोच्यते ॥ ८५-७५ ॥<br>
<br>
तारो माया भगं ब्रह्मा जटे सूर्यः सदीर्घकम् ॥<br>
यक्षाधिपतये तंद्रीसोपनीतं बलिं ततः ॥ ८५-७६ ॥<br>
<br>
गृहयुग्मं शिवा स्वाहा बलिमंत्रोऽयमीरितः ॥<br>
दद्यान्नित्यं बलिं तेन मध्यरात्रे चतुष्पथे ॥ ८५-७७ ॥<br>
<br>
जलदानादिकं मंत्रैर्विदध्याद्दशभिस्ततः ॥<br>
ध्रुवो वज्रोदके वर्म फट्सप्तार्णो जलग्रहे ॥ ८५-७८ ॥<br>
<br>
ताराद्या वह्निजायांता माया हि क्षालने मता ॥<br>
तारो मायाः भृगुः कर्णोविशुद्धं धर्मवर्मतः ॥ ८५-७९ ॥<br>
<br>
सर्वपापानि शाम्यंते छेतो नेत्रयुतं जलम् ॥<br>
कल्पान्तनयनस्वाहा मंत्र आचमने मतः ॥ ८५-८० ॥<br>
<br>
ध्रुवो मणिधरीत्यंते वज्रिण्यक्षियुता मृतिः ॥<br>
खरिविद्यायुग्रिजश्व सर्ववांते बकोऽब्जवान् ॥ ८५-८१ ॥<br>
<br>
कारिण्यंते दीर्घवर्म अस्त्रं वह्निप्रियांतिमः ॥<br>
त्रयोविंशतिवर्णात्मा शिखाया बंधने मनुः ॥ ८५-८२ ॥<br>
<br>
प्रणवो रक्षयुगलं दीर्घवर्मास्त्रठद्वयम् ॥<br>
नवार्णेनामुना मंत्री कुर्याद्भूमिविशोधनम् ॥ ८५-८३ ॥<br>
<br>
नारांते सर्वविघ्नानुत्सारयेति पदं ततः ॥<br>
हुं फट् स्वाहा गुणेंद्वर्णो मनुर्विघ्ननिवारणम् ॥ ८५-८४ ॥<br>
<br>
मायाबीजं जपापुष्पनिभं नाभौ विचिंयेत् ॥<br>
तदुत्थेनाग्निना देहं दहेत्साद्धस्वपाप्मना ॥ ८५-८५ ॥<br>
<br>
ताराबीजं सुवर्णाभं चिंतयेद्धृदि मंत्रवित् ॥<br>
पवनेन तदुत्थेन पापभस्म क्षिपेद्भुवि ॥ ८५-८६ ॥<br>
<br>
तुरीयं चंद्रकुंदाभं बीजं ध्यात्वाललाटतः ॥<br>
तदुत्थसुधयादे हं स्वयं वै देवतानिभम् ॥ ८५-८७ ॥<br>
<br>
अनया भूतशुद्ध्या तु देवीसादृश्यमाप्नुयात् ॥<br>
तारोऽनंतो भगुः कर्णो पद्मनाभयुतो बली ॥ ८५-८८ ॥<br>
<br>
खे वज्ररेखे क्रोधाख्यं बीजं पावकल्लभा ॥<br>
अमुना द्वादशार्णेन रचयेन्मंडलं शुभम् ॥ ८५-८९ ॥<br>
<br>
तारो यथागता निद्रा सदृक्षेकभृगुर्विषम् ॥<br>
सदीर्घस्मृतिरौ साक्षौ महाकालो भगान्वितः ॥ ८५-९० ॥<br>
<br>
क्रोधोऽस्त्रं मनुवर्णोऽयं मनुः पुष्पादिशोधने ॥<br>
तारः पाशः परा स्वाहा पंचार्णस्चित्तशोधने ॥ ८५-९१ ॥<br>
<br>
मनवो दश संप्रोक्ता अर्ध्यस्थापनमुच्यते ॥<br>
सेंदुभ्यां मासतो माया भुवं संसृज्य भूगृहम् ॥ ८५-९२ ॥<br>
<br>
वृतं त्रिकोणसंयुक्तं कुर्यान्मंडलमंत्रतः ॥<br>
यजेत्तत्राधारशक्तिं वह्निमंडलमध्यगाम् ॥<br>
वह्निमंडलमभ्यर्च्य महाशंखं निधापयेत् ॥ ८५-९३ ॥<br>
<br>
वामकर्णेन्दुयुक्तेन फडंतेन विहायसा ॥<br>
प्रक्षालितं भृगुर्दंडी त्रिमूर्तींतुयुतं पठेत् ॥ ८५-९४ ॥<br>
<br>
ततोऽर्चयेन्महाशंखं जपन्मंत्रचतुष्टयम् ॥<br>
दीर्घत्रयान्विता माया काली सृष्टिः सदीर्घसः ॥ ८५-९५ ॥<br>
<br>
प्रतिमासंयुतं मासं यवनं हृदयं ततः ॥<br>
एकाधशार्णः प्रथमो महाशंखार्चने मनुः ॥ ८५-९६ ॥<br>
<br>
हंसो हरिभुजंगेशयुक्तो दीर्घंत्रयेंदुयुक् ॥<br>
तारिण्यंते कपालाय नमोंतो द्वादशाक्षरः ॥ ८५-९७ ॥<br>
<br>
स्वं दीर्घत्रयमन्वाढ्यमेषो वामदगन्वितः ॥<br>
लोकपालाय हृदयं तृतीयोऽयं शिवाक्षरः ॥ ८५-९८ ॥<br>
<br>
मायास्त्रीबीजमर्द्धैदुयुतं स्वं स्वर्गखादिमः ॥<br>
पालाय सर्वाधाराय सर्वः सर्वोद्भवस्तथा ॥ ८५-९९ ॥<br>
<br>
सर्वशुद्धिमयश्चेति ङेंताः सर्वासुरांतिकम् ॥<br>
रुधिरा रतिदीर्घा च वायुः शुभ्रानिलः सुरा ॥ ८५-१०० ॥<br>
<br>
भाजनाय भगी सत्या विकपालाय हृन्मनुः ॥<br>
तुर्यो रसेषु वर्णोऽयं महाशंखप्रपूजने ॥ ८५-१०१ ॥<br>
<br>
नवार्कमंडलं चेष्ट्वा सलिलं मूलमंत्रतः ॥<br>
प्रपूरयेत्सुधाबुद्ध्या गंधपुष्पाक्षतादिभिः ॥ ८५-१०२ ॥<br>
<br>
मुद्रां त्रिखंडां संदर्श्य पूजयेच्चंद्रमंडलम् ॥<br>
वाक्सत्यपद्मागगने रेफानुग्रहबिंदुयुक् ॥ ८५-१०३ ॥<br>
<br>
मूलमंत्रो विपद्ध्वंसमनुसर्गसमन्वितम् ॥<br>
अष्टकृत्वोऽमुना मंत्री मंत्रयेत्प्रयतो जलम् ॥ ८५-१०४ ॥<br>
<br>
मायया मदिशं क्षिप्त्वा खं योनिं च प्रदर्शयेत् ॥<br>
तत्र वृत्ताष्टषट्कोणं ध्यात्वा देवीं विचिंतयेत् ॥ ८५-१०५ ॥<br>
<br>
पूर्वोक्तां पूजयेत्त्वेनां मूलेनाथ प्रतर्पयेत् ॥<br>
तर्जनूमध्यमानामाकनिष्ठाभिर्महेश्वरीम् ॥ ८५-१०६ ॥<br>
<br>
सांगुष्ठानिश्चुतुर्वारं महाशंखस्थिते जले ॥<br>
खंरेफमनुबिंद्वाढ्यां भृगुमन्विंदुयुक्तया ॥ ८५-१०७ ॥<br>
<br>
ध्रुवाद्येन नमोंतेन तर्प्यादानंदभैरवम् ॥<br>
ततस्तेनार्धतोयेन प्रोक्षेत्पूजनसाधनम् ॥ ८५-१०८ ॥<br>
<br>
योमिमुद्रां प्रदर्श्यापि प्रणमेद्भवतारिणीम् ॥<br>
विधानमर्घे संप्रोक्तं सर्वसिद्धिप्रदायकम् ॥ ८५-१०९ ॥<br>
<br>
पूर्वोक्ते पूजयेत्पीठे पद्मे षट्कोणकर्णिके ॥<br>
धरागृहावृते रम्ये देवीं रम्योपचारकैः ॥ ८५-११० ॥<br>
<br>
महीगृहे चतुर्दिक्षु गणेशादीन्प्रपूजयेत् ॥<br>
पाशांकुशौ कपालं च त्रिशूलं दधतं करैः ॥ ८५-१११ ॥<br>
<br>
अलंकारचयोपेतं गणेशं प्राक्तमर्चयेत् ॥<br>
कपालशूले हस्ताभ्यां दधतं सर्पभूषणम् ॥ ८५-११२ ॥<br>
<br>
स्वयूथवेष्टितं रम्यं बटुकं दक्षिणेऽर्चयेत् ॥<br>
असिशूलकपालानि डमरुं दधतं करैः ॥ ८५-११३ ॥<br>
<br>
कृष्णं दिगंबरं क्रूरं क्षेत्रपालं च पश्चिमे ॥<br>
कपालं डमरुं पाशं लिंगं शंबिभ्रतीं करैः ॥ ८५-११४ ॥<br>
<br>
अध्याकन्या रक्तवस्त्रा योगिनीरुत्तरे यजेत् ॥<br>
अक्षोभ्यं प्रयजेन्मूर्ध्नि देव्या मंत्रऋषिं शुभम् ॥ ८५-११५ ॥<br>
<br>
अक्षोभ्यं वस्त्रपुष्पं च प्रतीच्छानवल्लभा ॥<br>
अक्षोभ्यपूजने मंत्रः षट्कोगकम् ॥ ८५-११६ ॥<br>
<br>
वैराचनं चामिताभं पद्मनाभिभिधं तथा ॥<br>
शंखं पांडुरसंज्ञं च दिग्दलेषु प्रपूजयेत् ॥ ८५-११७ ॥<br>
<br>
लाभकां मानकां चैव पांडुरां तारकां तथा ॥<br>
विदिग्गताब्जपत्रेषु पूजयेदिष्टसिद्धये ॥ ८५-११८ ॥<br>
<br>
बिंदुनामादिवर्णाद्याः संबुद्ध्यंतास्तथाभिधाः ॥<br>
व्रजपुष्पं प्रतीच्छाग्निप्रियांताः प्रणवादिकाः ॥ ८५-११९ ॥<br>
<br>
वैराचनादि पूजायां मनवः परिकीर्तिताः ॥<br>
भूधरश्च चतुर्द्वार्षु पद्मांतकयमांतकौ ॥ ८५-१२० ॥<br>
<br>
विद्यांतकाभिधः पश्चान्नरांतक इमान्यजेत् ॥<br>
शक्रादींश्चैव वज्रादीन्प्रजपेत्तदनंतरम् ॥ ८५-१२१ ॥<br>
<br>
एवं संपूजयन्देवीं पांडित्यं धनमद्भुतम् ॥<br>
पुत्रान्पौत्राञ्छुभां कीर्तिं लभते जनवश्यताम् ॥ ८५-१२२ ॥<br>
<br>
तारो माया श्रीमदकजटे नीलसरस्वती ॥<br>
महोप्रतारे देवासः सनेत्रो गदियुग्मकम् ॥ ८५-१२३ ॥<br>
<br>
सर्वदेवपिशाकर्मो दीर्घोग्रिर्मरुसान्मस ॥<br>
अभ्रगुमम जाड्यं च छेदयद्वितयं रमा ॥ ८५-१२४ ॥<br>
<br>
मायास्त्राग्निप्रियांतोऽयं द्विपंचाशल्लिपिर्मनुः ॥<br>
अनेन नित्यं पूजतिऽन्वहं देव्यै बलिं हरेत् ॥ ८५-१२५ ॥<br>
<br>
एवं सिद्धे मनौ मंत्री प्रयोगान्विदधाति च ॥<br>
जातमात्रस्य बालस्य दिवसत्रितयादधः ॥ ८५-१२६ ॥<br>
<br>
जिह्वायां विलिखेन्मंत्रं मध्वाज्याभ्यां शलाकया ॥<br>
सुवर्ण कृतया यद्वा मंत्री धवलदूर्वया ॥ ८५-१२७ ॥<br>
<br>
गतेऽष्टमेऽब्दे बालोऽपि जायते कविरद्बुतम् ॥<br>
तथापरैरजेयोऽपि भूपसंघैर्द्धनार्चितः ॥ ८५-१२८ ॥<br>
<br>
उपरागे दतानीव नरदारुसरोजले ॥<br>
निर्माय कीलकं तेन तैलमध्वमृतैर्लिखेत् ॥ ८५-१२९ ॥<br>
<br>
सरोजिनीदले मंत्रं वेष्टयेन्मातृकाक्षरैः ॥<br>
निखाय तदलं कुंडे चतुरस्रे समेखले ॥ ८५-१३० ॥<br>
<br>
संस्थाप्य पावकं तत्र जुहुयान्मनुनामुना ॥<br>
सहस्रं रक्तपद्मानां धेनुदुग्धजलाप्लुतम् ॥ ८५-१३१ ॥<br>
<br>
होमांते विवधै रत्नैः पलैरपि बलिं हरेत् ॥<br>
बलिं मंत्रेण विधिवद्बलिमंत्रः प्रकाश्यते ॥ ८५-१३२ ॥<br>
<br>
तारः पद्मे युग तंद्री वियद्दीर्घं च लोहितः ॥<br>
अत्रिर्विषभगारूढो वदत्पद्मावतीपदम् ॥ ८५-१३३ ॥<br>
<br>
झिंटीशाढ्योनिलस्वाहा षोडशार्णो बलेर्मनुः ॥<br>
ततो निशीथे च बलिं पूर्वोक्तमनुना हरेत् ॥ ८५-१३४ ॥<br>
<br>
एवं कृते पंडितानां स जयी कविराड् भवेत् ॥<br>
निवासो भारतीलक्ष्म्योर्जनतारञ्जनक्षमः ॥ ८५-१३५ ॥<br>
<br>
शताभिजप्त्या यो मंत्री रोचनां मस्ताके धरेत् ॥<br>
यं यं पश्यति तस्यासौ दासवज्जायते क्षणात् ॥ ८५-१३६ ॥<br>
<br>
श्मशानांगारमाश्रित्य पूर्वायां कुजवासरे ॥<br>
तेन मत्रेण संवेष्ट्य निबद्धं रक्ततंतुभिः ॥ ८५-१३७ ॥<br>
<br>
शताभिजप्तं मूलेन निक्षिपेद्वैरिवेश्मनि ॥<br>
उच्चाटयति सप्ताहात्सकुंटुबान्विरोधिनः ॥ ८५-१३८ ॥<br>
<br>
क्षीराढ्यया निशामंत्रं लिखित्वा पौरुषेऽस्थनि ॥<br>
रविवारे निशीथिन्यां सहस्रमभिमंत्रयेत् ॥ ८५-१३९ ॥<br>
<br>
तत्क्षिप्तं शत्रुसदने मंडलाद्भ्रंशकं भवेत् ॥<br>
क्षेत्रे क्षिप्तं सस्यहान्योजवहृत्तुरमालयेत् ॥ ८५-१४० ॥<br>
<br>
षट्कोणांतर्लिखेन्मूलं साध्यार्णं केशरे स्वरैः ॥<br>
बाह्येऽष्टवर्गयुक्पत्रं पद्मभूमिपरावृतम् ॥ ८५-१४१ ॥<br>
<br>
यंत्रं भूर्जे जहुरसैर्लिखेत्पूताम्बरावृतम् ॥<br>
पट्टसूत्रेण सन्नद्धं शिशुकंठगतं ध्रुवम् ॥ ८५-१४२ ॥<br>
<br>
भूतभीतिहरं वामवाहौ स्त्रीणां च पुत्रदम् ॥<br>
नृणां दक्षिणबाहुस्थं निर्धनानां धनप्रदम् ॥ ८५-१४३ ॥<br>
<br>
ज्ञानदं ज्ञानमिच्छूनां राज्ञां तु विजयप्रदम् ॥ ८५-१४४ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे यक्षिणीमन्त्रभेदनिरूपणं नाम पञ्चाशीतितमोऽध्यायः ॥ ८५ ॥<br>
