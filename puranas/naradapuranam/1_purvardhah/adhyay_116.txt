 सनातन उवाच ॥<br>
श्रृणु नारद वक्ष्यामि सप्तम्यास्ते व्रतान्यहम् ॥<br>
यानि कृत्वा नरो भक्त्या सूर्यसायुज्यमाप्नुयात् ॥ ११६-१ ॥<br>
चैत्रे तु शुक्लसप्तम्यां बहिः स्नानं समाचरेत् ॥<br>
स्थंडिले गोमयालिप्ते गौरमृत्तिकयास्तृते ॥ ११६-२ ॥<br>
लिखित्वाष्टदलं पद्मं कर्णिकायां विभावम् ॥<br>
विन्यसेत्पूर्वपत्रे तु देवौ द्वौ कृतधातुकौ ॥ ११६-३ ॥<br>
आग्नेयं च न्यसेन्पत्रे गंधर्वौ कृतकारकौ ॥<br>
दक्षिणे च न्यसेत्पत्रे तथैव राक्षसद्वयम् ॥ ११६-४ ॥<br>
आकृतौ द्वौ न्यसेत्पत्रे नैर्ऋते मुनिसत्तम ॥<br>
काद्रवेयौ महानागौ पश्चिमे कृतचारकौ ॥ ११६-५ ॥<br>
वायव्य यातुधानौ द्वौ उत्तरे च ऋषिद्वयम् ॥<br>
ऐशान्ये विन्यसेत्पत्पे ग्रहमेको द्विजोत्तम ॥ ११६-६ ॥<br>
तेषां संपूजनं कार्यं गंधमाल्यानुलेपनैः ॥<br>
दीपैर्धूपैः सनैवेद्यैस्तांबूलक्रमुकादिभिः ॥ ११६-७ ॥<br>
एवं संपूज्य होमं तु घृतेनाष्टशतं चरेत् ॥<br>
सूर्यस्याष्टाष्ट चान्येषां प्रदद्यादाहुतीः क्रमात् ॥ ११६-८ ॥<br>
नाममंत्रेण वेद्यां वा ततः पूर्णाहुतिं ददेत् ॥ <br>
दक्षिणा च ततो देया द्विजेभ्यः शक्तितो द्विज ॥ ११६-९ ॥<br>
एतत्कृत्वा विधानं तु सर्वसौख्यमवाप्नुयात् ॥<br>
देहांते मण्डलं भानोर्भत्त्वा गच्छेत्परं पदम् ॥ ११६-१० ॥<br>
वैशाखशुक्लसप्तम्यां जह्नुना जाह्नवी स्वयम् ॥<br>
क्रोधात्पीता पुनस्त्यक्ता कर्णरंध्रात्तु दक्षिणात् ॥ ११६-११ ॥<br>
तां तत्र पूजयेत्स्नात्वा प्रत्यूषे विमले जले ॥<br>
गंधपुष्पाक्षताद्यैश्च सर्वैरेवोपचारकैः ॥ ११६-१२ ॥<br>
ततो घटसहस्रं तु देयं गंगाव्रते त्विदम् ॥<br>
भक्त्या कृतं सप्तकुलं नयेत्स्वर्गमसंशयः ॥ ११६-१३ ॥<br>
कमलव्रतमप्यत्र प्रोक्तं तद्विधिरुच्यते ॥<br>
तिलमात्रं तु सौवर्णं विधाय कमलं शुभम् ॥ ११६-१४ ॥<br>
वस्त्रयुग्मावृतं कृत्वा गंधधूपादिनार्चयेत् ॥<br>
नमस्ते पद्महस्ताय नमस्ते विश्वधारिणे ॥ ११६-१५ ॥<br>
दिवाकर नमस्तुभ्यं प्रभाकर नमोऽस्तु ते ॥<br>
इति संप्रार्थ्य देवेशं सूर्ये चास्तमुपागते ॥ ११६-१६ ॥<br>
सोदकुंभं तु तत्पद्मं कपिलां च द्विजेऽर्पयेत् ॥<br>
तद्दिने तूपवस्तव्यं भोक्तव्यं च परेऽहनि ॥ ११६-१७ ॥<br>
संभोज्य ब्राह्मणान्भक्त्या व्रतसाकल्यमाप्नुयात् ॥<br>
निबव्रतं च तत्रेव तद्विधानं श्रृणुष्व मे ॥ ११६-१८ ॥<br>
निंबपत्रैः स्मृता पूजा भास्करस्य द्विजोत्तम ॥<br>
खखोल्कायेति मंत्रेण प्रणवाद्येन नारद ॥ ११६-१९ ॥<br>
निंबपत्रं ततोऽश्नीयाच्छयेद्भूमौ च वाग्यतः ॥<br>
द्विजान्परेऽह्नि संभोज्य स्वयं भुंजीत बंधुभिः ॥ ११६-२० ॥<br>
निंबपत्रव्रतं चैतत्कर्तॄणां सर्वसौख्यदम् ॥<br>
सप्तमी शर्कराख्यैषा प्रोक्ता तच्चापि मे श्रृणु ॥ ११६-२१ ॥<br>
अमृतं पिबतो हस्तात्सूर्यस्यामृतबिंदवः ॥<br>
निष्पेतुर्भुवि चोत्पन्नाः शालिमुद्गयवेक्षवः ॥ ११६-२२ ॥<br>
शर्करा च ततस्तस्मादिक्षुसारामृतोपमा ॥<br>
इष्टा रवेरतः पुण्या शर्करा हव्यकव्ययोः ॥ ११६-२३ ॥<br>
शर्करासप्तमी चैव वाजिमेधफलप्रदा ॥<br>
सर्वदुःखोपशमनी पुत्रसंततिवर्धिनी ॥ ११६-२४ ॥<br>
अस्यांतु शर्करादानं शर्कराभोजनं तथा ॥<br>
कर्तव्यं हि प्रयत्नेन व्रतमेतद्रविप्रियम् ॥ ११६-२५ ॥<br>
यः कुर्यात्परया भक्त्या स वै सद्गतिमाप्नुयात् ॥<br>
ज्येष्ठे तु शुक्लसप्तम्यां जात इंद्रो रविः स्वयम् ॥ ११६-२६ ॥<br>
तं संपूज्य विधानेन सोपवासो जितेंद्रियः ॥<br>
स्वर्गतिं लभते विप्र देवेंद्रस्य प्रसादतः ॥ ११६-२७ ॥<br>
आषाढशुक्लसप्तम्यां विवस्वान्नाम भास्करः ॥<br>
जातस्तं तत्र संप्रार्च्य गन्धपुष्पादिभिः पृथक् ॥ ११६-२८ ॥<br>
लभते सूर्यसायुज्यं विप्रेंद्रात्र न संशयः ॥<br>
श्रावणे शुक्लसप्तम्यामव्यंगाख्यं व्रतं शुभम् ॥ ११६-२९ ॥<br>
कार्पासं तु चतुर्हस्तं सार्द्ध वस्त्रं हि गोपतेः ॥<br>
पूजांते प्रीतये देयं व्रतमेतच्छुभावहम् ॥ ११६-३० ॥<br>
यदि चेद्धस्तयुक्तेयं तदा स्यात्पापनाशिनी ॥<br>
अस्यां दानं जपो होमः सर्वं चाक्षय्यतां व्रजेत् ॥ ११६-३१ ॥<br>
भाद्रे तु शुक्लसप्तम्याममुक्ताभरणव्रतम् ॥<br>
सोमस्य तु महेशस्य पूजनं चात्र कीर्तितम् ॥ ११६-३२ ॥<br>
गंगादिभिः षोडशभिरुपचारैः समर्चनम् ॥<br>
प्रार्थ्य प्रणम्य विसृजेत्सर्वकामसमृद्धये ॥ ११६-३३ ॥<br>
फलसप्तमिका चेयं तद्विधानमुदीर्यते ॥<br>
नालिकेरं च वृंताकं नारंगं बीजपूरकम् ॥ ११६-३४ ॥<br>
कूष्मांडं बृहतीपूगमिति सप्त फलानि वै ॥<br>
महादेवस्य पुरतो विन्यस्यापरदोरकम् ॥ ११६-३५ ॥<br>
सप्ततन्तुकृतं सप्तग्रंथियुक्तं द्विजोत्तम ॥<br>
संपूज्य परया भक्त्या धारयेद्वामके करे ॥ ११६-३६ ॥<br>
स्त्री नरो दक्षिणे चैव यावद्वर्षं समाप्यते ॥<br>
संभोज्य विप्रान्सप्तैव पायसेन विसृज्यस तान् ॥ ११६-३७ ॥<br>
स्वयं भुंजीत मतिमान् व्रतसंपूर्तिहेतवे ॥<br>
फलानि तानि देयानि सप्तस्वपि द्विजेषु च ॥ ११६-३८ ॥<br>
एवं तु सप्त वर्षाणि कृत्वोपास्य यथाविधि ॥<br>
सायुज्यं लभते विप्र महादेवस्य तद्व्रती ॥ ११६-३९ ॥<br>
आश्विने शुक्लपक्षे तु विज्ञेया शुभसप्तमी ॥<br>
तस्यां कृतस्नानपूजो वाचयित्वा द्विजोत्तमान् ॥ ११६-४० ॥<br>
आरभ्य कपिलांगां च संपूज्य प्रार्थयेत्ततः ॥<br>
त्वामहं दद्मि कल्याणि प्रीयतामर्यमा स्वयम् ॥ ११६-४१ ॥<br>
पालय त्वं जगत्कृत्स्नं यतोऽसि धर्मसम्भवा ॥<br>
इत्युक्त्वा वेदविदुषे दत्त्वा कृत्वा च दक्षिणाम् ॥ ११६-४२ ॥<br>
नमस्कृत्य स्वयं विप्र विसृजेत्प्राशयेत्वरवयम् ॥<br>
पंचगव्यं व्रतं चेत्थं विधाय श्वो द्विजोत्तमान् ॥ ११६-४३ ॥<br>
भोजयित्वा स्वयं चाद्यात्तदन्नं द्विजशेषितम् ॥<br>
कृतं ह्येतद्व्रतं विप्र सुभाष्यं श्रद्धयान्वितः ॥ ११६-४४ ॥<br>
देवदेवप्रसादेन भुक्तिमुक्तिमवाप्नुयात् ॥<br>
अथ कार्तिकशुक्लायां शाकाख्यं सप्तमीव्रतम् ॥ ११६-४५ ॥<br>
तस्यां तु सप्तशाकानि सस्वर्णकमलानि च ॥<br>
प्रदद्यात्सप्तविप्रेभ्यः शाकाहारस्ततः स्वयम् ॥ ११६-४६ ॥<br>
द्वितीयेऽह्नि द्विजान्भोज्य दत्वा तेभ्योऽन्नदक्षिणाम् ॥<br>
विसृज्य बंधुभिः सार्द्धं स्वयं भुञ्जीत वाग्यतः ॥ ११६-४७ ॥<br>
मार्गस्य सितसप्तम्यां मित्रव्रतमुदाहृतम् ॥<br>
यद्विष्णोर्दक्षिणं नेत्रं तदेव कृतवानिह ॥ ११६-४८ ॥<br>
अदित्यां कश्यपाज्जज्ञे मित्रो नामा दिवाकरः ॥<br>
अतोऽस्यां पूजनं तस्य यथोक्तविधिना द्विज ॥ ११६-४९ ॥<br>
कृत्वा द्विजान्भोजयित्वा सप्तैव मधुरादिना ॥<br>
सुवर्णदक्षिणां दत्वा विसृज्याश्नीत च स्वयम् ॥ ११६-५० ॥<br>
कृत्वैतद्विधिना लोकं सृर्य्यस्य व्रजति ध्रुवम् ॥<br>
द्विजो ब्राह्मं तथा शूद्रः सत्कुले जन्म चाप्नुयात् ॥ ११६-५१ ॥<br>
पौषस्य शुक्लसप्तम्यां व्रतं चाभयसंज्ञितम् ॥<br>
उपोष्य भानुं त्रिःसन्ध्यं समभ्यर्च्य धरास्थितः ॥ ११६-५२ ॥<br>
क्षीरसिक्तान्नसंबद्धं मोदकं प्रस्थसंमितम् ॥<br>
द्विजाय दत्वा भोज्यान्यान्सप्ताष्टभ्यश्च दक्षिणाम् ॥ ११६-५३ ॥<br>
पृथवी वा सुवर्णं वा विसृज्याश्नीत च स्वयम् ॥<br>
अभयाख्यं व्रतं त्वेतत्सर्वस्याभयदं स्मृतम् ॥ ११६-५४ ॥<br>
मार्तंडाख्यं व्रतं नाम कथयंति द्विजाः परे ॥<br>
एकमेवेति च प्रोक्तमेकदैवतया बुधैः ॥ ११६-५५ ॥<br>
माघे तु कृष्णसप्तम्यां व्रतं सर्वाप्तिसंज्ञकम् ॥<br>
समुपोष्य दिने तस्मिन्सम्पूज्यादित्यबिम्बकम् ॥ ११६-५६ ॥<br>
सौवर्णं गंधपुष्पाद्यैः कृत्वा रात्रौ च जागरम् ॥<br>
परेऽह्नि विप्रान्सम्भोज्य पायसेन तु सप्त वै ॥ ११६-५७ ॥<br>
दक्षिणां नालिकेराणि तेभ्यो दत्वा गुरुं ततः ॥<br>
सौवर्णं तु रवेर्बिम्बं युक्तं दक्षिणयान्यया ॥ ११६-५८ ॥<br>
समर्प्य च भृशं प्रार्थ्य विसृज्याद्यात्स्वयं ततः ॥<br>
एतत्सर्वाप्तिदं नाम संप्रोक्तं सार्वकामिकम् ॥ ११६-५९ ॥<br>
व्रतस्यास्य प्रभावेण द्वैतं सिध्येद्धि सर्वथा ॥<br>
माघस्य शुक्लसप्तम्यामचलाख्यं व्रतं स्मृतम् ॥ ११६-६० ॥<br>
त्रिलोचनजयंतीयं सर्वपापहरा स्मृता ॥<br>
रथाख्या सप्तमी चेयं चक्रवर्तित्वदायिनी ॥ ११६-६१ ॥<br>
अस्यां समर्च्य सवितुः प्रतिमां तु हैमीं हैमाश्वयुक्तरथगां तु ददेत्सहेभाम् ॥<br>
यो भावभक्तिसहितः स गतो हि लोकं शम्भोः स मोदत इहापि च भुक्तभोगः ॥ ११६-६२ ॥<br>
भास्करी सप्तमी चेयं कोटिभास्वद्ग्रहोपमा ॥<br>
अरुणोदयवेलायामस्यां स्नानं विधीयते ॥ ११६-६३ ॥<br>
अर्कस्य च बदर्याश्च सप्त सप्त दलानि वै ॥<br>
निधाय शिरसि स्नायात्सप्तजन्माघशांतये ॥ ११६-६४ ॥<br>
पुत्रप्रदं व्रतं चात्र प्राहादित्यः स्वयं प्रभुः ॥<br>
यो माघसितप्तम्यां पूजयेन्मां विधानतः ॥ ११६-६५ ॥<br>
तस्याहं पुत्रतां यास्ये स्वांशेन भृशतोषितः ॥<br>
तस्माज्जितेंद्रियो भूत्वा समुपोष्य दिवानिशम् ॥ ११६-६६ ॥<br>
पूजयेदपरे चाह्नि होमं कृत्वा द्विजां स्ततः ॥<br>
दध्योदनेन पयसा पायसेन च भोजयेत् ॥ ११६-६७ ॥<br>
अनेन विधिना यस् कुरुते पुत्रसप्तमीः ॥<br>
लभते स तु सत्पुत्रं चिरायुषमनामयम् ॥ ११६-६८ ॥<br>
तपस्यशुक्लसप्तम्यां व्रतमर्कपुटं चरेत्॥<br>
अर्कपत्रैर्यजेदर्कमर्कपत्राणि चाश्नुयात् ॥ ११६-६९ ॥<br>
अर्कनाम जपेच्छश्वदित्थं चार्कपुटव्रतम् ॥<br>
धनदं पुत्रदं चैतत्सर्वपापप्रणाशनम् ॥ ११६-७० ॥<br>
त्रिवर्गदामिति प्राहुः केचिदेतद्वतं द्विज ॥<br>
यज्ञव्रतं तथाप्यन्ये विधिवद्धोमकर्मणा ॥ ११६-७१ ॥<br>
सर्वासु सर्वमासेषु सप्तमीषु द्विजोत्तमः ॥<br>
भास्कराराधनं प्रोक्तं सर्वकामिकमित्यलम् ॥ ११६-७२ ॥<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थितसप्तमीव्रतनिरूपणं नाम षोडशाधिकशततमोऽध्यायः ॥ ११६ ॥<br>
