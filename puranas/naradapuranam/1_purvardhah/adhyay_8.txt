सनक उवाच-<br>
एवमौर्वाश्रमे ते द्वे बाहुभार्ये मुनीश्वर।<br>
चक्राते भक्तिभावेन शुश्रूषां प्रतिवासरम् 1.8.१।<br>
गते वर्षार्द्धके काले ज्येष्ठा राज्ञी तु या द्विज।<br>
तस्याः पापमतिर्जाता सपत्न्याः सम्पदं प्रति २।<br>
ततस्तया गरो दत्तः कनिष्ठायै तु पापया।<br>
न स्वप्रभावं चक्रे वै गरो मुनिनिषेवया ३।<br>
भूलेपनादिभिः सम्यग्यतः सानुदिनं मुनेः।<br>
चकार सेवां तेनासौ जीर्णपुण्येन कर्मणा ४।<br>
ततो मासत्रयेऽतीते गरेण सहितं सुतम्।<br>
सुषाव सुशुभे काले शुश्रूषानष्टकिल्बिषा ५।<br>
अहो सत्सङ्गतिर्लोके किं पापं न विनाशयेत्।<br>
न तदातिसुखं किं वा नराणां पुण्यकर्मणाम् ६।<br>
ज्ञानाज्ञानकृतं पापं यच्चान्यत्कारितं परैः।<br>
तत्सर्वं नाशयत्याशु परिचर्या महात्मनाम् ७।<br>
जडोऽपि याति पूज्यत्वं सत्सङ्गाज्जगतीतले।<br>
कलामात्रोऽपि शीतांशुः शम्भुना स्वीकृतो यथा ८।<br>
सत्सङ्गतिः परामृद्धिं ददाति हि नृणां सदा।<br>
इहामुत्र च विप्रेन्द्र सन्तः पूज्यतमास्ततः ९।<br>
अहो महद्गुणान्वक्तुं कः समर्थो मुनीश्वर।<br>
गर्भं प्राप्तो गरो जीर्णो मासत्रयमहोऽदभुतम् १०।<br>
गरेण सहितं पुत्रं दृष्ट्वा तेजोनिधिर्मुनिः।<br>
जातकर्म चकारासौ तन्नाम सगरेति च ११।<br>
पुपोष सगरं बालं तन्माता प्रीतिपूर्वकम्।<br>
चौलोपवीतकर्माणि तथा चक्रे मुनीश्वरः १२।<br>
शास्त्राण्यध्यापयामास राजयोग्यानि मन्त्रवित्।<br>
समर्थं सगरं दृष्ट्वा किंचिदुद्भिन्नशैशवम् १३।<br>
मन्त्रवत्सर्वशस्त्रास्त्रं दत्तवान्स मुनीश्वरः।<br>
सगरः शिक्षितस्तेन सम्यगौर्वर्षिणा मुने १४।<br>
बभूव बलवान्धर्मी कृतज्ञो गुणवान्सुधीः।<br>
धर्मज्ञः सोऽपि सगरो मुनेरमिततेजसः।<br>
समित्कुशाम्बुपुष्पादि प्रत्यहं समुपानयत् १५।<br>
स कदाचिद्गुणनिधिः प्रणिपत्य स्वमातरम्।<br>
उवाच प्राञ्जलिर्भूत्वा सगरो विनयान्वितः १६।<br>
सगर उवाच-<br>
मातर्गतः पिता कुत्र किं नामा कस्य वंशजः।<br>
तत्सर्वं मे समाचक्ष्व श्रोतुं कौतूहलं मम १७।<br>
पित्रा विहीना ये लोके जीवन्तोऽपि मृतोपमाः १८।<br>
दरिद्रो ऽपि पिता यस्य ह्यास्ते स धनदोपमः।<br>
यस्य माता पिता नास्ति सुखं तस्य न विद्यते १९।<br>
धर्महीनो यथा मूर्खः परत्रेह च निन्दितः।<br>
मातापितृविहीनस्य अज्ञस्याप्यविवेकिनः।<br>
अपुत्रस्य वृथा जन्म ऋणग्रस्तस्य चैव हि २०।<br>
चन्द्र हीना यथा रात्रिः पद्महीनं यथा सरः।<br>
पतिहीना यथा नारी पितृहीनस्तथा शिशुः २१।<br>
धर्महीनो यथा जन्तुः कर्महीनो यथा गृही।<br>
पशुहीनो यथा वैश्यस्तथा पित्रा विनार्भकः २२।<br>
सत्यहीनं यथा वाक्यं साधुहीना यथा सभा।<br>
तपो यथा दयाहीनं तथा पित्रा विनार्भकः २३।<br>
वृक्षहीनं यथारण्यं जलहीना यथा नदी।<br>
वेगहीनो यथा वाजी तथा पित्रा विनार्भकः २४।<br>
यथा लघुतरो लोके मातर्याच्ञापरो नरः।<br>
तथा पित्रा विहीनस्तु बहुदुःखान्वितःसुतः २५।<br>
इतीरितं सुतेनैषा श्रुत्वा निःश्वस्य दुःखिता।<br>
संपृष्टं तद्यथावृत्तं सर्वं तस्मै न्यवेदयत् २६।<br>
तच्छ्रुत्वा सगरः क्रुद्धः कोपसंरक्तलोचनः।<br>
हनिष्यामीत्यरातीन्स प्रतिज्ञामकरोत्तदा २७।<br>
प्रदक्षिणीकृत्य मुनिं जननीं च प्रणम्य सः।<br>
प्रस्थापितः प्रतस्थे च तेनैव मुनिना तदा २८।<br>
और्वाश्रमाद्विनिष्क्रान्तः सगरः सत्यवाक् शुचिः।<br>
वसिष्ठं स्वकुलाचार्यं प्राप्तः प्रीतिसमन्वितः २९।<br>
प्रणम्य गुरवे तस्मै वशिष्ठाय महात्मने।<br>
सर्वं विज्ञापयामास ज्ञानदृष्ट्या विजानते ३०।<br>
एन्द्रा स्त्रं वारुणं ब्राह्ममाग्नेयं सगरो नृपः।<br>
तेनैव मुनिनाऽवाप खड्गं वज्रोपमं धनुः ३१।<br>
ततस्तेनाभ्यनुज्ञातः सगरः सौमनस्यवान्।<br>
आशीर्भिरर्चितः सद्यः प्रतस्थे प्रणिपत्य तम् ३२।<br>
एकेनैव तु चापेन स शूरः परिपन्थिनः।<br>
सपुत्रपौत्रान्सगणानकरोत्स्वर्गवासिनः ३३।<br>
तच्चापमुक्तबाणाग्निसंतप्तास्तदरातयः।<br>
केचिद्विनष्टा संत्रस्तास्तथा चान्ये प्रदुद्रुवुः ३४।<br>
केचिद्विशीर्णकेशाश्च वल्मीकोपरि संस्थिताः।<br>
तृणान्यभक्षयन्केचिन्नग्नाश्च विविशुर्जलम् ३५।<br>
शकाश्च यवनाश्चैव तथा चान्ये महीभृतः।<br>
सत्वरं शरणं जग्मुर्वशिष्ठं प्राणलोलुपाः ३६।<br>
जितक्षितिर्बाहुपुत्रो रिपून्गुरुसमीपगान्।<br>
चारैर्विज्ञातवान्सद्यः प्राप्तश्चाचार्यसन्निधिम् ३७।<br>
तमागतं बाहुसुतं निशम्य मुनिर्वशिष्ठः शरणागतांस्तान्।<br>
त्रातुं च शिष्याभिहितं च कर्तुं विचारयामास तदा क्षणेन ३८।<br>
चकार मुण्डाञ्शबरान्यवनांल्लम्बमूर्द्धजान्।<br>
अन्धांश्च श्मश्रुलान्सर्वान्मुण्डान्वेदबहिष्कृतान् ३९।<br>
वसिष्ठमुनिना तेन हतप्रायान्निरीक्ष्य सः।<br>
प्रहसन्प्राह सगरः स्वगुरुं तपसो निधिम् ४०।<br>
सगर उवाच-<br>
भो भो गुरो दुराचारानेतान्ररक्षसि तान्वृथा।<br>
सर्वथाहं हनिष्यामि मत्पितुर्देशहारकान् ४१।<br>
उपेक्षेत समर्थः सन्धर्मस्य परिपन्थिनः।<br>
स एव सर्वनाशाय हेतुभूतो न संशयः ४२।<br>
बान्धवं प्रथमं मत्वा दुर्जनाः सकलं जगत्।<br>
त एव बलहीनाश्चेद्भजन्तेऽत्यन्तसाधुताम् ४३।<br>
अहो मायाकृतं कर्म खलाः कश्मलचेतसः।<br>
तावत्कुर्वन्ति कार्याणि यावत्स्यात्प्रबलं बलम् ४४।<br>
दासभावं च शत्रूणां वारस्त्रीणां च सौहृदम्।<br>
साधुभावं च सर्पाणां श्रेयस्कामो न विश्वसेत् ४५।<br>
प्रहासं कुर्वते नित्यं यान्दन्तान्दर्शयन्खलाः।<br>
तानेव दर्शयन्त्याशु स्वसामर्थ्यविपर्यये ४६।<br>
पिशुना जिह्वया पूर्वं परुषं प्रवदन्ति च।<br>
अतीव करुणं वाक्यं वदन्त्येव तथाबलाः ४७।<br>
श्रेयस्कामो भवेद्यस्तु नीतिशास्त्रार्थकोविदः।<br>
साधुत्वं समभावं च खलानां नैव विश्वसेत् ४८।<br>
दुर्जनं प्रणतिं यान्तं मित्रं कैतवशीलिनम्।<br>
दुष्टां भार्यां च विश्वस्तो मृत एव न संशयः ४९।<br>
मा रक्ष तस्मादेतान्वै गोरूपव्याघ्रकर्मिणः।<br>
हत्वैतानखिलान् दुष्टांस्त्वत्प्रसादान्महीं भजे ५०।<br>
वशिष्ठस्तद्वचः श्रुत्वा सुप्रीतो मुनिसत्तमः।<br>
कराभ्यां सगरस्याङ्गं स्पृशन्निदमुवाच ह ५१।<br>
वसिष्ठ उवाच-<br>
साधु साधु महाभाग सत्यं वदसि सुव्रत।<br>
तथापि मद्वचः श्रुत्वा परां शान्तिं लभिष्यसि ५२।<br>
मयैते निहताः पूर्वं त्वत्प्रतिज्ञाविरोधिनः।<br>
हतानां हनने कीर्तिः का समुत्पद्यते वद ५३।<br>
भूमीश जन्तवः सर्वे कर्मपाशेन यन्त्रिताः।<br>
तथापि पापैर्निहताः किमर्थं हंसि तान्पुनः ५४।<br>
देहस्तु पापजनितः पूर्वमेवैनसा हतः।<br>
आत्मा ह्यभेद्यः पूर्णत्वाच्छास्त्राणामेष निश्चयः ५५।<br>
स्वकर्मफलभोगानां हेतुमात्रा हि जन्तवः।<br>
कर्माणि दैवमूलानि दैवाधीनमिदं जगत् ५६।<br>
यस्माद् दैवं हि साधुनां रक्षिता दुष्टशिक्षिता।<br>
ततो नरैरस्वतन्त्रैः किं कार्यं साध्यते वद ५७।<br>
शरीरं पापसंभूतं पापेनैव प्रवर्तते।<br>
पापमूलमिदं ज्ञात्वा कथं हन्तुं समुद्यतः ५८।<br>
आत्मा शुद्धोऽपि देहस्थो देहीति प्रोच्यते बुधैः।<br>
तस्मादिदं वपुर्भूप पापमूलं न संशयः ५९।<br>
पापमूलवपुर्हन्तुः का कीर्तिस्तव बाहुज।<br>
भविष्यतीति निश्चित्य नैतान्हिंसीस्ततः सुत ६०।<br>
इति श्रुत्वा गुरोर्वाक्यं विरराम स कोपतः।<br>
स्पृशन्करेण सगरं नन्दनं मुनयस्तदा ६१।<br>
अथाथर्वनिधिस्तस्य सगरस्य महात्मनः।<br>
राज्याभिषेकं कृतवान्मुनिभिः सह सुव्रतैः ६२।<br>
भार्याद्वयं च तस्यासीत्केशिनी सुमतिस्तथा।<br>
काश्यपस्य विदर्भस्य तनये मुनिसत्तम ६३।<br>
राज्ये प्रतिष्ठिते दृष्ट्वा मुनिरौर्वस्तपोनिधिः।<br>
वनादागत्य राजानं संभाष्य स्वाश्रमं ययौ ६४।<br>
कदाचित्तस्य भूपस्य भार्याभ्यां प्रार्थितो मुनिः।<br>
वरं ददावपत्यार्थमौर्वो भार्गवमन्त्रवित् ६५।<br>
क्षणं ध्यानस्थितो भूत्वा त्रिकालज्ञो मुनीश्वरः।<br>
केशिनीं सुमतिं चैव इदमाह प्रहर्षयन् ६६।<br>
और्व उवाच-<br>
एका वंशधरं चैकमन्या षडयुतानि च।<br>
अपत्यार्थं महाभागे वृणुतां च यथेप्सितम् ६७।<br>
अथ श्रुत्वा वचस्तस्य मुनेरौर्वस्य नारद।<br>
केशिन्येकं सुतं वव्रे वंशसन्तानकारणम् ६८।<br>
तथा षष्टिसहस्राणि सुमत्या ह्यभवन्सुताः।<br>
नाम्नासमंजाः केशिन्यास्तनयो मुनिसत्तम ६९।<br>
असमंजास्तु कर्माणि चकारोन्मत्तचेष्टितः।<br>
तं दृष्ट्वा सागराः सर्वे ह्यासन्दुर्वृत्तचेतसः ७०।<br>
तद्बालभावं संदुष्टं ज्ञात्वा बाहुसुतो नृपः।<br>
चिन्तयामास विधिवत्पुत्रकर्म विगर्हितम् ७१।<br>
अहो कष्टतरा लोके दुर्जनानां हि संगतिः।<br>
कारुकैस्ताड्यते वह्निरयः संयोगमात्रतः ७२।<br>
अंशुमान्नाम तनयो बभूव ह्यसमंजसः।<br>
शास्त्रज्ञो गुणवान्धर्मी पितामहहिते रतः ७३।<br>
दुर्वृत्ताः सागराः सर्वे लोकोपद्र वकारिणः।<br>
अनुष्ठानवतां नित्यमन्तराया भवन्ति ते ७४।<br>
हुतानि यानि यज्ञेषु हवींषि विधिवद् द्विजैः।<br>
बुभुजे तानि सर्वाणि निराकृत्य दिवौकसः ७५।<br>
स्वर्गादाहृत्य सततं रम्भाद्या देवयोषितः।<br>
भजन्ति सागरास्ता वै कचग्रहबलात्कृताः ७६।<br>
पारिजातादिवृक्षाणां पुष्पाण्याहृत्य ते खलाः।<br>
भूषयन्ति स्वदेहानि मद्यपानपरायणाः ७७।<br>
साधुवृत्तीः समाजह्रुः सदाचाराननाशयन्।<br>
मित्रैश्च योद्धुमारब्धा बलिनोऽत्यन्तपापिनः ७८।<br>
एतद् दृष्ट्वातितुःखार्ता देवा इन्द्र पुरोगमाः।<br>
विचारं परमं चक्रुरेतेषां नाशहेतवे ७९।<br>
निश्चित्य विबुधाः सर्वे पातालान्तरगोचरम्।<br>
कपिलं देवदेवेशं ययुः प्रच्छन्नरूपिणः ८०।<br>
ध्यायन्तमात्मनात्मानं परानन्दैकविग्रहम्।<br>
प्रणम्य दण्डवद् भूमौ तुष्टुवुस्त्रिदशास्ततः ८१।<br>
देवा ऊचुः-<br>
नमस्ते योगिने तुभ्यं सांख्ययोगरताय च।<br>
नररूपप्रतिच्छन्नजिष्णवे विष्णवे नमः ८२।<br>
नमः परेशभक्ताय लोकानुग्रहहेतवे।<br>
संसारारण्यदावाग्ने धर्मपालनसेतवे ८३।<br>
महते वीतरागाय तुभ्यं भूयो नमो नमः।<br>
सागरैः पीडितानस्मांस्त्रायस्व शरणागतान् ८४।<br>
कपिल उवाच-<br>
ये तु नाशमिहेच्छंतिं यशोबलधनायुषाम्।<br>
त एव लोकान्बाधन्ते नात्राश्चर्यं सुरोत्तमाः ८५।<br>
यस्तु बाधितुमिच्छेत जनान्निरपराधिनः।<br>
तं विद्यात्सर्वलोकेषु पापभोगरतं सुराः ८६।<br>
कर्मणा मनसा वाचा यस्त्वन्यान्बाधते सदा।<br>
तं हन्ति दैवमेवाशु नात्र कार्या विचारणा ८७।<br>
अल्पैरहोभिरेवैते नाशमेष्यन्ति सागराः।<br>
इत्युक्ते मुनिना तेन कपिलेन महात्मना।<br>
प्रणम्य तं यथान्यायं गता नाकं दिवौकसः ८८।<br>
अत्रान्तरे तु सगरो वसिष्ठाद्यैर्महर्षिभिः।<br>
आरेभे हयमेधाख्यं यज्ञं कर्त्तुमनुत्तमम् ८९।<br>
तद्यज्ञे योजितं सप्तिमपहृत्य सुरेश्वरः।<br>
पाताले स्थापयामास कपिलो यत्र तिष्ठति ९०।<br>
गूढविग्रहशक्रेण हृतमश्वं तु सागराः।<br>
अन्वेष्टुं बभ्रमुर्लोकान् भूरादींश्च सुविस्मिताः ९१।<br>
अदृष्टसप्तयस्ते च पातालं गन्तुमुद्यताः।<br>
चख्नुर्महीतलं सर्वमेकैको योजनं पृथक् ९२।<br>
मृत्तिकां खनितां ते चोदधितीरे समाकिरन्।<br>
तद्द्वारेण गताः सर्वे पातालं सगरात्मजाः ९३।<br>
विचिन्वन्ति हयं तत्र मदोन्मत्ता विचेतसः ९४।<br>
तत्रापश्यन्महात्मानं कोटिसूर्यसमप्रभम्।<br>
कपिलं ध्याननिरतं वाजिनं च तदन्तिके ९५।<br>
ततः सर्वे तु संरब्धा मुनिं दृष्ट्वाऽतिवेगतः।<br>
हन्तुमुद्युक्तमनसो विद्र वन्तः समासदन् ९६।<br>
हन्यतां हन्यतामेष वध्यतां वध्यतामयम्।<br>
गृह्यतां गृह्यतामाशु इत्यूचुस्ते परस्परम् ९७।<br>
हृताश्वं साधुभावेन बकवद्ध्य्नातत्परम्।<br>
सन्ति चाहो खला लोके कुर्वन्त्याडम्बरं महत् ९८।<br>
इत्युच्चरन्तो जहसुः कपिलं ते मुनीश्वरम्।<br>
समस्तेन्द्रि यसन्दोहं नियम्यात्मानमात्मनि ९९।<br>
आस्थितः कपिलस्तेषां तत्कर्म ज्ञातवान्नहि १००।<br>
आसन्नमृत्यवस्ते तु विनष्टमतयो मुनिम्।<br>
पद्भिः संताडयामासुर्बाहूं च जगृहुः परे १०१।<br>
ततस्त्यक्तसमाधिस्तु स मुनिर्विस्मितस्तदा।<br>
उवाच भावगम्भीरं लोकोपद्र वकारिणः १०२।<br>
एश्वर्यमदमत्तानां क्षुधितानां च कामिनाम्।<br>
अहंकारविमूढानां विवेको नैव जायते १०३।<br>
निधेराधारमात्रेण मही ज्वलति सर्वदा।<br>
तदेव मानवा भुक्त्वा ज्वलन्तीति किमद्भुतम् १०४।<br>
किमत्र चित्रं सुजनं बाधन्ते यदि दुर्जनाः।<br>
महीरुहांश्चानुतटे पातयन्ति नदीरयाः १०५।<br>
यत्र श्रीर्यौवनं वापि शारदा वापि तिष्ठति।<br>
तत्राश्रीर्वृद्धता नित्यं मूर्खत्वं चापि जायते १०६।<br>
अहो कनकमाहात्म्यमाख्यातुं केन शक्यते।<br>
नामसाम्यदहो चित्रं धत्तूरोऽपि मदप्रदः १०७।<br>
भवेद्यदि खलस्य श्रीः सैव लोकविनाशिनी।<br>
यथा सखाग्नेः पवनः पन्नगस्य यथा विषम् १०८।<br>
अहो धनमदान्धस्तु पश्यन्नपि न पश्यति।<br>
यदि पश्यत्यात्महितं स पश्यति न संशयः १०९।<br>
इत्युक्त्वा कपिलः क्रुद्धो नेत्राभ्यां ससृजेऽनलम्।<br>
स वह्निः सागरान्सर्वान्भस्मसादकरोत्क्षणात् ११०।<br>
यन्नेत्रजानलं दृष्ट्वा पातालतलवासिनः।<br>
अकालप्रलयं मत्वा च्रुकुशुः शोकलालसाः १११।<br>
तदग्नितापिताः सर्वे दन्दशूकाश्च राक्षसाः।<br>
सागरं विविशुः शीघ्रं सतां कोपो हि दुःसहः ११२।<br>
अथ तस्य महीपस्य समागम्याध्वरं तदा।<br>
देवदूत उवाचेदं सर्वं वृत्तं हि यक्षते ११३।<br>
एतत्समाकर्ण्य वचः सगरःसर्ववित्प्रभुः।<br>
दैवेन शिक्षिता दुष्टा इत्युवाचातिहर्षितः ११४।<br>
माता वा जनको वापि भ्राता वा तनयोऽपि वा।<br>
अधर्मं कुरुते यस्तु स एव रिपुरिष्यते ११५।<br>
यस्त्वधर्मेषु निरतः सर्वलोकविरोधकृत्।<br>
तं रिपुं परमं विद्याच्छास्त्राणामेष निर्णयः ११६।<br>
सगरः पुत्रनाशेऽपि न शुशोच मुनीश्वरः।<br>
दुर्वृत्तनिधनं यस्मात्सतामुत्साहकारणम् ११७।<br>
यज्ञेष्वनधिकारत्वादपुत्राणामिति स्मृतेः।<br>
पौत्रं तमंशुमन्तं हि पुत्रत्वे कृतवान्प्रभुः ११८।<br>
असमञ्जस्सुतं तं तु सुधियं वाग्विदां वरम्।<br>
युयोज सारविद् भूयो ह्यश्वानयनकर्मणि ११९।<br>
स गतस्तद्बिलद्वारे दृष्ट्वा तं मुनिपुङ्गवम्।<br>
कपिलं तेजसां राशिं साष्टाङ्गं प्रणनाम ह १२०।<br>
कृताञ्जलिपुटो भूत्वा विनयेनाग्रतः स्थितः।<br>
उवाच शान्तमनसं देवदेवं सनातनम् १२१।<br>
अंशुमानुवाच-<br>
दौःशील्यं यत्कृतं ब्रह्मन्मत्पितृव्यैः क्षमस्व तत्।<br>
परोपकारनिरताः क्षमासारा हि साधवः १२२।<br>
दुर्जनेष्वपि सत्वेषु दयां कुर्वन्ति साधवः।<br>
नहि संहरते ज्योत्स्नां चन्द्र श्चाण्डालवेश्मनः १२३।<br>
बाध्यमानोऽपि सुजनः सर्वेषां सुखकृद् भवेत्।<br>
ददाति परमां तुष्टिं भक्ष्यमाणोऽमरैः शशी १२४।<br>
दारितश्छिन्न एवापि ह्यामोदेनैव चन्दनः।<br>
सौरभं कुरुते सर्वं तथैव सुजनो जनः १२५।<br>
क्षान्त्या च तपसाचारैस्तद्गुणज्ञा मुनीश्वराः।<br>
सञ्जातं शासितुं लोकांस्त्वां विदुः पुरुषोत्तम १२६।<br>
नमो ब्रह्मन्मुने तुभ्यं नमस्ते ब्रह्ममूर्त्तये।<br>
नमो ब्रह्मण्यशीलाय ब्रह्मध्यानपराय च १२७।<br>
इति स्तुतो मुनिस्तेन प्रसन्नवदनस्तदा।<br>
वरं वरय चेत्याह प्रसन्नोऽस्मि तवानघ १२८।<br>
एवमुक्ते तु मुनिना ह्यंशुमान्प्रणिपत्य तम्।<br>
प्रापयास्मत्पितॄन्ब्राह्मं लोकमित्यभ्यभाषत १२९।<br>
ततस्तस्यातिसंतुष्टो मुनिः प्रोवाच सादरम्।<br>
गङ्गामानीय पौत्रस्ते नयिष्यति पितॄन्दिवम् १३०।<br>
त्वत्पौत्रेण समानीता गङ्गा पुण्यजला नदी।<br>
कृत्वैतान्धूतपापान्वै नयिष्यति परं पदम् १३१।<br>
प्रापयैनं हयं वत्स यतः स्यात्पूर्णमध्वरम्।<br>
पितामहान्तिकं प्राप्य साश्वं वृत्तं न्यवेदयत् १३२।<br>
सगरस्तेन पशुना तं यज्ञं ब्राह्मणैः सह।<br>
विधाय तपसा विष्णुमाराध्याप पदं हरेः १३३।<br>
जज्ञे ह्यंशुमतः पुत्रो दिलीप इति विश्रुतः।<br>
तस्माद्भगीरथो जातो यो गङ्गामानयद्दिवः १३४।<br>
भगीरथस्य तपसा तुष्टो ब्रह्मा ददौ मुने।<br>
गङ्गां भगीरथायाथ चिन्तयामास धारणे १३५।<br>
ततश्च शिवमाराध्य तद्द्वारा स्वर्णदीं भुवम्।<br>
आनीय तज्जलैः स्पृष्ट्वा पूतान्निन्ये दिवं पितॄन् १३६।<br>
भगीरथान्वये जातः सुदासो नाम भूपतिः।<br>
तस्य पुत्रो मित्रसहः सर्वलोकेषु विश्रुतः १३७।<br>
वसिष्ठशापात्प्राप्तः स सौदासौ राक्षसीं तनुम्।<br>
गङ्गाबिन्दुनिषेकेण पुनर्मुक्तो नृपोऽभवत् १३८।<br>
इति श्रीबृहन्नारदीयपुराणे पूर्वभागे प्रथमपादे गङ्गामाहात्म्यं नाम अष्टमोऽध्यायः८।<br>
<br>
<br>
