नारद उवाच ॥<br>
आख्यातं भवता सर्वं मुने तत्त्वार्थ कोविद ॥<br>
इदानीं श्रोतुमिच्छामि युगानां स्थितिलक्षणम् ॥ ४१-१ ॥<br>
<br>
सनक उवाच ॥<br>
साधु साधु महाप्राज्ञ मुने लोकोपकारक ॥<br>
युगधर्मान्प्रबक्ष्यामि सर्वलोकोपकारकान् ॥ ४१-२ ॥<br>
<br>
धर्मो विवृद्धिमायाति काले कस्मिंस्चिदुत्तम ॥<br>
तथा विनासमायाति धर्म्म एव महीतले ॥ ४१-३ ॥<br>
<br>
कृतं त्रेता द्वापरं च कलिश्चेति चतुर्युगम् ॥<br>
दिव्यैर्द्वादशभिर्ज्ञेयं वत्सरैस्तत्र सत्तम ॥ ४१-४ ॥<br>
<br>
संध्यासन्ध्यांशयुक्तानि युगानि सदृशानि वै ॥<br>
कालतो वेदितव्यानि इत्युक्तं तत्त्वादर्शिभिः ॥ ४१-५ ॥<br>
<br>
आद्ये कृतयुगं प्राहुस्ततस्त्रेताविधानकम् ॥<br>
ततश्च द्वापरं प्राहुः कलिमंत्यं विदुः क्रमात् ॥ ४१-६ ॥<br>
<br>
देवदानवगंधर्वा यक्षराक्षसपन्नगाः ॥<br>
नासन्कृतयुगे विप्र सर्वे देवसमाः स्मृताः ॥ ४१-७ ॥<br>
<br>
सर्वे हृष्टाश्च धर्मिष्टा न तत्र क्रयविक्रयौ ॥<br>
वेदानां च विभागश्च न युगे कृतसंज्ञके ॥ ४१-८ ॥<br>
<br>
ब्राह्मणाः क्षत्रिया वैश्याः शूद्राः स्वाचारतत्पराः ॥<br>
सदा नारायणपरास्तपोध्यानपरायणाः ॥ ४१-९ ॥<br>
<br>
कामादिदोषनिर्मुक्ताः शमादिगुणतत्पराः ॥<br>
धर्मसाधनचित्ताश्च गतासूया अदांभिकाः ॥ ४१-१० ॥<br>
<br>
सत्यवाक्यरताः सर्वे चतुराश्रमधर्मिणः ॥<br>
वेदाध्ययनसंपन्नाः सर्वशास्त्रविचक्षणाः ॥ ४१-११ ॥<br>
<br>
चतुराश्रमयुक्तेन कर्मणा कालयोनिना ॥<br>
अकामफलसंयोगाः प्रयांति परमां गतिम् ॥ ४१-१२ ॥<br>
<br>
नारायणः कृतयुगे शुक्लवर्णः सुनिर्मलः ॥<br>
त्रेताधर्मान्प्रवक्ष्यामि श्रृणुष्व सुसमाहितः ॥ ४१-१३ ॥<br>
<br>
धर्मः पांडुरतां याति त्रेतायां मुनिसत्तम ॥<br>
हरिस्तु रक्तातां याति किंचित्क्लेशान्विता जनाः ॥ ४१-१४ ॥<br>
<br>
क्रियायोगरताः सर्वे यज्ञकर्मसु निष्टिताः ॥<br>
सत्यव्रता ध्यानपराः सदाध्यानपरायणाः ॥ ४१-१५ ॥<br>
<br>
द्विपादो वर्तते धर्मो द्वापरे च मुनीश्वर ॥<br>
हरिः पीतत्वमायाति वेदश्चापि विभज्यते ॥ ४१-१६ ॥<br>
<br>
असत्यनिरताश्चापि केचित्तत्र द्विजोत्तमाः ॥<br>
ब्राह्मणाद्याश्च वर्णाः स्युः केचिद्रागादिदुर्गुणाः ॥ ४१-१७ ॥<br>
<br>
केचित्स्वर्गापवर्गार्थं विप्रयज्ञान्प्रकुर्वते ॥<br>
केचिद्धनादिकामाश्च केचित्कल्मषचेतसः ॥ ४१-१८ ॥<br>
<br>
धर्माधर्मौ समौ स्यातां द्वापरे विप्रसत्तम ॥<br>
अधर्मस्य प्रभावेण क्षीयंते च प्रजास्तथा ॥ ४१-१९ ॥<br>
<br>
अल्पायुषो भविष्यंति केचिञ्चापि मुनीश्वर ॥<br>
केचित्पुण्यरतान् दृष्ट्वा असूयां विप्र कुर्वते ॥ ४१-२० ॥<br>
<br>
कलिस्थितिं प्रवक्ष्यामि तच्छृणुष्व समाहितः ॥<br>
धर्मः कलियुगे प्राप्ते पादेनैकेन वर्तते ॥ ४१-२१ ॥<br>
<br>
तामसं युगमासाद्य हरिः कृष्णत्वमेति च ॥<br>
यः कश्चिदपि धर्मात्मा यज्ञाचारान्करोति च ॥ ४१-२२ ॥<br>
<br>
यः कश्चिदपि पुण्यात्मा क्रियायोगरतो भवेत् ॥<br>
नरं धर्मरतं दृष्ट्वा सर्वेऽसूयां प्रकुर्वते ॥ ४१-२३ ॥<br>
<br>
व्रताचाराः प्रणश्यंति ज्ञानयज्ञादयस्तथा ॥<br>
उपद्रवा भविष्यंति ह्यधर्मस्य प्रवतनात् ॥ ४१-२४ ॥<br>
<br>
असूयानिरताः सर्वे दंभाचारपरायणाः ॥<br>
प्रजाश्चाल्पायुषः सर्वा भविष्यंति कलौ युगे ॥ ४१-२५ ॥<br>
<br>
नारद उवाच ॥<br>
युगधर्माः समाख्यातास्त्वया संक्षेपतो मुने ॥<br>
कलिं विस्तरतो ब्रूहि त्वं हि धर्मविदां वरः ॥ ४१-२६ ॥<br>
<br>
ब्राह्मणाः क्षत्रिया वैश्याः शूद्राश्चमुनिसत्तम ॥<br>
किमाहाराः किमाचाराः भविष्यंति कलौ युगे ॥ ४१-२७ ॥<br>
<br>
सनक उवाच ॥<br>
श्रृणुष्व मुनिशार्दूल सर्वलोकोपकारक ॥<br>
कलिधर्मान्प्रवक्ष्यामि विस्तरेण यथातथम् ॥ ४१-२८ ॥<br>
<br>
सर्वे धर्मा विनश्यंति कृष्णे कृष्णत्वमागते ॥<br>
तस्मात्कलिर्महाघोरः सर्वपातकसंकरः ॥ ४१-२९ ॥<br>
<br>
ब्राह्मणाः क्षत्रिया वैश्याः शूद्रा धर्मपराङ्मुखाः ॥<br>
घोरे कलियुगे प्राप्ते द्विजा वेदपराङ्मुखाः ॥ ४१-३० ॥<br>
<br>
व्याजधर्मरताः सर्वे असूयानिरतास्तथा ॥<br>
वृथाहंकारदुष्टाश्च सत्यहीनाश्च पंडिताः ४१-३१ ॥<br>
<br>
अहमेवाधिक इति सर्वेऽपि विवदंति च ॥<br>
अधर्मलोलुपाः सर्वे तथा वैतंहिका नराः ॥ ४१-३२ ॥<br>
<br>
अतः स्वल्पायुषः सर्वे भविष्यंति कलौ युगे ॥<br>
अल्पायुष्ट्वान्मनुष्याणां न विद्याग्रहणं द्विज ॥ ४१-३३ ॥<br>
<br>
विद्याग्रहणशून्यत्वादधर्मो वर्तते पुनः ॥<br>
युत्क्रमेण प्रजाः सर्वा म्रियंते पापतत्पराः ॥ ४१-३४ ॥<br>
<br>
ब्राह्मणाद्यास्तथा वर्णाः संकीर्यंते परस्परम् ॥<br>
कामक्रोधपरा मूढा वृथासंतापपीडिताः ॥ ४१-३५ ॥<br>
<br>
शूद्रतुल्या भविष्यंति सर्वे वर्णा कलौ युगे ॥<br>
उत्तमा नीचतां यांति नीचाश्चोत्तमतां तथा ॥ ४१-३६ ॥<br>
<br>
राजनो द्रव्यनिरतास्तथा ह्यन्यायवर्त्तिनः ॥<br>
पीडयंति प्रजाश्चैव करैरत्यर्थयोजितैः ॥ ४१-३७ ॥<br>
<br>
शववाहाभविष्यंति शूद्राणां च द्विजातयः ॥<br>
धर्मस्त्रीष्वपि गच्छंति पतयो जारधर्मिणः ॥ ४१-३८ ॥<br>
<br>
द्विषंति पितरं पुत्रा भर्तारं च स्त्रियोऽखिलाः ॥<br>
परिस्त्रीनिरतः सर्वे परद्रव्यपरायणाः ॥ ४१-३९ ॥<br>
<br>
मत्स्यामिषेण जीवंति दुहंतश्चाप्यजीविकाम् ॥<br>
घोरे कलियुगे विप्र सर्वे पापरता जनाः ॥ ४१-४० ॥<br>
<br>
सतामसूयानिरतां उपहासं प्रकुर्वते ॥<br>
सरित्तीरेषु कुद्दालैर्वापयिष्यंति चौषधीः ॥ ४१-४१ ॥<br>
<br>
पृथ्वी निष्फलतां याति बीजं पुष्पं विनश्यति ॥<br>
वेश्यालावंयशीलेषु स्पृहा कुर्वंति योषितः ॥ ४१-४२ ॥<br>
<br>
धर्मविक्रयिणो विप्राः स्त्रियश्च भगविक्रयाः ॥<br>
वेदविक्रयकाश्चान्ये शूद्राचाररता द्विजाः ॥ ४१-४३ ॥<br>
<br>
साधूनां विधवानां च वित्तान्यपहरंति च ॥<br>
न व्रतानि चरिष्यन्ति ब्राह्मणा द्रव्यलोलुपाः ॥ ४१-४४ ॥<br>
<br>
धर्माचारं परित्यज्य वृथावादैर्विषज्जिताः ॥<br>
द्विजाः कुर्वंति दंभार्थं पितृश्राद्धादिकाः क्रियाः ॥ ४१-४५ ॥<br>
<br>
अपात्रेष्वेव दानानि प्रयच्छंति नराधमाः ॥<br>
दुग्धलोभनिमित्तेन गोषु प्रीतिं च कुर्वते ॥ ४१-४६ ॥<br>
<br>
न कुर्वंति तथा विप्राः स्नानशौचादिकाः क्रियाः ॥<br>
अपात्रेष्वेव दानानि प्रयच्छंति नराधमाः ॥ ४१-४७ ॥<br>
<br>
साधुनिंदापराश्चैव विप्रनिंदापरास्तथा ॥<br>
न कस्यापि मनो विप्र विष्णुभक्तिपरं भवेत् ॥ ४१-४८ ॥<br>
<br>
यज्विनश्च द्विजानैव धनार्थराजकिंकराः ॥<br>
ताडयंति द्विजान्दुष्टाः कृष्णे कृष्णत्वमागते ॥ ४१-४९ ॥<br>
<br>
दानहीना नराः सर्वे घोरे कलियुगे मुने ॥<br>
प्रतिग्रहं प्रकुर्वंति पतितानामपि द्विजाः ॥ ४१-५० ॥<br>
<br>
कलेः प्रथमपादेऽपि विंनिंदंति हरिं नराः ॥<br>
युगान्ते च हरेर्नाम नैवकश्चिद्वदिष्यति ॥ ४१-५१ ॥<br>
<br>
शूद्रस्त्रीसंगनिरता विधवासंगलोलुपाः ॥<br>
शूद्रान्नभोगनिरता भविष्यंति कलौ द्विजाः ॥ ४१-५२ ॥<br>
<br>
विहाय वेदसन्मार्गं कुपथाचारसंगताः ॥<br>
पाषंडाश्चभविशष्यंतिचतुराश्रमनिंदकाः ॥ ४१-५३ ॥<br>
<br>
न चद्विजा तिशुश्रूषां कुर्वंति चरणोद्भवाः ॥<br>
द्विजातिधर्मान्गृह्णन्ति पाखण्डलिङ्गिनोऽधमाः ॥ ४१-५४ ॥<br>
काषायपरिवीताश्च जटिला भस्मधूलिताः ॥<br>
शूद्राधर्मान्प्रवक्ष्यंती कूटयुक्तपरायणाः ॥ ४१-५५ ॥<br>
<br>
द्विजाःस्वाचारमुत्स्सृज्यचपरपाकान्नभोजिनः ॥<br>
भविष्यंतिदुरात्मानः शूद्राः प्रव्रजितास्तथा ॥ ४१-५६ ॥<br>
<br>
उत्कोचजीविनस्तत्र भविष्यंति कलौ मुने ॥<br>
धर्मटीनास्तु पाषंडा कापाला भिक्षवोऽधमाः ॥ ४१-५७ ॥<br>
<br>
धर्मविध्वंसशीलानां द्विजानां द्विजसत्तम ॥<br>
शूद्रा धर्मान्प्रवक्ष्यंतिह्यधिरुह्योत्तमासनम् ॥ ४१-५८ ॥<br>
<br>
एते चान्येच बहवो नग्नरक्तपटादिकाः ॥<br>
पाषंडाः प्रचारिष्यंति प्रायो वेदविदूषकाः ॥ ४१-५९ ॥<br>
<br>
गीतवादित्रकुशलाः क्षुद्रधर्मसमाश्रयाः ॥<br>
भविष्यंतिकलौ प्रायो धर्मविध्वंसका नराः ॥ ४१-६० ॥<br>
<br>
अल्पद्रव्या वृथालिंगा वृथाहंकारदूषिताः ॥<br>
हर्तारं परवित्तानां भवितारो नराधमाः ॥ ४१-६१ ॥<br>
<br>
प्रतिग्रहपरा नित्यं जगदुन्मार्गशीलिनः ॥<br>
आत्मस्तुतिपराः सर्वे परनिंदापरास्तथा ॥ ४१-६२ ॥<br>
<br>
विश्वस्तघातिनः क्रूरा दयाधर्मविवर्जिताः ॥<br>
भविष्यंति नरा विप्र कलौ चाधर्मबांधवाः ॥ ४१-६३ ॥<br>
<br>
परमायुश्च भविता तदा वर्षाणि षोडश ॥<br>
घोरे कलियुगे विप्र पंचवर्षा प्रसूयते ॥ ४१-६४ ॥<br>
<br>
सप्तवर्षाष्टवर्षाश्च युवानोऽतः परे जरा ॥<br>
स्वकर्मत्यागिनः सर्वे कृतघ्नाभिन्नवृत्तयः ॥ ४१-६५ ॥<br>
<br>
याचकाश्चद्विजा नित्यं भविष्यंति कलौ युगे ॥<br>
परावमाननिरताः प्रहृष्टाः परवेश्मनि ॥ ४१-६६ ॥<br>
<br>
तत्रैव निंदानिरता वृथाविश्रंभिणो जनाः ॥<br>
निदां कुर्वंति सततं पितृमातृसुतेषु च ॥ ४१-६७ ॥<br>
<br>
वदंति वाचा धर्मांश्च चेतसा पापलोलुपाः ॥<br>
धनविद्यावयोमत्ताः सर्वदुःखपरायणाः ॥ ४१-६८ ॥<br>
<br>
व्याधितस्करदुर्भिक्षैः पीडिता अतिमांयिनः ॥<br>
प्रपुष्यंति वृथैवामी न विचार्य च दुष्कृतम् ॥ ४१-६९ ॥<br>
<br>
धर्ममार्गप्रणेतारं तिरस्कुर्वंति पापिनः ॥<br>
धर्मकार्ये रतं चैव वृथाविश्रंभिणो जनाः ॥ ४१-७० ॥<br>
<br>
भविष्यंति कलौ प्राप्ते राजानो म्लेच्छजातयः ॥<br>
शूद्रा भैक्ष्यरताश्चैव तेषां शुश्रूषणे द्विजाः ॥ ४१-७१ ॥<br>
<br>
न शिष्यो न गुरुः कश्चिन्न पुत्रो न पिता तथा ॥<br>
न भार्या न पतिश्चैव भवितारोऽत्र संकरे ॥ ४१-७२ ॥<br>
<br>
कलौ गते भविष्यंति धनाढ्या अपि याचकाः ॥<br>
रस विक्रयिणश्चापि भविष्यंति द्विजातयः ॥ ४१-७३ ॥<br>
<br>
धर्मकंचुकसंवीता मुनिवेषधरा द्विजाः ॥<br>
अपण्यविक्रयरता अगम्यागामिनस्तथा ॥ ४१-७४ ॥<br>
<br>
वेदनिंदापराश्चैव धर्मशास्त्रविनिंदुकाः ॥<br>
शूद्रवृत्त्यैव जीवंति नरकार्हा द्विजा मुने ॥ ४१-७५ ॥<br>
<br>
अनावृष्टभयं प्राप्ता गगनासक्तदृष्टयः ॥<br>
भविष्यंति कलौ मर्त्यासर्वे क्षुद्भयकातराः ॥ ४१-७६ ॥<br>
<br>
कंदपर्णफलाहारास्तापंसा इव मानवाः ॥<br>
आत्मानं तारयिष्यंति अनावृष्ट्यातिदुखिताः ॥ ४१-७७ ॥<br>
<br>
कामार्ता ह्रस्वदेहाश्च लुब्धा श्चाधर्मतत्पराः ॥<br>
कलौ सर्वे भविष्यंति स्वल्पभाग्या बहुप्रजाः ॥ ४१-७८ ॥<br>
<br>
स्त्रियः स्वपोषणपरा वेश्या लावण्यशीलिकाः ॥<br>
पतिवाक्यमनादृत्य सदान्यगृहतत्पराः ॥ ४१-७९ ॥<br>
<br>
दुःशीला दुष्टशीलेषु करिष्यिंति सदा स्पृहाम् ॥<br>
असद्वृत्ता भविष्यंति पुरुषेषु कुलांगनाः ॥ ४१-८० ॥<br>
<br>
चौरादिभयभीताश्च काष्टयंत्राणि कुर्वते ॥<br>
दुर्भिक्षकरपीडाभिरतीवोपद्रुता जनाः ॥ ४१-८१ ॥<br>
<br>
गोधूमान्नयवान्नाढ्ये देशे यास्यंति दुःखिताः ॥<br>
निधाय हृद्यकर्मणि प्रेरयंति वचः शुभम् ॥ ४१-८२ ॥<br>
<br>
स्वकार्यसिद्धिपर्यंतं बंधुतां कुर्वते जनाः ॥<br>
भिक्षवश्चाव मित्रादिस्नेहसंबंधयंत्रिताः ॥ ४१-८३ ॥<br>
<br>
अन्नोपाधिनिमित्तेन शिष्यान्गृह्णंति भिक्षवः ॥ ४१-८४ ॥<br>
<br>
उभाभ्यामथ पाणिभ्यां शिरःकंडूयनं स्त्रियः ॥<br>
कुर्वंत्यो गुरुभर्तॄणामाज्ञामुल्लंघयंति च ॥ ४१-८५ ॥<br>
<br>
पाषंडालापनिरताः पाषंडजनसंगिनः ॥<br>
यदा द्विजा भविष्यंति तदा वृद्धिं कलिर्व्रजेत् ॥ ४१-८६ ॥<br>
<br>
यदा प्रजा न यक्ष्यंति न होष्यंति द्विजातयः ॥<br>
तदैव तु कलेर्वृद्धिरनुमेया विचक्षणैः ॥ ४१-८७ ॥<br>
<br>
अधर्मवृद्धिर्भविता बासमृत्युरपि द्विजा ॥<br>
सर्वधर्मेषु नष्टेषु याति निःश्रीकतां जगत् ॥ ४१-८८ ॥<br>
<br>
एवं कलेः स्वरूपं ते कथितं विप्रसत्तम ॥<br>
हरिभक्तिपरानेष न कलिर्बाधते क्वचित् ॥ ४१-८९ ॥<br>
<br>
ततः परं कृतयुगे त्रेतायुगे त्रेतायां ध्यानमेव च ॥<br>
द्वापरे यज्ञमेवाहुर्दानमेकं कलौ युगे ॥ ४१-९० ॥<br>
<br>
यत्कृते दशभिर्वर्षैस्त्रेतायां शरदा च यत् ॥<br>
द्वापरे यञ्च मासेन ह्यहोरात्रेण तत्कलौ ॥ ४१-९१ ॥<br>
<br>
ध्यायन्कृते जयन्यज्ञैस्त्रेतायां द्वापरेऽर्चयन् ॥<br>
यदाप्नोति तदाप्नोति कलौ संकीर्त्य केशवम् ॥ ४१-९२ ॥<br>
<br>
अहोरात्रं हरेर्नाम कीर्तयंति च ये नराः ॥<br>
कुर्वंति हरिपूजां वा न कलिर्बाधते च तान् ॥ ४१-९३ ॥<br>
<br>
नमो नारायणायेति कीर्तयंति च ये नराः ॥<br>
निष्कामा वा सकामा वा न कलिर्बाधते च तान् ॥ ४१-९४ ॥<br>
<br>
हरिनामपरा ये तु घोरे कलियुगे द्विज ॥<br>
त एव कृतकृत्याश्च न कलिर्बाधते हि तान् ॥ ४१-९५ ॥.<br>
<br>
हरिपूजापरा ये च हरिनामपरायणाः ॥<br>
&nbsp;त एव शिवतुल्याश्च नात्र कार्या विचारणा ॥ ४१-९६ ॥<br>
<br>
समस्तजगदाधारं परमार्थस्वरुपिणम् ॥<br>
घोरे कलियुगे प्राप्ते विष्णुं ध्यायन्न सीदति ॥ ४१-९७ ॥<br>
<br>
अहो अति सुभाग्यास्ते सकृद्वै केशवार्चकाः ॥<br>
घोरें कलियुगे प्राप्ते सर्वधर्मविवर्जिते ॥ ४१-९८ ॥<br>
<br>
न्यूनातिरिक्तदोषाणां कलौ वेदोक्तकर्मणाम् ॥<br>
हरिस्मरणमेवात्र संपूर्णत्वविधायकम् ॥ ४१-९९ ॥<br>
<br>
हरे केशव गोविंद वासुदेव जगन्मय ॥<br>
इतीरयंति ये नित्यं नहि तान्बाधते कलिः ॥ ४१-१०० ॥<br>
<br>
शिव शंकर रुद्रेश नीलकंठ त्रिलोचन ॥<br>
इति जल्पंति ये वापि कलिस्तान्नापि बाधते ॥ ४१-१ ॥<br>
<br>
महादेव विरूपाक्ष गंगाधर मृडाव्यय ॥<br>
इत्थं वदंति ये विप्र ते कृतार्था न संशयः ॥ ४१-२ ॥<br>
<br>
जनार्दन जगन्नात पीतांबरधराच्युत ॥<br>
इति वाप्युञ्चरंतीह न च तेषां कलेर्भयम् ॥ ४१-३ ॥<br>
<br>
संसारे सुलभाः पुंसां पुत्रदारधनादयः ॥<br>
घोरे कलियुगे विप्र हरिभक्तस्तु दुर्लभा ॥ ४१-४ ॥<br>
<br>
कर्मश्रद्धाविहीना ये पाषंडा वेदनिंदकाः ॥<br>
अधर्मनिरता नैव नरकार्हा हरिस्मृतेः ॥ ४१-५ ॥<br>
<br>
वेदमार्गबहिष्टानां जनानां पापकर्मणाम् ॥<br>
मनः शुद्धिविहीनानां हरिनाम्नैव निष्कृतिः ॥ ४१-६ ॥<br>
<br>
दैवाधीनं जगत्सर्वमिदं स्थावरजंगमम् ॥<br>
यथाप्रेरितमेतेन तथैव कुरुतें द्विज ॥ ४१-७ ॥<br>
<br>
शक्तितः सर्वकर्माणि वेदोक्तानि विधाय च ॥<br>
समर्पयेन्महाविष्णौ नारायणपरायणः ॥ ४१-८ ॥<br>
<br>
समर्पितानि कर्माणि महविष्णौ परात्मनि ॥<br>
संपूर्णतां प्रयांत्येव हरिस्मरणमात्रतः ॥ ४१-९ ॥<br>
<br>
हरिभक्तिरतानां च पापबंधो न जायते ॥<br>
अतोऽतिदुर्लभा लोके हरिभक्तिर्दुरात्मनाम् ॥ ४१-१० ॥<br>
<br>
अहो हरिपरा ये तु कलौ घोरे भयंकरे ॥<br>
ते सुभाग्या महात्मानः सत्संगर हिता अपि ॥ ४१-११ ॥<br>
<br>
हरिस्मरणनिष्टानां शिवनामरतात्मनाम् ॥<br>
सत्यं समस्तकर्माणि यांति संपूर्णतां द्विज ॥ ४१-१२ ॥<br>
<br>
अहो भाग्यमहो भाग्यं हरिनाम रतात्मनाम् ॥<br>
त्रिदर्शेरपि ते पूज्याः किमन्यैर्बहुभाषितैः ॥ ४१-१३ ॥<br>
<br>
तस्मात्समस्तलोकानां हितमेव मयोच्यते ॥<br>
हरिनामपरान्मर्त्यान्न कलिर्बाधर्तक्वचित् ॥ ४१-१४ ॥<br>
<br>
हरेर्नामैव नामैव नामैव मम जीवनम् ॥<br>
कलौ नास्त्येव नास्त्येव गतिरन्यथा ॥ ४१-१५ ॥<br>
<br>
सूत उवाच ॥ <br>
एवं स नारदो विप्राः सनकेन प्रबोधितः ॥<br>
परां निर्वृत्तिमापन्नः पुनरेतदुवाच ह ॥ ४१-१६ ॥<br>
<br>
नारद उवाच ॥<br>
भगवन्सर्वशास्त्रज्ञ स्वयातिकरुणात्मना ॥<br>
प्रकाशितं जगज्ज्योतिः परं ब्रह्म सनातनम् ॥ ४१-१७ ॥<br>
<br>
एतदेव परं पुण्यमेतदेव परं तपः ॥<br>
यः स्मरेत्पुंडरीकाक्षं सर्वपापविनाशनम् ॥ ४१-१८ ॥<br>
<br>
ब्रह्मन्नानाजगञ्चैतदेकचित्संप्रकाशितम् ॥<br>
त्वयोक्तं तत्प्रतीयेऽहं कथं दृष्टांतमंतरा ॥ ४१-१९ ॥<br>
<br>
तस्माद्येन यथा ब्रह्म प्रतीतं बोधितेन तु ॥<br>
तदाख्याहि यथा चित्तं सीदत्स्थितिमवाप्नुयात् ॥ ४१-२० ॥<br>
<br>
एतच्छ्रुत्वा वचो विप्रा नारदस्य महात्मनः ॥<br>
सनकः प्रत्युवाचेदं स्मरन्नारायणं परम् ॥ ४१-२१ ॥<br>
<br>
सनक उवाच ॥<br>
ब्रह्मन्नहं ध्यानपरो भवेयं सनंदनं पृच्छ यथाभिलाषम् ॥<br>
वेदांतशास्त्रे कुशलस्तवायं निवर्तयेद्वा परमार्यवंद्यः ॥ ४१-२२ ॥<br>
<br>
इतीरितं समाकर्ण्य सनकस्य स नारदः ॥<br>
सनंदनं मोक्षधर्मान्प्रष्टुं समुपचक्रमे ॥ ४१-२३ ॥<br>
<br>
इति श्रीबृहन्नारदीयपुराणे पूर्वभागे प्रथमपादे नाममहात्म्यन्नामैकचत्वारिंशोऽध्यायः ॥<br>
