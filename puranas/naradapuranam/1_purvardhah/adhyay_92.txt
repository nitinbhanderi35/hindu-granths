 सूत उवाच ।।<br>
एतच्छ्रुत्वा नारदस्तु कुमारस्य वचो मुदा ।।<br>
पुनरप्याह सुप्रीतो जिज्ञासुः श्रेय उत्तमम् ।। १ ।।<br>
नारद उवाच ।।<br>
साधु साधु महाभाग सर्वलोकोपकारकम् ।। <br>
महातंत्रं त्वया प्रोक्तं सर्वतंत्रोत्तमोत्तमम् ।। २ ।।<br>
अधुना श्रोतुमिच्छामि पुराणाख्यानमुत्तमम् ।।<br>
यस्मिन्यस्मिन्पुराणे तु यद्यदाख्यानकं मुने ।।<br>
तत्सर्वं मे समाचक्ष्व सर्वज्ञस्त्वं यतो मतः ।। ३ ।।<br>
सूत उवाच ।।<br>
तच्छ्रुत्वा वचनं विप्रा नारदस्य शुभावहम् ।।<br>
पुराणाख्यानसंप्रश्नं कुमारः प्रत्युवाच ह ।। ४ ।।<br>
सनत्कुमार उवाच ।।<br>
पाराणाख्यानकं विप्र नानाकल्पसमुद्भवम् ।।<br>
नानाकथासमायुक्तमद्भुतं बहुविस्तरम् ।। ५ ।।<br>
ऋषिः सनातनश्चायं यथा वेद तथाऽपरः ।। <br>
न वेद तस्मात्पृच्छ त्वं बहुकल्पविदां वरम् ।। ६ ।।<br>
श्रुत्वेत्थं नारदो वाक्यं कुमारस्य महात्मनः ।।<br>
प्रणम्य विनयोपेतः सनातनमथाब्रवीत् ।। ७ ।।<br>
नारद उवाच ।।<br>
ब्रह्मन्पुराणविच्छ्रेष्ठ ज्ञानविज्ञानतत्पर ।।<br>
पुराणानां विभागं मे साकल्ये नानुकीर्तय ।। ८ ।।<br>
यस्मिञ् श्रुते श्रुतं सर्वं ज्ञातं कृते कृतम् ।। ९ ।।<br>
वर्णाश्रमाचारधर्मं साक्षात्कारमुपैष्यति ।।<br>
कियंति च पुराणानि कियत्संख्यानि मानतः ।। १० ।।<br>
किंकिमाख्यानयुक्तानि तद्वदस्व मम प्रभो ।।<br>
चातुर्वर्ण्याश्रया नानाव्रतादीनां कथास्तथा ।। ११ ।।<br>
सृष्टिक्रमेण वंशानां कथाः सम्यक्प्रकाशय ।।<br>
त्वत्तोऽधिको न चान्योऽस्ति पुराणाख्यानवित्प्रभो ।। १२ ।।<br>
तस्मादाख्याहि मह्यं त्वं सर्वसन्देहभंजनम् ।।<br>
सूत उवाच ।।<br>
ततः सनातनो विप्राः श्रुत्वा नारदभाषितम् ।। १३ ।।<br>
नारायणं क्षणं ध्यात्वा प्रोवाचाथ विदां वरः ।।<br>
सनातन उवाच ।।<br>
साधु साधु मुनिश्रेष्ठ सर्वलोकोपकारिका ।। १४ ।।<br>
पुराणाख्यानविज्ञाने यज्जाता नेष्ठिकी मतिः ।।<br>
तुभ्यं समभिधास्यामि यत्प्रोक्तं ब्रह्मणा पुरा ।। १५ ।।<br>
मरीच्यादिऋषिभ्यस्तु पुत्रस्नेहावृतात्मना ।।<br>
एकदा ब्रह्मणः पुत्रो मरीचिर्नाम विश्रुतः ।। १६ ।।<br>
स्वाध्यायश्रुतसंपन्नो वेदवेदागपारगः ।।<br>
उपसृत्य स्वपितरं ब्रह्मणं लोकभावनम् ।। १७ ।।<br>
प्रणम्य भक्त्या पप्रच्छ इदमेव मुनिश्वर ।।<br>
पुराणाख्यानममलं यत्त्वं पृच्छसि मानद ।। १८ ।।<br>
मरीचिरुवाच ।।<br>
भगवन्देवदेवेश लोकानां प्रभवाप्यय ।।<br>
सर्वज्ञ सर्वकल्याण सर्वाध्यक्ष नमोऽस्तु ते ।। १९ ।।<br>
पुराणबीजमाख्यहि मह्यं शुश्रूषवे पितः ।।<br>
लक्षणं च प्रमाणं च चं वक्तारं पृच्छकं तथा ।। २० ।।<br>
ब्रह्मोवाच ।।<br>
श्रृणु वत्स प्रवक्ष्यामि पुराणानां समुच्चयम् ।।<br>
यस्मिञ्ज्ञाते भवेज्ज्ञातं वाङ्मयं सचराचरम् ।। २१ ।।<br>
पुराणमेकमेवासीत्सर्वकल्पेषु मानद ।।<br>
चतुर्वर्गस्य बीजं च शतकोटिप्रविस्तरम् ।। २२ ।।<br>
प्रवृत्तिः सर्वशास्त्राणां पुराणादभवत्ततः ।।<br>
कालेनाग्रहणं दृष्ट्वा पुराणस्य महामतिः ।। २३ ।।<br>
हरिर्व्यासस्वरूपेण जायते च युगे युगे ।।<br>
चतुर्लक्षप्रमाणेन द्वापरे द्वापरे सदा ।। २४ ।।<br>
तदष्टादशधा कृत्वा भूर्लोके निर्द्दिशत्यपि ।।<br>
अद्यापि देवलोके तु शतकोटिप्रविस्तरम् ।। २५ ।।<br>
अस्त्येव तस्य सारस्तु चतुर्लक्षेण वर्ण्यते ।।<br>
ब्राह्मं पाद्मं वैष्णवं च वायवीयं तथैव च ।। २६ ।।<br>
भागवतं नारदीयं मार्कंडेयं च कीर्तितम् ।। <br>
आग्नेयं च भविष्यं च ब्रह्मवैवर्त्तलिंगके ।। २७ ।।<br>
वाराहं च तथा स्कांदं वामनं कूर्मसंज्ञकम् ।।<br>
मात्स्यं च गारुडं तद्वद्ब्रह्मांडाख्यमिति त्रिषट् ।। २८ ।।<br>
एकं कथानकं सूत्रं वक्तुः श्रोतुः समाह्वयम् ।।<br>
प्रवक्ष्यामि समासेन निशामय समाहितः ।। २९ ।।<br>
ब्रह्मं पुराणं तत्रादौ सर्वलोकहिताय वै ।।<br>
व्यासेन वेदविदुषा समाख्यातं महात्मना ।। ३० ।।<br>
तद्वै सर्वपुराणाऽग्र्यं धर्मकामार्थमोक्षदम् ।।<br>
नानाख्यानेतिहासाढ्यं दशसाहस्रमुच्यते ।। ३१ ।।<br>
देवानां च सुराणां च यत्रोत्पत्तिः प्रकीर्तिता ।।<br>
प्रजापतीनां च तथा दक्षादीनां मुनीश्वर ।। ३२ ।।<br>
ततो लोकेश्वरस्यात्र सूर्यस्य परमात्मनः ।।<br>
वंशानुकीर्तनं पुण्यं महापातकनाशनम् ।। ३३ ।।<br>
यत्रावतारः कथितः परमानंदरूपिणः ।।<br>
श्रीमतो रामचंद्रस्य चतुर्व्यूहावतारिणः ।। ३४ ।।<br>
ततश्च सोमवंशस्यं कीर्तनं यत्र वर्णितम् ।।<br>
कृष्णस्य जगदीशस्य चरितं कल्मषापहम् ।। ३५ ।।<br>
द्वीपानां चैव सर्वेषां वर्षाणां चाप्यशेषतः ।।<br>
वर्णनं यत्र पातालस्वर्गाणां च प्रदृश्यते ।। ३६ ।।<br>
नरकाणां समाख्यानं सूर्यस्तुतिकथानकम् ।।<br>
पार्वत्याश्च तथा जन्म विवाहश्च निगद्यते ।। ३७ ।।<br>
दक्षाख्यानं ततः प्रोक्तमेकाम्रक्षेत्रवर्णनम् ।।<br>
पूर्वभागोऽयमुदितः पुराणस्यास्य नारद ।। ३८ ।।<br>
अस्योत्तरे विभागे तु पुरुषोत्तमवर्णनम् ।।<br>
विस्तरेण समाख्यातं तीर्थयात्राविधानतः ।। ३९ ।।<br>
अत्रैव कृष्णचरितं विस्तरात्समुदीरितम् ।।<br>
वर्णनं यमलोकस्य पितृश्राद्धविधिस्तथा ।। ४० ।।<br>
वर्णाश्रमाणां धर्माश्च कीर्तिता यत्र विस्तरात् ।।<br>
विष्णुधर्मयुगाख्यानं प्रलयस्य च वर्णनम् ।। ४१ ।।<br>
योगानां च समाख्यानं सांख्यानां चापि वर्णनम् ।।<br>
ब्रह्मवादसमुद्देशः पुराणस्य प्रशंसनम् ।। ४२ ।।<br>
एतद्ब्रह्मपुराणं तु भागद्वयसमन्वितम् ।।<br>
वर्णितं सर्वपापघ्नं सर्वसौख्यप्रदायकम् ।। ४३ ।।<br>
सूतशौनकसंवादं भुक्तिमुक्तिप्रदायकम् ।।<br>
लिखित्वैतत्पुराणं यो वैशाख्यां हेमसंयुतम् ।। ४४ ।।<br>
जलधेनुयुतं चापि भक्त्या दद्याद्द्विजातये ।।<br>
पौराणिकाय संपूज्य वस्त्रभोज्यविभूषणैः ।। ४५ ।।<br>
स वसेद्ब्रह्मणो लोके यावच्चंद्रार्कतारकम् ।।<br>
यः पठेच्छृणुयाद्वापि ब्राह्मानुक्रमणीं द्विज ।। ४६ ।।<br>
सोऽपि सर्वपुराणस्य श्रोतुर्वक्तुः फलं लभेत् ।।<br>
श्रृणोति यः पुराणं तु ब्रह्मं सर्वं जितेंद्रियः ।। ४७ ।।<br>
हविष्याशी च नियमात्स लभेद्ब्रह्मणः पदम् ।।<br>
किमत्र बहुनोक्तेन यद्यदिच्छति मानवः ।।<br>
तत्सर्वं लभते वत्स पुराणस्यास्य कीर्तनात् ।। ४८ ।।<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे ब्राह्मपुराणेतिहासकथनं नाम द्विनवतितमोऽध्यायः ।। ९२ ।।<br>
