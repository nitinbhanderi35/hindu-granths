ब्रह्मोवाच ।।<br>
श्रृणु पुत्र प्रवक्ष्यामि पुराणं लिंगसंज्ञितम् ।।<br>
पठतां श्रृण्वतां चैव भुक्तिमुक्तिप्रदायकम् ।। १०२-१ ।।<br>
<br>
यच्च लिंगाभिधं तिष्ठन्वह्निलिंगे हरोऽभ्यधात् ।।<br>
मह्यं धर्मादिसिद्ध्यर्थं मग्निकल्पकथाश्रयम् ।। १०२-२ ।।<br>
<br>
तदेव व्यासदेवेन भागद्वयसमन्वितम् ।।<br>
पुराणं लिंगमुदितं बह्वाख्यानविचित्रितम् ।। १०२-३ ।।<br>
<br>
तदेकादशसाहस्रं हरमाहात्म्यसूचकम् ।।<br>
परं सर्वपुराणानां सारभूतं जगत्त्रये ।। १०२-४ ।।<br>
<br>
पुराणोपक्रमे प्रश्नः सृष्टिः संक्षेपतः पुरा ।।<br>
योगाख्यानं ततः प्रोक्तं कल्पाख्यानं ततः परम् ।। १०२-५ ।।<br>
<br>
लिंगोद्भवस्तदंबा च कीर्तिता हि ततः परम् ।।<br>
सनत्कुमारशैलादिसंवादश्चाथ पावनः ।। १०२-६ ।।<br>
<br>
ततो दाधीचचरितं युगधर्मनिरूपणम् ।।<br>
ततो भुवन कोशाख्या सूर्यसोमान्वयस्ततः ।। १०२-७ ।।<br>
<br>
ततश्च विस्तरात्सर्गस्त्रिपुराख्यानकं तथा ।।<br>
लिंगप्रतिष्ठा च ततः पशुपाशविमोक्षणम् ।। १०२-८ ।।<br>
<br>
शिवव्रतानि च तथा सदाचारनिरूपणम् ।।<br>
प्रायश्चितान्यरिष्टानि काशीश्रीशैलवर्णनम् ।। १०२-९ ।।<br>
<br>
अंधकाख्यानकं पश्चाद्वाराहचरितं पुनः ।।<br>
नृसिंहचरितं पश्चाज्जलंधरवधस्ततः ।। १०२-१० ।।<br>
<br>
शैवं सहस्रनामाथ दक्षयज्ञविनाशनम् ।।<br>
कामस्य दहनं पश्चाद्गिरिजायाः करग्रहः ।। १०२-११ ।।<br>
<br>
ततो विनायकाख्यानं नृपाख्यानं शिवस्य च ।।<br>
उपमन्युकथा चापि पूर्वभाग इतीरितः ।। १०२-१२ ।।<br>
<br>
विष्णुमाहात्म्यकथनमंबरीषकथा ततः ।।<br>
सनत्कुमारनंदीशसंवादश्च पुनर्मुने ।। १०२-१३ ।।<br>
<br>
शिवमाहात्म्यसंयुक्तः स्नानयागादिकं ततः ।।<br>
सूर्यपूजाविधिश्चैव शिवपूजा च मुक्तिदा ।। १०२-१४ ।।<br>
<br>
दानानि बहुधाक्तानि श्राद्धप्रकरणं ततः ।।<br>
प्रतिष्ठातं त्रमुदितं ततोऽघोरस्य कीर्तनम् ।। १०२-१५ ।।<br>
<br>
वज्रेश्वरी महाविद्या गायत्रीमहिमा ततः ।।<br>
त्र्यंबकस्य च माहात्म्यं पुराणश्रवणस्य च ।। १०२-१६ ।।<br>
<br>
एवं चोपरिभागस्ते लैंगस्य कथितो मया ।।<br>
व्यासेन हि निबद्धस्य रुद्रामाहात्म्यसूचितः ।। १०२-१७ ।।<br>
<br>
लिखित्वैतत्पुराणं तु तिलधेनुसमन्वितम् ।।<br>
फाल्गुन्यां पूर्णिमायां यो दद्याद्भक्त्या द्विजातये ।। १०२-१८ ।।<br>
<br>
स लभेच्छिवसायुज्यं जरामरणवर्जितम् ।।<br>
यः पठेच्छृणुयाद्वापि लैंगं पापापहं नरः ।। १०२-१९ ।।<br>
<br>
स भुक्तभोगो लोकेऽस्मिन्नंते शिवपुरं व्रजेत् ।।<br>
लिंगानुक्रमणीमेतां पठेद्यः श्रृणुयात्तथा ।। १०२-२० ।।<br>
<br>
तावुभौ शिवभक्तौ तु लोकद्वितयभोगिनौ ।।<br>
जायतां गिरिजाभर्तुः प्रसादान्नात्र संशयः ।। १०२-२१ ।।<br>
<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे लिंगपुराणानुक्रमणीनिरूपणं नाम द्व्युत्तरशततमोऽध्यायः ।। १०२ ।।
