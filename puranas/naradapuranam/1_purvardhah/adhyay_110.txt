नारद उवाच ॥<br>
पुराणसूत्रमखिलं श्रुतं तव मुखाद्विभो ॥<br>
मरीचये यथा प्रोक्तं ब्रह्मणा परमेष्ठिना ॥ ११०-१ ॥<br>
<br>
अधुना तु महाभाग तिथीनां वै कथानकम् ॥<br>
क्रमतो मह्यमाख्याहि यथा स्याद्वतनिश्चयः ॥ ११०-२ ॥<br>
<br>
यस्मिन्मासे तु या पुण्या तिथिर्येन उपासिता ॥<br>
यद्विधानं च पूजादेस्तत्सर्वं वद सांप्रतम् ॥ ११०-३ ॥<br>
<br>
सनातन उवाच ॥<br>
श्रृणु नारद वक्ष्यामि तिथीनां ते व्रतं पृथक् ॥<br>
तिथीशानुक्रमादेव सर्वसिद्धिविधायकम् ॥ ११०-४ ॥<br>
<br>
चैत्रे मासि जगद्ब्रह्मा ससज प्रथमेऽहनि ॥<br>
शुक्लपक्षे समग्रं वै तदा सूर्योदये सति ॥ ११०-५ ॥<br>
<br>
वत्सरादौ वसंतादौ बलिराज्ये तथैव च ॥ <br>
पूर्वविद्धैव कर्तव्या प्रतिपत्सर्वदा बुधैः ॥ ११०-६ ॥<br>
<br>
तत्र कार्या महाशांतिः सर्वकल्मषनाशिनी ॥<br>
सर्वोत्पातप्रशमनी कलिदुष्कृतहारिणी ॥ ११०-७ ॥<br>
<br>
आयुः प्रदापुष्टिकरी धनसौभाग्यवर्द्धिनी ॥<br>
मंगल्या च पवित्रा च लोकद्वयमुखावहा ॥ ११०-८ ॥<br>
<br>
तस्यामादौ तु संपूज्यो ब्रह्मा वह्निवपुर्धरः ॥<br>
पाद्यार्ध्यपुष्पधूपैश्च वस्त्रालंकारभोजनैः ॥ ११०-९ ॥<br>
<br>
होमैर्बल्युपहारैश्च तथा ब्राह्मणतर्पणैः ॥<br>
ततः क्रमेण देवेभ्यः पूजा कार्या पृथक्पृथक् ॥ ११०-१० ॥<br>
<br>
कृत्वोंकार नमस्कारं कुशोदकतिलाक्षतैः ॥<br>
सवस्त्रं सहिरण्यं च ततो दद्याद्दिजातये ॥ ११०-११ ॥<br>
<br>
दक्षिणां वेदविदुषे व्रतसंपूर्तिहेतवे ॥<br>
एवं पूजाविशेषेण व्रतं स्यात्सौरिसंज्ञकम् ॥ ११०-१२ ॥<br>
<br>
आरोग्यदं नृणां विप्र तस्मिन्नेव दिने मुने ॥<br>
विद्याव्रतमपि प्रोक्तमस्यामेव तिथौ मुने ॥ ११०-१३ ॥<br>
<br>
तिलकं नाम च प्रोक्तं कृष्णेनाजातशत्रवे ॥<br>
अथ ज्येष्ठे सिते पक्षे पक्षत्यां दिवसोदये ॥ ११०-१४ ॥<br>
<br>
देवोद्यानभवं हृद्यं करवीरं समर्चयेत् ॥<br>
रक्ततन्तुरीधानं गंधधूपविलेपनैः ॥ ११०-१५ ॥<br>
<br>
प्ररूढसप्तधान्यैश्च नारगैर्बीजपूरकैः ॥<br>
अभ्युक्ष्याक्षततोयेन मंत्रेणेत्थं क्षमापयेत् ॥ ११०-१६ ॥<br>
<br>
करवीर वृषावास नमस्ते भानुवल्लभ ॥<br>
दंभोलिमृडदुर्गादिदेवानां सततं प्रिय ॥ ११०-१७ ॥<br>
<br>
आकृष्णेनेति वेदोक्तमंत्रेणेत्थं क्षमापयेत् ॥<br>
एवं भक्त्या समभ्यर्च्य दत्त्वा विप्राय दक्षिणाम् ॥ ११०-१८ ॥<br>
<br>
प्रदक्षिणं ततः कुर्यात्पश्चात्स्वभवनं व्रजेत् ॥<br>
नभः शुक्ले प्रतिपदि लक्ष्मीबुद्धिप्रदायकम् ॥ ११०-१९ ॥<br>
<br>
धर्मार्थकाममोक्षाणां निदानं परमं व्रतम् ॥<br>
सोमवारं समारभ्य सार्धमासत्रयं द्विज ॥ ११०-२० ॥<br>
<br>
कार्तिकासितभूतायामुपोष्यं व्रततत्परः ॥<br>
पूर्णायां शिवमभ्यर्च्य सुवण वंशसंयुतम् ॥ ११०-२१ ॥<br>
<br>
वायनं सुमहत्पुण्यं देवताप्रीतिवर्धकम् ॥<br>
दद्याद्विप्राय संकल्प्य धनवृद्ध्यै मुनीश्वर ॥ ११०-२२ ॥<br>
<br>
भाद्रशुक्लप्रतिपदि व्रतं नाम्ना महत्तमम् ॥<br>
व्रतं मौनाह्वयं केचित्प्राहुरत्र शिवोऽर्च्यते ॥ ११०-२३ ॥<br>
<br>
नैवेद्यं तु पचेन्मौनी षोडशत्रिगुणानि च ॥<br>
फलानि पिष्टपक्वानि दद्याद्विप्राय षोडश ॥ ११०-२४ ॥<br>
<br>
देवाय षोडशान्यानि भुज्यंते षोडशात्मना ॥<br>
सौवर्णं शिवमभ्यर्च्य कुम्भोपरि विधानवित् ॥ ११०-२५ ॥<br>
<br>
तत्सर्वं धेनुसहितमाचार्य्याय प्रदापयेत् ॥<br>
इदं कृत्वा व्रतं विप्र देव देवस्य शूलिनः ॥ ११०-२६ ॥<br>
<br>
चतुर्दशाब्दं देहांतं भुक्तभोगः शिवं व्रजेत् ॥<br>
आश्विने सितपक्षत्यां कृत्वाशोकव्रतं नरः ॥ ११०-२७ ॥<br>
<br>
अशोको जायते विप्रधनधान्यसमन्वितः ॥<br>
अशोकपूजनं तत्र कार्यं नियमतत्परैः ॥ ११०-२८ ॥<br>
<br>
व्रतांते द्वादशे वर्षे मूर्तिं चाशोकशाखिनः ॥<br>
समर्प्य गुरवे भक्त्या शिवलोके महीयते ॥ ११०-२९ ॥<br>
<br>
अस्यामेव प्रतिपदि नवरात्रं समारभेत् ॥<br>
पूर्वाह्णे पूजयेद्देवीं घटस्थापनपूर्वकम् ॥ ११०-३० ॥<br>
<br>
अंकुरारोपणं कृत्वा यवैर्गोधूममिश्रितैः ॥<br>
ततः प्रतिदिनं कुर्यादेकभुक्तमयाचितम् ॥ ११०-३१ ॥<br>
<br>
उपवासं यथाशक्ति पूजापाठजपादिकम् ॥<br>
मार्कंण्डेय पुराणोक्तं चरितत्रितयं द्विज ॥ ११०-३२ ॥<br>
<br>
पठनीयं नवदिनं भुक्तिमुक्ती अभीप्सता ॥<br>
कुमारीपूजनं तत्र प्रशस्तं भोजनादिभिः ॥ ११०-३३ ॥<br>
<br>
इत्थं कृत्वा व्रतं विप्र सर्वसिद्ध्यालयो नरः ॥<br>
जायते भुवि दुर्गायाः प्रसादान्नात्र संशयः ॥ ११०-३४ ॥<br>
<br>
अथोर्जसितपक्षत्यां नवरात्रोदितं चरेत् ॥<br>
विशेषादन्नकूटाख्यं विष्णुप्रीतिविवर्धनम् ॥ ११०-३५ ॥<br>
<br>
सर्वपाकैः सर्ददोहैः सर्वैः सर्वार्थसिद्धये ॥<br>
कर्तव्यमन्नकूटं तु गोवर्द्धनसमर्चने ॥ ११०-३६ ॥<br>
<br>
सायं गोभिः सह श्रीमद्गोवर्द्धनधराधरम् ॥<br>
समर्च्य दक्षिणीकृत्य भुक्तिमुक्ती समाप्नुयात् ॥ ११०-३७ ॥<br>
<br>
अथ मार्गसिताद्यायां धनव्रतमनुत्तमम् ॥<br>
नक्तं विष्ण्वर्चनं होमैः सौवर्णीं हुतभुक्तनुम् ॥ ११०-३८ ॥<br>
<br>
रक्तवस्त्रयुगाच्छन्नां द्विजाय प्रतिपादयेत् ॥<br>
एवं कृत्वा धनैर्धान्यैः समृद्धो जायते भुवि ॥ ११०-३९ ॥<br>
<br>
वह्निना दग्धपापस्तु विष्णुलोके महीयते ॥<br>
पौषशुक्लप्रतिपदि भानुमभ्यर्च्य भक्तितः ॥ ११०-४० ॥<br>
<br>
एकभक्तव्रतो मर्त्यो भानुलोकमवाप्नुयात् ॥<br>
माघशुक्लाद्यदिवसे वह्निं साक्षान्महेश्वरम् ॥ ११०-४१ ॥<br>
<br>
समभ्यर्च्य विधानेन समृद्धो जायते भुवि ॥<br>
अथ फाल्गुनशुक्लादौ देवदेवं दिगंबरम् ॥ ११०-४२ ॥<br>
<br>
धूलिधूसरसर्वांगं जलैरुक्षेत्समंततः ॥<br>
कर्मणा लौकिकेनापि संतुष्टो हि महेश्वरः ॥ ११०-४३ ॥<br>
<br>
स्वसायुज्यं प्रदिशति भक्त्या सम्यक्समर्चितः ॥<br>
वैशाखे तु सिताद्यायां विष्णुं विश्वविहारिणम् ॥ ११०-४४ ॥<br>
<br>
समभ्यर्च्य विधानेन विप्रान्संभोजयेद्वती ॥<br>
एवं शुचिसिताद्यायां ब्रह्माणं जगतां गुरुम् ॥ ११०-४५ ॥<br>
<br>
विष्णुना सहितो ब्रह्मा सर्वलोकेश्वरेश्वरः ॥ <br>
स्वसायुज्यं प्रदिशति सर्वसिद्धिमवाप्नुयात् ॥ ११०-४६ ॥<br>
<br>
आसु द्वादशमासानां प्रतिपत्सु द्विजोत्तम ॥<br>
व्रतानि तुभ्यं प्रोक्तानि भुक्तिमुक्तिप्रदानि च ॥ ११०-४७ ॥<br>
<br>
व्रतेष्वेतेषु सर्वेषु ब्रह्मचर्यं विधीयते ॥<br>
भोजने तु हविष्यान्नं सामान्यत उदाहृतम् ॥ ११०-४८ ॥<br>
<br>
इति श्रीबृहन्ननारदीयपुराणे पूर्वभागे बृहदुपाख्याने चतुर्थपादे द्वादशमासप्रतिपद्व्रतनिरूपणं नाम दशोत्तरशततमोऽध्यायः ॥ ११० ॥<br>
