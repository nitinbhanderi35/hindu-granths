 सनत्कुमार उवाच ।।<br>
अथ वक्ष्ये महेशस्य मन्त्रं सर्वार्थसाधकम् ।।<br>
यं समाराध्य मनुजो भुक्तिं मुक्तिं च विंदति ।। १ ।।<br>
हृदयं सबकः सूक्ष्मो लांतोऽनन्तान्वितो मरुत् ।।<br>
पंचाक्षरो मनुः प्रोक्तस्ताराद्योऽयं षडक्षरः ।। २ ।।<br>
वामदेवी मुनीश्छन्दः पंक्तिरीशोऽस्य देवता ।।<br>
षड्भिर्वर्णैः षडङ्गानि कुर्यान्मंत्रेण देशिकः ।। ३ ।।<br>
मंत्रवर्णादिकान्न्यस्येन्मंत्रमूर्तिर्यथाक्रमम् ।।<br>
तर्जनीमध्ययोरंत्यानामिकांगुष्ठके पुनः ।। ४ ।।<br>
ताः स्युस्तत्पुरुषाघोरभववामेशसंज्ञिकाः ।।<br>
वक्त्रहृत्पादगुह्येषु निजमूर्द्धनि ताः पुनः ।। ५ ।।<br>
प्राग्याम्यवारुणोदीच्यमध्यवक्त्रेषु पंचसु ।।<br>
मन्त्रांगानिन्यसेत्पश्चाज्जातियुक्तानि षट् क्रमात् ।। ६ ।।<br>
कुर्वीत गोलकन्यासं रक्षायै तदनन्तरम् ।।<br>
हृदि वक्त्रेंऽसयोरूर्वोः कंठे नाभौ द्विपार्श्वयोः ।। ७ ।।<br>
पृष्ठे हृदि तथा मूर्ध्नि वदने नेत्रयोर्नसोः ।।<br>
दोःपत्संधिषु साग्रेषु विन्यसेत्तदनन्तरम् ।। ८ ।।<br>
शिरोवदनहृत्कुक्षिसोरुपादद्वये पुनः ।।<br>
हृदि वक्त्रांबुजे टंकमृगा भयवरेष्वथ ।। ९ ।।<br>
वक्त्रांसहृत्सपादोरुजठरेषु क्रमान्न्यसेत् ।।<br>
मूलमन्त्रस्य षड वर्णान्यथावद्देशिकोत्तमः ।। १० ।।<br>
मूर्ध्नि भालोदरांसेषु हृदये ताः पुनर्न्यसेत् ।।<br>
पश्चादनेन मन्त्रेण कुर्वीत व्यापकं सुधीः ।। ११ ।।<br>
नमोस्त्वनंतरूपाय ज्योतिर्लिंगामृतात्मने ।।<br>
चतुर्मूर्तिवपुश्छायाभासितांगाय शंभवे ।। १२ ।।<br>
एवं न्यस्तशरीरोऽसौ चिन्तयेत्पार्वतीपतिम् ।।<br>
ध्यायेन्नित्यं महेशानं रौप्यपर्वतसन्निभम् ।। १३ ।।<br>
चारुचंद्रावतंसं च रत्नाकल्पोज्ज्वलांगकम् ।।<br>
परश्वधवराभीतिमृगहस्तं शुभाननम् ।। १४ ।।<br>
पद्मासीनं समंतात्तु स्तुतं सुमनसां गणैः ।।<br>
व्याघ्रकृत्तिं वसानं च विश्वाद्यं विश्वरूपकम् ।। १५ ।।<br>
त्रिनेत्रं पंचवक्त्रं च सर्वभीतिहरं शिवम् ।।<br>
तत्त्वलक्षं जपेन्मंत्रं दीक्षितः शैववर्त्मना ।। १६ ।।<br>
तावत्संख्यसहस्राणि जुहुयात्पायसैः शुभैः ।।<br>
ततः सिद्धो भवेन्मन्त्रः साधकाऽभीष्टसिद्धिदः ।। १७ ।।<br>
देवं संपूजयेत्पीठे वामादिनवशक्तिके ।।<br>
वामा ज्येष्ठा तथा रौद्री काली कलपदादिका ।। १८ ।।<br>
विकारिण्याह्वया प्रोक्ता बलाद्या विकरिण्यथ ।।<br>
बलप्रमथनी पश्चात्सर्वभूतदमन्यथ ।। १९ ।।<br>
मनोन्मनीति संप्रोक्ताः शैवपीठस्य शक्तयः ।।<br>
नमो भगवते पश्चात्सकलादि वदेत्ततः ।। २० ।।<br>
गुणात्मशक्तिभक्ताय ततोऽनंताय तत्परम् ।।<br>
योगपीठात्मने भूयो नमस्तारादिको मनुः ।। २१ ।।<br>
अमुना मनुना दद्यादासनं गिरिजापतेः ।।<br>
मूर्तिं मूलेन संकल्प्य तत्रावाह्य यजेच्छिवम् ।। २२ ।।<br>
कर्णिकायां यजेन्मूर्तिरीशमीशानदिग्गजम् ।।<br>
शुद्धस्फटिकसंकाशं दिक्षु तत्पुरुषादिका ।। २३ ।।<br>
पीतांजनश्वेतरक्ताः प्रधानसदृशायुधाः ।।<br>
चतुर्वक्त्रसमायुक्ता यथावत्ताः प्रपूजयेत् ।। २४ ।।<br>
कोणेष्वर्चेन्निवृत्त्याद्यास्तेजोरूपाः कलाः क्रमात् ।।<br>
अङ्गानि केसरस्थानि विघ्नेशान्पन्नगान्यजेत् ।। २५ ।।<br>
अनंतं सुखनामानं शिवोत्तममनंतरम् ।।<br>
एकनेत्रमेकरुद्रं त्रिमूर्तिं तदनंतरम् ।। २६ ।।<br>
पश्चाच्छीकंठनामानं शिखंडिनमिति क्रमात् ।।<br>
रक्तपीतसितारक्तकृष्णरक्तांजनासितान् ।। २७ ।।<br>
किरीटार्पितबालेंदून्पद्मस्थान्भूषणान्वितान् ।।<br>
त्रिनेत्राञ्छूलवज्रास्त्रचापहस्तान्मनोरमान् ।। २८ ।।<br>
उत्तरादि यजेत्पश्चाद्रुद्रं चंडेश्वरं पुनः ।।<br>
ततो नंदिमहाकालौ गणेशं वृषभं पुनः ।। २९ ।।<br>
अथ भृंगिं रिटिं स्कंदमेतान्पद्मासनस्थितान् ।।<br>
स्वर्णतोयारुणश्याममुक्तेंदुसितपाटलान् ।। ३० ।।<br>
इंद्रादयस्ततः पूज्या वज्राद्यायुधसंयुताः ।।<br>
इत्थं संपूजयेद्देवं सहस्रं नित्यशो जपेत् ।। ३१ ।।<br>
सर्वपापविनिर्मुक्तः प्राप्नुयाद्वांछितं श्रियम् ।।<br>
द्विसहस्रं जपन् रोगान्मुच्यते नात्र संशयः ।। ३२ ।।<br>
त्रिसन्मंत्रं जपन्मंत्रं दीर्घमायुरवाप्नुयात् ।।<br>
सहस्रवृद्धया प्रजपन्सर्वकामानवाप्नुयात् ।। ३३ ।।<br>
आज्यान्वितैस्तिलैः शुद्धैर्जुहुयाल्लक्षमादरात् ।।<br>
उत्पातजनितान् क्लेशान्नाशयेन्नात्र संशयः ।। ३४ ।।<br>
शतलक्षं जपन्साक्षाच्छिवो भवति मानवः ।।<br>
षडक्षरः शक्तिरुद्धः कथितोऽष्टाक्षरो मनुः ।। ३५ ।।<br>
ऋषिश्छन्दः पुरा प्रोक्तो देवता स्यादुमापतिः ।।<br>
अंगानि पूर्वमुक्तानि सौम्यमीशं विचिंतयेत् ।। ३६ ।।<br>
बंधूकाभं त्रिनेत्रं च शशिखंडधरं विभुम् ।।<br>
स्मेरास्यं स्वकरैः शूलं कंपालं वरदाभये ।। ३७ ।।<br>
वहंतं चारुभूपाढ्यं वामोरुस्थाद्रिकन्यया ।।<br>
भुजेनाश्लिष्टदेहं तं चिंतयेन्मनसा हृदि ।। ३८ ।।<br>
मनुलक्षं जपेन्मंत्रं तत्सहस्रं यथाविधि ।।<br>
जुहुयान्मान्मधुससिक्तैरारग्वधसमिद्वरैः ।। ३९ ।।<br>
प्राक्प्रोक्ते पूजयेत्पीठे गंधपुष्पैरुमापतिम् ।।<br>
अंगावृतैर्बहिः पूज्या हृल्लेखाद्या यथापुरा ।। ४० ।।<br>
मध्यप्राग्दक्षिणोदीच्यपश्चिमेषु विधानतः ।।<br>
यजेत्पूर्वादिपत्रेषु वृषभाद्याननुक्रमात् ।। ४१ ।।<br>
शूलटंकाक्षवलयकमंडलुलसत्करम् ।।<br>
रक्ताकारं त्रिनयनं चंडेशमथ पूजयेत् ।। ४२ ।।<br>
चक्रशंखाभयाभीष्टकरां मरकतप्रभाम् ।।<br>
दुर्गां प्रपूजयेत्सौम्यां त्रिनेत्रां चारुभूषणाम् ।। ४३ ।।<br>
कल्पशाखांतरे घंटां दधानं द्वादशेक्षणम् ।।<br>
बालार्काभं शिशुं कांतंषण्मुखं पूजयेत्ततः ।। ४४ ।।<br>
नंदितं च यजेत्सौम्यां।।<br>
रत्नभूषणमंडितम् परश्वधवराभीतिटंकिनं श्यामविग्रहम् ।। ४५ ।।<br>
पाशांकुशवराभीष्टधारिणं कुंकुमप्रभम् ।।<br>
विघ्ननायकमभ्यर्चेच्चंद्रार्द्धकृतशेखरम् ।। ४६ ।।<br>
श्यामं रक्तोत्पलकरं वामांकन्यस्ततत्करम् ।।<br>
द्विनेत्रं रक्तवस्त्राढ्यं सेनापतिमथार्चयेत् ।। ४७ ।।<br>
ततोऽष्टमातरः पूज्या ब्राह्याद्याः प्रोक्तलक्षणाः ।।<br>
इंद्रादिकान्लोकपालान्स्वस्वदिक्षु समर्चयेत् ।। ४८ ।।<br>
वज्रादीनि तदस्त्राणि तद्बहिः क्रमतोऽर्चयेत् ।।<br>
एवं यो भजते मन्त्री देवं शंभुमुमापतिम् ।। ४९ ।।<br>
स भवेत्सर्वलोकानां सौभाग्यश्रेयसां पदम् ।।<br>
सांतसद्यांतसंयुक्तो बिन्दुभूषितमस्तकः ।। ५० ।।<br>
प्रासादाख्यो मनुः प्रोक्तो भजतां सर्वसिद्धिदः ।।<br>
षड्दीर्घयुक्तबीजेन षडंगविधिरीरितः ।। ५१ ।।<br>
षडर्णवत्तु मुन्याद्याः प्रोक्ताश्चास्यापि नारद ।।<br>
ईशानाद्या न्यसेन्मूर्तीरंगुष्ठादिषु देशिकः ।। ५२ ।।<br>
ईशानाख्यं तत्पुरुषमघोरं तदनंतरम् ।।<br>
वामदेवाह्वयं सद्योजातबीजं क्रमाद्विदुः ।। ५३ ।।<br>
उकाराद्यैः पञ्चह्रस्वौर्विलोमान्संयुतं च यत् ।।<br>
तत्तदंगुलिभिर्भूयस्तत्तदिकान्न्यसेत् ।। ५४ ।।<br>
शिरोवदनहृद्गुह्यपाददेशे यथाक्रमात् ।।<br>
उर्द्धप्राग्दक्षिणोदीच्यपश्चिमेषु मुखेषु च ।। ५५ ।।<br>
ततः प्रविन्यसेद्विद्वानष्टत्रिंशत्कलास्तनौ ।।<br>
ईशानाद्या ऋचः सम्यगंगुलीषु यथाक्रमात् ।। ५६ ।।<br>
अंगुष्ठादिकनिष्ठांतं न्यसेद्देशिकसत्तमः ।।<br>
मूर्द्धास्यहृदयांभोजगुह्यपादे तु ताः पुनः ।। ५७ ।।<br>
वक्त्रे मूर्धादिषु न्यस्य भूयोऽङ्गानि प्रकल्पयेत् ।।<br>
तारपंचकमुच्चार्य सर्वज्ञाय हृदीरितम् ।। ५८ ।।<br>
अमृते तेजो मालिनि तृप्तायेति पदं पुनः ।।<br>
तदंते ब्रह्मशिरसे शिरोगं ज्वलितं ततः ।। ५९ ।।<br>
शिखिं शिखाय परतोऽनादिबोधाय तच्छिखा ।।<br>
वज्रिणे वज्रहस्ताय स्वतंत्राय तनुच्छदम् ।। ६० ।।<br>
सौं सौं हौमिति संभाष्य परतो तों गुह्यशक्तये ।।<br>
नेत्रमुक्तं श्लीपशुं हुं फडंते नेत्रं शक्तये ।। ६१ ।।<br>
अस्त्रमुक्तं षडंगानि कुर्यादेवं समाहितः ।।<br>
पूर्वदक्षिणपश्चात्प्राक्सौम्यमध्येषु पंचसु ।। ६२ ।।<br>
वक्त्रेषु पंच विन्यस्येदीशानस्य कलाः क्रमात् ।।<br>
ईशानः सर्वविद्यानां शशिनी प्रथमा कला ।। ६३ ।।<br>
ईश्वरः सर्वभूतानां मंगला तदनंतरम् ।।<br>
ब्रह्माधिपतिः शब्दांते ब्रह्मणोऽधिपतिः पुनः ।। ६४ ।।<br>
ब्रह्मेष्टदा तृतीयास्याच्छिवो मे अस्तु तत्परा ।।<br>
मरीचिः कथिता विप्र चतुर्थी च सदाशिवे ।। ६५ ।।<br>
अंशुमालिन्यथ परा प्रणवाद्या नमोन्विताः ।।<br>
पूर्वपश्चिमयाम्योदग्वक्त्रेषु तदनंतरम् ।। ६६ ।।<br>
चतस्रो विन्यसेन्मंत्री पुरुषस्य कलाः क्रमात् ।।<br>
आद्या तत्पुरुषायेति विद्महे शांतिरीरिता ।। ६७ ।।<br>
महादेवाय शब्दांते धीमहि स्यात्ततः परम् ।।<br>
विद्या द्वितीया कथिता तन्नो रुद्रः पदं ततः ।। ६८ ।।<br>
प्रतिष्ठा कथिता पश्चात्तृतीया स्यात्प्रचोदयात् ।।<br>
निवृत्तिस्तत्परा सर्वा प्रणवाद्या नमोन्विता ।। ६९ ।।<br>
हृदि चांसद्वये नाभिकुक्षौ पृष्ठेऽथ वक्षसि ।।<br>
अथोरसि कला न्यस्येदष्टौ मंत्री यथाविधि ।। ७० ।।<br>
अघोरेभ्यस्तथा पूर्वमीरिता प्रथमा कला ।।<br>
अथ घोरेभ्य इत्यंते मोहास्यात्तदनंतरम् ।। ७१ ।।<br>
अघोरांते क्षमा पश्चात्तृतीया परिकीर्तिता ।।<br>
घोरतरेभ्यो निद्रा स्यात्सर्वेभ्यः सर्वतत्परा ।। ७२ ।।<br>
व्याधिस्तु पंचमी प्रोक्ता शर्वेभ्यस्तदनंतरम् ।।<br>
मृत्युर्निगदिता षष्ठी नमस्ते अस्तु तत्परम् ।। ७३ ।।<br>
क्षुधा स्यात्सप्तमी रुद्ररूपेभ्यः कथिता तृषा ।।<br>
अष्टमी कथिता एताध्रुवाद्या नमसान्विताः ।। ७४ ।।<br>
गुह्ययुग्मोरुयुग्मेषु जानुजंघास्फिजोः पुनः ।।<br>
कट्यां पार्श्वद्वये वामकला न्यस्येत्त्रयोदश ।। ७५ ।।<br>
प्रथमा वामदेवाय नमोंते स्याद्रुजा कला ।।<br>
स्याज्ज्येष्ठाय नमो रक्षा द्वितीया परिकीर्तिता ।। ७६ ।।<br>
कलकामा पंचमी स्यात्ततो विकरणाय च ।।<br>
नमः संयमनी षष्ठी कथिता तदनन्तरम् ।। ७७ ।।<br>
बलक्रिया सप्तमीष्टा कला विकरणाय च ।।<br>
नमो वृद्धिस्त्वष्टमी स्याद्बलांते च स्थिरा कला ।। ७८ ।।<br>
पश्चात्प्रमथनायांते नमो रात्रिरुदीरिता ।।<br>
सर्वभूतदमनाय नमोंते भ्रामणी कला ।। ७९ ।।<br>
नमोंते मोहिनी प्रोक्ता मन्त्रज्ञैर्द्वादशी कला ।।<br>
मनोन्मन्यै नमः पश्चाज्ज्वरा प्रोक्ता त्रयोदशी ।। ८० ।।<br>
प्रणवाद्याश्चतुर्थ्यंता नमोंतास्तु प्रकीर्तिताः ।।<br>
पाददोस्तननासासु मूर्ध्नि बाहुयुगे न्यसेत् ।। ८१ ।।<br>
सद्योजातभवाः सम्यगष्टौ मन्त्राः कलाः क्रमात् ।।<br>
सद्योजातं प्रपद्यामि सिद्धिः स्यात्प्रथमा कला ।। ८२ ।।<br>
सद्योजाताय वै भूयो नमः स्याद् वृद्धिरीरिता ।।<br>
भवेद्युतिस्तृतीया स्यादभवे तदनन्दरम् ।। ८३ ।।<br>
लक्ष्मी चतुर्थी कथिता ततो नातिभवेपदम् ।।<br>
मेधा स्यात्पञ्चमी प्रोक्ता कलाभूयो भवस्व माम् ।। ८४ ।।<br>
प्राज्ञा समीरिता षष्ठी भवांते स्यात्प्रभा कला ।।<br>
उद्भवाय नमः पश्चात्सुधा स्यादष्टमी कला ।। ८५ ।।<br>
प्रणवाद्याश्चतुर्थ्यंता कलाः सर्वा नमोन्विताः ।।<br>
अष्टात्रिंशत्कलाः प्रोक्ताः पंच ब्रह्मपदादिकाः ।। ८६ ।।<br>
इति विन्यस्तदेहोऽसौ भवेद्गंगाधरः स्वयम् ।।<br>
ततः समाहितो भूत्वा ध्यायेदेवं सदाशिवम् ।। ८७ ।।<br>
सितपीतासितश्वेतजपाभैः पंचभिर्मुखैः ।।<br>
अक्षैर्युतं ग्लौमुकुटं कोटिपूर्णेंदुसंप्रभम् ।। ८८ ।।<br>
शूलं टंकं कृपाणं च वज्राग्न्यहिपतीन्करैः ।।<br>
दधानंभूषणोद्दीप्तं घण्टापाशवराभयान् ।। ८९ ।।<br>
एवं ध्यात्वा जपेन्मंत्रं पञ्चलक्षं मधुप्लुतैः ।।<br>
प्रसूनैः करवीरोत्थैर्जुहुयात्तद्दशांशतः ।। ९० ।।<br>
पूर्वोदिते यजेत्पीठे मूर्तिं मूलेन कल्पयेत् ।।<br>
आवाह्य पूजयेत्तस्यां मूर्तावावरणैः सह ।। ९१ ।।<br>
शक्तिं डमरुकाभीतिवरान्संदधतं करैः ।।<br>
ईशानं त्रीक्षणं शुभ्रमैशान्यां दिशि पूजयेत् ।। ९२ ।।<br>
परश्वेणवराभीतीर्दधानं विद्युदुज्ज्वलम् ।।<br>
चतुर्मुखं तत्पुरुषं त्रिनेत्रं पूर्वतोऽर्चयेत् ।। ९३ ।।<br>
अक्षस्रजं वेदपाशौ ऋषिं डमरुकं ततः ।।<br>
खट्वांगं निशितं शूलं कपालं बिभ्रतं करैः ।। ९४ ।।<br>
अंजनाभं चतुर्वक्त्रं भीमदंतं भयावहम् ।।<br>
अघोरं त्रीक्षणं याम्ये पूजयेन्मंत्रवित्तमः ।। ९५ ।।<br>
कुंकुमाभचतुर्वक्त्रं वामदेवं त्रिलोचनम् ।।<br>
हरिणाक्षगुणाभीतिवरहस्तं चतुर्मुखम् ।। ९६ ।।<br>
बालेंदुशेखरोल्लासिमुकुटं पश्चिमे यजेत् ।।<br>
कर्पूरेंदुनिभं सौम्यं सद्योजातं त्रिलोचनम् ।। ९७ ।।<br>
वराभयाक्षवलयकुठारान्दधतं करैः ।।<br>
विलासिनं स्मेरवक्त्रं सौम्ये सम्यक्समर्चयेत् ।। ९८ ।।<br>
कोणेष्वर्चेन्निवृत्त्याद्यास्तेजोरूपाः कलाः क्रमात् ।।<br>
विघ्नेश्वराननन्ताद्यान्पत्रेषु परितो यजेत् ।। ९९ ।।<br>
उमादिकास्ततो बाह्ये शक्राद्यानायुधैः सह ।।<br>
इति संपूज्य देवेशं भक्त्या परमया युतः ।। १०० ।।<br>
प्रणीयेन्नृत्यगीताद्यैः स्तोत्रमैर्त्रीं मनोहरैः ।।<br>
तारो मायावियद्बिंदुमनुस्वरसमन्वितः ।। १०१ ।।<br>
पञ्चाक्षरसमायुक्तो वसुवर्णो मनुर्मतः ।।<br>
पंचाक्षरोक्तवत्कुर्यादंगन्यासादिकं बुधः ।। १०२ ।।<br>
सिंदूराभं लसद्रत्नमुकुटं चन्द्रमौलिनम् ।।<br>
दिव्यभूषांगरागं च नागयज्ञोपवीतिनम् ।। १०३ ।।<br>
वामोरुस्थप्रियोरोजन्यस्तहस्तं च बिभ्रतम् ।।<br>
वेदटंकेष्मभयं ध्यायेत्सर्वेश्वरं शिवम् ।। १०४ ।।<br>
अष्टलक्षं जपेन्मंत्रं तत्सहस्रं घृतान्वितैः ।।<br>
पायसैर्जुहुयात्पीठेमूर्तिं संकल्प्य मूलतः ।। १०५ ।।<br>
अंगैरावरणं पूर्वमनंताद्यैरनन्तरम् ।।<br>
उमादिभिः समुद्दिष्टं तृतीयं लोकनायकैः ।। १०६ ।।<br>
चतुर्थं पंचमं तेषामायुधैः परिकीर्तितम् ।।<br>
एवं प्रतिदिनं देवं पूजयेत्साधकोत्तमः ।। १०७ ।।<br>
पुत्रपौत्रादिगां लक्ष्मीं संप्राप्यह्यत्र मोदते ।।<br>
तारः स्थिरा सकर्णेंदुर्भघृगुः सर्गसमन्वितः ।। १०८ ।।<br>
अक्षरात्मा निगदितो मंत्रो मृत्युञ्जयात्मकः ।।<br>
ऋषइः कहोलो देव्यादिगायत्री छन्द ईरितम् ।। १०९ ।।<br>
मृत्युञ्जयो महादेवो देवतास्य समीरितः ।।<br>
भृगुणा दीर्घयुक्तेन षडंगानि समाचरेत् ।। ११० ।।<br>
चंद्रार्कहुतभुङ्नेत्रं स्मितास्यं युग्मपद्मगम् ।।<br>
मुद्रापाशैणाक्षसूत्रलसत्पाणिं शशिप्रभम् ।। १११ ।।<br>
भालेंदुविगलंत्पीयूषप्लुतांगमलंकृतम् ।।<br>
हाराद्यैर्निजकांत्या तु ध्यायेद्विश्वविमोहनम् ।। ११२ ।।<br>
गुणलक्षं जपेन्मंत्रं तद्दशांशं हुनेत्सुधीः ।।<br>
अमृताशकलैः शुद्धदुग्धाज्यसमभिप्लुतैः ।। ११३ ।।<br>
शैवे संपूजयेत्पीठे मूर्तिं संकल्पमूलतः ।।<br>
अंगावरणमाराध्यपश्चाल्लोकेश्वरान्यजेत् ।। ११४ ।।<br>
तदस्त्राणि ततो बाह्ये पूजयेत्साधकोत्तमः ।।<br>
जपपूजादिभिः सिद्धे मंत्रेऽस्मिन्मुनिसत्तम ।। ११५ ।।<br>
कुर्यात्प्रयोगान्कल्योक्तानभीष्टफलसिद्धये ।।<br>
दुग्धसिक्तैः सुधाखंडैर्हुत्वा प्रत्यहमादरात् ।। ११६ ।।<br>
सहस्रमासपर्यंतं लभेदायुर्धनं सुतान् ।।<br>
सुधावटतितान्पूर्वा पयः सर्पिः पयो हविः ।। ११७ ।।<br>
सप्त द्रव्याणि वारेषु क्रमाद्दशशतं हुनेत् ।।<br>
सप्ताधिकान् द्विजान्नित्यं भोजयेन्मधुरान्वितम् ।। ११८ ।।<br>
ऋत्विग्भ्यो दक्षिणां दद्यादरुणां गां पयस्विनीम् ।।<br>
गुरुं संप्रीणयेत्पश्चाद्धनाद्यैर्देवताधिया ।। ११९ ।।<br>
अनेन विधिना साध्यः कृत्याद्रोहज्वंरादिभिः ।।<br>
विमुक्तः सुचिरं जीवेच्छरदां शतमञ्जसा ।। १२० ।।<br>
अभिचारे ज्वरे स्तंभघोरोन्मादे शिरोगदे ।।<br>
असाध्यरोगे क्ष्वेडार्तौ मोहे दाहे महाभये ।। १२१ ।।<br>
होमोऽयं शांतिदः प्रोक्तः सर्वाभयप्रदायकः ।।<br>
द्रव्यैरेतैः प्रजुहुयात्त्रिजन्मसु यथाविधि ।। १२२ ।।<br>
भोजयेन्मधुरैर्भोज्यैर्ब्राह्मणान्वेदपारगान् ।।<br>
दीर्घमायुरवाप्नोति वांछितां विंदति श्रियम् ।। १२३ ।।<br>
एकादशाहुतीर्नित्यं दूर्वाभिर्जुहुयाद् बुधः ।।<br>
अपमृत्युजिदेव स्यादायुरारोग्यवर्द्धनम् ।। १२४ ।।<br>
त्रिजन्मसु सुधावल्लीकाश्मीरीबकुलोद्भवैः ।।<br>
समिद्वरैः कृतो होमः सर्वमृत्युगदापहः ।। १२५ ।।<br>
सिद्धार्थैर्विहितो होमो महाज्वरविनाशनः ।।<br>
अपामार्गसमिद्धोमः सर्वामयनिषूदनः ।। १२६ ।।<br>
दक्षिणामूर्तये पूर्वं तुभ्यं पदमनंतरम् ।।<br>
वटमूलपदस्यांते प्रवदेच्च निवासिने ।। १२७ ।।<br>
ध्यानैकनिरतांगाय पश्चाद् ब्रूयान्नमः पदम् ।।<br>
रुद्राय शंभवे तारशक्तिरुद्धोऽयमीरितः ।। १२८ ।।<br>
षट्त्रिंशदक्षरो मंत्रः सर्वकामफलप्रदः ।।<br>
मुनिः शुकः समुद्दिष्टश्छंदोऽनुष्टुप्प्रकीर्तितम् ।। १२९ ।।<br>
देवता दक्षिणामूर्तिर्नाम्ना शंभुरुदीरितः ।।<br>
तारशक्तियुक्तैः पूर्वं ह्रीमाद्यंतैश्च मंत्रजैः ।। १३० ।।<br>
षट्षष्ठाष्टेषु वह्न्यर्णैर्हृदयाद्यंगकल्पनम् ।।<br>
मूर्ध्नि भाले दृशोः श्रोत्रे गंडयुग्मे सनासिके ।। १३१ ।।<br>
आस्यदोःसंधिषु गले स्तनहृन्नाभिमंडले ।।<br>
कट्यां गुह्ये पुनः पादसंधिष्वर्णान्न्यसेन्मनोः ।। १३२ ।।<br>
व्यापकं तारशक्तिभ्यां कुर्याद्देहे ततः परम् ।।<br>
हिमाचलतटे रम्ये सिद्धिकिन्नरसेविते ।। १३३ ।।<br>
विविधद्रुमशाखाभिः सर्वतो वारितातपे ।।<br>
सुपुष्पितैर्लताजालैराश्लिष्टकुसुमद्रुमे ।। १३४ ।।<br>
शिलाविवरनिर्गच्छन्निर्झरानिलशीतले ।।<br>
गायद्देवांगनासंघे नृत्यद्बर्हि कदम्बके ।। १३५ ।।<br>
कूजत्कोकिलसंघेन मुखरीकृतदिङ्मुखे ।।<br>
परस्परविनिर्मुक्तमात्सर्यमृगसेविते ।। १३६ ।।<br>
जलजैः स्थलजैः पुष्पैरामोदिभिरलंकृते ।।<br>
आद्यैः शुकाद्यैर्मुनिभिरजस्रसुखसेविते ।। १३७ ।।<br>
पुरंदरमुखैर्देवैः सांगनाद्यैर्विलोकिते ।।<br>
वटवृक्षं महोच्छ्रायं पद्मरागफलोज्ज्लम् ।। १३८ ।।<br>
गारुत्मतमयैः पत्रैर्निबिडैरुपशोभितम् ।।<br>
नवरत्नमयाकल्पैर्लंबमानैरलंकृतम् ।। १३९ ।।<br>
संसारतापविच्छेदकुशलच्छायमद्भुतम् ।।<br>
तस्य मूले सुसंक्लृप्तरत्नसिंहासने शुभे ।। १४० ।।<br>
आसीनमसिताकल्पं शरच्चंद्रनिभाननम् ।।<br>
कैलासाद्रिनिभं त्र्यक्षं चंद्रांकितकपर्दकम् ।। १४१ ।।<br>
नासाग्रालोकनपरं वीरासनसमास्थितम् ।।<br>
भद्राटके कुरंगाढ्यजानुस्थकरपल्लवम् ।। १४२ ।।<br>
कक्षाबद्धभुजंगं च सुप्रसन्नं हरं स्मरेत् ।।<br>
अयुतद्वयसंयुक्तगुणलक्षं जपेन्मनुम् ।। १४३ ।।<br>
तद्दशांशं तिलैः शुद्धैर्जुहुयात्क्षीरसंयुतैः ।।<br>
पंचाक्षरोदिते पीठे तद्विधानेन पूजयेत् ।। १४४ ।।<br>
भिक्षाहारो जपेन्मासं मनुमेनं जितेंद्रियः ।।<br>
नित्यं सहस्रमष्टार्द्धं परां विंदति वाक्छ्रियम् ।। १४५ ।।<br>
त्रिवारं जप्तमेतेन पयस्तु मनुना पिबेत् ।।<br>
दक्षिणामूर्तिंसंध्यानाच्छास्त्रव्याख्यानकृद्भवेत् ।। १४६ ।।<br>
प्रणवो हृदयं पश्चाद्वदेद्भगवतेपदम् ।।<br>
ङेयुतं दक्षिणामूर्तिं मह्यंमेधामुदीरयेत् ।। १४७ ।।<br>
प्रयच्छ ठद्वयांतोऽयं द्वाविंशत्यक्षरो मनुः ।।<br>
मुनिश्चतुर्मुखश्छंदो गायत्री देवतोदिता ।। १४८ ।।<br>
ताररुद्धैः स्वरैर्दीर्घैः षड्भिरंगानि कल्पयेत् ।।<br>
पदैर्मंत्रभवैर्वापिध्यानाद्यं पूर्ववन्मतम् ।। १४९ ।।<br>
लोहितोग्र्यासनः सद्यो बिंदुमान्प्रथमं ततः ।।<br>
द्वितीयं वह्निबीजस्था दीर्घा शांतीन्दुभूषिता ।। १५० ।।<br>
तृतीया लांगलीशार्णमंत्रो बीजत्रयान्वितः ।।<br>
नीलकंठात्मकः प्रोक्तो विषद्वयहरः परः ।। १५१ ।।<br>
हरद्वयं वह्निजाया हृदयं परिकीर्तितम् ।।<br>
कपर्द्दिने पदयुगं शिरोमंत्र उदाहृतः ।। १५२ ।।<br>
नीलकंठाय ठद्वंद्वं शिखामंत्रोऽयमीरितः ।।<br>
कालकूटपदस्यांते विषभक्षणङेयुतम् ।। १५३ ।।<br>
हुं फट् कवचमुद्दिष्टं नीलकंठिन इत्यतः ।।<br>
स्वाहांतमस्त्रमेतानि पंचागानि मनोर्विदुः ।। १५४ ।।<br>
मूर्ध्नि कंठे हृदंभोजे क्रमाद्वीजत्रयं न्यसेत् ।।<br>
बालार्कायुतवर्चस्कं जटाजूटेंदुशोभितम् ।। १५५ ।।<br>
नागाभूषं जपवटीं शूलं ब्रह्यकपालकम् ।।<br>
खट्वांगं दधतं दोर्भिस्त्रिनेत्रं चिंतयेद्धरम् ।। १५६ ।।<br>
लक्षत्रयं जपेन्मंत्रं तद्दशांशं ससर्पिषा ।।<br>
हविषा जुहुयात्सम्यक्संस्कृते हव्यवाहने ।। १५७ ।।<br>
शैवं पीठे यजेद्देवं नीलकंठं समाहितः ।।<br>
मृत्युं जयविधानेन विषद्वयविनाशनम् ।। १५८ ।।<br>
अग्निः संवर्तकादित्यरानिलौ षष्टिबिंदुमान् ।।<br>
चिंतामणिरिति ख्यातं बीजं सर्वसमृद्धिदम् ।। १५९ ।।<br>
कश्यपो मुनिराख्यातश्छंदोऽनुष्टुबुदाहृतम् ।।<br>
अर्द्धनारीश्वरः प्रोक्तो देवता जगतां पतिः ।। १६० ।।<br>
रेफादिव्यंजनैः षड्भिः कुर्यादंगानि षट् क्रमात् ।।<br>
त्रिनेत्रं नीलमणिभं शूलपाशं कपालकम् ।। १६१ ।।<br>
रक्तोत्पलं च हस्ताब्जैर्दधतं चारुभूषणम् ।।<br>
बालेंदुबद्धमुकुटमर्द्धनारीश्वरं स्मरेत् ।। १६२ ।।<br>
एकलक्षं जपेन्मंत्रं त्रिशतं मधुराप्लुतैः ।।<br>
तिलैर्हुनेद्यजेत्पीठे शैवेंगावरणैः सह ।। १६३ ।।<br>
वृषाद्यैर्मातृभिः पश्चाल्लोकपालैस्तदायुधैः ।।<br>
प्रासादाद्यं जपेन्मंत्रमयुतं रोगशांतये ।। १६४ ।।<br>
स्वाहावृत्तमिदं बीजं विगलत्परमामृतम् ।।<br>
चन्द्रबिंबस्थितं मूर्ध्नि ध्यातं क्ष्वेडगदापहम् ।। १६५ ।।<br>
प्रतिलोमस्वराढ्या च बीजं वह्निगृहे स्थितम् ।।<br>
रेफादिव्यंजनोल्लासिषट्कोणाभिवृतं बहिः ।। १६६ ।।<br>
भूतार्तस्य स्मृतं मूर्ध्नि भूतमाशु विनाशयेत् ।।<br>
पीडितांगे स्मृतं तत्तत्पीडां शमयति ध्रुवम् ।। १६७ ।।<br>
प्रणवो हृदयं पश्चान् ङेंतः पशुपतिः पुनः ।।<br>
तारो नमो भूतपदं ततोऽधिपतये ध्रुवम् ।। १६८ ।।<br>
नमोरुद्राय युगलं खङ्गरावण शब्दतः ।।<br>
विहरद्वितयं पश्चान्नरीनृत्ययुगं पृथक् ।। १६९ ।।<br>
श्मशानभस्माचितांते शरण्याय ततः परम् ।।<br>
घंटाकपालमालादिधरायेति पदं पुनः ।। १७० ।।<br>
व्याघ्रचर्मपदस्यांते परिधानाय तत्परम् ।।<br>
शशांककृतशब्दांते शेखराय ततः परम् ।। १७१ ।।<br>
कृष्णसर्पपदात्पश्चाद्वदेद्यज्ञोपवीतिने ।।<br>
बलयुग्मं चलायुग्ममनिवर्तकपालिने ।। १७२ ।।<br>
हनुयुग्मं ततो भूतांस्त्रासयद्वितयं पुनः ।।<br>
भूयो मंडलमध्ये स्यात्कटयुग्मं ततः परम् ।। १७३ ।।<br>
रुद्रांकुशेन शमय प्रवेशययुगं ततः ।।<br>
आवेशययुगं पश्चाञ्चंडासिपदमीरयेत् ।। १७४ ।।<br>
धाराधिपतिरुद्रोऽयं ज्ञापयत्यग्निसुंदरी ।।<br>
खड्गरावणमंत्रोऽयं सप्तत्यूर्द्धशताक्षरः ।। १७५ ।।<br>
भूताधिपतये स्वाहा पूजामन्त्रोऽयमीरितः ।।<br>
सिद्धमंत्रोऽयमुदितो जपादेव प्रसिद्ध्यति ।। १७६ ।।<br>
अयुतद्वितयात्पश्चाद्भूतादिग्रहणे क्षमः ।।<br>
माया स्फुरद्वयं भूयः प्रस्फुरद्वितयं पुनः ।। १७७ ।।<br>
घातयद्वितयं वर्मफडंतः समुदीरितः ।।<br>
एकपंचाशदर्णोऽयमघोरास्त्रं महामनुः ।। १७८ ।।<br>
अघोरोऽस्य नुनिः प्रोक्तस्त्रिवृच्छंदं उदाहृतम् ।।<br>
अघोररुद्रः संदिष्टो देवता मन्त्रनायकः ।। १७९ ।।<br>
हृदयं पंचभिः प्रोक्तं शिरः षड्भिरुदाहृतम् ।।<br>
शिखा दशभिराख्याता नवभिः कवचं मतम् ।। १८० ।।<br>
वसुवर्णैः स्मृतं नेत्रं दशार्णैरस्त्रमीरितम् ।।<br>
मूर्ध्नि नेत्रास्यकंठेषु हृन्नाभ्यामूरुषु क्रमात् ।। १८१ ।।<br>
जानुजंघापदद्वंद्वे रुद्रभिन्नाक्षरैर्न्यसेत् ।।<br>
पञ्चषट्काष्टवेदांगद्विव्द्यब्धिरसलोचनैः ।। १८२ ।।<br>
श्यामं त्रिनेत्रं सपार्ढ्यं रक्तवस्त्रांगरांगकम् ।।<br>
नानाशस्त्रधरं ध्यायेनदघोराख्यं सदाशिवम् ।। १८३ ।।<br>
भूतवेतालकादीनां क्षयोऽयं निग्रहे मनुः ।।<br>
तारो वांतो धरासंस्थो वामनेत्रेंदुभूषितः ।। १८४ ।।<br>
पाशी बकः कर्णनेत्रवर्मास्त्रांतः षडक्षरः ।।<br>
मनुः पाशुपतास्त्राख्यो ग्रहक्षुद्रनिवारणः ।। १८५ ।।<br>
षड्भिर्वर्णैः षडंगानि हुंफडंतैः सजातिभिः ।।<br>
मध्याह्नार्कप्रभं भीमं त्र्यक्षं पन्नगभूषणम् ।। १८६ ।।<br>
नानाशस्त्रं चतुर्वक्त्रं स्मरेत्पशुपतिं हरम् ।।<br>
वर्णलक्षं जपेन्मन्त्रं जुहुयात्तद्दशांशतः ।। १८७ ।।<br>
गव्येन सर्पिषा मन्त्रो संस्कृते हव्यवाहने ।।<br>
शैवे पीठे यजेदंगमातृलोकेश्वरायुधैः ।। १८८ ।।<br>
अनेन मन्त्रितं तोयं भूतग्रस्तमुखे क्षिपेत् ।।<br>
सद्यः स मुंचति क्रंदान्महामंत्रप्रभावतः ।। १८९ ।।<br>
अनेन मन्त्रितान्बाणान्विसृजेद्युधि यो नरः ।।<br>
जयेत्क्षणेन निखिलाञ्छत्रून्पार्थ इवापरः ।। १९० ।।<br>
वर्णान्तिमो बिन्दुयुतः क्षेत्रपालाय हृन्मनुः ।। १९१ ।।<br>
ताराद्यो वसुवर्णोऽयं क्षेत्रपालस्य कीर्तितः ।।<br>
षड्दीर्घयुक्तबीजेन षडंगं न्यस्य चिन्तयेत् ।। १९२ ।।<br>
नीलाचलाभं दिग्वस्त्रं सर्पभूषं त्रिलोचनम् ।।<br>
पिंगोर्ध्वकेशान्दधतं कपालं च गदां स्मरेत् ।। १९३ ।।<br>
लक्षमेकं जपेन्मन्त्रं जुहुयात्तद्दशांशतः ।।<br>
चरुणा घृतसिक्तेन ततः क्षेत्रे समर्चयेत् ।। १९४ ।।<br>
धर्मादिकल्पिते पीठे सांगावरणमादरात् ।।<br>
तस्मै सपरिवाराय बलिमेतेन निर्हरेत् ।। १९५ ।।<br>
पूर्वमेहिद्वयं पश्चाद्विद्विषं पुरुषं द्वयम् ।।<br>
भञ्जयद्वितयं भूयो नर्तयद्वितयं पुनः ।। १९६ ।।<br>
ततो विघ्नपदद्वन्द्वं महाभैरव तत्परम् ।।<br>
क्षेत्रपालबलिं गृह्णद्वयं पावकसुन्दरी ।। १९७ ।।<br>
बलिमन्त्रोऽयमाख्यातः सर्वकामफलप्रदः ।।<br>
सोपदेशं बृहत्पिण्डे कृत्वा रात्रिषु साधकः ।। १९८ ।।<br>
स्मृत्वा यथोक्तं क्षेत्रेशँ तस्य हस्ते बलिं हरेत् ।।<br>
बलिनानेन सन्तुष्टः क्षेत्रपालः प्रयच्छति ।। १९९ ।।<br>
कांतिं मेधां बलायोग्यं तेजः पुष्टिं यशः श्रियम् ।।<br>
उद्धरेद्बटुकं ङेंतमापदुद्धारणं तथा ।। २०० ।।<br>
कुरुद्वयं ततः पश्चाद्वटुकं ङेंतमुच्चरेत् ।।<br>
शक्तिरुद्धो ध्रुवादिश्च द्वाविंशत्यक्षरो मनुः ।। २०१ ।।<br>
द्विचतुःसप्तवेदाब्धिचंद्रार्णैरंगकं मनोः ।।<br>
बालं स्फटिकसंकाशं तल्लोललसिताननम् ।। २०२ ।।<br>
दिव्याकल्पैः प्रदीप्तांगं त्र्यक्षं दंडत्रिशूलिनम् ।।<br>
सुप्रसन्नं स्मरेद्भक्त्या भक्तानामभयंकरम् ।। २०३ ।।<br>
वर्णलक्षं जपेन्मन्त्रं हविष्याशी जितेंद्रियः ।।<br>
तद्दशांशं प्रजुहुयांत्तिलैर्मधुरसंयुतैः ।। २०४ ।।<br>
धर्मादिकल्पिते पीठे पंकजे चातिशोभने ।।<br>
षट्कोणांतस्त्रिकोणस्थव्योमपंकजसंयुते ।। २०५ ।।<br>
बटुकं पूजयेद्देवं सांगावरणकं क्रमात् ।।<br>
शत्रुपक्षस्य रुधिरं पिशिंत च दिनेदिने ।।<br>
भक्षयस्व गणैः सार्द्धं सारमेयसमन्वितः ।। २०६ ।।<br>
बलिमन्त्रोऽयमाख्यातः शत्रुनाम्ना विदर्भितः ।।<br>
अनेन बलिना हृष्टो बटुकः परसैन्यकम् ।। २०७ ।।<br>
छित्वा गणेभ्यो विभजेदामिषं क्रुद्धमानसः ।।<br>
अङ्कशो वह्निशिखरो लांतदांत इतीरितः ।। २०८ ।।<br>
फडन्तश्चण्डमन्त्रोऽयं त्रिवर्णात्मा समीरितः ।।<br>
अस्य त्रितो मुनिः प्रोक्तश्छन्दोऽनुष्टुबुदाहृतम् ।। २०९ ।।<br>
चंडेशो देवता प्रोक्ता वक्ष्यतेंऽगप्रकल्पनम् ।।<br>
हृदयं दीप्तफट् प्रोक्तं ज्वलफट् शिर ईरितम् ।। २१० ।।<br>
शिखाज्वालिनि फट् प्रोक्ता वहफट् कवचं मतम् ।।<br>
हलफट् नेत्रमाख्यातं सर्वज्वानिनिफट् परम् ।। २११ ।।<br>
विन्यस्यैवं षडंगानि ततो देवं विचिंतयेत् ।।<br>
चंडेश्वरं रक्ततनुंत्र्यक्षं रक्तांबरावृतम् ।। २१२ ।।<br>
दधतं च त्रिशूलाक्षमालाटं ककमंडलून् ।।<br>
वर्णलक्षं जपेन्मन्त्रं होमं कुर्याद्दशांशतः ।। २१३ ।।<br>
मधुरत्रयसंयुक्तैर्विशुद्धैस्तिलतंडुलैः ।।<br>
पंचाक्षरोदिते पीठे मूर्तिं मूलेन कल्पयेत् ।। २१४ ।।<br>
कूर्मेशो बिंदुसंयुक्तस्ततश्चंडेश्वराय च ।।<br>
हृदयं मनुराख्यातश्चंडेशस्य प्रपूजने ।। २१५ ।।<br>
अंगैर्मातृभिराशेशैर्वज्राद्यैरावृतिर्भवेत् ।।<br>
शैवमंत्रेषु निष्णातश्चण्डेश्वरमनुं जपेत् ।। २१६ ।।<br>
सर्वान्कामानवाप्नोति परत्रेह च नंदति ।।<br>
श्रृणु नारद वक्ष्यामि दिव्यं माहेश्वरं स्तवम् ।। २१७ ।।<br>
यस्य पाठेन पूजायां सिद्ध्यंति मनवोऽखिलाः ।। २१८ ।।<br>
धराम्ब्वग्निमरुव्द्योममखेशेंद्वर्कमूर्तये ।।<br>
सर्वभूतान्तरस्थाय शंकराय नमोनमः ।। २१९ ।।<br>
श्रुत्यंतकृतवासाय श्रुतये श्रुतिजन्मने ।।<br>
अतींद्रियाय महसे शाश्वताय नमोनमः ।। २२० ।।<br>
स्थूलसूक्ष्मविभागाभ्यामनिर्देश्याय शंभवे ।।<br>
भवाय भवसंभूतदुःखहन्त्रे नमोनमः ।। २२१ ।।<br>
तर्कमार्गातिदूराय तपसां फलदायिने ।।<br>
चतुर्वर्गवदान्याय सर्वज्ञाय नमोनमः ।। २२२ ।।<br>
आदिमध्यांतशून्याय निरस्ताशेषभीतये ।।<br>
योगिध्येयाय महते निर्गुणाय नमोनमः ।। २२३ ।।<br>
विश्वात्मने विविक्ताय विलसच्चंद्रमौलये ।।<br>
कंदर्प्पदर्प्पनाशाय कालहंत्रे नमोनमः ।। २२४ ।।<br>
विषाशनाय विहरद्वृषस्कंधमुपेयुषे ।।<br>
सरिद्दामसमाबद्धकपदार्य नमोनमः ।। २२५ ।।<br>
शुद्धाय शुद्धभावा शुद्धानामंतरात्मने ।।<br>
पुरांतकाय पूर्णाय पुण्यनाम्नो नमोनमः ।। २२६ ।।<br>
भक्ताय निजभक्तानां भुक्तिमुक्तिप्रदायिने ।।<br>
विवाससे निवासाय विश्वेषां पतये नमः ।। २२७ ।।<br>
त्रिमूर्तिमूलभूताय त्रिनेत्राय त्रिशूलिने ।।<br>
त्रिधाम्ने धामरूपाय जन्मदाय नमोनमः ।। २२८ ।।<br>
देवासुरशिरोरत्नकिरीटारुणितांघ्रये ।।<br>
कांताय निजकांतायै दत्तार्द्धाय नमोनमः ।। २२९ ।।<br>
एतत्स्तोत्रं महेशस्य प्रोक्तं सर्वाघनाशनम् ।।<br>
शिवसान्निध्यदं विप्र सर्पतंत्रप्रकाशकम् ।। २३० ।।<br>
एतत्ते सुमहत्तन्त्रें सर्वदेवप्रकाशकम् ।।<br>
लोकाभिलाषसंपूर्तिक्रियासाधनसंगतम् ।। २३१ ।।<br>
ये तु सामान्यतः प्रोक्तास्तंत्रेऽस्मिन्मनवो द्विज ।।<br>
ते तु लोकोपकाराय ज्ञातव्याः सिद्धिदायकाः ।। २३२ ।।<br>
विशेषतो वैष्णवा ये मंत्राः सर्वोत्तमोत्तमाः ।।<br>
त एव साधनीयाः स्युश्चतुर्वर्गफलाप्तये ।। २३३ ।।<br>
राममन्त्राः कृष्णमन्त्राः सांगा रासेशिमन्त्रकाः ।।<br>
शाक्ताः सौराश्च गाणेशाः शैवाः प्रोक्ताः शुभावहाः ।। २३४ ।।<br>
तेषु स्वात्मप्रकाशाय भजेन्मुक्तिफलप्रदान् ।।<br>
एतत्ते सर्वमाख्यातं यत्त्वयाभ्यर्थितं मुने ।।<br>
देवताराधनं भक्त्या किं भूयः श्रोतुमिच्छसि ।। २३५ ।।<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे महेशमन्त्रकथनं नामैकनवतितमोऽध्यायः ।। ९१ ।।<br>
इति तृतीयः पादः ।।<br>
