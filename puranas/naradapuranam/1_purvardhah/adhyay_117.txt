सनातन उवाच ।<br>
शुक्लाष्टम्यां चैत्रमासे भवान्याः प्रोच्यते जनिः ॥<br>
प्रदक्षिणशतं कृत्वा कार्यो यात्रामहोत्सवः ॥ ११७-१ ॥<br>
<br>
दर्शनं जगदम्बायाः सर्वानंदप्रदं नृणाम् ॥<br>
अत्रैवाशो ककलिकाप्राशनं समुदाहृतम् ॥ ११७-२ ॥<br>
<br>
अशोककलिकाश्चाष्टौ ये पिबंति पुनर्वसौ ॥<br>
चैत्रे मासि सिताष्टम्यां न ते शोकमवाप्नुयुः ॥ ११७-३ ॥<br>
<br>
महाष्टमीति च प्रोक्ता देव्याः पूजाविधानतः ॥<br>
वैशाखस्य सिताष्टम्यां समुपोष्यात्र वारिणा ॥ ११७-४ ॥<br>
<br>
स्नात्वापराजितां देवीं मांसीबालकवारिभिः ॥<br>
स्नापयित्वार्च्य गन्धाद्यैर्नैवेद्यं शर्करामयम् ॥ ११७-५ ॥<br>
<br>
कुमारीर्भोजयेच्चापि नवम्यां पारणाग्रतः ॥<br>
ज्योतिर्मयविमानेन भ्राजमानो यथा रविः ॥ ११७-६ ॥<br>
<br>
लोकेषु विचरेद्विप्र देव्याश्चैव प्रसादतः ॥<br>
कृष्णाष्टम्यां ज्येष्ठमासे पूजयित्वा त्रिलोचनम् ॥ ११७-७ ॥<br>
<br>
शिवलोके वसेत्कल्पं सर्वदेवनमस्कृतः ॥<br>
ज्येष्ठशुक्ले तथाष्टम्यां यो देवीं पूजयेन्नरः ॥ ११७-८ ॥<br>
<br>
स विमानेन चरति गन्धर्वाप्सरसां गणैः ॥<br>
शुक्लाष्टम्यां तथाऽऽषाढे स्नात्वा चैव निशांबुना ॥ ११७-९ ॥<br>
<br>
तेनैव स्नापयेद्देवीं पूजयेच्च विधानतः ॥<br>
ततः शुद्धजलैः स्नाप्य विलिंपेत्सेंदुचंदनैः ॥ ११७-१० ॥<br>
<br>
नैवेद्यं शर्करोपेतं दत्वाऽऽचमनमर्पयेत् ॥<br>
भोजयित्वा ततो विप्रान्दत्वा स्वर्णं च दक्षिणाम् ॥ ११७-११ ॥<br>
<br>
विसृज्य च ततः पश्चात्स्वयं भुंजीत वाग्यतः ॥<br>
एतद्व्रतं नरः कृत्वा देवीलोकमवाप्नुयात् ॥ ११७-१२ ॥<br>
<br>
नभःशुक्लेतथाष्टम्यां देवीमिष्ट्वा विधानतः ॥<br>
क्षीरेण स्नापयित्वा च मिष्टान्नं विनिवेदयेत् ॥ ११७-१३ ॥<br>
<br>
ततो द्विजान् भोजयित्वा परेऽह्नि स्वयमप्युत ॥<br>
भुक्त्वा समापयेदद्व्रतं संततिवर्धनम् ॥ ११७-१४ ॥<br>
<br>
नभोमासे सिताष्टम्यां दशाफलमिति व्रतम् ॥<br>
उपवासं तु संकल्प्य स्नात्वा कृत्वा च नैत्यिकम् ॥ ११७-१५ ॥<br>
<br>
तुलस्याः कृष्णावर्णाया दलैर्दशभिरर्चयेत् ॥<br>
कृष्णं विष्णुं तथाऽनन्तं गोविन्दं गरुडध्वजम् ॥ ११७-१६ ॥<br>
<br>
दामोदरं हृषीकेशं पद्मनाभं हरिं प्रभुम् ॥<br>
एतैश्च नामभिर्नित्यं कृष्णदेवं समर्चयेत् ॥ ११७-१७ ॥<br>
<br>
नमस्कारं ततः कुर्यात्प्रदक्षिणसमन्वितम् ॥<br>
एवं दशदिनं कुर्याद्व्रतानामुत्तमं व्रतम् ॥ ११७-१८ ॥<br>
<br>
आदौ मध्ये तथा चांते होमं कुर्याद्विधानतः ॥<br>
कृष्णमंत्रेण जुहुयाच्चरुणाऽष्टोत्तरं शतम् ॥ ११७-१९ ॥<br>
<br>
होमांते विधिना सम्यगाचार्य्यं पूजयेत्सुधीः ॥<br>
सौवर्णे ताम्रपात्रे वा मृन्मये वेणुपात्रके ॥ ११७-२० ॥<br>
<br>
तुलसीदलं सुवर्णेन कारयित्वा सुलक्षणम् ॥<br>
हैमीं च प्रतिमां कृत्वा पूजयित्वा विधानतः ॥ ११७-२१ ॥<br>
<br>
निधाय प्रतिमां पात्रे ह्याचार्याय निवेदयेत् ॥<br>
दातव्या गौः सवत्सा च वस्त्रालंकारभूषिता ॥ ११७-२२ ॥<br>
<br>
दशाहं कृष्णदेवाय पूरिका दश चार्पयेत् ॥<br>
ताश्च दद्याद्विधिज्ञाय स्वयं वा भक्षयेद्व्रती ॥ ११७-२३ ॥<br>
<br>
शयनं च प्रदातव्यं यथाशक्ति द्विजोत्तम ॥<br>
दशमेऽह्नि ततो मूर्तिं सद्रव्यां गुरवेऽर्पयेत् ॥ ११७-२४ ॥<br>
<br>
व्रतांते दशविप्रेभ्यः प्रत्येकं दश पूरिकाः ॥<br>
दद्यादेव दशाब्दं तु कृत्वा व्रतमनुत्तमम् ॥ ११७-२५ ॥<br>
<br>
उपोष्य विधिना भूयात्सर्वकामसमन्वितः ॥<br>
अंते कृष्णस्य सायुज्यं लभते नात्र संशयः ॥ ११७-२६ ॥<br>
<br>
कृष्णजन्माष्टमी चेयं स्मृता पापहरा नृणाम् ॥<br>
केवलेनोपवासेन तस्मिञ्जन्मदिने हरेः ॥ ११७-२७ ॥<br>
<br>
सप्तजन्मकृतात्पापान्मुच्यते नात्र संशयः ॥<br>
उपवासी तिलैः स्नातो नद्यादौ विमले जले ॥ ११७-२८ ॥<br>
<br>
सुदेशे मंडपे क्लृप्ते मंडलं रचयेत्सुधीः ॥<br>
तन्मध्ये कलशं स्थाप्य ताम्रजं वापि मृन्मयम् ॥ ११७-२९ ॥<br>
<br>
तस्योपरि न्यसेत्पात्रं ताम्रं तस्योपरि स्थिताम् ॥<br>
हैमीं वस्त्रयुगाच्छन्नां कृष्णस्य प्रतिमां शुभम् ॥ ११७-३० ॥<br>
<br>
पाद्याद्यैरुपचारैस्तु पूजयेत्स्निग्धमानसः ॥<br>
देवकीं वसुदेवं च यशोदां नंदमेव च ॥ ११७-३१ ॥<br>
<br>
व्रजं गोपांस्तथा गोपीर्गाश्च दिक्षु समर्चयेत् ॥<br>
तत आरार्तिकं कृत्वा क्षमाप्यानम्य भक्तितः ॥ ११७-३२ ॥<br>
<br>
तिष्ठेत्तथैवार्द्धरात्रे पुनः संस्नापयेद्धरिम् ॥<br>
पंचामृतैः शुद्धजलैर्गंधाद्यैः पूजयेत्पुनः ॥ ११७-३३ ॥<br>
<br>
धान्याकं च यवानीं च शुंठीं खंडं च नारद ॥<br>
साज्यं रौप्ये धृतं पात्रे नैवेद्यं विनिवेदयेत् ॥ ११७-३४ ॥<br>
<br>
पुनरारार्तिकं कृत्वा दशधा रूपधारिणम् ॥<br>
विचिंतयन्मृगांकाय दद्यादर्घ्यं समुद्यते ॥ ११७-३५ ॥<br>
<br>
ततः क्षमाप्य देवेशं रात्रिखंडं नयेद्व्रती ॥<br>
पौराणिकैः स्तोत्रपाठैर्गीतवाद्यैरनेकधा ॥ ११७-३६ ॥<br>
<br>
ततः प्रभाते विप्रग्र्यान्भोजयेन्मधुरान्नकैः ॥<br>
दत्वा च दक्षिणां तेभ्यो विसृजेत्तुष्टमानसः ॥ ११७-३७ ॥<br>
<br>
ततस्तां प्रतिमां विष्णोः स्वर्णधेनुधरान्विताम् ॥<br>
गुरवे दक्षिणां दत्वा विसृज्याश्रीत च स्वयम् ॥ ११७-३८ ॥<br>
<br>
दारापत्यसुहृद्भृत्यरेवं कृत्वा व्रत नरः ॥<br>
साक्षाद्गोकमाप्नोति विमानवरमास्थितः ॥ ११७-३९ ॥<br>
<br>
नैतेन सदृशं चान्यद्व्रतमस्ति जगत्त्रये ॥<br>
कृतेन येन लभ्येत कोट्यैकादशकं फलम् ॥ ११७-४० ॥<br>
<br>
शुक्लाष्टम्यां नभस्यस्य कुर्याद्राधाव्रतं नरः ॥<br>
पूर्ववद्राधिकां हैमीं कलशस्थां प्रपूजयेत् ॥ ११७-४१ ॥<br>
<br>
मध्याह्ने पूजयित्वेनामेकभक्तं समापयेत् ॥<br>
शक्तो भक्तश्चोपवासं परेऽह्नि विधिना ततः ॥ ११७-४२ ॥<br>
<br>
सुवासिनीर्भोजयित्वा गुरवे प्रतिमार्पणम् ॥<br>
कृत्वा स्वयं च भुंजीतं व्रतमेवं समापयेत् ॥ ११७-४३ ॥<br>
<br>
व्रतेनानेन विप्रर्षे कृतेन विधिना व्रती ॥<br>
रहस्यं गोष्ठजं लब्ध्वा राधापरिकरे वसेत् ॥ ११७-४४ ॥<br>
<br>
दूर्वाष्टमीव्रतं चात्र कथितं तच्च मे श्रृणु ॥<br>
शुचौ देशे प्रजातायां द्वर्वायां द्विजसत्तम । ११७-४५ ॥<br>
<br>
स्थाप्य लिंगं ततो गंधैः पुष्पैर्धूपैश्च दीपकैः ॥<br>
नैवेद्यैरर्चयेद्भक्त्या दध्यक्षतफलादिभिः ॥ ११७-४६ ॥<br>
<br>
अर्घ्यं प्रदद्यात्पूजांते मंत्राभ्यां सुसमाहितः ॥<br>
त्वं दूर्वेऽमृतजन्माऽसि सुरासुरनमस्कृते ॥ ११७-४७ ॥<br>
<br>
सौभाग्यं संततिं देहि सर्वकार्यकरी भव ॥<br>
यथा शाखा प्रशाखाभिर्विस्तृताऽसि महीतले ॥ ११७-४८ ॥<br>
<br>
तथा विस्तृतसंतानं देहि मेऽप्यजरामरम् ॥<br>
ततः प्रदक्षिणीकृत्य विप्रान्संभोज्य तत्र वै ॥ ११७-४९ ॥<br>
<br>
भुक्त्वा स्वयं गृहं गच्छेदत्वा विप्रेषु दक्षिणाम् ॥<br>
फलानि च प्रशस्तानि मिष्टानि सुरभीणि च ॥ ११७-५० ॥<br>
<br>
एवं पुण्या पापहरा नृणा दूर्वाष्टमी द्विज ॥<br>
चतुर्णामपि वर्णानां स्त्रीजनानां विशेषतः ॥ ११७-५१ ॥<br>
<br>
या न पूजयते दूर्वा नारी मोहाद्यथाविधि ॥<br>
जन्मानि त्रीणि वैधव्यं लभते सा न संशयः । ११७-५२ ॥<br>
<br>
यदा ज्येष्ठर्क्षसंयुक्ता भवेच्जैवाष्टभी द्विज ॥<br>
ज्येष्ठा नाम्नी तु सा ज्ञेया पूजिता पापनाशिनी ॥ ११७-५३ ॥<br>
<br>
अथैनां तु समारभ्य व्रतं षोडशवासरम् ॥<br>
महालक्ष्म्याः समुद्दिष्टं सर्वसंपद्विवर्धनम् ॥ ११७-५४ ॥<br>
<br>
करिष्येऽहं महालक्ष्मीव्रतं ते त्वत्परायणः ॥<br>
तदविघ्नेन मे यातु समाप्तिं त्वत्प्रसादतः ॥ ११७-५५ ॥<br>
<br>
इत्युच्चार्य ततो बद्धा डोरक दक्षिणे करे ॥<br>
षोडशग्रंथिसहितं गुणैः षोडशभिर्युतम् । ११७-५६ ॥<br>
<br>
ततोऽन्वहं महालक्ष्मीं गंधाद्यैरर्च्चयेद्व्रती ॥<br>
यावत्कृष्णाष्टमी तत्र चरेदुद्यापनं सुधीः ॥ ११७-५७ ॥<br>
<br>
वस्त्रमंडपिकां कृत्वा सर्वतोभद्रमंडले ॥<br>
कलशं सुप्रतिष्ठाप्य दीपमुद्द्योतयेत्ततः ॥ ११७-५८ ॥<br>
<br>
उत्तार्य डोरकं बाहोः कुंभस्याधो निवेदयेत् ॥<br>
चतस्रः प्रतिमाः कृत्वा सौवर्णीस्तत्स्वरूपिणीः ॥ ११७-५९ ॥<br>
<br>
स्नपनं कारयेत्तासाः जलैः पञ्चामृतैस्तथा ॥<br>
उपचारैः षोडशभिः पूजयित्वा विधानतः ॥ ११७-६० ॥<br>
<br>
जागरस्तत्र कर्तव्यो गीतवादित्रनिः स्वनैः ॥<br>
ततो निशीथे संप्राप्तेऽभ्युदितेऽमृतदीधितौ ॥ ११७-६१ ॥<br>
<br>
दत्वार्घ्यं बंधनं द्रव्यैः श्रीखंडाद्यैर्विधानतः ॥<br>
चंद्रमण्डलसंस्थायै महालक्ष्यै प्रदापयेत् ॥ ११७-६२ ॥<br>
<br>
क्षीरोदार्णवसंभूत महालक्ष्मीसहोदर ॥<br>
पीयूषधाम रोहिण्याः सहिताऽर्घ्यं गृहाण मे ॥ ११७-६३ ॥<br>
<br>
क्षीरोदार्णवसम्भूते कमले कमलालये ॥<br>
विष्णुवक्षस्थलस्थे मे सर्वकामप्रदा भव । ११७-६४ ॥<br>
<br>
एकनाथे जगन्नाथे जमदग्निप्रियेऽव्यये ॥<br>
रेणुके त्राहि मां देवि राममातः शिवं कुरु ॥ ११७-६५ ॥<br>
<br>
मंत्रैरेतैर्महालक्ष्मीं प्रार्थ्य श्रोत्रिययोषितः ॥<br>
सम्यक्संपूज्य ताः सम्यग्गंधयावककज्जलैः ॥ ११७-६६ ॥<br>
<br>
संभोज्य जुहुयादग्नौ बिल्वपद्मकपायसैः ॥<br>
तदलाभे घृतैर्विप्र गृहेभ्यः समिधस्तिलान् ॥ ११७-६७ ॥<br>
<br>
मृत्युंजयाय च परं सर्वरोगप्रशांतये ॥<br>
चंदनं तालपत्रं च पुष्पमालां तथाऽक्षतान् ॥ ११७-६८ ॥<br>
<br>
दुर्वां कौसुम्भसूत्रं च युगं श्रीफलमेव वा ॥<br>
भक्ष्याणि च नवे शूर्पे प्रतिद्रव्यं तु षोडश ॥ ११७-६९ ॥<br>
<br>
समाच्छाद्यान्यशूर्पेण व्रती दद्यात्समन्त्रकम् ॥<br>
क्षीरोदार्णवसंभूता लक्ष्मीश्चन्द्रसहोदरा ॥ ११७-७० ॥<br>
<br>
व्रतेनानेन संतुष्टा भवताद्विष्णुवल्लभा ॥<br>
चेतस्रः प्रतिमास्तास्तु श्रोत्रियेभ्यः समर्पयेत् ॥ ११७-७१ ॥<br>
<br>
ततस्तु चतुरो विप्रान् षोडशापि सुवासिनीः ॥<br>
मिष्टान्नेनाशयित्वा तु विसृजेत्ताः सदक्षिणाः ॥ ११७-७२ ॥<br>
<br>
समाप्तिनियमः पश्चाद्भुञ्जीतेष्टैः समन्वितः ॥<br>
एतद्व्रतं महालक्ष्म्याः कृत्वा विप्र विधानतः ॥ ११७-७३ ॥<br>
<br>
भुक्त्वेष्टानैहिकान् कामांल्लक्ष्मीलोके वसेच्चिरम् ॥<br>
एषाऽशोकाष्टमी चोक्ता यस्यां पूर्णं रमाव्रतम् ॥ ११७-७४ ॥<br>
<br>
अत्राशोकस्य पूजा स्यादेकभक्तं तथा स्मृतम् ॥<br>
कृत्वाऽशोकव्रतं नारी ह्यशोका शोकजन्मनि ॥ ११७-७५ ॥<br>
<br>
यत्र कुत्रापि संजाता नात्र कार्या विचारणा ॥<br>
आश्विने शुक्लपक्षे तु प्रोक्ता विप्र महाष्टमी ॥ ११७-७६ ॥<br>
<br>
तत्र दुर्गाचनं प्रोक्तं सव्रैरप्युपचारकैः ॥<br>
उपवासं चैकभक्तं महाष्टम्यां विधाय तु ॥ ११७-७७ ॥<br>
<br>
सर्वतो विभवं प्राप्य मोदते देववच्चिरम् ॥<br>
ऊर्ज्जे कृष्णादिकेऽष्टम्यां करकाख्यं व्रतं स्मृतम् ॥ ११७-७८ ॥<br>
<br>
तत्रोमासहितः शंभुः पूजनीयः प्रयत्नतः ॥<br>
चंद्रोदयेऽर्घदानं च विधेयं व्रतिभिः सदा ॥ ११७-७९ ॥<br>
<br>
पुत्रं सर्वगुणोपेतमिच्छद्भिर्विविधं सुखम् ॥<br>
गोपाष्टमीति संप्रोक्ता कार्तिके धवले दले ॥ ११७-८० ॥<br>
<br>
तत्रकुर्याद्गवां पूजां गोग्रासं गोप्रदक्षिणाम् ॥<br>
गवानुगमनं दानं वांछन्सर्वाश्च संपदः ॥ ११७-८१ ॥<br>
<br>
कृष्णाष्टम्यां मार्गशीर्षे मिथुनं दर्भनिर्मितम् ॥<br>
अनघां चानघां तत्र बहुपुत्रसमन्वितम् ॥ ११७-८२ ॥<br>
<br>
स्थापयित्वा शुभे देशे गोमयेनोपलेपिते ॥<br>
पूजयेद्गन्धपुष्पाद्यैरुपचारैः पृथग्विधैः ॥ ११७-८३ ॥<br>
<br>
संभोज्य द्विजदांपत्यं विसृजेल्लब्धदक्षिणम् ॥<br>
व्रतमेतन्नरः कृत्वा नारी वा विधिपूर्वकम् ॥ ११७-८४ ॥<br>
<br>
पुत्रं सल्लक्षणोपेतं लभते नात्र संशयः ॥ ११७-८५ ॥<br>
<br>
मार्गाशीर्षसिताष्टम्यां कालभैरवसन्निधौ ॥<br>
उपोष्य जागरं कृत्वा महापापैः प्रमुच्यते ॥ ११७-८६ ॥<br>
<br>
यत्किंचिदशुभं कर्म कृतं मानुषजन्मनि ॥<br>
तत्सर्वं विलयं याति कालभैरवदर्शनात् ॥ ११७-८७ ॥<br>
<br>
अथ पौषसिताष्टम्यां श्राद्धमष्टकसंज्ञितम् ॥<br>
पितॄणां तृप्तिदं वर्षं कुलसन्ततिवर्द्धनम् ॥ ११७-८८ ॥<br>
<br>
शुक्लाष्टम्यां तु पौषस्य शिवं सम्पूज्य भक्तितः ॥<br>
भुक्तिमुक्तिमवाप्नोति भक्तिमेकां समाचरन् ॥ ११७-८९ ॥<br>
<br>
कृष्णाष्टम्यां तु माघस्य भद्रकालीं समर्चयेत् ॥<br>
भक्तितो वैरिवृन्दघ्नीं सर्वकामप्रदायिनीम् ॥ ११७-९० ॥<br>
<br>
माघमासे सिताष्टम्यां भीष्मं संतर्पयद्द्विज ॥<br>
संततिं त्वव्यवच्छिन्नामिच्छंश्चाप्यपराजयम् ॥ ११७-९१ ॥<br>
<br>
फाल्गुने त्वसिताष्टम्यां भीमां देवीं समर्चयेत् ॥<br>
तत्र व्रतपरो विप्र सर्वकामसमृद्धये ॥ ११७-९२ ॥<br>
<br>
शुक्लाष्टम्यां फाल्गुनस्य शिवं चापि शिवां द्विज ॥<br>
गंधाद्यैः सम्यगभ्यर्च्य सर्वसिद्धीश्वरो भवेत् ॥ ११७-९३ ॥<br>
<br>
फाल्गुनापरपक्षे तु शीतलामष्टमीदिने ।<br>
पूजयेत्सर्ववपक्कानैः सप्तम्यां विधिवत्कृतैः ॥ ११७-९४ ॥<br>
<br>
शीतले त्वं जगन्माता शीतले त्वं जगत्पिता ॥<br>
शीतले त्वं जगद्वात्री शीतलायै नमोनमः ॥ ११७-९५ ॥<br>
<br>
वन्देऽहं शीतलां देवीं रासभस्थां दिगंबराम् ॥<br>
मार्जनी कलशोपेतां विस्फोटकविनाशिनीम् ॥ ११७-९६ ॥<br>
<br>
शीतले शीतले चेत्थं ये जपंति जले ल्थिताः ॥<br>
तेषां तु शीतला देवी स्याद्विस्फोटकशांतिदा ॥ ११७-९७ ॥<br>
<br>
इत्येवं शीतलामन्त्रैर्यः समर्चयते द्विज ॥<br>
तस्य वर्षं भवेच्छांतिः शीतलायाः प्रसादतः ॥ ११७-९८ ॥<br>
<br>
सर्वमासोभये पक्षे विधिवच्चाष्टमीदिने ॥<br>
शिवां वापिशिवं प्रार्च्यलभते वांछितं फलम् ॥ ११७-९९ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थिताष्टमीव्रतकथनं नाम सप्तदशाधिकशततमोऽध्यायः ॥ ११७ ॥
