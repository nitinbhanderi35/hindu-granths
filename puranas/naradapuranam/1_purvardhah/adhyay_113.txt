 सनातन उवाचग ॥<br>
श्रृणु विप्र प्रवक्ष्यामि चतुर्थ्यास्ते व्रतान्यहम् ॥<br>
यानि कृत्वा नरा नार्योऽभीष्टान्कामानवाप्नुयुः ॥ ११३-१ ॥<br>
चैत्रमासचतुर्थ्यां तु वासुदेवस्वरूपिणम् ॥<br>
गणपं सम्यगभ्यर्च्य दत्त्वा कांचनदक्षिणाम् ॥ ११३-२ ॥<br>
विप्राय विष्णुलोकं तु गच्छेद्देवनमस्कृतः ॥<br>
वैशाखस्य चतुर्थ्यां तु प्रार्थ्यं संकर्षणाह्वयम् ॥ ११३-३ ॥<br>
गृहस्थद्विजमुख्येभ्यः शंखं दत्त्वा विधानवित् ॥<br>
प्राप्य संकर्षणं लोकं मोदते बहुकल्पकम् ॥ ११३-४ ॥<br>
ज्येष्ठमासचतुर्थ्यां तु प्रार्च्य प्रद्युम्नरूपिणम् ॥<br>
फलं मूलं च युथेभ्यो दत्त्वा स्वर्गं लभेन्नरः ॥ ११३-५ ॥<br>
आषाढस्य चतुर्थ्यां तु संप्रपूज्यानिरुद्धकम् ॥<br>
यतिभ्योऽलाबुपात्राणि दत्त्वाभीष्टं लभेन्नरः ॥ ११३-६ ॥<br>
चतुर्मूर्तिव्रतान्येवं कृत्वा द्वादशवत्सरम् ॥<br>
उद्यापनं विधानेन कर्तव्यं फलमिच्छता ॥ ११३-७ ॥<br>
अन्यज्ज्येष्ठचतुर्थ्यां तु सतीव्रतमनुत्तमम् ॥<br>
कृत्वा गणपतेर्मातुर्लोके मोदेत तत्समम् ॥ ११३-८ ॥<br>
तथाऽऽषाढचतुर्थ्यां तु व्रतमन्यच्छुभावहम् ॥<br>
रथंतराह्वकल्पस्य ह्यादिभूतं दिनं यतः ॥ ११३-९ ॥<br>
श्रद्धापूतेन मनसा गणेशं विधिना नरः ॥<br>
पूजयित्वा लभेच्चापि फलं देवादिदुर्गमम् ॥ ११३-१० ॥<br>
श्रावणस्य चतुर्थ्यां तु जाति चंद्रोदये मुने ॥ ११३-११ ॥<br>
गणेशाय प्रदद्याच्च ह्यर्घ्यं विधिविदांवरः ॥<br>
लम्बोदरं चतुर्बाहुं त्रिनेत्रं रक्तवर्णकम् ॥ ११३-१२ ॥<br>
नानारत्नविभूषाढ्यं प्रसन्नास्यं विचिंतयेत् ॥<br>
आवाहनादिभिः सर्वैरुपचारैः समर्चयेत् ॥ ११३-१३ ॥<br>
नैवेद्यं मोदकं दद्याद्गणेशप्रीतिदायकम् ॥<br>
एवं व्रतं विधायाथ भुक्त्वा मोदकमेव च ॥ ११३-१४ ॥<br>
सुखं स्वप्यान्निशायां तु भूमावेव कृतार्चनः ॥<br>
व्रतस्यास्य प्रभावेण कामान्मनसि चिंतितान् ॥ ११३-१५ ॥<br>
लब्ध्वा लेके परं चापि गणेशपदमाप्नुयात् ॥<br>
नानेन सदृशं चान्यद्व्रतमस्ति जगत्त्रये ॥ ११३-१६ ॥<br>
तस्मात्कार्यं प्रयत्नेन सर्वान्कामानभीप्सता ॥<br>
अथास्मिन्नेव दिवसे दूर्वागणपति व्रतम् ॥ ११३-१७ ॥<br>
केचिदिच्छंति देवर्षे तद्विधानं वदामि ते ॥<br>
हैमं निर्माय गणपं ताम्रपात्रोपरि स्थितम् ॥ ११३-१८ ॥<br>
वेष्टितं रक्तवस्त्रेण सर्वतोभद्रमंडले ॥<br>
पूजयेद्रक्तकुसुमैः पत्रिकाभिश्च पंचभिः ॥ ११३-१९ ॥<br>
बिल्वपत्रमपामार्गं शमी दूर्वा हरिप्रिया ॥<br>
आभिरन्यश्च कुसुमैरभ्यर्च्य फलमोदकैः ॥ ११३-२० ॥<br>
आचार्याय विधिज्ञाय सत्कृत्य विनिवेदयेत् ॥<br>
उपहारं प्रकल्प्याथ दद्यादर्घं समुद्यते ॥<br>
ततः संप्रारथ्य विघ्नेशमूर्तिं सोपस्करां मुने ॥ ११३-२१ ॥<br>
आचार्याय विधिज्ञाय सत्कृत्य विनिवेदयेत् ॥<br>
कृत्वैवं पंच वर्षाणि समुपास्य यथाविधि ॥ ११३-२२ ॥<br>
भुक्त्वेह भोगानखिलान् लोकं गणपतेर्व्रजेत् ॥<br>
अथ भाद्रचतुर्थ्यां तु बहुलाधेनुसंज्ञकम् ॥ ११३-२३ ॥<br>
पूजनी योऽत्र यत्नेन स्रग्गंधयवसादिभिः ॥<br>
ततः प्रदक्षिणीकृत्य शक्तश्चेद्दानमाचरेत् ॥ ११३-२४ ॥<br>
अशक्तः पुरेतां तु नमस्कृत्य विसर्जयेत् ॥<br>
पंचाब्दं वादशाब्दं वा षोडशाब्दमथापि वा ॥ ११३-२५ ॥<br>
व्रतं कृत्वा समुद्याप्य धेनुं दद्यात्पयस्विनीम् ॥<br>
प्रभावेण व्रतस्यास्य भुक्त्वा भोगान्मनोरमान् ॥ ११३-२६ ॥<br>
सत्कृतो देवतावृंदैर्गोलोकं समवाप्नुयात् ॥<br>
अथ शुक्ल चतुर्थ्यां तु सिद्धवैनायकव्रतम् ॥ ११३-२७ ॥<br>
आवाहनादिभिः सर्वैरुपचारैः समर्चनम् ॥<br>
एकाग्रमानसो भूत्वा ध्यायेत्सिद्धिविनायकम् ॥ ११३-२८ ॥<br>
एकदंतं शूर्पकर्णं गजवक्त्रं चतुर्भुजम् ॥<br>
पाशांकुशधरं देवं तप्तकांचनसन्निभम् ॥ ११३-२९ ॥<br>
एकविंशति पत्राणि चैकविंशतिनामभिः ॥<br>
समर्पयेद्भक्तियुक्तस्तानि नामानि वै श्रृणु ॥ ११३-३० ॥<br>
सुमुखाय शमीपत्रं गणाधीशाय भृंगजम् ॥<br>
उमापुत्राय बैल्वं तु दूर्वां गजमुखाय च ॥ ११३-३१ ॥<br>
लंबोदराय बदरीं धत्तूरं हरसूनवे ॥<br>
शूर्पकर्णाय तुलसीं वक्रतुंडाय शिंबिजम् ॥ ११३-३२ ॥<br>
गुहाग्रजायापामार्गमेकदंताय बार्हतम् ॥<br>
हेरम्बाय तु सिंदूरं चतिर्होत्रे च पत्रजम् ॥ ११३-३३ ॥<br>
सर्वेश्वरायागस्त्यस्य पत्रं प्रीतिविवर्द्धनम् ॥<br>
दूर्वायुग्मं ततो गृह्य गंधपुष्पाक्षतैर्युतम् ॥ ११३-३४ ॥<br>
पूजां निवेदयेद्भक्तियुक्तो मोदकपंचकम् ॥<br>
आचमय्य नमस्कृत्य संप्रार्थ्य च विसर्ज्जयेत् ॥ ११३-३५ ॥<br>
विनायकस्य प्रतिमां हैमीं सोपस्करां मुने ॥<br>
निवेदयेच्च गुरवे द्विजेभ्यो दक्षिणां ददेत् ॥ ११३-३६ ॥<br>
एवं कृतार्चनो भक्त्या पंच वर्षाणि नारद ॥<br>
उपास्य लभते कामानैहिकामुष्मिकान् शुभान् ॥ ११३-३७ ॥<br>
अस्यां चतुर्थ्यां शशिनं न पश्येच्च कदाचन ॥<br>
पश्यन् मिथ्याभिशाप तु लभते नात्र संशयः ॥<br>
अथ तद्दोषनाशाय मन्त्रं पौराणिकं पठेत् ॥ ११३-३८ ॥<br>
सिंहः प्रसेनममधीत्सिंहो जांबवता हतः ॥<br>
सकुमारक मा रोदीस्तव ह्येष स्यमंतकः ॥ ११३-३९ ॥<br>
इषशुक्लचतुर्थ्यां तु कपर्द्दीशं विनायकम् ॥ ११३-४० ॥<br>
पौरुषेण तु सूक्तेन पूजयेदुपचारकैः ॥<br>
अकारणान्मुष्टिगतांस्तंडुलान्सकपर्द्दिकान् ॥ ११३-४१ ॥<br>
विप्राय बटवे दद्याद्गंधपुष्पार्चिताय च ॥<br>
तंडुला वैश्वदैवत्या हरदैवत्यमिश्रिताः ॥ ११३-४२ ॥<br>
कपर्दिगणनाथोऽसौ प्रीयतां तैः समर्पितैः ॥<br>
चतुर्थ्यां कार्तिके कृष्णे करकाख्यं व्रतं स्मृतम् ॥ ११३-४३ ॥<br>
स्त्रीणामेवाधिकारोऽत्र तद्विधानमुदीर्यते ॥<br>
पूजयेच्च गणाधीशं स्नाता स्त्रीसमलंकृता ॥ ११३-४४ ॥<br>
तदग्रे पूर्णपक्वान्नं विन्यसेत्करकान्दश ॥<br>
समर्प्य देवदेवाय भक्त्या प्रयतमानसा ॥ ११३-४५ ॥<br>
देवो मे प्रीयतामेवमुच्चार्य्याथ समर्पयेत् ॥<br>
सुवासिनीभ्यो विप्रेभ्यो यथाकामं च सादरम् ॥ ११३-४६ ॥<br>
ततश्चंद्रोदये रात्रौ दत्त्वार्घं विधिपूर्वकम् ॥<br>
भुञ्जीत मिष्टमन्नं च व्रतस्य परिपूर्तये ॥ ११३-४७ ॥<br>
यद्वा क्षीरेण करकं पूर्णं तोयेन वा मुने ॥<br>
सपूगाक्षतरत्नाढ्यं द्विजाय प्रतिपादयेत् ॥ ११३-४८ ॥<br>
एतत्कृत्वा व्रतं नारी षोडशद्वादशाब्दकम् ॥<br>
उपायनं विधायाथ व्रतमेतद्विसर्ज्जयेत् ॥ ११३-४९ ॥<br>
यावज्जीवं तु वा नार्या कार्य्यं सौभाग्यवांछया ॥<br>
व्रतेनानेन सदृशं स्त्रीणां सौभाग्यदायकम् ॥ ११३-५० ॥<br>
विद्यते भुवनेष्वन्यत्तस्मान्नित्यमिति स्थितिः ॥<br>
ऊर्ज्जशुक्लचतुर्थ्यां तु नागव्रतमुदाहृतम् ॥ ११३-५१ ॥<br>
प्रातर्व्रतं तु संकल्प्य धेनुशृंजगलं शुचि ॥<br>
पीत्वा स्नात्वाथ मध्याह्ने शंखपालादिपन्नगान् ॥ ११३-५२ ॥<br>
शेषं चाह्वामपूर्वैस्तु पूजयेदुपचारकैः ॥<br>
क्षीरेणाप्यायनं कुर्यादेतन्नागव्रतं स्मृतम् ॥ ११३-५३ ॥<br>
एवंकृते तु विप्रेंद्र नृभिर्नागव्रते शुभे ॥<br>
विषाणि नश्यंत्यचिरान्न दशंति च पन्नगाः ॥ ११३-५४ ॥<br>
मार्गशुक्लचतुर्थ्यां तु वर्षं यावन्मुनीश्वरा ॥<br>
क्षपयेदेकभक्तेन नक्तेनाथ द्वितीयकम् ॥ ११३-५५ ॥<br>
अयाचितोपवासाभ्यां तृतीयकचतुर्थके ॥<br>
एवं क्रमेण विधिवच्चत्वार्यब्दानि मानवः ॥ ११३-५६ ॥<br>
समाप्य च ततोऽस्यांते व्रतस्नातो महाव्रती ॥<br>
कारयेद्धेमघटितं भूगणेर्मूषकं रथम् ॥ ११३-५७ ॥<br>
अशक्तो वर्णकैरेव शुभ्रं चाब्जं सुपत्रकम् ॥<br>
तस्योपरि घटं स्थाप्य ताम्रपात्रेण संयुतम् ॥ ११३-५८ ॥<br>
पूरयेत्तंडलैः शुभ्रैस्तस्योपरि गणेश्वरम् ॥<br>
न्यसेद्वस्त्रयुगाच्छन्नं गंधाद्यैः पूजयेच्च तम् ॥ ११३-५९ ॥<br>
नैवेद्यं मोदकं कल्प्यं गणेशः प्रीयतामिति ॥<br>
जागरैर्शीतवाद्याद्यैः पुराणाख्यानकैश्चरेत् ॥ ११३-६० ॥<br>
प्रभाते विमले स्नात्वा होमं कृत्वा विधानतः ॥<br>
तिलव्रीहियवश्वेतसुर्षपाज्यैः सखंडकैः ॥ ११३-६१ ॥<br>
गणो गणाधिपश्चैव कूष्मांडस्त्रिपुरांतकः ॥<br>
लंबोदरैकदंतौ च रुक्मदंष्ट्रश्च विघ्नपः ॥ ११३-६२ ॥<br>
ब्रह्मा यमोऽथ वरुणः सोमसूर्यहुताशनाः ॥<br>
गन्धमादी परमेष्ठीत्येवं षोडशनामभिः ॥ ११३-६३ ॥<br>
प्रणवाद्यैर्ङेंनमोंऽतैः प्रत्येकं दहने हुनेत् ॥<br>
वक्रतुंडेति ङेंतेन बर्मांतेनाष्टयुक्छतम् ॥ ११३-६४ ॥<br>
ततो व्याहृतिभिः शक्त्या हुत्वा पूर्णाहुतिं चरेत् ॥<br>
दिक्पालान्पूजयित्वा च ब्राह्मणान्भोजयेत्ततः ॥ ११३-६५ ॥<br>
चतुत्विंशतिसंख्याकान् मोदकैः पायसैस्तथा ॥<br>
सवत्सां गां ततो दद्यादाचार्याय सदक्षिणाम् ॥ ११३-६६ ॥<br>
अन्योभ्योऽपि यथाशक्ति भूयसीं च ततो ददेत् ॥<br>
प्रणम्य दक्षिणीकृत्य प्रविसृज्य द्विजोत्तमाम् ॥ ११३-६७ ॥<br>
बन्धुभिः सह भुंजीत स्वयं च प्रीतमानसः ॥<br>
एतद्व्रतं नरः कृत्वा भुक्त्वा भोगानिहोत्तमान् ॥ ११३-६८ ॥<br>
सायुज्यं लभते विष्णोर्गणेशस्य प्रसादतः ॥<br>
केचिद्वरव्रतं नाम प्राहुरेतस्य नारद ॥ ११३-६९ ॥<br>
विधानमेतदेवापि फलं चापीह तत्समम् ॥<br>
पौषमासचतुर्थ्यां तु विघ्नेशं प्रार्थ्य भक्तितः ॥ ११३-७० ॥<br>
विप्रैकं भोजयेच्चैवं मोदकैर्दक्षिणां ददेत् ॥<br>
एवं कृते मुने भूयाद्व्रती संपत्तिभाजनम् ॥ ११३-७१ ॥<br>
माघकृष्णचतुर्थ्यां तु संकष्टव्रतमुच्यते ॥<br>
तत्रोपवासं संकल्प्य व्रती नियमपूर्वकम् ॥ ११३-७२ ॥<br>
चंद्रोदयमभिव्याप्य तिष्ठेत्प्रयतमानसः ॥<br>
ततश्चंद्रोदये प्राप्ते मृन्मयं गणनायकम् ॥ ११३-७३ ॥<br>
विधाय विन्यसेत्पीठे सायुधं च सवाहनम् ॥<br>
उपचारैः षोडशभिः समभ्यर्च्य विधानतः ॥ ११३-७४ ॥<br>
मोदकं चापि नैवेद्यं सगुडं तिलकुट्टकम् ॥<br>
ततोऽर्घ्यं ताम्रजे पात्रे रक्तचंदनमिश्रितम् ॥ ११३-७५ ॥<br>
सकुशं च सदूर्वं च पुष्पाक्षतसमन्वितम् ॥<br>
सशमीपत्रदधि च कृत्वा चंद्राय दापयेत् ॥ ११३-७६ ॥<br>
गगनार्णवमाणिक्य चंद्र दाक्षायणीपते ॥<br>
गृहाणार्घ्यं मया दत्तं गणेशप्रतिरूपक ॥ ११३-७७ ॥<br>
एवं दत्त्वा गणेशाय दिव्यार्घ्यं पापनाशनम् ॥<br>
शक्त्या संभोज्य विप्राग्र्यान्स्वयं भुंजीत चाज्ञया ॥ ११३-७८ ॥<br>
एवं कृत्वा व्रतं विप्र संकष्टाख्यं शूभावहम् ॥<br>
समृद्धो धनधान्यैः स्यान्न च संकष्टमाप्नुयात् ॥ ११३-७९ ॥<br>
माघशुक्लचतुर्थ्यां तु गौरीव्रतमनुत्तमम् ॥<br>
तस्यां तु गौरी संपूज्या संयुक्ता योगिनीगणैः ॥ ११३-८० ॥<br>
नरैः स्त्रीभिर्विशेषेण कुंदपुष्पैः सकुंकुमैः ॥<br>
रक्तसूत्रे रक्तपुष्पैस्तथैवालक्तकेन च ॥ ११३-८१ ॥<br>
धूपैर्दीपंश्च बलिभिः सगुडैनार्द्रकेण च ॥<br>
पयसा पायसेनापि लवणेन च पालकैः ॥ ११३-८२ ॥<br>
पूज्याश्चाविधवा नार्यस्तथा विप्राः सुशोभनाः ॥<br>
सौभाग्यवृद्धये देयो भोक्तव्यं बंधुभिः सह ॥ ११३-८३ ॥<br>
इदं गौरीव्रतं विप्र सौभाग्यारोग्यवर्द्धनम् ॥<br>
प्रतिवर्षं प्रकर्त्तव्यं नारीभिश्च नरैस्तथा ॥ ११३-८४ ॥<br>
ढुंढिव्रतं परैः प्रोक्तं कैश्चित्कुंडव्रतं स्मृतम् ॥<br>
ललिताव्रतमित्यन्यैः शांतिव्रतमथापरैः ॥ ११३-८५ ॥<br>
स्नानं दानं जपो होमः सर्वमस्यां कृतं मुने ॥<br>
भवेत्सह स्रगुणितं प्रसादाद्दंतिनः सदा ॥ ११३-८६ ॥<br>
चतुर्थ्यां फाल्गुने मासि ढुंढिराजव्रतं शुभम् ॥<br>
तिलषिष्टैर्द्विजान् भोज्य स्वयं चाश्नीत मानवः ॥ ११३-८७ ॥<br>
गणेशाराधनपरो दानहोमप्रपूजनैः ॥<br>
तिलैरेव कृतैः सिद्धिं प्राप्नुयात्तत्प्रसादतः ॥ ११३-८८ ॥<br>
सौवर्णं गजवक्त्रं च कृत्वा संपूज्य यत्नतः ॥<br>
द्विजाग्र्याय प्रदातव्यं सर्वसंपत्समृद्धये ॥ ११३-८९ ॥<br>
यस्मिन्कस्मिन्भवेन्मासि चतुर्थी रविवारयुक् ॥<br>
सांगारका वा विप्रेंद्र सा विशेषफलप्रदा ॥ ११३-९० ॥<br>
सर्वासु च चतुर्थीषु शुक्लास्वप्यसितासु च ॥<br>
विघ्नेश एव देवेशः संपूज्यो भक्तितत्परैः ॥ ११३-९१ ॥<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वाद्शमास चतुर्थीव्रतनिरूपणं नाम त्रयोदशाधिकसततमोऽध्यायः ॥ ११३ ॥<br>
<br>
<br>
