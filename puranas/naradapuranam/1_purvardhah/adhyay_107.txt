ब्रह्मोवाच ।।<br>
अथ मात्स्यं पुराणं ते प्रवक्ष्ये द्विजसत्तम ।।<br>
यत्रोक्तं सप्तकल्पानां वृत्तं संक्षिप्य भूतले ।। १०७-१ ।।<br>
<br>
व्यासेन वेदविदुषा नारसिंहोपवर्णने ।।<br>
उपक्रम्य तदुद्दिष्टं चतुर्द्दशसहस्रकम् ।। १०७-२ ।।<br>
<br>
मनुमत्स्यसुसंवादो ब्रह्मांडकथनं ततः ।।<br>
ब्रह्मदेवासुरोत्पत्तिर्मारुतोत्पत्तिरेव च ।। १०७-३ ।।<br>
<br>
मदनद्वादशी तद्वल्लोकपालाभिपूजनम् ।।<br>
मन्वन्तरसमुद्देशो वैश्यराज्याभिवर्णनम् ।। १०७-४ ।।<br>
<br>
सूर्यवैवस्वतोत्पत्तिर्बुधसंगमनं तथा ।।<br>
पितृवंशानुकथनं श्रद्धाकालस्तथैव च ।। १०७-५ ।।<br>
<br>
पितृतीर्थप्रचारश्च सोमोत्पत्तिस्तथैव च ।।<br>
कीर्तनं सोमवंशस्य ययातिचरितं तथा ।। १०७-६ ।।<br>
<br>
पितृवंशानुकथनं सृष्टवंशानुकीर्तनम् ।। <br>
भृगुशापस्तथा विष्णोर्दशधा जन्मने क्षितौ ।। १०७-७ ।।<br>
<br>
कीर्त्तनं पूरुवंशस्य वंशो हौताशनः परम् ।।<br>
क्रियायोगस्ततः पश्चात्पुराणपरिकीर्तनम् ।। १०७-८ ।।<br>
<br>
व्रतं नक्षत्रपुरुषं मार्तण्डशयनं तथा ।।<br>
कृष्णाष्टमीव्रतं तद्वद्रोहिणीचन्द्रसंज्ञितम् ।। १०७-९ ।।<br>
<br>
तडागविधि माहात्म्यं पादपोत्सर्ग एव च ।।<br>
सौभाग्यशयनं तद्वदगस्त्यव्रतमेव च ।। १०७-१० ।।<br>
<br>
तथानन्ततृतीयाया रसकल्याणिनीव्रतम् ।।<br>
तथैवानं दकर्याश्च व्रतं सारस्वतं पुनः ।। १०७-११ ।।<br>
<br>
उपरागाभिषेकश्च सप्तमीशनं तथा ।।<br>
भीमाख्या द्वादशी तद्वदनंगशयनं तथा ।। १०७-१२ ।।<br>
<br>
अशून्यशयनं तद्वत्तथैवांगारकव्रतम् ।।<br>
सप्तमीसप्तकं तद्वद्विशोकद्वादशीव्रतम् ।। १०७-१३ ।।<br>
<br>
मेरुप्रदानं दशधा ग्रहशांतिस्तथैव च ।।<br>
ग्रहस्वरूपकथनं तथा शिवचतुर्दशी ।। १०७-१४ ।।<br>
<br>
तथा सर्वफलत्यागः सूर्यवारव्रतं तथा ।।<br>
संक्रांतिस्नपनं तद्वद्विभूतिद्वादशीव्रतम् ।। १०७-१५ ।।<br>
<br>
षष्टीव्रतानां माहात्म्यं तथा स्नानविधिकमः ।।<br>
प्रयागस्य तु माहात्म्यं द्वीपलोकानुवर्णनम् ।। १०७-१६ ।।	<br>
<br>
तथांतरिक्षचारश्च ध्रुवमाहात्म्यमेव च ।।<br>
भवनानि सुरेंद्राणां त्रिपुरोद्योतनं तथा ।। १०७-१७ ।।<br>
<br>
पितृप्रवरमाहात्म्यं मन्वंतरविनिर्णयः ।।<br>
चतुर्युगस्य संभूतिर्युगधर्मनिरूपणम् ।। १०७-१८ ।।<br>
<br>
वज्रांगस्य तु संभूति स्तारकोत्पत्तिरेव च ।।<br>
तारकासुरमाहात्म्यं ब्रह्मदेवानुकीर्तनम् ।। १०७-१९ ।।<br>
<br>
पार्वतीसंभवस्तद्वत्तथा शिवतपोवनम् ।।<br>
अनंगदेहदाहश्च रतिशोकस्तथैव च ।। १०७-२० ।।<br>
<br>
गौरीतपोवनं तद्वच्छिवेनाथ प्रसादनम् ।।<br>
पार्वतीऋषिसंवादस्तथैरोद्वाहमंगलम् ।। १०७-२१ ।।<br>
<br>
कुमारसंभवस्तद्वत्कुमारविजयस्तथा ।।<br>
तारकस्य वधो घोरो नरसिंहोपवर्णनम् ।। १०७-२२ ।।<br>
<br>
पद्मोद्भवविसर्गस्तु तथैवांधकघातनम् ।।<br>
वाराणस्यास्तु माहात्म्यं नर्मदायास्तथैव च ।। १०७-२३ ।।<br>
<br>
प्रवरानुक्रमस्तद्वत्पितृगाथानुकीर्तनम् ।।<br>
तथोभयमुखीदानं दानं कृष्णाजिनस्य च ।। १०७-२४ ।।<br>
<br>
ततः सावित्र्युपाख्यानं राजधर्मास्तथैव च ।।<br>
विविधोत्पातकथनं ग्रहणांतस्तथैव च ।। १०७-२५ ।।<br>
<br>
यात्रानिमित्तकथनं स्वप्नमंगलकीर्तने ।।<br>
वामनस्य तु माहात्म्यं वाराहस्य ततः परम् ।। १०७-२६ ।।<br>
<br>
समुद्रमथनं तद्वत्कालकूटाभिशांतनम् ।।<br>
देवासुरविमर्दश्च वास्तुविद्या तथैव च ।। १०७-२७ ।।<br>
<br>
प्रतिमालक्षणं तद्वद्देवतायतनं तथा ।।<br>
प्रासादलक्षणं तद्वन्मंडपान च लक्षणम् ।। १०७-२८ ।।<br>
<br>
भविष्यराज्ञामुद्देशो महादानानुकीर्तनम् ।।<br>
कल्पानुकीर्तनं तद्वत्पुराणेऽस्मिन्प्रकीर्तितम् ।। १०७-२९ ।।<br>
<br>
पवित्रमेतत्कल्याणमायुः कीर्तिविवर्द्धनम् ।।<br>
यः पठेच्छृणुयाद्वापि स याति भवनं हरेः ।। १०७-३० ।।<br>
<br>
लिखित्वैतत्तु यो दद्याद्धेममत्स्यगवान्वितम् ।।<br>
विप्रायाभ्यर्च्य विषुवे स याति परमं पदम् ।। १०७-३१ ।।<br>
<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे मत्स्यपुराणानुक्रमणीकथनं नाम सप्तोत्तरशततमोऽध्यायः ।। १०७ ।।
