सूत उवाच ।।<br>
एतच्छ्रृत्वा तु वचनं नारदो भगवानृषिः ।।<br>
पुनः पप्रच्छ तं विप्र शुकाभिपतनं मुनिम् ।। ६२-१ ।।<br>
<br>
नारद उवाच ।।<br>
भगवन्सर्वमाख्यातं त्वयाऽतिकरुणात्मना ।।<br>
यच्छ्रृत्वा मानसं मेऽद्य शांतिमग्र्यामुपागतम् ।। ६२-२ ।।<br>
<br>
पुनश्च मोक्षशास्त्रं मे त्वमादिश महामुने ।।<br>
नहि सम्पूर्णतामेति तृष्णा कृष्णगुणार्णवे ।। ६२-३ ।।<br>
<br>
ये तु संसारनिर्मुक्ता मोक्ष शास्त्रपरायणाः ।।<br>
कुत्र ते निवसंतीह संशयो मे महानयम् ।। ६२-४ ।।<br>
<br>
तं छिन्धि सुमहाभागत्वत्तो नान्यो विदांवरः ।।<br>
सनं.उ.।।<br>
धारयामास चात्मानं यथाशास्त्रं महामुनिः ।। ६२-५ ।।<br>
<br>
पादात्प्रभृति गात्रेषु क्रमेण क्रमयोगवित् ।।<br>
ततः स प्राङ्मुखो विद्वानादित्येन विरोचिते ।। ६२-६ ।।<br>
<br>
पाणिपादं समाधाय विनीतवदुपाविशत् ।।<br>
न तत्र पक्षिसंघातो न शब्दो न च दर्शनम् ।। ६२-७ ।।<br>
<br>
यत्र वैयासकिर्द्धाम्नि योक्तुं समुपचक्रमे ।।<br>
स ददर्श तदात्मानं सर्वसंगविनिःसृतः ।। ६२-८ ।।<br>
<br>
प्रजहास ततो हासं शुकः सम्प्रेक्ष्य भास्करम् ।।<br>
स पुनर्योगमास्थाय मोक्षमार्गोपलब्धये ।। ६२-९ ।।<br>
<br>
महायोगीश्वरो भूत्वा सोऽत्यक्रामद्विहायसम् ।।<br>
अंतरीक्षचरः श्रीमान्व्यासपुत्रः सुनिश्चितः ।। ६२-१० ।।<br>
<br>
तमुंद्यंतं द्विजश्रेष्टं वैनतेयसमद्युतिम् ।।<br>
ददृशुः सर्वभूतानि मनोमारुतरंहसम् ।। ६२-११ ।।<br>
<br>
यथाशक्ति यथान्यायं पूजयांचक्रिरे तथा ।।<br>
पुष्प वर्षैश्च दिव्यैस्तमवचक्रुर्दिवौकसः ।। ६२-१२ ।।<br>
<br>
तं दृष्ट्वा विस्मिताः सर्वे गंधर्वाप्सरसां गणाः ।।<br>
ऋषयश्चैव संसिद्धाः कोऽयं सिद्धिमुपागतः ।। ६२-१३ ।।<br>
<br>
ततोऽसौ स्वाह्रयं तेभ्यः कथयामास नारद ।।<br>
उवाच च महातेजास्तानृषीन्संप्रहर्षितः ।। ६२-१४ ।।<br>
<br>
पिता यद्यनुगच्छेन्मां क्रोशमानः शुकेति वै ।।<br>
तस्मै प्रतिवचोदेयं भवद्भिस्तु समाहितैः ।। ६२-१५ ।।<br>
<br>
बाढमुक्तस्ततस्तैस्तु लोकान्हित्वा चतुर्विधान् ।।<br>
तमो ह्यष्टविधं त्यक्त्वा जहौ पञ्चविधं रजः ।। ६२-१६ ।।<br>
<br>
ततः सत्वं जहौ धीमांस्तदद्भुतमिवाभवत् ।।<br>
ततस्तस्मिन्पदे नित्ये निर्गुणे लिंगपूजिते ।। ६२-१७ ।।<br>
<br>
ततः स श्रृङ्गेऽप्रतिमे हिमवन्मेरुसन्निभे ।।<br>
संश्लिष्टे श्वेतपीते च रुक्मरूप्यमये शुभे ।। ६२-१८ ।।<br>
<br>
शतयोजनविस्तारे तिर्यागूर्द्ध्च नारद ।।<br>
सोऽविशंकेन मनसा तथैवाभ्यपतच्छुकः ।। ६२-१९ ।।<br>
<br>
ते श्रृङ्गेऽत्यंतसंश्लिष्टे सहसैव द्विधाकृते ।।<br>
अदृश्येतां द्विजश्रेष्ट तदद्भुतमिवाभवत् ।। ६२-२० ।।<br>
<br>
ततः पर्वतश्रृंगाभ्यां सहसैव विनिःसृतः ।।<br>
न च प्रतिजघानास्य स गतिं पर्वतोत्तमः ।। ६२-२१ ।।<br>
<br>
ततो मंदाकिनीं दिव्या मुपरिष्टादभिव्रजन् ।।<br>
शुको ददर्श धर्मात्मा पुष्पितद्रुमकाननम् ।। ६२-२२।।<br>
<br>
तस्यां क्रीडासु निरताः स्नांति चैवाप्सरोगणाः ।।<br>
निराकारं तु साकाराददृशुस्तं विवाससः ।। ६२-२३ ।।<br>
<br>
तं प्रक्रमंतमाज्ञाय पिता स्नेहसमन्वितः ।।<br>
उत्‌तमां गतिमास्थाय पृष्टतोऽनुससार ह ।। ६२-२४ ।।<br>
<br>
शुकस्तु मारुतादूर्द्ध्वं गतिं कृत्वां तरिक्षगाम् ।।<br>
दर्शयित्वा प्रभावं स्वं सर्वभूतोऽभवत्तदा ।। ६२-२५ ।।<br>
<br>
अथ योगगतिं व्यासः समास्थाय महातपाः ।।<br>
निमेषांतरमात्रेण शुकाभिपतनं ययौ ।। ६२-२६ ।।<br>
<br>
स ददर्श द्विधा कृत्वा पर्वताग्रं गतं शुकम् ।।<br>
शशंसुर्मुनयः सिद्धा गतिं तस्मै सुतस्य ताम् ।। ६२-२७ ।।<br>
<br>
ततः शुकेतिशब्देन दीर्घेण क्रंदितं तदाः ।।<br>
स्वयं पित्रा स्वरेणोञ्चैस्त्रींल्लोकाननुनाद्य वै ।। ६२-२८ ।।<br>
<br>
शुकः सर्वगतिर्भूत्वा सर्वात्मा सर्वतोमुखः ।।<br>
प्रत्यभाषत धर्मात्मा भोः शब्देनानुनादयन् ।। ६२-२९ ।।<br>
<br>
तत एकाक्षरं नादं भोरित्येवमुदीरयन् ।।<br>
प्रत्याहरज्जगत्सर्वमुञ्चैः स्थावरजंगमम् ।। ६२-३० ।।<br>
<br>
ततः प्रभृति वाऽद्यापि शब्दानुञ्चारितान्पृथक् ।।<br>
गिरिगह्वरपृष्टेषु व्याजहार शुकं प्रति ।। ६२-३१ ।।<br>
<br>
अंतर्हितप्रभावं तं दर्शयित्वा शुकस्तदा ।।<br>
गुणान्संत्यज्य सत्त्वादीन्पदमध्यगमत्परम् ।। ६२-३२ ।।<br>
<br>
महिमानं तु तं दृष्ट्वा पुत्रस्यामिततेजसः ।।<br>
सोऽनुनीतो भगवता व्यासो रुद्रेण नारद ।। ६२-३३ ।।<br>
<br>
किमु त्वं ताम्यसि मुने पुत्रं प्रति समाकुलः ।।<br>
पश्यसि विप्र नायांतं ब्रह्यभूतं निजांतिरे ।। ६२-३४ ।।<br>
<br>
इत्येवमनुनीतोऽसौ व्यासः पुनरुप्राव्रजत् ।।<br>
श्वाश्रमं स शुको ब्रह्मभूतो लोकांश्चचार ह ।। ६२-३५ ।।<br>
<br>
तत कालांतरे ब्रह्मन्व्यासः सत्यवतीसुतः ।।<br>
नरनारायणौ द्रष्टुं ययौ बदरिकाश्रमम् ।। ६२-३६ ।।<br>
<br>
तत्र दृष्ट्वा तु तौ देवौ तप्यमानो महत्तपः ।।<br>
स्वयं च तत्र तपसि स्थितः शुकमनुस्मरन् ।। ६२-३७ ।।<br>
<br>
यावत्तत्र स्थितो व्यासः शुकः परमयोगवित् ।।<br>
श्वेतद्वीपं गतस्तात यत्र त्वमगमः पुरा ।। ६२-३८ ।।<br>
<br>
तत्र दृष्टप्रभावस्तु श्रीमान्नारायणः प्रभुः ।।<br>
दृष्टः श्रुतिविमृग्यो हि देवदेवो जनार्दनः ।। ६२-३९ ।।<br>
<br>
स्तुतश्च शुकदेवेन प्रसन्नः प्राह नारद ।।<br>
श्रीभगवानुवाच ।।<br>
त्वया दृष्टोऽस्मि योगीन्द्र सर्वदेवरहःस्थितः ।। ६२-४० ।।<br>
<br>
सनत्कुमारादिष्टेन सिद्धो योगेन वाडव ।।<br>
त्वं सदागतिमार्गस्थो लोकान्पश्य यथेच्छया ।। ६२-४१ ।।<br>
<br>
इत्युक्तो वासुदेवेन तं नत्वारणिसंभवः ।।<br>
वैकुंठं प्रययौ विप्र सर्वलोकनमस्कृतम् ।। ६२-४२ ।।<br>
<br>
वैमानिकैः सुरैर्जुष्टं विरजापरिचेष्टितम् ।।<br>
यं भांतमनुभांत्येते लोकाः सर्वेऽपि नारद ।। ६२-४३ ।।<br>
<br>
यत्र विदुमसोपानाः स्वर्णरत्नविचित्रिताः ।।<br>
वाप्य उत्पलंसंछन्नाः सुरस्त्रीक्रीडनाकुलाः ।। ६२-४४ ।।<br>
<br>
दिव्यैर्हंसकुलैर्घुष्टाः स्वच्छांबुनिभृताः सदा ।।<br>
तत्र द्वाःस्थैश्चतुर्हस्तेनार्नाभरणभूषितैः ।। ६२-४५ ।।<br>
<br>
विष्वक्सेनानुगैः सिद्धैः कुमुदाद्यैरवा रितः ।।<br>
प्रविश्याभ्यांतरं तत्र देवदेवं चतुर्भुजम् ।। ६२-४६ ।।<br>
<br>
शांतं प्रसन्नवदनं पीतकौशेयवाससम् ।।<br>
शंखचक्रगदापद्मैर्मूर्तिमद्भिरुपासितम् ।। ६२-४७ ।।<br>
<br>
वक्षस्थलस्थया लक्ष्म्या कौस्तुभेन विराजितम् ।।<br>
कटीसूत्रब्रह्मसूत्रकटकांगदभूषितम् ।। ६२-४८ ।।<br>
<br>
भ्राजत्किरीटवलयं मणिनूपुरशोभितम् ।।<br>
ददर्श सिद्धनि करैः सेव्यमानमहर्निशम् ।। ६२-४९ ।।<br>
<br>
तं दृष्ट्वा भक्तिभावेन तुष्टाव मधुसूदनम् ।।<br>
शुक उवाच ।।<br>
नमस्ते वासुदेवाय सर्वलोकैकसाक्षिणे ।। ६२-५० ।।<br>
<br>
जगद्बीजस्वरूपाय पूर्णाय निभृतात्मने ।।<br>
हरये वासुकिस्थाय श्वेतद्वीपनिवासिने ।। ६२-५१ ।।<br>
<br>
हंसाय मत्स्यरूपाय वाराहतनुधारिणे ।।<br>
नृसिंहाय ध्रुवेज्याय सांख्ययोगेश्वराय च ।। ६२-५२ ।।<br>
<br>
चतुःसनाय कूर्माय पृथवे स्वसुरवात्मने ।।<br>
नाभेयाय जगद्धात्रे विधात्रेंऽतकारय च ।। ६२-५३ ।।<br>
<br>
भार्गवेंद्राय रामाय राघवाय पराय च ।।<br>
कृष्णाय वेदकर्त्रे च बुद्धकल्किस्वरूपिणे ।। ६२-५४ ।।<br>
<br>
चतुर्व्युहाय वेद्याय ध्येयाय परमात्मने ।।<br>
नरनारायणाख्याय शिषिविष्टाय विष्णवे ।। ६२-५५ ।।<br>
<br>
ऋतधाम्ने विधाम्ने च सुपर्णाय स्वरोचिषे ।।<br>
ऋभवे सुव्रताख्याय सुधाम्ने चाजिताय च ।। ६२-५६ ।।<br>
<br>
विश्वरूपाय विश्वाय सृष्टिस्थित्यंतकारिणे ।।<br>
यज्ञाय यज्ञभोक्ते च स्थविष्ठायाणवेऽर्थिने ।। ६२-५७ ।।<br>
<br>
आदित्यसोमनेत्राय सहओजोबलाय च ।।<br>
ईज्याय साक्षिणेऽजायबहुशीर्षांघ्रिबाहवे ।। ६२-५८ ।।<br>
<br>
श्रीशाय श्रीनिवासाय भक्तवश्याय शार्ङ्गिणे ।।<br>
अष्टप्रकृत्यधीशाय ब्रह्मणेऽनंतसक्तये ।। ६२-५९ ।।<br>
<br>
बृहदारण्यवेद्याय हृषीकेशाय वेधसे ।।<br>
पुंडरीकनिभाक्षाय क्षेत्रज्ञाय विभासिने ।। ६२-६० ।।<br>
<br>
गोविंदाय जगत्कर्त्रे जगन्नाथाय योगिने ।।<br>
सत्याय सत्यसंधाय वैकुंठायाच्युताय च ।। ६२-६१ ।।<br>
<br>
अधोक्षजाय धर्माय वामनाय त्रिधातवे ।।<br>
घृतार्चिषे विष्णवे तेऽनंताय कपिलायय च ।। ६२-६२ ।।<br>
<br>
विरिंचये त्रिककुदे ऋग्यजुःसामरूपिणे ।।<br>
एकश्रृंगाय च शुचिश्रवसे शास्त्रयोनये ।। ६२-६३ ।।<br>
<br>
वृषाकपय ऋद्धाय प्रभवे विश्वकर्मणे ।।<br>
भूर्भुवुःस्वःस्वरूपाय दैत्यघ्ने निर्गुणाय च ।। ६२-६४ ।।<br>
<br>
निरंजनाय नित्याय ह्यव्ययायाक्षराय च ।।<br>
नमस्ते पाहि मामीश शरणागतवत्सल ।। ६२-६५ ।।<br>
<br>
इति स्तुतः स भगवाञ्च्छंखचक्रगदाधरः ।।<br>
आरणेयमुवाचेदं भृशं प्रणतवत्सलः ।। ६२-६६ ।।<br>
<br>
श्रीभगवानुवाच ।।<br>
व्यासपुत्र महाभाग प्रीतोऽस्मि तव सुव्रत ।।<br>
विद्यामाप्नुहि भक्तिं च ज्ञानी त्वं मम रूपधृक् ।। ६२-६७ ।।<br>
<br>
यद्रूपं मम दृष्टं प्राक् श्वेतद्वीपे त्वया द्विज ।।<br>
सोऽहमेवावतारार्थं स्थितो विश्वंभरात्मकः ।। ६२-६८ ।।<br>
<br>
सिद्धोऽसि त्वं महाभाग मोक्षधर्मानुनुचिंतया ।।<br>
वरलोकान्यथा वायुर्यथा रवं सविता तथा ।। ६२-६९ ।।<br>
<br>
नित्यमुक्तस्वरूपस्त्वं पूज्यमानः सुरैर्नरैः ।।<br>
भक्तिर्हि दुर्लभा लोके मयि सर्वपरायणे ।। ६२-७० ।।<br>
<br>
तां लब्ध्वा नापरं किंचिल्लब्धव्यमवशिष्यते ।।<br>
आकल्पांतः तपः संस्थौ नरनारायणावृषी ।। ६२-७१ ।।<br>
<br>
तयोर्निदेशतो व्यासो जनक स्तव सुव्रतः ।।<br>
कर्ता भागवतं शास्त्रं तदधीष्व भुवं व्रज ।। ६२-७२ ।।<br>
<br>
स तप्यति तपस्त्वद्य पर्वते गंधमादने ।।<br>
त्वद्वियोगेन खिन्नात्मा तं प्रसादय मत्प्रियम् ।। ६२-७३ ।।<br>
<br>
एवमुक्तः शुको विप्र नमस्कृत्य चतुर्भुजम् ।।<br>
यथागतं निवृत्तोऽसौ पितुरंतिकमागमत् ।। ६२-७४ ।।<br>
<br>
अथ तं स्वंतिके दृष्ट्वा पाराशर्य्यः प्रतापवान् ।।<br>
पुत्रं प्राप्य प्रहृष्टात्मा तपसो निववर्त ह ।। ६२-७५ ।।<br>
<br>
नारायणं नमस्कृत्य नरं चैव नरोत्तमम् ।।<br>
आरणेयसमायुक्तः स्वाश्रमं समुपागमत् ।। ६२-७६ ।।<br>
<br>
नारायणनियोगात्तु त्वन्मुखेन मुनीश्वर ।।<br>
चकार संहितां दिव्यां नानाख्यानसमन्विताम् ।। ६२-७७ ।।<br>
<br>
वेदतुल्यां भागवतीं हरिभक्तिविवर्द्धिनीम् ।।<br>
निवृत्तिनिरतं पुत्रं शुकमध्यापयञ्च ताम् ।। ६२-७८ ।।<br>
<br>
आत्मारामोऽपि भगवान्पाराशर्यात्मजः शुकः ।।<br>
अधीतवान्संहितां वै नित्यं विष्णुजनप्रियाम् ।। ६२-७९ ।।<br>
<br>
एवमेते समाख्याता  मोक्षधर्मास्तवानध ।।<br>
पठतां श्रृण्वतां चापि हरिभक्तिविवर्द्धनाः ।। ६२-८० ।।<br>
<br>
इति श्रीबृहन्नारदीयपुराणे पूर्वभागे द्वितीयपादे बृहदुपाख्याने मोक्षधर्म्मनिरूपणं नाम द्विषष्टितमोऽध्यायः ।।<br>
<br>
समाप्तश्चायं द्वितीयः पादः ।।<br>
