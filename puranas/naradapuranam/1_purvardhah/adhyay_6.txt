<br>
सूत उवाच ।।<br>
भगवद्भक्तिमाहात्म्यं श्रुत्वा प्रीतस्तु नारदः ।।<br>
पुनः पप्रच्छ सनकं ज्ञानविज्ञानपारगम् ।। ६-१ ।।<br>
<br>
नारद उवाच ।।<br>
क्षेत्राणामुत्तमं क्षेत्रं तीर्थानां च तथोत्तमम् ।।<br>
परया दयया तथवं ब्रूहिं शास्त्रार्थपारग ।। ६-२ ।।<br>
<br>
सनक उवाच ।।<br>
शुणु ब्रह्मन्तरं गुह्यं सर्वसंपत्करं परम् ।।<br>
दुःस्वन्पनाशनं पुण्यं धर्म्यं पापहरं शुभम् ।। ६-३ ।।<br>
<br>
श्रोतव्यं मुनिभिर्नित्यं दुष्टग्रहनिवारणम् ।।<br>
सर्वरोगप्रशमनमायुर्वर्ध्दनकारणम् ।। ६-४ ।।<br>
<br>
क्षेत्राणामुत्तमं क्षेत्रं तीर्थानां च तथोत्तमम् ।।<br>
गङ्गायमुनयोर्योगं वदन्ति परमर्षयः ।। ५-५ ।।<br>
<br>
सितासितोदकं तीर्थं ब्रह्माद्याः सर्वदेवताः ।।<br>
मुनयो मनवश्चैव सेवन्ते पुण्यकाङ्क्षिणः ।। ५-६ ।।<br>
<br>
गङ्गा पुण्यनदी ज्ञेया यतो विष्णुपदोद्भवा ।।<br>
रविजा यमुना ब्रह्मंस्तयोर्योगः शुभावहः ।। ५-७ ।।<br>
<br>
स्मृतार्तिनाशिनी गङ्गा नदीनां प्रवरा मुने ।।<br>
सर्वपापक्षयकरी सर्वोपद्रवनाशिनी ।। ५-८ ।।<br>
<br>
यानि क्षेत्राणि पुण्यानि समुद्रान्ते महीतले ।।<br>
तेषां पुण्यतमं ज्ञेयं प्रयागाख्यं महामुने ।। ६-९ ।।<br>
<br>
इयाज वेधा यज्ञेन यत्र देवं रमापतिम् ।।<br>
तथैव मुनयः सर्वे चक्रश्च विविधान्मखान् ।। ६-१० ।।<br>
<br>
सर्वतीर्थाभिषेकाणि यानि पुण्यानि तानि वै ।।<br>
गङ्गाबिन्द्वभिषेकस्य कलां नार्हन्ति षोडशीम् ।। ६-११ ।।<br>
<br>
गङ्गा गङ्गेति यो ब्रूयाद्योजनानां शते स्थितः ।।<br>
सोऽपि मुच्येत पापेभ्यः किमु गङ्गाभिषेकवान् ।। ६-१२ ।।<br>
<br>
विष्णुपादोद्भवा देवी विश्वेश्वरशिरः स्थिता ।।<br>
संसेव्या मुनिभिर्देवः किं पुनः पामरैर्जनै ।। ६-१३ ।।<br>
<br>
यत्सैकतं ललाटे तु ध्रियते मनुजोत्तमैः ।।<br>
तत्रैव नेत्रं विज्ञेयं विध्यर्द्धाधः* समुज्ज्वलत् ।। ६-१४ ।।  *विध्वर्द्धाधः - पाठः<br>
<br>
यन्मज्जनं महापुण्यं दुर्लभं त्रिदिवौकसाम् ।।<br>
सारूप्यदायकं विष्णोः किमस्मात्कथ्यते परम ।। ६-१५ ।।<br>
<br>
यत्र स्नाताः पापिनोऽपि सर्वपापविवर्जिताः ।।<br>
महद्विमानमारूढाः प्रयान्ति परमं पदम् ।। ६-१६ ।।<br>
<br>
यत्र स्नाता महात्मानः पितृमातृकुलानि वै ।।<br>
सहस्राणि समुद्धृत्य विष्णुलोके व्रजन्ति वै ।। ६-१७ ।।<br>
<br>
स स्नातः सर्वतीर्थेषु यो गङ्गां स्मरति द्विज ।।<br>
पुण्यक्षेत्रेषु सर्वेषु स्थितवान्नात्र संशयः ।। ६-१८ ।।<br>
<br>
यत्र स्नातं नरं दृष्ट्वा पापोऽपि स्वर्गभूमिभाक् ।।<br>
मदङ्गस्पर्शेमात्रेण देवानामाधिपो भवेत् ।। ६-१९ ।।<br>
<br>
तुलसीमूलसंभूता द्विजपादोद्भवा तथा ।।<br>
गङ्गोद्भवा तु मृल्लोकान्नयत्यच्युतरूपताम् ।। ६-२० ।।<br>
<br>
गङ्गा च तुलसी चैव हरिभक्तिरचञ्चला ।।<br>
अत्यन्तदुर्ल्लभा नॄणां भक्तिर्द्धर्मप्रवक्तरि ।। ६-२१ ।।<br>
<br>
सद्धर्मवक्तुः पदसंभवां मृदं गङ्गोद्भवां चैव तथा तुलस्याः ।।<br>
मूलोद्भवां भक्तियुतो मनुष्यो धृत्वा शिरस्येति पदं च विष्णोः ।। ६-२२ ।।<br>
<br>
कदा यास्याम्यहं गङ्गां कदा पश्यामि तामहम् ।।<br>
वाञ्च्छत्यपि च यो ह्येवं सोऽपि विष्णुपदं व्रजेत् ।। ६-२३ ।।<br>
<br>
गङ्गाया महिमा ब्रह्मन्वक्तुं वर्षशतैरपि ।।<br>
न शक्यते विष्णुनापि किमन्यैर्बहुभाषितैः ।। ६-२४ ।।<br>
<br>
अहो माया जगत्सर्वं मोहयत्येतदद्भुतम् ।।<br>
यतो वै नरकं यान्ति गङ्गानाम्नि स्थितेऽपि हि ।। ६-२५ ।।<br>
<br>
संसारदुःख विच्छेदि गङ्गानाम प्रकीर्तितम् ।।<br>
तथा तुलस्या भक्तिश्च हरिकीर्तिप्रवक्तरि ।। ६-२६ ।।<br>
<br>
सकृदप्युच्चरेद्यस्तु गङ्गेत्येवाक्षरद्वयम् ।।<br>
सर्वपापविनिर्मुक्तो विष्णुलोकं स गच्छति ।। ६-२७ ।।<br>
<br>
योजनत्रितयं यस्तु गङ्गायामधिगच्छति ।।<br>
सर्वपापविनिर्मुक्तः सूर्यलोकं समेति हि ।। ६-२८ ।।<br>
<br>
सेयं गङ्गा महापुण्या नदी भक्त्या निषेविता ।। <br>
मेषतौलिमृगार्केषु पावयत्यखिलं जगत् ।। ६-२९ ।।<br>
<br>
गोदावरी भीमरथी कृष्णा रेवा सरस्वती ।।<br>
तुङ्गभद्रा च कावेरी कालिन्दी बाहुदा तथा ।। ६-३० ।।<br>
<br>
वेत्रवती ताम्रपर्णी सरयूश्च द्विजोत्तम ।।<br>
एवमादिषु तीर्थेषु गङ्गा मुख्यतमा स्मृता ।। ६-३१ ।।<br>
<br>
यथा सर्वगतो विष्णुर्जगव्द्याप्य प्रतिष्टितः ।।<br>
तथेयं व्यापिनी गङ्गा सर्वपापप्रणाशिनी ।। ६-३२ ।।<br>
<br>
अहो गङ्गा जगद्धात्री स्नानपानादिभिर्जगत् ।।<br>
पुनाति पावनीत्येषा न कथं सेव्यते नृभिः ।। ६-३३ ।।<br>
<br>
तीर्थानामुत्तमं तीर्थं क्षेत्राणां क्षेत्रमुत्तमम् ।।<br>
वाराणसीति विख्यातं सर्वदेवनिषेवितम् ।। ६-३४ ।।<br>
<br>
ते एव श्रवणे धन्ये संविदाते बहुश्रुतम् ।।<br>
इह श्रुतिमतां पुंसां काशी याभ्यां श्रुताऽसकृत् ।। ६-३५ ।।<br>
<br>
ये यं स्मरन्ति संस्थानमविमुक्तं द्विजोत्तमम् ।।<br>
निर्धूतसर्वपापास्ते शिवलोकं व्रजन्ति वै ।। ६-३६ ।।<br>
<br>
योजनानां शतस्थोऽपि अविमुक्तं स्मरेद्यदि ।।<br>
बहुपातकपूर्णोऽपि पदं गच्छत्यनामयम् ।। ६-३७ ।।<br>
<br>
प्राणप्रयाणसमये योऽविमुक्तं स्मरेद्द्विज ।।<br>
सोऽपि पापविनिर्मुक्तः शैवं पदमवाप्नुयात् ।। ६-३८ ।।<br>
<br>
काशीस्मरणजं पुण्यं भुक्त्वा स्वर्गे तदन्ततः ।।<br>
पृथिव्यामेकराड् भूत्वा काशीं प्राप्य च मुक्तिभाक् ।। ६-३९ ।।<br>
<br>
बहुनात्र किमुक्तेन वाराणस्या गुणान्प्रति ।।<br>
नामापि गृह्णातां काश्याश्चतुर्वर्गो न दूरतः ।। ६-४० ।।<br>
<br>
गङ्गायमुनयोर्योगोऽधिकः काश्या अपि द्विज ।।<br>
यस्य दर्शनमात्रेण नरा यान्ति परां गतिम् ।। ६-४१ ।।<br>
<br>
मकरस्थे रवौ गङ्गा यत्र कुत्रावगाहिता ।।<br>
पुनाति स्नानपानाद्यैर्नयन्तीन्द्रपुरं जगत् ।। ६-४२ ।।<br>
<br>
यो गङ्गां भजते नित्यं शंकरो लोकशंकरः ।।<br>
लिङ्गरूपीं कथं तस्या महिमा परिकीर्त्यते ।। ६-४३ ।।<br>
<br>
हरिरूपधरं लिङ्गं लिङ्गरूपधरो हरिः ।।<br>
ईषदप्यन्तरं नास्ति भेदकृच्चानयोः कुधीः ।। ६-४४ ।।<br>
<br>
अनादिनिधने देवे हरिशंकरसंज्ञिते ।।<br>
अज्ञानसागरे मग्ना भेदं कुर्वन्ति पापिनः ।। ६-४५ ।।<br>
<br>
यो देवो जगतामीशः कारणानां च कारणम् ।।<br>
युगान्ते निगदन्त्येतद्रुद्ररूपधरो हरिः ।। ६-४६ ।।<br>
<br>
रुद्रो वै विष्णुरुपेण पालयत्यखिलंजगत् ।।<br>
ब्रह्मरुपेण सृजति प्रान्तेः ह्येतत्त्रयं हरः ।। ६-४७ ।।<br>
<br>
हरिशंकरयोर्मध्ये ब्रह्मणश्चापि यो नरः ।।<br>
भेदं करोति सोऽभ्येति नरकं भृशदारुणम् ।। ६-४८ ।।<br>
<br>
हरं हरिं विधातारं यः पश्यत्येकरूपिणम् ।।<br>
स याति परमानन्दं शास्त्राणामेष निश्चयः ।। ६-४९ ।।<br>
<br>
योऽसावनादिः सर्वज्ञो जगतामादिकृद्विभुः ।।<br>
नित्यं संनिहितस्तत्र लिङ्गरूपी जनार्दनः ।। ६-५० ।।<br>
<br>
काशीविश्वेश्वरं लिङ्गं ज्योतिर्लिङ्गं तदुच्यते ।।<br>
तं दृष्ट्वा परमं ज्योतिराप्नोति मनुजोत्तमः ।। ६-५१ ।।<br>
<br>
काशीप्रदक्षिणा येन कृता त्रैलोक्यपावनी ।।<br>
सप्तद्वीपासाब्धिशैला भूः परिक्रमितामुना ।। ६-५२ ।।<br>
<br>
धातुमृद्दारपाषाणलेख्याद्या मूर्तयोऽमलाः ।।<br>
शिवस्य वाच्युतस्यापि तासु संनिहितो हरिः ।। ६-५३ ।।<br>
<br>
तुलसीकाननं यत्र यत्र पह्मवनं द्विजा ।।<br>
पुराणपठनं यत्र यत्र संनिहितो हरिः ।। ६-५४ ।।<br>
<br>
पुराणसंहितावक्ता हरिरित्यभिधीयते ।।<br>
तद्भक्तिं कुर्वतां नॄणां गङ्गास्नानं दिने दिने ।। ६-५५ ।।<br>
<br>
पुराणश्रवणे भक्तिर्गङ्गास्नानसमा द्विज ।।<br>
तद्वक्तरि च या भक्तिः सा प्रयागोपमा स्मृता ।। ६-५६ ।।<br>
<br>
पुराणधर्मकथनैर्यः समुद्धरते जगत् ।।<br>
संसारसागरे मग्नं स हरिः परिकीर्तितः ।। ६-५७ ।।<br>
<br>
नास्ति गङ्गासमं तीर्थं नास्ति मातृसमो गुरुः ।।<br>
नास्ति विष्णुसमं दैवं नास्ति तत्त्वं गुरोः परम् ।। ६-५८ ।।<br>
<br>
वर्णानां ब्राह्मणः श्रेष्टस्तारकाणां यथा शशी ।।<br>
यथा पयोधिः सिन्धूनां तथा गङ्गा परा स्मृता ।। ६-५९ ।।<br>
<br>
नास्ति शान्तिसमो बन्धुर्नास्ति सत्यात्परं तपः ।।<br>
नास्ति मोक्षात्परो लाभो नास्ति गङ्गासमा नदी ।। ६-६० ।।<br>
<br>
गङ्गायाः परमं नाम पापारण्यदवानलः ।।<br>
भवव्याधिहरा गङ्गा तस्मात्सेव्या प्रयत्नतः ।। ६-६१ ।।<br>
<br>
गायत्री जाह्नवी चोभे सर्वपापहरे स्मृते ।।<br>
एतयोर्भक्तिहीनो यस्तं विद्यात्पतितं द्विज ।। ६-६२ ।।<br>
<br>
गायत्री छन्दसां माता माता लोकस्य जाह्नवी ।।<br>
उभे ते सर्वपापानां नाशकारणतां गते ।। ६-६३ ।।<br>
<br>
यस्य प्रसन्ना गायत्री तस्य गङ्गा प्रसीदति ।।<br>
विष्णुशक्तियुते ते द्वे समकामप्रसिद्धेदे ।। ६-६४ ।।<br>
<br>
धर्मार्थकामरूपाणां फलरुपे निरञ्जने ।।<br>
सर्वलोकानुग्रहार्थं प्रवर्तेते महोत्तमे ।। ६-६५ ।।<br>
<br>
अतीव दुर्ल्लभा नॄणां गायत्री जाह्नवी तथा ।।<br>
तथैव तुलसीभक्तिर्हरिभक्तिश्च सात्त्विकी ।। ६-६६ ।।<br>
<br>
अहो गङ्गा महाभागा स्मृता पापप्रणाशिनी ।।<br>
हरिलोकप्रदा दृष्टा पीता सारूप्यदायिनी ।।<br>
यत्र स्नाता नरा यान्ति विष्णोः पदमनुत्तमम् ।। ६-६७ ।।<br>
<br>
नारायणो जगद्धाता वासुदेवः सनातनः ।।<br>
गङ्गास्नानपराणां तु वाञ्छितार्थफलप्रदः ।। ६-६८ ।।<br>
<br>
गङ्गाजलकणेनापि यः सिक्तो मनुजोत्तमः ।।<br>
सर्वपापविनिर्मुक्तः प्रयाति परमं पदम् ।। ६-६९ ।।<br>
<br>
यद्बिन्दुसेवनादेव सगरान्वयसम्भवः ।।<br>
विसृज्य राक्षसं भावं संप्राप्तः परमं पदम् ।। ६-७० ।।<br>
<br>
इति श्रीबृहन्नारदीयपुराणे पूर्वभागे प्रथमपादे गङ्गामाहात्म्यं नाम षष्टोऽध्यायः ।। ६ ।।<br>
