सनातन उवाच ॥<br>
अथातः संप्रवक्ष्यामि त्रयोदश्या व्रतानि ते ॥<br>
यानि कृत्वा नरो भक्त्या सुभगो जायते भुवि ॥ १२२-१ ॥<br>
<br>
मधौ शुक्लत्रयोदश्यां मदनं चन्दनात्मकम् ॥<br>
कृत्वा संपूज्य यत्नेन वीजेयव्द्यजनेन च ॥ १२२-२ ॥<br>
<br>
ततः संक्षुधितः कामः पुत्रपौत्रविवर्द्धनः ॥<br>
अनंगपूजाप्यत्रोक्ता तां निबोध मुनीश्वर ॥ १२२-३ ॥<br>
<br>
सिन्दूररजनीरागैः फलकेऽनंगमालिखेत् ॥<br>
रतिप्रीतियुतं श्लक्ष्णं पुष्पचापेषुधारिणम् ॥ १२२-४ ॥<br>
<br>
कामदेवं वसन्तं च वाजिवक्त्रं वृषध्वजम् ॥<br>
मध्याह्ने पूजयेद्भक्त्या गंधस्रग्भूषणांशुकैः ॥ १२२-५ ॥<br>
<br>
क्षभ्यैर्नानाविधैस्चापि मन्त्रेणानेन नारद ॥<br>
नमो माराय कामाय कामदेवस्य मूर्त्तये ॥ १२२-६ ॥<br>
<br>
ब्रह्मविष्णुशिवेंद्राणां मनःभोभकराय वै ॥<br>
तत्तस्याग्रतो भक्त्या पूजयेदंगनापतिम् ॥ १२२-७ ॥<br>
<br>
वस्त्रमाल्याविभूषाद्यैः कामोऽयमिति चिंतयेत् ॥<br>
संपूज्य द्विजदांपत्यं गंधवस्त्रविभूषणैः ॥ १२२-८ ॥<br>
<br>
एवं यः कुरुते विप्र वर्षे वर्षे महोत्सवम् ॥<br>
वसंतसमये प्राप्ते हृष्टः पुष्टः सदैव सः ॥ १२२-९ ॥<br>
<br>
प्रतिमासं पूजयेद्वा यावद्वर्षं समाप्यते ॥<br>
मदनं हृद्भवं कामं मन्मथं च रतिप्रियम् ॥ १२२-१० ॥<br>
<br>
अनंगं चैव कंदर्पं पूजयेन्मकरध्वजम् ॥<br>
कुसुमायुधसंज्ञं च ततः पश्चान्मनोभवम् ॥ १२२-११ ॥<br>
<br>
विषमेषु तथा विप्र मालतीगप्रियमित्यपि ॥<br>
अजाया दानमप्युक्तं स्नात्वा नद्या विधानतः ॥ १२२-१२ ॥<br>
<br>
अजाः पयस्विनीर्दद्याद्दरिद्राय कुटुंबिने ॥<br>
भूयस्त्वनेन दानेन स लोके नैव जायते ॥ १२२-१३ ॥<br>
<br>
यदीयं शनिना युक्ता सा महावारुणी स्मृता ॥<br>
गंगायां यदि लभ्येत कोटिसूर्यग्रहाधिका ॥ १२२-१४ ॥<br>
<br>
शुभयोगः शतर्क्षं च शनौ कामे मधौ सिते ॥<br>
महामहेति विख्याता कुलकोटिविमुक्तिदा ॥ १२२-१५ ॥<br>
<br>
राधशुक्लत्रयोदश्यां कामदेवव्रतं स्मृतम् ॥<br>
तत्र गंधादिभिः कामं पूजयेदुपवासवान् ॥ १२२-१६ ॥<br>
<br>
प्रतिमासं ततः पश्चात्त्रयोदश्यां सिते दले ॥<br>
एवमेव व्रतं कार्यं वर्षांते गामलंकृताम् ॥ १२२-१७ ॥<br>
<br>
दद्याद्विप्राय सत्कृत्य व्रतसांगत्वसिद्धये ॥<br>
ज्येष्ठशुक्लत्रयोदश्यां दौर्भाग्यशमनं व्रतम् ॥ १२२-१८ ॥<br>
<br>
तत्र स्नात्वा नदीतोये पूजयेच्छुचिदेशजम् ॥<br>
श्वेतमंदारमर्कं वा करवीरं च रक्तकम् ॥ १२२-१९ ॥<br>
<br>
निरीक्ष्य गगने सूर्यं प्रार्थयेन्मंत्रतस्तदा ॥<br>
मंदारकरवीरार्का भवंतो भास्करांशजाः ॥ १२२-२० ॥<br>
<br>
पूजिता मम दौर्भाग्यं नाशयंतु नमोऽस्तु वः ॥<br>
इत्थं योऽर्चयते भक्त्या वर्षे वर्षे द्रुमत्रयम् ॥ १२२-२१ ॥<br>
<br>
नश्यते तस्य दौर्भाग्यं नात्र कार्या विचारणा ॥<br>
शुचिशुक्लत्रयोदश्यामेकभक्तं समाचरेत् ॥ १२२-२२ ॥<br>
<br>
पूजयित्वा जगन्नाथावुमामाहेश्वरी तनूः ॥<br>
हैम्यौ रौप्यौ च मृन्मप्यौ यथाशक्त्या विधाय च ॥ १२२-२३ ॥<br>
<br>
सिंहोक्षस्थे देवगृहे गोष्ठे ब्राह्मणवेश्मनि ॥<br>
स्थापयित्वा प्रतिष्ठाप्य दैवमंत्रेण नारद ॥ १२२-२४ ॥<br>
<br>
ततः पंचदिनं पूजा चैकभक्तं व्रतं तथा ॥<br>
तृतीयदिवसे प्रातः स्नात्वा संपूज्य तौ पुनः ॥ १२२-२५ ॥<br>
<br>
समर्पणीयौ विप्राय वेदवेदांगशालिने ॥<br>
वर्षे वर्षे ततः पश्चाद्विधेयं वर्षपंचकम् ॥ १२२-२६ ॥<br>
<br>
तदंते धेनुयुग्मेन सहितौ तौ प्रदापयेत् ॥<br>
इत्थं नरो वा नारी वा कृत्वा व्रतमिदं शुभम् ॥ १२२-२७ ॥<br>
<br>
नैव दांपत्यविच्छेदं लभते सप्तजन्मसु ॥<br>
नभः शुक्लत्रयोदश्यां रतिकामव्रतं शुभम् ॥ १२२-२८ ॥<br>
<br>
वैधव्यवारणं स्त्रीणां तथा संतानवर्धनम् ॥<br>
कृतोपवासा कन्यैव नारी वा द्विजसत्तम ॥ १२२-२९ ॥<br>
<br>
ताम्रे वा मृन्मये वापि सौवर्णे राजते तथा ॥<br>
रतिकामौ प्रविन्यस्य गंधाद्यैः सम्यगर्चयेत् ॥ १२२-३० ॥<br>
<br>
ततस्तु द्विजदांपत्यं चतुर्दश्यां निमंत्र्य च ॥<br>
सतकृत्य भोज्य प्रतिमे दद्यात्ताभ्यां सदक्षिणे ॥ १२२-३१ ॥<br>
<br>
एवं चतुर्दशाब्दं च कृत्वा व्रतमनुत्तमम् ॥<br>
धेनुयुग्मान्विते देये व्रतसंपूर्तिहेतवे ॥ १२२-३२ ॥<br>
<br>
भाद्रशुक्लत्रयोदश्यां गोत्रिरात्रव्रतं स्मृतम् ॥<br>
लक्ष्मीनारायणं कृत्वा सौवर्णं वापि राजतम् ॥ १२२-३३ ॥<br>
<br>
पंचामृतेन संस्नाप्य मण्डलेऽष्टदले शुभे ॥<br>
पीठे विन्यस्य वस्त्राढ्यं गंधाद्यैः परिपूजयेत् ॥ १२२-३४ ॥<br>
<br>
आरार्तिकं ततः कृत्वा दद्यात्सान्नोदकं घटम् ॥<br>
एवं दिनत्रयं कृत्वा व्रतांते मासमर्च्य च ॥ १२२-३५ ॥<br>
<br>
सम्यगर्थं च संपाद्य दद्यान्मंत्रेण नारद ॥<br>
पंचगावः समुत्पन्ना मथ्यमाने महोदधौ ॥ १२२-३६ ॥<br>
<br>
तासां मध्ये तु या नंदा तस्यै धेन्वै नमो नमः ॥<br>
प्रदक्षिणीकृत्य ततो दद्याद्विप्राय मंत्रतः ॥ १२२-३७ ॥<br>
<br>
गावो ममाग्रतः सन्तु गावो मे संतु पृष्ठतः ॥<br>
गावो मे पार्श्वतः संतु गवां मध्ये वसाम्यहम् ॥ १२२-३८ ॥<br>
<br>
ततश्च द्विजदांपत्यं सम्यगभ्यर्च्य भोजयेत् ॥<br>
लक्ष्मीनारायणं तस्मै सत्कृत्य प्रतिपादयेत् ॥ १२२-३९ ॥<br>
<br>
अश्वमेधसहस्राणि राजसूयशतानि च ॥<br>
कृत्वा यत्फलमाप्नोति गोत्रिरात्रव्रताच्च तत् ॥ १२२-४० ॥<br>
<br>
इषे शुक्लत्रयोदश्यां त्रिरात्रशोककव्रतम् ॥<br>
हैमं ह्यशोकं निर्माय पूजयित्वा विधानतः ॥ १२२-४१ ॥<br>
<br>
उपवासपरा नारी नित्यं कुर्यात्प्रदक्षिणाः ॥<br>
अष्टोत्तरशतं विप्र मंत्रेणानेन सादरम् ॥ १२२-४२ ॥<br>
<br>
हरेण निर्मितः पूर्वं त्वमशोक कृपालुना ॥<br>
लोकोपकारकरणस्तत्प्रसीद शिवप्रिय ॥ १२२-४३ ॥<br>
<br>
ततस्तृतीये दिवसे वृक्षे तस्मिन्वृषध्वजम् ॥<br>
समभ्यर्च्य विधानेन द्विजं संभोज्य दापयेत् ॥ १२२-४४ ॥<br>
<br>
एवं कृतव्रता नारी वैधव्यं नाप्नुयात्क्वचित् ॥<br>
पुत्रपौत्रादि सहिता भर्तुश्च स्यात्सुवल्लभा ॥ १२२-४५ ॥<br>
<br>
ऊर्ज्जकृष्णत्रयोदश्यामेकभक्तः समाहितः ॥<br>
प्रदोषे तैलदीपं तु प्रज्वाल्याभ्यर्च्य यत्नतः ॥ १२२-४६ ॥<br>
<br>
गृहद्वारे बहिर्दद्याद्यमो मे प्रीयतामिति ॥<br>
एवं कृते तु विप्रेंद्र यमपीडा न जायते ॥ १२२-४७ ॥<br>
<br>
ऊर्ज्शुक्लत्रयोदश्यामेकभोजी द्विजोत्तम ॥<br>
पुनः स्नात्वा प्रदोषे तु वाग्यतः सुसमाहितः ॥ १२२-४८ ॥<br>
<br>
प्रदीपानां सहस्रेण शतेनाप्यथवा द्विज ॥<br>
प्रदीपयेच्छिवं वापि द्वात्रिंशद्दीपमालया ॥ १२२-४९ ॥<br>
<br>
घृतेन दीपयेद्द्वीपान्गंधाद्यैः पूजयेच्छिवम् ॥<br>
फलैर्नानाविधैश्चैव नैवेद्यैरपि नारद ॥ १२२-५० ॥<br>
<br>
ततः स्तुवीत देवेशं शिवं नाम्नां शतेन च ॥<br>
तानि नामानि कीर्त्यंते सर्वाभीष्टप्रदानि वै ॥ १२२-५१ ॥<br>
<br>
नमो रुद्राय भीमाय नीलकंठाय वेधसे ॥<br>
कपर्द्दिने सुरेशाय व्योमकेशाय वै नमः ॥ १२२-५२ ॥<br>
<br>
वृषध्वजाय सोमाय सोमनाथाय वै नमः ॥<br>
दिगंबराय भृंगाय उमाकांताय वर्द्धिने ॥ १२२-५३ ॥<br>
<br>
तपोमयाय व्याप्ताय शिपिविष्याय वै नमः ॥<br>
व्यालप्रियाय व्यालाय व्यालानां पतये नमः ॥ १२२-५४ ॥<br>
<br>
महीधराय व्योमाय पशूनां पतये नमः ॥<br>
त्रिपुरघ्नाय सिंहाय शार्दूलायार्षभाय च ॥ १२२-५५ ॥<br>
<br>
मिताय मितनाथाय सिद्धाय परमेष्ठिने ॥<br>
वेदगीताय गुप्ताय वेदगुह्याय वै नमः ॥ १२२-५६ ॥<br>
<br>
दीर्घाय दीर्घरूपाय दीर्घार्थाय महीयसे ॥<br>
नमो जगत्प्रतिष्ठाय व्योमरूपाय वै नमः ॥ १२२-५७ ॥<br>
<br>
कल्याणाय विशिष्याय शिष्टाय परमात्मने ॥<br>
गजकृत्ति धरायाथ अंधकासुरभेदिने ॥ १२२-५८ ॥<br>
<br>
नीललोहितशुक्लाय चडमुंडप्रियाय च ॥<br>
भक्तिप्रियाय देवाय यज्ञांतायाव्ययाय च ॥ १२२-५९ ॥<br>
<br>
महेशाय नमस्तुभ्यं महादेवहराय च ॥<br>
त्रिनेत्राय त्रिवेदाय वेदांगाय नमो नमः ॥ १२२-६० ॥<br>
<br>
अर्थायार्थस्वरूपाय परमार्थाय वै नमः ॥<br>
विश्वरूपाय विश्वाय विश्वनाथाय वै नमः ॥ १२२-६१ ॥<br>
<br>
शंकराय च कालाय कालावयवरूपिणे ॥<br>
अरूपाय विरूपाय सूक्ष्मसूक्ष्माय वै नमः ॥ १२२-६२ ॥<br>
<br>
श्मशानवासिने तुभ्यं नमस्ते कृत्तिवाससे ॥<br>
शशांकशेखरायाथ रुद्रभूमिश्रिताय च ॥ १२२-६३ ॥<br>
<br>
दुर्गाय दुर्गपाराय दुर्गावयवसाक्षिणे ॥<br>
लिंगरूपाय लिंगाय लिंगानपतये नमः ॥ १२२-६४ ॥<br>
<br>
नमः प्रभावरूपाय प्रभावार्थाय वै नमः ॥ १२२-६५ ॥<br>
<br>
नमो नमः कारणकारणाय ते मृत्युंजयायात्मभवस्वरूपिणे ॥<br>
त्रियंबकाय शितिकंठभार्गिणे गौरीयुजे मंगलहेतवे नमः ॥ १२२-६६ ॥<br>
<br>
नाम्नां शतमिदं विप्र पिनाकिगुणकीर्तनम् ॥<br>
पठित्वा दक्षिणीकृत्य प्रायान्निजनिकेतनम् ॥ १२२-६७ ॥<br>
<br>
एवं कृत्वा व्रतं विप्र महादेवप्रसादतः ॥<br>
भुक्त्वेह भोगानखिलानंते शिवपदं लभेत् ॥ १२२-६८ ॥<br>
<br>
मार्गशुक्लत्रयोदश्यां योऽनंगं विधिना यजेत् ॥<br>
त्रिकालमेककालं वा शिवसंगमसंभवम् ॥ १२२-६९ ॥<br>
<br>
गन्धाद्यैरुपचारैस्तु पूजयित्वा विधानतः ॥<br>
घटे मंगलपट्टे वा भोजयेद्द्विजदंपती ॥ १२२-७० ॥<br>
<br>
ततश्च दक्षिणां दत्वा स्वयमेकाशनं चरेत् ॥<br>
एवं कृते तु विधिवद्व्रती सौभाग्यभाजनः ॥ १२२-७१ ॥<br>
<br>
जायते भुवि विप्रेन्द्र महादेवप्रसादतः ॥ १२२-७१ ॥<br>
<br>
पौषशुक्लत्रयोदश्यां समभ्यर्च्याच्युतं हरिम् ॥<br>
घृतपात्रं द्विजेन्द्राय प्रदद्यात्सर्वसिद्धये ॥ १२२-७२ ॥<br>
<br>
माघशुक्लत्रयोदश्यां समारभ्य दिनत्रयम् ॥<br>
माघस्नानव्रतं विप्र नानाकामफलावहम् ॥ १२२-७३ ॥<br>
<br>
प्रयागे माघमासे तु त्र्यहं स्नातस्य यत्फलम् ॥<br>
नाश्वमेघसहस्रेण तत्फलं लभते भुवि ॥ १२२-७४ ॥<br>
<br>
तत्र स्नानं जपो होमो दानं चानंत्यमश्नुते ॥<br>
फाल्गुने तु सिते पक्षे त्रयोदश्यामुपोषितः ॥ १२२-७५ ॥<br>
<br>
नमस्कृत्य जगन्नाथं प्रारंभे धनदव्रतम् ॥<br>
महाराजं यक्षपतिं गंधाद्यैरुपचारकैः ॥ १२२-७६ ॥<br>
<br>
लिखितं वर्णकैः पट्टे पूजयेद्भक्तिभावतः ॥<br>
एवं शुक्लत्रयोदश्यां प्रतिमासं द्विजोत्तम ॥ १२२-७७ ॥<br>
<br>
संपूजयेत्सोपवासश्चैकभुक्तो भवेन्नरः ॥<br>
ततो व्रतांते तु पुनः सौवर्णं धननायकम् ॥ १२२-७८ ॥<br>
<br>
विधाय निधिभिः सार्द्धं सौवर्णाभिर्द्विजोत्तम ॥<br>
उपचारैः षोडशभिः स्नानैः पंचामृतादिभिः ॥ १२२-७९ ॥<br>
<br>
नैवेद्यैर्विविधैर्भक्त्या पूजयेत्तु समाहितः ॥<br>
ततो धेनुमलंकृत्य वस्त्रस्रग्गंधभूषणैः ॥ १२२-८० ॥<br>
<br>
सवत्सां दापयेद्विप्र सम्यग्वेदविदे शुभाम् ॥<br>
संभोज्य विप्रान्मिष्टान्नैर्द्वादशाथ त्रयोदश ॥ १२२-८१ ॥<br>
<br>
गुरुं समर्च्य वस्त्राद्यैः प्रतिमां तां निवेदयेत् ॥<br>
द्विजेभ्यो दक्षणां शक्त्या दत्वा नत्वा विसृज्य च ॥ १२२-८२ ॥<br>
<br>
स्वयं भुंजीत मतिमानिष्टैः सह समाहितः ॥<br>
एवं कृते व्रते विप्र निर्धनः प्राप्य वैभवम् ॥ १२२-८३ ॥<br>
<br>
मोदते भुवि विख्यातो राजराज इवापरः ॥ १२२-८४ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने द्वादशमासस्थितत्रयोदशीव्रतकथनं नाम द्वाविंशदधिकशततमोऽध्यायः ॥ १२२ ॥
