सनातन उवाच ॥<br>
श्रृणु विप्र प्रवक्ष्यामि पंचम्यास्ते व्रतान्यहम् ॥<br>
यानि भक्त्या समास्थाय सर्वान्कामानवाप्नुयात् ॥ ११४-१ ॥<br>
<br>
प्रोक्ता मत्स्यजयंती तु पंचमी मधुशुक्लगा ॥<br>
अस्यां मत्स्यावतारार्चा भक्तैः कार्या महोत्सवा ॥ ११४-२ ॥<br>
<br>
श्रीपंचमीति चैषोक्ता तत्र कार्यं श्रियोऽर्चनम् ॥<br>
गंधाद्यैरुपचारैस्तु नैवेद्यैः पायसादिभिः ॥ ११४-३ ॥<br>
<br>
यो लक्ष्मीं पूजयेच्चात्र तं वै लक्ष्मीर्न मुंचति ॥<br>
पृथ्वीव्रतं तथा चांद्रं हयग्रीवव्रतं तथा ॥ ११४-४ ॥<br>
<br>
कार्यं तत्तद्विधानेन तत्तत्सिद्धिमभीप्सुभिः ॥<br>
अथ वैशाखपंचम्यां शेषं चाभ्यर्च्य मानवः ॥ ११४-५ ॥<br>
<br>
सर्वैर्नागगणैर्युक्तमभीष्टं लभते फलम् ॥<br>
तथा ज्येष्ठस्य पंचम्यां पितॄनभ्यर्चयेत्सुधीः ॥ ११४-६ ॥<br>
<br>
सर्वकामफलावाप्तिर्भवेद्वै विप्रभोजनैः ॥<br>
अथाषाढस्य पंचम्यां वायुं सर्वगतं मुने ॥ ११४-७ ॥<br>
<br>
ग्रामाद्बहिर्विनिर्गत्य धरोपस्थे समास्तितः ॥<br>
ध्वजं च पंचवर्णं तु वंशदंडाग्रसंस्थितम् ॥ ११४-८ ॥<br>
<br>
समुच्छ्रितं निदध्यात्तु कल्पिताब्जे तु मध्यतः ॥<br>
ततस्तन्मूलदेशे तु दिक्षु सर्वासु नारद ॥ ११४-९ ॥<br>
<br>
लोकपालान्समभ्यर्च्य कुर्याद्वायुपरीक्षणम् ॥<br>
प्रथमादिषु यामेषु यो यो वायुः प्रवर्तते ॥ ११४-१० ॥<br>
<br>
तस्मै तस्मै दिगीशाय पूजां सम्यक् प्रकल्पयेत् ॥<br>
एवं स्थित्वा निराहारस्तत्र यामचतुष्टयम् ॥ ११४-११ ॥<br>
<br>
सायमागत्य गेहं स्वं भुक्त्वा स्वल्पं समाहितः ॥<br>
लोकपालान्नमस्कृत्य स्वप्याद्भूमितले शुचौ ॥ ११४-१२ ॥<br>
<br>
यः स्वप्नो जायते तस्यां रात्रौ यामे चतुर्थके ॥<br>
स एव भविता नूनं स्वप्न इत्याह वै शिवः ॥ ११४-१३ ॥<br>
<br>
अशुभे तु समुत्पन्ने शिवपूजापरायणः ॥<br>
सोपवासो नयेदष्टयामं तद्दिनमेव वा ॥ ११४-१४ ॥<br>
<br>
भोजयित्वा द्विजानष्टौ ततः शुभफलं लभेत् ॥<br>
व्रतमेतत्समुदितं शुभाशुभनिदर्शनम् ॥ ११४-१५ ॥<br>
<br>
नृणां सौभाग्यजनकमिह लोके परत्र च ॥<br>
श्रावणे कृष्णपंचम्यां व्रतं ह्यन्नसमृद्धिदम् ॥ ११४-१६ ॥<br>
<br>
चतुर्थ्यां दिनशेषे तु सर्वाण्यन्नानि नारद ॥<br>
पृथक् पात्रेषु संस्थाप्य जलैराप्लावयेत्सुधीः ॥ ११४-१७ ॥<br>
<br>
ततो पात्रांतरे तत्तु निष्कास्यांबु निधापयेत् ॥<br>
प्रातर्भानौ समुदिते पितॄंश्चैव तथा ऋषीन् ॥ ११४-१८ ॥<br>
<br>
देवांश्चाभ्यर्च्य सुस्नातं कृत्वा नैवेद्यमग्रतः ॥<br>
तदन्नं याचकेभ्यस्तु प्रयच्छेत्प्रीतमानसः ॥ ११४-१९ ॥<br>
<br>
सर्वं दिनं क्षिपेदेवं प्रदोषे तु शिवालये ॥<br>
गत्वा संपूजयेद्देवं लिंगरूपिणमीश्वरम् ॥ ११४-२० ॥<br>
<br>
गंधपुष्पादिभिः सम्यक्पूजयित्वा महेश्वरम् ॥<br>
जपेत्पञ्चाक्षरी विद्यां शतं चापि सहस्रकम् ॥ ११४-२१ ॥<br>
<br>
जपं निवेद्य देवाय भवाय भवरूपिणे ॥<br>
स्तुत्वा सर्वैर्वौदिकैश्च पौराणैश्चाप्यनाकुलः ॥ ११४-२२ ॥<br>
<br>
प्रार्थयेद्देवमीशानं शश्वत्सर्वान्नसिद्धये ॥<br>
शारदीयानि चान्नानि तथा वासंतिकान्यपि ॥ ११४-२३ ॥<br>
<br>
यानि स्युस्तैः समृद्धोऽहं भूयां जन्मनि जन्मनि ॥<br>
एवं संप्रार्थ्य देवेशं गृहमागत्य वै स्वकम् ॥ ११४-२४ ॥<br>
<br>
दत्वान्नं ब्राह्मणादिभ्यः पक्वं भुञ्जीत वाग्यतः ॥<br>
एतदन्नव्रतं विप्र विधिनाऽऽचरितं नृभिः ॥ ११४-२५ ॥<br>
<br>
सर्वान्नसंपज्जनकं परलोके गतिप्रदम् ॥<br>
श्रावणे शुक्लपञ्चजम्यां नृभिरास्तिक्यतत्परैः ॥ ११४-२६ ॥<br>
<br>
द्वारस्योभयतो लेख्या गोमयेन विषोल्बणाः ॥<br>
गंधाद्यैः पूजयेत्तांश्च तथेंद्राणीमनंतरम् ॥ ११४-२७ ॥<br>
<br>
संपूज्य स्वर्णरूप्यादिदध्यक्षतकुशांबुभिः ॥<br>
गन्धैः पुष्पैस्तथा धूपैर्दीपैर्नैवेद्यसंचयैः ॥ ११४-२८ ॥<br>
<br>
ततः प्रदक्षिणीकृत्य तद्द्रव्यं संप्रणम्य च ॥<br>
संप्रार्थ्य भक्तिभावेन विप्राग्र्येषु समर्पयेत् ॥ ११४-२९ ॥<br>
<br>
यदिदं स्वर्णरौप्यादि द्रव्यं वै विप्रसात्कृतम् ॥<br>
तदनंतफलं भूयान्मम जन्मनि जन्मनि ॥ ११४-३० ॥<br>
<br>
इत्येवं ददतो द्रव्यं भक्तिभावेन नारद ॥<br>
प्रसन्नः स्याद्धनाध्यक्षः स्वर्णादिकसमृद्धिदः ॥ ११४-३१ ॥<br>
<br>
एतद्व्रतं नरः कृत्वा विप्रान्संभोज्य भक्तितः ॥<br>
पश्चात्स्वयं च भुञ्जीत दारापत्यसुहृद्दृतः ॥ ११४-३२ ॥<br>
<br>
भाद्रे तु कृष्णपंचम्यां नागान् क्षीरेण तर्पयेत् ॥ ११४-३३ ॥<br>
<br>
यस्तस्याऽऽसप्तमं यावत्कुलं सर्पात्सुनिर्भयम् ॥<br>
भाद्रस्य शुक्लपंचम्यां पूजयेदृषिसत्तमान् ॥ ११४-३४ ॥<br>
<br>
प्रातर्नद्यादिके स्नात्वा कृत्वा नित्यमतंद्रितः ॥<br>
गृहमागत्य यत्नेन वेदिकां कारयेन्मृदा ॥ ११४-३५ ॥<br>
<br>
गोमयेनोपलिप्याथ कृत्वा पुष्पोपशोभिताम् ॥<br>
तत्रास्तीर्य कुशान्विप्रऋषीन्सप्त समर्चयेत् ॥ ११४-३६ ॥<br>
<br>
गन्धैश्च विविधैः पुष्पैर्धूपैर्दीपैः सुशोभनेः ॥<br>
कश्यपोऽत्रिर्भरद्वाजौ विश्वामित्रोऽथ गौतमः ॥ ११४-३७ ॥<br>
<br>
जमदग्निर्वसिष्ठश्च सप्तैते ऋषयः स्मृताः ॥<br>
एतैभ्योऽघ्य च विधिवत्कल्पयित्वा प्रदाय च ॥ ११४-३८ ॥<br>
<br>
नैवेद्यं विपचेद्वीमान्श्यामाकाद्यैरकृष्टकैः ॥<br>
तन्निवेद्य विसृज्येमान्स्वयं चाद्यात्तदेव हि ॥ ११४-३९ ॥<br>
<br>
अनेन विधिना सप्त वर्षाणि प्रतिवत्सरम् ॥<br>
कृत्वा व्रतांते वरयेदाचार्यान् सप्त वैदिकान् ॥ ११४-४० ॥<br>
<br>
प्रतिमाः सप्तकुर्वींत सुवर्णेन स्वशक्तितः ॥<br>
जटिलाः साक्षसूत्राश्च कमण्डलुसमन्विताः ॥ ११४-४१ ॥<br>
<br>
संस्थाप्य कलशेष्वेतांस्ताम्रेषु मृन्मयेषु वा ॥<br>
स्नापयेद्विधिवद्भक्त्या पृथक्पंचामृतैरपि ॥ ११४-४२ ॥<br>
<br>
उपचारैः षोडशभिस्ततः संपूज्य भक्तितः ॥<br>
अर्घ्यं दत्वा ततो होमं तिलव्रीहियवादिभिः ॥ ११४-४३ ॥<br>
`<br>
सहस्तोमा'इति ऋखा नामनन्त्रैस्तु वा पृथक् ॥<br>
पुण्यैर्मन्त्रैस्तथैवान्यैर्हुत्वा पूर्णाहुतिं चरेत् ॥ ११४-४४ ॥<br>
<br>
ततस्तु सप्त गा दद्याद्वस्त्रालंकारसंयुताः ॥<br>
आचार्यं पूजयेज्जैव वस्त्रालंकारभूषणैः ॥ ११४-४५ ॥<br>
<br>
अनुज्ञया गुरोः पश्चान्मूर्तीर्विप्रेषु चार्पयेत् ॥<br>
भोजयित्वा तु तान्भक्त्या प्रणिपत्य विसर्जयेत् ॥ ११४-४६ ॥<br>
<br>
ततश्चेष्टैः सहासीनः स्वयं ब्राह्मणशेषितम् ॥<br>
भुंक्त्वा वै षड्रसोपेतं प्रमुद्यात्सह बंधुभिः ॥ ११४-४७ ॥<br>
<br>
एतत्कृत्वा व्रतं गांगं भोगान्भुक्त्वाथ वाञ्छितान् ॥<br>
सप्तर्षीणां प्रसादेन विमानवरगो भवेत् ॥ ११४-४८ ॥<br>
<br>
आश्विने शुक्लपञ्चम्यामुपांगललिताव्रतम् ॥ ११४-४९ ॥<br>
<br>
तस्याः स्वर्णमयीं मूर्तिं शक्त्या निर्माय नारद ॥<br>
उपचारैः षोडशभिः पूजयेत्तां विधानतः ॥ ११४-५० ॥<br>
<br>
पक्वान्नं फलसंयुक्तं सघृतं दक्षिणान्वितम् ॥<br>
द्विजवर्याय दातव्यं व्रतसंपूर्तिहेतवे ॥ ११४-५१ ॥<br>
<br>
"सवाहना शक्तियुता वरदा पूजिता मया ॥<br>
मातर्मामनुगृह्याथ गम्यतां निजमंदिरम् ॥" ११४-५२ ॥<br>
<br>
कार्तिके शुक्लपंचम्यां जयाव्रतमनुत्तमम् ॥<br>
कर्तव्यं पापनाशाय श्रद्धया द्विजसत्तम ॥ ११४-५३ ॥<br>
<br>
पूजयित्वा जयां विप्र यथाविधि समाहितः ॥<br>
उपचारैः षोडशभिस्ततः शुचिरलंकृतः ॥ ११४-५४ ॥<br>
<br>
विप्रैकं भोजयेच्चापि तस्मै दत्त्वा च दक्षिणाम् ॥<br>
विसर्जयेत्ततः पश्चात्स्वयं भुञ्जीत वाग्यतः ॥ ११४-५५ ॥<br>
<br>
यस्तु वै भक्तिसंयुक्तः स्नानं कुर्य्याज्जयादिने ॥<br>
नश्यन्ति तस्य पापानि सिंहाक्रांता मृगा यथा ॥ ११४-५६ ॥<br>
<br>
यदश्वमेधावभृथे फलं स्नानेन कीर्तितम् ॥<br>
तत्फलं प्राप्यते विप्रस्नानेनापि जयादिने ॥ ११४-५७ ॥<br>
<br>
अपुत्रो लभते पुत्रं वंध्या गभ च विंदति ॥<br>
रोगी रोगात्प्रमुच्येत बद्धो मुच्येत बंधनात् ॥ ११४-५८ ॥<br>
<br>
मार्गशुक्ले च पञ्चम्यां नागानिष्ट्वा विधानतः ॥<br>
नागेभ्यो ह्यभयं लब्ध्वा मोदते सह बांधवैः ॥ ११४-५९ ॥<br>
<br>
पौषेऽपि शुक्लपञ्चम्यां सम्पूज्य मधुसूदनम् ॥<br>
लभते बाञ्छितान्कामान्नात्र कार्या विचारणा ॥ ११४-६० ॥<br>
<br>
पंचम्यां प्रतिमासे तु शुक्ले कृष्णे च नारद ॥<br>
पितॄणां पूजनं शस्तं नागानां चापि सर्वथा ॥ ११४-६१ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थपञ्चमीव्रतनिरूपणं नाम चतुर्दशाधिकशततमोऽध्यायः ॥ ११४ ॥
