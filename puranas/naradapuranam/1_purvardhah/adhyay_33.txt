नारद उवाच ।।<br>
भगवन्सर्वमाख्यातं यत्पृष्टं विदुषा त्वया ।।<br>
संसारपाशबद्धानां दुःखानि सुबहूनि च ।। ३३-१ ।।<br>
<br>
अस्य संसारपाशस्य च्छेदकः कतमः स्मृतः ।।<br>
येनोपायेन मोक्षः स्यात्तन्मे ब्रूहि तपोधन ।। ३३-२ ।।<br>
<br>
प्राणिभिः कर्मजालानि क्रियंते प्रत्यहं भृशम् ।।<br>
भुज्यंते च मुनिश्रेष्ठ तेषां नाशः कथं भवेत् ।। ३३-३ ।।<br>
<br>
कर्मणा देहमाप्नोति देही कामेन बध्यते ।।<br>
कामाल्लोभाभिभूतः स्याल्लोभात्क्रोधपरायणाः ।। ३३-४ ।।<br>
<br>
क्रोधाञ्च धर्मनाशः स्याद्धर्मनाशान्मतिभ्रमः ।।<br>
प्रनष्टबुद्धिर्मनुजः पुनः पापं करोति च ।। ३३-५ ।।<br>
<br>
तस्माद्देहं पापमूलं पापकर्मरतं तथा ।।<br>
यथा देहभ्रमत्यक्त्वा मोक्षभाक्स्यात्तथा वद ।। ३३-६ ।।<br>
<br>
सनक उवाच ।।<br>
साधु साधु महाप्राज्ञ मतिस्ते विमलोर्जिता ।।<br>
यस्मात्संसारदुःखान्नो मोक्षोपायमभीप्ससि ।। ३३-७ ।।<br>
<br>
यस्याज्ञया जगत्सर्वं ब्रह्म्ना सृजति सुव्रत ।।<br>
हरिश्च पालको रुद्रो नाशकः स हि मोक्षदः ।। ३३-८ ।।<br>
<br>
अहमादिविशेषांता जातायस्य प्रभावतगः ।।<br>
तं विद्यान्मोक्षदं विष्णुं नारायणमनामयम् ।। ३३-९ ।।<br>
<br>
यस्याभिन्नमिदं सर्वं यच्चेंगद्यञ्च नेंगति ।।<br>
तमुग्रमजरं देवं ध्यात्वा दुःखात्प्रमुच्यते ।। ३३-१० ।।<br>
<br>
अविकारमजं शुद्धं स्वप्रकाशं निरंजनम् ।।<br>
ज्ञानरुपं सदानंदं प्राहुर्वैमोक्षसाधनम् ।। ३३-११ ।।<br>
<br>
यस्यावताररुपाणि ब्रह्माद्या देवतागणाः ।।<br>
समर्चयंति तं विद्याच्छाश्वतस्थानदं हरिम् ।। ३३-१२ ।।<br>
<br>
जितप्राणा जिताहाराः सदा ध्यानपरायणाः ।।<br>
हृदि पश्यंति यं सत्यं तं जामीहि सुखावहम् ।। ३३-१३ ।।<br>
<br>
निर्गुणोऽपि गुणाधारो लोकानुग्रहरुपधृक् ।।<br>
आकाशमध्यगः पूर्णस्तं प्राहुर्मोक्षदं नृणाम् ।। ३३-१४ ।।<br>
<br>
अध्यक्षः सर्वकार्याणां देहिनो हृदये स्थितः ।।<br>
अनूपमोऽखिलाधारस्तां देवं शरणं व्रजेत् ।। ३३-१५ ।।<br>
<br>
सर्वं संगृह्य कल्पांते शेते यस्तु जले स्वयम् ।।<br>
तं प्राहुर्मोक्षदं विष्णुं मुनयस्तत्त्वदर्शिनः ।। ३३-१६ ।।<br>
<br>
वेदार्थविद्भिः कर्मज्ञैरिज्यते विविधैर्मखैः ।।<br>
स एव कर्मफलदो मोक्षदोऽकामकर्मणाम् ।। ३३-१७ ।।<br>
<br>
हव्यकव्यादिदानेषु देवतापितृरूपधृक् ।।<br>
भुंक्ते य ईश्वरोऽव्यक्तस्तं प्राहुर्मोक्षदं प्रभुम् ।। ३३-१८ ।।<br>
<br>
ध्यातः प्रणमितो वापि पूजितो वापि भक्तितः ।।<br>
ददाति शाश्वतं स्थानं तं दयालुं समर्चयेत् ।। ३३-१९ ।।<br>
<br>
आधारः सर्वभूतानांमेको यः पुरुषः परः ।।<br>
जरामरणनिर्मुक्तो मोक्षदः सोऽव्ययो हरिः ।। ३३-२० ।।<br>
<br>
संपूज्य यस्य पादाब्जं देहिनोऽपि मुनीश्वर ।।<br>
अमृतत्वं भजंत्याशु तं विदुः पुरुषोत्तमम् ।। ३३-२१ ।।<br>
<br>
आनन्दमजरं ब्रह्म परं ज्योतिः सनातनम् ।।<br>
परात्परतरं यञ्च तद्विष्णोः परमं पदम् ।। ३३-२२ ।।<br>
<br>
अद्वयं निगुणं नित्यमद्वितीयमनौपमम् ।।<br>
परिपूर्णं ज्ञानमयं विदुर्मोक्षप्रताधकम् ।। ३३-२३ ।।<br>
<br>
एवंभूतं परं वस्तु योगमार्गविधानतः ।।<br>
य उपास्ते सदा योगी स याति परमं पदम् ।। ३३-२४ ।।<br>
<br>
परसर्वसंगपरित्यागी शमादिगुणसंयुतः ।।<br>
कामर्द्यैवर्जितोयोगी लभते परमं पदम् ।। ३३-२५ ।।<br>
<br>
नारद उवाच ।।<br>
कर्मणा केन योगस्य सिद्धिर्भवति योगिनाम् ।।<br>
तदुपायं यथातत्त्वं ब्रूहि मे वदतां वर ।। ३३-२६ ।।<br>
<br>
सनक उवाच ।।<br>
ज्ञानलभ्यं परं मोक्षं प्राहुस्तत्त्वार्थचिंतकाः ।।<br>
यज्ज्ञानं भक्तिमूलं च भक्तिः कर्मवतां तथा ।। ३३-२७ ।।<br>
<br>
दानानि यज्ञा विविधास्तीर्थयात्रादयः कृताः ।।<br>
येन जन्मसहस्त्रेषु तस्य भक्तिर्भवेद्धरौ ।। ३३-२८ ।।<br>
<br>
अक्षयः परमो धर्मो भक्तिलेशेन जायते ।।<br>
श्रद्धया परया चैव सर्वं पापं प्रणश्यति ।। ३३-२९ ।।<br>
<br>
सर्वपापेषु नष्टेषु बुद्धिर्भवति निर्मला ।।<br>
सैव बुद्धिः समाख्याता ज्ञानशब्देन सूरिभिः ।। ३३-३० ।।<br>
<br>
ज्ञानं च मोक्षदं प्राहुस्तज्ज्ञानं योगिनां भवेत् ।।<br>
योगस्तु द्विविधः प्रोक्तः कर्मज्ञानप्रभेदतः ।। ३३-३१ ।।<br>
<br>
क्रियायोगं विना नॄणां ज्ञानयोगो न सिध्यति ।।<br>
क्रियायोगरतस्तस्माच्छ्रद्धया हरिमर्चयेत् ।। ३३-३२ ।।<br>
<br>
द्विजभूम्यग्निसूर्याम्बुधातुहृञ्चित्रसंज्ञिताः ।।<br>
प्रतिमाः केशवस्यैता पूज्य एतासु भक्तितः ।। ३३-३३ ।।<br>
<br>
कर्मणा मनसा वाचा परिपीडापराङ्मुखः ।।<br>
तस्मात्सर्वगतं विष्णुं पूजयेद्भक्तिसंयुतः ।। ३३-३४ ।।<br>
<br>
अहिंसा सत्यमक्रोधो ब्रह्मचर्यापरिग्रहौ ।।<br>
अनीर्ष्या च दया चैव योगयोरूभयोः समाः ।। ३३-३५ ।।<br>
<br>
चराचरात्मकं विश्वं विष्णुरेव सनातनः ।।<br>
इति निश्चित्य मनसा योगद्वितयमभ्यसेत् ।। ३३-३६ ।।<br>
<br>
आत्मवत्सर्वभूतानि ये मन्यंते मनीषिणः ।।<br>
ते जानंति परं भावं देवदेवस्य चक्रिणः ।। ३३-३७ ।।<br>
<br>
यदि क्रोधादिदुष्टात्मा पूजाध्यानपरो भवेत् ।।<br>
न तस्य तुष्यते विष्णुर्यतो धर्मपतिः स्मृतः ।। ३३-३८ ।।<br>
<br>
यदि कामादिदुष्टात्मा देव पूजापरो भवेत् ।।<br>
दंभाचारः स विज्ञेयः सर्वपातकिभिः समः ।। ३३-३९ ।।<br>
<br>
तपः पूजाध्यानपरोयस्त्वसूयारतो भवेत् ।।<br>
तत्तपः सा च पूजा च तद्ध्यानं हि निरर्थकम् ।। ३३-४० ।।<br>
<br>
तस्मात्सर्वात्मकं विष्णुं शमादिगुणतत्परः ।।<br>
मुक्तयर्थमर्चयेत्सम्यक् क्रियायोगपरो नरः ।। ३३-४१ ।।<br>
<br>
कर्मणा मनसा वाचा सर्वलोकहिते रतः ।।<br>
समर्चयति देवेशं क्रियायोगः स उच्यते ।। ३३-४२ ।।<br>
<br>
नारायणं जगद्योनिं सर्वांतयर्यामिणं हरिम् ।।<br>
स्तोत्राद्यैः स्तौति यो विष्णुं कर्मयोगी स उच्यते ।। ३३-४३ ।।<br>
<br>
उपवासादिभिश्चैव पुराणश्रवणादिभिः ।।<br>
पुष्पाद्यैश्चार्चनं विष्णोः क्रियायोग उदाहृतः ।। ३३-४४ ।।<br>
<br>
एवं भक्तिमतां विष्णौ क्रियायोगरतात्मनाम् ।।<br>
सर्वपापानि नश्यंति पूर्वजन्मार्जितानि वै ।। ३३-४५ ।।<br>
<br>
पापक्षयाच्छुद्वमतिर्वांछति ज्ञानमुत्तमम् ।।<br>
ज्ञानं हि मोक्षदं ज्ञेयं तदुपायं वदामि ते ।। ३३-४६ ।।<br>
<br>
चराचरात्मके लोके नित्यं चानित्यमेव च ।।<br>
सम्यग् विचारयेद्धीमान्सद्भिः शास्त्रार्थकोविदैः ।। ३३-४७ ।।<br>
<br>
अनित्यास्तु पदार्था वै नित्यमेको हरिः स्मृतः ।।<br>
अनित्यानि परित्यज्य नित्यमेव समाश्रयेत् ।। ३३-४८ ।।<br>
<br>
इहामुत्र च भोगेषु विरक्तश्च तथा भवेत् ।।<br>
अविरक्तो भवेद्यस्तु स संसारे प्रवर्तते ।। ३३-४९ ।।<br>
<br>
अनित्येषु पदार्थेषु यस्तु रागी भवेन्नरः ।।<br>
तस्य संसारविच्छित्तिः कदाचिन्नैव जायते ।। ३३-५० ।।<br>
<br>
शमादिगुणसंपन्नो मुमुक्षुर्ज्ञानमभ्यसेत् ।।<br>
शमादिगुणहीनस्य ज्ञानं नैव च सिध्यति ।। ३३-५१ ।।<br>
<br>
रागद्वेषविहीनो यः शमादिगुणसंयुतः ।।<br>
हरिध्यानपरो नित्यं मुमुक्षुरभिधीयते ।। ३३-५२ ।।<br>
<br>
चतुर्भिः साधनैरेभिर्विशुद्धमतिरुच्यते ।।<br>
सर्वगं भावयेद्विष्णुं सर्वभूतदयापरः ।। ३३-५३ ।।<br>
<br>
क्षराक्षरात्मकं विश्वं व्याप्य नारायणः स्थितः ।।<br>
इति जानाति यो विप्रतज्ज्ञानं योगजं विदुः ।। ३३-५४ ।।<br>
<br>
योगोपायमतो वक्ष्ये संसारविनिवर्त्तकम् ।।<br>
योगो ज्ञानं विशुद्धं स्यात्तज्ज्ञानं मोक्षदं विदुः ।। ३३-५५ ।।<br>
<br>
आत्मानं द्विविधं प्राहुः परापरविभेदतः ।।<br>
द्वे ब्रह्मणी वेदितव्ये इति चाथर्वर्णी श्रुतिः ।। ३३-५६ ।।<br>
<br>
परस्तु निर्गुणः प्रोक्तो ह्यहंकारयुतोऽपरः ।।<br>
तयोरभेदविज्ञानं योग इत्यभिधीयते ।। ३३-५७ ।।<br>
<br>
पंचभूतात्मके देहे यः साक्षी हृदये स्थितः ।।<br>
अपरः प्रोच्यते सद्भिः परमात्मा परः स्मृतः ।। ३३-५८ ।।<br>
<br>
शरीरं क्षेव्रमित्याहुस्तत्स्थः क्षेत्रज्ञ उच्यते ।।<br>
अव्यक्तः परमः शुद्धः परिपूर्ण उदाहृतः ।। ३३-५९ ।।<br>
<br>
यदा त्वभेदविज्ञानं जीवात्मपरमात्मनोः ।।<br>
भवेत्तदा मुनिश्रेष्ठ पाशच्छेदोऽपरात्मनः ।। ३३-६० ।।<br>
<br>
एकः शुद्धोऽक्षरो नित्यः परमात्मा जगन्मयः ।।<br>
नृणां विज्ञानभेदेन भेदवानिव लक्ष्यते ।। ३३-६१ ।।<br>
<br>
एकमेवाद्वितीयं यत्परं ब्रह्म सनातनम् ।।<br>
गीयमानं च वेदांतैस्तस्मान्नास्ति परं द्विज ।। ३३-६२ ।।<br>
<br>
न तस्य कर्म कार्यं वा रुपं वर्णमथापि वा ।।<br>
कर्त्तृत्वं वापि भोक्तृत्वं निर्गुणस्य परात्मनः ।। ३३-६३ ।।<br>
<br>
निदानं सर्वहेतूनां तेजो यत्तेजसां परम् ।।<br>
किमप्यन्यद्यतो नास्ति तज्ज्ञेयं मुक्तिहेतवे ।। ३३-६४ ।।<br>
<br>
शब्दब्रह्ममयं यत्तन्महावाक्यादिकं द्विज ।।<br>
तद्विचारोद्भवं ज्ञानं परं मोक्षस्य साधनम् ।। ३३-६५ ।।<br>
<br>
सम्यग्ज्ञानविहीनानां दृश्यते विविधं जगतग् ।।<br>
परमज्ञानिनामेतत्परब्रह्मात्मकं द्विज ।। ३३-६६ ।।<br>
<br>
एक एव परानन्दो निर्गुणः परतः परः ।।<br>
भाति विज्ञानभेदेन बहुरुपधरोऽव्ययः ।। ३३-६७ ।।<br>
<br>
मायिनो मायया भेदं पश्यन्ति परमात्मनि ।।<br>
तस्मान्मायां त्यजेद्योगान्मुमुक्षुर्द्विजसत्तम् ।। ३३-६८ ।।<br>
<br>
नासद्रूपान सद्रूपा माया नैवोभयात्मिका ।।<br>
अनिर्वाच्या ततो ज्ञेया भेदबुद्धिप्रदार्यिनी ।। ३३-६९ ।।<br>
<br>
मायैव ज्ञानशब्देन बुद्ध्यते मुनिसत्तम ।।<br>
तस्मादज्ञानविच्छेदो भवेद्रौजितमायिनाम् ।। ३३-७० ।।<br>
<br>
सनातनं परं ब्रह्म ज्ञानशब्देन कथ्यते ।।<br>
ज्ञानिनां परमात्मा वै हृदि भाति निरन्तरम् ।। ३३-७१ ।।<br>
<br>
अज्ञानं नाशयेद्योगी योगेन मुनिसत्तम ।।<br>
अष्टांगैः सिद्ध्यते योगस्तानि वक्ष्यामि तत्त्वतः ।। ३३-७२ ।।<br>
<br>
यमाश्च नियमाश्चैव आसनानि च सत्तम ।।<br>
प्राणायामः प्रत्याहारो धारणा ध्यानमेव च ।। ३३-७३ ।।<br>
<br>
समाधिश्च मुनिश्रेष्ट योगाङ्गानि यथाक्रमम् ।।<br>
एषां संक्षेपतो वक्ष्ये लक्षणानि मुनीश्वर ।। ३३-७४ ।।<br>
<br>
अहिंसा सत्यमस्तेयं ब्रह्मचर्यापरिग्रहौ ।।<br>
अक्रोधस्चानसूया च प्रोक्ताः संक्षेपतो यमाः ।। ३३-७५ ।।<br>
<br>
सर्वेषामेव भूतानामक्लेशजननं हि यत् ।।<br>
अहिंसा कथिता सद्भिर्योगसिद्धिप्रदायिनी ।। ३३-७६ ।।<br>
<br>
यथार्थकथनं यञ्च धर्माधर्मविवेकतः ।।<br>
सत्यं प्राहुर्मुनिश्रेष्ट अस्तेयं श्रृणु साम्प्रतम् ।। ३३-७७ ।।<br>
<br>
चौर्येण वा बलेनापि परस्वहरणं हि यत् ।।<br>
स्तेयमित्युच्यते सद्भिरस्तेयं तद्विपर्ययम् ।। ३३-७८ ।।<br>
<br>
सर्वत्र मैथुनत्यागो ब्रह्मचर्यं प्रकीर्त्तितम् ।।<br>
ब्रह्मचर्यपरित्यागाज्ज्ञानवानपि पातकी ।। ३३-७९ ।।<br>
<br>
सर्वसंगपरित्यागी मैथुनेयस्तु वर्त्तते ।।<br>
स चंडालसमो ज्ञेयः सर्ववर्णबहिष्कृतः ।। ३३-८० ।।<br>
<br>
यस्तु योगरतो विप्र विषयेषु स्पृहान्वितः ।।<br>
तत्संभाषणमात्रेण ब्रह्महत्या भवेन्नृणाम् ।। ३३-८१ ।।<br>
<br>
सर्वसंगपरित्यागी पुनः संगी भवेद्यदि ।।<br>
तत्संगसंगिनां संगान्महापातकदोषभाक् ।। ३३-८२ ।।<br>
<br>
अनादानं हि द्रव्याणामापद्यपि मुनीश्वर ।।<br>
अपरिग्रह इत्युक्तो योगसंसिद्धिकारकः ।। ३३-८३ ।।<br>
<br>
आत्मनस्तु समुत्कर्षादतिनिष्ठुरभाषणम् ।।<br>
क्रोधमाहुर्धर्मविदो ह्यक्रोधस्तद्विपर्ययः ।। ३३-८४ ।।<br>
<br>
धनाद्यैरधिकं दृष्ट्वा भृशं मनसि तापनम् ।।<br>
असूया कीर्तिता सद्भिस्तत्त्यागो ह्यनसूयता ।। ३३-८५ ।।<br>
<br>
एवं संक्षेपतः प्रोक्ता यमा विबुधसत्तम ।।<br>
नियमानपि वक्ष्यामितुभ्यं ताञ्छृणु नारद ।। ३३-८६ ।।<br>
<br>
तपःस्वाध्यायसंतोषाः शौचं च हरिपूजनम् ।।<br>
संध्योपासनमुख्याश्च नियमाः परिकीर्त्तिताः ।। ३३-८७ ।।<br>
<br>
चांद्रायणादिभिर्यत्र शरीरस्य विशोषणम् ।।<br>
तपो निगदितं सद्भिर्योगसाधनमुत्तमम् ।। ३३-८८ ।।<br>
<br>
प्रणवस्योपनिषदां द्वादशार्णस्य च द्विज ।।<br>
अष्टाक्षरस्य मंत्रस्य महावाक्यचयस्य च ।। ३३-८९ ।।<br>
<br>
जपः स्वाध्याय उदितो योगसाधनमुत्तमम् ।।<br>
स्वाध्यायं यस्त्यजेन्मूढस्तस्य योगो न सिध्यति ।। ३३-९० ।।<br>
<br>
योगं विनापि स्वाध्यायात्पापनाशो भवेन्नृणाम् ।।<br>
स्वाध्यायैस्तोष्यमाणाश्च प्रसीदंति हि देवताः ।। ३३-९१ ।।<br>
<br>
जपस्तु त्रिविधः प्रोक्तो वाचिकोपांशुमानसः ।।<br>
त्रिविधेऽपि च विप्रेन्द्र पूर्वात्पूर्वात्परो वरः ।। ३३-९२ ।।<br>
<br>
मंत्रस्योच्चारणं सम्यक्स्फुटाक्षरपदं यथा ।।<br>
जपस्तु वाचिकः प्रोक्तः सर्वयज्ञफलप्रदः ।। ३३-९३ ।।<br>
<br>
मंत्रस्योच्चारणे किंचित्पदात्पदविवेचनम् ।।<br>
स तूपांशुर्जपः प्रोक्तः पूर्वस्माद्द्विगुणोऽधिकः ।। ३३-९४ ।।<br>
<br>
विधाय ह्यक्षरश्रेण्यां तत्तदर्थविचारणम् ।।<br>
स जपोमानसः प्रोक्तो योगसिद्धिप्रदायकः ।। ३३-९५ ।।<br>
<br>
जपेन देवता नित्यं स्तुवतः संप्रसीदति ।।<br>
तस्मात्स्वाध्यायसंपन्नो लभेत्सर्वान्मनोरथान् ।। ३३-९६ ।।<br>
<br>
यदृच्छालाभसंतुष्टिः संतोष इति गीयते ।।<br>
संतोषहीनः पुरुषो न लभेच्छर्म कुत्रचित् ।। ३३-९७ ।।<br>
<br>
न जातुकामः कामानामुपभोगेन शाम्यति ।।<br>
इतोऽधिकं कदा लप्स्य इति कामस्तु वर्द्धते ।। ३३-९८ ।।<br>
<br>
तस्मात्कामं परित्यज्य देहसंशोषकारणम् ।।<br>
यदृच्छालाभसंतुष्टो भवेद्धर्मपरायणः ।। ३३-९९ ।।<br>
<br>
बाह्याभ्यन्तरभेदेन शौचं तु द्विविधं स्मृतम् ।।<br>
मृज्जलाभ्यां बहिः शुद्धिर्भावशुद्धिस्तथान्तरम् ।। ३३-१०० ।।<br>
<br>
अन्तःशुद्धिविहीनैस्तु येऽध्वरा विविधाः कृताः ।।<br>
न फलंति मुनीश्रेष्ट भस्मनि न्यस्तहव्यवत् ।। ३३-१ ।।<br>
<br>
भावशुद्धिविहीनानां समस्तं कर्मनिष्फलम् ।।<br>
तस्माद्रागादिकं सर्वं परित्यज्य सुखी भवेत् ।। ३३-२ ।।<br>
<br>
मृदाभारसहस्त्रैस्तु कुम्भकोटिजलैस्तथा ।।<br>
कृतशौचोऽपि दुष्टात्मा चंडालसदृशः स्मृतः ।। ३३-३ ।।<br>
<br>
अंतःशुद्धिविहीनस्तु देवपूजापरो यदि ।।<br>
तमेव दैवतं हंति नरकं च प्रपद्यते ।। ३३-४ ।।<br>
<br>
अंतःशुद्धिविहीनश्च बहिःशुद्धिं करोति यः ।।<br>
अलंकृतः सुराभाण्ड इव शांतिं न गच्छति ।। ३३-५ ।।<br>
<br>
मनश्शुद्धिविहीना ये तीर्थयात्रां प्रकुर्वते ।।<br>
न तान्पुंनति तीर्थानि सुराभांडमिवापगा ।। ३३-६ ।।<br>
<br>
वाचा धर्मान्प्रवलदति मनसा पापमिच्छति ।।<br>
जानीयात्तं मुनिश्रेष्ट महापातकिनां वरम् ।। ३३-७ ।।<br>
<br>
विशुद्धमानसा ये तु धर्ममात्रमनुत्तमम् ।।<br>
कुर्वंति तत्फलं विद्यादक्षयं सुखदायकम् ।। ३३-८ ।।<br>
<br>
कर्मणा मनसा वाचा स्तुतिश्रवण पूजनैः ।।<br>
हरिभक्तिर्दृढा यस्य हरिपूजेति गीयते ।। ३३-९ ।।<br>
<br>
यमाश्च नियमाश्चैव संक्षेपेण प्रबोधिताः ।।<br>
एभिर्विशुद्धमनसां मोक्षं हस्तगतं विदुः ।। ३३-१० ।।<br>
<br>
यमैश्च नियमैश्चैव स्थिरबुद्धिर्जितेन्द्रियः ।।<br>
अभ्यसेदासनंसम्यग्योगसाधनमुत्तमम् ।। ३३-११ ।।<br>
<br>
पद्मकं स्वस्तिकं पीठं सैंहं कौक्कुटकौंजरे ।।<br>
कौर्मंवज्रासनं चैव वाराहं मृगचैलिकम् ।। ३३-१२ ।।<br>
<br>
क्रौञ्चं च नालिकं चैव सर्वतोभद्रमेव च ।।<br>
वार्षभं नागमात्स्ये च वैयान्घं चार्द्धचंद्रकम् ।। ३३-१३ ।।<br>
<br>
दंडवातासनं शैलं स्वभ्रं मौद्गरमेव च ।।<br>
माकरं त्रैपथं काष्ठं स्थाणुं वैकर्णिकं तथा ।। ३३-१४ ।।<br>
<br>
भौमं वीरासनं चैव योगसाधनकारणम् ।।<br>
त्रिंशत्संख्यान्यासनानि मुनीन्द्रैः कथितानि वै ।। ३३-१५ ।।<br>
<br>
एषामेकतमं बद्धा गुरुभक्तिपरायणः ।।<br>
उपासको जयेत्प्राणान्द्वन्द्वातीतो विमत्सरः ।। ३३-१६ ।।<br>
<br>
प्राङ्मुखोदङ्मुखो वापि तथा प्रत्यङ्मुखोऽपि वा ।।<br>
अभ्यासेन जयेत्प्राणान्निःशब्दे जनवर्जिते ।। ३३-१७ ।।<br>
<br>
प्राणो वायुः शरीरस्थ आयामस्तस्य निग्रहः ।।<br>
प्राणायाम इति प्रोक्तो द्विविधः स प्रकीर्त्तितः ।। ३३-१८ ।।<br>
<br>
अगर्भश्च सगर्भश्च द्वितीयस्तु तयोर्वरः ।।<br>
जयध्यानं विनागर्भः सगर्भस्तत्समन्वितः ।। ३३-१९ ।।<br>
<br>
रेचकः पूरकश्चैव कुंभकः शून्यकस्तथा ।।<br>
एवं चतुर्विधः प्रोक्तः प्राणायामो मनीषिभिः ।। ३३-२० ।।<br>
<br>
जंतूनां दक्षिणा नाडी पिंगला परिकीर्तिता ।।<br>
सूर्यदैवतका चैव पितृयोनिरिति श्रुता ।। ३३-२१ ।।<br>
<br>
देवयोनिरिति ख्याता इडा नाडी त्वदक्षिणा ।।<br>
तत्राधिदैवत चंद्रं जानीहि मुनिसत्तमं ।। ३३-२२ ।।<br>
<br>
एतयोरुभयोर्मध्ये सुषुम्णा नाडिका स्मृता ।।<br>
अतिसूक्ष्मा गुह्यतमा ज्ञेया सा ब्रह्मदैवता ।। ३३-२३ ।।<br>
<br>
वामेन रेचयेद्वायुं रेचनाद्रेचकः स्मृतः ।।<br>
पूरयेद्दक्षिणेनैव पूरणात्पूरकः स्मृतः ।। ३३-२४ ।।<br>
<br>
स्वदेहपूरितं वायं निगृह्य न विमृंचति ।।<br>
संपूर्णकुंभवत्तिष्टेत्कुम्भकः स हि विश्रुतः ।। ३३-२५ ।।<br>
<br>
न गृह्णाति न त्यजति वायुमंतर्बहिः स्थितम् ।।<br>
विद्धि तच्छून्यकं नाम प्राणायामं यथास्थितम् ।। ३३-२६ ।।<br>
<br>
शनैःशनैर्विजेतव्यः प्राणो मत्तगजेन्द्रवत् ।।<br>
अन्यथा खलु जायन्ते महारोगा भयंकराः ।। ३३-२७ ।।<br>
<br>
क्रमेण योजयेद्वायुं योगी विगतकल्मषः ।।<br>
स सर्वपापनिर्मुक्तो ब्रह्मणः पदमाप्नुयात् ।। ३३-२८ ।।<br>
<br>
विषयेषु प्रसक्तानि चेन्द्रियाणि मुनीश्वरः ।।<br>
समामाहृत्य निगृह्णाति प्रत्याहारस्तु स स्मृतः ।। ३३-२९ ।।<br>
<br>
जितेन्द्रिया महात्मानो ध्यानशून्या अपि द्विज ।।<br>
प्रयान्ति परमं ब्रह्म पुनरावृत्तिदुर्लभम् ।। ३३-३० ।।<br>
<br>
अनिर्जितेंद्रियग्रामं यस्तु ध्यानपरो भवेत् ।।<br>
मूढात्मानं च तं विद्याद्ध्यानं चास्य न सिध्यति ।। ३३-३१ ।।<br>
<br>
यद्यत्पश्यति तत्सर्वं पश्येदात्मवदात्मनि ।।<br>
प्रत्याहृतानीन्द्रियाणि धारयेत्सा तु धारणा ।। ३३-३२ ।।<br>
<br>
योगाज्जितेंद्रियग्रामस्तानि हृत्वा दृढं हृदि ।।<br>
आत्मानं परमं ध्यायेत्सर्वधातारमच्युतम् ।। ३३-३३ ।।<br>
<br>
सर्वविश्वात्मकं विष्णुं सर्वलोकैककारणम् ।।<br>
विकसत्पद्यपत्राक्षं चारुकुण्डलभूषितम् ।। ३३-३४ ।।<br>
<br>
दीर्घबाहुमुदाराङ्गं सर्वालङ्कारभृषितम् ।।<br>
पीताम्बरधरं देवं हेमयज्ञोपवीतिनम् ।। ३३-३५ ।।<br>
<br>
बिभ्रतं तुलसीमालां कौस्तुभेन विराजितम् ।।<br>
श्रीवत्सवक्षसं देवं सुरासुरनमस्कृतम् ।। ३३-३६ ।।<br>
<br>
अष्टारे हृत्सरोजे तु द्वादशांगुलविस्तृते ।।<br>
ध्यायेदात्मानमव्यक्तं परात्परतरं विभुम् ।। ३३-३७ ।।<br>
<br>
ध्यानं सद्भिनिर्गदितं प्रत्ययस्यैकतानता ।।<br>
ध्यानं कृत्वा मुहुर्त्तं वा परं मोक्षं लभेन्नरः ।। ३३-३८ ।।<br>
<br>
ध्यानात्पापानि नश्यन्ति ध्यानान्मोक्षं च विंदति ।।<br>
ध्यानात्प्रसीदति हरिद्धर्यानात्सर्वार्थसाधनम् ।। ३३-३९ ।।<br>
<br>
यद्यद्रूपं महाविष्णोस्तत्तद्ध्यायेत्समाहितम् ।।<br>
तेन ध्यानेन तुष्टात्मा हरिर्मोक्षं ददाति वै ।। ३३-४० ।।<br>
<br>
अचञ्चलं मनः कुर्याद्ध्येये वस्तुनि सत्तम ।।<br>
ध्यानं ध्येयं ध्यातृभावं यथा नश्यति निर्भरम् ।। ३३-४१ ।।<br>
<br>
ततोऽमृतत्वं भवति ज्ञानामृतनिषेवणात् ।।<br>
भवेन्निरन्तरं ध्यानादभेदप्रतिपादनम् ।। ३३-४२ ।।<br>
<br>
सुषुत्पिवत्परानन्दयुक्तश्चोपरतेन्द्रियः ।।<br>
निर्वातदीपवत्संस्थः समाधिरभिधीयते ।। ३३-४३ ।।<br>
<br>
योगी समाध्यवस्थायां न श्रृणोति न पश्यति ।।<br>
न जिघ्रति न स्पृशति न किंचद्वक्ति सत्तम ।। ३३-४४ ।।<br>
<br>
आत्मा तु निर्मलः शुद्धः सञ्चिदानन्दविग्रहः ।।<br>
सर्वोपाधिविनिर्मुक्तो योगिनां भात्यचञ्चलः ।। ३३-४५ ।।<br>
<br>
निर्गुणोऽपि परो देवो ह्यज्ञानाद्गुणवानिव ।।<br>
विभात्यज्ञाननाशे तु यथापूर्वं व्यवस्थितम् ।। ३३-४६ ।।<br>
<br>
परं ज्योतिरमेयात्मा मायावानिव मायिनाम् ।।<br>
तन्नाशे निर्मलं ब्रह्म प्रकाशयति पंडितं ।। ३३-४७ ।।<br>
<br>
एकमेवाद्वितीयं च परं ज्योतिर्निरंजनम् ।।<br>
सर्वेषामेव भूतानामंतर्यामितया स्थितम् ।। ३३-४८ ।।<br>
<br>
अणोरणीयान्महतो महीयान्सनातनात्माखिलविश्वहेतुः ।।<br>
पश्यंति यज्ज्ञानविदां वरिष्टाः परात्परस्मात्परमं पवित्रम् ।। ३३-४९ ।।<br>
<br>
अकारादिक्षकारांतवर्णभेदव्यवस्थितः ।।<br>
पुराणपुरुषोऽनादिः शब्दब्रह्मेति गीयते ।। ३३-५० ।।<br>
<br>
विशुद्दमक्षरं नित्यं पूर्णमाकाशमध्यगम् ।।<br>
आनन्दं निर्मलशांतं परं ब्रह्मेति गीयते ।। ३३-५१ ।।<br>
<br>
योगिनो हृदि पश्यन्ति परात्मानं सनातनम् ।।<br>
अविकारमजं शुद्धं परं ब्रह्मेति गीयते ।। ३३-५२ ।।<br>
<br>
ध्यानमन्यत्प्रवक्ष्यामि श्रृणुष्व मुनि सत्तम ।।<br>
संसारतापतप्तानां सुधावृष्टिसमं नृणाम् ।। ३३-५३ ।।<br>
<br>
नारायणं परानन्दं स्मरेत्प्रणवसंस्थितम् ।।<br>
नादरुपमनौपम्यमर्द्धमात्रोपरिस्थितम् ।। ३३-५४ ।।<br>
<br>
अकारं ब्रह्मणो रुपमुकारं विष्णुरुपवत् ।।<br>
मकारं रुद्ररुपं स्यादर्ध्दमात्रं परात्मकम् । ३३-५५ ।।<br>
<br>
मात्रास्तिस्त्रः समाख्याता ब्रह्मविष्णु शिवाधिपाः ।।<br>
तेषां समुच्चयं विप्र परब्रह्मप्रबोधकम् ।। ३३-५६ ।।<br>
<br>
वाच्यं तु परमं ब्रह्म वाचकः प्रणवः स्मृतः ।।<br>
वाच्यवाचकसंबन्धो ह्युपचारात्तयोर्द्विजा ।। ३३-५७ ।।<br>
<br>
जपन्तः प्रणवं नित्यं मुच्यन्ते सर्वपातकैः ।।<br>
तदभ्यासेन संयुक्ताः परं मोक्षं लभन्ति च ।। ३३-५८ ।।<br>
<br>
जपंश्च प्रणवं मन्त्रं ब्रह्मविष्णुशिवात्मकम् ।।<br>
कोटिसूर्यसमं तेजो ध्यायेदात्मनि निर्मलम् ।। ३३-५९ ।।<br>
<br>
शालग्रामशिलारुपं प्रतिमारुपमेव वा ।।<br>
यद्यत्पापहरं वस्तु तत्तद्वा चिन्तयेद्धृदि ।। ३३-६० ।।<br>
<br>
यदेतद्दैष्णवं ज्ञानं कथितं ते मुनीश्वर ।।<br>
एतद्विदित्वा योगीन्द्रो लभते मोक्षमुत्तमम् ।। ३३-६१ ।।<br>
<br>
यस्त्वेतच्छॄणुयाद्वापि पठेद्वापि समाहितः ।।<br>
स सर्वपापनिर्मुक्तो हरिसालोक्यमान्पुयात् ।। ३३-६२ ।।<br>
<br>
इति श्रीबृन्नारदीयपुराणे पूर्वभागे प्रथमपादे योगनिरुपणं नाम त्रयस्त्रिंशोऽध्यायः ।।<br>
<br>
