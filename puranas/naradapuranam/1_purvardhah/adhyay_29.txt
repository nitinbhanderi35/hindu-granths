सनक उवाच ॥<br>
तिथीनां निर्णयं वक्ष्ये प्राचश्चित्तविधिं तथा ॥<br>
श्रृणुष्व तन्मुनिश्रेष्ठ कर्मसिद्धिर्यतो भवेत् ॥ २९-१ ॥<br>
<br>
श्रौतं स्मार्त्तं व्रतं दानं यच्चान्यत्कर्म वैदिकम् ॥<br>
अनिर्णीतासु तिथिषु न किंचित्फलति द्विज ॥ २९-२ ॥<br>
<br>
एकादश्यष्टमी षष्टी पौर्णमासी चतुर्द्दशी ॥<br>
अमावास्या तृतीया च ह्युपवासव्रतादिषु ॥ २९-३ ॥<br>
<br>
परविद्धाः प्रशस्ताः स्युर्न ग्राह्याः पूर्वसंयुताः ॥<br>
नागविद्धा तु या षष्टी शिवविद्धा तु सप्तमी ॥ २९-४ ॥<br>
<br>
दशम्येकादशीविद्धा नोपोष्याः स्युः कदाचन ॥<br>
दर्शं च पौर्णमासीं च सत्पमीं पितृवासरम् ॥ २९-५ ॥<br>
<br>
पूर्वविद्धं प्रकुर्वाणो नरकायोपद्यते ॥<br>
कृष्णपक्षे पूर्वविद्धां सत्पमीं च चतुर्दशीम् ॥ २९-६ ॥<br>
<br>
प्रशस्तां केचिदाहुश्च तृतीयां नवमीं तथा ॥<br>
व्रतादीनां तु सर्वेषां शुक्लपक्षो विशिष्यते ॥ २९-७ ॥<br>
<br>
अपराह्णाच्च पूर्वोह्णं ग्राह्यं श्रेष्टत्तरं यतः ॥<br>
असंभवे व्रतादीनां यदि पौर्वाह्णिकी तिथिः ॥ २९-८ ॥<br>
<br>
मुहूर्तद्वितयं ग्राह्यं भगवत्युदिते रवौ ॥<br>
प्रदोषव्यापिनी ग्राह्या तिथिर्नक्तव्रते सदा ॥ २९-९ ॥<br>
<br>
उपोषितव्यं नक्षत्रं येनास्तं याति भास्करः ॥<br>
तिथिनक्षत्रसंयोगविहितव्रतकर्मणि ॥ २९-१० ॥<br>
<br>
प्रदोषव्यापिनी ग्राह्या त्वन्यथा निष्फलं भवेत् ॥<br>
अर्द्धरात्रादधो या तु नक्षत्रव्यापिनी तिथिः ॥ २९-११ ॥<br>
<br>
सैव ग्राह्या मुनिश्रेष्ट नक्षत्रविहितव्रते ॥<br>
यद्यर्द्धरात्रघगयोर्व्यात्पं नक्षत्रं तु दिनद्वये ॥ २९-१२ ॥<br>
<br>
तत्पुण्यं तिथिसंयुक्तं नक्षत्रं ग्राह्यमुच्यते ॥<br>
अर्द्धरात्रद्वये स्यातां नक्षत्रं च तिथिर्यदि ॥ २९-१३ ॥<br>
<br>
क्षये पूर्वा प्रशस्ता स्याद्रृद्धौ कार्या तथोत्तरा ॥<br>
अर्ध्दरात्रद्वयव्यात्पा तिथिर्नक्षत्रसंयुता ॥ २९-१४ ॥<br>
<br>
ह्नासवृद्धिविशून्या चेत् ग्राह्यापूर्वा तथा परा ॥<br>
ज्येष्ठासंमिश्रितं मूलं रोहिणी वह्निंसंयुता ॥ २९-१५ ॥<br>
<br>
मैत्रेण संयुता ज्येष्टा संतानादिविनाशिनी ॥<br>
ततः स्युस्तिथयः पुण्याः कर्मानुष्टानतो दिवा ॥ २९-१६ ॥<br>
<br>
रात्रिव्रतेषु सर्वेषु रात्रियोगो विशिष्यते ॥<br>
तिथिर्नक्षत्रयोगेन या पुण्या परिकीर्तिता ॥ २९-१७ ॥<br>
<br>
तस्यां तु तद्वतं कार्यं सैव कार्या विचक्षणैः ॥<br>
उदयव्यापिनी ग्राह्या श्रवणद्वादशी व्रते ॥ २९-१८ ॥<br>
<br>
सूर्येन्दुग्रहणे यावत्तावद् ग्राह्या जपादिषु ॥<br>
संक्रांतिषु तु सर्वासु पुण्यकालोनिगद्यते ॥ २९-१९ ॥<br>
<br>
स्नानदानजपादीनां कुर्वतामक्षय फलम् ॥<br>
तत्र कर्कटको ज्ञेयो दक्षिणायनसंक्रमः ॥ २९-२० ॥<br>
<br>
पूर्वतो घटिकास्त्रिंशत्पुण्यकालं विदुर्बुधाः ॥<br>
वृषभे वृश्चिके चैव सिंहे कुम्भे तथैव च ॥ २९-२१ ॥<br>
<br>
पूर्वमष्टमुहूर्तास्तु ग्राह्याः स्नानजपादिषु ॥<br>
तुलायां चैव मेषे च पूर्वतः परतस्तथा ॥ २९-२२ ॥<br>
<br>
ज्ञेया दशैव घटिका दत्तस्याक्षयतावहाः ॥<br>
कन्यायां मिथुने चैव मीने धनुषि च द्विज ॥ २९-२३ ॥<br>
<br>
घटिकाः षोडश ज्ञेया परतः पुण्यदायिकाः ॥<br>
माकरं संक्रमं प्राहुरुत्तरायणसंज्ञकम् ॥ २९-२४ ॥<br>
<br>
परास्त्रिंशश्च घटिकाश्चत्वारिंशच्च पूर्ववत् ॥<br>
आदित्यशीतकिरणौ ग्राह्यावस्तंगतौ यदि ॥ २९-२५ ॥<br>
<br>
स्नात्वा भुंजीत विप्रेंद्र परेद्युः शुद्धमंडलम् ॥<br>
दृष्टचंद्रा सिनीवाली नष्टचंद्रा कुहूः स्मृता ॥ २९-२६ ॥<br>
<br>
अमावास्या द्विधा प्रोक्ता विद्वद्भिर्धर्मालिप्सुभिः ॥<br>
सिनीवालीं द्विजैर्ग्राह्या साग्निकैः श्राद्धकर्मणि ॥ २९-२७ ॥<br>
<br>
कहूः स्त्रीभिस्तथा शूद्रैरपि वानग्रिकैस्तथा ॥<br>
अपराह्णद्वयव्यापिन्यमावास्यातिथिर्यदि ॥ २९-२८ ॥<br>
<br>
क्षये पूर्वा तु कर्त्तव्या वृद्धौ कार्या तथोत्तरा ॥<br>
अमावास्या प्रतीता चेन्‌मध्याह्णात्परतो यदि ॥ २९-२९ ॥<br>
<br>
भूतविद्धेति विख्यातास्रद्भिः शास्त्रविशारदैः ॥<br>
अत्यंतक्षयपक्षे तु परेद्युर्नापराह्णगा ॥ २९-३० ॥<br>
<br>
तत्र ग्राह्या सिनीवाली सायाह्नव्यापिनी तिथिः ॥<br>
अर्वाचीनक्षये चचैव सायाह्नव्यापिनी तथा ॥ २९-३१ ॥<br>
<br>
सिनीवाली परा ग्राह्या सर्वथा श्राद्धकर्मणि ॥<br>
अत्यंततिथिवृद्धौ तु भूतविद्धां परित्यजेत् ॥ २९-३२ ॥<br>
<br>
ग्राह्या स्यादपराह्णस्था कुहूः पैतृककर्मणि ॥<br>
यथार्वाचीनवृद्धौ तु संत्याज्या भूतसंयुताः ॥ २९-३३ ॥<br>
<br>
परेद्युर्विबुधश्रेष्टैः कुहूर्ग्राह्या पराह्णगा ॥<br>
मध्याह्नद्वितये व्यात्पा ह्यमावास्या तिथिर्यदि ॥ २९-३४ ॥<br>
<br>
तत्रेच्छया च संग्राह्या पूर्वा वाथ पराथवा ॥<br>
अन्वाधानं प्रवक्ष्यामि संतः संपूर्णवर्वणि ॥ २९-३५ ॥<br>
<br>
प्रतिपद्दिवसे कुर्याद्यागं च मुनिसत्तम ॥<br>
पर्वणो यश्चतुर्थांश आद्याः प्रतिपदस्त्रयः ॥ २९-३६ ॥<br>
<br>
यागकालः स विज्ञेयः प्रातरुक्तो मनीषिभिः ॥<br>
मध्याह्नद्वितये स्याताममावास्या च पूर्णिमा ॥ २९-३७ ॥<br>
<br>
परेद्युरेव विप्रेंद्र सद्यः कालो विधीयते ॥ २९-३८ ॥<br>
<br>
पूर्वद्वये परेद्युः स्यात्संगवात्परतो मनीषिभिः ॥<br>
सद्यः कालः परेद्युः स्याज्ज्ञेयमेवं तिथिक्षये ॥ २९-३९ ॥<br>
<br>
सर्वैरेकादशी ग्राह्या दशमीपरिवर्जिता ॥<br>
दशमीसंयुता हंतिपुण्यं जन्मत्रयार्जितम् ॥ २९-४० ॥<br>
<br>
एकादशी कलामात्रा द्वादश्यां तु प्रतीयते ॥<br>
द्वादशी च त्रयोदश्यामस्ति चेत्सा परा स्मृता ॥ २९-४१ ॥<br>
<br>
संपूर्णैकादशी शुद्धा द्वादश्यां च प्रतीयते ॥<br>
त्रयोदशी च रात्र्यंते तत्र वक्ष्यामि निर्णयम् ॥ २९-४२ ॥<br>
<br>
पूर्वा गृहस्थैः सा कार्य्या ह्युत्तरा यतिभिस्तथा ॥<br>
गृहस्थाः सिद्धिमिच्छंति यतो मोक्षं यतीश्वराः ॥ २९-४३ ॥<br>
<br>
द्वादश्यां तु कलायां वा यदि लभ्येत पारणा ॥<br>
तदानीं दशमीविद्धाप्युपोष्यैकादशी तिथिः ॥ २९-४४ ॥<br>
<br>
शुल्के वा यदि वा कृष्णे भवेदेकादशीद्वयम् ॥<br>
गृहस्थानां तु पूर्वोक्ता यतीनामुत्तरा स्मृता ॥ २९-४५ ॥<br>
<br>
द्वादश्यां विद्यते किंचिद्दशमीसंयुता यदि ॥<br>
दिनक्षये द्वितीयैव सर्वेषां परिकीर्तितां ॥ २९-४६ ॥<br>
<br>
विद्धाप्येकादशी ग्राह्या परतो द्वादशी न चेत् ॥<br>
अविद्धापि निषिद्धैव परतो द्वादशी यदि ॥ २९-४७ ॥<br>
<br>
एकादशी द्वादशी च रात्रघिशेषे त्रयोदशी ॥<br>
द्वादशद्वादशीपुण्यं त्रयोदश्यां तु पारणे ॥ २९-४८ ॥<br>
<br>
एकादशी कलामात्रा विद्यते द्वादशीदिने ॥<br>
द्वादशी च त्रयोदश्यां नास्ति वा विद्यतेऽथवा ॥ २९-४९ ॥<br>
<br>
विद्वाप्येकादशी तत्र पूर्वा स्याद्गृहणां तदा ॥<br>
यदिभिश्चोत्तरा ग्राह्या ह्यवीराभिस्तथैव च ॥ २९-५० ॥<br>
<br>
संपूर्णैकादशी शुद्धा द्वादश्यां नास्ति किंचन ॥<br>
द्वादशी च त्रयोदशयामस्ति तत्र कथं भवेत् ॥ २९-५१ ॥<br>
<br>
पूर्वा गृहस्थैः कार्यात्र यतिभिश्चोत्तरा तिथिः ॥<br>
उपोष्यैव द्वितीयेति केचिदाहुश्च भक्तितः ॥ २९-५२ ॥<br>
<br>
एकादशी यदाविद्धा द्वादश्यां न प्रतीयते ॥<br>
द्वादशी च त्रयोदश्यामस्ति तत्रैव चापरे ॥ २९-५३ ॥<br>
<br>
उपोष्या द्वादशी शुद्धा सर्वैरेव न संशयः ॥<br>
<br>
केचिदाहुश्च पूर्वां तु तन्मतं न समंजसम् ॥ २९-५४ ॥<br>
<br>
संक्रातौ रविवारे च पातग्रहणयोस्तथा ॥<br>
पारणं चोपवासं च न कुर्यात्पुत्रवान्गृही ॥ २९-५५ ॥<br>
<br>
अर्केऽह्नि पर्वरारौ च चतुर्दश्यष्टमी दिवा ॥<br>
एकादश्यामहोरात्रं भुक्त्वा चांद्रायणं चरेत् ॥ २९-५६ ॥<br>
<br>
आदित्यग्रहणे प्राप्ते पूर्वयामत्रये तथा ॥<br>
नाद्याद्वै यदि भुंजीत सुरापेन समो भवेत् ॥ २९-५७ ॥<br>
<br>
अन्वाधानेष्टिमध्ये तु ग्रहणे चंद्रसूर्ययोः ॥<br>
प्रायश्चित्तं मुनिश्रेष्ट कर्त्तव्यं तत्र याज्ञिकैः ॥ २९-५८ ॥<br>
<br>
चद्रोपरागे जुहुयाद्दशमे सोम इत्यृचा ॥<br>
आप्यायस्व ऋचा चैव सोमपास्त इति द्विज ॥ २९-५९ ॥<br>
<br>
सूर्योपरागे जुहुयादुदुत्यं जातवेदसम् ॥<br>
आसत्येंनोद्वयं चैव त्रयोमंत्रा उदाहृताः ॥ २९-६० ॥<br>
<br>
एवं तिथिं विनिश्चित्य स्मृतिमार्गेण पंडितः ॥<br>
यः करोति व्रतादीनि तस्य स्यादक्षयं फलम् ॥ २९-६१ ॥<br>
<br>
वेदप्रणिहितो धर्मो धर्मैस्तुष्यति केशवः ॥<br>
तस्माद्धर्मपरा यांति तद्विष्णोः परमं पदम् ॥ २९-६२ ॥<br>
<br>
धर्मान्ये कर्त्तुमिच्छंति ते वै कृष्णस्वरुपिणः ॥<br>
तस्मात्तांस्तु भवव्याधिः कदाचिन्नैव बाधते ॥ २९-६३ ॥<br>
<br>
इति श्रीबृहन्नारदीयपुराणे पूर्वभागे प्रथमपादे तिथ्यादिनिर्णयो नाम एकोनत्रिंशोऽध्यायः ॥<br>
