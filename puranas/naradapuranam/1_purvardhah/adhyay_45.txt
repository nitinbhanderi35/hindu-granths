सूत उवाच ॥<br>
सनंदनवचः श्रुत्वा मोक्षधर्माश्रितं द्विजाः ॥<br>
पुनः पप्रच्छ तत्त्वज्ञो नारदोऽध्यात्मसत्कथाम् ॥ ४५-१ ॥<br>
<br>
नारद उवाच ॥<br>
श्रुतं मया महाभाग मोक्षशास्त्रं त्वयोदितम् ॥<br>
न च मे जायते तृप्तिर्भूयोभूयोऽपि श्रृण्वतः ॥ ४५-२ ॥<br>
<br>
यथा संमुच्यते जंतुरविद्याबंधनान्मुने ॥<br>
तथा कथय सर्वज्ञ मोक्षधर्मं सदाश्रितम् ॥ ४५-३ ॥<br>
<br>
सनंदन उवाच ॥<br>
अत्राप्युदाहरंतीममितिहासं पुरातनम् ॥<br>
यथा मोक्षमनुप्राप्तो जनको मिथिलाधिपः ॥ ४५-४ ॥<br>
<br>
जनको जनदेवस्तु मिथिलाया अधीश्वरः ॥<br>
और्ध्वदेहिकधर्माणामासीद्युक्तो विचिंतने ॥ ४५-५ ॥<br>
<br>
तस्य श्मशान माचार्या वसति सततं गृहे ॥<br>
दर्शयंतः पृथग्धर्मान्नानापाषंजवादिनः ॥ ४५-६ ॥<br>
<br>
स तेषां प्रेत्यभावे च प्रेत्य जातौ विनिश्चये ॥<br>
आदमस्थः स भूयिष्टमात्मतत्त्वेन तुष्यति ॥ ४५-७ ॥<br>
<br>
तत्र पंचशिखो नाम कापिलेयो महामुनिः ॥<br>
परिधावन्महीं कृत्स्नां जगाम मिथिलामथ ॥ ४५-८ ॥<br>
<br>
सर्वसंन्यासधर्माणः तत्त्वज्ञानविनिश्चये ॥<br>
सुपर्यवसितार्थश्च निर्द्वंद्वो नष्टसंशयः ॥ ४५-९ ॥<br>
<br>
ऋषीणामाहुरेकं यं कामादवसितं नृषु ॥<br>
शाश्वतं सुखमत्यंतमन्विच्छन्स सुदुर्लभम् ॥ ४५-१० ॥<br>
<br>
यमाहुः कपिलं सांख्याः परमर्षि प्रजापतिम् ॥<br>
स मन्ये तेन रूपेण विख्यापयति हि स्वयम् ॥ ४५-११ ॥<br>
<br>
आसुरेः प्रथमं शिष्यं यमाहुश्चिरजीविनम् ॥<br>
पंचस्रोतसि यः सत्रमास्ते वर्षसहस्रकम् ॥ ४५-१२ ॥<br>
<br>
पंचस्रोतसमागम्य कापिलं मंडलं महत् ॥<br>
पुरुषावस्थमव्यंक्तं परमार्थं न्यवेदयत् ॥ ४५-१३ ॥<br>
<br>
इष्टिमंत्रेण संयुक्तो भूयश्च तपसासुरिः ॥<br>
क्षेत्रक्षेत्रज्ञयोर्व्यक्तिं विबुधे देहदर्शनः ॥ ४५-१४ ॥<br>
<br>
यत्तदेकाक्षरं ब्रह्म नानारूपं प्रदृश्यते ॥<br>
आसुरिर्मंडले तस्मिन्प्रतिपेदे तमव्ययम् ॥ ४५-१५ ॥<br>
<br>
तस्य पंचशिखः शिष्यो मानुष्या पयसा भृतः ॥<br>
ब्राह्मणी कपिली नाम काचिदासीत्कुटुम्बिनी ॥ ४५-१६ ॥<br>
<br>
तस्यः पुत्रत्वमागत्य स्रियाः स पिबति स्तनौ ॥<br>
ततश्च कापिलेयत्वं लेभे बुद्धिं च नैष्टिकीम् ॥ ४५-१७ ॥<br>
<br>
एतन्मे भगवानाह कापिलेयस्य संभवम् ॥<br>
तस्य तत्कापिलेयत्वं सर्ववित्त्वमनुत्तमम् ॥ ४५-१८ ॥<br>
<br>
सामात्यो जनको ज्ञात्वा धर्मज्ञो ज्ञानिनं मुने ॥<br>
उपेत्य शतमाचार्यान्मोहयामास हेतुभिः ॥ ४५-१९ ॥<br>
<br>
जनकस्त्वभिसंरक्तः कापि लेयानुदर्शनम् ॥<br>
उत्सृज्य शतमाचार्याम्पृष्टतोऽनुजगाम तम् ॥ ४५-२० ॥<br>
<br>
तस्मै परमकल्याणं प्रणताय च धर्मतः ॥ <br>
अब्रवीत्परमं मोक्षं यत्तत्सांख्यं विधीयते ॥ ४५-२१ ॥<br>
<br>
जातिनिर्वेदमुक्त्वा स कर्मनिर्वेदमब्रवीत् ॥<br>
कर्मनिर्वेदमुक्त्वा च सर्वनिर्वेदमब्रवीत् ॥ ४५-२२ ॥<br>
<br>
यदर्थं धर्मसंसर्गः कर्मणां च फलोदयः ॥<br>
तमनाश्वासिकं मोहं विनाशि चलमध्रुवम् ॥ ४५-२३ ॥<br>
<br>
दृश्यमाने विनाशे च प्रत्यक्षे लोकसाक्षिके ॥<br>
आगमात्परमस्तीति ब्रुवन्नपि पराजितः ॥ ४५-२४ ॥<br>
<br>
अनात्मा ह्यात्मनो मृत्युः क्लेशो मृत्युर्जरामयः ॥<br>
आत्मानं मन्यते मोहात्तदसम्यक् परं मतम् ॥ ४५-२५ ॥<br>
<br>
अथ चेदेवमप्यस्ति यल्लोके नोपपद्यते ॥<br>
अजरोऽयममृत्युश्च राजासौ मन्यते यथा ॥ ४५-२६ ॥<br>
<br>
अस्ति नास्तीति चाप्येतत्तस्मिन्नसितलक्षणे ॥<br>
किमधिष्टाय तद् ब्रूयाल्लोकयात्राविनिश्चयम् ॥ ४५-२७ ॥<br>
<br>
प्रत्यक्षं ह्येतयोर्मूलं कृतांत ह्येतयोरपि ॥<br>
प्रत्यक्षो ह्यागमो भिन्नः कृतांतो वा न किंचन ॥ ४५-२८ ॥<br>
<br>
यत्र तत्रानुमानेऽस्मिन्कृतं भावयतेऽपि च ॥<br>
अन्योजीवः शरीरस्य नास्तिकानां मते स्थितः ॥ ४५-२९ ॥<br>
<br>
रेतोवटकणीकायां घृतपाकाधिवासनम् ॥<br>
जातिस्मृतिरयस्कांतः सूर्यकांतोंऽबुभक्षणम् ॥ ४५-३० ॥<br>
<br>
प्रेतभूतप्रियश्चैव देवता ह्युपयाचनम् ॥<br>
मृतकर्मनिवत्तिं च प्रमाणमिति निश्चयः ॥ ४५-३१ ॥<br>
<br>
नन्वेते हेतवः संति ये केचिन्मूर्तिसस्थिताः ॥<br>
अमूतस्य हि मूर्तेन सामान्यं नोपलभ्यते ॥ ४५-३२ ॥<br>
<br>
अविद्या कर्म तृष्णा च केचिदाहुः पुनर्भवम् ॥<br>
तस्मिन्नष्टे च दग्धे च चित्ते मरणधर्मिणि ॥ ४५-३३ ॥<br>
<br>
अन्योऽस्माज्जायते मोहस्तमाहुः सत्त्वसंक्षयम् ॥<br>
यदा सरूपतश्चान्यो जातितः श्रुततोऽर्थतः ॥ ४५-३४ ॥<br>
<br>
कथमस्मिन्स इत्येव संबंधः स्यादसंहितः ॥<br>
एवं सति च का प्रीहिर्ज्ञानविद्यातपोबलैः ॥ ४५-३५ ॥<br>
<br>
यदस्याचरितं कर्म सामान्यात्प्रतिपद्यते ॥<br>
अपि त्वयमिहैवान्यैः प्राकृतैर्दुःखितो भवेत् ॥ ४५-३६ ॥<br>
<br>
सुखितो दुःखितो वापि दृश्यादृश्यविनिर्णयः ॥<br>
यथा हि मुशलैर्हन्युः शरीरं तत्पुनर्भवेत् ॥ ४५-३७ ॥<br>
<br>
वृथा ज्ञानं यदन्यञ्च येनैतन्नोपलभ्यते ॥<br>
ऋमसंवत्सरौ तिष्यः शीतोष्णोऽथ प्रियाप्रिये ॥ ४५-३८ ॥<br>
<br>
यथा तातानि पश्यति तादृशः सत्त्वसंक्षयः ॥<br>
जरयाभिपरीतस्य मृत्युना च विनाशितम् ॥ ४५-३९ ॥<br>
<br>
दुर्बलं दुर्बलं पूर्वं गृहस्येव विनश्यति ॥ <br>
इन्द्रियाणि मनो वायुः शोणितं मांसमस्थि च ॥ ४५-४० ॥<br>
<br>
आनुपूर्व्या विनश्यंति स्वं धातुमुपयाति च ॥<br>
लोकयात्राविधातश्च दानधर्मफलागमे ॥ ४५-४१ ॥<br>
<br>
तदर्थं वेदंशब्दाश्च व्यवहाराश्च लौकिकाः ॥<br>
इति सम्यङ् मनस्येते बहवः संति हेतवः ॥ ४५-४२ ॥<br>
<br>
ऐत दस्तीति नास्तीति न कश्चित्प्रतिदृश्यते ॥<br>
तेषां विमृशतामेव तत्सम्यगभिधावताम् ॥ ४५-४३ ॥<br>
<br>
क्वचिन्निवसते बुद्धिस्तत्र जीर्यति वृक्षवत् ॥<br>
एवंतुर्थैरनर्थैश्च दुःखिताः सर्वजंतवः ॥ ४५-४४ ॥<br>
<br>
आगमैरपकृष्यंते हस्तिपैर्हस्तिनो यथा ॥ ४५-४५ ॥<br>
अर्थास्तथा हंति सुखावहांश्च लिहत एते बहवोपशुष्काः ॥<br>
महत्तरं दुःखमभिप्रपन्ना हित्वामिषं मृत्युवशं प्रयांति ॥ ४५-४६ ॥<br>
<br>
विनाशिनो ह्यध्रुवजीविनः किं किं बंधुभिर्मत्रपरिग्रहैश्च ॥<br>
विहाय यो गच्छति सर्वमेव क्षणेन गत्वा न निवर्तते च ॥ ४५-४७ ॥<br>
<br>
भूव्योमतोयानलवायवोऽपि सदा शरीरं प्रतिपालयंति ॥<br>
इतीदमालक्ष्य रतिः कुतो भवेद्विनाशिनाप्यस्य न शम विद्यते ॥ ४५-४८ ॥<br>
<br>
इदमनुपधिवाक्यमच्छलं परमनिरामयमात्मसाक्षिकम् ॥<br>
नरपतिरभिवीक्ष्य विस्मितः पुनरनुयोक्तुमिदं प्रचक्रमे ॥ ४५-४९ ॥<br>
<br>
जनक उवाच ॥<br>
भगवन्यदि न प्रेत्य संज्ञा भवति कस्यचित् ॥<br>
एवं सति किमज्ञानं ज्ञानं वा किं करिष्यति ॥ ४५-५० ॥<br>
<br>
सर्वमुच्छेदनिष्टस्यात्पश्य चैतद्द्विजोत्तम ॥<br>
अप्रमत्तः प्रमत्तो वा किं विशेषं करिष्यति ॥ ४५-५१ ॥<br>
<br>
असंसर्गो हि भूतेषु संसर्गो वा विनाशिषु ॥<br>
कस्मै क्रियत कल्पेत निश्चयः कोऽत्र तत्त्वतः ॥ ४५-५२ ॥<br>
<br>
सनंदन उवाच॥<br>
तमसा हि मतिच्छत्रं विभ्रांतमिव चातुरम् ॥<br>
पुनः प्रशमयन्वाक्यैः कविः पंचशिखोऽब्रवीत् ॥ ४५-५३ ॥<br>
<br>
पंचशिख उवाच ॥<br>
उच्छेदनिष्टा नेहास्ति भावनिष्टा न विद्यते ॥<br>
अयं ह्यपि समाहारः शरीरेंद्रियचेतसाम् ॥ ४५-५४ ॥<br>
<br>
वर्तते पृथगन्योन्यमप्युपाश्रित्य कर्मसु ॥<br>
धातवः पंचधा तोयं खे वायुर्ज्योतिषो धरा ॥ ४५-५५ ॥<br>
<br>
तेषु भावेन तिष्टंति वियुज्यंते स्वभावतः ॥<br>
आकाशं वायुरूष्मा च स्नेहो यश्चापि पार्थिवः ॥ ४५-५६ ॥<br>
<br>
एष पञ्चसमाहारः शरीरमपि नैकधा ॥<br>
ज्ञानमूष्मा च वायुश्च त्रिविधः कायसंग्रहः ॥ ४५-५७ ॥<br>
<br>
इंद्रियाणींद्रियार्थाश्च स्वभावश्चेतनामनः ॥<br>
॥ प्राणापानौ विकारश्च धातवश्चात्र निःसृताः ॥ ४५-५८ ॥<br>
<br>
श्रवणं स्पर्शनं जिह्वा दृष्टिर्नासा तथैव च ॥<br>
इंद्रियाणीति पंचैते चित्तपूर्वंगमा गुणाः ॥ ४५-५९ ॥<br>
<br>
तत्र विज्ञानसंयुक्ता त्रिविधा चेतना ध्रुवा ॥<br>
सुखदुःखेति यामाहुरनदुःखासुखेति च ॥ ४५-६० ॥<br>
<br>
शब्दः स्पर्शश्च रूपं च मूर्त्यर्थमेव ते त्रयः ॥<br>
एते ह्यामरणात्पंच सद्गुणा ज्ञानसिद्धये ॥ ४५-६१ ॥<br>
<br>
तेषु कर्मणि सिद्धिश्च सर्वतत्त्वार्थनिश्चयः ॥<br>
तमाहुः परमं शुद्धिं बुद्धिरित्यव्ययं महत् ॥ ४५-६२ ॥<br>
<br>
इमं गुणसमाहारमात्मभावेन पश्यतः ॥<br>
असम्यग्दर्शनैर्दुःखमनंतं नोपशाम्यति ॥ ४५-६३ ॥<br>
<br>
अनात्मेति च यदृष्टं तेनाहं न ममेत्यपि ॥<br>
वर्तते किमधिष्टानात्प्रसक्ता दुःखसंततिः ॥ ४५-६४ ॥<br>
<br>
तत्र सम्यग्जनो नाम त्यागशास्त्रमनुत्तमम् ॥<br>
श्रृणुयात्तच्च मोक्षाय भाष्यमाणं भविष्यति ॥ ४५-६५ ॥<br>
<br>
त्याग एव हि सर्वेषामुक्तानामपि कर्मणाम् ॥<br>
नित्यं मिथ्याविनीतानां क्लेशो दुःखावहो तमः ॥ ४५-६६ ॥<br>
<br>
द्रव्यत्यागे तु कर्माणि भोगत्यागे व्रतानि च ॥<br>
सुखत्यागा तपो योगं सर्वत्यागे समापना ॥ ४५-६७ ॥<br>
<br>
तस्य मार्गोऽयमद्वैधः सर्वत्यागस्य दर्शितः ॥<br>
विप्रहाणाय दुःखस्य दुर्गतिर्हि तथा भवेत् ॥ ४५-६८ ॥<br>
<br>
पंच ज्ञानेंद्रियाण्युक्त्वा मनः षष्टानि चेतसि ॥<br>
बसषष्टानि वक्ष्यामि पंच कर्मेद्रियाणि तु ॥ ४५-६९ ॥<br>
<br>
हस्तौ कर्मेद्रियं ज्ञेयमथ पादौ गतींद्रियम् ॥<br>
प्रजनान दयोमेढ्रो विसर्गो पायुरिंद्रियम् ॥ ४५-७० ॥<br>
<br>
वाक्च शब्दविशेषार्थमिति पंचान्वितं विदुः ॥<br>
एवमेकादशेतानि बुद्ध्या त्ववसृजन्मनः ॥ ४५-७१ ॥<br>
<br>
कर्णो शब्दश्च चित्तं च त्रयः श्रवणसंग्रहे ॥<br>
तथा स्पर्शे तथा रूपे तथैव रसगंधयोः ॥ ४५-७२ ॥<br>
<br>
एवं पंच त्रिका ह्येते गुणस्तदुपलब्धये ॥<br>
येनायं त्रिविधो भावः पर्यायात्समुपस्थितः ॥ ४५-७३ ॥<br>
<br>
सात्त्विको राजसश्चापि तामसश्चापि ते त्रयः ॥<br>
त्रिविधा वेदाना येषु प्रसृता सर्वसाधिनी ॥ ४५-७४ ॥<br>
<br>
प्रहर्षः प्रीतिरानंदः सुखं संशान्तचित्तता ॥<br>
अकुतश्चित्कुतश्चिद्वा चित्ततः सात्त्विको गुणः ॥ ४५-७५ ॥<br>
<br>
अतुष्टिः परितापश्च शोको लोभस्तथाऽक्षमा ॥<br>
लिंगानि रजसस्तानि दृश्यंते हेत्वहेतुतः ॥ ४५-७६ ॥<br>
<br>
अविवेकस्तथा मोहः प्रमादः स्वप्नतंद्रिता ॥<br>
कथंचिदपि वर्तंते विविधास्तामसा गुणाः ॥ ४५-७७ ॥<br>
<br>
इमां च यो वेद विमोक्षबुद्धिमात्मानमन्विच्छति चाप्रमत्तः ॥<br>
न लिप्यते कर्मपलैरनिष्टैः पत्रं विषस्येव जलेन सिक्तम् ॥ ४५-७८ ॥<br>
<br>
दृढैर्हि पाशैर्विविधैर्विमुक्तः प्रजानिमित्तैरपि दैवतैश्च ॥<br>
यदा ह्यसौ दुःखसौख्ये जहाति मुक्तस्तदाऽग्र्यां गतिमेत्यलिंगः ॥ ४५-७९ ॥<br>
<br>
श्रुतिप्रमाणगममंगलैश्च शेति जरामृत्युभयादतीतः ॥<br>
क्षीणे च पुण्ये विगते च पापे तनोर्निमित्ते च फले विनष्टे ॥ ४५-८० ॥<br>
<br>
अलेपमाकाशमलिंगमेवमास्थाय पश्यंति महत्यशक्ता ॥<br>
यथोर्णनाभिः परिवर्तमानस्तंतुक्षये तिष्टति यात्यमानः ॥ ४५-८१ ॥<br>
<br>
तथा विमुक्तः प्रजहाति दुःखं विध्वंसते लोष्टमिवादिमृच्छन् ॥<br>
यथा रुरुः शृंगमथो पुराणं हित्वा त्वचं वाप्युरगो यथा च ॥ ४५-८२ ॥<br>
<br>
विहाय गच्छन्ननवेक्षघमाणस्तथा विमुक्तो विजहाति दुःखम् ॥<br>
मत्स्यं यथा वाप्युदके पतंतमुत्सृज्य पक्षी निपतत्सशक्तः ॥ ४५-८३ ॥<br>
<br>
तथा ह्यसौ दुःखसौख्ये विहाय मुक्तः परार्द्ध्या गतिमेत्यलिंगः ॥ ४५-८४ ॥<br>
इदममृतपदं निशम्य राजा स्वयमिहपंचशिखेन भाष्यमाणम् ॥<br>
<br>
निखिलमभिसमीक्ष्य निश्चितार्थः परमसुखी विजहार वीतशोकः ॥ ४५-८५ ॥<br>
अपि च भवति मैथिलेन गीतं नगरमुपाहितमग्निनाभिवीक्ष्य ॥<br>
<br>
न खलु मम हि दह्यतेऽत्र किंचित्स्वयमिदमाह किल स्म भूमिपालः ॥ ४५-८६ ॥<br>
इमं हि यः पठति विमोक्षनिश्चयं महामुने सततमवेक्षते तथा ॥<br>
उपद्रवाननुभवते ह्यदुः खितः प्रमुच्यते कपिलमिवैत्य मैथिलः ॥ ४५-८७ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने द्वितीयपादे पञ्चचत्वारिंशत्तमोऽध्यायः ॥<br>
