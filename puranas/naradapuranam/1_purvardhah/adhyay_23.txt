सनक उवाच ।।<br>
इदमन्यत्प्रवक्ष्यामि व्रतं त्रैलोक्यविश्रुतम् ।।<br>
सर्वपापप्रशमनं सर्वकामफलप्रदम् ।। २३ -१ ।।<br>
<br>
ब्राह्मणक्षत्रियविशां शूद्राणां चैव योषिताम् ।।<br>
मोक्षदं कुर्वतां भक्त्या विष्णोः प्रियतरं द्विज ।। २३-२ ।।<br>
<br>
एकादशीव्रतं नाम सर्वाभीष्टप्रदं नृणाम् ।.<br>
कर्त्तव्यं सर्वथा विप्रविष्णुप्रीतिकरं यतः ।। २३-३ ।।<br>
<br>
एकादश्यां न भुञ्जीत पक्षयोरुभयोपरि ।।<br>
यो भुंक्ते सोऽत्र पापीयान्परत्र नरकं व्रजेत् ।। २३-४ ।।<br>
<br>
उपवासफलं लिप्सुर्जह्याद्भुक्तिचतुष्टयम् ।।<br>
पूर्वापरदिने गत्रावहोरात्रं तु मध्यमे ।। २३-५ ।।<br>
<br>
एकादशीदिने यस्तु भोक्तुमिच्छति मानवः ।।<br>
स भोक्तुं सर्वपापानि स्पृहयालुर्नसंशयः ।। २३-६ ।।<br>
<br>
भवेद्दशम्यामेकाशीद्वादश्यां च मुनीश्वर ।।<br>
एकादश्यां निराहारो यदि मुक्तिमभीप्सति ।। २३-७ ।।<br>
<br>
यानि कानि च पापानि ब्रह्महत्यादिकानि च ।।<br>
अन्नमाश्रित्य तिष्ठन्ति तानि विप्र हरेश्वर ।।<br>
एकादश्यां निराहारो यदि मुक्तिमभीप्सति ।। २३-८ ।।<br>
<br>
यानि कानि च पापानि ब्रह्महत्यादिकानि च ।।<br>
अन्नमाश्रित्य तिष्ठन्ति तानि च मुनीश्वर ।।<br>
एकादश्यां निराहारो यदि मुक्तिमभीप्सति ।। २३-९ ।।<br>
<br>
महापातकयुक्तो वायुक्तो वा सर्व पातकैः ।।<br>
एकादश्यां निराहारः स्थित्वा याति परां गतिम् ।। २३-१० ।।<br>
<br>
एकादशी महापुण्या विष्णोः प्रियतमा तिथिः ।।<br>
संसेव्या सर्वथा विप्रैः संसारच्छेदलिप्सुभिः ।। २३-११ ।।<br>
<br>
दशम्यां प्रातरुत्थाय दन्तधावनपूर्वकम् ।।<br>
स्नापयेद्विधिवद्विष्णुं पूजयेत्प्रयतेन्द्रियः ।। २३-१२ ।।<br>
<br>
एकादश्यां निराहारो निगृहीतेन्द्रियो भवेत् ।।<br>
शयीत सन्निधौ विष्णोर्नारायणपरायणः ।। २३-१३ ।।<br>
<br>
एकादश्यां तथा स्नात्वा संपूज्य च जनार्दनम् ।।<br>
गन्धपुष्पादिभिः सम्यक् ततस्त्वे वसुदीरयेत् ।। २३-१४ ।।<br>
<br>
एकादश्यां निराहारः स्थित्वाद्याहं परेऽहनि ।।<br>
भोक्ष्यामि पुण्डरीकाक्ष शरणं मे भवाच्युत ।। २३-१५ ।।<br>
<br>
इमं मन्त्रं समुच्चाय देव देवस्य चक्रिणः ।।<br>
भक्तिभावेन तुष्टात्मा उपवासं समर्पयेत् ।। २३-१६ ।।<br>
<br>
देवस्य पुरतः कुर्याज्जागरं नियतो व्रती ।।<br>
गीतैर्वाद्यैश्च नृत्यैश्च पुराणश्रवणादिभिः ।। २३-१७ ।।<br>
<br>
ततः प्रातः समुत्थाय द्वादशीदिवसे व्रती ।।<br>
स्नात्वा च विधिवद्विष्णुं पूजयत्प्रयतेन्द्रियः ।। २३-१८ ।।<br>
<br>
पञ्चामृतेन संस्नाप्य एकादश्यां जनार्द्दनम् ।।<br>
द्वादश्यां पयसा विप्र हरिसारुपप्यमश्नुते ।। २३-१९ ।।<br>
<br>
अज्ञानतिमिरान्धस्य व्रतेनानेन केशव ।।<br>
प्रसीद सुमुखो भूत्वा ज्ञानदृष्टिप्रदो भव ।। २३-२० ।।<br>
<br>
एवं विज्ञाप्य विप्रेन्द्र माधवं सुसमाहितः ।।<br>
ब्रह्मणान्भोजयेच्छक्त्या दद्याद्वै दक्षिणां तथा ।। २३-२१ ।।<br>
<br>
ततः स्वबन्धुभिः सार्द्धं नारायणपरायणः ।।<br>
कृतपञ्चमहायज्ञः स्वयं भुञ्जीत वाग्यतः ।। २३-२२ ।।<br>
<br>
एवं यः प्रयतः कुर्यात्पुण्यमेकादशीव्रतम् ।।<br>
स याति विष्णुभवनं पुनरावृत्तिदुर्लभम् ।। २३-२३ ।।<br>
<br>
उपवासव्रतपरो धर्मकार्यपरायणः ।।<br>
चाण्डालान्पतितांश्चैव नेक्षेदपि कदाचन ।। २३-२४ ।।<br>
<br>
नास्तिकान्भिन्नमर्योदान्निन्दकान्पिशुनांस्तथा ।।<br>
उपवास व्रतपरो नालपेच्च कदाचन ।। २३-२५ ।।<br>
<br>
वृषलीसूतिपोष्टारं वृषलीपतिमेव च ।।<br>
अयाज्ययाजकं चैव नालपेत्सर्वदा व्रती ।। २३-२६ ।।<br>
<br>
कुण्डाशिनं गायकं च तथा देवलकाशिनम् ।।<br>
भिषजं काव्यकर्त्तारं देवद्विजविरोधिनम् ।। २३-२७ ।।<br>
<br>
परान्नलोलुपं चैव परस्त्रीनिरतं तथा ।।<br>
व्रतोपवासनिरतो वाङ्मात्रेणापि नार्चयेत् ।। २३-२८ ।।<br>
<br>
इत्येवमादिभिः शुद्धो वशी सर्वहिते रतः ।।<br>
उपवासपरो भूत्वा परां सिद्धिमवान्पुयात् ।। २३-२९ ।।<br>
<br>
नास्ति गङ्गासमं तीर्थं नास्ति मातृसमोगुरुः ।।<br>
नास्तु विष्णुसमं दैवं तपो नानशनात्परम् ।। २३-३० ।।<br>
<br>
नास्ति क्षमासमा माता नास्ति कीर्तिसमं धनम् ।।<br>
नास्ति ज्ञानसमो लाभो न च धर्म समः पिता ।। २३-३१ ।।<br>
<br>
न विवेकसमो बन्धुनैकादश्याः परं व्रतम् ।।<br>
अत्राप्युदाहरंतीममितिहासं पुरातनम् ।। २३-३२ ।।<br>
<br>
संवादं भद्रशीलस्य तत्पितुर्गालवस्य च ।।<br>
पुरा हिगालवो नाम मुनिः सत्यपरायणः ।। २३-३३ ।।<br>
<br>
उवास नर्मदातीरे शान्तो दान्तस्तपोनिधिः ।।<br>
बहुवृक्षसमाकीर्णे गजभल्लुनिषेविते ।। २३-३४ ।।<br>
<br>
सिद्धचारणगन्धर्व यक्षविद्याधरान्विते ।।<br>
कन्दमूलफलैः पूर्णे मुनिवृन्दनिषेदिते ।। २३-३५ ।।<br>
<br>
गालवो नाम विप्रेन्द्रो निवासमकरोच्चिरम् ।।<br>
तस्याभवद्भद्रशील इति ख्यातः सुतो वशी ।। २३-३६ ।।<br>
<br>
जांतिस्मरो महाभागो नारायणपरायणः ।।<br>
बालक्रीडनकालेऽपि भद्रशीलो महामतिः ।। २३-३७ ।।<br>
<br>
मृदा च विष्णोः प्रतिमां कृत्वा पूजयते क्षणम् ।।<br>
वयस्यान्बोधयेच्चापि विष्णुः पूज्यो नरैः सदा ।। २३-३८ ।।<br>
<br>
एकादशीव्रतं चैव कर्त्तव्यमपि पण्डितैः ।।<br>
एवं ते बोधितास्तेन शिशवोऽपि मुनीश्वर ।। २३-३९ ।।<br>
<br>
हरिं मृदैव निर्माय पृथक्संभूय वा मुदा ।।<br>
अर्चयन्ति महाभागा विष्णुभक्तिपरायणाः ।। २३-४० ।।<br>
<br>
नमस्कुर्वन्भद्रमतिर्विष्णवे सर्वविष्णवे ।।<br>
सर्वेषां जगतां स्वस्ति भूयादित्यब्रवीदिदम् ।। २३-४१ ।।<br>
<br>
क्रीडाकाले मुहूर्तं वा मुहूर्तार्द्धमथापि वा ।।<br>
एकादशीति संकल्प्यव्रतं यच्छति केशवे ।। २३-४२ ।।<br>
<br>
एवं सुचरितं दृष्ट्वा तनयं गालवो मुनिः ।।<br>
अपृच्छद्विस्मयाविष्टः समालिंग्य तपोनिधिः ।। २३-४३ ।।<br>
<br>
गालव उवाच ।।<br>
भद्रशील महाभाग भद्रशीलोऽसि सुव्रत ।।<br>
चरितं मंगलं यत्ते योगिनामपि दुर्लभम् ।। २३-४४ ।।<br>
<br>
हरिपूजापरो नित्यं सर्वभूतहितेरतः ।।<br>
एकादशीव्रतपरो निषिद्धाचारवर्जितः ।।<br>
निर्द्धन्द्वो निर्ममः शान्तो हरिध्यानपरायाणः ।। २३-४५ ।।<br>
<br>
एवमेतादृशी बुद्धिः कथं जातार्भकस्यते ।।<br>
विनापि महतां सेवां हरिभक्तिर्हि दुर्लभा ।। २३-४६ ।।<br>
<br>
स्वभावतो जनस्यास्य ह्यविद्याकामकर्मसु ।।<br>
प्रवर्त्तते मतिर्वत्स कथं तेऽलौकिकी कृतिः ।। २३-४७ ।।<br>
<br>
सत्सङ्गेऽपि मनुष्याणां पूर्वपुण्यातिरेकतः ।।<br>
जायते भगवद्भक्तिस्तदहं विस्मयं गतः ।। २३-४८ ।।<br>
<br>
पृच्छामि प्रीतिमापन्नस्तद्भवान्वक्तुमर्हति ।।<br>
भद्रशीलो मुनिश्रेष्टः पित्रैवं सुविकल्पितैः ।। २३-४९ ।।<br>
<br>
जातिस्मरः सुकृतात्मा हृष्टप्रहसिताननः ।।<br>
स्वानभ्रुतं यथाव्रतं सर्वं पित्रे न्यवेदयत् ।। २३-५० ।।<br>
<br>
भद्रशील उवाच ।।<br>
श्रृणु तात मुनिश्रेष्ट ह्यनुभूतं मया पुरा ।।<br>
जातिस्मरत्वाज्जानामि यमेन परिभाषितम् ।। २३-५१ ।।<br>
<br>
एतच्छ्रत्वा महाभागो गालवो विस्मयोन्वितः ।।<br>
उवाच प्रीतिमापन्नो भद्रशीलं महामतिम् ।। २३-५२ ।।<br>
<br>
गालव उवाच ।।<br>
कस्त्वं पूर्वं महाभाग किमुक्तं च यमेन ते ।।<br>
कस्य वा केन वा हेतोस्तत्सर्वं वक्तुमर्हसि ।। २३-५३ ।।<br>
<br>
भद्रशील उवाच ।।<br>
अहमासं पुरा तात राजा सोमकुलोद्भवः ।।<br>
धर्मकीर्तिरिति ख्यातो दत्तात्रेयेण शासितः ।। २३-५४ ।।<br>
<br>
नव वर्षसहस्त्राणि महीं कृत्स्त्रमपालयम् ।।<br>
अधर्माश्च तथा धर्मा मया तु बहवः कृताः ।। २३-५५ ।।<br>
<br>
ततः श्रिया प्रमत्तोऽहं बह्वधर्मम कारिषम् ।।<br>
पाषण्डजनसंसर्गात्पाषण्डचरितोऽभवम् ।। २३-५६ ।।<br>
<br>
पुरार्जितानि पुण्यानि मया तु सुबहून्यपि ।।<br>
पाषण्डैर्बाधितोऽहं तु वेदमार्गं समत्यजम् ।। २३-५७ ।।<br>
<br>
मखाश्च सर्वे विध्वस्ता कूटयुक्तिविदा मया ।।<br>
अधर्मनिरतं मां तु दृष्ट्वा महेशजाः प्रजाः।। २३-५८ ।।<br>
<br>
सदैव दुष्कृतं चक्रुः षष्टांशस्तत्रमेऽभवत् ।।<br>
एवं पापसमाचारो व्यसनाभिरतः सदा ।। २३-५९ ।।<br>
<br>
मृगयाभिररतो भूत्वा ह्येकदा प्राविशं वनम् ।।<br>
ससैन्योऽहं वने तत्र हत्वा बहुविधान्मृगान् ।। २३-६० ।।<br>
<br>
क्षुत्तृट्परिवृतः श्रांतो रेवातीरमुपागमम् ।।<br>
रवितीक्ष्णातपक्लांतो रेवायां स्नानमाचरम् ।। २३-६१ ।।<br>
<br>
अदृष्टसैन्य एकाकी पीड्यमानः क्षुधा भृशम् ।। २३-६२ ।।<br>
समेतास्तत्र ये केचिद्रेवातीरनिवासिनः ।।<br>
<br>
एकादशीव्रतपरा मया दृष्ट्वा निशामुखे ।। २३-६३ ।।<br>
निराहारश्च तत्राहमेकाकी तज्जनैः सह ।।<br>
<br>
जागरं कृतवांश्वापि सेनया रहितो निशि ।। २३-६४ ।।<br>
अध्वश्रमपरिश्रांतः क्षुत्पिपासाप्रपीडितः ।।<br>
<br>
तत्रैव जागरान्तेऽहं तातपंचत्वमागतः ।। २३-६५ ।।<br>
ततो यमभटैर्बद्धो महादंष्ट्राभयंकरैः ।।<br>
<br>
अनेकक्लेशसंपन्नमार्गेणाप्तो यमांतिकम् ।।<br>
दंष्ट्राकरालवदनमपश्यं समवर्तिनम् ।। २३-६६ ।।<br>
<br>
अथ कालिश्चित्रगुप्तमाहूयेदमभाषत ।।<br>
अस्य शिक्षाविधानं च यथावद्वद पंडित ।। २३-६७ ।।<br>
<br>
एवमुक्तश्चित्रगुप्तो धर्मराजेन सत्तम ।।<br>
चिरं विचारयामास पुनश्चेदमभाषत ।। २३-६८ ।।<br>
<br>
असौ पापरतः सत्यं तथापि श्रृणु धर्मप ।।<br>
एकादश्यां निराहारः सर्वपापैः प्रमुच्यते ।। २३-६९ ।।<br>
<br>
एष रेवातटे रम्ये निराहारो हरेर्दिने ।।<br>
जागरं चोपवासं च कृत्वा निष्पापतां गतः ।। २३-७० ।।<br>
<br>
यानि कानि च पापानि कृतानि सुबहूनि च ।।<br>
तानि सर्वाणि नष्टानि ह्युपवासप्रभावतः ।। २३-७१ ।।<br>
<br>
एवमुक्तो धर्मराजश्चित्रगुप्तेन धीमता ।<br>
ननाम दंडवद्भूमौ ममाग्रे सोऽनुकंपितः ।। २३-७२ ।।<br>
<br>
पूजयामास मां तत्र भक्तिभावेन धर्मराट् ।।<br>
ततश्च स्वभटान्सर्वानाहूयेदमुवाच ह ।। २३-७३ ।।<br>
<br>
धर्मराज उवाच ।।<br>
श्रृणुध्वं मद्वचो दूता हितं वक्ष्याम्यनुत्तममम् ।।<br>
धर्ममार्गरतान्मर्त्यान्मानयध्वं ममान्तिकम् ।। २३-७४ ।।<br>
<br>
ये विष्णुपूजनरताः प्रयताः कृतज्ञाश्चैकादशीव्रतपरा विजितेन्द्रियाश्च ।।<br>
नारायणाच्युतहरे शरणं भवेति शान्ता वदन्ति सततं तरसा त्यजध्वम् ।। २३-७५ ।।<br>
<br>
नारायणाच्युत जनार्दन कृष्ण विष्णो पद्मेश पद्मजपितः शिव शंकरेति ।।<br>
नित्यं वदंत्यखिललोक हिताः प्रशान्ता दूरद्भटास्त्यजता तान्न ममैषु शिक्षा ।। २३-७६ ।।<br>
<br>
नारायणार्पितकृतान्हरिभक्तिभजः स्वाचारमार्गनिरतान् गुरुसेवकांश्च ।।<br>
सत्पात्रदान निरतांश्च सुदीनपालान्दूतास्त्यजध्वमनिशं हरिनामसक्तान् ।। २३-७७ ।।<br>
<br>
पाषंडसङ्गरहितान्द्विजभक्तिनिष्ठान्सत्संगलोलुपतरांश्च तथातिथेयान् ।।<br>
शंभौ हरौ च समबुद्धिमतस्तथैव दूतास्त्यजध्वमुपकारपराञ्जनानाम् ।। २३-७८ ।।<br>
<br>
ये वर्जिता हरिकथामृतसेवनैश्च नारायणस्मृतिपरायणमानसैश्च  ।।<br>
विप्रेद्रपादजलसेचनतोऽप्रहृष्टांस्तान्पापिनो मम भटा गृहमानयध्वम् ।। २३-७९ ।।<br>
<br>
ये मातृतातपरिभर्त्सनशीलिनश्च लोकद्विषो हितजनाहितकर्मणश्च ।।<br>
देवस्वलोभनिरताञ्जननाशकर्तॄनत्रानयध्वमपराधपरांश्च दूताः ।। २३-८० ।।<br>
<br>
एकादशीव्रतपराङ्मुखमुग्रशीलं लोकापवादनिरतं परनिंदकं च ।।<br>
ग्रामस्य नाशकरमुत्तमवैरयुक्तं दूताः समानयत विप्रधनेषु लुब्धम् ।। २३-८१ ।।<br>
<br>
ये विष्णुभक्तिविमुखाः प्रणमंति नैव नारायणं हि शरणागतपालकं च ।।<br>
विष्ण्वालयं च नहि यांति नराः सुमूर्खास्तानानयध्वमतिपापरतान्प्रसाह्य ।। २३-८२ ।।<br>
<br>
एवं श्रुतं यदा तत्र यमेन परिभाषितम् ।।<br>
मयानुतापदग्धेन स्मृतं तत्कर्म निंदितम् ।। २३-८३ ।।<br>
<br>
असत्कर्मानुतापेन सद्धर्मश्रवणेन च ।।<br>
तत्रैव सर्वपापानि निःशेषाणि गतानि मे ।। २३-८४ ।।<br>
<br>
पापशेषाद्विनिर्मुक्तं हरिसारुप्यतां गतम् ।।<br>
सहस्रसूर्यसंकाशं प्रणनाम यमश्च तम् ।। २३-८५ ।।<br>
<br>
एवं दृष्ट्वा विस्मितास्ते यमदूता भयोत्कटाः ।।<br>
विश्वासं परमं चक्रुर्यमेन परिभाषिते ।। २३-८६ ।।<br>
<br>
ततः संपूज्य मां कालो विमानशतसंकुलम् ।।<br>
सद्यः संप्रेषयामास तद्विष्णोः परमं पदम् ।। २३-८७ ।।<br>
<br>
विमानकोटिभिः सार्द्धं सर्वभोगसमन्वितैः ।।<br>
कर्मणा तेन विप्रर्षे विष्णुलोके मयोषितम् ।। २३-८८ ।।<br>
<br>
कल्पकोटिसहस्राणि कल्पकोटिशतानि च ।।<br>
स्थित्वा विष्णुपदं पश्चादिंद्रलोकमुपगमम् ।। २३-८९ ।।<br>
<br>
तत्रापि सर्वभोगाढ्यः सर्वदेवनमस्कृतः ।।<br>
तावत्कालं दिविस्थित्वा ततो भूमिमुपागतः ।। २३-९० ।।<br>
<br>
अत्रापि विष्णुभक्तानां जातोऽहं भवतां कुले ।।<br>
जातिस्मरत्वाडज्जानामि सर्वमेतन्मुनीश्वर ।। २३-९१ ।।<br>
<br>
तस्माद्विष्ण्वर्चनोद्योगं करोमि सह बालकैः ।।<br>
एकादशीव्रतमिदमिति न ज्ञातवान्पुरा ।। २३-९२ ।।<br>
<br>
जातिस्मृतिप्रभावेण तज्ज्ञातं सांप्रतं मया ।।<br>
अत्र स्वेनापि यत्कर्म कृतं तस्य फलं त्विदम् ।। २३-९३ ।।<br>
<br>
एकादशीव्रतं भक्त्या कुर्वतां किमुत प्रभो ।।<br>
तस्माच्चरिष्ये विप्रेंद्र शुभमेकादशीव्रतम् ।। २३-९४ ।।<br>
<br>
विष्णुपूजां चाहरहः परमस्थानकांक्षया ।।<br>
एकादशीव्रतं यत्तु कुर्वंति श्रद्धया नराः ।। २३-९५ ।।<br>
<br>
तेषां तु विष्णुभवनं परमानंददायकम् ।।<br>
एवं पुत्रवचः श्रुत्वा संतुष्टो गालवो मुनिः ।। २३-९६ ।।<br>
<br>
अवाप परमां तुष्टिं मनसा चातिहर्षितः ।।<br>
मज्जन्म सफलं जातं मद्धंशः पावनीकृतः ।। २३-९७ ।।<br>
<br>
यतस्त्वं मद्गृहे जातो विष्णुभक्तिपरायणः ।।<br>
इति संतुष्टचित्तस्तु तस्य पुत्रस्य कर्मणा ।। २३-९८ ।।<br>
<br>
हरिपूजाविधानं च यथावत्समबोधयत् ।।<br>
इत्येतत्ते मुनिश्रेष्ट यथावत्कथितं मया ।।<br>
संकोचविस्तराभ्यां च किमन्यच्छ्रोतुमिच्छसि ।। २३-९९ ।।<br>
<br>
इति श्रीबृहन्नारदीये पुराणे पूर्वभागे प्रथमपादे ब्रताख्याने एकादशीव्रतमहिमानुवर्णनं नाम त्रयोविंशोऽध्यायः ।।<br>
