<br>
सनत्कुमार उवाच ॥<br>
अथ वक्ष्ये त्रयीमूर्तेर्विधानं त्वब्जिनीपतेः ॥<br>
मन्त्राणां यत्समाराध्य सर्वेष्टं प्राप्नुयाद्भुवि ॥ ६९-१ ॥<br>
<br>
तारो रेचिकया युक्तो मेधानेत्रयुता रतिः ॥<br>
ससर्गा वामकर्णोढ्यो भृगुर्वढ्यासनो मरुत् ॥ ६९-२ ॥<br>
<br>
शेषोदित्य इति प्रोक्तो वस्वर्णो भुक्तिमुक्तिदः ॥<br>
देवभागो मुनिश्छन्दो गायत्री देवता रविः ॥ ६९-३ ॥<br>
<br>
माया बीजं रमा शक्तिर्दृष्टादृष्टे नियोगकः ॥<br>
सत्याय हृदयं पश्चाद्ब्रह्मणे शिर ईरितम् ॥ ६९-४ ॥<br>
<br>
विष्णवे तु शिखावर्म रुद्राय परिकीर्तितम् ॥<br>
नेत्रं स्यादग्रये पश्चात्शर्वायास्रमुदाहृतम् ॥ ६९-५ ॥<br>
<br>
नेत्रो ज्वाला मनो हुं फट्स्वाहांता मनवो गणाः ॥<br>
पुनः षडर्णैर्ह्री लक्ष्म्याः कृत्वांतः स्थैः षडंगकम् ॥ ६९-६ ॥<br>
<br>
शिष्टारौजठरे पृष्टे तयोर्ङेंताख्यया न्यसेत् ॥<br>
आदित्यं च रविं पश्चाद्भानुं भास्करमेव च ॥ ६९-७ ॥<br>
<br>
सूर्यं च मूर्ध्नि वदने हृदि गुह्ये च पादयोः ॥<br>
सद्यादिपञ्च ह्रस्वाद्यान् न्यसेन्ङे हृदयोंऽतिमान् ॥ ६९-८ ॥<br>
<br>
ह्रीं रमामध्यगामष्टौ वर्णांस्तारादिकान्न्यसेत् ॥<br>
मूर्द्धास्यकंठहृत्कुक्षिनाभिलिंगगुदेषु च ॥ ६९-९ ॥<br>
<br>
सचंद्रस्वरपूर्वं तु ङेतं शीतांशुमण्डलम् ॥<br>
मूर्द्धादिकंठपर्यंतं न्यसेञ्चांद्रिमनुस्प्ररन् ॥ ६९-१० ॥<br>
<br>
स्पर्शान्सेंदून्समुञ्चार्य ङेंतं भास्करमण्डलम् ॥<br>
न्यसेत्कंठादिनाभ्यंतं ध्यायन्प्रद्योतनं हृदि ॥ ६९-११ ॥<br>
<br>
यादीन्सचंद्रानुञ्चार्य ङेतं च वह्निमंडलम् ॥<br>
नाभ्यादिपादपर्यंतं न्यसेद्वह्निमनुस्मरन् ॥ ६९-१२ ॥<br>
<br>
प्रोक्तोऽयं मण्डलन्यासो महातेजोविधायकः ॥<br>
आदिठांतार्णपूर्वं ङेंनमोंतं सोममण्डलम् ॥ ६९-१३ ॥<br>
<br>
मूर्द्धादिहृदयांतं तु विन्यसेत्साधकोत्तमः ॥<br>
डकारादिक्षकारांतवर्णाद्यं वह्निमण्डलम् ॥ ६९-१४ ॥<br>
<br>
ङेंतं हृदादिपादान्तं विन्यसेत्सुसमाहितः ॥<br>
अग्रीषोमात्मको न्यासः कथितः सर्वसिद्धिदः ॥ ६९-१५ ॥<br>
<br>
न्यसेत्सेंदून्मातृकार्णाञ्जयांतपुरुषात्मने ॥<br>
नमोंते व्यापकं मंत्री हंस्नयासोऽयमीरितः ॥ ६९-१६ ॥<br>
<br>
अष्टावष्टौ स्वराञ्शेषान्पंचपञ्च मितान्पुनः ॥<br>
उक्तादित्यमुखानेतान्विन्यसेञ्च नवग्रहान् ॥ ६९-१७ ॥<br>
<br>
आधारलिंगयोर्नाभौ हृदि कंठे मुखांतरे ॥<br>
भ्रूमध्ये च तथा भाले ब्रह्मरंघ्रे न्यसेत्क्रमात् ॥ ६९-१८ ॥<br>
<br>
हंसाख्यमग्नीषोमाख्यं मंडलत्रयमेव च ॥<br>
पुनर्न्यासत्रयं कुर्यान्मूलेन व्यापकं चरेत् ॥ ६९-१९ ॥<br>
<br>
एवं न्यासविधिं कृत्वा ध्यायेत्सूर्यं हृदबुजे ॥<br>
दानाभयाब्जयुगलं धारयंतं करै रविम् ॥ ६९-२० ॥<br>
<br>
कुंडलां गदकेयूरहारिणं च त्रयीतनुम् ॥<br>
ध्यात्वैवं प्रजपेन्मंत्री वसुलक्षं दशांशतः ॥ ६९-२१ ॥<br>
<br>
रक्तांभोजैस्तिलैर्वापि जुहुयाद्विधिवद्वसौ ॥<br>
प्रथमं पीठयजने धर्मादीनां स्थले यजेत् ॥ ६९-२२ ॥<br>
<br>
प्रभूतं विमलं शारं समाराध्यमनंतरम् ॥<br>
परमादिमुखं मध्ये खबिंबांतं प्रपूजयेत् ॥ ६९-२३ ॥<br>
<br>
सोमाग्निमंडलं पूज्यरविमंडलमर्चयेत् ॥<br>
दीप्ता सूक्ष्मा जया भद्रा विभूतिर्विमला तथा ॥ ६९-२४ ॥<br>
<br>
अमोघा विद्युता सर्वतोमुखी पीठशक्तयः ॥<br>
ह्रस्वत्रयोक्तिजाः क्लीबही ना वह्नींदुसंयुताः ॥ ६९-२५ ॥<br>
<br>
स्वरा बीजानि शक्तीनां तदाद्याः पूजयेत्तुः ताः ॥<br>
ब्रह्मविष्णुशिवात्मा ते सृष्टिः शेषान्विताप्यसौ ॥ ६९-२६ ॥<br>
<br>
एवं चान्ते योग पीठात्मने हृदयमीरयेत् ॥<br>
ताराद्योऽयं पीठमंत्रस्त्वनेनासनमादिशेत् ॥ ६९-२७ ॥<br>
<br>
ध्रुवो वियद्बिंदुयुतं खं खखोल्काय दृन्मनुः ॥<br>
नवार्णाय च मनवे मूर्तिं संकल्पयेत्सुधीः ॥ ६९-२८ ॥<br>
<br>
साक्षिणं जगतां तस्यामावाह्य विधिवद्यजेत् ॥<br>
ततः षडंगामाराध्य द्विक्ष्वष्टांगं प्रपूजयेत् ॥ ६९-२९ ॥<br>
<br>
संपूज्य मध्ये वादित्यं रविं भानुं च भास्करम् ॥<br>
सूर्यं दिशासु सद्यादिपंच ह्रस्वादिकानिमान् ॥ ६९-३० ॥<br>
<br>
स्वस्वनामादिवर्णाद्याः शक्तयोऽर्च्या विदिक्षु च ।<br>
उषां प्रज्ञां प्रभां संध्यां ततो ब्रह्मादिकान्यजेत् ॥ ६९-३१ ॥<br>
<br>
पुरतोऽरुणमभ्यर्च्य सोमं ज्ञं च गुरुं भृगुम् ॥<br>
दिक्ष्वर्यमादिकानिष्ट्वा भूमिजं च शनैश्चरम् ॥ ६९-३२ ॥<br>
<br>
राहुं केतुं च कोणेषु पूर्ववत्परिपूजयेत् ॥<br>
इंद्राद्यानपि वज्राद्यान्पूजयेत्पूर्ववत्सुधीः ॥ ६९-३३ ॥<br>
<br>
इत्थं संपूज्य विधिवद्भास्करं भक्तवत्सलम् ॥<br>
समाहितो दिनेशाय दद्यादर्ध्यं दिने दिने ॥ ६९-३४ ॥<br>
<br>
प्राणानायम्य सद्भूमौ न्यासान्कृत्वा पुरोदितान् ॥<br>
विधाय मंडलं भानोः पीठं पूर्ववदर्चयेत् ॥ ६९-३५ ॥<br>
<br>
ध्यात्वार्कं प्रयजेद्द्विव्यैर्मानसैरुपचारकैः ॥<br>
पात्रं ताम्रमयं प्रस्थतोयग्राहि सुशोभनम् ॥ ६९-३६ ॥<br>
<br>
निधाय मंडले रक्तचंदनादिविनिर्मिते ॥<br>
विलोममातृकामूलमुञ्चरन्पूरयेज्जलैः ॥ ६९-३७ ॥<br>
<br>
सूर्यबिंबविनिर्गच्छत्सुधांबुधिविभावितैः ॥<br>
कुंकुमं रोजनां राजीं चंदनं रक्तचंदनम् ॥ ६९-३८ ॥<br>
<br>
करवीरं जपाशालिकुशश्यामाकतंडुलान् ॥<br>
तिलवेणुयवांश्चैव निक्षिपेत्सलिले शुभे ॥ ६९-३९ ॥<br>
<br>
सांगं सावरणं तत्रावाह्यार्कं पूर्ववद्यजेत् ॥<br>
गंधपुष्पधूपदीपनैवेद्याद्यै र्विधानतः ॥ ६९-४० ॥<br>
<br>
प्राणायामत्रयं कृत्वा कुर्यादंगानि पूर्ववत् ॥<br>
सुधाबीजं चंदनेन दक्षे करतले लिखेत् ॥ ६९-४१ ॥<br>
<br>
तेनाच्छाद्यार्ध्यपात्रं च जपेन्मनुमनन्यधीः ॥<br>
अष्टोत्तरशतावृत्त्या पुनः संपूज्य भास्करम् ॥ ६९-४२ ॥<br>
<br>
हस्ताभ्यां पात्रमादाय जानुभ्यामवनीं गतः ॥<br>
आमूर्ध्नि पात्रमुद्धृत्यांबरेण वरणे रवेः ॥ ६९-४३ ॥<br>
<br>
दृष्टिं चाधाय मनसा पूजयित्वा रविं पुनः ॥<br>
साधकेन स्वकैक्येन मूलमंत्रं धिया जपन् ॥ ६९-४४ ॥<br>
<br>
अर्ध्यं दद्याद्रविं ध्यायव्रक्तचंदनमंडले ॥<br>
दत्त्वा पुष्पांजलिं भूयो जपेदष्टोत्तरं शतम् ॥ ६९-४५ ॥<br>
<br>
नित्यं वा तद्विनेऽप्येवमर्ध्यं दद्याद्विवस्वते ॥<br>
तेन तुष्टो दिनेशोऽस्मै दद्याद्वित्तं यशः सुखम् ॥ ६९-४६ ॥<br>
<br>
पुत्रान्पौत्रानभीष्टं च यद्यत्सर्वं प्रयच्छति ॥<br>
अर्ध्यदानमिदं प्रोक्तमायुरारोग्यवर्द्धनम् ॥ ६९-४७ ॥<br>
<br>
धनधान्यपशुक्षेमक्षेत्रमित्रकलत्रदम् ॥<br>
तेजोवीर्ययशःकीर्तिविद्याविभवभोगदम् ॥ ६९-४८ ॥<br>
<br>
गायत्र्याराधनासक्तः संध्यावंदनतत्परः ॥<br>
एवं मनुं जपन्विप्रो दुःखं नैवाप्नुयात्क्वचित् ॥ ६९-४९ ॥<br>
<br>
विकर्तनाय निर्माल्यमेवं संपूज्य दापयेत् ॥<br>
वियद्वह्निमरुत्साद्यांतार्वीसेंदुसमन्वितम् ॥ ६९-५० ॥<br>
<br>
मार्तंडभैरवाख्यं हि बीजं त्रैलोक्यमोहनम् ॥<br>
बिंबबीजेन पुटितं सर्वकामफलप्रदम् ॥ ६९-५१ ॥<br>
<br>
पूर्ववत्सकलं चान्यदत्र ज्ञेयं मनीषिभिः ॥<br>
भृगुर्जलेंदुमन्वाढ्यः सोमाय हृदयांतिमः ॥ ६९-५२ ॥<br>
<br>
षडक्षरो मंत्रराजो मुनिरस्य भृगुर्मतः ॥<br>
छंदः पंक्तिस्तु सोमोऽस्य देवता परिकीर्तिता ॥ ६९-५३ ॥<br>
<br>
आद्यं बीजं नमः शक्तिर्विनियोगोऽखिलाप्तये ॥<br>
षड्दीर्घेण स्वबीजेन षडंगानि समाचरेत् ॥ ६९-५४ ॥<br>
<br>
पूर्णेद्वास्यं स्फटिकभं नीलालकलसन्मुखम् ॥<br>
विभ्राणमिष्टं कुमुदं ध्यायेन्मुक्तास्रजं विधुम् ॥ ६९-५५ ॥<br>
<br>
ऋतुलक्षं जपेन्मंत्रं पायसेन ससर्पिषा ॥<br>
जुहुयात्तद्दशांशेन पीठे सोमांतपूजिते ॥ ६९-५६ ॥<br>
<br>
मूर्तिमूलेन संकल्प्य पूजयेद्विधिवद्विधुम् ॥<br>
केसरेष्वंगपूजा स्यात्पत्रेष्वेताश्च शक्तयः ॥ ६९-५७ ॥<br>
<br>
रोहिणी कृत्तिका चैव रेवती भरणी पुरः ॥<br>
रात्रिरार्द्रा ततो ज्योत्स्ना कला हारसमप्रभा ॥ ६९-५८ ॥<br>
<br>
सुशुक्लमाल्यवसनामुक्ताहारविभूषिताः ॥<br>
सर्वास्स्तनभराक्रांता रचितांजलयः शुभाः ॥ ६९-५९ ॥<br>
<br>
स्वप्रियासक्तमनसो मदविभ्रममंथराः ॥<br>
समभ्यर्च्याः सरोजाक्ष्यः पूर्णेंदुसदृशाननाः ॥ ६९-६० ॥<br>
<br>
दलाग्रेषु समभ्यर्च्यास्त्वष्टौ सूर्यादिका ग्रहाः ॥<br>
आदित्यभूसुतबुधमंददेवेज्यराहवः ॥ ६९-६१ ॥<br>
<br>
शुक्रकेतुयुता ह्येते पूज्याः पत्रग्रगाग्रहाः ॥<br>
रक्तारुणश्वेतनीलपीतधूम्रसिताऽसिताः ॥ ६९-६२ ॥<br>
<br>
वामोरुन्यस्ततद्धस्ता दक्षिणेन धृताभयाः ॥<br>
सोकपालांस्तदस्त्राणि तद्वाह्ये पूजयेत्सुधीः ॥ ६९-६३ ॥<br>
<br>
एव संसाधितो मंत्रः प्रयच्छेदिष्टमात्मनः ॥<br>
पौर्णमास्यां जिताहारो दद्यादर्ध्यं विधूदये ॥ ६९-६४ ॥<br>
<br>
मंडलत्रितर्यं कुर्यात्प्राक्प्रत्यगायतं भुवि ॥<br>
पश्चिमे मंडले स्थित्वा पूजाद्रव्यं च मध्यमे ॥ ६९-६५ ॥<br>
<br>
संस्थाप्य सोममन्यस्मिन्मंडलेऽब्जसमन्विते ॥<br>
समभ्यर्च्यं विधानेन पीठपूजनपूर्वकम् ॥ ६९-६६ ॥<br>
<br>
स्थापयेद्राजतं पात्रं पुरतस्तत्र मंत्रवित् ॥<br>
सुरभीपयसापूर्य्य तं स्पृशन्प्रजपेन्मनुम् ॥ ६९-६७ ॥<br>
<br>
अष्टोत्तरशतं पश्चाद्विद्या मंत्रेण मंत्रवित् ॥<br>
दद्यान्निशाकरायार्ध्यं सर्वाभीष्टार्थसिद्धये ॥ ६९-६८ ॥<br>
<br>
कुर्यादनेन विधिना प्रतिमासमतंद्रितः ॥<br>
वर्षांतरेण सवष्टं प्राप्नोति भुविमानवः ॥ ६९-६९ ॥<br>
<br>
विद्ये विद्यामालिनि स्यादंत चंद्रिणि कतवदेत् ॥<br>
चंद्रमुखि द्विठांतोऽयं विद्यामंत्र उदाहृतः ॥ ६९-७० ॥<br>
<br>
एवं कुमुदिनीनाथमंत्रं यो जपति ध्रुवम् ॥<br>
धनं धान्यं सुतान्पौत्रान्सौभाग्यं लभतेऽचिरात् ॥ ६९-७१ ॥<br>
<br>
अथांगारकमंत्रं तु वक्ष्ये धनसुतप्रदम् ॥<br>
तारो दीर्घेंदुयुग्व्योम तदेवेंदुयुतः पुनः ॥ ६९-७२ ॥<br>
<br>
षांतः सर्गी च चंडीशौ क्रमार्दिदुविसर्गिणै ॥<br>
षडर्णोऽयं महामंत्रो मंगलस्याखिलेष्टदः ॥ ६९-७३ ॥<br>
<br>
विरूपाक्षो मुनिश्छंदोगायत्रं देवता कुजः ॥<br>
मंत्रार्णैः षड्भिरंगानि क्रुर्वन्ध्यायेद्धरात्मजम् ॥ ६९-७४ ॥<br>
<br>
मेषस्थं रक्तवस्रांगं शूलशक्तिगदावरान् ॥<br>
करैर्बिभ्राणमीशानस्वेदजं भूंसुतं स्मरेत् ॥ ६९-७५ ॥<br>
<br>
रसलक्षं जपेन्मंत्रं दशांशं खदिरोद्भवैः ॥<br>
समिद्भिर्जुहुयादग्नौ शैवे पीठे यजेत्कुजम् ॥ ६९-७६ ॥<br>
<br>
प्रागंगानि समाराध्य ह्येकविंशतिकोष्टकम् ॥<br>
मंगलोभूमिपुत्रश्च ऋणहर्ता धनप्रदः ॥ ६९-७७ ॥<br>
<br>
स्थिरासनो महाकायः सर्वकर्मावरोधकः ॥<br>
लोहितो लोहिताक्षश्च सामगानां कृपाकरः ॥ ६९-७८ ॥<br>
<br>
धरात्मजः कुजो भौमो भूमिदो भूमिनंदनः ॥<br>
अंगारको महीसूनुः सर्वरोगापहारकः ॥ ६९-७९ ॥<br>
<br>
वृष्टिकर्ता वृष्टिहर्ता सर्वकार्यार्थसिद्धिदः ॥<br>
इत्येक र्विशतिः प्रोक्ता मूर्तयो भूसुतस्य वै ॥ ६९-८० ॥<br>
<br>
मंगलादीन्यजेन्मंत्री स्वस्वस्थानस्थितान्क्रमात् ॥<br>
इंद्राद्यानपि वज्रादीनेवं सिद्धो भवेन्मनुः ॥ ६९-८१ ॥<br>
<br>
सुतकामा कुरंगाक्षी भौमव्रतमुपाचरेत् ॥<br>
मार्गशीर्षेऽथ वैशाखे व्रतारंभः प्रशस्यते ॥ ६९-८२ ॥<br>
<br>
अरुणोदयवेलायामुत्थायावश्यकं पुनः ॥<br>
विनिर्वर्त्य रदान्धावेदपामार्गेण वाग्यता ॥ ६९-८३ ॥<br>
<br>
स्नात्वा रक्तांबरधरा रक्तमाल्यविलेपना ॥<br>
नैवेद्यादींश्च संभारान्रक्तान्सर्वान्प्रकल्पयेत् ॥ ६९-८४ ॥<br>
<br>
योग्यं विप्रं समाहूय कुजमर्चेत्तदाज्ञया ॥<br>
रक्तगोगोमयालिप्तभूमौ रक्तासने विशेत् ॥ ६९-८५ ॥<br>
<br>
आचम्य देशकालौ च स्मृत्वा काम्य समुच्चरन् ॥<br>
मङ्गलादीनि नामानि स्वकीयांगेषु विन्यसेत् ॥ ६९-८६ ॥<br>
<br>
मुखे प्रविन्यसेत्साध्वी सामगानां कृपाकरम् ॥<br>
धरात्मजं नसोरक्ष्णोः कुजं भौमं ललाटके ॥ ६९-८७ ॥<br>
<br>
भूमिदं तु भ्रुवोर्मध्ये मस्तके भूमिनन्दनम् ॥<br>
अङ्गारकं शिखायां च सर्वांगे च महीसुतम् ॥ ६९-८८ ॥<br>
<br>
बाहुद्वये न्यसेत्पश्चात्सर्वरोगापहारकम् ॥<br>
मूर्द्धादि वृष्टिकर्तारमापादांतं न्यसेत्सुधीः ॥ ६९-८९ ॥<br>
<br>
विन्यसेद्रृष्टिहर्तारं मूर्द्धांतं चरणादितः ॥<br>
न्यसेदंते ततो दिक्षु सर्वकार्यार्थसिद्धिदम् ॥ ६९-९० ॥<br>
<br>
नाभौ हृदि शिरस्यारं वक्रे भूमिजमेव च ॥<br>
विन्यस्यैवं निजे देहे ध्यायेत्प्राग्वद्धरात्मजम् ॥ ६९-९१ ॥<br>
<br>
मानसैरुपचारैश्च संपूज्यार्ध्यं निधापयेत् ॥<br>
एकविंशतिकोष्ठाढ्ये त्रिकोणे ताम्रपत्रगे ॥ ६९-९२ ॥<br>
<br>
आवाह्याङ्गारकं तत्र रक्तपुष्पादिभिर्यजेत् ॥<br>
अङ्गानि पूर्वमाराध्य मङ्गलादीन्प्रपूजयेत् ॥ ६९-९३ ॥<br>
<br>
एकविंशतिकोष्ठेषु चक्रमारं च भूमिजम् ॥<br>
त्रिकोणेषु च सम्पूज्य बहिरष्टौ च मातृकाः ॥ ६९-९४ ॥<br>
<br>
इंद्रादीनथ वज्रादीन्बाह्ये संपूजयेत्पुनः ॥<br>
धूपदीपौ समर्प्याथ गोधूमान्नं निवेदयेत् ॥ ६९-९५ ॥<br>
<br>
ताम्रपात्रे शुद्धतोयपूरिते रक्तचंदनम् ॥<br>
रक्तपुष्पाक्षतफलान्याक्षिप्यार्ध्यं समर्पयेत् ॥ <br>
मंगलाय ततो मंत्री इदं मंत्रद्वयं पठेत् ॥ ६९-९६ ॥<br>
<br>
भूमिपुत्र महातेजः स्वेदोद्भवपिनाकिनः ॥<br>
सुतार्थिनी प्रपन्ना त्वां गृहाणार्ध्यं नमोऽस्तु ते ॥ ६९-९७ ॥<br>
<br>
रक्तप्रवालसंकाश जपाकुसुमसन्निभ ॥<br>
महीसुत महाभाग गृहाणार्ध्यं नमोऽस्तु ते ॥ ६९-९८ ॥<br>
<br>
एकविंशतिपूर्वोक्तैर्ङेनमोंतैंश्च नामभिः ॥<br>
ताराद्यैः प्रणमेत्पश्चात्तावत्यश्च प्रदक्षिणाः ॥ ६९-९९ ॥<br>
<br>
धरणीगर्भसंभूतं विद्युत्तेजः समप्रभम् ॥<br>
कुमारं शक्तिहस्तं च मङ्गलं प्रणमाम्यहम् ॥ ६९-१०० ॥<br>
<br>
ततो रेखात्रयं कुर्यात्खदिरांगारकेण च ॥<br>
मार्जयेद्वामपादेन मंत्राभ्यां च समाहिता ॥ ६९-१०१ ॥<br>
<br>
दुःखदौर्भाग्यनाशाय पुत्रसंतानहेतवे ॥<br>
कृतरेखात्रयं वामपादेनैतत्प्रमार्ज्म्यहम् ॥ ६९-१०२ ॥<br>
<br>
ऋणदुः खविनाशाय मनोभीष्टार्थसिद्धिये ॥<br>
मार्जयाम्यसिता रेखास्तिस्रो जन्मत्रयोद्भवाः ॥ ६९-१०३ ॥<br>
<br>
स्तुवीत धरणीपुत्रं पुष्पांजलिकरा ततः ॥<br>
ध्यायंती तत्पदांभोजं पूजासांगत्वसिद्धये ॥ ६९-१०४ ॥<br>
<br>
ऋणहर्त्रे नमस्तुभ्यं दुःखदारिद्र्यनाशिने ॥<br>
सौभाग्यसुखदो नित्यं भव मे धरणीसुत ॥ ६९-१०५ ॥<br>
<br>
तप्तकांचनसंकाश तरुणार्कसमप्रभ ॥<br>
सुखसौभाग्यधनद ऋणदारिद्य्रनाशक ॥ ६९-१०६ ॥<br>
<br>
ग्रहराज नमस्तेऽस्तु सर्वकल्याणकारक ॥<br>
प्रसादं कुरु देवेश सर्वकल्याणभाजन ॥ ६९-१०७ ॥<br>
<br>
देवदानवगंधर्वयक्षराक्षसपन्नगाः ॥<br>
आप्नुवन्ति शिवं सर्वे सदा पूर्णमनोरथाः ॥ ६९-१०८ ॥<br>
<br>
आचिरादेव लोकेऽस्मिन्यस्याराधनतो जनाः ॥<br>
प्राप्नुवन्ति सुखं तस्मै नमो धरणिसूनवे ॥ ६९-१०९ ॥<br>
<br>
यो वक्रगतिमापन्नो नृणां दुःखं प्रयच्छति ॥<br>
पूजितः सुखसौभाग्यं तस्मै क्ष्मासूनवे नमः ॥ ६९०-११० ॥<br>
<br>
नभसि द्योतमानाय सर्वकल्याणहेतवे ॥<br>
मङ्गलाय नमस्तुभ्यं धनसंतानहेतवे ॥ ६९-१११ ॥<br>
<br>
प्रसादं कुरु मे भौममंगलप्रद मंगल ॥<br>
मेषवाहन रुद्रात्मन्देहि पुत्रान्धनं यशः ॥ ६९-११२ ॥<br>
<br>
एवं स्तुत्वा प्रणम्याथ विसृज्य धरणीसुतम् ॥<br>
यथाशक्त्या प्रदाय स्वं गृह्णीयाद्ब्रणाशिषः ॥ ६९-११३ ॥<br>
<br>
गुरवे दक्षिणां दत्त्वा भुञ्जीयात्तन्निवेदितम् ॥ ६९-११४ ॥<br>
<br>
एवमावत्सरं कुर्यात्प्रतिमंगलवासरम् ॥<br>
तिलैर्होमं विधायाथ शतार्द्धं भोजयोद्द्विजान् ॥ ६९-११५ ॥<br>
<br>
भौममूर्तिं स्वर्णमयीमाचार्याय समर्पयेत् ॥<br>
मंडलस्थे घटेऽभ्यर्च्येत्सुतसौभाग्यसिद्धये ॥ ६९-११६ ॥<br>
<br>
एवं व्रतपरा नारी प्राप्नुयात्सुभगान्सुतान् ॥<br>
ऋणनाशाय वित्तार्थं व्रतं कुर्यात्पुमानपि ॥ ६९-११७ ॥<br>
<br>
ब्राह्मणः प्रजपेन्मन्त्रंमग्निर्मूर्द्धेति वैदिकम् ॥<br>
अंगारकस्य गायत्रीं वक्ष्ये यजनसिद्धये ॥ ६९-११८ ॥<br>
<br>
अंगारकाय शब्दांते विद्महे पदमीरयेत् ॥<br>
शक्तिहस्ताय वर्णांते धीमहीति समुञ्चरेत् ॥ ६९-११९ ॥<br>
<br>
तन्नो भौमः प्रचोवर्णान्दयांदिति च संवदेत् ॥<br>
भौमस्यैषा तु गायत्री जप्तुः सर्वेष्टसिद्धिदा ॥ ६९-१२० ॥<br>
<br>
भौमोपासनमेतद्धि बुधमन्त्रमथोच्यते ॥<br>
फांतः कर्णेंदुसंयुक्तो बुधो ङेंते हदंतिमः ॥ ६९-१२१ ॥<br>
<br>
रसाणों बुधमन्त्रोऽयं मुनिब्रह्मास्य कीर्तितः ॥<br>
पंक्तिश्छैदो देवता तु बुधः सर्वेष्टदो नृणाम् ॥ ६९-१२२ ॥<br>
<br>
आद्यं बीजं नमः शक्तिर्विनियोगोऽखिलाप्तये ॥<br>
वंदे बुधं सदा भक्त्या पीताम्बरविभूषणम् ॥ ६९-१२३ ॥<br>
<br>
जानुस्थवामहस्ताढ्यं साभयेतरपाणिकम् ॥<br>
ध्यात्वेवं प्रजपेसहस्रं विजितेंद्रियः ॥ ६९-१२४ ॥<br>
<br>
दशांशं जुहुयादाज्यैः पीठे पूर्वोदितेऽर्चयेत् ॥<br>
अङ्गमातृदिशापालहेतिभिर्बुधमर्चयेत् ॥ ६९-१२५ ॥<br>
<br>
एवं सिद्धे मनौ मंत्री साधयेत्स्वमनोरथान् ॥<br>
सहस्रं प्रजपेन्मंत्रं नित्यं दशदिनावधि ॥ ६९-१२६ ॥<br>
<br>
तस्याशु ग्रहजा पीडा नश्यत्येव न संशयः ॥<br>
बुधस्याराधनं प्रोक्तं गुरोराराधनं श्रृणु ॥ ६९-१२७ ॥<br>
<br>
बृंहस्पतिपदं ङेंऽतं सेंद्वाद्यर्णाघमंडितम् ॥<br>
नमोंतो वसुवर्णोऽयं मुनिर्ब्रह्मास्य संमतः ॥ ६९-१२८ ॥<br>
<br>
छन्दोऽनुष्टुप्सुराचार्यो देवता बीजमादिमम् ॥<br>
हृच्छक्तिर्दीर्घवह्नींदुयुगलेनांगकल्पना ॥ ६९-१२९ ॥<br>
<br>
न्यस्तवामकरं राशौ रत्नानां दक्षिणात्करात् ॥<br>
किरंतं पीतपुष्पालंकारालेपांशुकार्चितम् ॥ ६९-१३० ॥<br>
<br>
सर्वविद्यानिधिं देवगुरुं स्वर्णद्युतिं स्मरेत् ॥<br>
लक्षं जपो दशांशेन घृतेनान्नेन वा हुनेत् ॥ ६९-१३१ ॥<br>
<br>
धर्मादिपीठे प्रयजेदंगदिक्पालहेतिभिः ॥<br>
एवं सिद्धे मनौ मंत्री साधयेदिष्टमात्मनः ॥ ६९-१३२ ॥<br>
<br>
विपरोगादिपीडासु कलहे स्वजनोद्भवे ॥<br>
पिप्पलोत्थसमिद्भिश्च जुहुयात्तन्निवृत्तये ॥ ६९-१३३ ॥<br>
<br>
हुत्वा दिनत्रयं मन्त्री निशापुष्पैर्घृतप्लुतैः ॥<br>
स विंशतिशतं शीघ्रं वासांसि लभते महीम् ॥ ६९-१३४ ॥<br>
<br>
गुरोराराधनं प्रोक्तं श्रृणु शुक्रस्य सांप्रतम् ॥<br>
वस्रं मे देहि शुक्राय ठद्वयांतो ध्रुवादिकः ॥ ६९-१३५ ॥<br>
<br>
रुद्रार्णोऽयं मनुर्ब्रह्मा मुनिश्छन्दो विराहुत ॥<br>
दैत्येज्यो देवता बीजं ध्रुवः शक्तिर्वसुप्रिया ॥ ६९-१३६ ॥<br>
<br>
भूनेत्र चन्द्रनेत्राग्निनेत्रार्णैः स्यात्षडंगकम् ॥<br>
शुक्लांबरालेपभूषं करेण ददतं धनम् ॥ ६९-१३७ ॥<br>
<br>
वामेन शुक्रं व्याख्यानमुद्रादोषं स्मरेत्सुधीः ॥<br>
अयुतं प्रजपेन्मन्त्रं दशांशं जुहुयाद् घृतैः ॥ ६९-१३८ ॥<br>
<br>
धर्मादिपीठे प्रयजेदंगेंद्रादितदायुधैः ॥<br>
श्वेतपुष्पैः सुगंधैश्च जुहुयाद् भृगुवासरे ॥ ६९-१३९ ॥<br>
<br>
एकविंशतिवारं यो लभतेसोंऽशुकं मणीन् ॥<br>
मनवोऽमो सदा गोप्या न देया यस्य कस्यचित् ॥ ६९-१४० ॥<br>
<br>
भक्तियुक्ताय शिष्याय देया वा निजसूनवे ॥ ६९-१४१ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे मन्त्रविधाननिरूपणं नामैकोनसप्ततितमोऽध्यायः ॥<br>
<br>
