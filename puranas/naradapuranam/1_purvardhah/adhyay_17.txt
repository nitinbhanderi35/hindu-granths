ऋषय ऊचुः ।।<br>
साधु सूत महाभाग त्वयातिकरुणात्मना ।।<br>
श्रावितं सर्वपापघ्नं गङ्गामाहात्म्यमुत्तमम् ।। १७-१ ।।<br>
<br>
श्रुत्वा तु गङ्गामाहात्म्यं नारदो देवदर्शनः ।।<br>
किं पप्रच्छ पुनः सूत सनकं मुनिसत्तमम् ।। १७-२ ।।<br>
<br>
सूत उवाच ।।<br>
श्रृणुध्वमृषयः सर्वे नारदेन सुरर्षिणा ।।<br>
पृष्टं पुनर्यथा प्राह प्रवक्ष्यामि तथैव तत् ।। १७-३ ।।<br>
<br>
नानाख्यानेतिहासाड्यं गङ्गामाहात्म्यमुत्तमम् ।।<br>
श्रुत्वा ब्रह्मसुतो भूयः पृष्टवानिदमादरात् ।। १७-४ ।।<br>
<br>
नारद उवाच ।।<br>
अहोऽतिधन्यं सुकृतैकसारं श्रुतं मया पुण्यमसंवृतार्थम् ।।<br>
गाङ्गेयमाहात्म्यमघप्रणाशि त्वत्तो मुने कारुणिकादभीष्टम् ।। १७-५ ।।<br>
<br>
ये  साधवः साधु भजन्ति विष्णुं स्वार्थं परार्थं च यतन्त एव ।।<br>
नानोपदेशैः सुविमुग्धचित्तं प्रबोधयन्ति प्रसभं प्रसन्नम् ।। १७-६ ।।<br>
<br>
ततः समाख्याहि हरेर्व्रतानि कृतैश्च यैः प्रीतिमुपैति विष्णुः ।।<br>
ददाति भक्तिं भजतां दयालुर्मुक्तिस्तु तस्या विदिता हि दासी ।। १७-७ ।।<br>
<br>
ददाति मुक्तिं भजतां मुकुन्दो व्रतार्चनध्यानपरायणानाम् ।।<br>
भक्तानुसेवासु महाप्रयासं विमृश्य कस्यापि न भक्तियोगम् ।। १७-८ ।।<br>
<br>
प्रवृत्तं च निवृत्तं च यत्कर्म हरितो षणम् ।।<br>
तदाख्याहि मुनिश्रेष्ठ विष्णुभक्तोऽसि मानद ।। १७-९ ।।<br>
<br>
सनक उवाच ।।<br>
साधु साधु मुनिश्रेष्ट भक्तस्त्वं पुरुषोत्तमेः ।।<br>
भूयो भूयो यतः पुच्छेश्चरित्रं शार्ङ्गधन्वनः ।। १७-१० ।।<br>
<br>
व्रतानि ते प्रवक्ष्यामि लोकोपकृतिमन्ति च ।।<br>
प्रसीदति हरिर्यैस्तु प्रयच्छत्यभयं तथा ।। १७-११ ।।<br>
<br>
यस्य प्रसन्नो भगवान्यज्ञलिङ्गो जनार्दनः ।।<br>
इहामुत्र सुखं तस्य तपोवृद्धिश्च जायते ।। १७-१२ ।।<br>
<br>
येन केनाप्युपायेन हरिपूजापरायणाः ।।<br>
प्रयान्ति परमं स्थानमिति प्राहुर्महर्षयः ।। १७-१३ ।।<br>
<br>
मार्गशीर्षे सिते पक्षे द्वादश्यां जलशायिनम् ।।<br>
उपोषितोऽर्चयेत्सम्यङ् नरः श्रद्धासमन्वितः ।। १७-१४ ।।<br>
<br>
स्नात्वा शुक्लाम्बरधरो दन्तधावनपूर्वकम् ।।<br>
गन्धपुष्पाक्षतैर्धूपै र्दीपैर्नैवेद्यपूर्वकैः ।। १७-१५ ।।<br>
<br>
वाग्यतो भक्तिभावेन मुनिश्रेष्टार्चयेद्धरिम् ।।<br>
केशवाय नमस्तुभ्यमिति विष्णुं च पूजयेत् ।। १७-१६ ।।<br>
<br>
अष्टोत्तरशतं हुत्वा वन्हौ घृततिलाहुतीः ।।<br>
रात्रौ जागरणं कुर्याच्छालग्रामसमीपतः ।। १७-१७ ।।<br>
<br>
स्नापयेत्प्रस्थपयसा नारायणमनामयम् ।।<br>
गीतैर्वाद्यैश्च नैवेद्यैर्भक्ष्यैर्भोज्यैश्च केशवम् ।। १७-१८ ।।<br>
<br>
त्रिकालं पूजयेद्भक्त्या महालक्ष्म्या समन्वितम् ।।<br>
पुनः कल्ये समुत्थाय कृत्वा कर्म यथोचितम् ।। १७-१९ ।।<br>
<br>
पूर्ववत्पूजयेद्वेवं वाग्यतो नियतः शुचिः ।।<br>
पायसं घृतसंमिश्रं नालिकेरफलान्वितम् ।। १७-२० ।।<br>
<br>
मन्त्रेणानेन विप्राय दद्याद्भक्त्या सदक्षिणम् ।।<br>
केशवः केशिहा देवः सर्वसंपत्प्रदायकः ।। १७-२१ ।।<br>
<br>
परमान्नप्रदानेन मम स्यादिष्टदायकः ।।<br>
ब्राह्मणान्भोजयेत्पश्चाच्छक्तितो बन्धुभिः सह ।। १७-२२ ।।<br>
<br>
नारायण परो भूत्वा स्वयं भुञ्जीत वाग्यतः ।।<br>
इति यः कुरुते भक्त्या केशवार्चनमुत्तमम् ।। १७-२३ ।।<br>
<br>
स पौंडरीकयज्ञस्य फलमष्टगुणं लभेत् ।।<br>
पौषमासे सिते पक्षे द्वादश्यां समुपोषितः ।। १७-२४ ।।<br>
<br>
नमो नारायणायेति पूजयेत्प्रयतो हरिम् ।।<br>
पयसा स्नाप्य नैवेद्यं पायसं च समर्पयेत् ।। १७-२५ ।।<br>
<br>
रात्रौ जागरणं कुर्यात्र्रिकालार्चनतत्परः ।।<br>
धूपैर्दीपैश्च नैवेद्यैर्गन्धैः पुष्पैर्मनोरमैः ।। १७-२६ ।।<br>
<br>
तृणैश्च गीतवाद्याद्यैः स्तोत्रैश्चाप्यर्ययेद्धरिम् ।।<br>
कृशरान्नं च विप्राय दद्यात्सघृतदक्षिणम् ।। १७-२७ ।।<br>
<br>
सर्वात्मा सर्वलोकेशः सर्वव्यापी सनातनः ।।<br>
नारायणः प्रसन्नः स्यात्कृशरान्नप्रदानतः ।। १७-२८ ।।<br>
<br>
मंत्रेणानेन विप्राय दत्त्वा वै दानमुत्तमम् ।।<br>
द्विजांश्च भोजेयच्छक्त्या स्वयमद्यात्सबान्धवः ।। १७-२९ ।।<br>
<br>
एवं संपूजयेद्भक्त्या देवं नारायणं प्रभुम् ।।<br>
अग्निष्टोमाष्टकफलं स संपूर्णमवाप्नुयात् ।। १७-३० ।।<br>
<br>
माघस्य शुक्लद्वादश्यां पूर्ववत्समुपोषितः ।।<br>
नमस्ते माधवायेति हुत्वाष्टौ च घृताहुतीः ।। १७-३१ ।।<br>
<br>
पूर्वमानेन पयसा स्नापयेन्माधवं तदा ।।<br>
पुष्पगन्धाक्षतैरर्चेत्सावधानेन चेतसा ।। १७-३२ ।।<br>
<br>
रात्रौ जागरणं कुर्यात्पूर्ववद्भक्तिसंयुतः ।।<br>
कल्यकर्म च निर्वर्त्य माधवं पुनरर्चयेत् ।। १७-३३ ।।<br>
<br>
प्रस्थं तिलानां विप्राय दद्याद्वै मन्त्रपूर्वकम् ।।<br>
सदक्षिणं सवस्त्रंच सर्वपापविमुक्तये ।। १७-३४ ।।<br>
<br>
माधवः सर्वभूतात्मा सर्वकर्मफलप्रदः ।।<br>
तिलदानेन महता सर्वान्कामान्‌प्रयच्छतु ।। १७-३५ ।।<br>
<br>
मन्त्रेणानेन विप्राय दत्त्वा भक्तिसमन्वितः ।।<br>
ब्रह्मणान्भोजयेच्छक्त्या संस्‌मरन्माधवं प्रभुम् ।। १७-३६ ।।<br>
<br>
एवं यः कुरुते भक्त्या तिलदाने व्रतं मुने ।।<br>
वाजपेय शतस्यासौ संपूर्णं फलमाप्नुयात् ।। १७-३७ ।।<br>
<br>
फाल्गुनस्य सिते पक्षे द्वादश्यां समुपोषितः ।।<br>
गोविन्दाय नमस्तुभ्यमिति संपूजयेद्व्रती ।। १७-३८ ।।<br>
<br>
अष्टोत्तगरशतं दृत्वा घृतमिश्रतिलाहुतीः ।।<br>
पूर्वमानेन पयसा गोविन्दं स्नापयेच्छुचिः ।। १७-३९ ।।<br>
<br>
रात्रौ जागरणं कुर्यात्र्रिकालं पूजयेत्तथा ।।<br>
प्रातः कृत्यं समाप्याथ गोविन्दं पूजयेत्पुनः ।। १७-४० ।।<br>
<br>
व्रीह्याढकं च विप्राय दद्याद्वस्त्रं सदक्षिणम् ।।<br>
नमो गोविन्द सर्वेश गोपिकाजनवल्लभ ।। १७-४१ ।।<br>
<br>
अनेन धान्य दानेन प्रीतो भव जगद्गुरो ।।<br>
एवं कृत्वा व्रतं सम्यक् सर्वपापविवर्जितः ।। १७-४२ ।।<br>
<br>
गोमेधमखजं पुण्यं सम्पूर्णं लभते नरः ।।<br>
चैत्रमासे सिते पक्षे द्वादश्यां समुपोषितः ।। १७-४३ ।।<br>
<br>
नमोऽस्तु विष्णवे तुभ्यमिति पूर्ववदर्चयेत् ।।<br>
क्षीरेण स्नापयेद्विष्णुं पूर्वमानेन शक्तितः ।। १७-४४ ।।<br>
<br>
तथैव स्नापयेद्विप्र घृतप्रस्थेन सादरम् ।।<br>
कृत्‌वा जागरणं रात्रौ पूजयेत्पूर्ववद्‌व्रती ।। १७-४५ ।।<br>
<br>
ततः कल्ये समुत्थाय प्रातः कृत्यं समाप्य च ।।<br>
अष्टोत्तरशतं हुत्वा मध्वाज्यतिलमिश्रितम् ।। १७-४६ ।।<br>
<br>
सदक्षिणं च विप्राय दद्याद्वै तण्डुलाढकम् ।।<br>
प्राणरुपी महाविष्णुः प्राणदः सर्ववल्लभः ।। १७-४७ ।।<br>
<br>
तण्डुलाढकदानेन प्रीयतां मे जनार्दनः ।।<br>
एवं कृत्वा नरो भक्त्या सर्वपापविवर्जितः ।। १७-४८ ।।<br>
<br>
अत्यन्गिष्टोमयज्ञस्य फलमष्टगुणं लभेत् ।।<br>
वैशाखशुक्लद्वादश्यामुपोष्य मधुसूदनम् ।। १७-४९ ।।<br>
<br>
द्रोणक्षीरेण देवेशं स्नापयेद्भक्तिंसंयुतः ।।<br>
जागरं तत्र कर्त्तव्यं त्रिकालार्चनसंयुतम् ।। १७-५० ।।<br>
<br>
नमस्ते मधुहन्त्रे च जुहुयाच्छक्तितो घृतम् ।।<br>
अष्टोत्तरशतं प्रोर्च्य विधिवन्मधुसूदनम् ।। १७-५१ ।।<br>
<br>
विपापो ह्यश्वमेधानामष्टानां फलमाप्नुयात् ।।<br>
ज्येष्टमासे सिते पक्षे द्वादश्यामुपवासकृत् ।। १७-५२ ।।<br>
<br>
क्षीरेणाढकमानेन स्नापयेद्यस्त्रिविक्तमम् ।।<br>
नमस्त्रिविक्तमायेति पूजयेद्भक्तिसंयुतः ।। १७-५३ ।।<br>
<br>
जुहुयात्पायसेनैव ह्यष्टोत्तरशताहुतीः ।।<br>
कृत्वा जागरणं रात्रौ पुनः पूजां प्रकल्पयेत् ।। १७-५४ ।।<br>
<br>
अपूपविंशतिं दत्त्वा ब्राह्मणाय सदक्षिणम् ।।<br>
देवदेव जगन्नात प्रसीद परमेश्वर ।। १७-५५ ।।<br>
<br>
उपायनं च संगृह्य ममाभीष्टप्रदो भव ।।<br>
ब्राह्मणान्भोजयेच्छक्त्या स्वयं भुञ्जीत वाग्यतः ।। १७-५६ ।।<br>
<br>
एवं यः कुरुते विप्र व्रतं त्रैविक्रमं परम् ।।<br>
सोऽष्टानां नरमेधानां विपापः फलमाप्नुयात् ।। १७-५७ ।।<br>
<br>
आषाढशुक्लद्वादश्यामुपवासी जितेन्द्रियः ।।<br>
वामनं पूर्वमानेन स्नापयेत्पयसा व्रती ।। १७-५८ ।।<br>
<br>
नमस्ते वामनायेति दूर्वाज्याष्टोत्तरं शतम् ।।<br>
हुत्वा च जागरं कुर्याद्वामनं चार्चयेत्पुनः ।। १७-५९ ।।<br>
<br>
सदाक्षिणं च दध्यन्नं नालिकेरफलान्वितम् ।।<br>
भक्त्या प्रदद्याद्विप्राय वामनार्चनशीलिने ।। १७-६० ।।<br>
<br>
वामनो वुद्धिदो होता द्रव्यस्थो वामनः सदा ।।<br>
वामनस्तारकोऽस्माच्च वामनाय नमो नमः ।। १७-६१ ।।<br>
<br>
अनेन दत्त्वा दध्यन्नं शक्तितो भोजयेद्दिजान् ।।<br>
कृत्वैवमग्रिष्टोमानां शतस्य फलमाप्नुयात् ।। १७-६२ ।।<br>
<br>
श्रावणस्य सिते पक्षे द्वादश्यामुपवासकृत् ।।<br>
क्षीरेण मधुमिश्रेण स्नापयेच्छ्रीधरं व्रती ।। १७-६३ ।।<br>
<br>
नमोऽस्तु श्रीधरायेति गन्धाद्यैः पूजयेत्क्रमात् ।।<br>
जुहुयात्पृषदाज्येन शतमष्टोत्तरं मुने ।। १७-६४ ।।<br>
<br>
कृत्वा च जागरं रात्रौ पुनः पूजां प्रकल्पयेत् ।।<br>
दातव्यं चैव विप्राय क्षीराढकमनुत्तमम् ।। १७-६५ ।।<br>
<br>
दक्षिणां च सवस्त्रां वै प्रदद्याद्धेमकुण्डले ।।<br>
मन्त्रेणानेन विप्रेन्द्रु सर्वकामाश्रसिद्धये ।। १७-६६ ।।<br>
<br>
क्षीराब्धिशायिन्देवेश रमाकान्त जगत्पते ।।<br>
क्षीरदानेन सुप्रीतो भव सर्वसुखप्रदः ।। १७-६७ ।।<br>
<br>
सुखप्रदत्त्‌वाद्विप्रांश्च भोजयेच्छक्तितो व्रती ।।<br>
एव कृत्वाश्वमेधानां सहस्त्रस्य फलं लभेत् ।। १७-६८ ।।<br>
<br>
मासि भाद्रपदे शुक्ले द्वादश्यां समुपोषितः ।।<br>
स्नापयेद्द्रोणपयसा हृषीकेशं जगद्गुरुम् ।। १७-६९ ।।<br>
<br>
हृषीकेश नमस्तुभ्यमिति संपूजयेन्नरः ।।<br>
चरुणा मधुयुक्तेन शतमष्टोत्तरं हुनेत् ।। १७-७० ।।<br>
<br>
जागरादीनिनि निर्वर्त्य दद्यादात्मविदे ततः ।।<br>
सार्धाढकं च गोधूमान्दक्षिणां हेम शक्तितः ।। १७-७१ ।।<br>
<br>
हृषीकेश नमस्तुभ्यं सर्वलोकैकहेतवे ।।<br>
मह्यं सर्वसुखं देहि गोधूमस्य प्रदानतः ।। १७-७२ ।।<br>
<br>
भोजयेद्ब्राह्माञ्शक्त्या स्वयं चाश्रीतवाग्यतः ।।<br>
सर्वपापविनिर्मुक्तो ब्रह्ममेधफलं लभेत् ।। १७-७३ ।।<br>
<br>
आश्विने मासिशुक्लायां द्वादश्यांसमुपोषितः ।।<br>
पद्मनाभं चपयसा स्नापयेद्भक्तितः शुचिः ।। १७-७४ ।।<br>
<br>
नमस्ते पद्मनाभाय होमं कुयार्त्स्वशक्तितः ।।<br>
तिलब्रीहियवाज्यैश्च पूजयेच्च विधानतः ।। १७-७५ ।।<br>
<br>
जामरं निशि निर्वर्त्य पुनः पूजां समाचरेत् ।।<br>
दद्याद्विप्राय कुडवं मधुनस्तु सदक्षिणम् ।। १७-७६ ।।<br>
<br>
पद्मनाभ नमस्तुभ्यं सर्वलोकपितामह ।।<br>
मधुदानेन सुप्रीतो भवसर्वसुखप्रदः ।। १७-७७ ।।<br>
<br>
एवं यः कुरुते भक्त्या पद्मनाभव्रतं सुधीः ।।<br>
ब्रह्ममेधसहस्त्रस्य फलमाप्नोति निश्चितम् ।। १७-७८ ।।<br>
<br>
द्वादश्यां कार्तिके शुक्ले उपवासी जितेन्द्रियः ।।<br>
क्षीरेणाकढकमानेन दन्धा वाज्येन तावता ।। १७-७९ ।।<br>
<br>
नमो दामोदरायेति स्नापयेद्भक्तिभावतः ।।<br>
अष्टोत्तरशतं हुत्वा मघ्वाज्याक्ततिलाहुतीः ।। १७-८० ।।<br>
<br>
जागरं नियतः कुर्यात्त्रिकालार्चनतत्परः ।।<br>
प्रातः संपूजयेद्देवं पद्मपुष्पैर्मनोरमैः ।। १७-८१ ।।<br>
<br>
पुनरष्टोत्तरशतं जुहुयात्सघृतै स्तिलैः ।।<br>
पञ्चभक्ष्ययुतं चान्नं दद्याद्विप्राय भक्तितः ।। १७-८२ ।।<br>
<br>
दामोदर जगन्नाथ सर्वकारणकारण ।।<br>
त्राहिमां कृपया देव शारणागतपालकः ।। १७-८३ ।।<br>
<br>
अनेन दत्त्वा दानं च श्रोत्रियाय कुटुम्बिने ।।<br>
दक्षिणांच यथाशक्त्या ब्राह्मणांचापि भोजयेत् ।। १७-८४ ।।<br>
<br>
एवंकृत्वा व्रतं सम्यगश्रीयाद्बन्धुभिः सह ।।<br>
अश्वमेघ सहस्राणां द्विगुणं फलमश्नुते ।। १७-८५ ।।<br>
<br>
एवं कुर्याद्व्रती यस्तु द्वादशीव्रतमुत्तमम् ।।<br>
संवत्सरं मुनिश्रेष्ठ स याति परमं पदम् ।। १७-८६ ।।<br>
<br>
एकमासे द्विमासे वायः कुर्याद्भक्तितत्परः ।।<br>
तत्तत्फलमवाप्नोति प्राप्नोति च हरेः पदम् ।। १७-८७ ।।<br>
<br>
पूर्णँ संवत्सरं कृत्वा कुर्यादुद्यापनं व्रती ।।<br>
मार्गशीर्षासिते पक्षे द्वादश्यां च मुनीश्वर ।। १७-८८ ।।<br>
<br>
स्नात्वा प्रातर्यथाचारं दन्तधावनपूर्वकम् ।।<br>
शुक्लमाल्याम्बरधरः शुक्लगन्धानुलेपनः ।। १७-८९ ।।<br>
<br>
मण्डपं कारयेद्दिव्यं चतुरस्त्रं सुशोभनम् ।।<br>
घण्टाचामरसंयुक्तं किङ्किणीरवशोभितम् ।। १७-९० ।।<br>
<br>
अलंकृतं पुष्पमाल्यैर्वितानघ्वजराजितान् ।।<br>
छादितं शुक्लवस्त्रेण दीपमालाविभूषितम् ।। १७-९१ ।।<br>
<br>
तन्मध्ये सर्वतोभद्रं कुर्यात्सम्यगलंकृतम् ।।<br>
तस्योपरिन्यसेत्कुम्भान्द्वादशाम्बुप्रपूरितान् ।। १७-९२ ।।<br>
<br>
एकेन शुक्लवस्त्रेण सम्यक्संशोधितेन च ।।<br>
सर्वानाच्छादयेत्कुम्भान्पञ्चरत्नसमन्वितान् ।। १७-९३ ।।<br>
<br>
लक्ष्मीनारायणं देवं कारयेद्भक्तिमान्व्रती ।।<br>
हेम्ना वा रजतेनापि तथा ताम्रेण वा द्विज ।। १७-९४ ।।<br>
<br>
स्थापयेत्प्रतिमां तां च कुम्भोपरि सुसंयमी ।।<br>
तन्मूल्यं वा द्विजश्रेष्ट काञ्चनं च स्वशक्तितः ।। १७-९५ ।।<br>
<br>
सर्वव्रतेषु मतिमान्वित्तशाठ्यं विवर्जयेत् ।।<br>
यदि कुर्यात्क्षयं यान्ति तस्यायुर्द्धनसंपदः ।। १७-९६ ।।<br>
<br>
अनन्तशायिनं देवं नारायणमनामयम् ।।<br>
पञ्चामृतेन प्रथमं स्नापयेद्भक्तिसंयुतः ।। १७-९७ ।।<br>
<br>
नांमभिः केशवाद्यैश्च ह्युपचाराप्रकल्पयेत् ।।<br>
रात्रौ जागरणं कुर्यात्पुराणश्रवणादिभिः ।। १७-९८ ।।<br>
<br>
जितनिद्रो भवेत्सम्यक्सोपवासो जितेन्द्रियः ।।<br>
त्रिकालमर्चयेद्देवं यथाविभवविस्तरम् ।। १७-९९ ।।<br>
<br>
ततः प्रातः समुत्थाय प्रातः कृत्यं समाप्य च ।।<br>
तिलहोमान्व्याहृतिभिः सहस्रं कार्येद्द्विजैः ।। १७-१०० ।।<br>
<br>
ततः संपूजयेद्देवं गन्धपुष्पादिभिः क्रमात् ।।<br>
देवस्य पुरतः कुर्यात्पुराणश्रवणं ततः ।। १७-१०१ ।।<br>
<br>
दद्याद्द्वादशविप्रेभ्यो दध्यन्नं पायसं तथा ।।<br>
अपूपैर्दशभिर्युक्तं सघृतं च सदक्षिणम् ।। १७-१०२ ।।<br>
<br>
देवदेवजगन्नाथ भक्तानुग्रहविग्रह ।।<br>
गृहाणोपायनं कृष्ण सर्वाभीष्टप्रदो भव ।। १७-१०३ ।।<br>
<br>
अनेनोपायनं दत्त्वा प्रार्थयेमाञ्जलिः स्थितः ।।<br>
आधाय जानुनी भूमौ विनयावननतो व्रती ।। १७-१०४ ।।<br>
<br>
नमो नमस्ते सुरराजराज नमोऽस्तुते देवं जगन्निवास ।।<br>
कुरुष्व संपृर्णफलं ममाद्य नमोऽस्तु तुभ्यं पुरुषोत्तमाय ।। १७-१०५ ।।<br>
<br>
इति संप्रार्थयेद्विप्रान्देवं च पुरुषोत्तमम् ।।<br>
दद्यादर्घ्यं च देवाय महालक्ष्मीयुताय वै ।। १७-१०६ ।।<br>
<br>
लक्ष्मीपते नमस्तुभ्यं क्षीरार्णवनिवासिने ।।<br>
अर्घ्यं गृहाण देवेश लक्ष्म्या च सहितः प्रक्षो ।। १७-१०७ ।।<br>
<br>
यस्य स्मृत्या च नामोक्त्या तपोयज्ञक्रियादिषु ।।<br>
न्यूनं संपूर्णतां याति सद्यो वन्दे तमच्युतम् ।। १७-१०८ ।।<br>
<br>
इति विज्ञाप्य देवेशं तत्सर्वं संयमी व्रते ।।<br>
प्रतिमां दक्षिणायुक्तामाचार्याय निवेदयेत् ।। १७-१०९ ।।<br>
<br>
ब्राह्मणान्भोजयेत्पश्चाच्छक्त्या दद्याच्च दक्षिणाम् ।।<br>
भुञ्जीत वाग्यतः पश्चात्स्वयं बन्धुजनैर्वृतः ।। १७-११० ।।<br>
<br>
आसायं श्रृदुयाद्विष्णोः कथां विद्वज्जनैः सह ।।<br>
इत्येवं कुरुते यस्तु मनुजो द्वादशीव्रतम् ।। १७-१११ ।।<br>
<br>
सर्वान्कामान्स आन्पोति परत्रेह च नारद ।।<br>
त्रिसतकुलसंयुक्तः सर्वपापविवर्जितः ।।<br>
तपाति विष्णुभवनं यत्र यत्त्वा न शोचति ।। १७-११२ ।।<br>
<br>
य इदं श्रृणुयाद्विप्र द्वादशीव्रतमुत्तमम् ।।<br>
वाचयेद्वापि स नरो वाजपेयफलं लभेत् ।। १७-११३ ।।<br>
<br>
इति श्रीबृहन्नारदीयपुराणे पूर्वभागे प्रथमपादे व्रताख्याने मार्गशीर्षशुक्लद्वादशीव्रतकथनं नाम सत्पदशोऽध्यायः ।।<br>
