नारद उवाच<br>
किं तत्स्तोत्रं महाभाग कथं तुष्टो जनार्दनः<br>
उत्तङ्कः पुण्यपुरुषः कीदृशं लब्धवान्वरम् 1.38.१<br>
सनक उवाच<br>
उत्तङ्कस्तु तदा विप्रो हरिध्यानपरायणः<br>
पादोदकस्य माहात्म्यं दृष्ट्वा तुष्टाव भक्तितः २<br>
उत्तङ्क उवाच<br>
नतोऽस्मि नारायणमादिदेवं जगन्निवासं जगदेकबन्धुम्<br>
चक्राब्जशार्ङ्गासिधरं महान्तं स्मृतार्तिनिघ्नं शरणं प्रपद्ये ३<br>
यन्नाभिजाब्जप्रभवो विधाता सृजत्यमुं लोकसमुच्चयं च<br>
यत्क्रोधतो हन्ति जगच्च रुद्र स्तमादिदेवं प्रणतोऽस्मि विष्णुम् ४<br>
पद्मापतिं पद्मदलायताक्षं विचित्रवीर्यं निखिलैकहेतुम्<br>
वेदान्तवेद्यं पुरुषं पुराणं तेजोनिधिं विष्णुमहं प्रपन्नः ५<br>
आत्माक्षरः सर्वगतोऽच्युताख्यो ज्ञानात्मको ज्ञानविदां शरण्यः<br>
ज्ञानैकवेद्यो भगवाननादिः प्रसीदतां व्यष्टिसमष्टिरूपः ६<br>
अनन्तवीर्यो गुणजातिहीनो गुणात्मको ज्ञानविदां वरिष्ठः<br>
नित्यः प्रपन्नार्तिहरः परात्मा दयाम्बुधिर्मे वरदस्तु भूयात् ७<br>
यः स्थूलसूक्ष्मादिविशेषभेदैर्जगद्यथावत्स्वकृतं प्रविष्टः<br>
त्वमेव तत्सर्वमनन्तसारं त्वत्तः परं नास्ति यतः परात्मन् ८<br>
अगोचरं यत्तव शुद्धरूपं मायाविहीनं गुणजातिहीनम्<br>
निरञ्जनं निर्मलमप्रमेयं पश्यन्ति सन्तः परमार्थसंज्ञम् ९<br>
एकेन हेम्नैव विभूषणानि यातानि भेदत्वमुपाधिभेदात्<br>
तथैव सर्वेश्वर एक एव प्रदृश्यते भिन्न इवाखिलात्मा १०<br>
यन्मायया मोहितचेतसस्तं पश्यन्ति नात्मानमपि प्रसिद्धम्<br>
त एव मायारहितास्तदेव पश्यन्ति सर्वात्मकमात्मरूपम् ११<br>
विभुं ज्योतिरनौपम्यं विष्णुसंज्ञं नमाम्यहम्<br>
समस्तमेतदुद्भूतं यतो यत्र प्रतिष्ठितम् १२<br>
यतश्चैतन्यमायातं यद्रू पं तस्य वै नमः<br>
अप्रमेयमनाधारमाधाराधेयरूपकम् १३<br>
परमानन्दचिन्मात्रं वासुदेवं नतोऽस्म्यहम्<br>
हृद्गुहानिलयं देवं योगिभिः परिसेवितम् १४<br>
योगानामादिभूतं तं नमामि प्रणवस्थितम्<br>
नादात्मकं नादबीजं प्रणवात्मकमव्ययम् १५<br>
सद्भावं सच्चिदानन्दं तं वन्दे तिग्मचक्रिणम्<br>
अजरं साक्षिणं त्वस्य ह्यवाङ्मनसगोचरम् १६<br>
निरञ्जनमनन्ताख्यं विष्णुरूपं नतोऽस्म्यहम्<br>
इन्द्रि याणि मनो बुद्धिः सत्त्वं तेजो बलं धृतिः १७<br>
वासुदेवात्मकान्याहुः क्षेत्रं क्षेत्रज्ञमेव च<br>
विद्याविद्यात्मकं प्राहुः परात्परतरं तथा १८<br>
अनादिनिधनं शान्तं सर्वधातारमच्युतम्<br>
ये प्रपन्ना महात्मानस्तेषां मक्तिर्हि शाश्वती १९<br>
वरं वरेण्यं वरदं पुराणं<br>
सनातनं सर्वगतं समस्तम्<br>
नतोऽस्मि भूयोऽपि नतोऽस्मि भूयो<br>
नतोऽस्मि भूयोऽपि नतोऽस्मि भूयः २०<br>
यत्पादतोयं भवरोगवैद्यो<br>
यत्पादपांसुर्विमलत्वसिद्ध्यै<br>
यन्नाम दुष्कर्मनिवारणाय<br>
तमप्रमेयं पुरुषं भजामि २१<br>
सद्रू पं तमसद्रू पं सदसद्रू पमव्ययम्<br>
तत्तद्विलक्षणं श्रेष्ठं श्रेष्ठाच्छ्रेष्ठतरं भजे २२<br>
निरञ्जनं निराकारं पूर्णमाकाशमध्यगम्<br>
परं च विद्याविद्याभ्यां हृदम्बुजनिवासिनम् २३<br>
स्वप्रकाशमनिर्देश्यं महतां च महत्तरम्<br>
अणोरणीयांसमजं सर्वोपाधिविवर्जितम् २४<br>
यन्नित्यं परमानन्दं परं ब्रह्म सनातनम्<br>
विष्णुसंज्ञं जगद्धाम तमस्मि शरणं गतः २५<br>
यं भजन्ति क्रियानिष्ठा यं पश्यन्ति च योगिनः<br>
पूज्यात्पूज्यतरं शान्तं गतोऽस्मि शरणं प्रभुम् २६<br>
यं न पश्यन्ति विद्वांसो य एतद्व्याप्य तिष्ठति<br>
सर्वस्मादधिकं नित्यं नतोऽस्मि विभुमव्ययम् २७<br>
अन्तःकरणसंयोगाज्जीव इत्युच्यते च यः<br>
अविद्याकार्यरहितः परमात्मेति गीयते २८<br>
सर्वात्मकं सर्वहेतुं सर्वकर्मफलप्रदम्<br>
वरं वरेण्यमजनं प्रणतोऽस्मि परात्परम् २९<br>
सर्वज्ञं सर्वगं शान्तं सर्वान्तर्यामिणं हरिम्<br>
ज्ञानात्मकं ज्ञाननिधिं ज्ञानसंस्थं विभुं भजे ३०<br>
नमाम्यहं वेदनिधिं मुरारिं<br>
वेदान्तविज्ञानसुनिश्चितार्थम्<br>
सूर्येन्दुवत् प्रोज्ज्वलनेत्रमिन्द्रं<br>
खगस्वरूपं वपतिस्वरूपम् ३१<br>
सर्वेश्वरं सर्वगतं महान्तं वेदात्मकं<br>
वेदविदां वरिष्ठम्<br>
तं वाङ्मनोऽचिन्त्यमनन्तशक्तिं<br>
ज्ञानैकवेद्यं पुरुषं भजामि ३२<br>
इन्द्रा ग्निकालासुरपाशिवायुसोमेशमार्त्तण्डपुरन्दराद्यैः<br>
यः पाति लोकान् परिपूर्णभावस्तमप्रमेयं शरणं प्रपद्ये ३३<br>
सहस्रशीर्षं च सहस्रपादं सहस्राबाहुं च सहस्रनेत्रम्<br>
समस्तयज्ञैः परिजुष्टमाद्यं नतोस्मि तुष्टिप्रदमुग्रवीर्यम् ३४<br>
कालात्मकं कालविभागहेतुं गुणत्रयातीतमहं गुणज्ञम्<br>
गुणप्रियं कामदमस्तसङ्गमतीन्द्रि यं विश्वभुजं वितृष्णम् ३५<br>
निरीहमग्र्यं मनसाप्यगम्यं मनोमयं चान्नमयं निरूढम्<br>
विज्ञानभेदप्रतिपन्नकल्पं न वाङ्मयं प्राणमयं भजामि ३६<br>
न यस्य रूपं न बलप्रभावे न यस्य कर्माणि न यत्प्रमाणम्<br>
जानन्ति देवाः कमलोद्भवाद्याः स्तोष्याम्यहं तं कथमात्मरूपम् ३७<br>
संसारसिन्धौ पतितं कदर्यं मोहाकुलं कामशतेन बद्धम्<br>
अकीर्तिभाजं पिशुनं कृतघ्नं सदाशुचिं पापरतं प्रमन्युम्<br>
दयाम्बुधे पाहि भयाकुलं मां पुनः पुनस्त्वां शरणं प्रपद्ये ३८<br>
इति प्रसादितस्तेन दयालुः कमलापतिः<br>
प्रत्यक्षतामगात्तस्य भगवांस्तेजसां निधिः ३९<br>
अतसीपुष्पसङ्काशं फुल्लपङ्कजलोचनम्<br>
किरीटिनं कुण्डलिनं हारकेयूरभूषितम् ४०<br>
श्रीवत्सकौस्तुभधरं हेमयज्ञोपवीतिनम्<br>
नासाविन्यस्तमुक्ताभवर्धमानतनुच्छविम् ४१<br>
पीताम्बरधरं देवं वनमालाविभूषितम्<br>
तुलसीकोमलदलैरर्चिताङिघ्रं महाद्युतिम् ४२<br>
किङ्किणीनूपुराद्यैश्च शोभितं गरुडध्वजम्<br>
दृष्ट्वा ननाम विप्रेन्द्रो दण्डवत्क्षितिमण्डले ४३<br>
अभ्यषिञ्चद्धरेः पादावुत्तङ्को हर्षवारिभिः<br>
मुरारे रक्ष रक्षेति व्याहरन्नान्यधीस्तदा ४४<br>
तमुत्थाप्य महाविष्णुरालिलिङ्ग दयापरः<br>
वरं वृणीष्व वत्सेति प्रोवाच मुनिपुङ्गवम् ४५<br>
असाध्यं नास्ति किञ्चित्ते प्रसन्ने मयि सत्तम<br>
इतीरितं समाकर्ण्य ह्युत्तङ्कश्चक्रपाणिना<br>
पुनः प्रणम्य तं प्राह देवदेवं जनार्दनम् ४६<br>
किं मां मोहयसीश त्वं किमन्यैर्देव मे वरैः<br>
त्वयि भक्तिर्दृढा मेऽस्तु जन्मजन्मान्तरेष्वपि ४७<br>
कीटेषु पक्षिषु मृगेषु सरीसृपेषु रक्षःपिशाचमनुजेष्वपि यत्र तत्र<br>
जातस्य मे भवतु केशव ते प्रसादात्त्वय्येव भक्तिरचलाव्यभिचारिणी च ४८<br>
एवमस्त्विति लोकेशः शङ्खप्रान्तेन संस्पृशन्<br>
दिव्यज्ञानं ददौ तस्मै योगिनामपि दुर्लभम् ४९<br>
पुनः स्तुवन्तं विप्रेन्द्रं देवदेवो जनार्दनः<br>
इदमाह स्मितमुखो हस्तं तच्छिरसि न्यसन् ५०<br>
श्री भगवानुवाच<br>
आराधय क्रियायोगैर्मां सदा द्विजसत्तम<br>
नरनारायणस्थानं व्रज मोक्षं गमिष्यसि ५१<br>
त्वया कृतमिदं स्तोत्रं यः पठेत्सततं नरः<br>
सर्वान्कामानवाप्यान्ते मोक्षभागी भवेत्ततः ५२<br>
इत्युक्त्वा माधवो विप्रं तत्रैवान्तर्दधे मुने<br>
नरनारायणस्थानमुत्तङ्कोऽपि ततो ययौ ५३<br>
तस्माद्भक्तिः सदा कार्या देवदेवस्य चक्रिणः<br>
हरिभक्तिः परा प्रोक्ता सर्वकामफलप्रदा ५४<br>
उत्तङ्को भक्तिभावेन क्रियायोगपरो मुने<br>
पूजयन्माधवं नित्यं नरनारायणाश्रमे ५५<br>
ज्ञानविज्ञानसम्पन्नः सञ्च्छिन्नद्वैतसंशयः<br>
अवाप दुरवापं वै तद्विष्णोः परमं पदम् ५६<br>
पूजितो नमितो वापि संस्मृतो वापि मोक्षदः<br>
नारायणो जगन्नाथो भक्तानां मानवर्द्धनः ५७<br>
तस्मान्नारायणं देवमनन्तमपराजितम्<br>
इहामुत्र सुखप्रेप्सुः पूजयेद्भक्तिसंयुतः ५८<br>
यः पठेदिदमाख्यानं शृणुयाद्वा समाहितः<br>
सोऽपि सर्वाघनिर्मुक्तः प्रयाति भवनं हरेः ५९<br>
इति श्रीबृहन्नारदीयपुराणे पूर्वभागे प्रथमपादे विष्णुमाहात्म्यंनामाष्टत्रिंशोऽध्यायः ३८<br>
<br>
<br>
