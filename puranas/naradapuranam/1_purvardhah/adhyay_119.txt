<br>
सनातन उवाच ॥<br>
अथ तेऽहं प्रवक्ष्यामि दशम्या वै व्रतानि च ॥<br>
यानि कृत्वा नरो भक्त्या धर्मराजप्रियो भवेत् ॥ ११९-१ ॥<br>
चैत्रशुक्लदशम्यां तु धर्मराजं प्रपूजयेत् ॥<br>
तत्कालसंभवैः पुष्पैः फलैर्गंधादिभिस्तथा ॥ ११९-२ ॥<br>
सोपवासो वैकभक्तो भोजयित्वा द्विजोत्तमान् ॥<br>
चतुर्द्दशततस्तेभ्यः शक्त्या दद्याच्च दक्षिणाम् ॥ ११९-३ ॥<br>
एवं यः कुरुते विप्र धर्मराजप्रपूजनम् ॥<br>
स धर्मस्याज्ञयागच्छेद्देवैः साधर्म्यमच्युतः ॥ ११९-४ ॥<br>
दशम्यां माधवे शुक्ले विष्णुमभ्यर्च्य मानवः ॥<br>
गंधाद्यैरुपचारैश्च श्वेतपुष्पैः सुगंधिभिः ॥ ११९-५ ॥<br>
शतं प्रदक्षिणाः कृत्वा विप्रन्संभोज्य यत्नतः ॥<br>
लभते वैष्णवं लोकं नात्र कार्या विचारणा ॥ ११९-६ ॥<br>
ज्येष्ठे शुक्लदशम्यां तु जाह्नवी सरितां वरा ॥<br>
समायाता धरां स्वर्गात्तस्मात्सा पुण्यदा स्मृता ॥ ११९-७ ॥<br>
ज्येष्ठः शुक्लदलं हस्तो बुधश्च दशमीः तिथिः ॥<br>
गरानन्दव्यतीपाताः कन्येंदुवृषभास्कराः ॥ ११९-८ ॥<br>
दशयोगः समाख्यातो महापुण्यतमो द्विज ॥<br>
हरते दश पापानि तस्माद्दशहरः स्मृतः ॥ ११९-९ ॥<br>
अस्यां यो जाह्नवीं प्राप्य स्नाति संप्रीतमानसः ॥<br>
विधिना जाह्नवीतोये स याति हरिमन्दिरम् ॥ ११९-१० ॥<br>
आषाढशुक्लदशमी पुण्या मन्वादिकैः स्मृता ॥<br>
तस्यां स्नानं जपो दानं होमो वा स्वर्गतिप्रदाः ॥ ११९-११ ॥<br>
श्रावणे शुक्लदशमी सर्वाशापरिपूर्तिदा ॥<br>
अस्यां शिवार्चनं शस्तं गन्धाद्यै रुपचारकैः ॥ ११९-१२ ॥<br>
तत्रोपवासो नक्तं वा द्विजानां भोजनं जपः ॥<br>
हेम्नो दान च धेन्वादेः सर्वपापप्रणाशनम् ॥ ११९-१३ ॥<br>
अथो नभस्यशुक्लायां दशम्यां द्विजसत्तम ॥<br>
व्रतं दशावताराख्यं तत्र स्नानं जलाशये ॥ ११९-१४ ॥<br>
कृत्वा संध्यादिनियमं देवर्षिपितृतर्पणम् ॥<br>
ततो दशावताराणि समभ्यर्चेत्समाहितः ॥ ११९-१५ ॥<br>
मत्स्यं कूर्मं वराहं च नरसिंहं त्रिविक्रमम् ॥<br>
रामं रामं च कृष्णं च बौद्धं कल्किनमेव च ॥ ११९-१६ ॥<br>
दशमूर्तिस्तु सौवर्णीः पूजयित्वा विधानतः ॥<br>
दशभ्यो विप्रवर्येभ्यो दद्यात्सत्कृत्य नारद ॥ ११९-१७ ॥<br>
उपवासं चैकभक्तं कृत्वा संभोज्य वाडवान् ॥<br>
विसृज्य पश्चाद्भुंजीत स्वयं स्वेष्टैः समाहितः ॥ ११९-१८ ॥<br>
भक्त्या कृत्वा व्रतं त्वेतद्भुक्त्वा भोगानिहोत्तमान् ॥<br>
विमानेन व्रजेदंते विष्णुलोकं सनातनम् ॥ ११९-१९ ॥<br>
आश्विने शुक्लदशमी विजया सा प्रकीर्तिता ॥<br>
चतुर्गोमयपिंडानि प्रातर्न्यस्य गृहांगणे ॥ ११९-२० ॥<br>
चक्रवालस्वरूपेण तन्मध्ये रामलक्ष्मणौ ॥<br>
तथा भरतशत्रुघ्नौ पूजयेच्चतुरोऽपि हि ॥ ११९-२१ ॥<br>
सपिधानासु पात्रीषु गोमयीषु चतसृष्ट ॥<br>
किन्नं धान्यं सरौप्यं तु धृत्वा धौतांशुकावृतम् ॥ ११९-२२ ॥<br>
पितृमातृभ्रातृपुत्रजाया भृत्यसमन्वितम् ॥<br>
संपूज्यं गन्धपुष्पाद्यैर्नैवेद्यैश्च विधानतः ॥ ११९-२३ ॥<br>
नमस्कृत्याथ भुंजीत द्विजान्संभोज्य पूजितान् ॥<br>
एवं कृत्वा विधानं तु नरो वर्षं सुरवान्वितः ॥ ११९-२४ ॥<br>
धनधान्यसमृद्धश्च निश्चितं जायते द्विज ॥<br>
अथापाराह्णसमये नवम्यां संनिमंत्रिताम् ॥ ११९-२५ ॥<br>
पूर्वदिक्षु शमीं विप्र गत्वा तन्मूलजां मृदम् ॥<br>
गृहीत्वा स्वगृहं प्राप्य गीतवादित्रनिःस्वनैः ॥ ११९-२६ ॥<br>
संपूज्य तां विधानेन सज्जीकृत्य स्वकं बलम् ॥<br>
निर्गत्य पूर्वद्वारेण ग्रामाद्ब्रहिरनाकुलः ॥ ११९-२७ ॥<br>
ततः शत्रुप्रतिकृतिं निर्मितां पत्रकादिभिः ॥<br>
मनसा कल्पितां वापि स्वर्णं पुंरवंशरेण वै ॥ ११९-२८ ॥<br>
विध्येदिति भृशं प्रीतः प्राप्नुयात्स्वगृहं निशि ॥<br>
एवं कृतविधिर्वापि गच्छेद्वा शत्रुनिग्रहे ॥ ११९-२९ ॥<br>
एषैवं दशमी विप्र विधिनाऽऽचरिता सदा ॥<br>
धनं जयं सुतान् गाश्च गजाश्वं वाप्यजाविकम् ॥ ११९-३० ॥<br>
दद्यादिह शरीरांते स्वर्गतिं चापि नारद ॥<br>
दशम्यां कार्तिके शुक्ले सार्वभौमव्रतं चरेत् ॥ ११९-३१ ॥<br>
कृतोपवासो वैकाशी निशीथेऽपूपकादिभिः ॥<br>
दशदिक्षु बलिं दद्याद् गृहद्वापि पुराद्ब्रहिः ॥ ११९-३२ ॥<br>
मंडलेऽष्टदले क्लृप्ते गोविड्लिप्तधरातले ॥<br>
मन्त्रैरेभिर्द्विजश्रेष्ठ गणेशादिकृतार्चनः ॥ ११९-३३ ॥<br>
यो मे पूर्वगतः पाप्मा पापकेनेह कर्मणा ॥<br>
तमिंद्रो देवरा जोऽद्य नाशयत्वखिलेष्टदः ॥ ११९-३४ ॥<br>
यो मे वह्निगतः पाप्मा पापकेनेह कर्मणा ॥<br>
तेजोराजोऽथ वह्निस्तं नाशयत्वखिलेष्टदः ॥ ११९-३५ ॥<br>
यो मे दक्षगतः पाप्मा पापकेनेह कर्मणा ॥<br>
तं यमः प्रेतराजो वै नाशयत्वखिलेष्टदः ॥ ११९-३६ ॥<br>
यो मे नैर्ऋतिगः पाप्मा पापकेनेह कर्मणा ॥<br>
रक्षोराजो नैर्ऋतिस्तं नाशयत्वखिलेष्टदः ॥ ११९-३७ ॥<br>
यो मे पश्चिमगः पाप्मा पापकेनेहकर्मणा ॥<br>
यादः पतिस्तं वरुणो नाशयत्वखिलेष्टदः ॥ ११९-३८ ॥<br>
यो मे वायुगतः पाप्मा पापकेनेह कर्मणा ॥<br>
वायुस्तं मरुतां राजो नाशयत्वखिलेष्टदः ॥ ११९-३९ ॥<br>
यो मे सौम्यगतः पाप्मा पापकेनेह कर्मणा ॥<br>
सोमस्तमृक्षयक्षेशो नाशयत्वखिलेष्टदः ॥ ११९-४० ॥<br>
यो म ईशगतः पाप्मा पापकेनेह कर्मणा ॥<br>
ईशानो भूतनाथस्तं नाशयत्वखिलेष्टदः ॥ ११९-४१ ॥<br>
यो मं ऊर्द्ध्वगतः पाप्मा पापकेनेह कर्मणा ॥<br>
ब्रह्मा प्रजापतीशस्तं नाशयत्वखिलेष्टदः ॥ ११९-४२ ॥<br>
यो मेऽधःसंस्थितः पाप्मा पापकेनेह कर्मणा ॥<br>
अनंतो नागराजस्तं नाशयत्वखिलेष्टदः ॥ ११९-४३ ॥<br>
इत्येवं दिक्षु दशसु बलिं दत्वा समाहितः ॥<br>
क्षेत्रपालाय तद्बाह्ये क्षिपेद्बलिमतंद्रितः ॥ ११९-४४ ॥<br>
एवं कृतविधिः शेषं निशायां निनयेत्सुधीः ॥<br>
गीतैः सुमंगलप्रायैः स्तवपाठैर्जपादिभिः ॥ ११९-४५ ॥<br>
प्रातः स्नात्वा समभ्यर्च्य लोकपालान् द्विजोत्तमान् ॥<br>
द्वादशाभ्यर्च्य संभोज्य शक्तितो दक्षिणां ददेत् ॥ ११९-४६ ॥<br>
इत्थं कृत्वा व्रतं विप्र भोगान्भुक्तैहिकाञ्छुभान् ॥<br>
युगं स्वर्गसुखं भुक्त्वा सार्वभौमो नृपो भवेत् ॥ ११९-४७ ॥<br>
मार्गशुक्लदशम्यां तु चरेदारोग्यकं व्रतम् ॥<br>
गंधाद्यैरर्चयेद्विप्रान् दश तच्चरणोदकम् ॥ ११९-४८ ॥<br>
पीत्वाऽथ दक्षिणां दत्वा विसूजेदेकभोजनं ॥<br>
एतत्कृत्वा व्रतं विप्र ह्यारोग्यं प्राप्य भूतले ॥ ११९-४९ ॥<br>
धर्मराजप्रसादेन मोदते दिवि देववत् ॥<br>
पौषे दशम्यां शुक्लायां विश्वेदेवान् समर्चयेत् ॥ ११९-५० ॥<br>
ऋतुं दक्षं वसून्सत्यं कालं कामं मुनिं गुरुम् ॥<br>
विप्रं रामं च दशधा केशवस्तान्समास्थितः ॥ ११९-५१ ॥<br>
स्वापयित्वा दर्भमयानासनेषु च संस्थितान् ॥<br>
गंधैर्धूपैस्तथा दीपैर्नैवेद्यैश्चापि नारद ॥ ११९-५२ ॥<br>
प्रत्येकं दक्षिणां दत्वा प्रणियत्य विसर्जयेत् ॥<br>
दक्षिणां तां द्विजाग्र्येभ्यो गुरवे वा समर्पयेत् ॥ ११९-५३ ॥<br>
एवं कृतविधि श्चैकभक्तो भोगी व्रती भवेत् ॥<br>
लोकद्वयस्य विप्रर्षे नात्र कार्या विचारणा ॥ ११९-५४ ॥<br>
माघशुक्लदशम्यां तु सोपवासो जितेंद्रियः ॥<br>
देवांनगिरसो नाम दश सम्यक्समर्चयेत् ॥ ११९-५५ ॥<br>
कृत्वा स्वर्णमयान्विप्र गंधाद्यैरुपचारकैः ॥<br>
आत्मा ह्यायुर्मनो दक्षो मदः प्राणस्तथैव च ॥ ११९-५६ ॥<br>
बर्हिष्मांश्च गविष्ठश्च दत्तः सत्यश्च ते दश ॥<br>
दश विप्रान्भोजयित्वा मधुरान्नेन नारद ॥ ११९-५७ ॥<br>
मूर्तीस्तेभ्यः प्रदद्यात्ताः स्वर्गलोकाप्तये क्रमात् ॥<br>
अंत्यशुक्लदशम्यां तु चतुर्दशं यमान्यजेत् । ११९-५८ ॥<br>
यमश्च धर्मराजश्च मृत्युश्चैवांतकस्तथा ॥<br>
वैवस्वतश्च कालश्च सर्वभूतक्षयस्तथा ॥ ११९-५९ ॥<br>
औदुम्बरश्च दघ्नश्च द्वौ नीलपरमेष्ठिनौ ॥<br>
वृकोदरश्चचित्रश्च चित्रगुप्तश्चतुर्दश ॥ ११९-६० ॥<br>
गन्धाद्यैरुपचारैश्च समभ्यर्च्याथतर्पयेत् ॥<br>
तिलांबुमिश्रांजलिभिर्दर्भैः प्रत्येकशस्त्रिभिः ॥ ११९-६१ ॥<br>
ततश्च दद्यात्सूर्यार्घं ताम्रपात्रेण नारद ॥<br>
रक्तचंदनसंदनसंमिश्रतिलाक्षतयवांबुभिः ॥ ११९-६२ ॥<br>
एहि सूर्यसहस्रांशो तेजोराशे जगत्पते ॥<br>
गृहाणार्घ्यं मया दत्तं भक्त्या मामनुकंपय ॥ ११९-६३ ॥<br>
इति मंत्रेण दत्वाऽर्घ्यं विप्रान्भोज्य चतुर्द्दश ॥<br>
रौप्यां सुदक्षिणां दत्वा विसृज्याश्नीत च स्वयम् ॥११९-६४ ॥<br>
एवं कृतविधिर्विप्र धर्मराजप्रसादतः ॥<br>
भुक्त्वा भोगांश्च पुत्रार्थानैहिकान्देवदुर्लभान् ॥ ११९-६५ ॥<br>
विमानवरमास्थाय देहांते विष्णुलोकभाक् ॥ ११९-६६ ॥<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थितदशमीव्रतनिरूपणं नामैकोनविंशत्यधिकशततमोऽध्यायः ॥ ११९ ॥<br>
<br>
<br>
