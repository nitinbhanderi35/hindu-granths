नारद उवाच<br>
हिमवद्गिरिमासाद्य किं चकार महीपतिः<br>
कथमानीतवान् गङ्गामेतन्मे वक्तुमर्हसि 1.16.१<br>
सनक उवाच<br>
भगीरथो महाराजो जटाचीरधरो मुने<br>
गच्छन् हिमाद्रिं तपसे प्राप्तो गोदावरीतटम् २<br>
तत्रापश्यत् महारण्ये भृगोराश्रममुत्तमम्<br>
कृष्णसारसमाकीर्णं मातङ्गगणसेवितम् ३<br>
भ्रमद्भ्रमरसङ्घुष्टं कूजद्विहगसंकुलम्<br>
व्रजद्वराहनिकरं चमरीपुच्छवीजितम् ४<br>
नृत्यन्मयूरनिकरं सारङ्गादिनिषेवितम्<br>
प्रवर्द्धितमहावृक्षं मुनिकन्याभिरादरात् ५<br>
शालतालतमालाढ्यं नूनहिन्तालमण्डितम्<br>
मालतीयूथिकाकुन्दचम्पकाश्वत्थभूषितम् ६<br>
उत्पुल्लकुसुमोपेतमृषिसङ्घनिषेवितम्<br>
वेदशास्त्रमहाघोषमाश्रमं प्राविशद् भृगोः ७<br>
गृणन्तं परमं ब्रह्म वृतं शिष्यगणैर्मुनिम्<br>
तेजसा सूर्यसदृशं भृगुं तत्र ददर्श सः ८<br>
प्रणनामाथ विप्रेन्द्रं पादसङ्ग्रहणादिना<br>
आतिथ्यं भृगुरप्यस्य चक्रे सन्मानपूर्वकम् ९<br>
कृतातिथ्यक्रियो राजा भृगुणा परमर्षिणा<br>
उवाच प्राञ्जलिर्भूत्वा विनयान्मुनिपुङ्गवम् १.१६.१०<br>
भगीरथ उवाच<br>
भगवन्सर्वधर्मज्ञ सर्वशास्त्रविशारद<br>
पृच्छामि भवभीतोऽहं नृणामुद्धारकारणम् ११<br>
भगवांस्तुष्यते येन कर्मणा मुनिसत्तम<br>
तन्ममाख्याहि सर्वज्ञ अनुग्राह्योऽस्मि ते यदि १२<br>
भृगुरुवाच<br>
राजंस्तवेप्सितं ज्ञातं त्वं हि पुण्यवतां वरः<br>
अन्यथा स्वकुलं सर्वं कथमुद्धर्तुमर्हसि १३<br>
यो वा को वापि भूपाल स्वकुलं शुभकर्मणा<br>
उद्धर्तुकामस्तं विद्यान्नररूपधरं हरिम् १४<br>
कर्मणा येन देवेशो नृणामिष्टफलप्रदः<br>
तत्प्रवक्ष्यामि राजेन्द्र शृणुष्व सुसमाहितः १५<br>
भव सत्यपरो राजन्नहिंसानिरतस्तथा<br>
सर्वभूतहितो नित्यं मानृतं वद वै क्वचित् १६<br>
त्यज दुर्जनसंसर्गं भज साधुसमागमम्<br>
कुरु पुण्यमहोरात्रं स्मर विष्णुं सनातनम् १७<br>
कुरु पूजां महाविष्णोर्याहि शान्तिमनुत्तमाम्<br>
द्वादशाष्टाक्षरं मन्त्रं जप श्रेयो भविष्यति १८<br>
भगीरथ उवाच<br>
सत्यं तु कीदृशं प्रोक्तं सर्वभूतहितं मुने<br>
अनृतं कीदृशं प्रोक्तं दुर्जनाश्चापि कीदृशाः १९<br>
साधवः कीदृशाः प्रोक्तास्तथा पुण्यं च कीदृशम्<br>
स्मर्तव्यश्च कथं विष्णुस्तस्य पूजा च कीदृशी १.१६.२०<br>
शान्तिश्च कीदृशी प्रोक्ता को मन्त्रोऽष्टाक्षरो मुने<br>
को वा द्वादशवर्णश्च मुने तत्त्वार्थकोविद २१<br>
कृपां कृत्वा मयि परां सर्वं व्याख्यातुमर्हसि<br>
भृगुरुवाच<br>
साधु साधु महाप्राज्ञ तव बुद्धिरनुत्तमा २२<br>
यत्पृष्टोऽहं त्वया भूप तत्सर्वं प्रवदामि ते<br>
यथार्थकथनं यत्तत्सत्यमाहुर्विपश्चितः २३<br>
धर्माविरोधतो वाच्यं तद्धि धर्मपरायणैः<br>
देशकालादि विज्ञाय स्वयमस्याविरोधतः २४<br>
यद्वचः प्रोच्यते सद्भिस्तत्सत्यमभिधीयते<br>
सर्वेषामेव जन्तूनामक्लेशजननं हि तत् २५<br>
अहिंसा सा नृप प्रोक्ता सर्वकामप्रदायिनी<br>
कर्मकार्यसहायत्वमकार्यपरिपन्थिता २६<br>
सर्वलोकहितत्वं वै प्रोच्यते धर्मकोविदैः<br>
इच्छानुवृत्तकथनं धर्माधर्माविवेकिनः २७<br>
अनृतं तद्धि विज्ञेयं सर्वश्रेयोविरोधि तत्<br>
ये लोके द्वेषिणो मूर्खाः कुमार्गरतबुद्धयः २८<br>
ते राजन्दुर्ज्जना ज्ञेयाः सर्वधर्मबहिष्कृताः<br>
धर्माधर्मविवेकेन वेदमार्गानुसारिणः २९<br>
सर्वलोकहितासक्ता साधवः परिकीर्तिताः<br>
हरिभक्तिकरं यत्तत्सद्भिश्च परिरञ्जितम् १.१६.३०<br>
आत्मनः प्रीतिजनकं तत्पुण्यं परिकीर्तितम्<br>
सर्वं जगदिदं विष्णुर्विष्णुः सर्वस्य कारणम् ३१<br>
अहं च विष्णुर्यज्ज्ञानं तद्विष्णुस्मरणं विदुः<br>
सर्वदेवमयो विष्णुर्विधिना पूजयामि तम् ३२<br>
इति या भवति श्रद्धा सा तद्भक्तिः प्रकीर्त्तिता<br>
सर्वभूतमयो विष्णुः परिपूर्णः सनातनः ३३<br>
इत्यभेदेन या बुद्धिः समता सा प्रकीर्तिता<br>
समता शत्रुमित्रेषु वशित्वं च तथा नृप ३४<br>
यदृच्छालाभसंतुष्टिः सा शान्तिः परिकीर्त्तिता<br>
एते सर्वे समाख्यातास्तपः सिद्धिप्रदा नृणाम् ३५<br>
समस्तपापराशीनां तरसा नाशहेतवः<br>
अष्टाक्षरं महामन्त्रं सर्वपापप्रणाशनम् ३६<br>
वक्ष्यामि तव राजेन्द्र पुरुषार्थैकसाधनम्<br>
विष्णोः प्रियकरं चैव सर्वसिद्धिप्रदायकम् ३७<br>
नमो नारायणायेति जपेत्प्रणवपूर्वकम्<br>
नमो भगवते प्रोच्य वासुदेवाय तत्परम् ३८<br>
प्रणवाद्यं महाराज द्वादशार्णमुदाहृतम्<br>
द्वयोः समं फलं राजन्नष्टद्वादशवर्णयोः ३९<br>
प्रवृत्तौ च निवृत्तौ च साम्यमुद्दिष्टमेतयोः<br>
शङ्खचक्रधरं शान्तं नारायणमनामयम् १.१६.४०<br>
लक्ष्मीसंश्रितवामाङ्कं तथाभयकरं प्रभुम्<br>
किरीटकुण्डलधरं नानामण्डनशोभितम् ४१<br>
भ्राजत्कौस्तुभमालाढ्यं श्रीवत्साङ्कितवक्षसम्<br>
पीताम्बरधरं देवं सुरासुरनमस्कृतम् ४२<br>
ध्यायेदनादिनिधनं सर्वकामफलप्रदम्<br>
अन्तर्यामी ज्ञानरूपी परिपूर्णः सनातनः ४३<br>
एतत्सर्वं समाख्यातं यत्तु पृष्टं त्वया नृप<br>
स्वस्ति तेऽस्तु तपः सिद्धिं गच्छ लब्धुं यथासुखम् ४४<br>
एवमुक्तो महीपालो भृगुणा परमर्षिणा<br>
परमां प्रीतिमापन्नः प्रपेदे तपसे वनम् ४५<br>
हिमवद्गिरिमासाद्य पुण्यदेशे मनोहरे<br>
नादेश्वरे महाक्षेत्रे तपस्तेपेऽतिदुश्चरम् ४६<br>
राजा त्रिषवणस्नायी कन्दमूलफलाशनः<br>
कृतातिथ्यर्हणश्चापि नित्यं होमपरायणः ४७<br>
सर्वभूतहितः शान्तो नारायणपरायणः<br>
पत्रैः पुष्पैः फलैस्तोयैस्त्रिकालं हरिपूजकः ४८<br>
एवं बहुतिथं कालं नीत्वा यात्यन्तधैर्यवान्<br>
ध्यायन्नारायणं देवं शीर्णपर्णाशनोऽभवत् ४९<br>
प्राणायामपरो भूत्वा राजा परमधार्मिकः<br>
निरुच्छ्वासस्तपस्तप्तुं ततः समुपचक्रमे १.१६.५०<br>
ध्यायन्नारायणं देवमनन्तमपराजितम्<br>
षष्टिवर्षसहस्राणि निरुच्छ्वासपरोऽभवत् ५१<br>
तस्य नासापुटाद्रा ज्ञो वह्निर्जज्ञे भयङ्करः<br>
तं दृष्ट्वा देवताः सर्वो वित्रस्ता वह्नितापिताः ५२<br>
अभिजग्मुर्महाविष्णुं यत्रास्ते जगतां पतिः<br>
क्षीरोदस्योत्तरं तीरं सम्प्राप्य त्रिदशेश्वराः<br>
अस्तुवन्देवदेवेशं शरणागतपालकम् ५३<br>
देवा ऊचुः<br>
नताःस्म विष्णुं जगदेकनाथं स्मरत्समस्तार्तिहरं परेशम्<br>
स्वभावशुद्धं परिपूर्णभावं वदन्ति यज्ज्ञानतनुं च तज्ज्ञाः ५४<br>
ध्येयः सदा योगिवरैर्महात्मा स्वेच्छाशरीरैः कृतदेवकार्यः<br>
जगत्स्वरूपो जगदादिनाथस्तस्मै नताः स्मः पुरुषोत्तमाय ५५<br>
यन्नामसङ्कीर्त्तनतो खलानां समस्तपापानि लयं प्रयान्ति<br>
तमीशमीड्यं पुरुषं पुराणं नताःस्म विष्णुं पुरुषार्थसिद्ध्यै ५६<br>
यत्तेजसा भान्ति दिवाकराद्या नातिक्रमन्त्यस्य कदापि शिक्षाः<br>
कालात्मकं तं त्रिदशाधिनाथं नमामहेवै पुरुषार्थरूपम् ५७<br>
जगत्करोऽत्यब्जभवोऽत्ति रुद्र ः! पुनाति लोकाञ्छ्रुतिभिश्च विप्राः<br>
तमादिदेवं गुणसन्निधानं सर्वोपदेष्टारमिताः शरण्यम् ५८<br>
वरं वरेण्यं मधुकैटभारिं सुरासुराभ्यर्चितपादपीठम्<br>
सद्भक्तसङ्कल्पितसिद्धिहेतुं ज्ञानैकवेद्यं प्रणताःस्म देवम् ५९<br>
अनादिमध्यान्तमजं परेशमनाद्यविद्याख्यतमोविनाशम्<br>
सच्चित्परानन्दघनस्वरूपं रूपादिहीनं प्रणताःस्म देवम् १.१६.६०<br>
नारायणं विष्णुमनन्तमीशं पीताम्बरं पद्मभवादिसेव्यम्<br>
यज्ञप्रियं यज्ञकरं विशुद्धं नताःस्म सर्वोत्तममव्ययं तम् ६१<br>
इति स्तुतो महाविष्णुर्देवैरिन्द्रा दिभिस्तदा<br>
चरितं तस्य राजर्षेर्देवानां संन्यवेदयत् ६२<br>
ततो देवान्समाश्वास्य दत्त्वाभयमनञ्जनः<br>
जगाम यत्र राजर्षिस्तपस्तपति नारद ६३<br>
शङ्खचक्रधरो देवः सच्चिदानन्दविग्रहः<br>
प्रत्यक्षतामगात्तस्य राज्ञः सर्वजगद्गुरुः ६४<br>
तं दृष्ट्वा पुण्डरीकाक्षं भाभासितदिगन्तरम्<br>
अतसीपुष्पसंकाशं स्फुरत्कुण्डलमण्डितम् ६५<br>
स्निग्धकुन्तलवक्त्राब्जं विभ्राजन्मुकुटोज्ज्वलम्<br>
श्रीवत्सकौस्तुभधरं वनमालाविभूषितम् ६६<br>
दीर्घबाहुमुदाराङ्गं लोकेशार्चितपङ्कजम्<br>
नाम दण्डवद् भूमौ भूपतिर्नम्रकन्धरः ६७<br>
अत्यन्तहर्षसम्पूर्णः सरोमाञ्चः सगद्गदः<br>
कृष्ण कृष्णेति कृष्णेति श्रीकृष्णेति समुच्चरन् ६८<br>
तस्य विष्णुः प्रसन्नात्मा ह्यन्तर्यामी जगद्गुरुः<br>
उवाच कृपयाविष्टो भगवान्भूतभावनः ६९<br>
श्री भगवानुवाच<br>
भगीरथ महाभाग तवाभीष्टं भविष्यति<br>
आगमिष्यन्ति मल्लोकं तव पूर्वपितामहाः १.१६.७०<br>
मम मूर्त्यन्तरं शम्भुं राजन्स्तोत्रैः स्वशक्तितः<br>
स्तुहि ते सकलं कामं स वै सद्यः करिष्यति ७१<br>
यस्तु जग्राह शशिनं शरणं समुपागतम्<br>
तस्मादाराधयेशानं स्तोत्रैः स्तुत्यं सुखप्रदम् ७२<br>
अनादिनिधनो देवः सर्वकामफलप्रदः<br>
त्वया संपूजितो राजन्सद्यः श्रेयो विधास्यति ७३<br>
इत्युक्त्वा देवदेवेशो जगतां पतिरच्युतः<br>
अन्तर्दधे मुनिश्रेष्ठ उत्तस्थौ सोऽपि भूपतिः ७४<br>
किमिदं स्वप्न आहोस्वित्सत्यं साक्षाद् द्विजोत्तम<br>
भूपतिर्विंस्मयं प्राप्तः किं करोमीति विस्मितः ७५<br>
अथान्तरिक्षे वागुच्चैः प्राह तं भ्रान्तचेतसम्<br>
सत्यमेतदिति व्यक्तं न चिन्तां कर्तुमर्हसि ७६<br>
तन्निशम्यावनीपाल ईशानं सर्वकारणम्<br>
समस्त देवताराजमस्तौषीद्भक्तितत्परः ७७<br>
भगीरथ उवाच<br>
प्रणमामि जगन्नाथं प्रणतार्त्रिपणाशनम्<br>
प्रमाणागोचरं देवमीशानं प्रणवात्मकम् ७८<br>
जगद्रू पमजं नित्यं सर्गस्थित्यन्तकारणम्<br>
विश्वरूपं विरूपाक्षं प्रणतोऽस्म्युग्ररेतसम् ७९<br>
आदिमध्यान्तरहितमनन्तमजमव्ययम्<br>
समामनन्ति योगीन्द्रा स्तं वन्दे पुष्टिवर्धनम् १.१६.८०<br>
नमो लोकाधिनाथाय वञ्चते परिवञ्चते<br>
नमोऽस्तु नीलग्रीवाय पशूनां पतये नमः ८१<br>
नमश्चैतन्यरूपाय पुष्टानां पतये नमः<br>
नमोऽकल्पप्रकल्पाय भूतानां पतये नमः ८२<br>
नमः पिनाकहस्ताय शूलहस्ताय ते नमः<br>
नमः कपालहस्ताय पाशमुद्गरधारिणे ८३<br>
नमस्ते सर्वभूताय घण्टाहस्ताय ते नमः<br>
नमः पञ्चास्यदेवाय क्षेत्राणां पतये नमः ८४<br>
नमः समस्तभूतानामादिभूताय भूभृते<br>
अनेकरूपरूपाय निर्गुणाय परात्मने ८५<br>
नमो गणाधिदेवाय गणानां पतये नमः<br>
नमो हिरण्यगर्भाय हिरण्यपतये नमः ८६<br>
हिरण्यरेतसे तुभ्यं नमो हिरण्यवाहवे<br>
नमो ध्यानस्वरूपाय नमस्ते ध्यानसाक्षिणे ८७<br>
नमस्ते ध्यानसंस्थाय ध्यानगम्याय ते नमः<br>
येनेदं विश्वमखिलं चराचरविराजितम् ८८<br>
वर्षेवाभ्रेण जनितं प्रधानपुरुषात्मना ८९<br>
स्वप्रकाशं महात्मानं परं ज्योतिः सनातनम्<br>
यमामनन्ति तत्त्वज्ञाः सवितारं नृचक्षुषाम् १.१६.९०<br>
उमाकान्तं नन्दिकेशं नीलकण्ठं सदाशिवम्<br>
मृत्युञ्जयं महादेवं परात्परतरं विभुम् ९१<br>
परं शब्दब्रह्मरूपं तं वन्देऽखिलकारणम्<br>
कपर्द्दिने नमस्तुभ्यं सद्योजाताय वै नमः ९२<br>
भवोद्भवाय शुद्धाय ज्येष्ठाय च कनीयसे<br>
मन्यवे त इषे त्रय्याः पतये यज्ञतन्तवे ९३<br>
ऊर्जे दिशां च पतये कालायाघोररूपिणे<br>
कृशानुरेतसे तुभ्यं नमोऽस्तु सुमहात्मने ९४<br>
यतः समुद्रा ः! सरितोऽद्र यश्च गन्धर्वयक्षासुरसिद्धसङ्घाः<br>
स्थाणुश्चरिष्णुर्महदल्पकं च असच्च सज्जीवमजीवमास ९५<br>
नतोऽस्मि तं योगिनताङ्घ्रिपद्मं सर्वान्तरात्मानमरूपमीशम्<br>
स्वतन्त्रमेकं गुणिनां गुणं च नमामि भूयः प्रणमामि भूयः ९६<br>
इत्थं स्तुतो महादेवः शङ्करो लोकशङ्करः<br>
आविर्बभूव भूपस्य संतप्ततपसोग्रतः ९७<br>
पञ्चवक्त्रं दशभुजं चन्द्रा र्द्धकृतशेखरम्<br>
त्रिलोचनमुदाराङ्गं नागयज्ञोपवीतिनम् ९८<br>
विशालवक्षसं देवं तुहिनाद्रि समप्रभम्<br>
गजचर्माम्बरधरं सुरार्चितपदाम्बुजम् ९९<br>
दृष्ट्वा पपात पादाग्रे दण्डवद्भुवि नारद<br>
तत उत्थाय सहसा शिवाग्रे विहिताञ्जलि १.१६.१००<br>
प्रणनाम महादेवं कीर्तयञ्शङ्कराह्वयम्<br>
विज्ञाय भक्तिं भूपस्य शङ्करः शशिशेखरः १०१<br>
उवाच राज्ञे तुष्टोऽस्मि वरं वरय वाञ्छितम्<br>
तोषितोस्मि त्वया सम्यक् स्तोत्रेण तपसा तथा १०२<br>
एवमुक्तः स देवेन राजा सन्तुष्टमानसः<br>
उवाच प्राञ्जलिर्भूत्वा जगतामीश्वरेश्वरम् १०३<br>
भगीरथ उवाच<br>
अनुग्राह्योस्मि यदि ते वरदानान्महेश्वर<br>
तदा गङ्गां प्रयच्छास्मत्पितॄणां मुक्तिहेतवे १०४<br>
श्रीशिव उवाच<br>
दत्ता गङ्गा मया तुभ्यं पितॄणां ते गतिः परा<br>
तुभ्यं मोक्षः परश्चेति तमुक्त्वान्तर्दधे शिवः १०५<br>
कपर्दिनो जटास्रस्ता गङ्गा लोकैकपाविनी<br>
पावयन्ती जगत्सर्वमन्वगच्छद्भगीरथम् १०६<br>
ततः प्रभृति सा देवी निर्मला मलहारिणी<br>
भागीरथीति विख्याता त्रिषु लोकेष्वभून्मुने १०७<br>
सगरस्यात्मजाः पूर्वं यत्र दग्धाः स्वपाप्मना<br>
तं देशं प्लावयामास गङ्गा सर्वसरिद्वरा १०८<br>
यदा सम्प्लावितं भस्म सागराणां तु गङ्गया<br>
तदैव नरके मग्ना उद्धृताश्च गतैनसः १०९<br>
पुरा सङ्क्रुश्यमानेन ये यमेनातिपीडिताः<br>
त एव पूजितास्तेन गङ्गाजलपरिप्लुताः १.१६.११०<br>
गतपापान्स विज्ञाय यमः सगरसम्भवान्<br>
प्रणम्याभ्यर्च्य विधिवत्प्राह तान्प्रीतमानसः ११२<br>
इत्युक्तास्ते महात्मानो यमेन गतकल्मषाः<br>
दिव्यदेहधरा भूत्वा विष्णुलोकं प्रपेदिरे ११३<br>
एवंप्रभावा सा गङ्गा विष्णुपादाग्रसम्भवा<br>
सर्वलोकेषु विख्याता महापातकनाशिनी ११४<br>
य इदं पुण्यमाख्यानं महापातकनाशनम्<br>
पठेच्च शृणुयाद्वापि गङ्गास्नानफलं लभेत् ११५<br>
यस्त्वेतत्पुण्यमाख्यानं कथयेद्ब्राह्मणाग्रतः<br>
स याति विष्णुभवनं पुनरावृत्तिवर्जितम् ११६<br>
इति श्रीबृहन्नारदीयपुराणे पूर्वभागे प्रथमपादे गङ्गामाहात्म्ये भागीरथगङ्गानयनंनाम षोडशोऽध्यायः १६<br>
<br>
