श्रीब्रह्मोवाच ॥<br>
श्रृणु वत्स प्रवक्ष्यामि पुराणं दशमं तव ॥<br>
ब्रह्मवैवर्तकं नाम वेदमार्गानुदर्शकम् ॥ १०१-१ ॥<br>
<br>
सावर्णिर्यत्र भगवान्साक्षाद्देवर्षये स्थितः ॥<br>
नारदाय पुराणार्थं प्राह सर्वमलौकिकम् ॥ १०१-२ ॥<br>
<br>
धर्मार्थकाममोक्षाणां सारः प्रीतिर्हरौ हरे ॥<br>
तयोरभेदसिद्ध्यर्थं ब्रह्मवैवर्तमुत्तमम् ॥ १०१-३ ॥<br>
<br>
रथंतरस्य कल्पस्य वृत्तांतं यन्मयोदितम् ॥<br>
शतकोटिपुराणे तत्संक्षिप्य प्राह वेदवित् ॥ १०१-४ ॥<br>
<br>
व्यासश्चतुर्द्धा संव्यस्य ब्रह्मवैवर्तसंज्ञिते ॥<br>
अष्टादशसहस्रं तत्पुराणं परिकीर्तितम् ॥ १०१-५ ॥<br>
<br>
ब्रह्मप्रकृतिविघ्नेशकृष्णखंडसमन्वितम् ॥<br>
तत्र सूतर्षिसंवादे पुराणोपक्रमस्ततः ॥ १०१-६ ॥<br>
<br>
सृष्टिप्रकरणं त्वाद्यं ततो नारदवेधसोः ॥<br>
विवादः सुमहान्यत्र द्वयोरासीत्पराभवः ॥ १०१-७ ॥<br>
<br>
शिवलोकगतिः पश्चाज्ज्ञानलाभः शिवात्मने ॥<br>
शिववाक्येन तत्पश्चान्मरीचेर्नारदस्य तु ॥ १०१-८ ॥<br>
<br>
गमनं चैव सावर्णेर्ज्ञानार्थँ सिद्धसेविते ॥<br>
आश्रमे सुमहापुण्ये त्रैलोक्याश्चर्यकारिणी ॥ १०१-९ ॥<br>
<br>
एतद्धि ब्रह्मखंडं हि श्रुतं पापविनाशनम् ॥<br>
ततः सावर्णिसंवादो नारदस्य समीरितः ॥ १०१-१० ॥<br>
<br>
कृष्णमाहात्म्यसंयुक्तो नानाख्यानकथोत्तरम् ॥<br>
प्रकृतेरंशभूतानां कलानां चापि वर्णितम् ॥ १०१-११ ॥<br>
<br>
माहात्म्यं पूजनाद्यं च विस्तरेण यथास्थितम् ॥<br>
एतत्प्रकृतिखंडं हि श्रुतं भूतिविधायकम् ॥ १०१-१२ ॥<br>
<br>
गणेशजन्मसंप्रश्नः सपुण्यकमहाव्रतम् ॥<br>
पार्वत्याः कार्तिकेयेन सह विघ्नेशसंभवम् ॥ १०१-१३ ॥<br>
<br>
चरितं कार्तवीर्यस्य जामदग्र्यस्य चाद्भुतम् ॥<br>
विवादः सुमहानासीज्जामदग्र्यगणेशयोः ॥ १०१-१४ ॥<br>
<br>
एतद्विघ्नेशखंडं हि सर्वविघ्नविनाशनम् ॥<br>
श्रीकृष्णजन्मसंप्रश्नो जन्माख्यानं ततोऽद्भुतम् ॥ १०१-१५ ॥<br>
<br>
गोकुले गमनं गश्चात्पूतनादिवदाद्भूताः ॥<br>
बाल्यकौमारजा लीला विविधास्तत्र वर्णिताः ॥ १०१-१६ ॥<br>
<br>
रासक्रीडा च गोपीभिः शारदी समुदाहृता ॥<br>
रहस्ये राधया क्रीडा वर्णिता बहुविस्तरा ॥ १०१-१७ ॥<br>
<br>
सहाक्रूरेण तत्पश्चान्मथुरागमनं हरेः ॥<br>
कंसादीनां वधे वृत्ते कृष्णस्य द्विजसंस्कृतिः ॥ १०१-१८ ॥<br>
<br>
काश्यसांदीपनेः पश्चाद्विद्योपादानमद्भुतम् ॥<br>
यवनस्य वधः पश्चाद्द्वारकागमनं हरेः ॥ १०१-१९ ॥<br>
<br>
नरकादिवधस्तत्र कृष्णेन विहितोऽद्भुतः ॥<br>
कृष्णखंडमिदं विप्र नृणां संसारखंडनम् ॥ १०१-२० ॥<br>
<br>
पठितं च श्रुतं ध्यातं पूजितं चाभिवंदितम् ॥<br>
इत्येतद्ब्रह्मवैवर्तपुराणं चात्यलौकिकम् ॥ १०१-२१ ॥<br>
<br>
व्यासोक्तं चादि संभूतं पठञ्छृण्वन्विमुच्यते ॥<br>
विज्ञानाज्ञानशमनाद्धोरात्संसारसागरात् ॥ १०१-२२ ॥<br>
<br>
लिखित्वेदं च यो दद्यान्माध्यां धेनुसमन्वितम् ॥<br>
ब्रह्मलोकमवाप्नोति स मुक्तोऽज्ञानबंधनात् ॥ १०१-२३ ॥<br>
<br>
यश्चानुक्रमणीं चापि पठेद्वा श्रृणुयादपि ॥<br>
सोऽपि कृष्णप्रसादेन लभते वांछितं फलम् ॥ १०१-२४ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने ब्रह्मवैवर्तपुराणानुक्रमणीनिरूपणं नामैकोत्तरशततमोऽध्यायाः ॥ १०१ ॥
