<br>
अथातः संप्रवक्ष्यामि कल्पग्रन्थं मुनीश्वर।<br>
यस्य विज्ञानमात्रेण स्यात् कर्मकुशलो नरः 1.51.१।<br>
नक्षत्रकल्पो वेदानां संहितानां तथैव च।<br>
चतुर्थः स्यादाङ्गिरसः शान्तिकल्पश्च पञ्चमः २।<br>
नक्षत्राधीश्वराख्यानं विस्तरेण यथातथम्।<br>
नक्षत्रकल्पे निर्दिष्टं ज्ञातव्यं तदिहापि च ३।<br>
वेदकल्पे विधानं तु ऋगादीनां मुनीश्वर।<br>
धर्मार्थकाममोक्षाणां सिद्ध्यै प्रोक्तं सविस्तरम् ४।<br>
मन्त्राणामृषयश्चैव छन्दांस्यथ च देवताः।<br>
निर्दिष्टाः संहिताकल्पे मुनिभिस्तत्त्वदर्शिभिः ५।<br>
तथैवाङ्गिरसे कल्पे षट्कर्माणि सविस्तरम्।<br>
अभिचारविधानेन निर्दिष्टानि स्वयम्भुवा ६।<br>
शान्तिकल्पे तु दिव्यानां भौमानां मुनिसत्तम।<br>
तथान्तरिक्षोत्पातानां शान्तयो ह्युदिताः पृथक् ७।<br>
संक्षेपेणैतदुद्दिष्टं लक्षणं कल्पलक्षणे।<br>
विशेषः पृथगेतेषां स्थितः शाखान्तरेषु च ८।<br>
गृह्यकल्पे तु सर्वेषामुपयोगितयाऽधुना।<br>
वक्ष्यामि ते द्विजश्रेष्ठ सावधानतया शृणु ९।<br>
ॐकारश्चाथ शब्दश्च द्वावेतौ ब्रह्मणः पुरा।<br>
कण्ठं भित्वा विनिर्यातौ तस्मान्माङ्गल्यकाविमौ १०।<br>
कृत्वा प्रोक्तानि कर्माणि तदूर्द्ध्वानि करोति यः।<br>
सोऽथ शब्दं प्रयुञ्जीत तदानन्त्यार्थमिष्यते ११।<br>
कुशाः परिसमूहाय व्यस्तशाखाः प्रकीर्तिताः।<br>
न्यूनाधिका निष्फलाय कर्मणोऽभिमतस्य च १२।<br>
कृमिकीटपतङ्गाद्या भ्रमति वसुधातले।<br>
तेषां संरक्षणार्थाय प्रोक्तं परिसमूहनम् १३।<br>
रेखाः प्रोक्ताश्च यास्तिस्रः कर्तव्यास्ताः समा द्विज।<br>
न्यूनाधिका न कर्तव्या इत्येव परिभाषितम् १४।<br>
मेदिनी मेदसा व्याप्ता मधुकैटभदैत्ययोः।<br>
गोमयेनोपलेप्येयं तदर्थमिति नारद १५।<br>
वन्ध्या दुष्टा च दीनाङ्गी मृतवत्सा स च या भवेत्।<br>
यज्ञार्थं गोमयं तस्या नाहरेदिति भाषितम् १६।<br>
ये भ्रमन्ति सदाकाशे पतङ्गाद्या भयङ्कराः।<br>
तेषां प्रहरणार्थाय मतं प्रोद्धरणं द्विज १७।<br>
स्रुवेण च कुशेनापि कुर्यादुल्लेखनं भुवः।<br>
अस्थिकण्टकसिर्द्ध्य्थं ब्रह्मणा परिभाषितम् १८।<br>
आपो देवगणाः सर्वे तथा पितृगणा द्विज।<br>
तेनाद्भिरुक्षणं प्रोक्तं मुनिभिर्विधिकोविदैः १९।<br>
अग्नेरानयनं प्रोक्तं सौभाग्यस्त्रीभिरेव च।<br>
शुभदे मृण्मये पात्रे प्रोक्ष्याद्भिस्तं निधापयेत् २०।<br>
अमृतस्य क्षयं दृष्ट्वा ब्रह्माद्यैः सर्वदैवतैः।<br>
वेद्यां निधापितस्तस्मात्समिद्गर्भो हुताशनः २१।<br>
दक्षिणस्यां दानवाद्याः स्थिता यज्ञस्य नारद।<br>
तेभ्यः संरक्षणार्थाय ब्रह्माणं तद्दिशि न्यसेत् २२।<br>
उत्तरे सर्वपात्राणि प्रणीताद्यानि पश्चिमे।<br>
यजमानः पूर्वतः स्युर्द्विजाः सर्वेऽपि नारद २३।<br>
द्यूते च व्यवहारे च यज्ञकर्मणि चेद्भवेत्।<br>
कर्त्तोदासीनचित्तस्तत्कर्म नश्येदिति स्थितिः २४।<br>
ब्रह्माचार्यौ स्वशाखौ हि कर्तव्यौ यज्ञकर्मणि।<br>
ऋत्विजां नियमो नास्ति यथालाभं समर्चयेत् २५।<br>
द्वे पवित्रे त्र्यङ्गुलेस्तः प्रोक्षिणी चतुरङ्गुला।<br>
आज्यस्थाली त्र्यङ्गुलाथ चरुस्थाली षडङ्गुला २६।<br>
द्व्यङ्गुलं तूपयमनमेकं सम्मार्जनाङ्गुलम्।<br>
स्रुवं षडङ्गुलं प्रोक्तं स्रुचं सार्द्धत्रयाङ्गुलम् २७।<br>
प्रादेशमात्रा समिधः पूर्णपात्रं षडङ्गुलम्।<br>
प्रोक्षिण्या उत्तरे भागे प्रणीतापात्रमष्टभिः २८।<br>
यानि कानि च तीर्थानि समुद्राः सरितस्तथा।<br>
प्रणीतायां समासन्नात्तस्मात्तां पूरयेज्जलैः २९।<br>
वैदिका वस्त्रहीना च नग्ना संप्रोच्यते द्विज।<br>
परिस्तीर्य्य ततो दर्भैः परिदध्यादिमां बुधः ३०।<br>
इन्द्र वज्रं विष्णुचक्रं वामदेवत्रिशूलकम्।<br>
दर्भरूपतया त्रीणि पवित्रच्छेदनानि च ३१।<br>
प्रोक्षणी च प्रकर्तव्या प्रणीतोदकसंयुता।<br>
तेनातिपुण्यदं कर्म पवित्रमिति कीर्तितम् ३२।<br>
आज्यस्थाली प्रकर्तव्या पलमात्रप्रमाणिका।<br>
कुलालचक्रघटितं आसुरं मृण्मयं स्मृतम् ३३।<br>
तदेव हस्तघटितं स्थाल्यादि दैविकं भवेत्।<br>
स्रुवे च सर्वकर्माणि शुभान्यप्यशुभानि च ३४।<br>
तस्य चैव पवित्रार्थं वह्नौ तापनमीरितम्।<br>
अग्रे धृतेन वैधव्यं मध्ये चैव प्रजाक्षयः ३५।<br>
मूले च म्रियते होता तस्माद्धार्यं विचार्य तत्।<br>
अग्निः सूर्यश्च सोमश्च विरञ्चिरनिलो यमः ३६।<br>
स्रुवे षडेते दैवास्तु प्रत्यङ्गुलमुपाश्रिताः।<br>
अग्निर्भोगार्थनाशाय सूर्यो व्याधिकरो भवेत् ३७।<br>
निष्फलस्तु स्मृतः सोमो विरञ्चिः सर्वकामदः।<br>
अनिलो वृद्धिदः प्रोक्तो यमो मृत्युप्रदो मतः ३८।<br>
सम्मार्जनोपयमनं कर्तव्यं च कुशद्वयम्।<br>
पूर्वं तु सर्वशाखं स्यात्पञ्चशाखं तथा परम् ३९।<br>
श्रीपर्णी च शमी तद्वत्खदिरश्च विकङ्कतः।<br>
पलाशश्चैव विज्ञेयाः स्रुवे चैव तथा स्रुचि ४०।<br>
हस्तोन्मितं स्रुवं शस्तं त्रिदशाङ्गुलिकं स्रुचम्।<br>
विप्राणां चैतदाख्यातं ह्यन्येषामङ्गुलोनकम् ४१।<br>
शूद्रा णां पतितानां च खरादीनां च नारद।<br>
दृष्टिदोषविनाशार्थं पात्राणां प्रोक्षणं स्मृतम् ४२।<br>
अकृते पूर्णपात्रे तु यज्ञच्छिद्रं समुद्भवेत्।<br>
तस्मिन् पूर्णीकृते विप्र यज्ञसम्पूर्णता भवेत् ४३।<br>
अष्टमुष्टिर्भवेत् किञ्चित् पुष्कलं तच्चतुष्टयम्।<br>
पुष्कलानि तु चत्वारि पूर्णपात्रं विदुर्बुधाः ४४।<br>
होमकाले तु सम्प्राप्ते न दद्यादासनं क्वचित्।<br>
दत्ते तृप्तो भवेद् वह्निः शापं दद्याच्च दारुणम् ४५।<br>
आघारौ नासिके प्रौक्तौ आज्यभागौ च चक्षुषी।<br>
प्राजापत्यं मुखं प्रोक्तं कटिर्व्याहृतिभिः स्मृता ४६।<br>
शीर्षं हस्तौ च पादौ च पञ्चवारुणमीरितम्।<br>
तथास्विष्टकृतं विप्र श्रोत्रे पूर्णाहुतिस्तथा ४७