<br>
नारद उवाच ॥<br>
अहो ह्यत्यद्भुतं प्रोक्तं त्वया भ्रातरिदं मम ॥<br>
स वह्निरदितिं मुक्त्वा कथं तानदहत्क्षणात् ॥ ११-१ ॥<br>
<br>
वदादितेर्महासत्त्वं विशेषाश्चर्यकारणम् ॥<br>
परोपदेशनिरताः सज्जना हि मुनीश्वराः ॥ ११-२ ॥<br>
<br>
सनक उवाच ॥<br>
श्रृणु नारद माहात्म्यं हरिभक्तिरतात्मनाम् ॥<br>
हरिध्यानपरान्साधून्कः समर्थः प्रबाधितुम् ॥ ११-३ ॥<br>
<br>
हरिभक्तिपरो यत्र तत्र ब्रह्मा हरिः शिवः ॥<br>
देवाः सिद्धा मुनीश्वाश्च नित्यं तिष्टंति सत्तमाः ॥ ११-४ ॥<br>
<br>
हरिरास्ते महाभाग हृदये शान्तचेतसाम् ॥<br>
हरिनामपराणां च किमु ध्यानरतात्मनाम् ॥ ११-५ ॥<br>
<br>
शिवपूजारतो वाऽपि विष्णुपूजापरोऽपि वा ॥<br>
यत्र तिष्टति तत्रैव लक्ष्मीः सर्वाश्च देवताः ॥ ११-६ ॥<br>
<br>
यत्र पूजापरो विष्णोर्वह्निस्तत्र न बाधते ॥<br>
राजा वा तस्करो वापि व्याधयश्च न सन्ति हि ॥ ११-७ ॥<br>
<br>
प्रेताः पिशाचाः कूष्माण्डग्रहा बालग्रहास्तथा ॥<br>
डाकिन्यो राक्षसाश्चैव न बाधन्तेऽच्युतार्चकम् ॥ ११-८ ॥<br>
<br>
परपीडारता ये तु भूतवेतालकादयः ॥<br>
नश्यन्ति यत्र सद्भक्तो हरिलक्ष्म्यर्चने रतः ॥ ११-९ ॥<br>
<br>
जितेन्द्रियः सर्वहितो धर्मकर्मपरायणः ॥<br>
यत्र तिष्टति तत्रैव सर्वतीर्थानि देवताः ॥ ११-१० ॥<br>
<br>
निमिषं निमिषार्द्धं वा यत्र तिष्टन्ति योगिनः ॥<br>
तत्रैव सर्वश्रेयांसि तत्तीर्थं तत्तपोवनम् ॥ ११-११ ॥<br>
<br>
यन्नामोच्चारणादेव सर्वे नश्यन्त्युपद्रवाः ॥<br>
स्तोत्रैर्वाप्यर्हणाभिर्वा किमु ध्यानेन कथ्यते ॥ ११-१२ ॥<br>
<br>
एवं तेनाग्निना विप्र दग्धं सासुरकाननम् ॥<br>
सादितिर्नैव दग्धाभूद्विष्णुचक्राभिरक्षिता ॥ ११-१३ ॥<br>
<br>
ततः प्रसन्नवदनः पह्मपत्रायतेक्षणः ॥<br>
प्रादुरासीत्समीपेऽस्याः शङ्खचक्रगदाधरः ॥ ११-१४ ॥<br>
<br>
ईषद्वास्यस्फुरद्दन्तप्रभाभाषितदिङ्मुखः ॥<br>
स्पृशन्करेण पुण्येन प्राह कश्यपवल्लभाम् ॥ ११-१५ ॥<br>
<br>
श्रीभगवाननवाच ॥<br>
देवमातः प्रसन्नोऽस्मि तपसाराधितस्त्वया ॥<br>
चिरं श्रान्तासि भद्रं ते भविष्यति न संशयः ॥ ११-१६ ॥<br>
<br>
वरं वरय दास्यामि यत्ते मनसि रोचते ॥<br>
मा भैर्भद्रे महाभागे ध्रुवं श्रेयो भविष्यति ॥ ११-१७ ॥<br>
<br>
इत्युक्तादेवमाता सा देवदेवेन चक्रिणा ॥<br>
तुष्टाव प्रणिपत्यैनं सर्वलोकसुखावहम् ॥ ११-१८ ॥<br>
<br>
अदितिरुवाच ॥<br>
नमस्ते देवदेवेश सर्वव्यापिञ्जनार्दना ॥<br>
सत्त्वादिगुणभेदेन लोकव्यापारकारण ॥ ११-१९ ॥<br>
<br>
नमस्ते बहुपरुपायारुपाय च महात्मने ॥<br>
सर्वैकरुपरुपाय निर्गुणाय गुणात्मने ॥ ११-२० ॥<br>
<br>
नमस्ते लोकनाथाय परमज्ञानरुपिणे ॥<br>
सद्भक्तजनवात्सल्यशालिने मङ्गलात्मने ॥ ११-२१ ॥<br>
<br>
यस्यावताररुपाणि ह्यर्चयन्ति मुनीश्वराः ॥<br>
तमादिपुरुषं देवं नमामि ह्यर्थसिद्धये ॥ ११-२२ ॥<br>
<br>
श्रुतयो यं न जानन्ति न जानन्ति च सूरयः ॥<br>
तं नमामि जगद्धेतुं समायं चाप्यमायिनम् ॥ ११-२३ ॥<br>
<br>
यस्यावलोकनं चित्रं मायोपद्रवकारणम् ॥<br>
जगद्रूपं जगद्धेतुं तं वन्दें सर्ववन्दितम् ॥ ११-२४ ॥<br>
<br>
यत्पादाम्बुजकिञ्जल्कसेवारक्षितमस्तकाः ॥<br>
अवापुः परमां सिद्धिं तं वन्दे कमलाधवम् ॥ ११-२५ ॥<br>
<br>
यस्य ब्रह्मादयो देवा महिमानं न वै विदुः ॥<br>
अत्यासन्नं च भक्तानां तं वन्दे भक्तसंगिनम् ॥ ११-२६ ॥<br>
<br>
यो देवस्त्यक्तसङ्गानां शान्तानं करुणार्णवः ॥<br>
करोति ह्यात्मनः सङ्गं तं देवं सङ्गवर्जितम् ॥ ११-२७ ॥<br>
<br>
यज्ञेश्वरं यज्ञकर्म यज्ञकर्मसु निष्टितम् ॥<br>
नमामि यज्ञफलदं यज्ञकर्मप्रबोधकम् ॥ ११-२८ ॥<br>
<br>
अजामिलोऽपि पापात्मा यन्नामोच्चारणादनु ॥<br>
प्राप्तवान्परमं धाम तं वन्दे लोकसाक्षिणम् ॥ ११-२९ ॥<br>
<br>
हरिरुपी महादेवः शिवरुपी जनार्दनः ॥<br>
इति लोकस्य नेता यस्तं नमामि जगद्गुरुम् ॥ ११-३० ॥<br>
<br>
ब्रह्माद्या अपि देवेशा यन्मायापाशयन्त्रिताः ॥<br>
न जानन्ति परं भावं तं वन्दे सर्वनायकम् ॥ ११-३१ ॥<br>
<br>
ह्यत्पह्मस्थोऽपिञ्योग्यानां दूरस्थ इव भासते ॥<br>
प्रमाणातीतसद्भावस्तं वन्दे ज्ञानसाक्षिणम् ॥ ११-३२ ॥<br>
<br>
यन्मु खाद्ब्राह्यणो जातो बाहुभ्यां क्षत्रियोऽजनि ॥<br>
ऊर्वोर्वैश्यः समुत्पन्नः पद्यां शूद्रोऽभ्यजायत ॥ ११-३३ ॥<br>
<br>
मनसश्चन्द्रमा जातो जातः सूर्यश्च चक्षुषः ॥<br>
मुखादग्निस्तर्थेन्द्रश्च प्राणाद्वायुरजायत ॥ ११-३४ ॥<br>
<br>
ऋग्यजुःसामरुपाय सत्यस्वरगतात्मने ॥<br>
षडङ्गरुपिणे तुभ्यं भूयोभूयो नमो नमः ॥ ११-३५ ॥<br>
<br>
त्वमिन्द्रः पवनः सोमस्त्वमीशानस्त्वमन्तकः ॥<br>
त्वमग्निर्निर्ऋतिश्चैव वरुणस्त्वं दिवाकरः ॥ ११-३६ ॥<br>
<br>
देवाश्च स्थावराश्चैव पिशाचाश्चैव राक्षसाः ॥<br>
गिरयः सिद्धगंधर्वानद्यो भूमिश्च सागराः ॥ ११-३७ ॥<br>
<br>
त्वमेव जगतामीशो यत्रासि त्वं परात्परः ॥<br>
त्वद्रूपमखिलं देव तस्मान्नित्यं नमोऽस्तु ते ॥ ११-३८ ॥<br>
<br>
अनाथानाथ सर्वज्ञ भूतदेवेन्द्रविग्रह ॥<br>
दैतेयैर्बाधितान्पुत्रान्मम पाहि जनार्दन ॥ ११-३९ ॥<br>
<br>
इति स्तुत्वा देवमाता देवं नत्वा पुनः पुनः ॥<br>
उवाच प्राञ्जलिर्भूत्वा हर्षाश्रुक्षालितस्तनी ॥ ११-४० ॥<br>
<br>
अनुग्राह्यास्मि देवेंश त्वया सर्वादिकारण ॥<br>
अकण्टकां श्रियां देहि मत्सुतानां दिवौकसाम् ॥ ११-४१ ॥<br>
<br>
अन्तर्य्यामिञ्जगद्रूप सर्वज्ञा परमेश्वर ॥<br>
अज्ञातं किं तव श्रीश किं मामीहयसि प्रभो ॥ ११-४२ ॥<br>
<br>
तथापि तव वक्ष्यामि यन्मे मनसि रोचते ॥<br>
वृथापुत्रास्मि देवेश दैतेयैः परिपीडिता ॥ ११-४३ ॥<br>
<br>
तान्न हिंसितुमिच्छामि यतस्तेऽपि सुता मम ॥<br>
तानहत्वा श्रियं देहि मत्सुतेभ्यः सुरेश्वर ॥ ११-४४ ॥<br>
<br>
इत्युक्तो देवेदेवेशः पुनः प्रीतिमुपागतः ॥<br>
उवाच हर्षयन्विप्र देवमातरमादरात् ॥ ११-४५ ॥<br>
<br>
श्रीभगवानुवाच ॥<br>
प्रीतोऽस्मि देवि भद्रं ते भविष्यामि सुतो ह्यहम् ॥<br>
यतः सपत्निपुत्रेषु वात्सल्यं देवि दुर्लभम् ॥ ११-४६ ॥<br>
<br>
त्वया तु यत्कृतं स्तोत्रं तत्पठान्ति नरास्तु ये ॥<br>
तेषां संपद्वरा पुत्रा न हीयन्ते कदाचन ॥ ११-४७ ॥<br>
<br>
त्वात्मजे वान्यपुत्रे वा यः समत्वेन वर्तते ॥<br>
न तस्य पुत्रशोकः स्यादेष धर्मः सनातनः ॥ ११-४८ ॥<br>
<br>
अदितिरुवाच ॥<br>
ताह वोढुं क्षमा देव त्वामाद्यपुरुषं परम् ॥<br>
असंख्याताण्डरोमाणं सर्वेशं सर्वकारणम् ॥ ११-४९ ॥<br>
<br>
यत्प्रभावं न जानन्ति श्रुतयः सर्वदेवताः ॥<br>
तमहं देवदेवेशं धारयामि कथं प्रभो ॥ ११-५० ॥<br>
<br>
अणोरणीयांसमजं परात्परतरं प्रभुम् ॥<br>
धारयामि कथं देव त्वामहं पुरुषोत्तमम् ॥ ११-५१ ॥<br>
<br>
महापातकयुक्तोऽपि यन्नामस्मृतिमात्रतः ॥<br>
मुच्यते स कथं देवोग्राम्येषु जनिमर्हति ॥ ११-५२ ॥<br>
<br>
यथा शूकरमत्स्याद्या अवतारास्तव प्रभो ॥<br>
तथायमपि को वेद तव विश्वेश चेष्टितम् ॥ ११-५३ ॥<br>
<br>
त्वत्पादपह्मप्रणतात्वन्नामस्मृतितत्परा ॥<br>
त्वामेव चिंतये देव यथेच्छासि तथा कुरु ॥ ११-५४ ॥<br>
<br>
सनक उवाच ॥<br>
तयोक्तं वचनं श्रुत्वा देवदेवो जनार्दनः ॥<br>
दत्त्वाभयं देवमातुरिदं वचनमब्रवीत् ॥ ११-५५ ॥<br>
<br>
श्रीभगवानुवाच ॥<br>
सत्यमुक्तं महाभागे त्वया नास्त्यत्र संशयः ॥ <br>
तथापि श्रृणु वक्ष्यामि गुह्याद्गुह्यतरं शुभे ॥ ११-५६ ॥<br>
<br>
रागद्वेषविहीना ये मद्भक्ता मत्परायणाः ॥<br>
वंहति सततं तें मां गतासूया अदाम्भिकाः ॥ ११-५७ ॥<br>
<br>
परोपतापविमुखाः शिवभक्तिपरायणः ॥<br>
मत्कथाश्रवणासक्ता वहन्ति सततं हि माम् ॥ ११-५८ ॥<br>
<br>
पतिव्रताः परिप्राणाः पतिभक्तिपरायणाः ॥<br>
वहन्ति सततं देवि स्त्रियोऽपि त्यक्तप्रत्सराः ॥ ११-५९ ॥<br>
<br>
मातापित्रोश्च शुश्रूषुर्गुरुभक्तोऽतिथिप्रियः ॥<br>
हितकृद्बाह्यणानां यः स मां वहति सर्वदा ॥ ११-६० ॥<br>
<br>
पुण्यतीर्थरता नित्यं सत्सङ्गनिरतास्तथा ॥<br>
लोकानुग्रहशीलाश्च सततं ते वहन्ति माम् ॥ ११-६१ ॥<br>
<br>
परोपकारविरताः परद्रव्यपराङ्मुखाः ॥<br>
नषुंसकाः परस्त्रीषु ते वहन्ति च मां सदा ॥ ११-६२ ॥<br>
<br>
तुलस्युपासनरताः सदा नामपरायणाः ॥<br>
गोरक्षणपरा ये च सततं मां वहन्ति ते ॥ ११-६३ ॥<br>
<br>
प्रतिग्रहनिवृत्ता ये परान्नविमुखास्तथा ॥<br>
अन्नोदकप्रदातारो वहंति सततं हि माम् ॥ ११-६४ ॥<br>
<br>
त्वं तु देवि पतिप्राणा साध्वी भूतहिते रता ॥<br>
संप्राप्य पुत्रभावं ते साधयिष्ये मनोरथम् ॥ ११-६५ ॥<br>
<br>
इत्युक्त्वा देवेदेवशो ह्यदितिं देवमातरम् ॥<br>
दत्त्वा कण्ठगतां मालामभयं च तिरोदधे ॥ ११-६६ ॥<br>
<br>
सा तु संहृष्टमनसा देवसूर्दक्षनन्दिनी ॥<br>
प्रणम्य कमलाकान्तं पुनः स्वस्थानमाव्रजत् ॥ ११-६७ ॥<br>
<br>
ततोऽदितिर्महाभागा सुप्रीता लोकवन्दिता ॥<br>
असूत समये पुत्रं सर्वलोकनमस्कृतम् ॥ ११-६८ ॥<br>
<br>
शङ्गचक्रधरं शान्तं चन्द्रमण्डलमध्यगम् ॥<br>
सुधाकलशदध्यन्नकरं वामनसंज्ञितम् ॥ ११-६९ ॥<br>
<br>
सहस्त्रादित्यसंकाशं व्याकोशकमलेक्षणम् ॥<br>
सर्वाभरणंसंयुक्तं पीताम्बरधरं हरिम् ॥ ११-७० ॥<br>
<br>
स्तुत्यं मुनिगणैर्युक्तं सर्वलोकैकनायकम् ॥<br>
आविर्भूतं हरिं ज्ञात्वा कश्यपो हर्षविह्वलः ॥ <br>
प्रणम्य प्रञ्जलिर्भूत्वा स्तोतुं समुपचक्रमे ॥ ११-७१ ॥<br>
<br>
कश्यप उवाच ॥<br>
नमोनमस्तेऽखिलकारणाय नमोनमस्तेऽखइलपालकाय ॥<br>
नमोनमस्तेऽमरनायकाय नमोनमो दैतेयविनाशनाय ॥ ११-७२ ॥<br>
<br>
नमोनमो भक्तजनप्रियाय नमोनमः सज्जनरंजिताय ॥<br>
नमोनमो दुर्जननाशनाय नमोऽस्तु तस्मै जगदीश्वराय ॥ ११-७३ ॥<br>
<br>
नमोनमः कारणवामनाय नारायणायामितविक्रमाय ॥<br>
सशार्ङ्गचक्रासिगदाधाराय नमोऽस्तु तस्मै पुरुषोत्तमाय ॥ ११-७४ ॥<br>
<br>
नमः पयोराशिनिवासनाय नमोऽस्तु सद्धृत्कमलस्थिताय ॥<br>
नमोऽस्तु सूर्याद्यमितप्रभाय नमोनमः पुण्यकथागताय ॥ ११-७५ ॥<br>
<br>
नमोनमोऽर्केन्दुविलोचनाय नमोऽस्तु ते यज्ञफलप्रदाय ॥<br>
नमोऽस्तु यज्ञाङ्गविराजिताय नमोऽस्तु ते सज्जनवल्लभाय ॥ ११-७६ ॥<br>
<br>
नमो जगत्कारणकारणाय नमोऽस्तु शब्दादिविवर्जिताय ॥<br>
नमोऽस्तु ते दिव्यसुखप्रदाय नमो नमो भक्तमनोगताय ॥ ११-७७ ॥<br>
<br>
नमोऽस्तु ते ध्वान्तविनाशकाय नमोऽस्तु शब्दादिविवर्जिताय ॥<br>
नमोऽस्तु ते ध्वान्तविनाशकाय मन्दरधारकाय ॥<br>
नमोऽस्तु ते यज्ञवराहनाम्ने नमो हिरण्याक्षविदारकाय ॥ ११-७८ ॥<br>
<br>
नमोऽस्तु ते वामनरुपभाजे नमोऽस्तु ते क्षत्र्रकुलान्तकाय ॥<br>
नमोऽस्तु ते रावणमर्दनाय नमोऽस्तु ते नन्दसुताग्रजाय ॥ ११-७९ ॥<br>
<br>
नमस्ते कमलाकान्त नमस्ते सुखदायिने ॥<br>
स्मृतार्तिनाशिने तुभ्यं भूयो भूयो नमोनमः ॥ ११-८० ॥<br>
<br>
यज्ञेश यज्ञविन्यास यज्ञविन्घविनाशन ॥<br>
यज्ञरुप यजद्रूप यज्ञाङ्गं त्वां यजाम्यहम् ॥ ११-८१ ॥<br>
<br>
इति स्तुतः स देवेशो वामनो लोकपावनः  ॥<br>
उवाच प्रहसन्हर्षं वर्ध्दयन्कश्यपस्य सः ॥ ११-८२ ॥<br>
<br>
श्रीभगवानुवाच ॥<br>
तात तुष्टोऽस्मि भद्रं ते भविष्यति सुरार्चिता ॥<br>
अचिरात्साधयिष्यामि निखिलं त्वन्मनोरथम् ॥ ११-८३ ॥<br>
<br>
अहं जन्मद्वये त्वेवं युवयोः पुत्रतां गतः ॥<br>
अस्मिञ्जन्मन्यपि तथा सादयाम्युत्तमं सुखम् ॥ ११-८४ ॥<br>
<br>
अत्रान्तरे बलिर्दैत्यो दीर्घसत्रं महामखम् ॥<br>
आरेभे गुरुणा युक्तः काव्येन च मुनीश्वरैः ॥ ११-८५ ॥<br>
<br>
तस्मिन्मखे समाहूतो विष्णुर्लक्ष्मीसमन्वितः ॥<br>
हविः स्वीकरणार्थाय ऋषिभिर्ब्रह्यवादिभिः ॥ ११-८६ ॥<br>
<br>
प्रवृद्धैश्वर्यर्दैत्यस्य वर्त्तमाने महाक्रतौ ॥<br>
आमंत्र्य मातापितरौ स बटुर्वामनो ययौ ॥ ११-८७ ॥<br>
<br>
स्मितेन मोहयँल्लोकं वामनो भक्तवत्सलः ॥<br>
हविर्भोक्तुमिवायातो बलेः प्रत्यक्षतो हरिः ॥ ११-८८ ॥<br>
<br>
दुर्वृत्तो वा सुवृत्तो वा जडो वायं हितोऽपि वा ॥<br>
यो भक्तियुक्तस्तस्यान्तः सदा संनिहितो हरिः ॥ ११-८९ ॥<br>
<br>
आयान्तं वामनं दृष्ट्वा ऋषयो ज्ञानचक्षुषः ॥<br>
ज्ञात्वा नारायणं देवमुद्ययुः सभ्यसंयुताः ॥ ११-९० ॥<br>
<br>
एतज्ज्ञात्वा दैत्यगुरुरेकांते बलिमब्रवीत् ॥<br>
स्वसारमविचार्यैव खलाः कार्याणि कुर्वते ॥ ११-९१ ॥<br>
<br>
शुक्र उवाच ॥<br>
भो भो दैत्यपते सौम्य ह्यपहर्ता तव श्रियम् ॥<br>
विष्णुर्वामनरुपेण ह्यदितेः पुत्रातां गतः ॥ ११-९२ ॥<br>
<br>
तवाध्वरं स आयाति त्वया तस्यासुरेश्वर ॥ <br>
न किंचिदपि दातव्यं मन्मतं श्रृणु पण्डित ॥ ११-९३ ॥<br>
<br>
आत्मबुद्धिः सुखकरी गुरुबुद्धिर्विशेषतः ॥<br>
परबुद्धिर्विनाशाय स्त्रीबुध्दिः प्रलयंकरी ॥ ११-९४ ॥<br>
<br>
शत्रूणां हितकृतद्यस्तु स हन्तव्यो विशेषतः ॥ ११-९५ ॥<br>
<br>
बलिरुवाच ॥<br>
एवं गुरो न वक्तव्यं धर्ममार्गविरोधतः ॥<br>
यदादत्ते स्वयं विष्णुः किमस्मादधिकं वरम् ॥ ११-९६ ॥<br>
<br>
कुर्वन्ति विदुषो यज्ञान्विष्णुप्रीणनकारणात् ॥<br>
स चेत्साक्षाद्धविर्भोगी मत्तः कोऽभ्यधिको भुवी ॥ ११-९७ ॥<br>
<br>
दरिद्रेणापि यत्किंचिद्दीयते विष्णवे गुरो ॥<br>
तदेव परमं दानं दत्तं भवति चाक्षयम् ॥ ११-९८ ॥<br>
<br>
स्मृतोऽपि परया भक्त्या पुनाति पुरुषोत्तमः ॥<br>
येन केनाप्यर्चितश्वेद्ददाति परमां गतिम् ॥ ११-९९ ॥<br>
<br>
हरिर्हरति पापानिदुष्टचित्तैरपि स्मृतः ॥<br>
अनिच्छयापि संस्पृष्टो दहत्येव हि पावकः ॥ ११-१०० ॥<br>
<br>
जिह्वाग्रे वसते यस्य हरिरित्यक्षरद्वयम् ॥<br>
स विष्णुलोकमाप्नोति पुनरावृत्तिदुर्लभम् ॥ ११-१ ॥<br>
<br>
गोविंदेति सदा ध्यायेद्यस्तु रागादिवर्जितः ॥<br>
स याति विष्णुभवनमिति प्राहुर्मनीषिणः ॥ ११-२ ॥<br>
<br>
अग्नौ वा ब्राह्मणे वापिहूयते यद्वविर्गुरो ॥<br>
हरिभक्त्या महाभाग तेन विष्णुः प्रसीदति ॥ ११-३ ॥<br>
<br>
अहं तु हरितुष्यद्यर्थं करोम्यध्वरमुत्तमम् ॥<br>
स्वयमायाति चेद्विष्णुः कृतार्थोऽस्मि न संशयः ॥ ११-४ ॥<br>
<br>
एवं वदति दैत्यन्द्रे विष्णुर्वामनरुपधृक् ॥<br>
प्रविवेशाध्वरस्थानं हुतवह्निमनोरमम् ॥ ११-५ ॥<br>
<br>
तं दृष्ट्वा कोटिसूर्याभं योग्यावयवसुन्दरम् ॥<br>
वामनं सहसोत्थाय प्रत्यगृह्णात्कृताञ्जलिः ॥ ११-६ ॥<br>
<br>
दत्त्वासनं च प्रक्षाल्य पादौ वामनरुपिणम् ॥<br>
सकुटुंबो वहन्मूर्ध्ना परमां मुदमाप्तवान् ॥ ११-७ ॥<br>
<br>
विष्णवेऽस्मै जगद्धान्मे दत्त्वार्घ्यं विधिवद्कलिः ॥<br>
रोमाञ्चिततनुर्भूत्वा हर्षाश्रुनयनोऽब्रवीत् ॥<br>
बलिरुवाच ॥ ११-८ ॥<br>
<br>
अद्य मे सफलं जन्म अद्य मे सफलो मरवः ॥<br>
जीवितं सफलं मेऽद्य कृतार्थोऽस्मि न संशयः ॥ ११-९ ॥<br>
<br>
अमोघामृतवृष्टिर्मे समायातातिदुर्लभा ॥<br>
त्वदागमनमात्रेण ह्यनायासो महोत्सवः ॥ ११-११० ॥<br>
<br>
एते च ऋषयः सर्वे कृतार्थां नात्र संशयः ॥<br>
यैः पूर्वं हि तपस्तप्तं तदद्य सफलं प्रभो ॥ ११-११ ॥<br>
<br>
कृतार्थोऽस्मि कृतार्थोऽस्मि कृतार्थोऽस्मि न संशयः ॥<br>
तस्मात्तुभ्यं नमस्तुभ्यं नमस्तुभ्यं नमस्तुभ्यं नमोनमः ॥ ११-१२ ॥<br>
<br>
त्वदाज्ञया त्वन्नियोगं साधयामीति मन्मनः ॥<br>
अत्युत्साहसमायुक्तं समाज्ञापय मां प्रभो ॥ ११-१३ ॥<br>
<br>
एवमुर्को दीक्षितेन प्रहसन्वामनोऽब्रवीत् ॥<br>
देहि मे तपसि स्थातुं भूमिं त्रिपदसंमिताम् ॥ ११-१४ ॥<br>
<br>
एतच्छॄत्वा बलिः प्राह राज्यं याचितवान्नहि ॥<br>
ग्रामं वा नगरं चापि धनं वा किं कृतं त्वया ॥ ११-१५ ॥<br>
<br>
तन्निशम्य बलिं प्राह विष्णुः सर्वशरीरभृत् ॥<br>
आसन्नभ्रष्टराज्यस्य वैराग्यं जनयन्निवा ॥ ११-१६ ॥<br>
<br>
श्रीभगवानुवाचा ॥<br>
श्रृणु दैत्यन्द्र वक्ष्यामि गुह्याद्गुह्यतमं परम् ॥<br>
सर्वसंगविहीनानां किमर्थैः साध्यतेवद ॥ ११-१७ ॥<br>
<br>
अहं तु सर्वभूतानामन्तर्यामीति भावय ॥<br>
मयि सर्वमिदं दैत्य किमन्यैः साध्यते वद ॥ ११-१८ ॥<br>
<br>
रागद्वेषविहीनानां शान्तानां त्यक्तमायिनाम् ॥<br>
नित्यानंदस्वरुपाणां किमन्यैः साध्यते धनैः ॥ ११-१९ ॥<br>
<br>
आत्मवत्सर्वभूतानि पश्यतां शान्तचेतसाम् ॥<br>
अभिन्नमात्मनः सर्वं को दाता दीयते च किम् ॥ ११-१२० ॥<br>
<br>
पृथ्वीयं क्षत्रियवशा इति शास्त्रेषु निश्चितम् ॥<br>
तदाज्ञायां स्थिताः सर्वे लभन्ते परमं सुखम् ॥ ११-२१ ॥<br>
<br>
दातव्यो मुनिभिश्चापि षष्टांशो भूभुजे बले ॥<br>
महीयं ब्राह्मणानां तु दातव्या सर्व यत्नतः ॥ ११-२२ ॥<br>
<br>
भूमिदानस्य माहात्म्यं न भूतं न भविष्यति ॥<br>
परं निर्वाणमाप्नोति भूमिदो नात्र संशयः ॥ ११-२३ ॥<br>
<br>
स्वल्पामपि महीं दत्त्वा श्रोत्रियायाहिताग्नये ॥<br>
ब्रह्मलोकमवाप्नोति पुनरावृत्तिदुर्लभम् ॥ ११-२४ ॥<br>
<br>
भूमिदः सर्वदः प्रोक्तो भूमिदो मोक्षभाग्भवेत् ॥<br>
अतिदानं तु तज्ज्ञेयं सर्वपापप्राणाशनम् ॥ ११-२५ ॥<br>
<br>
महापातकयुक्तो वा युक्तो वा सर्वपातकैः ॥<br>
दशहस्तां महीं दत्त्वा सर्वपापैः प्रमुच्यते ॥ ११-२६ ॥<br>
<br>
सत्पात्रे भूमिदाता यः सर्वदानफलं लभेत् ॥<br>
भूमिदानसमं नान्यत्त्रिषु लोकेषु विद्यते ॥ ११-२७ ॥<br>
<br>
द्विजाय वृत्तिहीनाय यः प्रदद्यान्महीं बले ॥<br>
तस्य पुण्यफलं वक्तुं न क्षमोऽब्दशतैरहम् ॥ ११-२८ ॥<br>
<br>
सक्ताय देवपूजासु वृत्तिहीनाय दैत्यप ॥<br>
स्वल्पामपि महीं दद्याद्यः स विष्णुर्न संशयः ॥ ११-२९ ॥<br>
<br>
इक्षुगोधूम तुवरीपूगवृक्षादिसंयुता ॥<br>
पृथ्वी प्रदीयते येन स विष्णुर्नात्र संशयः ॥ ११-१३० ॥<br>
<br>
वृत्तिहीनाय विप्राय दरिद्राय कुटुम्बिने ॥<br>
स्वल्पामपि महींदत्त्वा विष्णुसायुज्यमान्पुयात् ॥ ११-३१ ॥<br>
<br>
सक्ताय देवपूजासु विप्रायाढकिकां महीम् ॥<br>
दत्त्वा लभेत गङ्गायां त्रिरात्रस्नानजं फलम् ॥ ११-३२ ॥<br>
<br>
विप्राय वृत्तिहीनाय सदाचाररताय च ॥<br>
द्रोणिकां पृथिवीं दत्त्वा यत्फलं लभते श्रृणु ॥ ११-३३ ॥<br>
<br>
गङ्गातीर्थाश्वमेधानां शतानि विधिवन्नरः ॥<br>
कृत्वा यत्फलमाप्वोति तदाप्नोति स पुष्कलम् ॥ ११-३४ ॥<br>
<br>
ददाति खारिकां भूमिं दरिद्राय द्विजाय यः ॥<br>
तस्य पुण्यं प्रवक्ष्यामि वदतो मे निशामय ॥ ११-३५ ॥<br>
<br>
अश्वमेधसहस्त्राणि वाजपेयशतानि च ॥<br>
विधाय जाह्नवीतीरे यत्फलं तल्लभेद्धुवम् ॥ ११-३६ ॥<br>
<br>
भूमिदानं महादानमतिदानं प्रकीर्त्तितम् ॥<br>
सर्वपापप्रशमनमपवर्गफलप्रदम् ॥ ११-३७ ॥<br>
<br>
अत्रोतिहासं वक्ष्यामि श्रृणु दैत्यकुलेश्वर ॥<br>
यच्छुत्वा श्रद्धया युक्तो भूमिदानफलं लभेत् ॥ ११-३८ ॥<br>
<br>
आसीत्पुरा द्विजवरो ब्राह्मकल्पे महामतिः ॥<br>
दरिद्रो वृत्तिहीनश्च नाम्ना भद्रमतिर्बले ॥ ११-३९ ॥<br>
<br>
श्रुतानि सर्वशास्त्राणि तेन वेददिवानिशम् ॥<br>
श्रुतानि च पुराणानि धर्मशास्त्राणि सर्वशः ॥ ११-१४० ॥<br>
<br>
अभवंस्तस्य षट्पत्न्यः श्रुतिः सिन्धुर्यशोवती ॥<br>
कामिनी मालिनी चैव शोभा चेति प्रकीर्तिताः ॥ ११-४१ ॥<br>
<br>
आसु पत्नीषु तस्यासञ्चत्वरिंशच्छतद्वयम् ॥<br>
पुत्राणामसुरश्रेष्ट सर्वे नित्यं बुभुक्षिताः ॥ ११-४२ ॥<br>
<br>
अकिञ्चनो भद्रमतिः क्षुधार्त्तानात्मजान्प्रियाः ॥<br>
पश्यन्स्वयं क्षुधार्त्तश्च विललापाकुलेन्द्रियः ॥ ११-४३ ॥<br>
<br>
धिग्जन्म भाग्यरहितं धिग्जन्म धनवर्जितम् ॥<br>
धिग्जन्म धर्मरहितं धिग्जन्म ख्यातिवर्जितम् ॥ ११-४४ ॥<br>
<br>
नरस्य बह्वपत्यस्य धिग्जन्मैश्वर्यवार्जितम् ॥<br>
अहो गुणाः सौम्यता च विद्वत्ता जन्म सत्कुले ॥ ११-४५ ॥<br>
<br>
दारिद्याम्बुधिमग्नस्य सर्वमेतन्न शोभते ॥<br>
प्रियाः पुत्राश्चपौत्राश्च बान्धवा भ्रातरस्तथा ॥ ११-४६ ॥<br>
<br>
शिष्याश्च सर्वमनुजास्त्यजन्त्यैश्वर्यवार्जितम् ॥ <br>
चाण्डालो वा द्विजो वापि भाग्यवानेव पूज्यते ॥ ११-४७ ॥<br>
<br>
दरिद्रः पुरुषो लोके शववल्लोकनिन्दितः ॥ <br>
अहो संपत्संमायुक्तो निष्टुरो वाप्यनिष्ठुरः ॥ ११-४८ ॥<br>
<br>
गुणहीनोऽपि गुणवान्मूर्खो वाप्यथ पण्डितः ॥<br>
ऐश्वर्यगुणयुक्तश्चेत्पूज्य एव न संशयः ॥ ११-४९ ॥<br>
<br>
अहो दरिद्रता दुःखं तत्राप्याशातिदुःखदा ॥<br>
आशाभिभूताः पुरुषा दुःखमश्नुवतेऽक्षयम् ॥ ११-१५० ॥<br>
<br>
आशयादासा ये दासास्ते सर्वलोकस्य ॥ <br>
आशा दासी येषां तेषां दासायते लोकः ॥ ११-५१ ॥<br>
<br>
मानो हि महतां लोके धनमक्षयमुच्यते ॥<br>
तस्मिन्नाशाख्यरिपुणा माने नष्टे दरिद्रता ॥ ११-५२ ॥<br>
<br>
सर्वशास्त्रार्थवेत्तापि दरिद्रो भाति मूर्खवत् ॥<br>
नैष्किञ्चन्यमहाग्राहग्रस्तानां को विमोचकः ॥ ११-५३ ॥<br>
<br>
अहो दुःखमहो दुःखमहो दुःखं दरिद्रता ॥<br>
तत्रापि पुत्रभार्याणां बाहुल्यमतिदुःखदम् ॥ ११-५४ ॥<br>
<br>
एवमुक्त्वा भद्रमतिः सर्वशास्त्रार्थपारगः ॥<br>
अन्यमैश्वर्यदं धर्मं मनसाऽचिन्तयत्तदा ॥ ११-५५ ॥<br>
<br>
भूमिदानं विनिश्चित्य सर्वदानोत्तमोत्तमम् ॥<br>
दानेन योऽनुमंताति स एव कृतवान्पुरा ॥ ११-५६ ॥<br>
<br>
प्रापकं परमं धर्मं सर्वकामफलप्रदम् ॥<br>
दानानामुत्तमं दानं भूदानं परिकीर्तितम् ॥ ११-५७ ॥<br>
<br>
यद्दत्त्वा समवान्पोति यद्यदिष्टतमं नरः ॥<br>
इति निश्चत्य मतिमान्धीरो भद्रमतिर्बले ॥ ११-५८ ॥<br>
<br>
कौशाम्बींनाम नगरीं कलत्रापत्ययुग्ययौ ॥<br>
सुघोषनामविप्रेन्द्रं सर्वैश्वर्यसमन्एविलितम् ॥ ११-५९ ॥<br>
<br>
गत्वा याचितवान्भूमिं पञ्चहस्तायतां बले ॥<br>
सुघोषो धर्मनिरतस्तं निरीक्ष्य कुटुम्बिक्रम् ॥ ११-१६० ॥<br>
<br>
मनसा प्रीयमाणेन समभ्यर्च्येदमब्रवीत् ॥<br>
कृतार्थोऽहं भद्रमते सफलं मम जन्म च ॥ ११-६१ ॥<br>
<br>
मत्कुल पावनं जातं त्वदनुग्रहतो द्विज ॥<br>
इत्युक्त्वा तं समभ्यर्च्य सुघोषो धर्मतत्परः ॥ ११-६२ ॥<br>
<br>
पञ्चहस्तमितां भूमिं ददौ तस्मै महामतिः ॥<br>
पृथिवी वैष्णवी पुण्या पृथिवीं विष्णुपालिता ॥ ११-६३ ॥<br>
<br>
पृथिव्यास्तु प्रदानेन प्रीयतां मे जनार्दनः ॥<br>
मन्त्रेणानेन दैत्येन्द्र सुघोषस्तं द्विजोत्तमम् ॥ ११-६४ ॥<br>
<br>
विष्णुबुद्ध्या समभ्यर्च्य तावतीं पृथिवीं ददौ ॥<br>
सोऽपि भद्रमतिर्विप्रो धीमता याचितां भुवम् ॥ ११-६५ ॥<br>
<br>
दत्तवान्हरिभक्ताय श्रोत्रियाय कुटुम्बिने ॥<br>
सुघोषो भूमिदानेन कोटिवंशसमन्वितः ॥ ११-६६ ॥<br>
<br>
प्रपेदे विष्णुभवनं यत्र गत्वा न शोचति ॥<br>
बले भद्रमतिश्चापि यतः प्रार्थितवाञ्छ्रियम् ॥ ११-६७ ॥<br>
<br>
स्थितवान्विष्णुभवने सकुटुम्बो युगायुतम् ॥<br>
तथैव ब्रह्मसदने स्थित्वा कोटियुगायुतम् ॥ ११-६८ ॥<br>
<br>
ऐन्द्रं पदं समासाद्य स्थितवान्कल्पपञ्चकम् ॥<br>
ततो भुवं समासाद्य सर्वैश्वर्यसमन्वितः ॥ ११-६९ ॥<br>
<br>
जातिस्मरो महाभागो बुभुजे भोगमुत्तमम् ॥<br>
ततो भद्रमतिर्दैत्य निष्कामो विष्णुतत्परः ॥ ११-१७० ॥<br>
<br>
पृथिवीं वृत्तिहीनेभ्यो ब्राह्मणेभ्यः प्रदत्तवान् ॥<br>
तस्य विष्णुः प्रसन्नात्मा तत्त्वैश्वर्यमनुत्तमम् ॥ ११-७१ ॥<br>
<br>
कोटिवंशसमेतस्य ददौ मोक्षमनुत्तमम् ॥<br>
तस्माद्दैत्यपते मह्यं सर्वधर्मपरायण ॥ ११-७२ ॥<br>
<br>
तपश्चरिष्येमोक्षाय देहि मे त्रिपदां महीम् ॥<br>
वैरोचनिस्ततो दृष्टः कलशं जलपूरितम् ॥ ११-७३ ॥<br>
<br>
आददे पृथिवीं दातुं वर्णिने वामनाय ॥<br>
विष्णुः सर्वगतोज्ञात्वा जलधारावरोधिनम् ॥ ११-७४ ॥<br>
<br>
काव्यं हस्तस्थदर्भाग्रं तच्छरे संन्यवेशयत् ॥<br>
दर्भाग्रेऽभून्महाशस्त्रं कोटिसूर्यसमप्रभम् ॥ ११-७५ ॥<br>
<br>
अमोघं ब्राह्ममत्युग्रं काव्याक्षिग्रासलोलुपम् ॥<br>
आयाय भार्गवसुरानसुरानेकचक्षुषा ॥ ११-७६ ॥<br>
<br>
पश्येति वांदिदेशे च दर्भाग्रं शस्त्रसन्निभम् ॥<br>
बलिर्ददौ महाविष्णोर्महीं त्रिपदसंमिताम् ॥ ११-७७ ॥<br>
<br>
ववृधे सोऽपि विश्वात्मा आब्रह्यभुवनं तदा ॥<br>
अमिमीत महीं द्वाभ्यां पद्भ्यां विश्वतनुर्हरिः ॥ ११-७८ ॥<br>
<br>
स आब्रह्मकटाहांतपदान्येतानि सप्रभः ॥<br>
पादाङ्गुष्ठाग्रनिर्भिन्नं ब्रह्माण्डं विभिदे द्विधा ॥ ११-७९ ॥<br>
<br>
तद्दारा बाह्यसलिलं बहुधारं समागतम् ॥<br>
धौतविष्णुपदं तोयं निर्मलं लोकपावनम् ॥ ११-१८० ॥<br>
<br>
अजाण्डबाह्यनिलयं धारारुपमवर्त्तत ॥<br>
तज्जलं पावनं श्रेष्टं ब्रह्मादीन्पावयत्सुरान् ॥ ११-८१ ॥<br>
<br>
सत्पर्षिसेवितं चैव न्यपतन्मेरुमूर्द्धनि ॥ ११-८२ ॥<br>
एतद्दष्ट्वाद्भुतं कर्म ब्रह्माद्या देवतागणाः ॥<br>
ऋषयो मनवश्चैव ह्यस्तुवन्हर्षविह्वलाः ॥ ११-८३ ॥<br>
<br>
देव ऊचुः ॥<br>
नमः परेशाय परात्मरुपिणे परात्परायापररुपधारिणे ॥<br>
ब्रह्मात्मने ब्रह्मरतात्मबुद्धये नमोऽस्तु तेऽव्याहतकर्मशीलिने ॥ ११-८४ ॥<br>
<br>
परेश परमानन्द परमात्मन्परात्पर ॥<br>
सर्वात्मने जगन्मूर्त्ते प्रमाणातीत ते नमः ॥ ११-८५ ॥<br>
<br>
विश्वतश्चक्षुषे तुभ्यं विश्वतो बाहवे नमः ॥<br>
विश्वतः शिरसे चैव विश्वतो गतये नमः ॥ ११-८६ ॥<br>
<br>
एवं स्तुतो महाविष्णुर्ब्रह्याद्यैः स्वर्द्दवौकसाम् ॥<br>
दत्त्वाभयं च मुमुदे देवदेवः सनातनः ॥ ११-८७ ॥<br>
<br>
विरोचनात्मजं दैत्यं पदैकार्थं बबन्ध ह ॥<br>
ततः प्रपन्नं तु बलिं ज्ञात्वा चास्मै रसातलम् ॥<br>
ददौ तद्वारपालश्च भक्तवश्यो बभूव ह ॥ ११-८८ ॥<br>
<br>
नारद उवाच ॥<br>
रसातले महाविष्णुर्विरोचनसुतस्य वै ॥<br>
किं भोज्यं कल्पयामास घोरे सर्पभयाकुले ॥ ११-८९ ॥<br>
<br>
सनक उवाच ॥<br>
अमन्त्रितं हविर्यत्तु हूयते जातवेदसि ॥<br>
अपात्रे दीयते यच्च तद्धोरं भोगसाधनम् ॥ ११-१९० ॥<br>
<br>
हुतं हविरशुचिना दृत्तं सत्कर्म यत्कृतम् ॥<br>
तत्सर्वं तत्र भोगार्हमधः पातफलप्रदम् ॥ ११-९१ ॥<br>
<br>
एवं रसातलं विष्णुर्बलये सासुराय तु ॥<br>
दत्त्वाभयं च सर्वेषां सुराणां त्रिदिवं ददौ ॥ ११-९२ ॥<br>
<br>
पूज्यमानोऽमरगणैः स्तूयमानो महर्षिभिः ॥<br>
गंधर्वैर्गीयमानश्च पुनर्वामनतां गतः ॥ ११-९३ ॥<br>
<br>
एतद्दृष्ट्वा महत्कर्ममुनयो ब्रह्मवादिनः ॥<br>
परस्परं स्मितमुखाः प्रणेभुः पुरुषोत्तमम् ॥ ११-९४ ॥<br>
<br>
सर्वभूतात्मको विष्णुर्वामनत्वमुपागतः ॥<br>
मोहयन्निखिलं लोकं प्रपेदे तपसे वनम् ॥ ११-९५ ॥<br>
<br>
एवं प्रभावा सा देवी गङ्गा विष्णुपदोद्भवा ॥<br>
यस्याः स्मरणमात्रेण मुच्यते सर्वपातकैः ॥ ११-९६ ॥<br>
<br>
इदं तु गङ्गामाहात्म्यं यः पठेच्छृणुयादपि ॥<br>
देवालये नदीतीरे सोऽश्वमेधफलं लभेत् ॥ ११-९७ ॥<br>
<br>
इति श्रीबृहन्नारदीयपुराणे पूर्वभागे प्रथमपादे गङ्गोत्पत्तिर्गङ्गामाहात्म्यं नामैकादशोऽध्यायः ॥<br>
<br>
