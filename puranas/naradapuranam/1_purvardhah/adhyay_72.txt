सनत्कुमार उवाच ॥<br>
प्रणवो हृदयं विष्णुर्नेन्तः सुरपतिस्तथा ॥<br>
महाबलाय स्वाहांतो मंत्रो वसुधराक्षरः ॥ ७२-१ ॥<br>
<br>
मुनिरिंन्‌दुर्विराट् छन्दो देवता दधिवामनः ॥<br>
तारो बीजं तथा शक्तिर्वह्निजाया प्रकीर्तिता ॥ ७१-२ ॥<br>
<br>
चंद्राक्षिरामबाणेंषु नेत्रसंख्यैर्मनूद्भवैः ॥<br>
वर्णैः षडंगं कृत्वा च मूर्ध्नि भाले च नेत्रयोः ॥ ७२-३ ॥<br>
<br>
कर्णयोर्घ्राणयोरोष्टतालुकण्ठभुजेषु च ॥<br>
पृष्टे हृद्युदरे नाभौ गुह्ये चोरुस्थले पुनः ॥ ७२-४ ॥<br>
<br>
जानुद्वयं जङ्घयोश्च पादयोर्विन्यसेत्क्रमात् ॥<br>
अष्टादशैव मंत्रोत्थास्ततो देवं विचिंन्‌तयेत् ॥ ७२-५ ॥<br>
<br>
मुक्तागौरं रत्नभूषं चन्द्रस्थं भृङ्गसन्निभैः ॥<br>
अलकैर्विलसद्वक्त्रं कुम्भं शुद्धांबुपूरितम् ॥ ७२-६ ॥<br>
<br>
दध्यन्नपूर्णचषकं दोर्भ्यां संदधतं भजेत् ॥<br>
लक्षत्रयं जपेन्मन्त्रं तद्दशांशं घृतप्लुतैः ॥ ७२-७ ॥<br>
<br>
पायसान्नैः प्रजुहुयाद्दध्यन्नेन यथाविधि ॥<br>
चन्द्रांते कल्पिते पीठे पूर्वोक्तें पूजयेच्च तम् ॥ ७२-८ ॥<br>
<br>
संकल्पमूर्तिमूलेन संपूज्य च विधानतः ॥<br>
केसरेषु षडंगानि संपूज्य दिग्दलेषु च ॥ ७२-९ ॥<br>
<br>
वासुदेवं संकर्षणं प्रद्युम्नमनिरुद्धकम् ॥<br>
कोणपत्रेषु शांतिं च श्रियं सरस्वतीं रतिम् ॥ ७२-१0 ॥<br>
<br>
ध्वजं च वैनतेयं च कौस्तुभं वनमालिकम् ॥<br>
शंखं चक्रं गदां शार्ङ्गं दलेष्वष्टसु पूजयेत् ॥ ७२-११ ॥<br>
<br>
दलाग्रेषु केशवादीन्दिक्पालांस्तदनंतरम् ॥<br>
तदस्त्राणि च सम्पूज्य गजानष्टौ समर्चयेत् ॥ ७२-१२ ॥<br>
<br>
ऐरावतः पुण्डरीको वामनः कुमुदोंऽजनः ॥<br>
पुष्पदंतः सार्वभौमः सुप्रतीकश्च दिग्गजाः ॥ ७२-१३ ॥<br>
<br>
करिण्योऽभ्रमुकपिलोपिंगलानुपमाः क्रमात् ॥<br>
ताम्रकर्णी शुभ्रदंती चांगना ह्यंजना वती ॥ ७२-१४ ॥<br>
<br>
एवमाराधितो मंत्री दद्यादिष्टानि मंत्रिणे ॥<br>
श्रीकामः पायसाज्येन सहस्रं जुहुयात्सुधीः ॥ ७२-१५ ॥<br>
<br>
महतीं श्रियमाप्नोति धान्याप्तिर्धान्य होमतः ॥<br>
शतपुष्पासमुत्थैश्च बीजैर्हुत्वा सहस्रतः ॥ ७२-१६ ॥<br>
<br>
महाभयं नाशयेद्धि नात्र कार्या विचारणा ॥<br>
दद्ध्योदनेन शुद्धेन हुत्वा मुच्यते दुर्गतेः ॥ ७२-१७ ॥<br>
<br>
ध्यात्वा त्रैविक्रमं रूपं जपेन्मंत्रं समाहितः ॥<br>
कारागृहाद्भवन्मुक्तो बद्धो मंत्रप्रभावतः ॥ ७२-१८ ॥<br>
<br>
भित्तौ संपाद्य देवेशं फलके वा प्रपूजयेत् ॥<br>
नित्यं सुगंधकुसुमैर्महतीं श्रियमाप्नुयात् ॥ ७२-१९ ॥<br>
<br>
हुत्वा रक्तोत्पलैर्मंत्री वशयेत्सकलं जगत् ॥<br>
अन्नाज्यैर्जुहुयान्नित्यमष्टाविंशतिसंख्यया ॥ ७२-२0 ॥<br>
<br>
सिताज्यान्नं च विधिवत्प्राप्नुयादन्नमक्षयम् ॥<br>
अपूपैः षड्रसोपेतैर्हुनेद्वसुसहस्रकम् ॥ ७२-२१ ॥<br>
<br>
अलक्ष्मीं च पराभूय महतीं श्रियमाप्नुयात् ॥<br>
जुहुयादयुतं मंत्री दध्यन्नं च सितान्वितम् ॥ ७२-२२ ॥<br>
<br>
यत्र यत्र वसेत्सोऽपि तत्रान्नगिरिमाप्नुयात् ॥<br>
पद्माक्षरैर्युतं बिल्वांतिकस्थो जुहुयान्नरः ॥ ७२-२३ ॥<br>
<br>
महालक्ष्मीं स लभते तत्र तत्र न संशयः ॥<br>
जुहुयात्पायसैर्लक्षं वाचस्पतिसमो भवेत् ॥ ७२-२४ ॥<br>
<br>
लक्षं जप्त्वा तद्दशांशं पुत्रजीवफलैर्हुनेत् ॥<br>
तत्काष्टैरेधिते वह्नौ श्रेष्टं पुत्रमवाप्नुयात् ॥ ७२-२५ ॥<br>
<br>
ससाध्यतारं विलसत्कर्णिकं च सुवर्णकैः ॥<br>
विलसत्केसरं मंत्राक्षरद्वंद्वाष्टपत्रकम् ॥ ७२-२६ ॥<br>
<br>
शेषयुग्मार्णांत्यपत्रं द्वादशाक्षरवेष्टितम् ॥<br>
तद्बहिर्मातृकावर्णैर्यंत्रं सम्पत्प्रदं नृणाम् ॥ ७२-२७ ॥<br>
<br>
रक्तं त्रिविक्रमं ध्यात्वा प्रसूनै रक्तवर्णकैः ॥<br>
जुहुयादयुतं मंत्री सर्वत्र विजयी भवेत् ॥ ७२-२८ ॥<br>
<br>
ध्यायेञ्चंद्रासनगतं पद्मानामयुतं हुनेत् ॥<br>
लभेदकंटकं राज्यं सर्वलक्षणसंयुतम् ॥ ७२-२९ ॥<br>
<br>
हुत्वा लवंगैर्मध्वाक्तैरपामार्गदलैस्तु वा ॥<br>
अयुतं साध्यनामाढ्यं स वश्यो जायते ध्रुवम् ॥ ७२-३0 ॥<br>
<br>
अष्टोत्तरशतं हुत्वा ह्यपामार्गदलैः शुभैः ॥<br>
तावज्जप्त्वा च सप्ताहान्महारोगात्प्रमुच्यते ॥ ७२-३१ ॥<br>
<br>
उहिरत्पदमाभाष्य प्रणवोहीय शब्दतः ॥<br>
सर्ववार्गीश्वरेत्यंते प्रवदेदीश्वरेत्यथ ॥ ७२-३२ ॥<br>
<br>
सर्ववेदमयाचिंत्यपदान्ते सर्वमीरयेत् ॥<br>
बोधयद्वितवांतोऽयं मन्त्रस्तारादिरीरितः ॥ ७२-३३ ॥<br>
<br>
ऋषिर्ब्रह्मास्य निर्दिष्टश्छंदोऽनुष्टुबुदाहृतम् ॥<br>
देवता स्याद्धयग्रीवो वागैश्वर्यप्रदो विभुः ॥ ७२-३४ ॥<br>
<br>
तारेण पादैर्मंत्रस्य पञ्चांगानि प्रकल्पयेत् ॥<br>
तुषाराद्रिसमच्छायं तुलसीदामभूषितम् ॥ ७२-३५ ॥<br>
<br>
तुरंगवदनं वंदे तुंगसारस्वतः पदम् ॥<br>
ध्यात्वैवं प्रजपेन्मंत्रमयुतं तद्दशांशतः ॥ ७२-३६ ॥<br>
<br>
मध्वक्तैः पायसैर्हुत्वा विमलादिसमन्विते ॥<br>
पूजयेद्वेष्णवे पीठे मूर्तिं संकल्प्य मूलतः ॥ ७२-३७ ॥<br>
<br>
कर्णिकायां चतुर्दिक्षु यजेत्पूर्वादितः क्रमात् ॥<br>
सनंदनं च सनकं श्रियं च पृथिवीं तथा ॥ ७२-३८ ॥<br>
<br>
तद्वहिर्दिक्षु वेदाश्च षट्कोणेषु ततोऽर्चयेत् ॥<br>
निरुक्तं ज्योतिषं पश्चाद्यजेद्व्याकरणं ततः ॥ ७२-३९ ॥<br>
<br>
कल्पं शिक्षां च छंदांसि वेदांगानि त्विमानि वै ॥<br>
ततोऽष्टदलमूले तु मातरोऽष्टौ समर्चयेत् ॥ ७२-४0 ॥<br>
<br>
वक्रतुंडादिकानष्टो दलमध्ये प्रपूजयेत् ॥<br>
दलाग्रेष्यर्चयेत्पश्चात्साधकश्चाष्टभैरवान् ॥ ७२-४१ ॥<br>
<br>
असितांगं रुरुं चैव भीषणं रक्तकनेत्रकम् ॥<br>
बटुकं कालदमनं दंतुरं विकटं तथा ॥ ७२-४२ ॥<br>
<br>
तद्बहिः षोडशदलेष्ववतारान्हरेर्दश ॥<br>
शंखं चक्रं गदां पद्मं नंदकं शार्ङ्गमेव च ॥ ७२-४३ ॥<br>
<br>
तद्बहिर्भूगृहे शक्रमुखान्दश दिगीश्वरान् ॥<br>
वज्राद्यांस्तद्बहिश्चेष्ट्वाद्वारेषु च ततः क्रमात् ॥ ७२-४४ ॥<br>
<br>
महागणपतिं दुर्गां क्षेत्रेशं बटुकं तथा ॥<br>
समस्तप्रकटाद्याश्च योगिन्यस्तद्बहिर्भवेत् ॥ ७२-४५ ॥<br>
<br>
तद्बहिः सप्त नद्यश्च तद्बाह्ये तु ग्रहान्नव ॥<br>
तद्बाह्ये पर्वतानष्टौ नक्षत्राणि च तद्बहिः ॥ ७२-४६ ॥<br>
<br>
एवं पंचदशावृत्त्या संपूज्य तुरगाननम् ॥<br>
वागीश्वरसमो वाचि धनैर्धनपतिर्भवेत् ॥ ७२-४७ ॥<br>
<br>
एवं सिद्धे मनौ मंत्री प्रयोगान्कर्तुमर्हति ॥<br>
अष्टोत्तरसहस्रं तु शुद्धं वार्यभिमंत्रितम् ॥ ७२-४८ ॥<br>
<br>
बीजेन मासमात्रं यः पिबेद्धीमान् जितेन्द्रियः ॥<br>
जन्ममूकोऽपि स नरो वाक्सिद्धिं लभते ध्रुवम् ॥ ७२-४९ ॥<br>
<br>
वियद्भुगुस्थमर्धीराबिंदुमद्बीजमीरितम् ॥<br>
चंद्रसूर्योपरागे तु पात्रे रुक्ममये क्षिपेत् ॥ ७२-५0 ॥<br>
<br>
दुग्धं वचां ततो मंत्री कंठमात्रोदके स्थितः ॥<br>
स्पर्शाद्विमोक्षपर्यंतं प्रजपेन्मंत्रमादरात् ॥ ७२-५१ ॥<br>
<br>
पिबेत्तत्सर्वमचिरात्तस्य सारस्वतं भवेत् ॥<br>
ज्योतिष्मतीलताबीजं दिनेष्वेकैकवर्द्धितम् ॥ ७२-५२ ॥<br>
<br>
अष्टोत्तरशतं यावद्भक्षयेदभिमंत्रितम् ॥<br>
सरस्वत्यवतारोऽसौ सत्यं स्याद्भुवि मानवः ॥ ७२-५३ ॥<br>
<br>
किं बहूक्तेन विप्रेंद्र मनोरस्य प्रसादतः ॥<br>
सर्ववेदागमादीनां व्याख्याता ज्ञानवान् भवेत् ॥ ७२-५४ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने सनत्कुमारविभागे तृतीयपादे हयग्रीवोपासनानिरूपणं नाम द्विसप्ततितमोऽध्यायः ॥ ७२ ॥
