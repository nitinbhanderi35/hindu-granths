 शौनक उवाच ॥<br>
सूत साधो चिरं जीव सर्वशास्त्रविशारदः ॥<br>
यत्त्वया पायिता विद्वन्वयं कृष्णकथामृतम् ॥ १ ॥<br>
श्रुत्वा तु मोक्षधर्मान्वै नारदो भगवत्प्रियः ॥<br>
सनंदनमुखोद्गीतान्किं पप्रच्छं ततः परम् ॥ २ ॥<br>
मानसा ब्रह्मणः पुत्राः सनकाद्या मुनीश्वराः ॥<br>
चरंति लोकानन्तसिद्धा लोकोद्धरणतत्पराः ॥ ३ ॥<br>
नारदोऽपि महाभाग नित्यं कृष्णपरायणः ॥<br>
तेषां समागमे भद्रा का कथा लोकपावनी ॥ ४ ॥<br>
सूत उवाच ॥<br>
साधु पृष्टं महाभाग त्वया लोकोपकारिणा ॥<br>
कथयिष्यामि तत्सर्वं यत्पृष्ट नारदर्षिणा ॥ ५ ॥<br>
श्रुत्वा सनंदनप्रोक्तान्मोक्षधर्मान्सनातनान् ॥<br>
नारदो भार्गवश्रेष्ठ पुनः पप्रच्छ तान्मुनीन् ॥ ६ ॥<br>
नारद उवाच ॥<br>
सर्वदेवेश्वरो विष्णुर्वेदे तंत्रे च कीर्तितः ॥<br>
समाराध्यः स एवात्र सर्वैः सर्वार्थकांक्षिभिः ॥ ७ ॥<br>
कैर्मंत्रैर्भगवान्विष्णुः समाराध्यो मुनीश्वराः ॥<br>
के देवाः पूजनीयाश्च विष्णुपादपरायणैः ॥ ८ ॥<br>
तंत्रं भागवतं विप्रा गुरुशिष्यप्रयोजकम् ॥<br>
दीक्षणं प्रातराद्यं च कृत्यं स्याद्यत्तदुच्यताम् ॥ ९ ॥<br>
यैर्मासैः कर्मभिर्यैर्वा जप्यैर्होमादिभिस्तथा ॥<br>
प्रीयेत परमात्मा वै तद्ब्रूत मम मानदाः ॥ १० ॥<br>
सूत उवाच ॥<br>
एतच्छ्रुत्वा वचस्तस्य नारदस्य महात्मनः ॥<br>
सनत्कुमारो भगवानुवाचार्कसमद्युतिः ॥ ११ ॥<br>
सनत्कुमार उवाच ॥<br>
श्रृणु नारद वक्ष्यामि तंत्रं भागवतं तव ॥<br>
यज्ज्ञात्वाऽमलया भक्त्या साधयेद्विष्णुमव्ययम् ॥ १२ ॥<br>
त्रिपदार्थं चतुष्पादं महातंत्रं प्रचक्षते ॥<br>
भोगमोक्षक्रियाचर्याह्वया पादाः प्रकीर्तिताः ॥ १३ ॥<br>
पादार्थास्तु पशुपतिः पशुपाशास्त्रय एव हि ॥<br>
पतिस्तत्र शिवोह्येको जीवास्तु पशवः स्मृताः ॥ १४ ॥<br>
यावन्मोहादिसंयोगाः स्वरूपाबोधलक्षणाः ॥<br>
तावत्पशुत्वमेतेषां द्वैतवत्पश्य नारद ॥ १५ ॥<br>
पाशाः पंचविधास्त्वेषां प्रत्येकं तेषु लक्षणम् ॥<br>
पशवस्त्रिविधाश्चापि विज्ञाताः कलसंज्ञिकाः ॥ १६ ॥<br>
तलपाकलसंज्ञश्च सकलश्चेति नामतः ॥<br>
तत्राद्यो मलसंयुक्तो मलकर्मयुतः परः ॥ १७ ॥<br>
मलमायाकर्मयुतस्तृतीयः परिकीर्तितः ॥<br>
आद्यस्तु द्विविधस्तत्र समासकलुषस्तथा ॥ १८ ॥<br>
असमासमलश्चेति द्वितीयोऽपि पुनस्तथा ॥<br>
पक्वापक्वमलेनैव द्विविधः परिकीर्तितः ॥ १९ ॥<br>
शुद्धेऽध्वनि गतावेतौ विज्ञानप्रलयाकलौ ॥<br>
कलादितत्त्वनियतः सकलः पर्यटत्ययम् ॥ २० ॥<br>
कर्मानुगशरीरेषु तत्तद्भुवनगेषु च ॥<br>
पाशाः पंच तथा तत्र प्रथमौ मलकर्मजौ ॥ २१ ॥<br>
मायेयश्च तिरोधानशक्तिजो बिंदुजः परः ॥<br>
एकोऽप्यनेकशक्तिर्दृक्क्रियाच्छादनकोमलः ॥ २२ ॥<br>
तुषकंचुकवद्देहनिमित्तं चात्मनामिह ॥<br>
धर्माधर्मात्मकं कर्म विचित्रफलभोगदम् ॥ २३ ॥<br>
प्रवाहनित्यं तद्बीजांकुरन्यायेन संस्थितम् ॥<br>
इत्येतौ प्रथमौ चाथ मायेयाद्यान् श्रृणुद्विज ॥ २४ ॥<br>
सञ्चिदानंदविभवः परमात्मा सनातनः ॥<br>
पतिर्जयति सर्वेषामेको बीजं विभुः परम् ॥ २५ ॥<br>
मनस्यति न चोदेति निवृत्तिं च प्रयच्छति ॥<br>
वर्वर्ति दृक्क्रियारूपं तत्तेजः शांभवं परम् ॥ २६ ॥<br>
शक्तो मया हरौ भुक्तो पशुगणस्य हि ॥<br>
तच्छक्तिमाद्यामेकांतां विद्रूपाख्यां वदंति हि ॥ २७ ॥<br>
तया चोज्जृंभितो बिंदुर्दिक्क्रियात्मा शिवाभिधः ॥<br>
अशेषतत्त्वजातस्य कारणं विभुरव्ययम् ॥ २८ ॥<br>
अस्मिन्निलीना निखिला इच्छायाः शक्तयः स्वकम् ॥<br>
कृत्यं कुर्वंति तेनेदं सर्वानुग्राहकं मुने ॥ २९ ॥<br>
चिज्जडानुग्रहार्थाय यस्य विश्वं सिसृक्षतः ॥<br>
आद्योन्मेषोऽस्य नादात्मा शांत्यादिभुवनात्मकः ॥ ३० ॥<br>
तच्छक्तितत्त्वं विप्रेंद्र प्रोक्तं सावयवं परम् ॥<br>
ततो ज्ञानक्रियाशक्त्योस्तथोत्कर्षापकर्षयोः ॥ ३१ ॥<br>
प्रसरश्चाप्यभावेन तत्त्वं चैतत्सदाशिवम् ॥<br>
दृक्शक्तिर्यत्र न्यग्भूता क्रियाशक्तिर्विशिष्यते ॥ ३२ ॥<br>
ईश्वराख्यं तु तत्तत्त्वं प्रोक्तं सर्वार्थकर्तृकम् ॥<br>
यत्र क्रिया हि न्यग्भूता ज्ञानाख्योद्रेकमश्नुते ॥ ३३ ॥<br>
तत्तत्त्वं चैव विद्याख्यं ज्ञानरूपं प्रकाशकम् ॥<br>
नादो बिंदुश्च सकलः सदाख्यं तत्त्वमाश्रितौ ॥ ३४ ॥<br>
विद्येशाः पुनरैशं तु मंत्रा विद्याभिधं पुनः ॥<br>
इमानि चैव तत्त्वानि शुद्धाध्वेति प्रकीर्तितम् ॥ ३५ ॥<br>
साक्षान्निमित्तमीशोऽत्रेत्युपादानसबिंदुराट् ॥<br>
पंचानां कालराहित्याक्रमो नास्तीति निश्चितम् ॥ ३६ ॥<br>
व्यापारवसतो ह्येषां विहिता खलु कल्पना ॥<br>
तत्त्वं वस्तुत एकं तु शिवाख्यं चित्रशक्तिकम् ॥ ३७ ॥<br>
शक्तं यां वृत्तिभेदात्तुविहिताः खलु कल्पनाः ॥<br>
चिज्जडानुग्रहार्थाय कृत्वा रूपाणि वै प्रभुः ॥ ३८ ॥<br>
अनादिमलरुद्धानां कुरुतेऽनुग्रहं चिताम् ॥<br>
मुक्तिं च विश्वेषां स्वव्यापारे समर्थेताम् ॥ ३९ ॥<br>
विधत्ते जडवर्गस्य सर्वानुग्राहकः शिवः ॥<br>
शिवसामान्यरूपो हि मोक्षस्तु चिदनुग्रहः ॥ ४० ॥<br>
सोऽनादित्वात्कर्मणो हि तत्तद्भोगं विना भवेत् ॥<br>
तेनानुग्राहकः शम्भुस्तद्भुक्त्यै प्रभुर्व्ययः ॥ ४१ ॥<br>
कुरुते सूक्ष्मकरणभुवनोत्पत्तिमंजसा ॥<br>
कर्त्तोपादानकरणैर्विना कार्ये न दृश्यते ॥ ४२ ॥<br>
शक्तयः करणं चात्र मायोपादानमिष्यते ॥<br>
नित्यैका च शिवा शक्त्या ह्यनादिनिधना सती ॥ ४३ ॥<br>
साधारणी नराणां वै भुवनानां च कारणम् ॥<br>
स्वभावान्मोहजननी स्वचिताजनकर्मभिः ॥ ४४ ॥<br>
विश्वी सूक्ष्मा परा माया विकृतैः परत्तु सा ॥<br>
कर्माण्यावेक्ष्य विद्येशो मायां विक्षोभ्य शक्तिभिः ॥ ४५ ॥<br>
विधत्ते जीवभोगार्थं वपूंषि करणानि च ॥<br>
सृजत्यादो कालतत्त्वं नानाशक्तिमयी च सा ॥ ४६ ॥<br>
भावि भूतं मवञ्चेदं जगत्कलयते लयम् ॥<br>
सूते ह्यनंतरं माया शक्तिं नियमनात्मिकाम् ॥ ४७ ॥<br>
सर्वं नियमयत्येषा तेनेयं नियतिः स्मृता ॥<br>
अनंतरं च सा माया नित्या विश्वविमोहिनी ॥ ४८ ॥<br>
अनादिनिधना तत्त्वं कलाख्यं जनयत्यपि ॥<br>
एकतस्तु नृणां येन कलयित्वा मलं ततः ॥ ४९ ॥<br>
कर्तृशक्तिं व्यंजयति तेनेदं तु कलाभिधम् ॥<br>
कालेन च नियत्योपसर्गतां समुपेतया ॥ ५० ॥<br>
व्यापारं विदधात्येषा भूपर्यंतं स्वकीयकम् ॥<br>
प्रदर्शनाथ वै पुंसो विषयाणां च सा पुनः ॥ ५१ ॥<br>
प्रकाशरूपं विद्याख्यं तत्त्वं सूते कलैव हि ॥<br>
विद्या त्वावरणं भित्वा ज्ञानशक्तेः स्वकर्मणा ॥ ५२ ॥<br>
विषयान्दर्शयत्येषात्मनांशाकारणं ह्यतः ॥<br>
करोति भोग्यं यानासौ करणेन परेण वै ॥ ५३ ॥<br>
उद्बुद्धशक्तिः पुरुषः प्रचोद्य महदादिकान् ॥<br>
भोग्ये भोगं च भोक्तारं तत्परं करणं तु सा ॥ ५४ ॥<br>
भोग्येस्य भोग्यतिर्मासाञ्चिद्व्यक्तिर्भोग उच्यते ॥<br>
सुखादिरूपो विषयाकारा बुद्धिः समासतः ॥ ५५ ॥<br>
भोग्यं भोक्तुश्च स्वेनैव विद्याख्यं करणं तु तत् ॥<br>
यद्यर्कवत्प्रकाशा धीः कर्मत्वाञ्च तथापि हि ॥ ५६ ॥<br>
करणांतरसापेक्षा शक्ता ग्राहयितुं च तम् ॥<br>
संबन्धात्कारणाद्यैस्तद्भोगौत्सुक्येन चोदनात् ॥ ५७ ॥<br>
तञ्चष्टाफलयोगाञ्च संसिद्धा कर्तृतास्य तु ॥<br>
अकर्तृत्वाभ्युपगमे भोक्तृत्वाख्या वृथास्य तु ॥ ५८ ॥<br>
किं च प्रधानचरितं व्यर्थं सर्वं भवेत्ततः ॥<br>
कर्तृत्वरहिते पुंसि करणाद्यप्रयोजके ॥ ५९ ॥<br>
भोगस्यासंभवस्तस्मात्स एवात्र प्रवर्तकः ॥<br>
करणादिप्रयोक्तॄत्वं विद्ययैवास्य संमतम् ॥ ६० ॥<br>
अनंतरं कलारागं सूते भिद्यंगरूपकम् ॥<br>
येन भोग्याय जनिता भिद्यंगे पुरुषे पुनः ॥ ६१ ॥<br>
क्रियाप्रवृत्तिर्भवति तेनेदं रागसंज्ञिकम् ॥<br>
एभिस्तत्त्वैश्च भोक्तृत्वदशायां कलितो यदा ॥ ६२ ॥<br>
नित्यस्तदायमात्मा तु लभते पुरुषाभिधाम् ॥<br>
कलैव प्रश्चादव्यक्तं सूते भोग्याय चास्य तु ॥ ६३ ॥<br>
सप्तग्रंथिविधानस्य यत्तद्गौणस्यकारणम् ॥<br>
गुणानामविभागोऽत्र ह्याधारे क्ष्मादिभागवत् ॥ ६४ ॥<br>
आधारोऽपि च यस्तेषां तदव्यक्तं च गीयते ॥<br>
त्रय एव गुणा ह्यषामव्यक्तादेव संभवः ॥ ६५ ॥<br>
सत्त्वं रजस्तमःप्रख्या व्यापारनियमात्मिका ॥<br>
गुणतो धीश्च विषयाध्यवसायस्वरूपिणी ॥ ६६ ॥<br>
गुणतस्त्रिविधा सापि प्रोक्ता कर्मानुसारतः ॥<br>
महत्तत्तवादहंकारो जातः संरंभवृत्तिमान् ॥ ६७ ॥<br>
संभोदादस्य विषयः प्राप्नोति व्यवहार्यताम् ॥<br>
सत्त्वा द्विगुणभेदेन स पुनस्त्रिविधो भवेत् ॥ ६८ ॥<br>
तैजसो राजसश्चैव तामसश्चेति नामतः ॥<br>
तत्र तैजसतो ज्ञानेंद्रियाणि मनसा सह ॥ ६९ ॥<br>
प्रकाशान्व यतस्तस्माद्वोधकानि भवन्ति हि ॥<br>
राजसाञ्च क्रियाहेतोस्तथा कर्मेंद्रियाणि तु ॥ ७० ॥<br>
तामसाञ्चैव जायन्ते तन्मात्रा भूतयोनयः ॥<br>
इच्छारूपं च संकल्पव्यापारं तत्र वै मनः ॥ ७१ ॥<br>
द्विधाधिकारि तञ्चित्तं भोक्तृभोगोपपादकम् ॥<br>
बहिः करणभावेन स्वोचितेन यतः सदा ॥ ७२ ॥<br>
इंद्रियाणां च सामर्थ्यं संकल्पेनात्मवृत्तिना ॥<br>
करोत्यंतःस्थितं भूयस्ततोऽन्तः करणं मनः ॥ ७३ ॥<br>
मनोऽहंकारबुद्ध्याख्यमस्त्यन्तः कारणं त्रिधा ॥<br>
इच्छासंरंभबोधाख्या वृत्तयः क्रमतोऽस्य तु ॥ ७४ ॥<br>
ज्ञानेंद्रियाणि श्रोत्रं त्वक् चक्षुर्जिह्वा च नासिका ॥<br>
ग्राह्याश्च विषया ह्येषां ज्ञेयाः शब्दादयो मुने ॥ ७५ ॥<br>
शब्दस्पर्शरूपरसगन्धाः शब्दादयो मताः ॥<br>
वाक्पाणिपादपायूपस्थास्तु कर्मेंद्रियाण्यपि ॥ ७६ ॥<br>
वचनादानगमनोत्सर्गानंदेषु कर्मसु ॥<br>
करणानि च सिद्धिना न कृतिः करणैर्विना ॥ ७७ ॥<br>
दशधा करणैश्चेष्टां कार्यमाविश्य कार्यते ॥<br>
चेष्टंते कार्यमालंब्य विभुत्वात्करणानि तु ॥ ७८ ॥<br>
तन्मात्राणि तु खवायुस्तेजोऽम्भः क्ष्मेति पञ्च वै ॥<br>
तेभ्यो भूतान्येकगुणान्याख्यातानि भवंति हि ॥ ७९ ॥<br>
इति पञ्चसु शब्दोऽयं स्पर्शो भूतचतुष्टये ॥<br>
रूपं त्रिषु रसश्चैव द्वयोर्गंधः क्षितौ तथा ॥ ८० ॥<br>
कार्याण्येषां क्रमेणैवावकाशो व्यूहकल्पनम् ॥<br>
पाकश्च संग्रहश्चैव धारणं चेति कथ्यते ॥ ८१ ॥<br>
आशीतोष्णौ महा वाद्यौ शीतोष्णौ वारितेजसोः ॥<br>
भास्वदग्नौ जले शुक्लं क्षितौ शुक्लाद्यनेकधा ॥ ८२ ॥<br>
रूपं त्रिषु रसोंऽभः सु मधुरः षड्विधः क्षितौ ॥<br>
गन्धः क्षितावसुरभिः सुरभिश्च प्रकीर्तितः ॥ ८३ ॥<br>
तन्मात्रं तद्भूतगुणं करणं पोषणं तथा ॥<br>
भूतस्य तु विशेषोऽयं विशेषरहितं तु तत् ॥ ८४ ॥<br>
इमानि पञ्चभूतानि संनिविष्टानि सर्वतः ॥<br>
पञ्चभूतात्मकं सर्वं जगत्स्थावरजङ्गमम् ॥ ८५ ॥<br>
शरीरसंनिविष्टत्वमेषां तावन्निरूप्यते ॥<br>
देहेऽस्थिमांसकेशत्वङ्नखदन्ताश्च पार्थिवाः ॥ ८६ ॥<br>
मूत्ररक्तकफस्वेदशुक्रादिषु जलस्थितिः ॥<br>
हृदि पंक्तौ दृशोः पित्ते तेजस्तद्धर्मदर्शनात् ॥ ८७ ॥<br>
प्राणादिवृत्तिभेदेन वायुश्चैवात्र संस्थितः ॥<br>
वियत्सर्वासु नाडीषु गर्भवृत्यनुषंगतः ॥ ८८ ॥<br>
प्रयोक्त्यादिमहीप्रांतमेतदंडार्थसाधनम् ॥<br>
प्रत्यात्मनियतं भोगभेदतो व्यवसीयते ॥ ८९ ॥<br>
तत्त्वान्येवं कलाद्यानि प्रतिपुंनियतानि हि ॥<br>
देहेषु कर्मवशतः सर्वेषु विचरंति हि ॥ ९० ॥<br>
मायेयश्चैव पाशोऽयं येनावृतमिदं जगत् ॥<br>
अशुद्धाध्वामतो ह्येष धरण्यादिकलावधिः ॥ ९१ ॥<br>
तत्र भूमण्डलस्थोऽसौ स्थावरो जङ्गमात्मकः ॥<br>
स्थावरा गिरिवृक्षाद्या जङ्गमस्त्रिविधः पुनः ॥ ९२ ॥<br>
स्वेदजाश्चांडजाश्चैव तथैव च जरायुजाः ॥<br>
चराचरेषु लक्षाणां चतुराशीतियोनयः ॥ ९३ ॥<br>
भ्रममाणस्तेषु जीवः कदाचिन्मानुषं वपुः ॥<br>
प्राप्नोति कर्मवशतः परं सर्वार्थसाधकम् ॥ ९४ ॥<br>
तत्रापि भारते खण्डे ब्राह्मणादिकुलेषु च ॥<br>
महापुण्यवशेनैव जनिर्भवति दुर्लभा ॥ ९५ ॥<br>
जनिश्च पुंस्त्रियोर्योगः शुक्रशोणितयोगतः ॥<br>
बिंदुरेकः प्रविशति यदा गर्भे द्वयात्मकः ॥ ९६ ॥<br>
तदा रजोऽधिके नारी भवेद्रेतोऽधिके पुमान् ॥<br>
मलकर्मादिपाशेन कश्चिदात्मा नियंत्रितः ॥ ९७ ॥<br>
जीवभावं तदा तस्मिन्सकलः प्रतिपद्यते ॥<br>
अथ तत्राहृतैर्मात्रा पानान्नाद्यैश्च पोषितः ॥ ९८ ॥<br>
पक्षमासादिकालेन वर्धते वपुरत्र हि ॥<br>
दुःखाद्यः पीडितश्चैवाच्छन्नदेहो जरायुणा ॥ ९९ ॥<br>
एवं तत्र स्थितो गर्भे प्राग्जन्‌मोत्थं शुभाशुभम् ॥<br>
स्मरंस्तिष्टति दुःखात्मापीड्यमानो मुहुर्मुहुः ॥ १०० ॥<br>
कालक्रमेण बालोऽसौ मातरं पीडयन्नपि ॥<br>
संपीडितो निःसरति योनियंत्रादवाङ्मुखः ॥ १०१ ॥<br>
क्षणं तिष्ठति निश्चेष्टस्ततो रोदितुमिच्छति ॥<br>
ततः क्रमेण स शिशुर्वर्धमानो दिनेदिने ॥ १०२ ॥<br>
बालपौगंडभेदेन युवत्वं प्रतिपद्यते ॥<br>
एवं क्रमेण लोकेऽस्मिन्देहिनां देहसंभवः ॥ १०३ ॥<br>
मानुषं दुर्लभं प्राप्य सर्वलोकोपकारकम् ॥<br>
यस्तारयति नात्मानं तस्मात्पापतरोऽत्र कः ॥ १०४ ॥<br>
आहारश्चैव निद्रा च भयं मैथुनमेव च ॥<br>
पश्वादीनां च सर्वेषां च सर्वेषां साधारणमितीरितम् ॥ १०५ ॥<br>
चतुर्ष्वेवानुरक्तो यः स मूर्खो ह्यात्मधातकः ॥<br>
मनुष्याणामयं धर्मः रवबंधच्छेदनात्मकः ॥ १०६ ॥<br>
पाशबंधनविच्छेदो दीक्षयैव प्रजायते ॥<br>
अतो बंधनविच्छित्त्यै मंत्रदीक्षां समाचरेत् ॥ १०७ ॥<br>
दीक्षाज्ञानाख्यया शक्त्या ह्यपध्वंसितबन्धनः ॥<br>
शुद्धात्मतत्त्वनामासौ निर्वाणपदमश्नुते ॥ १०८ ॥<br>
स्वशक्त्यात्मिकया दृष्ट्या शिवं ध्यायति पश्यति ॥<br>
यजते शिवमंत्रैश्च स्वपरेषां हिताय सः ॥ १०९ ॥<br>
शिवार्कशक्तिदीधित्या समर्थीकृतचिद्दृशा ॥<br>
शिवशक्त्यादिभिः सार्द्धं पश्यत्यात्मगतावृतिः ॥ ११० ॥<br>
अंतःकरणवृत्तिर्या बोधाख्या सा महेश्वरम् ॥<br>
न प्रकाशयितुं शक्ता पाशत्वान्निगडादिवत् ॥ १११ ॥<br>
दीक्षैव परमो हेतुः पाशविच्छेदने पुनः ॥<br>
अतः शास्त्रोक्तविधिना मन्त्रदीक्षां समाचरेत् ॥ ११२ ॥<br>
दीक्षितस्तंत्रविधिना स्ववर्णाचारतत्परः ॥<br>
अनुष्ठानं प्रकुर्वीत नित्यनैमित्तिकात्मकम् ॥ ११३ ॥<br>
निजवर्णाश्रमाचारान्मनसापि न लंघयेत् ॥<br>
यो यस्मिन्नाश्रमे तिष्ठन्दीक्षां प्राप्नोति मानवः ॥ ११४ ॥<br>
स तस्मिन्नाश्रमे तिष्ठेत्तद्धर्माननुपालयेत् ॥<br>
कृतान्यपि न कर्माणि बंधनाय भवंति हि ॥ ११५ ॥<br>
एकं तु फलदं कर्म मंत्रानुष्ठानसंभवम् ॥<br>
दीक्षितोऽभिलषेद्भोगान्यद्यल्लोकगतानसौ ॥ ११६ ॥<br>
मंत्राराधनसामर्थ्यात्तद्भुक्त्वा मोक्षमश्नुते ॥<br>
नित्यं नैमित्तिकं दीक्षां प्राप्य यो नाचरेन्नरः ॥ ११७ ॥<br>
कंचित्कालं पिशाचत्वं प्राप्यांते मोक्षमश्नुते ॥<br>
तस्मात्तु दीक्षितः कुर्य्यान्नित्यनैमित्तिकादिकम् ॥ ११८ ॥<br>
अनुष्ठानं च तेनास्य दीक्षां प्राप्याऽनुमीयते ॥<br>
नित्यनैमित्तिकाचार पालकस्य नरस्य तु ॥ ११९ ॥<br>
दीक्षावैकल्यविरहात्सद्यो मुक्तिस्तु जायते ॥<br>
तत्रापि गुरुभक्तस्य गतिर्भवति नान्यथा ॥ १२० ॥<br>
दीक्षया गुरुमूर्तिस्थः सर्वानुग्राहकः शिवः ॥<br>
दृष्टाद्यर्थतया यस्य गुरुभक्तिस्तु कृत्रिमा ॥ १२१ ॥<br>
कृतेऽपि विफलं तस्य प्रायश्चित्तं पदे पदे ॥<br>
कायेन मनसा वाचा गुरुभक्तिपरस्य च ॥ १२२ ॥<br>
प्रायश्चित्तं भवेन्नैव सिद्धिस्तस्य पदे पदे ॥<br>
गुरुभक्तियुते शिष्ये सर्वस्वविनिवेदके ॥ १२३ ॥<br>
मिथ्याप्रयुक्तमन्त्रस्तु प्रायश्चित्ती भवेद्गुरुः ॥ १२४ ॥<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे त्रिषष्टितमोऽध्यायः ॥
