ब्रह्मोवाच ।।<br>
मरीचे श्रृणु वक्ष्यामि वेदव्यासेन यत्कृतम् ।।<br>
श्रीमद्भागवतं नाम पुराणं ब्रह्मसम्मितम् ।। ९६-१ ।।<br>
<br>
तदष्टादशसाहस्रं कीर्तितं पापनाशनम् ।।<br>
सुरपादपरूपोऽयं स्कंधैर्द्वादशभिर्युतः ।। ९६-२ ।।<br>
<br>
भगवानेव विप्रेंद्र विश्वरूपीसमीरितः ।।<br>
तत्र तु प्रथमस्कंधे सूतर्षीणां समागमे ।। ९६-३ ।।<br>
<br>
व्यासस्य चरितं पुण्यं पांडवानां तथैव च ।।<br>
परीक्षितमुपाख्यानमितीदं समुदाहृतम् ।। ९६-४ ।।<br>
<br>
परीक्षिच्छुकसंवादे सृष्टिद्वयनिरूपणम् ।।<br>
ब्रह्मनारदसंवादे देवताचरितामृतम् ।। ९६-५ ।।<br>
<br>
पुराणलक्षणं चैव सृष्टिकारणसंभवः ।।<br>
द्वितीयोऽयं समुदितः स्कंधो व्यासेन धीमता ।। ९६-६ ।।<br>
<br>
चरितं विदुरस्याथ मैत्रेयेणास्य संगमः ।।<br>
सृष्टिप्रकरणं पश्चाद्बह्मणः परमात्मनः ।। ९६-७ ।।<br>
<br>
कापिलं सांख्यमप्यत्र तृतीयोऽयमुदाहृतः ।।<br>
सत्याश्चरितमादौ तु ध्रुवस्य चरितं ततः ।। ९६-८ ।।<br>
<br>
पृथोः पुण्यसमाख्यानं ततः प्राचीनबर्हिषम् ।।<br>
इत्येष तुर्यो गदितो विसर्गे स्कंध उत्तमः ।। ९६-९ ।।<br>
<br>
प्रियव्रतस्य चरितं तद्वंश्यानां च पुण्यदम् ।।<br>
ब्रह्मांडांतर्गतानां च लोकानां वर्णनं ततः ।। ९६-१० ।।<br>
<br>
नरकस्थितिरित्येष संस्थाने पंचमो मतः ।।<br>
अजामिलस्य चरितं दक्षसृष्टिनिरूपणम् ।। ९६-११ ।।<br>
<br>
वृत्राख्यानं ततः पश्चान्मरुतां जन्म पुण्यदम् ।।<br>
षष्ठोऽयमुदितः स्कंधोव्यासेन परिपोषणे ।। ९६-१२ ।।<br>
<br>
प्रह्लादचरितं पुण्यं वर्णाश्रमनिरूपणम् ।।<br>
सप्तमो गदितो वत्स वासनाकर्मकीर्तने ।। ९६-१३ ।।<br>
<br>
गजेंद्रमोक्षणाख्यानं मन्वंतरनिरूपणे ।।<br>
समुद्रमथनं चैव बलिवैभवबंधनम् ।। ९६-१४ ।।<br>
<br>
मत्स्याक्तारचरितमष्टमोऽयं प्रकीर्तितः ।।<br>
सूर्यवंशसमाख्यानं सोमवंशनिरूपणम् ।। ९६-१५ ।।<br>
<br>
वंश्यानुचरिते प्रोक्तो नवमोऽयं महामते ।।<br>
कृष्णस्य बालचरितं कौमारं च व्रजस्थितिः ।। ९६-१६ ।।<br>
<br>
कैशोरं मथुरास्थानं यौवनं द्वारकास्थितिः ।।<br>
भूभारहरणं चात्र निरोधे दशमः स्मृतः ।। ९६-१७ ।।<br>
<br>
नारदेन तु संवादो वसुदेवस्य कीर्तितः ।।<br>
यदोश्च दत्तात्रेयेण श्रीकृष्णोनोद्धवस्य च ।। ९६-१८ ।।<br>
<br>
यादवानां मिथोंतश्च मुक्तावेकादशः स्मृतः ।।<br>
भविष्यकलिनिर्द्देशो मोक्षो राज्ञः परीक्षितः ।। ९६-१९ ।।<br>
<br>
वेदशाखाप्रणयनं मार्कंडेयतपःक्रिया ।।<br>
सौरी विभूतिरुदिता सात्वती च ततः परम् ।। ९६-२० ।।<br>
<br>
पुराणसंख्याकथनमाश्रये द्वादशो ह्ययम् ।।<br>
इत्येवं कथितं वत्स श्रीमद्भागवतं तव ।। ९६-२१ ।।<br>
<br>
वक्तुः श्रोतुश्चोपदेष्टुरनुमोदितुरेव च ।।<br>
साहाय्यकर्तुर्गदितं भक्तिभुक्तिविमुक्तिदम् ।। ९६-२२ ।।<br>
<br>
प्रौष्ठपद्यां पूर्णिमायां हेमसिंहसमन्वितम् ।।<br>
देयं भागवतायेदं द्विजायप्रीतिपूर्वकम् ।। ९६-२३ ।।<br>
<br>
संपूज्य वस्त्रहेमाद्यैर्भगवद्भक्तिमिच्छता ।।<br>
योऽप्यनुक्रमणीमेतां श्रावयेच्छृणुयात्तथा ।।<br>
स पुराणश्रवणजं प्राप्नोति फलमुत्तमम् ।। ९६-२४ ।।<br>
<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे श्रीमद्भागवतानुक्रमणीनिरूपणं नाम षण्णवतितमोऽध्यायः ।। ९६ ।।
