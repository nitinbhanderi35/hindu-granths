 सनत्कुमार उवाच ॥<br>
अवतारत्रयं लक्ष्म्याः कथित ते द्विजोत्तम ॥<br>
दुर्गायाश्चाभिधास्यामि सर्वलोकोपकारकान् ॥ ८७-१ ॥<br>
प्रणवः श्रीः शिवायुग्मं वाणीवैरोचनीपदम् ॥<br>
वज्राद्यं क्षुधिता सूक्ष्मा मृता स्वाग्नींदुसंयुता ॥ ८७-२ ॥<br>
प्रतिष्ठाप्य शिवा फट् च स्वाहांतोऽत्यष्टिवर्णवान् ॥<br>
भैरवोऽस्य मुनिः सम्राट् छन्दो मन्त्रस्य देवता ॥ ८७-३ ॥<br>
छिन्नमस्ता रमा बीजं स्वाहा शक्तिरुदीरिता ॥<br>
आं खङ्गाय हृदाख्यातमीं खङ्गाय शिरः स्मृतम् ॥ ८७-४ ॥<br>
ऊं वज्राय शिखा प्रोक्ता ऐं पाशाय तनुच्छदम् ॥<br>
औमंकुशाय नेत्रं स्याद्विसर्गो वसुरक्षयुक् ॥ ८७-५ ॥<br>
मायायुग्मं चास्त्रमंगं मनवः प्रणवादिकाः ॥<br>
स्वाहांताश्चैवमंगानि कृत्वा ध्यायेद्थांबिकाम् ॥ ८७-६ ॥<br>
भानुमण्डलसंस्थानां प्रविकीर्णालकं शिरः ॥<br>
छिन्नं स्वकं स्फारमुखं स्वरक्तं प्रपिबद्गलत् ॥ ८७-७ ॥<br>
उपरिस्थां रतासक्तरतिमन्मथयोर्निजे ॥<br>
डाकिनीवर्णिनीसख्यौ दृष्ट्वा मोदभराकुलाम् ॥ ८७-८ ॥<br>
ध्यात्वैवं प्रजपेल्लक्षचतुष्कं तद्दशांशतः ॥<br>
पालाशैर्विल्वजैर्वापि जुहुयात्कुसुमैः फलैः ॥ ८७-९ ॥<br>
आधारशक्तिमारभ्य परतत्त्वांतपूजिते ॥<br>
पीठे जयाख्या विजया जिता चापि पराजिता ॥ ८७-१० ॥<br>
नित्या विलासिनी षष्ठी दोग्ध्य घोरा च मंगला ॥<br>
दिक्षु मध्ये च संपूज्या नव पीठस्य शक्तयः ॥ ८७-११ ॥<br>
सर्वबुद्धिप्रदे वर्णनीये सर्वभृगुः सदृक् ॥<br>
सिद्धिप्रदे डाकिनीये तारो वज्रः सभौतिकः ॥ ८७-१२ ॥<br>
खङ्गीशो रोचनीयेंते भगं धेहि नमोंतकः ॥<br>
तारादिपीठमन्त्रोऽयं वेदरामाक्षरो मतः ॥ ८७-१३ ॥<br>
समर्प्यासनमेतेन तत्र संपूजयेच्छिवाम् ॥<br>
त्रिकोणमध्यषट्कोणपद्मभूपुरमध्यतः ॥ ८७-१४ ॥<br>
बाह्यावरणमारभ्य पूजयेत्प्रतिलोमतः ॥<br>
भूपुरे बाह्यभागेषु वज्रादीनि प्रपूजयेत् ॥ ८७-१५ ॥<br>
तदंतः सुरराजादीन्पूजयेद्धरितां पतीन् ॥<br>
भूपुरस्य चतुर्द्वार्षु द्वारपालान्यजेदथ ॥ ८७-१६ ॥<br>
करालविकरालाख्यावतिकालस्तृतीयकः ॥<br>
महाकालश्चतुर्थः स्यादथ पद्मेष्टशक्तयः ॥ ८७-१७ ॥<br>
एकलिंगा योगिनी च डाकिनी भैरवी तथा ॥<br>
महाभैरवकेंद्राक्षी त्वसितांगी तु सप्तमी ॥ ८७-१८ ॥<br>
संहारिण्यष्टमी चेति षट्कोणेष्वंगमूर्तयः ॥<br>
त्रिकोणगा छिन्नमस्ता पार्श्वयोस्तु सखीद्वयम् ॥ ८७-१९ ॥<br>
डाकिनीवर्णनीसंज्ञं तारावाग्भ्यां प्रपूजयेत् ॥<br>
एवं पूजादिभिः सिद्धे मन्त्रे मंत्री मनोरथान् ॥ ८७-२० ॥<br>
प्राप्नुयान्निखिलान्सद्यो दुर्लभांस्तत्प्रसादतः ॥<br>
श्रीपुष्पैर्लभते लक्ष्मीं तत्फैलश्च समीहितम् ॥ ८७-२१ ॥<br>
वाक्सिद्धिं मालतीपुष्पैश्चंपकैर्हवनात्सुखम् ॥<br>
घृताक्तं छागमांसं यो जुहुयात्प्रत्यहं शतम् ॥ ८७-२२ ॥<br>
मासमेकं तु वशगास्तस्य स्युः सर्वपार्थिवाः ॥<br>
करवीरसुमैः श्वतैर्लक्षसंख्यैर्जुहोति यः ॥ ८७-२३ ॥<br>
रोगजालं पराभूय सुखी जीवेच्छतं समाः ॥<br>
रक्तौ स्तत्संख्यया हुत्वा वशयेन्मंत्रिणो नृपान् ॥ ८७-२४ ॥<br>
फलैर्हुत्वामुयाल्लक्ष्मीमुदुंबरपलाशजैः ॥<br>
गोमायुमांसैस्तामेव कवितां पायसांधसा ॥ ८७-२५ ॥<br>
बंधूककुसुमैर्भाग्यं कर्मिकारैः समीहितम् ॥<br>
तिलतंडुलहोमेन वशयेन्निखिलाञ्जनान् ॥ ८७-२६ ॥<br>
नारीरजोभिराकृष्टैर्मृगमांसैः समीहितम् ॥<br>
स्तंभनं माहिषैर्मांसैः पंकजैः सघृतैरपि ॥ ८७-२७ ॥<br>
चिताग्नौ परभृत्पक्षैर्जुर्हुयादरिमृत्यवे ॥<br>
उन्मत्तकाष्ठदीप्तेऽग्नौ तत्फलं वायसच्छदैः ॥ ८७-२८ ॥<br>
द्यूते वने नृपद्वारे समरे वैरिसंकटे ॥<br>
विजयं लभते मंत्री ध्यायन्देवीं जपन्मनुम् ॥ ८७-२९ ॥<br>
भुक्त्यै मुक्त्यै सितां ध्यायेदुच्चाटे नीलरोचिषम् ॥<br>
रक्तां वश्ये मृतौ धूम्रां स्तंभने कनकप्रभाम् ॥ ८७-३० ॥<br>
निशि दद्याद्बलिं तस्यै सिद्धये मदिरादिना ॥<br>
गोपनीयः प्रयोगोऽय प्रोच्यते सर्वसिद्धिदः ॥ ८७-३१ ॥<br>
भूताहे कृष्णपक्षस्य मध्यरात्रे तमोघने ॥<br>
स्नात्त्वा रक्ताम्बरधरो रक्तमाल्यानुलेपनः ॥ ८७-३२ ॥<br>
आनीय पूजयेन्नारीं छिन्नमस्तास्वरूपिणीम् ॥<br>
सुन्दरीं यौवनाक्रांतां नरपञ्चकगामिनीम् ॥ ८७-३३ ॥<br>
सुस्मितां मुक्तकबीरीं भूषादानप्रतोषिताम् ॥<br>
विवस्त्रां पूजयित्वैनामयुतं प्रजपेन्मनुम् ॥ ८७-३४ ॥<br>
बलिं दत्त्वा निशां नीत्वा संप्रेष्य धनतोषिताम् ॥<br>
भोजयेद्विविधैरन्नैर्ब्राह्यणान्भोजनादिना ॥ ८७-३५ ॥<br>
अनेन विधिना लक्ष्मीं पुत्रान्पौत्रान्धनं यशः ॥<br>
नारीमायुः सुखं धर्ममिष्टं च समवाप्नुयात् ॥ ८७-३६ ॥<br>
तस्यां रात्रौ व्रतं कार्यं विद्याकामेन मंत्रिणा ॥<br>
मनोरथेषु चान्येषु गच्छेत्तां प्रजपन्मनुम् ॥ ८७-३७ ॥<br>
उषस्युत्थाय शय्यायामुपविष्टो जपेच्छतम् ॥<br>
षण्मासाभ्यन्तरेमन्त्री कवित्वेन जयेत्कविम् ॥ ८७-३८ ॥<br>
शिवेन कीलिता चेयं तदुत्कीलनमुच्यते ॥<br>
मायां तारपुटां मंत्री जपेदष्टोत्तरं शतम् ॥ ८७-३९ ॥<br>
मन्त्रस्यादौ तथैवांते भवेत्सिद्धिप्रदा तु सा ॥<br>
उदिता छिन्नमस्तेयं कलौ शीघ्रमभीष्टदा ॥ ८७-४० ॥<br>
अवतारांतरं देव्या वच्मि ते मुनिसत्तम ॥<br>
ज्ञानामृतारुणा श्वेताक्रोधिनींदुसमन्विता ॥ ८७-४१ ॥<br>
शांतिस्तथाविधा चापि नीचसर्गान्वितास्तथा ॥<br>
वाग्भवं कामराजाख्यं शक्तिबीजाह्वयं तथा ॥ ८७-४२ ॥<br>
त्रिभिर्बीजैः पंचकूटात्मिका त्रिपुरभैरवी ॥<br>
ऋषिः स्याद्दक्षिणामूर्तिश्छन्दः पंक्तिरुदीरिता ॥ ८७-४३ ॥<br>
देवता देशिकैरुक्ता देवी त्रिपुरभैरवी ॥<br>
नाभेराचरणं न्यस्य वाग्भवं मन्त्रवित्पुनः ॥ ८७-४४ ॥<br>
हृदयान्नाभिपर्यंतं कामबीजं प्रविन्यसेत् ॥<br>
शिरसो हृत्प्रदेशांतं तार्तीयं विन्यसेत्ततः ॥ ८७-४५ ॥<br>
आद्यं द्वितीयं करयोस्तार्तीयमुभयं न्यसेत् ॥<br>
मूलाधारे हृदि न्यस्य भूयो बीजत्रयं क्रमात् ॥ ८७-४६ ॥<br>
नवयोन्यात्मकं न्यासं कुर्याद्बीजैस्त्रिभिः पुनः ॥<br>
बालोदितप्रकारेण मूर्तिन्यासमथाचरेत् ॥ ८७-४७ ॥<br>
स्वस्वबीजादिकं पूर्वं मूर्ध्नीशानमनोभवम् ॥<br>
न्यसेद्वक्त्रे तत्पुरुषं मकरध्वजमात्मवित् ॥ ८७-४८ ॥<br>
हृद्यघोरकुमारादिकंदर्प्पं तदनंतरम् ॥<br>
गुह्यदेशे प्रविन्यस्येद्वामदेवादिमन्मथम् ॥ ८७-४९ ॥<br>
सद्योजातं कामदेवं पादयोर्विन्यसेत्ततः ॥<br>
ऊर्द्ध्वंप्राग्दक्षिणोदीच्यपश्चिमेषु मुखेषु तान् ॥ ८७-५० ॥<br>
प्रविन्यसेद्य धापूर्व भृगुर्व्योमाग्निसंस्थितः ॥<br>
सद्यादिपञ्चह्रस्वाद्या बीजमेषां प्रकीर्तितम् ॥ ८७-५१ ॥<br>
षड्दीर्घयुक्तेनाद्येन बीजेनांगक्रिया मता ॥<br>
पञ्चबाणांस्ततो न्यस्येन्मन्त्री त्रैलोक्यमोहनान् ॥ ८७-५२ ॥<br>
द्रामाद्यां द्राविणीं मूर्ध्निं द्रामाद्यां क्षोभणी पदे ॥<br>
क्लींवशीकरणीं वक्त्रे गुह्ये ब्लृं बीजपूर्विकाम् ॥ ८७-५३ ॥<br>
आकर्षणीं हृदि पुनः सर्वांतभृगुसंस्थिताम् ॥<br>
संमोहनीं क्रमादेवं बाणन्यासोऽयमीरितः ॥ ८७-५४ ॥<br>
भालभ्रूमध्यवदने घंटिकाकण्ठहृत्सु च ॥<br>
नाभ्यधिष्ठानयोः पञ्च ताराद्याः सुभगादिकाः ॥ ८७-५५ ॥<br>
मस्तकाविधि नाभेश्च मंत्रिणा सुभगा भगा ॥<br>
भगसर्पिण्यथ परा भगमालिन्यनंतरम् ॥ ८७-५६ ॥<br>
अनंगानंगकुसुमा भूयश्चानंगमेखला ॥<br>
अनंगमदना सर्वा मदविभ्रममंथरा ॥ ८७-५७ ॥<br>
प्रधानदेवता वर्णभूषणाद्यैरलंकृताः ॥<br>
अक्षस्रक्पुस्तकाभीतिवरदाढ्यकरांबुजाः ॥ ८७-५८ ॥<br>
वाक्कामब्लूं स्त्रीं सरांते ताराः पंच प्रकीर्तिताः ॥<br>
ततः कुर्याद्भूषणाख्यं न्यासमुक्तदिशा मुने ॥ ८७-५९ ॥<br>
एवं न्यस्तशरीरोऽसौ ध्यायेत्त्रिपुरभैरवीम् ॥<br>
सहस्रभानुसंकाशामरुणक्षौमवाससीम् ॥ ८७-६० ॥<br>
शिरोमालामसृग्लिप्तस्तनीं जपवटीं करैः ॥<br>
विद्यामभीतिं च वरं दधतीं त्रीक्षणाननाम् ॥ ८७-६१ ॥<br>
दीक्षां प्राप्य जपेन्मंत्रं तत्त्वलक्षं जितेंद्रियः ॥<br>
पुष्पैर्भानुसहस्राणि जुहुयाद्बह्मवृक्षजैः ॥ ८७-६२ ॥<br>
त्रिमध्वक्तैः प्रसूनैर्वा करवीरसमुद्भवैः ॥<br>
पद्मं वसुदलोपेतं नवयोन्यष्टकर्णिकम् ॥ ८७-६३ ॥<br>
इच्छादिशक्तिभिर्युक्तं भैरव्याः पीठमर्चयेत् ॥<br>
इच्छा ज्ञाना क्रिया पश्चात्कामिनी कामदायिनी ॥ ८७-६४ ॥<br>
रतिप्रिया मदानन्दा नवमी स्यान्मनोन्मनी ॥<br>
वरदाभयधारिण्यः संप्रोक्ता नव शक्तयः ॥ ८७-६५ ॥<br>
वाग्भवं लोहितो रायै श्रीकंठो लोहितोऽनलः ॥<br>
दीर्घवान्यै परा पश्चादपरायौ हसौ युतः ॥ ८७-६६ ॥<br>
सदाशिवमहाप्रेतङेंतं पद्मासनं नमः ॥<br>
अनेन मनुना दद्यादासनं श्रीगुरुक्रमम् ॥ ८७-६७ ॥<br>
प्राङ्मध्ययोन्यंतराले पूजयेत्कल्पयेत्ततः ॥<br>
पंचभिः प्रणवैर्मूर्तिं तस्यामावाह्य देवताम् ॥ ८७-६८ ॥<br>
पूजयेदगमोक्तेन विधानेन समाहितः ॥<br>
तारावाक्छक्तिकमला हसखूफ्रें हसौः स्मृताः ॥ ८७-६९ ॥<br>
वामकोणे यजेद्देव्या रतिमिंदुसमप्रभाम् ॥<br>
सृणिपाशधरां सौम्यां मदविभ्रमविह्वलाम् ॥ ८७-७० ॥<br>
प्रीतिं तक्षिणकोणस्थां तप्तकांचनसन्निभाम् ॥<br>
अङ्कुशं प्रणतं दोभ्यां धारयन्तीं समर्चयेत् ॥ ८७-७१ ॥<br>
अग्रे मनोभवां रक्तां रक्तपुष्पाद्यलंकृताम् ॥<br>
इक्षुकार्मुकपुष्पेषुधारिणीं सस्मिताननाम् ॥ ८७-७२ ॥<br>
अङ्गान्यभ्यर्चयेत्पश्चाद्यथापूर्वं विधानवित् ॥<br>
दिक्ष्वग्रे च निजैर्मंत्रैः पूजयेद्बाणदेवताः ॥ ८७-७३ ॥<br>
हस्ताब्जैर्धृतपुष्पेषुप्रणामामृतसप्रभाः ॥<br>
अष्टयोनिष्वष्टशक्तीः पूजयेत्सुभगादिकाः ॥ ८७-७४ ॥<br>
मातरो भैरवांकस्था मदविभ्रमविह्वलाः ॥<br>
अष्टपत्रेषु संपूज्या यथावत्कुसुमादिभिः ॥ ८७-७५ ॥<br>
लोकपालांस्ततो दिक्षु तेषामस्त्राणि तद्बहिः ॥<br>
पूर्वजन्मकृतैः पुण्यैर्ज्ञात्वैनां परदेवताम् ॥ ८७-७६ ॥<br>
यो भजेदुक्तमार्गेण स भवेत्संपदां पदम् ॥<br>
एवं सिद्धमनुर्मंत्री साधयेदिष्टमात्मनः ॥ ८७-७७ ॥<br>
जुहुयादरुणांभोंजैरदोषैर्मधुराप्लुतैः ॥<br>
लक्षसंख्यं तदर्द्धं वा प्रत्यहं भोजयेद्द्विजान् ॥ ८७-७८ ॥<br>
वनिता युवती रम्याः प्रीणयेद्देवताधिया ॥<br>
होमांते धनधान्याद्यैस्तोषयेद्गुरुमात्मनः ॥ ८७-७९ ॥<br>
एवं कृते जगद्वश्यो रमाया भवनं भवेत् ॥<br>
रक्तोत्पलैस्त्रिमध्वक्तैररुणैर्वा हयारिजैः ॥ ८७-८० ॥<br>
पुष्पैः पयोन्नैः सघृतैर्होमाद्विश्वं वशं नयेत् ॥<br>
वाक्सिद्धं लभते मन्त्री पलाशकुसुमैर्हुतैः ॥ ८७-८१ ॥<br>
कर्पूरागुरुसंयुक्तं गुग्गुलं जुहुयात्सुधीः ॥<br>
ज्ञानं दिव्यमवाप्नोति तेनैव स भवेत्कविः ॥ ८७-८२ ॥<br>
क्षीराक्तैरमृताखंडैर्होमः सर्वापमृत्युजित् ॥<br>
दूर्वाभघिरायुषे होमः क्षीराक्ताभिर्दिनत्रयम् ॥ ८७-८३ ॥<br>
गिरिकर्णीभवैः पुष्पैर्ब्राह्यणान्वशयेद्धुतैः ॥<br>
कह्लारैः पार्थिवान्पुष्पैस्तद्वधूः कर्णिकारजैः ॥ ८७-८४ ॥<br>
मल्लिकाकुसुमैर्हुत्वा राजपुत्रान्वशं नयेत् ॥<br>
कोरंटकुसुमैर्वैंश्यान्वृषलान्पाटलोद्भवैः ॥ ८७-८५ ॥<br>
अनुलोमां विलोमांतस्थितसाध्याह्वयान्वितम् ॥<br>
मन्त्रमुच्चार्य जुहुयान्मंत्री मधुरलोलितैः ॥ ८७-८६ ॥<br>
सर्षपैर्मधुसंमिश्रैर्वशयेत्पार्थिवान् क्षणात् ॥<br>
अनेनैव विधानेन तत्पत्नीस्तत्सुतानपि ॥ ८७-८७ ॥<br>
जातिबिल्वभवैः पुष्पैर्मधुरत्रयसंयुतैः ॥<br>
नरनारीनरपतीन्होमेन वशयेत्क्रमात् ॥ ८७-८८ ॥<br>
मालतीबकुलोद्भूतैः पुष्पैश्चन्दनलोलितैः ॥<br>
जुहुयात्कवितां मन्त्री लभते वत्सरांतरे ॥ ८७-८९ ॥<br>
मधुरत्रघयसंयुक्तैः फलैर्बिल्वसमुद्भवैः ॥<br>
जुहुयाद्वाशयेल्लोकं श्रियं प्राप्नोति वांछिताम् ॥ ८७-९० ॥<br>
साज्यमन्नं प्रजुहुयाद्भवेदन्नसमृद्धिमान् ॥<br>
कस्तूरीकुंकुमोपेतं कर्पूरं जुहुयाद्वशी ॥ ८७-९१ ॥<br>
कन्दर्पादधिकं सद्यः सौंदर्यमधिगच्छति ॥<br>
लाजान्प्रजुहुयान्मंत्री दधिक्षीरमधुप्लुतान् ॥ ८७-९२ ॥<br>
विजित्य रोगानखिलान्स जीवेच्छरदां शतम् ॥<br>
पादद्वयं मलयजं पादं कुंकुमकेसरम् ॥ ८७-९३ ॥<br>
पादं गोरोचनांतानि त्रीणि पिष्ट्वाहिमांभसा ॥<br>
विदध्यात्तिलकं भाले यान्पश्येद्यैर्विलोक्यते ॥ ८७-९४ ॥<br>
यान्स्पृशेत्स्पृश्यते यैर्वा वश्याः स्युस्तस्य तेऽचिरात् ॥<br>
कर्पूरकपिचोराणि समभागानि कल्पयेत् ॥ ८७-९५ ॥<br>
चतुर्भुजा जटामांसी तावती रोचना मता ॥<br>
कुंकुमं समभागं स्याद्दिग्भातं चन्दनं मतम् ॥ ८७-९६ ॥<br>
अगुरुर्नवभागं स्यादितिभागक्रमेण च ॥<br>
हिमाद्भिः कन्यया पिष्टमेतत्सर्वं सुसाधितम् ॥ ८७-९७ ॥<br>
आदाय तिलकं भाले कुर्य्याद्भूमिपतीन्नरान् ॥<br>
वनितामदगर्वाढ्या मदोन्मत्तान्मतंदजान् ॥ ८७-९८ ॥<br>
सिंहव्याघ्रान्महासर्पान्भूतवेतालराक्षसान् ॥<br>
दर्शनादेव वशयेत्तिलकं धारयन्नरः ॥ ८७-९९ ॥<br>
इत्येषा भैरवी प्रोक्ता ह्यवतारांतरं श्रृणु ॥<br>
वाङ्माया कमला तारो नमोंते भगवत्यथ ॥ ८७-१०० ॥<br>
श्रीमातंगेश्वरि वदेत्सर्वजनमनोहरि ॥<br>
सर्वादिसुखराज्यंते सर्वादिसुखरंजनी ॥ ८७-१०१ ॥<br>
सर्वराजवशं पश्चात्करिसर्वपदं वदेत् ॥<br>
स्त्रीपुरुषवशं सृष्टिविद्याक्रोधिनिकान्विता ॥ ८७-१०२ ॥<br>
सर्वं दुष्टमृगवशं करिसर्वपदं ततः ॥<br>
सर्वसत्त्ववशंकरिसर्वलोकं ततः परम् ॥ ८७-१०३ ॥<br>
अमुकं मे वशं पश्चादानयानलसुन्दरी ॥<br>
अष्टाशीत्यक्षरो मन्त्रो मुन्याद्या भैरवीगताः ॥ ८७-१०४ ॥<br>
न्यासान्मंत्री तनौ कुर्याद्वक्ष्यमाणान्यथाक्रमम् ॥<br>
शिरोललाटभ्रूमध्ये तालुकण्ठगलोरसि ॥ ८७-१०५ ॥<br>
अनाहते भुजद्वंद्वे जठरे नाभिमण्डले ॥<br>
स्वाधिष्ठाने गुप्तदेशे पादयोर्दक्षवामयोः ॥ ८७-१०६ ॥<br>
मूलाधारे गुदे न्यस्येत्पदान्यष्टादश क्रमात् ॥<br>
गुणैकद्विचतुः षड्भिर्वसुपर्वनवाष्टभिः ॥ ८७-१०७ ॥<br>
नंदपंक्त्यष्टवेदाग्निचन्द्रयुग्मगुणा क्षिभिः ॥<br>
यदुक्लृप्तिरियं प्रोक्ता मंत्रवर्णैर्यथाक्रमम् ॥ ८७-१०८ ॥<br>
रत्याद्या मृलहृदयभ्रुमध्येषु विचक्षणः ॥<br>
वाक्शक्तिलक्ष्मीबीजाद्या मातंग्यंताः प्रविन्यसेत् ॥ ८७-१०९ ॥<br>
शिरोवदनहृद्गुह्यपादेषु विधिना न्यसेत् ॥<br>
हृल्लेखां गगनां रक्तां भूयो मन्त्री करालिकाम् ॥ ८७-११० ॥<br>
महोच्छुष्मां स्वनामादिवर्णबीजपुरः सराः ॥<br>
मातंग्यंताः षडंगानि ततः कुर्वीत साधकः ॥ ८७-१११ ॥<br>
वर्णैश्चतुर्विंशतिभिर्हृत्त्रयोदशभिः शिरः ॥<br>
शिखाष्टादशभिः प्रोक्ता वर्म तावद्भिरक्षरैः ॥ ८७-११२ ॥<br>
स्यात्त्रयोदशभिर्नेत्रं द्वाभ्यामस्त्रं प्रकीर्तितम् ॥<br>
बाणन्यासं ततः कुर्याद्भैरवीप्रोक्तवर्त्मना ॥ ८७-११३ ॥<br>
मातंगीपदयोश्चान्यं मन्मथान्वदनांशयोः ॥<br>
पार्स्वकट्योर्नाभिदेशे कटिपार्श्वांशके पुनः ॥ ८७-११४ ॥<br>
बीजत्रयादिकान्मंत्री मन्मथं मकरध्वजम् ॥<br>
मदनं पुष्पधन्वानं पंचमं कुसुमायुधम् ॥ ८७-११५ ॥<br>
षष्ठं कन्दर्पनामानं मनोभवरतिप्रियौ ॥<br>
मातंग्यंतास्ततो न्यस्येत्स्थानेष्वेतेषु मंत्रवित् ॥ ८७-११६ ॥<br>
कुसुमा मेखला चैव मदना मदना तुरा ॥<br>
मदनवेगा सम्भवा च भुवनपालेंदुरेखिका ॥ ८७-११७ ॥<br>
अनंगपदपूर्वाश्च मातंग्यंताः समीरिताः ॥<br>
विन्यस्तव्यास्ततो मूलेऽधिष्ठाने मणिपूरके ॥ ८७-११८ ॥<br>
हृत्कंठास्ये भ्रुवोर्मध्ये मस्तके चापि मत्रिणा ॥<br>
आद्ये लक्ष्मीसरस्वत्यौ रतिः प्रीतिश्च कृत्तिका ॥ ८७-११९ ॥<br>
शांतिः पुष्टिः पुनस्तुष्टिमार्तगंपदशेखरा ॥<br>
मूलमन्त्रं पृथङ्न्यस्येन्निजमूर्द्धनि मन्त्रवित् ॥ ८७-१२० ॥<br>
आधारदेशेऽधिष्ठाने नाभौ पश्चादनाहते ॥<br>
कंठदेशे भ्रवोर्मध्ये बिंदौ भूयः कला पदोः ॥ ८७-१२१ ॥<br>
निरोधिकायामर्द्धेंदुनादे नादांतयोः पुनः ॥<br>
उन्नतांसेषु वक्त्रे च ध्रुवमण्डलके शिवे ॥ ८७-१२२ ॥<br>
मातंग्यंताः प्रविन्यस्ये द्वामां ज्येष्ठमतः परम् ॥<br>
रौद्रीं प्रशांतां श्रद्धाख्यां पुनर्माहेश्वरीमथ ॥ ८७-१२३ ॥<br>
क्रियाशक्तिं सुलक्ष्मीं च सृष्टिं संज्ञां च मोहिनीम् ॥<br>
प्रमथाश्वासिनीं विद्युल्लतां चिच्छक्तिमप्यथ ॥ ८७-१२४ ॥<br>
ततश्च सुन्दरीं निंदां नन्दबुद्धिमिमाः क्रमात् ॥<br>
शिरोभालहृदाधारेष्वेता बीजत्रयाधिकाः ॥ ८७-१२५ ॥<br>
मातंग्याद्याः प्रविन्यस्येद्यथावद्देशिकोत्तमः ॥<br>
मातंगीं महदाद्यां तां महालक्ष्मीपदादिकाम् ॥ ८७-१२६ ॥<br>
सिद्धलक्ष्मीपदाद्यां च मूलमाधारमण्डलम् ॥<br>
न्यसेत्तेनैव कुर्वीत व्यापकं देशिकोत्तमः ॥ ८७-१२७ ॥<br>
एवं न्यस्तशरीरोऽसौ चिंतयेन्मंत्रदेवताम् ॥<br>
श्यामां शुकोक्तिं श्रृण्वंतीं न्यस्तैकांघ्रिशिरोरुहाम् ॥ ८७-१२८ ॥<br>
शशिखण्डधरां वीणां वादयंतीं मधून्मदाम् ॥<br>
रक्तांशुकां च कह्लारमालाशोभितचूलिकाम् ॥ ८७-१२९ ॥<br>
शंखपत्रां तु मातंगीं चित्रकोद्भासिमस्तकाम् ॥<br>
अयुतं प्रजपेन्मंत्रं तद्दशांशं मधूकजैः ॥ ८७-१३० ॥<br>
पुष्पैस्त्रिमधुरोपेतैर्जुहुयान्मंत्रसिद्धये ॥<br>
त्रिकोणकर्णिकं पद्ममष्टपत्रं प्रकल्पयेत् ॥ ८७-१३१ ॥<br>
अष्टपत्रावृतं बाह्ये वृतं षोडशभिर्दलैः ॥<br>
चतुरस्रीकृतं बाह्ये कांत्या दृष्टिमनोहरम् ॥ ८७-१३२ ॥<br>
एतस्मिन्पूजयेत्पीठे नवशक्तीः क्रमादिमाः ॥<br>
विभूतिपूर्वाः पूर्वोक्ता मातंगीपदपश्चिमाः ॥ ८७-१३३ ॥<br>
सर्वांते शक्तिकमलासनाय नम इत्यथ ॥<br>
वाक्सत्यलक्ष्मी बीजाद्य उक्तः पीठार्चने मनुः ॥ ८७-१३४ ॥<br>
मूलेन मूर्तिं संकल्प्य तस्यामावाह्य देवताम् ॥<br>
अर्चयेद्विधिनानेन वक्ष्यमाणेन मन्त्रवित् ॥ ८७-१३५ ॥<br>
रत्याद्यास्त्रिषु कोणेषु पूजयेत्पूर्ववत्सुधीः ॥<br>
हृहृल्लेखाः पंचपूज्या मध्ये दिक्षु च मंत्रिणा ॥ ८७-१३६ ॥<br>
पाशांकुशाभयाभीष्टधारिण्यो भूतसप्रभाः ॥<br>
अंगानि पूजयेत्पश्चाद्यथापूर्वं विधानवित् ॥ ८७-१३७ ॥<br>
बाणानभ्यर्चयेद्दिक्षु पंचमं पुरतो यजेत् ॥<br>
दलमध्येऽथ संपूज्या अनंगकुसुमादिकाः ॥ ८७-१३८ ॥<br>
पाशांकुशाभयाभीष्टधारिण्योऽरुणविग्रहाः ॥<br>
पत्राग्रेषु पुनः पूज्या लक्ष्म्याद्या वल्लकीकराः ॥ ८७-१३९ ॥<br>
बहिरष्टदलेष्वर्च्या मन्मथाद्या मदोद्धताः ॥<br>
अपरांगा निषंगाद्याः पुष्पास्त्रेषुधनुर्द्धराः ॥ ८७-१४० ॥<br>
पत्रस्था मातरः पूज्या ब्राह्याद्याः प्रोक्तलक्षणाः ॥<br>
तदग्रेष्वर्चयेद्विद्वानसितांगादिभैरवान् ॥ ८७-१४१ ॥<br>
पुनः षोडश पत्रेषु पूज्याः षोडश शक्तयः ॥<br>
वामाद्याः कलवीणाभिर्गायंत्यः श्यामविग्रहाः ॥ ८७-१४२ ॥<br>
चतुरस्रे चतुर्दिक्षु चतस्रः पूजयेत्पुनः ॥<br>
मातंग्याद्यामदोन्मत्ता वीणोल्लसितपाणयः ॥ ८७-१४३ ॥<br>
आग्नेयकोणे विघ्नेशं दुर्गां नैशाचरेः यजेत् ॥<br>
वायव्ये बटुकान् पश्चादीशाने क्षेत्रपं यजेत् ॥ ८७-१४४ ॥<br>
लोकपाला बहिः पूज्या वज्राद्यैरायुधैः सह ॥<br>
मंत्रेऽस्मिन्संधिते मन्त्री साधयेदिष्टमात्मनः ॥ ८७-१४५ ॥<br>
मल्लिकाजातिपुन्नागैर्होमाद्भाग्यालयो भवेत् ॥<br>
फलौर्बिल्यसमुद्भूतैस्तत्पत्रैर्वा हुताद्भवेत् ॥ ८७-१४६ ॥<br>
राजपुत्रस्य राज्याप्तिः पंकजैः श्रियमाप्नुयात् ॥<br>
उत्पलैर्वशयेद्विश्वं क्षारैर्मध्वाश्रितैः स्त्रियम् ॥ ८७-१४७ ॥<br>
वंजुलस्य समिद्भोमो वृष्टिं वितनुतेऽचिरात् ॥<br>
क्षीराक्तैरमृताखंडैर्होमान्नाशयति ज्वरम् ॥ ८७-१४८ ॥<br>
दूर्वाभिरायुराप्नोति तन्दुलैर्धनवान्भवेत् ॥<br>
कदंबैर्वश्यमाप्नोति सर्वं त्रिमधुरप्लुतम् ॥ ८७-१४९ ॥<br>
नंद्यावर्तभवैः पुष्पैर्होमो वाक्सिद्धिदायकः ॥<br>
निंबप्रसूनैर्जुहुयादीप्सितश्रीसमृद्धये ॥ ८७-१५० ॥<br>
पलाशकुसुमैर्होमात्तेजस्वी जायते नरः ॥<br>
चन्दनागुरुकस्तूरी चन्द्रकुंकुमरोचनाः ॥ ८७-१५१ ॥<br>
वश्याय च प्रियत्वाय हुताश्च तिलकीकृताः ॥<br>
निर्गुंडीमूलहोमेन निगडान्मुच्यते नरः ॥ ८७-१५२ ॥<br>
निंबतैलान्वितैर्लोणैर्होमः शत्रुविनाशनः ॥<br>
हरिद्राचूर्णसंमिश्रैर्लवणैः स्तंभयेज्जगत् ॥ ८७-१५३ ॥<br>
मातंगीसिद्धविद्यैषा प्रोक्ता ते द्विजसत्तम ॥<br>
अवतारांतरं भूयो वर्णयामि निशामय ॥ ८७-१५४ ॥<br>
दीपकाप्रीतिचन्द्राढ्या द्विधा चेद्रञ्जितापुनः ॥<br>
वतिवह्निप्रियामंत्रो धूमावत्या गजाक्षरः ॥ ८७-१५५ ॥<br>
पिप्पलादो मुनिश्छंदो निवृद्धूमावतीश्वरी ॥<br>
बीजेन षड्दीर्घजातियुक्तेन परिकल्पयेत् ॥ ८७-१५६ ॥<br>
ततो धूमावतीं ध्यायेच्छत्रुनिग्रहकारिणीम् ॥<br>
विवर्णां चंचलां दुष्टां दीर्घां च मलिनांबराम् ॥ ८७-१५७ ॥<br>
विमुक्तकुंतलां सूक्ष्मां विधवां विरलद्विजाम् ॥<br>
कंकध्वजरथारूढां प्रलंबितपयोधरम् ॥ ८७-१५८ ॥<br>
सूर्यहस्तां निरुक्षांकधृतहस्तांबरान्विताम् ॥<br>
प्रवृद्धलोमां तु भृशं कुटिलाकुटिलेक्षणाम् ॥ ८७-१५९ ॥<br>
क्षुत्पिपासार्दितां नित्यं भयदां कलहप्रियाम् ॥<br>
एवंविधां तु संचिंत्य नमः स्वाहा फडंतकम् ॥ ८७-१६० ॥<br>
बीजं साध्योपरि न्यस्य तस्मिन्स्थाप्य शवं जपेत् ॥<br>
अवष्टभ्य शवं शत्रुनाम्नाथ प्रजपेन्मनुम् ॥ ८७-१६१ ॥<br>
सोष्णीषकंचुको विद्वान्कृष्णे भूते दिवानिशम् ॥<br>
उपवासी श्मशाने वा विपिने शून्यमंदिरे ॥ ८७-१६२ ॥<br>
मंत्रस्य सिद्ध्यै यतवाग्ध्यायन्देवीं निरंतरम् ॥<br>
सहस्रादूर्द्धूतः शत्रुर्ज्वरेण परिगृह्यते ॥ ८७-१६३ ॥<br>
पंचगव्येन शांतिः स्याज्ज्वरस्य पयसापि वा ॥<br>
मंत्राद्या क्षरमालिख्य शत्रूनाम ततः परम् ॥ ८७-१६४ ॥<br>
द्वितीयं मनुवर्णं च शत्रुनामैवमालिखेत् ॥<br>
सर्वं मनुदिक्सहस्रजपाच्छवमृतिर्भवेत् ॥ ८७-१६५ ॥<br>
दग्ध्वा कंकं श्यशानाग्नौ तद्भस्मादाय मन्त्रवित् ॥<br>
विरोधिनाम्नाष्टशतं जप्तमुच्चाटनं रिपोः ॥ ८७-१६६ ॥<br>
श्मशानभस्मना कृत्वा शवं तस्योपरि न्यसेत् ॥<br>
विरोधिनामसंरुद्धं कृष्णे पक्षे समुच्चरेत् ॥ ८७-१६७ ॥<br>
महिषीक्षीरधूपं च दद्याच्छत्रुविपत्करम् ॥<br>
एवं संक्षेपतः प्रोक्तं अवतारचतुष्टयम् ॥ ८७-१६८ ॥<br>
दुर्गाया जगदंबायाः किं पुनः प्रष्टुमिच्छसि ॥ ८७-१६९ ॥<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे दुर्गामन्त्रचतुष्टयवर्णनं नाम सप्ताशीतितमोऽध्यायः ॥ ८७ ॥<br>
