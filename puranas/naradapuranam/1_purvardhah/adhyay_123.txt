सनातन उवाच ॥<br>
श्रृणु नारद वक्ष्यामि चतुर्दश्या व्रतानि ते ॥<br>
यानि कृत्वा नरो लोके सर्वान्कामानवाप्नुयात् ॥ १२३-१ ॥<br>
<br>
चैत्रशुक्ल चतुर्दश्यां कुंकुमागरुचन्दनैः ॥<br>
गन्धाद्यैर्वस्त्रमणिभिः कार्यार्या महती शिवे ॥ १२३-२ ॥<br>
<br>
वितानध्वजछत्राणि दत्वा पूज्याश्च मातरः ॥<br>
एवं कृत्वार्चनं विप्र सोपवासोऽथवैकभुक् ॥ १२३-३ ॥<br>
<br>
अश्वमेधाधिकं पुण्यं लभते मानवो भुवि ॥<br>
अत्रैव दमनार्चां च कारयेद्गंधपुष्पकैः ॥ १२३-४ ॥<br>
<br>
समर्पयेत्सुपूर्णायां शिवाय शिवरूपिणे ॥<br>
राधकृष्णचतुर्द्दश्यां सोपवासो निशागमे ॥ १२३-५ ॥<br>
<br>
लिंगमभ्यर्चयेच्चैवं स्नात्वा धौतांबरः सुधीः ॥<br>
गंधाद्यैरुपचारैश्च बिल्वपत्रैश्च सर्वतः ॥ १२३-६ ॥<br>
<br>
दत्वा मंत्रं द्विजाग्र्याय भुंजीत च परेऽहनि ॥<br>
एवमेव तु कृष्णासु सर्वासु द्विजसत्तम ॥ १२३-७ ॥<br>
<br>
शिवव्रतं प्रकर्तव्यं धनसंतानमिच्छता ॥<br>
राधशुक्लचतुर्दश्यां श्रीनृसिंहव्रतं चरेत् ॥ १२३-८ ॥<br>
<br>
उपवासविधानेन शक्तोऽशक्तस्तथैकभुक् ॥<br>
निशागमे तु संपूज्य नृसिंहं दैत्यसूदनम् ॥ १२३-९ ॥<br>
<br>
उपचारैः षोडशभिः स्नानैः पंचामृतादिभिः ॥<br>
ततः क्षमापयेद्देवं मन्त्रेणानेन नारद ॥ १२३-१० ॥<br>
<br>
तत्पहाटककेशांत ज्वलत्पावकलोचन ॥<br>
वज्राधिकनखस्पर्शदिव्यसिंह नमोऽस्तु ते ॥ १२३-११ ॥<br>
<br>
इति संप्रार्थ्य देवेशं व्रती स्यात्स्थंडिलेशयः ॥<br>
जितेंद्रियो जितक्रोधः सर्वभोगविवर्ज्जितः ॥ १२३-१२ ॥<br>
<br>
एवं यः कुरुते विप्र विधिवद्व्रतमुत्तमम् ॥<br>
वर्षे वर्षे स लभते भुक्तभोगो हरेः पदम् ॥ १२३-१३ ॥<br>
<br>
ॐकारेश्वरयात्रा च कार्यात्रैव मुनीश्वर ॥<br>
दुर्लभं वार्चनं तत्र दर्शनं पापनाशनम् ॥ १२३-१४ ॥<br>
<br>
किमत्र बहुनोक्तेन पूजाध्यानजपेक्षणम् ॥<br>
यद्भवेत्तत्समुद्दिष्टं ज्ञानमोक्षप्रदं नृणाम् ॥ १२३-१५ ॥<br>
<br>
अत्र लिंगव्रतं चापि कर्त्तव्यं पापनाशनम् ॥<br>
पंचामृतैस्तु संस्नाप्य लिंगमालिप्य कुंकुमैः ॥ १२३-१६ ॥<br>
<br>
नैवेद्यैश्च फलैर्धूपैर्दीपैर्वस्त्रविभूषणैः ॥<br>
एवं यः पूजयेत्पैष्टं लिंगं सर्वार्थसिद्धिदम् ॥ १२३-१७ ॥<br>
<br>
भुक्तिं मुक्तिं स लभते महादेवप्रसादतः ॥<br>
ज्येष्ठशुक्लचतुर्दश्यां दिवा पंचतपा निशः ॥ १२३-१८ ॥<br>
<br>
मुखे ददेद्धेमधेनुं रुद्रव्रतमिदं स्मृतम् ॥<br>
शुचिशुक्लचतुर्दश्यां शिवं संपूज्य मानवः ॥ १२३-१९ ॥<br>
<br>
देशकालोद्भवैः पुष्पैः सर्वसंपदमाप्नुयात् ॥<br>
नभः शुक्लचतुर्दश्यां पवित्रारोपणं मतम् ॥ १२३-२० ॥<br>
<br>
तत्स्वशाखोक्तविधिना कर्तव्यं द्विजसत्तम ॥<br>
शताभिमंत्रितं कृत्वा ततो देव्यै निवेदयेत् ॥ १२३-२१ ॥<br>
<br>
पवित्रारोपणं कृत्वा नरो नार्यथवा यदि ॥<br>
महादेव्याः प्रसादेन भुक्तिं मुक्तिमवाप्नुयात् ॥ १२३-२२ ॥<br>
<br>
भाद्रशुक्लचतुर्दश्यामनन्तव्रतमुत्तमम् ॥<br>
कर्त्तव्यमेकभुक्तं हि गोधूमप्रस्थपिष्टकम् ॥ १२३-२३ ॥<br>
<br>
विपाच्य शर्कराज्याक्तमनंताय निवेदयेत् ॥<br>
गन्धाद्यैः प्राक् समभ्यर्च्यः कार्पासं पट्टजं तु वा ॥ १२३-२४ ॥<br>
<br>
चतुर्दशग्रंथियुतं सूत्रं कृत्वा सुशोभनम् ॥<br>
ततः पुराणमुत्तार्य सूत्रं क्षिप्त्वा जलाशयें ॥ १२३-२५ ॥<br>
<br>
निबघ्नीयान्नवं नारी वामे दक्षे पुमान्भुजे ॥<br>
विपाच्य पिष्टपक्वं तत्प्रदद्याद्दक्षिणान्वितम् ॥ १२३-२६ ॥<br>
<br>
स्वयं च तन्मितं चाद्यादेवं कुर्याद्व्रतोत्तमम् ॥<br>
द्विसप्तवर्षपर्यंतं तत उद्यापयेत्सुधीः ॥ १२३-२७ ॥<br>
<br>
मंडलं सर्वतोभद्रं धान्यवर्णैः प्रकल्प्य च ॥<br>
सुशोभने न्यसेत्तत्र कलशं ताम्रजं मुने ॥ १२३-२८ ॥<br>
<br>
तस्योपरि न्यसेद्धैमीमनंतप्रतिमां शुभाम् ॥<br>
पीतपट्टांशुकाच्छन्नां तत्र तां विधिना यजेत् ॥ १२३-२९ ॥<br>
<br>
गणेशं मातृकाः खेटाँल्लोकपांश्च यजेत्पृथक् ॥<br>
ततो होमं हविष्येण कृत्वा पूर्णाहुतिं चरेत् ॥ १२३-३० ॥<br>
<br>
शय्यां सोपस्करां धेनुं प्रतिमां च द्विजोत्तम ॥<br>
प्रदद्याद्गुरवे भक्त्या द्विजानन्यांश्चतुर्दश ॥ १२३-३१ ॥<br>
<br>
संभोज्य मिष्टपक्वान्नैर्दक्षिणाभिः प्रतोषयेत् ॥<br>
एवं यः कुरुतेऽनंतव्रतं प्रत्यक्षमादरात् ॥। १२३-३२ ॥<br>
<br>
सोऽप्यनंतप्रसादेन जायते भुक्तिमुक्तिभाक् ॥<br>
कदलीव्रतमप्यत्र तद्विधानं च मे श्रृणु ॥ १२३-३३ ॥<br>
<br>
नरो वा यदि वा नारी रंभामुपवनस्थिताम् ॥<br>
स्नात्वा संपूजयेद्गंधपुष्पधान्यांकुरादिभिः ॥ १२३-३४ ॥<br>
<br>
दधिदूर्वाक्षतैर्द्द्वीपैर्वस्त्रपक्कान्नसंयैः ॥<br>
एवं संपूज्य मंत्रेण ततः संप्रार्थयेद्र्वती ॥ १२३-३५ ॥<br>
<br>
अप्सरो मरकन्याभिर्नागकन्याभिरार्चिते ॥<br>
शरीरारोग्यलावण्यं देहि देवि नमोऽस्तु ते ॥ १२३-३६ ॥<br>
<br>
इति संप्रार्थ्यं कन्यास्तु चतस्रो वा सुवासिनीः ॥<br>
संभोज्यां शुकसिद्वरकज्जलालक्तचर्चिताः ॥ १२३-३७ ॥<br>
<br>
नमस्कृत्य निजं गेहं समाप्य नियमं व्रजेत् ॥<br>
एवं कृते व्रते विप्र लब्ध्वा सौभाग्यमुत्तमम् ॥ १२३-३८ ॥<br>
<br>
इह लोके विमानेन स्वर्गलोके व्रजेत्परम् ॥<br>
इषकृष्णचतुर्द्दश्यां विषशस्त्रांबुवह्निभिः ॥ १२३-३९ ॥<br>
<br>
सर्पश्वापदवज्राद्यैर्हतानां ब्रह्मघातिनाम् ॥<br>
चतुर्द्दश्यां क्रियाश्राद्धमेकोद्दिष्टविधानतः ॥ १२३-४० ॥<br>
<br>
कर्तव्यं विप्रवर्गं च भोजयेन्मिष्टपक्वकैः ॥<br>
तर्पणं च गवां ग्रासं बलिं चैव श्वकाकयोः ॥ १२३-४१ ॥<br>
<br>
कृत्वाचम्य स्वयं पश्चाद्भुंजीयाद्बंधुभिः सह ॥<br>
एवं यः कुरुते विप्र श्राद्धं संपन्नदक्षिणम् ॥ १२३-४२ ॥<br>
<br>
स उद्धृत्य पितॄन्गच्छेद्देवलोकं सनातनम् ॥<br>
इषशुक्ल चतुर्द्दश्यां धर्मराजं द्विजोत्तम ॥ १२३-४३ ॥<br>
<br>
गंधाद्यैः सम्यगभ्यर्च्य सौवर्णं भोज्य वाङवम् ॥<br>
दद्यात्तस्मै धर्मराजस्त्रायते भुवि नारद ॥ १२३-४४ ॥<br>
<br>
एवं यः कुरुते धर्मप्रतिमादानमुत्तमम् ॥<br>
स भुक्त्वेह वरान्भोगान्दिवं धर्माज्ञया व्रजेत् ॥ १२३-४५ ॥<br>
<br>
ऊर्ज्जकृष्णचतुर्द्दश्यां तैलाभ्यंगं विधूदये ॥<br>
कृत्वा स्नात्वार्चयेद्धर्मं नरकादभयं लभेत् ॥ १२३-४६ ॥<br>
<br>
प्रदोषे तैलदीपांस्तु दीपयेद्यमतुष्टये ॥<br>
चतुष्पथे गृहाद्ब्राह्मप्रदेशे वा समाहितः ॥ १२३-४७ ॥<br>
<br>
वत्सरे हेमलंब्याख्ये मासि श्रीमति कार्तिके ॥<br>
शुक्लपक्षे चतुर्द्दश्यामरुणाभ्युदयं प्रति ॥ १२३-४८ ॥<br>
<br>
स्नात्वा विश्वेश्वरो देवो देवैः सह मुनीश्वर ॥<br>
मणिकर्णिक तीर्थे च त्रिपुंड्रं भस्मना दधत् ॥ १२३-४९ ॥<br>
<br>
स्वात्मानं स्वयमभ्यर्च्य चक्रे पाशुपतव्रतम् ॥<br>
ततस्तत्र महापूजां लिंगे गन्धादिभिश्चरेत् ॥ १२३-५० ॥<br>
<br>
द्रोणपुष्पैर्बिल्वदलैरर्कपुष्पैश्च केतकैः ॥<br>
पुष्पैः फलैर्मिष्टपक्वैर्नैवेद्यैर्विविधैरपि ॥ १२३-५१ ॥<br>
<br>
एवं कृत्वैकभुक्तं तु व्रतं विश्वेशतोषणम् ॥<br>
लभते वांछितान्कामानिहामुत्र च नारद ॥ १२३-५२ ॥<br>
<br>
ब्रह्मकूर्चव्रतं चात्र कर्तव्यमृद्धिमिच्छता ॥<br>
सोपवासः पञ्चगव्यं पिबेद्रात्रौ जितेंद्रियः ॥ १२३-५३ ॥<br>
<br>
कपिलायास्तु गोमूत्रं कृष्णाया गोमयं तथा ॥<br>
श्वेतायाः क्षीरमुदितं रक्तायाश्च तथा दधि ॥ १२३-५४ ॥<br>
<br>
गृहीत्वा कर्बुरायाश्च घृतमेकत्र मेलयेत् ॥<br>
कुशां बुना ततः प्रातः स्नात्वा सन्तर्प्यं देवताः ॥ १२३-५५ ॥<br>
<br>
ब्रह्मणांस्तोषयित्वा च भुञ्जीयाद्वाग्यतः स्वयम् ॥ <br>
ब्रह्मकूर्चव्रतं ह्येतत्सर्वपातकनाशनम् ॥ १२३-५६ ॥<br>
<br>
यच्च बाल्ये कृतं पापं कौमारे वार्द्धकेऽपि यत् ॥<br>
ब्रह्मकूर्चोपवासेन तत्क्षणादेव नश्यति ॥ १२३-५७ ॥<br>
<br>
पाषाणव्रतमप्यत्र प्रोक्तं तच्छृणु नारद ॥<br>
सोपवासो दिवा नक्तं पाषाणाकारपिष्टचकम् ॥ १२३-५८ ॥<br>
<br>
प्रार्च्य गन्धादिभिर्गौरीं घृतपंक्वमुपाहरेत् ॥<br>
व्रतमेतच्चरित्वा तु यथोक्तं द्विजसत्तम ॥ १२३-५९ ॥<br>
<br>
ऐश्वर्यसौख्यसौभाग्यरूपाणि प्राप्नुयान्नरः ॥<br>
मार्गशुक्लचतुर्दश्यामेकभुक्तः पुरोदितम् ॥ १२३-६० ॥<br>
<br>
निराहारो वृषं स्वर्णं प्रार्च्य दद्याद्द्विजातये ॥<br>
परेऽह्नि प्रातरुत्थाय स्नात्वा सोमं महेश्वरम् ॥ १२३-६१ ॥<br>
<br>
पूजयेत्कमलैः पुष्पैर्गंधमाल्यानुलेपनैः ॥<br>
द्विजान्सम्भोज्य मिष्टान्नौस्तोषयेद्दक्षिणादिभिः ॥ १२३-६२ ॥<br>
<br>
एतच्छिवव्रतं विप्र भुक्तिमुक्तिप्रदायकम् ॥<br>
कर्तॄणामुपदेष्टॄणां साह्यानामनुमोदिनाम् ॥ १२३-६३ ॥<br>
<br>
पौषशुक्लचतुर्दश्यां विरूपाक्षव्रतं स्मृतम् ॥<br>
कपर्दीश्वरसांनिध्यं प्राप्स्याम्यत्र विचिंत्य च ॥ १२३-६४ ॥<br>
<br>
स्नात्वागाधजले विप्र विरूपाक्षं शिवं यजेत् ॥<br>
गंधमाल्यनमस्कारधूपदीपान्नसंपदा ॥ १२३-६५ ॥<br>
<br>
तत्स्थं द्विजातये दत्त्वा मोदते दिवि देववत् ॥<br>
माघकृष्णचतुर्द्दश्यां यमतर्पणमीरितम् ॥ १२३-६६ ॥<br>
<br>
अनर्काभ्युदिते काले स्नात्वा संतर्पयेद्यमम् ॥<br>
द्विसप्तनामभिः प्रोक्तैः सर्वपापविमुक्तये ॥ १२३-६७ ॥<br>
<br>
तिलदर्भांबुभिः कार्यं तर्प्पणं द्विजभोजनम् ॥<br>
कृशरान्नं स्वयं चापि तदेवाश्नीत वाग्यतः ॥ १२३-६८ ॥<br>
<br>
अंत्यकृष्णचतुर्दश्यां शिवरात्रिव्रतं द्विज ॥<br>
निर्जलं समुपोष्यात्र दिवानक्तं प्रपूजयेत् ॥ १२३-६९ ॥<br>
<br>
स्वयंभुवादिकं लिंगं पार्थिवं वा समाहितः ॥<br>
गंधाद्यैरुपचारैश्च सांबुबिल्वदलादिभिः ॥ १२३-७० ॥<br>
<br>
धूपैर्दीपैश्च नैवेद्यैः स्तोत्रपाठैर्जपादिभिः ॥<br>
ततः परेऽह्नि संपूज्य पुनरेवोपचारकैः ॥ १२३-७१ ॥<br>
<br>
संभोज्य विप्रान्मिष्टान्नैर्विसृजेल्लब्धदक्षिणान् ॥<br>
एवं कृत्वा व्रतं मर्त्यो महादेवप्रसादतः ॥ १२३-७२ ॥<br>
<br>
अमर्त्यभोगान् लभते दैवतैः सुसभाजितः ॥<br>
अंत्यशुक्लचतुर्दश्यां दुर्गां संपूज्य भक्तितः ॥ १२३-७३ ॥<br>
<br>
गन्धाद्यैरुपचारैस्तु विप्रान्संभोजयेत्ततः ॥<br>
एवं कृत्वा व्रतं विप्र दुर्गायाश्चैकभोजनः ॥ १२३-७४ ॥<br>
<br>
लभते वांछितान्कामानिहामुत्र च नारद ॥<br>
चैत्रकृष्णचतुर्दश्यामुपवासं विधाय च ॥ १२३-७५ ॥<br>
<br>
केदारोदकपानेन वाचिमेधफलं भवेत् ॥<br>
उद्यापने तु सर्वांसां सामान्यो विधिरुच्यते ॥ १२३-७६ ॥<br>
<br>
कुंभाश्चतुर्दशैवात्र सपूगाक्षतमोदकाः ॥<br>
सदक्षिणांशुकास्ताम्रामृन्मयाश्चाव्रणा नवाः ॥ १२३-७७ ॥<br>
<br>
तावंतो वशदंडाश्च पवित्राण्यासनानि च ॥<br>
पात्राणि यज्ञसूत्राणि तावत्येव हि कल्पयेत् ॥ १२३-७८ ॥<br>
<br>
शेषं प्रागुक्तवत्कुर्याद्वित्तशाठ्यविवर्ज्जितः ॥ १२३-७९ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थभागे द्वादशमासस्थितचतुर्दशीव्रतवर्णनं नाम त्रयोविंशत्यधिकशततमोऽध्यायः ॥ १२३ ॥
