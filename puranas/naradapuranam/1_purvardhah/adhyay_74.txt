सनत्कुमार उवाच ॥<br>
अथोच्यंते हनुमतो मंत्राः सर्वेष्टदायकाः ॥<br>
यान्समाराध्य विप्रेंद्र तत्तुल्याचरणा नराः ॥ ७४-१ ॥<br>
<br>
मनुः स्वरेंदुसंयुक्तं गगनं च भगान्विताः ॥<br>
हसफाग्निनिशाधीशाःद्वितीयं बीजमीरितम् ॥ ७४-२ ॥<br>
<br>
स्वफाग्नयो भगेंद्वाढ्यास्तृतीयं बीजमीरितम् ॥<br>
वियद्भृग्वग्निमन्विंदुयुक्तं स्याञ्च चतुर्थकम् ॥ ७४-३ ॥<br>
<br>
पंचमं भगचंद्राढ्यावियद्भृगुस्वकाग्नयः ॥<br>
मन्विंद्वाढ्यौ हसौ षष्टं ङेंतः स्याद्धनुमांस्ततः ॥ ७४-४ ॥<br>
<br>
हृदयांतो महामंत्रराजोऽयं द्वादशाक्षरः ॥<br>
रामचन्द्रो मुनिश्चास्य जगतीछंद ईरितम् ॥ ७४-५ ॥<br>
<br>
देवता हनुमान्बीजं षष्टं शक्तिर्द्वतीयकम् ॥<br>
षड्बीजैश्च षडंगानि शिरोभाले दृशोर्मुखे ॥ ७४-६ ॥<br>
<br>
गलबाहुद्वये चैव हृदि कुक्षौ च नाभितः ॥<br>
ध्वजे जानुद्वये पादद्वये वर्णान्क्रमान्न्यसेत् ॥ ७४-७ ॥<br>
<br>
षड्बीजानि पदद्वंद्वं मूर्ध्नि भाले मुखे हृदि ॥<br>
नाभावूर्वोर्जंघयोश्च पादयोर्विन्यसेत्क्रमात् ॥ ७४-८ ॥<br>
<br>
अंजनीगर्भसंभूतं ततो ध्यायेत्कपीश्वरम् ॥<br>
उद्यत्कोट्यर्कसंकाशं जगत्प्रक्षोभकारकम् ॥ ७४-९ ॥<br>
<br>
श्रीरामांघ्रिध्याननिष्टं सुग्रीवप्रमुखार्चितम् ॥<br>
वित्रासयंतं नादेन राक्षसान्मारुतिं भजेत् ॥ ७४-१0 ॥<br>
<br>
ध्यात्वैवं प्रजपेद्भानुसहस्रं विजितैंद्रियः ॥<br>
दशांशं जुहुयाद्बीहीन्पयोदध्याज्यमिश्रितान् ॥ ७४-११ ॥<br>
<br>
पूर्वोक्ते वैष्णवे पीठे मूर्त्तिं संकल्प्य मूलतः ॥<br>
आवाह्य तत्र संपूज्य पाद्यादिभिरुपायनैः ॥ ७४-१२ ॥<br>
<br>
केशरेष्वंगपूजा स्यात्पत्रेषु च ततोऽर्चयेत् ॥<br>
रामभक्तो महातेजाः कपिराजो महाबलः ॥ ७४-१३ ॥<br>
<br>
द्रोणाद्रिहारको मेरुपीठकार्चनकारकः ॥<br>
दक्षिणाशाभास्करश्च सर्वविघ्नविनाशकः ॥ ७४-१४ ॥<br>
<br>
इत्थं सम्पूज्य नामानि दलाग्रेषु ततोऽर्चयेत् ॥<br>
सुग्रीवमंगद नीलं जांबवंतं नलं तथा ॥ ७४-१५ ॥<br>
<br>
सुषेणं द्विविदं मैंदं लोकपालस्ततोऽर्चयेत् ॥<br>
वज्राद्यानपि संपूज्य सिद्धश्चैवं मनुर्भवेत् ॥ ७४-१६ ॥<br>
<br>
मंत्रं नवशतं रात्रौ जपेद्दशदिनावधि ॥<br>
यो नरस्तस्य नश्यंति राजशत्रूत्थभीतयः ॥ ७४-१७ ॥<br>
<br>
मातुलिंगाम्रकदलीफलैर्हुत्वा सहस्रकम् ॥<br>
द्वाविंशतिब्रह्मचारि विप्रान्संभोजयेच्छुचीन् ॥ ७४-१८ ॥<br>
<br>
एवंकृते भूतविषग्रहरोगाद्युपद्रवाः ॥<br>
नश्यंति तत्क्षणादेव विद्वेषिग्रहदानवाः ॥ ७४-१९ ॥<br>
<br>
अष्टोत्तरशतेनांबु मंत्रितं विषनाशनम् ॥<br>
भूतापस्मारकृत्योत्थज्वरे तन्मंत्रमंत्रितैः ॥ ७४-२0 ॥<br>
<br>
भस्मभिः सलिलैर्वापि ताडयेज्ज्वरिणं क्रुधा ॥<br>
त्रिदिनाज्ज्वरमुक्तोऽसौ सुखं च लभते नरः ॥ ७४-२१ ॥<br>
<br>
औषधं वा जलं वापि भुक्त्वा तन्मंत्रमंत्रितम् ॥<br>
सर्वान्रोगान्पराभूय सुखी भवति तत्क्षणात् ॥ ७४-२२ ॥<br>
<br>
तज्जप्तभस्मलिप्तांगो भुक्त्वा तन्मंत्रितं पयः ॥<br>
योद्धुं गच्छेच्च यो मंत्री शस्त्रसंघैंर्न बाध्यते ॥ ७४-२३ ॥<br>
<br>
शस्क्षतं व्रणस्फोटो लूतास्फोटोऽपि भस्मना ॥<br>
त्रिर्जप्तेन च संस्पृष्टाः शुष्यंत्येव न संशयः ॥ ७४-२४ ॥<br>
<br>
जपेदर्कास्तमारभ्य यावदर्कोदयो भवेत् ॥<br>
मन्त्रं सप्तदिनं यावञ्चादाय भस्मकीलकौ ॥ ७४-२५ ॥<br>
<br>
निखनेदभिमन्त्र्याशुशत्रूणां द्वार्यलक्षितः ॥<br>
विद्वेषं मिथ आपन्नाः पलायंतेऽरयोऽचिरात् ॥ ७४-२६ ॥<br>
<br>
भस्मांबु चंदनं मंत्री मंत्रेणानेन मंत्रितम् ॥<br>
भक्ष्यादियोजितं यस्मै ददाति स तु दासवत् ॥ ७४-२७ ॥<br>
<br>
क्रूराश्च जंतवोऽप्येवं भवंति वशवर्तिनः ॥<br>
गृहीत्वेशनदिस्कंस्थं करंजतरुमूलकम् ॥ ७४-२८ ॥<br>
<br>
कृत्वा तेनांगुष्टमात्रां प्रतिमां च हनूमतः ॥<br>
कृत्वा प्राणप्रतिष्टां च सिंदूराद्यैः प्रपूज्य च ॥ ७४-२९ ॥<br>
<br>
गृहस्याभिमुखी द्वारे निखनेन्मंत्रमुञ्चरन् ॥<br>
ग्रहाभिचाररोगाग्निविषचौरनृपोद्भवाः ॥ ७४-३0 ॥<br>
<br>
न जायंते गृहे तस्मिन् कदाचिदप्युपद्रवाः ॥<br>
तद्गृहं धनपुत्राद्यैरेधते प्रत्यहं चिरम् ॥ ७४-३१ ॥<br>
<br>
निशि यत्र वने भस्म मृत्स्नया वापि यत्नतः ॥<br>
शत्रोः प्रतिकृतिं कृत्वा हृदि नाम समालिखेत् ॥ ७४-३२ ॥<br>
<br>
कृत्वा प्राणप्रतिष्टांतं भिंद्याच्छस्त्रैर्मनुं जपन् ॥<br>
मंत्रांते प्रोञ्चरेच्छत्रोर्नाम छिंधि च भिंधि च ॥ ७४-३३ ॥<br>
<br>
मारयेति च तस्यांते दंतैरोष्टं निपूड्य च ॥<br>
पाण्योस्तले प्रपीड्याथ त्यक्त्वा तं स्वगृहं व्रजेत् ॥ ७४-३४ ॥<br>
<br>
कुर्वन्सप्तदिनं चैवं हन्याच्छत्रुं न संशयः ॥<br>
राजिकालवणैर्मुक्तचिकुरः पितृकानने ॥ ७४-३५ ॥<br>
<br>
धत्तूरफलपुष्पैश्च नखरोमविषैरपि ॥<br>
द्विक(काक)कौशिकगृध्राणां पक्षैः श्लेष्मांतकाक्षजैः ॥ ७४-३६ ॥<br>
<br>
समिद्धिस्त्रिशतं यामयदिङ्मुखो जुहुयान्निशि ॥<br>
एवं सप्तदिनं कुर्वन्मारयेदुद्धतं रिपुन् ॥ ७४-३७ ॥<br>
<br>
वित्रासस्त्रिदिनं रात्रौ श्मशाने षट्शतं जपेत् ॥<br>
ततो वेताल उत्थाय वदेद्भावि शुभाशुभम् ॥ ७४-३८ ॥<br>
<br>
किंकरीभूय वर्त्तेत कुरुते साधकोदितम् ॥<br>
भास्मांबुमंत्रितं रात्रौ सहस्रावृत्तिकं पुनः ॥ ७४-३९ ॥<br>
<br>
दिनत्रयं च तत्पश्चात्प्रक्षिपेत्प्रतिमासु च ॥<br>
यासु कासु च स्थूलासु लघुष्वपि विशेषतः ॥ ७४-४0 ॥<br>
<br>
मंत्रप्रभावाञ्चलनं भवत्येव न संशयः ॥<br>
अष्टम्यां वा चतुर्दश्यां कुजे वा रविवासरे ॥ ७४-४१ ॥<br>
<br>
हनुमत्प्रतिमां पट्टे माषैः स्नेहपरिप्लुतैः ॥<br>
कुर्याद्रम्यां विशुद्धात्मा सर्वलक्षणलक्षिताम् ॥ ७४-४२ ॥<br>
<br>
तैलदीपं वामभागे घृतदीपं तु दक्षिणे ॥<br>
संस्थाप्यावाहयेत्पश्चान्मूलमंत्रेण मंत्रवित् ॥ ७४-४३ ॥<br>
<br>
प्राणप्रतिष्टां कृत्वा च पाद्यादीनि समर्पयेत् ॥<br>
रक्तचंदनपुष्पैश्च सिंदूराद्यैः समर्चयेत् ॥ ७४-४४ ॥<br>
<br>
धूपं दीपं प्रदायाथ नैवेद्यं च समर्पयेत् ॥<br>
अपूपमोदनं शाकमोदकान्वटकादिकम् ॥ ७४-४५ ॥<br>
<br>
साज्यं च तत्समर्प्याथ मूलमंत्रेण मंत्रवित् ॥<br>
अखंडितान्यहिलतादलानि सप्तविंशतिम् ॥ ७४-४६ ॥<br>
<br>
त्रिधा कृत्वा सपूगानि मूलेनैव समर्पयेत् ॥<br>
एवं संपूज्य मंत्रज्ञो जपेद्दशशंत मनुम् ॥ ७४-४७ ॥<br>
<br>
कर्पूरारार्तिकं कृत्वा स्तुत्वा च बहुधा सुधीः ॥<br>
निजेप्सितं निवेद्याथ विधिवद्विसृजेत्ततः ॥ ७४-४८ ॥<br>
<br>
नैवेद्यान्नेन संभोज्य ब्राह्मणान्सप्तसंख्यया ॥<br>
निवेदितानि पर्णानि तेभ्यो दद्याद्विभज्य च ॥ ७४-४९ ॥<br>
<br>
दक्षिणां च यथा शक्ति दत्त्वा तान् विसृजेत्सुधीः ॥<br>
तत इष्टगणैः सार्द्धं स्वयं भुंजीत वाग्यतः ॥ ७४-५0 ॥<br>
<br>
तद्दिने भूमिशय्यां च ब्रह्मचर्य्यं समाचरेत् ॥<br>
एवं यः कुरुते मर्त्यः सोऽचिरादेव निश्चितम् ॥ ७४-५१ ॥<br>
<br>
प्राप्नुयात्सकलान्कामान्कपीशस्य प्रसादतः ॥<br>
हनुमत्प्रतिमां भूमौ विलिखेत्तत्पुरो मनुम् ॥ ७४-५२ ॥<br>
<br>
साध्यनाम द्वितीयांतं विमोचय विमोचय ॥<br>
तत्पूर्वं मार्जयेद्वामपाणिनाथ पुनर्लिखेत् ॥<br>
एवमष्टोत्तरशतं लिखित्वा मार्जयेत्पुनः ॥ ७४-५३ ॥<br>
<br>
एवं कृते महाकारागृहाच्छीघ्रं विमुच्यते ॥<br>
एवमन्यानि कर्माणि कुर्य्यांत्पल्लवमुल्लिखन् ॥ ७४-५४ ॥<br>
<br>
सर्षपैर्वश्यकृद्धोमो विद्वेषे हयमारजैः ॥<br>
कुंकुमैरिध्मकाष्ठैर्वा मरीचैर्जीरकैरपि ॥ ७४-५५ ॥<br>
<br>
ज्वरे दूर्वागुडूचीभिर्दध्ना क्षीरेण वा घृतैः ॥<br>
शूले करंजवातारिसमिद्भिस्तैललोलितैः ॥ ७४-५६ ॥<br>
<br>
तैलाक्ताभिश्च निर्गुंडीसमिद्भिर्वा प्रयत्नतः ॥<br>
सौभाग्ये चंदनैश्चेंद्रलोचनैर्वा लवंगकैः ॥ ७४-५७ ॥<br>
<br>
सुगंधपुष्पैर्वस्त्राप्त्यै तत्तद्धान्यैस्तदाप्तये ॥<br>
रिपुपादरजोभिश्च राजीलवणमिश्रितैः ॥ ७४-५८ ॥<br>
<br>
होमयेत्सप्तरात्रं च रिपुर्याति यमालयम् ॥<br>
धान्यैः संप्राप्यते धान्यमन्नैरन्नसमुच्छ्रयः ॥ ७४-५९ ॥	<br>
<br>
तिलाज्यक्षीरमधुभिर्महिषीगोसमृद्धये ॥<br>
किं बहूक्तैर्विषे व्याधौ शांतौ मोहे च मारणे ॥ ७४-६0 ॥<br>
<br>
विवादे स्तंभने द्यूते भूतभीतौ च संकटे ॥<br>
वश्ये युद्धे क्षते दिव्ये बंधमोक्षे महावने ॥ ७४-६१ ॥<br>
<br>
साधितोऽयं नृणां दद्यान्मंत्रः श्रेयः सुनिश्चितम् ॥<br>
वक्ष्येऽथ हनुमद्यंत्रं सर्वसिद्धिप्रदायकम् ॥ ७४-६२ ॥<br>
<br>
लांगूलाकारसंयुक्तं वलयत्रितयं लिखेत् ॥<br>
साध्यनाम लिखेन्मध्ये पाशिबीज प्रवेष्टितम् ॥ ७४-६३ ॥<br>
<br>
उपर्यष्टच्छदं कृत्वा पत्रेषु कवचं लिखेत् ॥<br>
तद्बहिर्दंहमालिख्य तद्बहिश्चतुरस्रकम् ॥ ७४-६४ ॥<br>
<br>
चतुरसस्रस्य रेखाग्रे त्रिशूलानि समालिखेत् ॥<br>
सौं बीजं भूपुरस्याष्टवज्रेषु विलिखेत्ततः ॥ ७४-६५ ॥<br>
<br>
कोणेष्वकुंशमालिख्य मालामंत्रेण वेष्टयेत् ॥<br>
तत्सर्वं वेष्टयेद्यंत्रवलयत्रितयेन च ॥ ७४-६६ ॥<br>
<br>
शिलायां फलके वस्त्रे ताम्रपत्रेऽथ कुड्यके ॥<br>
ताडपत्रेऽथ भूर्जे वा रोचनानाभिकुंकुभैः ॥ ७४-६७ ॥<br>
<br>
यंत्रमेतत्समालिख्य निराहारो जितेंद्रियः ॥<br>
कपेः प्राणान्प्रतिष्टाप्य पूजयेत्तद्यथाविधि ॥ ७४-६८ ॥<br>
<br>
अशेषदुःखशान्त्यर्थः यंत्रं संधारयेद् बुधः ॥<br>
मारीज्वराभिचारादिसर्वोपद्रवनाशनम् ॥ ७४-६९ ॥<br>
<br>
योषितामपि बालानां धृतं जनमनोहरम् ॥<br>
भूतकृत्यापिशाचानां दर्शनादेव नाशनम् ॥ ७४-७0 ॥<br>
<br>
मालामंत्रमथो वक्ष्ये तारो वाग्विष्णुगेहिनी ॥<br>
दीर्घत्रयान्विता माया प्रागुक्तं कूटपञ्चकम् ॥ ७४-७१ ॥<br>
<br>
ध्रुवो हृद्धनुमान्ङेंतोऽथ प्रकटपराक्रमः ॥<br>
आक्रांतदिग्मंडलांते यशोवितानसंवदेत् ॥ ७४-७२ ॥<br>
<br>
धवलीकृतवर्णांते जगत्त्रितयवज्र च ॥<br>
देहज्वलदग्निसूर्य कोट्यंते च समप्रभ ॥ ७४-७३ ॥<br>
<br>
तनूरुहपदांते तु रुद्रावतार संवदेत् ॥<br>
लंकापुरी ततः पश्चाद्दहनोदधिलंघन ॥ ७४-७४ ॥<br>
<br>
दशग्रीवशिरः पश्चात्कृतांतकपदं वदेत् ॥<br>
सीतांते श्वसनपदं वाय्वंते सुतमीरयेत् ॥ ७४-७५ ॥<br>
<br>
अंजनागर्भसंभूतः श्रीरामलक्ष्मणान्वितः ॥<br>
नंदंति कर वर्णांते सैन्यप्राकार ईरयेत् ॥ ७४-७६ ॥<br>
<br>
सुग्रीवसख्यकादूर्णाद्रणवालिनिवर्हण ॥<br>
कारणद्रोणशब्दांते पर्वतोत्पाटनेति च ॥ ७४-७७ ॥<br>
<br>
अशोकवनवीथ्यंते दारुणाक्षकुमारक ॥<br>
छेदनांते वनरक्षाकरांते तु समूह च ॥ ७४-७८ ॥<br>
<br>
विभञ्जनांते ब्रह्मास्त्रब्रह्मशक्ति ग्रसेति च ॥<br>
लक्ष्मणांते शक्तिभेदनिवारणपदं वदेत् ॥ ७४-७९ ॥<br>
<br>
विशल्योषधिशब्दांते समानयन संपठेत् ॥<br>
बालोदित ततो भानुमंडलग्रसनेति च ॥ ७४-८0 ॥<br>
<br>
मेघनादहोमपदाद्विध्वंसनपदं वदेत् ॥<br>
इंद्रजिदूधकारांते णसीतासक्षकेति च ॥ ७४-८१ ॥<br>
<br>
राक्षसीसंघशब्दांते विदारणपदं वदेत् ॥<br>
कुंभकर्णादिसंकीर्त्यवधांते च परायण ॥ ७४-८२ ॥<br>
<br>
श्रीरामभक्तिवर्णांते तत्परेति समुद्र च ॥<br>
व्योमद्रुमलंघनेति महासामर्थ्य संवदेत् ॥ ७४-८३ ॥<br>
<br>
महातेजःपुंजशब्दाद्विराजमानवोञ्चरेत् ॥<br>
स्वामिवचनसंपादितार्जुनांते च संयुग ॥ ७४-८४ ॥<br>
<br>
सहायांते कुमारेति ब्रह्मचारिन्पदंवदेत् ॥<br>
गंभीरशब्दोदयांते दक्षिणापथ संवदेत् ॥<br>
मार्त्ताण्डमेरु शब्दांते वदेत्पर्वतपीटिका ॥ ७४-८५ ॥<br>
<br>
अर्चनांते तु सकलमंत्रांते मपदं वदेत् ॥<br>
आचार्यमम शब्दांते सर्वग्रहविनाशन ॥ ७४-८६ ॥<br>
<br>
सर्वज्वरोञ्चाटनांते सर्वविषविनाशन ॥<br>
सर्वापत्तिनिवारण सर्वदुष्टनिबर्हण ॥ ७४-८७ ॥<br>
<br>
सर्वव्याध्यादि सम्प्रोच्य भयांते च निवारण ॥ ७४-८८ ॥<br>
<br>
सर्वशत्रुच्छेदनेति ततो मम परस्य च ॥ ७४-८९ ॥<br>
<br>
ततस्त्रिभुवनांते तु पुंस्त्रीनपुंसकात्मकम् ॥<br>
सर्वजीवपदांते तु जातं वशययुग्मकम् ॥ ७४-९0 ॥<br>
<br>
ममाज्ञाकारकं पश्चात्संपादय युगं पुनः ॥<br>
ततो नानानामधेयान्सर्वान् राज्ञः स संपठेत् ॥ ७४-९१ ॥<br>
<br>
परिवारान्ममेत्यंते सेवकान् कुरु युग्मकम् ॥<br>
सर्वशस्त्रवीत्यंते षाणि विध्वंसय द्वयम् ॥ ७४-९२ ॥<br>
<br>
लज्जादीर्घत्रयोपेता होत्रयं चैहि युग्मकम् ॥<br>
विलोमं पंचकूटानि सर्वशत्रून्हनद्वयम् ॥ ७४-९३ ॥<br>
<br>
परबलानि परांते सैन्यानि क्षोभयद्वयम् ॥ ७४-९४ ॥<br>
<br>
मम सर्वं कार्यजातं साधयेति द्वयं ततः ॥ ७४-९५ ॥<br>
<br>
सर्वदुष्टदुर्जनांते मुखानि कीलयद्वयम् ॥<br>
धेत्रयं वर्मत्रितयं फट्त्रयं हांत्रयं ततः ॥ ७४-९६ ॥<br>
<br>
वह्निप्रियांतो मंत्रोऽयं मालासंज्ञोऽखिलेष्टदः ॥ ७४-९७ ॥<br>
<br>
वस्वष्टबाणवर्णोऽयं मंत्रः सर्वेष्टसाधकः ॥ ७४-९८ ॥<br>
<br>
महाभये महोत्पाते स्मृतोऽयं दुःखनाशनः ॥<br>
द्वादशार्णस्य षट्कूटं त्यक्त्वा बीजं तथादिमम् ॥ ७४-९९ ॥<br>
<br>
पंचकूटात्मको मंत्रः सर्वकामप्रदायकः ॥<br>
रामचंद्रो मुनिश्चास्य गायत्री छंद ईरितम् ॥ ७४-१00 ॥<br>
<br>
हनुमान्देवता प्रोक्तो विनियोगोऽखिलाप्तये ॥<br>
पंचबीजैः समस्तेन षडंगानि समाचरेत् ॥ ७४-१0१ ॥<br>
<br>
रामदूतो लक्ष्मणांते प्राणदाताञ्जनीसुतः ॥<br>
सीताशोकविनाशोऽयं लंकाप्रासादभंजनः ॥ ७४-१0२ ॥<br>
<br>
हनुमदाद्याः पंचैते बीजाद्या ङेयुताः पुनः ॥<br>
षडंगमनवो ह्येते ध्यानपूजादि पूर्ववत् ॥ ७४-१0३ ॥<br>
<br>
प्रणवो वाग्भवं पद्मा माया दीर्घत्रयान्विता ॥<br>
पंचकूटानि मंत्रोऽयं रुद्रार्णः सर्वसिद्धिदः ॥ ७४-१0४ ॥<br>
<br>
ध्यानपूजादिकं सर्वमस्यापि पूर्ववन्मतम् ॥<br>
अयमाराधितो मंत्रः सर्वाभीष्टप्रदायकः ॥ ७४-१0५ ॥<br>
<br>
नमो भगवते पश्चादनंतश्चंद्रशेखरां ॥<br>
जनेयाय महांते तु बलायांतेऽग्निवल्लभा ॥ ७४-१0६ ॥<br>
<br>
अष्टादशार्णो मंत्रोऽयं सुनिरीश्वरसंज्ञकः ॥<br>
छंदोऽनुष्टुप्देवता तु हनुमान्पवनात्मजः ॥ ७४-१0७ ॥<br>
<br>
हं बीजं वह्निवनिता शक्तिः प्रोक्ता मनीषिभिः ॥<br>
आंजनेयाय हृदयं शिरश्च रुद्रमूर्तये ॥ ७४-१0८ ॥<br>
<br>
शिखायां वायुपुत्रायाग्निगर्भाय वर्मणि ॥<br>
रामदूताय नेत्रं स्याद्बह्यास्त्रायास्त्रमीरितम् ॥ ७४-१0९ ॥<br>
<br>
तप्तचामीकरनिभं भीघ्नसंविहिताञ्जलिम् ॥<br>
चलत्कुंडलदीप्तास्यं पद्मक्षं मारुतिं स्मरेत् ॥ ७४-११0 ॥<br>
<br>
ध्यात्वैवमयुतं जप्त्वा दशांशं जुहुयात्तिलैः ॥<br>
वैष्णवे पूजयेत्पीठे प्रागुद्दिष्टेन वर्त्मना ॥ ७४-१११ ॥<br>
<br>
अष्टोत्तरशतं नित्यं नक्तभोजी जितेंद्रियः ॥<br>
जपित्वा क्षुद्ररोगेभ्यो मुच्यते नात्र संशयः ॥ ७४-११२ ॥<br>
<br>
महारोगनिवृत्त्यै तु सहस्रं प्रत्यहं जपेत् ॥<br>
राक्षसौघं विनिघ्नंतं कपिं ध्यात्वाधनाशनम् ॥ ७४-११३ ॥<br>
<br>
अयुतं प्रजपेन्नित्यमचिराज्ज यति द्विषम् ॥<br>
सुग्रीवेण समं रामं संदधानं कपिं स्मरन् ॥ ७४-११४ ॥<br>
<br>
प्रजपेदयुतं यस्तु संधिं कुर्याद्द्विपद्वयोः ॥<br>
ध्यात्वा लंकां दहंतं तमयुतं प्रजपेन्मनुम् ॥ ७४-११५ ॥<br>
<br>
अचिरादेव शत्रूणां ग्रामान्संप्रदहेत्सुधीः ॥<br>
ध्यात्वा प्रयाणसमये हनुमन्तं जपेन्मनुम् ॥ ७४-११६ ॥<br>
<br>
यो याति सोऽचिरात्स्वेष्टं साधयित्वा गृहे व्रजेत् ॥<br>
हनुमंतं सदा गेहे योऽर्चयेज्जपतत्परः ॥ ७४-११७ ॥<br>
<br>
आरोग्यं च श्रियं कांतिं लभते निरुपद्रवम् ॥<br>
कानने व्याघ्रचौरेभ्यो रक्षेन्मनुरयं स्मृतः ॥ ७४-११८ ॥<br>
<br>
प्रस्वापकाले शय्यायां स्मरेन्मंत्रमनन्यधीः ॥<br>
तस्य दुःस्वप्नचौरादिभयं नैव भवेत्क्वचित् ॥ ७४-११९ ॥<br>
<br>
वियत्सेंदुर्हनुमते ततो रुद्रात्मकाय च ॥<br>
वर्मास्त्रांतो महामंत्रो द्वादशार्णोऽष्टसिद्धिकृत् ॥ ७४-१२0 ॥<br>
<br>
रामचन्द्रो मुनिश्चास्य जगती छन्द ईरितम् ॥<br>
हनुमान्देवतां बीजमाद्यं शक्तिर्हुमीरिता ॥ ७४-१२१ ॥<br>
<br>
षड्दीर्घभाजा बीजेन षडंगानि समाचरेत् ॥<br>
महाशैलं समुत्पाट्य धावंतं रावणं प्रति ॥ ७४-१२२ ॥<br>
<br>
लाक्षारक्तारुणं रौद्रं कालांतकयमोपमम् ॥<br>
ज्वलदग्निसमं जैत्रं सूर्यकोटिसमप्रभम् ॥ ७४-१२३ ॥<br>
<br>
अंगदाद्यैर्महावीरैर्वेष्टितं रुद्ररूपिणम् ॥<br>
तिष्ठ तिष्ठ रणे दुष्ट सृजंतं घोरनिः स्वनम् ॥ ७४-१२४ ॥<br>
<br>
शैवरूपिणमभ्यर्च्य ध्यात्वा लक्ष जपेन्मनुम् ॥<br>
दशांशं जुहुयाद्वीहीन्पयोदध्याज्यमिश्रितान् ॥ ७४-१२५ ॥<br>
<br>
पूर्वोक्ते वैष्णवे पीठे विमलादिसमन्विते ॥<br>
मूर्तिं संकल्प्य मूलेन पूजा कार्या हनूमतः ॥ ७४-१२६ ॥<br>
<br>
ध्यानैकमात्रोऽपि नृणां सिद्धिरेव न संशयः ॥<br>
अथास्य साधनं वक्ष्ये लोकानां हितकाम्यया ॥ ७४-१२७ ॥<br>
<br>
हनुमत्साधनं पुण्यं महापातकनाशनम् ॥<br>
एतद्गुह्यतमं लोके शीघ्रसिद्धिकरं परम् ॥ ७४-१२८ ॥<br>
<br>
मंत्री यस्य प्रसादेन त्रैलोक्यविजयी भवेत् ॥<br>
प्रातः स्नात्वा नदीतीरे उपविश्य कुशासने ॥ ७४-१२९ ॥<br>
<br>
प्राणायामषडंगे च मूलेन सकलं चरेत् ॥<br>
पुष्पांजल्यष्टकं दत्वा ध्यात्वा रामं ससीतकम् ॥ ७४-१३0 ॥<br>
<br>
ताम्रपात्रे ततः पद्ममष्टपत्रं सकेशरम् ॥<br>
कुचंदनेन घृष्टेन संलिखेत्तच्छलाकया ॥ ७४-१३१ ॥<br>
<br>
कर्मिकायां लिखेन्मंत्रं तत्रावाह्य कपीश्वरम् ॥<br>
मूर्तिं मूलेन संकल्प्य ध्यात्वा पाद्यादिकं चरेत् ॥ ७४-१३२ ॥<br>
<br>
गंधपुष्पादिकं सर्वं निवेद्य मूलमंत्रतः ॥<br>
केसरेषु षडंगानि दलेषु च ततोऽर्चयेत् ॥ ७४-१३३ ॥<br>
<br>
सुग्रीवं लक्ष्मणं चैव ह्यंगदं नलनीलकौ ॥<br>
जांबवंतं च कुमुदं केसरीशं दलेऽर्चयेत् ॥ ७४-१३४ ॥<br>
<br>
दिक्पालांश्चापि वज्रादीन्पूजयेत्तदनंतरम् ॥<br>
एवं सिद्धे मनौ मंत्री साधयेत्स्वेष्टमात्मनि ॥ ७४-१३५ ॥<br>
<br>
नदीतीरे कानने वा पर्वते विजनेऽथवा ॥<br>
साधयेत्साधक श्रेष्टो भूमिग्रहणपूर्वकम् ॥ ७४-१३६ ॥<br>
<br>
जिताहारो जितश्वासो जितवाक्च जितेंद्रियः ॥<br>
दिग्बन्ध नादिकं कृत्वा न्यासध्यानादिपूर्वकम् ॥ ७४-१३७ ॥<br>
<br>
लक्षं जपेन्मंत्रराजं पूजयित्वा तु पूर्ववत् ॥<br>
लक्षांति दिवसं प्राप्य कुर्य्याञ्च पूजनं महत् ॥ ७४-१३८ ॥<br>
<br>
एकाग्रमनसा सम्यग्ध्यात्वा पवननंदनम् ॥<br>
दिवारात्रौ जपं कुर्याद्यावत्संदर्शनं भवेत् ॥ ७४-१३९ ॥<br>
<br>
सुदृढं साधकं मत्वा निशीथे पवनात्मजः ॥<br>
सुप्रसन्नस्ततो भूत्वा प्रयाति साधकाग्रतः ॥ ७४-१४0 ॥<br>
<br>
यथेप्सितं वरं दत्वा साधकाय कपीश्वरः ॥<br>
वरं लब्ध्वा साधकंद्रो विहरेदात्मनः सुखैः ॥ ७४-१४१ ॥<br>
<br>
एतद्धि साधनं पुण्यं लोकानां हितकाम्यया ॥<br>
प्रकाशितं रहस्यं वै देवानामपि दुर्लभम् ॥ ७४-१४२ ॥<br>
<br>
अन्यानपिप्रयोगांश्च साधयेदात्मनो हितान् ॥<br>
वियदिंदुयुतं पश्चान्ङेंतं पवननंदनम् ॥ ७४-१४३ ॥<br>
<br>
वह्निप्रियांतो मंत्रोऽयं दशार्णः सर्वकामदः ॥<br>
मुन्यादिकं च पूर्वोक्तं षडंगान्यपि पूर्ववत् ॥ ७४-१४४ ॥<br>
<br>
ध्यायेद्रणे हनूमंतं सूर्यकोटिसमप्रभम् ॥<br>
धावंतं रावणं जेतुं दृष्ट्वा सत्वरमुत्थितम् ॥ ७४-१४५ ॥<br>
<br>
लक्ष्मणं च महावीरं पतितं रणभूतले ॥<br>
गुरुं च क्रोधमुत्पाद्य ग्रहोतुं गुरुपर्वतम् ॥ ७४-१४६ ॥<br>
<br>
हाहाकारैः सदर्पैश्च कंपयंतं जगत्त्रयम् ॥<br>
आब्रह्मांडं समाख्याप्य कृत्वा भीमं कलेवरम् ॥ ७४-१४७ ॥<br>
<br>
लक्षं जपेद्दशांशेन जुहुयात्पूर्ववत्सुधीः ॥<br>
पूर्ववत्पूजनं प्रोक्तं मंत्र स्यास्य विधानतः ॥ ७४-१४८ ॥<br>
<br>
एवं सिद्धे मनौ मंत्री साधयेदात्मनो हितम् ॥<br>
अस्यापि मंत्रवर्यस्य रहस्यं साधनं तु वै ॥ ७४-१४९ ॥<br>
<br>
सुगोप्यं सर्वतंत्रेषु न देयं यस्य कस्यचित् ॥<br>
ब्राह्मे मुहूर्ते चोत्थाय कृतनित्यक्रियः शुचिः ॥ ७४-१५0 ॥<br>
<br>
गत्वा नदीं तः स्नात्वा तीर्थमावाह्य चाष्टधा ॥<br>
मूलमंत्रं ततो जप्त्वा सिंचेदादित्यसंख्यया ॥ ७४-१५१ ॥<br>
<br>
एवं स्नानादिकं कृत्वा गंगातीरेऽथवा पुनः ॥<br>
पर्वते वा वने वापि भूमिग्रहणपूर्वकम् ॥ ७४-१५२ ॥<br>
<br>
आद्यवर्णैः पूरकं स्यात्पञ्चवर्गैश्च कुम्भकम् ॥<br>
रेचकं च पुनर्याद्यैरेवं प्राणान्नियन्य च ॥ ७४-१५३ ॥<br>
<br>
विधाय भूतशुद्ध्यादि पीठन्यासावधि पुनः ॥<br>
ध्यात्वा पूर्वोक्तविधिना संपूज्य च कपीश्वरम् ॥ ७४-१५४ ॥<br>
<br>
तदग्रे प्रजपेन्नित्यं साधकोऽयुतमादरात् ॥<br>
सप्तमे दिवसे प्राप्ते कुर्याञ्च पूजनं महत् ॥ ७४-१५५ ॥<br>
<br>
एकाग्रमनसा मन्त्री दिवारात्रं जपेन्मनुम् ॥<br>
महाभयं प्रदत्वा त्रिभागशेषासु निश्चितम् ॥ ७४-१५६ ॥<br>
<br>
यामिनीषु समायाति नियतं पवनात्मजः ॥<br>
यथेप्सितं वरं दद्यात्साधकाय कपीश्वरः ॥ ७४-१५७ ॥<br>
<br>
विद्यां वापि धनं वापि राज्यं वा शत्रुनिग्रहम् ॥<br>
तत्क्षणादेव चाप्नोति सत्यं सत्यं न संशयः ॥ ७४-१५८ ॥<br>
<br>
इह लोकेऽखिलान्कामान्भुक्त्वांते मुक्तिमाप्नुयात् ॥<br>
सद्याचितं वायुयुग्मं हनूमंतेति चोद्धरेत् ॥ ७४-१५९ ॥<br>
<br>
फलांते फक्रियानेत्रयुक्ता च कामिका ततः ॥<br>
धग्गंते धगितेत्युक्त्वा आयुरास्व पदं ततः ॥ ७४-१६0 ॥<br>
<br>
लोहितो गरुडो हेतिबाणनेत्राक्षरो मनुः ॥<br>
मुन्यादिकं तु पूर्वोक्तं प्लीहरोगहरो हरिः ॥ ७४-१६१ ॥<br>
<br>
देवता च समुद्दिष्टा प्लीहयुक्तोदरे पुनः ॥<br>
नागवल्लीदलं स्थाप्यमुपर्याच्छादयेत्ततः ॥ ७४-१६२ ॥<br>
<br>
वस्त्रं चैवाष्टगुणितं ततः साधकसत्तमः ॥<br>
शकलं वंशजं तस्योपरि मुंचेत्कपिं स्मरेत् ॥ ७४-१६३ ॥<br>
<br>
आरण्यसाणकोत्पन्ने वह्नौ यष्टिं प्रतापयेत् ॥<br>
बदरीभूरुहोत्थां तां मंत्रेणानेन सप्तधा ॥ ७४-१६४ ॥<br>
<br>
तया संताडयेद्वंशशकलं जठरस्थितम् ॥<br>
सप्तकृत्वः प्लीहरोगो नाशमायाति निश्चितम् ॥ ७४-१६५ ॥<br>
<br>
तारो नमो भगवते आंजनेयाय चोञ्चरेत् ॥<br>
अमुकस्य श्रृंखलां त्रोटयद्वितयमीरयेत् ॥ ७४-१६६ ॥<br>
<br>
बंधमोक्षं कुरुयुगं स्वाहांतोऽयं मनुर्मतः ॥<br>
ईश्वरोऽस्य मुनिश्छन्दोऽनुष्टुप्च देवता पुनः ॥ ७४-१६७ ॥<br>
<br>
श्रृंखलामोचरः श्रीमान्हनूमान्पवनात्मजः ॥<br>
हं बीजं ठद्वयं शक्तिर्बंधमोक्षे नियोगता ॥ ७४-१६८ ॥<br>
<br>
षड्दीर्घवह्रियुक्तेन बीजेनांगानि कल्पयेत् ॥<br>
वामे शैलं वैरिभिदं विशुद्धं टंकमन्यतः ॥ ७४-१६९ ॥<br>
<br>
दधानं स्वर्णवर्णं च ध्यायेत्कुंडलिनं हरिम् ॥<br>
एवं ध्यात्वा जपेल्लक्षदशांशं चूतपल्लवैः ॥ ७४-१७0 ॥<br>
<br>
जुहुयात्पूर्ववत्प्रोक्तं यजनं वास्य सूरिभिः ॥<br>
महाकारागृहे प्राप्तो ह्ययुतं प्रजपेन्नरः ॥ ७४-१७१ ॥<br>
<br>
शीघ्रं कारागृहान्मुक्तः सुखी भवति निश्चितम् ॥<br>
यंत्रं चास्य प्रवक्ष्यामि बन्धमोक्षकरं शुभम् ॥ ७४-१७२ ॥<br>
<br>
अष्टच्छदांतः षट्कोणं साध्यनामसमन्वितम् ॥<br>
षट्कोणेषु ध्रुवं ङेंतमांजनेयपदं लिखेत् ॥ ७४-१७३ ॥<br>
<br>
अष्टच्छदेषु विलिखेत्प्रणवो वातुवात्विति ॥<br>
गोरोचनाकुंकुमेन लिखित्वा यंत्रमुत्तमम् ॥ ७४-१७४ ॥<br>
<br>
धृत्वा मूर्ध्नि जपेन्मंत्रमयुतं बन्धमुक्तये ॥<br>
यन्त्रमेतल्लिखित्वा तु मृत्तिकोपरि मार्जयेत् ॥ ७४-१७५ ॥<br>
<br>
दक्षहस्तेन मन्त्रज्ञः प्रत्यहं मंडला वधि ॥<br>
एवं कृते महाकारागृहान्मंत्री विमुच्यते ॥ ७४-१७६ ॥<br>
<br>
गगनं ज्वलनः साक्षी मर्कटेति द्वयं ततः ॥<br>
तोयं शशेषे मकरे परिमुंचति मुंचति ॥ ७४-१७७ ॥<br>
<br>
ततः श्रृंखलिकां चेति वेदनेत्राक्षरो मनुः ॥<br>
इमं मंत्रं दक्षकरे लिखित्वा वामहस्ततः ॥ ७४-१७८ ॥<br>
<br>
दूरिकृत्य जपेन्मंत्रमष्टोत्तरशतं बुधः ॥<br>
त्रिसप्ताहात्प्रबद्धोऽसौ मुच्यते नात्र संशयः ॥ ७४-१७९ ॥<br>
<br>
मुन्याद्यर्चादिकं सर्वमस्य पूर्ववदाचरेत् ॥<br>
लक्षं जपो दशांशेन शुभैर्द्रव्यैश्च होमयेत् ॥ ७४-१८0 ॥<br>
<br>
पुच्छाकारे सुवस्त्रे च लेखन्या क्षुरकोत्थया ॥<br>
गन्धाष्टकैर्लिखेद्वूपं कपिराजस्य सुन्दरम् ॥ ७४-१८१ ॥<br>
<br>
तन्मध्येऽष्टदशार्णं तु शत्रुनामान्वितं लिखेत् ॥<br>
तेन मन्त्राभिजप्तेन शिरोबद्ध्वेन भूमिपः ॥ ७४-१८२ ॥<br>
<br>
जयत्यरिगणं सर्वं दर्शनादेव निश्चितम् ॥<br>
चन्द्रसूर्यो परागादौ पूर्वोक्तं लेखयेद्ध्वजे ॥ ७४-१८३ ॥<br>
<br>
ध्वजमादाय मन्त्रज्ञः संस्पर्शान्मोक्षणावधि ॥<br>
मातृकां जापयेत्पश्चाद्दशांशेन च होमयेत् ॥ ७४-१८४ ॥<br>
<br>
तिलैः सर्षपसंमिश्रैः संस्कृते हव्यवाहने ॥<br>
गजे ध्वजं समारोप्य गच्छेद्युद्ध्वाय भूपतिः ॥ ७४-१८५ ॥<br>
<br>
गजस्थं तं ध्वजं दृष्ट्वा पलायन्तेऽरयो ध्रुवम् ॥<br>
महारक्षाकरं यन्त्रं वक्ष्ये सम्यग्धनूमतः ॥ ७४-१८६ ॥<br>
<br>
लिखेद्वसुदलं पद्मं साध्याख्यायुतकर्णिकम् ॥<br>
दलेऽष्टकोणमालिख्य मालामन्त्रेण वेष्टयेत् ॥ ७४-१८७ ॥<br>
<br>
तद्बहिर्माययावेष्ट्य प्राणस्थापनमाचरेत् ॥<br>
लिखितं स्वर्णलेखन्या भूर्जपत्रे सुशोभने ॥ ७४-१८८ ॥<br>
<br>
काश्मीररोचनाभ्यां तु त्रिलोहेन च वेष्टितम् ॥<br>
सम्पातसाधितं यंत्रं भुजे वा मूर्ध्नि धारयेत् ॥ ७४-१८९ ॥<br>
<br>
रणे दुरोदरे वादे व्यवहारे जयं लभेत् ॥<br>
ग्रहैर्विघ्नैर्विषैः शस्त्रैश्चौरैर्नैवाभिभूयते ॥ ७४-१९0 ॥<br>
<br>
सर्वान्रो गानपाकृत्य चिरं जीवेच्छतं समाः ॥<br>
षड्दीर्घयुक्तं गगन वह्न्याख्यं तारसंपुटम् ॥ ७४-१९१ ॥<br>
<br>
अष्टार्णोऽयं महामंत्रो मालामंत्रोऽथ कथ्यते ॥<br>
प्रणवो वज्रकायेति वज्रतुंडेति संपठेत् ॥ ७४-१९२ ॥<br>
<br>
कपिलांते पिंगलेति उर्द्ध्वकेशमहापदम् ॥<br>
बलरक्तमुखांते तु तडिज्जिह्व महा ततः ॥ ७४-१९३ ॥<br>
<br>
रौद्रदंष्ट्रोत्कटं पश्चात्कहद्वंद्वं करालिति ॥<br>
महदृढप्रहारेण लंकेश्वरवधात्ततः ॥ ७४-१९४ ॥<br>
<br>
वायुर्महासेतुपदं बंधांते च महा पुनः ॥<br>
शैलप्रवाह गगनेचर एह्येहि संवदेत् ॥ ७४-१९५ ॥<br>
<br>
भगवन्महाबलांते पराक्रमपदं वदेत् ॥<br>
भैरवाज्ञापयैह्येहि महारौद्रपदं ततः ॥ ७४-१९६ ॥<br>
<br>
दीर्घपुच्छेन वर्णांते वदेद्वेष्टय वैरिणम् ॥<br>
जंभयद्वयमाभाष्य वर्मास्त्रांतो मनुर्मतः ॥ ७४-१९७ ॥<br>
<br>
मालाह्वयो द्विजश्रेष्ट शरनेत्रधराक्षरः ॥<br>
मालामंत्राष्टार्णयोश्च मुन्याद्यर्चा तु पूर्ववत् ॥ ७४-१९८ ॥<br>
<br>
जप्तो युद्धे जयं दद्याद्व्याधौ व्याधिविनाशनः ॥<br>
एवं यो भजते मंत्री वायुपुत्रं कपीश्वरम् ॥ ७४-१९९ ॥<br>
<br>
सर्वान्स लभते कामान्दे वैरपि सुदुर्लभान् ॥<br>
धनं धान्यं सुतान्पौत्रान्सौभाग्यमतुलं यशः ॥ ७४-२00 ॥<br>
<br>
मेधां विद्यां प्रभां राज्यं विवादे विजयं तथा ॥<br>
वश्याद्यानि च कर्माणि संगरे विजयं तथा ॥ ७४-२0१ ॥<br>
<br>
उपासितोंऽजनागर्भसंभूतः प्रददात्यलम् ॥ ७४-२0२ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने सनत्कुमारविभागे तृतीयपादे हनुमन्मंत्रकथनंनाम चतुःसप्ततितमोऽध्यायः ॥ ७४ ॥<br>
