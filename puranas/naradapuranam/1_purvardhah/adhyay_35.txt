सनक उवाच<br>
पुनर्वक्ष्यामि माहात्म्यं देवदेवस्य चक्रिणः<br>
पठतां शृण्वतां सद्यः पापराशिः प्रणश्यति 1.35.१<br>
शान्ता जितारिषड्वर्गा योगेनाप्यनहङ्कृताः<br>
यजन्ति ज्ञानयोगेन ज्ञानरूपिणमव्ययम् २<br>
तीर्थस्नानैर्विशुद्धा ये व्रतदानतपोमखैः<br>
यजन्ति कर्मयोगेन सर्वधातारमच्युतम् ३<br>
लुब्धा व्यसनिनोऽज्ञाश्च न यजन्ति जगत्पतिम्<br>
अजरामरवन्मूढास्तिष्ठन्ति नरकीटकाः ४<br>
तडिल्लेखाश्रिया मत्ता वृथाहङ्कारदूषिताः<br>
न यजन्ति जगन्नाथं सर्वश्रेयोविधायकम् ५<br>
हरिधर्मरताः शान्ता हरिपादाब्जसेवकाः<br>
दैवात्केऽपीह जायन्ते लोकानुग्रहतत्पराः ६<br>
कर्मणा मनसा वाचा यो यजेद्भक्तितो हरिम्<br>
स याति परमं स्थानं सर्वलोकोत्तमोत्तमम् ७<br>
अत्रैवोदाहरन्तीममितिहासं पुरातनम्<br>
पठतां शृण्वतां चैव सर्वपापप्रणाशनम् ८<br>
तत्प्रवक्ष्यामि चरितं यज्ञमालिसुमालिनोः<br>
यस्य श्रवणमात्रेण वाजिमेधफलं लभेत् ९<br>
कश्चिदासीत्पुरा विप्र ब्राह्मणो रैवतेऽन्तरे<br>
वेदमालिरिति ख्यातो वेदवेदाङ्गपारगः १०<br>
सर्वभूतदयायुक्तो हरिपूजापरायणः<br>
पुत्रमित्रकलत्रार्थं धनार्जनपरोऽभवत् ११<br>
अपण्यविक्रयं चक्रे तथा च रसविक्रयम्<br>
चण्डालाद्यैरपि तथा सम्भाषी तत्प्रतिग्रही १२<br>
तपसां विक्रयं चक्रे व्रतानां विक्रयं तथा<br>
परार्थं तीर्थगमनं कलत्रार्थमकारयत् १३<br>
कालेन गच्छता विप्र जातौ तस्य सुतावुभौ<br>
यज्ञमाली सुमाली च यमलावतिशोभनौ १४<br>
ततः पिता कुमारौ तावतिस्नेहसमन्वितः<br>
पोषयामास वात्सल्याद्बहुभिः साधनैस्तदा १५<br>
वेदमालिर्बहूपायैर्धनं सम्पाद्य यत्नतः<br>
स्वधनं गणयामास कियत्स्यादिति वेदितुम् १६<br>
निधिकोटिसहस्राणां कोटिकोटिगुणान्वितम्<br>
विगणय्य स्वयं हृष्टो विस्मितश्चार्थचिन्तया १७<br>
असत्प्रतिग्रहैश्चैव अपण्यानां च विक्रयैः<br>
मया तपोविक्रयाद्यैरेतद्धनमुपार्जितम् १८<br>
नाद्यापि शान्तिमापन्ना मम तृष्णातिदुःसहा<br>
मेरुतुल्यसुवर्णानि ह्यसङ्ख्यातानि वाञ्छति १९<br>
अहो मन्ये महाकष्टं समस्तक्लेशसाधनम्<br>
सर्वान्कामानवाप्नोति पुनरन्यच्च कांक्षति २०<br>
जीर्यन्ति जीर्यतः केशाः दन्ताः जीर्यन्ति जीर्यतः<br>
चक्षुःश्रोत्रे च जोर्येते तृष्णैका तरुणायते २१<br>
ममेन्द्रि याणि सर्वाणि मन्दभावं व्रजन्ति च<br>
बलं हृतं च जरसा तृष्णा तरुणतां गता २२<br>
कष्टाशा वर्त्तते यस्य स विद्वानथ पण्डितः<br>
सुशान्तोऽपि प्रमन्युः स्याद्धीमानप्यतिमूढधीः २३<br>
आशा भङ्गकरी पुंसामजेयारातिसन्निभा<br>
तस्मादाशां त्यजेत्प्राज्ञो यदीच्छेच्छाश्वतं सुखम् २४<br>
बलं तेजो यशश्चैव विद्यां मानं च वृद्धताम्<br>
तथैव सत्कुले जन्म आशा हन्त्यतिवेगतः २५<br>
नृणामाशाभिभूतानामाश्चर्यमिदमुच्यते<br>
किञ्चिद्दातापि चाण्डालस्तस्मादधिकतां गतः २६<br>
आशाभिभूताः ये मर्त्या महामोहा महोद्धताः<br>
अवमानादिकं दुःखं न जानन्ति कदाप्यहो २७<br>
मयाप्येवं बहुक्लेशैरेतद्धनमुपार्जितम्<br>
शरीरमपि जीर्णं च जरसापहृतं बलम् २८<br>
इतः परं यतिष्यामि परलोकार्थमादरात्<br>
एवं निश्चित्य विप्रेन्द्र धर्ममार्गरतोऽभवत् २९<br>
तदैव तद्धनं सर्वं चतुर्द्धा व्यभजत्तथा<br>
स्वयं तु भागद्वितयं स्वार्जितार्थादपाहरत् ३०<br>
शेषं च भागद्वितयं पुत्रयोरुभयोर्ददौ<br>
स्वेनार्जितानां पापानां नाशं कर्तुमनास्तदा ३१<br>
प्रपातडागारामांश्च तथा देवगृहान्बहून्<br>
अन्नादीनां च दानानि गङ्गातीरे चकार सः ३२<br>
एवं धनमशेषं च विश्राण्य हरिभक्तिमान्<br>
नरनारायणस्थानं जगाम तपसे वनम् ३३<br>
तत्रापश्यन्महारम्यमाश्रमं मुनिसेवितम्<br>
फलितैः पुष्पितैश्चैव शोभितं वृक्षसञ्चयैः ३४<br>
गृणद्भिः परमं ब्रह्म शास्त्रचिन्तापरैस्तथा<br>
परिचर्यापरैर्वृद्धैर्मुनिभिः परिशोभितम् ३५<br>
शिष्यैः परिवृतं तत्र मुनिं जानन्तिसंज्ञकम्<br>
गृणन्तं परमं ब्रह्म तेजोराशिं ददर्श ह ३६<br>
शमादिगुणसंयुक्तं रागादिरहितं मुनिम्<br>
शीर्णपर्णाशनं दृष्ट्वा वेदमालिर्ननाम तम् ३७<br>
तस्य जानन्तिरागन्तोः कल्पयामास चार्हणम्<br>
कन्दमूलफलाद्यैस्तु नारायणधिया मुने ३८<br>
कृतातिथ्यक्रियस्तेन वेदमाली कृताञ्जलि<br>
विनयावनतो भूत्वा प्रोवाच वदतां वरम् ३९<br>
भगवन्कृतकृत्योऽस्मि विगतं कल्मषं मम<br>
मामुद्धर महाभाग ज्ञानदानेन पण्डित ४०<br>
एवमुक्तस्ततस्तेन जानन्तिर्मुनिसत्तमः<br>
प्रोवाच प्रहसन्वाग्मी वेदमालि गुणान्वितम् ४१<br>
जानन्तिरुवाच<br>
शृणुष्व विप्रशार्दूल संसारोच्छेदकारणम्<br>
प्रवक्ष्यामि समासेन दुर्लभं त्वकृतात्मनाम् ४२<br>
भज विष्णुं परं नित्यं स्मर नारायणं प्रभुम्<br>
परापवादं पैशुन्यं कदाचिदपि मा कृथाः ४३<br>
परोपकारनिरतः सदा भव महामते<br>
हरिपूजापरश्चैव त्यज मूर्खसमागमम् ४४<br>
कामं क्रोधं च लोभं च मोहं च मदमत्सरौ<br>
परित्यज्यात्मवल्लोकं दृष्ट्वा शान्तिं गमिष्यसि ४५<br>
असूयां परनिन्दा च कदाचिदपि मा कुरु<br>
दम्भाचारमहङ्कारं नैष्ठुर्यं च परित्यज ४६<br>
दयां कुरुष्व भूतेषु शुश्रूषां च तथा सताम्<br>
त्वया कृतांश्च धर्मान्वै मा प्रकाशय पृच्छताम् ४७<br>
अनाचारपरान्दृष्ट्वा नोपेक्षां कुरु शक्तितः<br>
पूजयस्वातिथिं नित्यं स्वकुटुम्बाविरोधतः ४८<br>
पत्रैः पुष्पैः फलैर्वापि दूर्वाभिः पल्लवैरथ<br>
पूजयस्व जगन्नाथं नारायणमकामतः ४९<br>
देवानृषीन्पितॄंश्चापि तर्पयस्व यथाविधि<br>
अग्नेश्च विधिवद्विप्र परिचर्यापरो भव ५०<br>
देवतायतने नित्यं सम्मार्जनपरो भव<br>
तथोपलेपनं चैव कुरुष्व सुसमाहितः ५१<br>
शीर्णस्फुटितसम्धानं कुरु देवगृहे सदा<br>
मार्गशोभां च दीपं च विष्णोरायतने कुरु ५२<br>
कन्दमूलफलैर्वापि सदा पूजय माधवम्<br>
प्रदक्षिणनमस्कारैः स्तोत्राणां पठनैस्तथा ५३<br>
पुराणश्रवणं चैव पुराणपठनं तथा<br>
वेदान्तपठनं चैव प्रत्यहं कुरु शक्तितः ५४<br>
एवंस्थिते तव ज्ञानं भविष्यत्युत्तमोत्तमम्<br>
ज्ञानात्समस्तपापानां मोक्षो भवति निश्चितम् ५५<br>
एवं प्रबोधितस्तेन वेदमालिर्महामतिः<br>
तथा ज्ञानरतो नित्यं ज्ञानलेशमवाप्तवान् ५६<br>
वेदमालि कदाचित्तु ज्ञानलेशप्रचोदितः<br>
कोऽहं मम क्रिया केति स्वयमेव व्यचिन्तयत् ५७<br>
मम जन्म कथं जातं रूपं कीदृग्विधं मम<br>
एवं विचारणपरो दिवानिशमतन्द्रि तः ५८<br>
अनिश्चितमतिर्भूत्वा वेदमालिर्द्विजोत्तमः<br>
पुनर्जानन्तिमागम्य प्रणम्येदमुवाच ह ५९<br>
वेदमालिरुवाच<br>
ममचित्तमतिभ्रान्तं गुरो ब्रह्मविदां वर<br>
कोऽहं मम क्रिया का च मम जन्म कथं वद ६०<br>
जानन्तिरुवाच<br>
सत्यं सत्यं महाभाग चित्तं भ्रान्तं सुनिश्चितम्<br>
अविद्यानिलयं चित्तं कथं सद्भावमेष्यति ६१<br>
ममेति गदितं यत्तु तदपि भ्रान्तिरिष्यते<br>
अहङ्कारो मनोधर्म आत्मनो न हि पण्डित ६२<br>
पुनश्च कोऽहंमित्युक्तं वेदमाले त्वया तु यत्<br>
मम जात्यादिशून्यस्य कथं नाम करोम्यहम् ६३<br>
अनौपम्यस्वभावस्य निर्गुणस्य परात्मनः<br>
निरूपस्याप्रमेस्य कथं नाम करोम्यहम् ६४<br>
परं ज्योतिस्स्वरूपस्य परिपूर्णाव्ययात्मनः<br>
अविच्छिन्नस्वभावस्य कथ्यते च कथं क्रिया ६५<br>
स्वप्रकाशात्मनो विप्र नित्यस्य परमात्मनः<br>
अनन्तस्य क्रिया चैव कथं जन्म च कथ्यते ६६<br>
ज्ञानैकवेद्यमजरं परं ब्रह्म सनातनम्<br>
परिपूर्णं परानन्दं तस्मान्नान्यदिह द्विज ६७<br>
तत्त्वमस्यादिवाक्येभ्यो ज्ञानं मोक्षस्य साधनम्<br>
ज्ञाने त्वनाहते सिद्धे सर्वं ब्रह्ममयं भवेत् ६८<br>
एवं प्रबोधितस्तेन वेदमालिर्मुनीश्वर<br>
मुमोद पश्यन्नात्मानमात्मन्येवाच्युतं प्रभुम् ६९<br>
उपाधिरहितं ब्रह्म स्वप्रकाशं निरञ्जनम्<br>
अहमेवेति निश्चित्य परां शान्तिमवाप्तवान् ७०<br>
ततश्च व्यवहारार्थं वेदमालिर्मुनीश्वरम्<br>
गुरुं प्रणम्य जानन्तिं सदा ध्यानपरोऽभवत् ७१<br>
गते बहुतिथे काले वेदमालिर्मुनीश्वर<br>
वाराणसीपुरं प्राप्य परं मोक्षमवाप्तवान् ७२<br>
य इमं पठतेऽध्यायं शृणुयाद्वा समाहितः<br>
स कर्मपाशविच्छेदं प्राप्य सौख्यमवाप्नुयात् ७३<br>
इति श्रीबृहन्नारदीयपुराणे पूर्वभागे प्रथमपादे ज्ञाननिरूपणं नाम पञ्चत्रिंशोऽध्यायः३५<br>
<br>
