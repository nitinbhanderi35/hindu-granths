सूत उवाच ॥<br>
एतन्निशम्य सनकोदितमप्रमेयं पुण्यं हरेर्दिनभवं निखिलोत्तमं च ॥<br>
पापौघशांतिकरणं व्रतसारमेवं ब्रह्मात्मजः पुनरभाषत हर्षयुक्तः ॥ २४-१ ॥<br>
<br>
नारद उवाच ॥<br>
कथितं भवता सर्वं मुने तत्त्वार्थकोविद ॥<br>
व्रताख्यानं महापुण्यं यथावद्धरिभक्तिदम् ॥ २४-२ ॥<br>
<br>
इदानीं श्रोतुमिच्छामि वर्णाचचारविधिं मुने ॥<br>
तथा सर्वाश्रमाचारं प्रायश्चित्तविधिं तथा ॥ २४-३ ॥<br>
<br>
एतत्सर्वं महाभाग सर्वतत्त्वार्थकोविद ॥<br>
कृपया परया मह्यं यथावद्वक्तुमर्हसि ॥ २४-४ ॥<br>
<br>
सनक उवाच ॥<br>
श्रृणुष्व मुनिशार्दूल यथा भक्तप्रियंकरः ॥<br>
वर्णाश्रमाचारपरैः पूज्यते हरिरव्ययः ॥ २४-५ ॥<br>
<br>
मन्वाद्यैरुदितं यच्च वर्णाश्रमनिबन्धनम् ॥<br>
तत्ते वक्ष्यामि विधिवद्भक्तोऽसि त्वमधोक्षजे ॥ २४-६ ॥<br>
<br>
ब्राह्मणाः क्षत्रिया वैश्याः शूद्राश्चत्वार एव ते ॥<br>
वर्णा इति समाख्याता एतेषु ब्राह्मणोऽधिकः ॥ २४-७ ॥<br>
<br>
ब्राह्मणाः क्षत्रिया वैश्या द्विजाः प्रोक्तास्त्रयस्तथा ॥<br>
मातृतश्चोपनयनाद्दिजत्वं प्राप्यते त्रिभिः ॥ २४-८ ॥<br>
<br>
एतैर्वर्णैः सर्वधर्माः कार्या वर्णानुरुपतः ॥<br>
स्ववर्णधर्मत्यागेन पाषंडः प्रोच्यते बुधैः ॥ २४-९ ॥<br>
<br>
स्वगृह्यचोदितं कर्मद्विजः कुर्वन्कृती भवेत् ॥<br>
अन्यथा पतितो भूयात्सर्वधर्मबहिष्कृतः ॥ २४-१० ॥<br>
<br>
युगधर्‌मः परिग्राह्यो वेर्णैरेतैर्यथोचितम् ॥<br>
देशाचारास्तथाग्राह्याः स्मृतिधर्माविरोधतः २४-११ ॥<br>
<br>
कर्मणा मनसा वाचा यत्नाद्धर्म्मं समाचरेत् ॥<br>
अस्वर्ग्यं लोकविद्विष्टं धर्म्यमप्याचरेन्नतु ॥ २४-१२ ॥<br>
<br>
समुद्रयात्रास्वीकारः कमंडलुविधारणम् ॥<br>
द्विजानामसवर्णासु कन्यासूपयमस्तथा ॥ २४-१३ ॥<br>
<br>
देवराच्च सुतोत्पत्तिर्मधुपर्के पशोर्वधः ॥<br>
मांसादनं तथा श्राद्धे वानप्रस्थाश्रमस्तथा ॥ २४-१४ ॥<br>
<br>
दत्ताक्षतायाः कन्यायाः पुनर्दानं वराय च ॥<br>
नैष्टिकं ब्रह्मचर्यं च नरमेधाश्चमेधकौ ॥ २४-१५ ॥<br>
<br>
महाप्रस्थानगमनं गोमेधश्च तथा मखः ॥<br>
एतान्धर्मान्कलियुके वर्ज्यानाहुर्मनीषिणः ॥ २४-१६ ॥<br>
<br>
देशाचाराः परिग्राह्यास्तत्तद्देशगतैर्नरैः ॥<br>
अन्यथा पतितो ज्ञेयः सर्वधर्मबहिष्कृतः ॥ २४-१७ ॥<br>
<br>
ब्राह्मणक्षत्रियविशां शूद्राणां च द्विजोत्तमा ॥<br>
क्रियाः सामान्यतो वक्ष्ये तच्छृणुष्व समाहितः ॥ २४-१८ ॥<br>
<br>
दानं दद्याद्ब्राह्मणेभ्यस्तथा यज्ञैर्यजेत्सुरान् ॥<br>
वृत्त्यर्थं याचयेच्चैव अन्यानध्यापयेत्तथा ॥ २४-१९ ॥<br>
<br>
याजयेद्यजने योग्यान्विप्रो नित्योदकी भवेत् ॥<br>
कुर्य्याच्च वेदग्रहणं तथाग्रेश्च परिग्रहम् ॥ २४-२० ॥<br>
<br>
ग्राह्ये द्र्व्ये च पारक्ये समबुद्धिर्भवेत्तथा ॥<br>
सर्वलोकहितं कृर्यान्मृदुवाक्यमुदीरयेत् ॥ २४-२१ ॥<br>
<br>
ऋतावभिगमः पत्न्यां शस्यते ब्राह्मणस्य वै ॥<br>
न कस्याप्यहितं ब्रूयाद्विष्णुपूजापरो भवेत् ॥ २४-२२ ॥<br>
<br>
दद्याद्दानानि विप्रेभ्यः क्षत्रियोऽपि द्विजोत्तम ॥<br>
कुर्य्याच्च वेदग्रहणं यज्ञैर्द्देवान्यजेत्तथा ॥ २४-२३ ॥<br>
<br>
शस्त्राजीवी भवेच्चैव पालयेद्धर्मतो महीम् ॥<br>
दुष्टानां शासनं कुर्य्याच्छिष्टानां पालनं तथा ॥ २४-२४ ॥<br>
<br>
पाशुपाल्यं च वाणिज्यं कृंषिश्च द्विजसत्तम ॥<br>
वेदस्याध्ययनं चैव वैश्यस्यापि प्रकीर्त्तितम् ॥ २४-२५ ॥<br>
<br>
कुर्याच्च दारग्रहणं धर्माश्चैव समाचरेत् ॥<br>
क्रयविक्रयजर्वापि धनैः कारुक्रियोद्भवैः ॥ २४-२६ ॥<br>
<br>
दद्याद्दानानि शूद्रोऽपि पाकयज्ञैर्यजेन्न च ॥<br>
ब्राह्मणक्षत्रियविशां शुश्रूषानि रतो भवेत् ॥ २४-२७ ॥<br>
<br>
ऋतुकालाभिगामीच  स्वदारेषु भवेत्तथा ॥<br>
सर्वलोकहितोषित्वं मंगलं प्रियवादिता ॥ २४-२८ ॥<br>
<br>
अनायासो मनोहर्षस्तितिक्षा नातिमानिता ॥<br>
सामान्यं सर्ववर्णानां मुनिभिः परिकीर्तितम् ॥ २४-२९ ॥<br>
<br>
सर्वे च मुनितां यांति स्वाश्रमोचितकर्मणा ॥<br>
ब्राह्मणः क्षत्रियाचारमाश्रयेदापदि द्विज ॥ २४-३० ॥<br>
<br>
क्षत्रियोऽपि च विड्वृत्तिमत्यापदि समाश्रयेत् ॥<br>
नाश्रयेच्छूद्रवृत्तिं तु अत्यापद्यपि वै द्विजः ॥ २४-३१ ॥<br>
<br>
यद्याश्रयेद्दिजो मूढस्तदा चांडासतां व्रजेत् ॥<br>
ब्राह्मणक्षत्रियविशां त्रयाणां मुनिसत्तम ॥ २४-३२ ॥<br>
<br>
चत्वार आश्रमाः प्रोक्ताः पंचमो नोपपद्यते ॥<br>
ब्रह्मचारी गृही वानप्रस्थो भिक्षुश्च सत्तम ॥ २४-३३ ॥<br>
<br>
चतुर्भिराश्रमैरेभिः साध्यते धर्म उत्तमः ॥<br>
विष्णुस्तुष्यति विप्रेंद्र कर्मयोगरतात्मनः ॥ २४-३४ ॥<br>
<br>
निःस्पृहाशांतमनसः स्वकर्मनिरतस्य च ॥<br>
ततो याति परं स्थानं यतो नावर्त्तते पुनः ॥ २४-३५ ॥<br>
<br>
इति श्रीबृहन्नारायणपुराणे पूर्वभागे प्रथमपादे सदाचारो नाम चतुर्विशोऽध्यायः ॥<br>
