सनत्कुमार उवाच ।।<br>
अशोकं शोकनाशार्थं शास्त्रं शांतिकरं शिवम् ।।<br>
निशम्य लभ्यते बुद्धिर्लब्धायां सुखमेधते ।। ६१-१ ।।<br>
<br>
हर्षस्थानसहस्राणि शोकस्थानशतानि च ।।<br>
दिवसे दिवसे मूढमाविशंति न पंडितम् ।। ६१-२ ।।<br>
<br>
अनिष्टसंप्रंयोगाश्च विप्रयोगात्प्रियस्य च ।।<br>
मनुष्या मानसैर्दुःखैर्युज्यन्ते येऽल्पबुद्धयः ।। ६१-३ ।।<br>
<br>
द्रव्येषु समतीतेषु ये गुणास्तेन्न चिंदयेत् ।।<br>
ताननाद्रियमाणश्च स्नेहबन्धाद्विमुच्यते ।। ६१-४ ।।<br>
<br>
दोषदर्शी भवेत्तत्र यत्र रागः प्रवर्त्तते ।।<br>
अनिष्टबुद्धितां यच्छेत्ततः क्षिप्रं विराजते ।। ६१-५ ।।<br>
<br>
नार्थो न धर्मो न यशो योऽतीतमनुशोचति ।।<br>
अस्याभावेन युज्येतं तञ्चास्य तु निवर्तते ।। ६१-६ ।।<br>
<br>
गुणैर्भूतानि युज्यंते तथैव च न युज्यते ।।<br>
सर्वाणि नैतदेकस्य शोकस्थानं हि विद्यते ।। ६१-७ ।।<br>
<br>
मृतं वा यदि वा नष्टं योऽतीतमनुशोचति ।।<br>
दुःखेन लभते दुःखं महानर्थे प्रपद्यते ।। ६१-८ ।।<br>
<br>
दुःखोपघाते शारीरे मानसे चाप्युपस्थिते ।।<br>
यस्मिन्न शक्यते कर्तुं यत्नस्तन्नानुर्चितयेत् ।। ६१-९ ।।<br>
<br>
भैषज्यमेतद्दःखस्य यदेतन्नानुचिंतयेत् ।।<br>
चिंत्यमानं हि न व्येति भूयश्चाभिप्रवर्द्धते ।। ६१-१० ।।<br>
<br>
प्रज्ञया मानसं दुःखं हन्याच्छारीरमौषधैः ।।<br>
एतद्विज्ञाय सामर्थ्यं न वान्यैः समतामियात् ।। ६१-११ ।।<br>
<br>
अनित्यं जीवितं रूपं यौवनं द्रव्यसञ्चयः ।।<br>
आरोग्यं प्रियसंवासं न मृध्येत्पंडितः क्वचित् ।। ६१-१२ ।।<br>
<br>
नाज्ञानप्रभवं दुःखमेकं शोचितुमर्हति ।।<br>
अशोचन्प्रतिकुर्वीत यदि पश्येदुपक्रमम् ।। ६१-१३ ।।<br>
<br>
सुखात्प्रियतरं दुःखं जीविते नात्र संशयः ।।<br>
जरामरणदुःखेभ्यः प्रियमात्मानमुद्धरेत् ।। ६१-१४ ।।<br>
<br>
भजंति हि शारीराणि रोगाः शरीरमानसाः ।।<br>
सायका इव तीक्ष्णाग्राः प्रयुक्ता दृढधन्विभिः ।। ६१-१५ ।।<br>
<br>
व्याधितस्य चिकित्साभिस्त्रस्यतो जीवितैषिणः ।।<br>
आमयस्य विनाशाय शरीरमनुकृष्यते ।। ६१-१६ ।।<br>
<br>
स्रंसंति न निवर्तंते स्रोतांसि सरितामिव ।।<br>
आयुरादाय मर्त्यानां रात्र्यहानि पुनःपुनः ।। ६१-१७ ।।<br>
<br>
अपयंत्ययमत्यंतं पक्षयोः शुक्लकृष्णयोः ।।<br>
जातं मर्त्यं जरयति निमिषं नावतिष्टते ।। ६१-१८ ।।<br>
<br>
सुखदुःखाभिभूतानामजरो जरयत्यसून् ।।<br>
आदित्यो ह्यस्तमभ्येति पुनः पुनरुदेति च ।। ६१-१९ ।।<br>
<br>
अदृष्टपूर्वानादाय भावानपरिशंकितान् ।।<br>
इष्टानिष्टा मनुष्याणां मतं गच्छन्ति रात्रयः ।। ६१-२० ।।<br>
<br>
यो यदिच्छेद्यथाकामं कामानां तत्तदाप्नुयात् ।।<br>
यदि स्यान्न पराधीनं पुरुषस्य क्रियाफलम् ।। ६१-२१ ।।<br>
<br>
संयताश्चैव तक्षाश्च मतिमंतश्च मानवाः ।।<br>
दृश्यंते निष्फलाः संतः प्रहीनाश्च स्वकर्मभिः ।। ६१-२२ ।।<br>
<br>
अपरे निष्फलाः सन्तो निर्गुणाः पुरुषाधमाः ।।<br>
आशाभिरण्यसंयुक्ता दृश्यन्ते सर्वकामिनः ।। ६१-२३ ।।<br>
<br>
भूतानामपरः कश्चिद्धिंसायां सततोत्थितः ।।<br>
वंचनायां च लोकेषु ससुखेष्वेव जीयते ।। ६१-२४ ।।<br>
<br>
अचेष्टमानमासीनं श्रीः कंचिदुपतिष्टति ।।<br>
कश्चित्कर्माणि कुरुते न प्राप्यमधिगच्छति ।। ६१-२५ ।।<br>
<br>
अपराधान्समाच्ष्टुं पुरुषस्य स्वभावतः ।।<br>
शुक्रमन्यत्र संभूतं पुनरन्यत्र गच्छति ।। ६१-२६ ।।<br>
<br>
तस्य योनौ प्रसक्तस्य गर्भो भवति मानवः ।।<br>
आम्रपुष्पोपमा यस्य निवृत्तिरुपलभ्यते ।। ६१-२७ ।।<br>
<br>
केषांचित्पुत्रकामानामनुसन्तानमिच्छताम् ।।<br>
सिद्धौ प्रयतमानानां नैवांडमुपजायते ।। ६१-२८ ।।<br>
<br>
गर्भादुद्विजमानानां क्रुद्धादशीविषादिव ।।<br>
आयुष्मान् जायते पुत्रः कथं प्रेतः पितेव सः ।। ६१-२९ ।।<br>
<br>
देवानिष्ट्वा तपस्तप्त्वा कृपणैः पुत्रहेतुभिः ।।<br>
दशमासान्परिधृता जायते कुलपांसनाः ।। ६१-३० ।।<br>
<br>
अपरे धनधान्यानि भोगांश्च पितृसंचितान् ।।<br>
विमलानभिजायन्ते लब्ध्वा तैरेव मङ्गलैः ।। ६१-३१ ।।<br>
<br>
अन्योन्य समभिप्रेत्य मैथुनस्य समागमे ।।<br>
उपद्रवइवादृष्टो योनौ गर्भः प्रपद्यते ।। ६१-३२ ।।<br>
<br>
स्निग्धत्वादिंद्रियार्थेषु मोहान्मरणमप्रियम् ।।<br>
परित्यजति यो दुःखं सुखमप्युभयं नरः ।। ६१-३३ ।।<br>
<br>
अत्येति ब्रह्म सोऽत्यन्तं सुखमप्यश्नुते परम् ।।<br>
दुःखमर्था हि त्यज्यंते पालने च न ते सुखाः ।। ६१-३४ ।।<br>
<br>
श्रुत्वैव नाधिगमनं नाशमेषां न चिंतयेत् ।।<br>
अन्यामन्यां धनावस्थां प्राप्य वैशेषिका नराः ।। ६१-३५ ।।<br>
<br>
अतृप्ता यांति विध्वंसं सन्तोषं यांति पंडिताः ।।<br>
सर्वे क्षयांता निचयाः पतनांताः समुच्छ्रयाः ।। ६१-३६ ।।<br>
<br>
संयोगा विप्रयोगांता मरणांतं हि जीवितम् ।।<br>
अन्तो नास्ति पिपासायास्तुष्टिस्तु परमं सुखम् ।। ६१-३७ ।।<br>
<br>
तस्मात्संतोषमेवेह धनं शंसन्ति पंडिताः ।।<br>
निमेषमात्रमपि हि योऽधिगच्छन्न तिष्टति ।। ६१-३८ ।।<br>
<br>
सशरीरेष्वनित्येषु नित्यं किमनुचिंतयेत् ।।<br>
भूतेषु भावं संचिंत्य ये बुद्ध्या तमसः परम् ।। ६१-३९ ।।<br>
<br>
न शोचंति गताध्वानः पश्यंति परमां गतिम् ।।<br>
संचिन्वन्नेकमेवैनं कामानावितृप्तकम् ।। ६१-४० ।।<br>
<br>
व्याघ्र पशुमिवासाद्य मृत्युरादाय गच्छति ।।<br>
अथाप्युपायं संपश्येद्दुःखस्यास्य विमोक्षणे ।। ६१-४१ ।।<br>
<br>
अशोचन्नारभेन्नैव युक्तश्चाव्यसनी भवेत् ।।<br>
शब्दे स्पर्शे रसे रूपे गंधे च परमं तथा ।। ६१-४२ ।।<br>
<br>
नोपभोगात्परं किंचिद्धनिनो वाऽधनस्य वा ।।<br>
वाक्संप्रयोगाद्भृतानां नास्ति दुःखमनामयम् ।। ६१-४३ ।।<br>
<br>
विप्रयोगश्च सर्वस्य न वाचा न च विद्यया ।।<br>
प्रणयं परिसंहृत्य संस्तुतेष्वितरेषु च ।। ६१-४४ ।।<br>
<br>
विचरेदसमुन्नद्धः स सुखी स च पंडितः ।।<br>
अध्यात्मगतमालीनो निरपेक्षो निरामिषः ।। ६१-४५ ।।<br>
<br>
आत्मनैव सहायेन चश्चरेत्स सुखी भवेत् ।।<br>
सुखदुःखविपर्यासो यदा समुपपद्यते ।। ६१-४६ ।।<br>
<br>
नैनं प्रज्ञा सुनियतं त्रायते नापि पौरुषम् ।।<br>
स्वभावाद्यत्नमातिष्ठेद्यत्नवान्नावसीदति ।। ६१-४७ ।।<br>
<br>
उपद्रव इवानिष्टो योनिं गर्भः प्रपद्यते ।।<br>
तानि पूर्वशरीराणि नित्यमेकं शरीरिणम् ।। ६१-४८ ।।<br>
<br>
प्राणिनां प्राणसंरोधे मांसश्लेष्मविचेष्टितम् ।।<br>
निर्दग्धं परदेहेन परदेंहं बलाबलम् ।। ६१-४९ ।।<br>
<br>
विनश्यति विनाशांते नावि नावमिवाचलाम् ।।<br>
संगत्या जठरे न्यस्तं रेतोबिंदुमचेतनम् ।। ६१-५० ।।<br>
<br>
केन यत्नेन जीवंतं गर्भं त्वमिह पश्यसि ।।<br>
अन्नपानानि जीर्यंते यत्र भक्ष्याश्च भक्षिताः ।। ६१-५१ ।।<br>
<br>
तस्मिन्नेवोदरे गर्भः किं नान्नमिव जीर्यति ।।<br>
गर्भे मूत्रपुरीषाणां स्वभावनियता गतिः ।। ६१-५२ ।।<br>
<br>
धारणे वा विसर्गे च न कर्तुं विद्यतेऽवशः ।।<br>
प्रभवंत्युदरे गर्भा जायमानास्तथापरे ।। ६१-५३ ।।<br>
<br>
आगमेन महान्येषां विनाश उपपद्यते ।।<br>
एतस्माद्योनिसंबंधाद्यो जीवन्परिमुच्यते ।। ६१-५४ ।।<br>
<br>
पूजां न लभते कांचित्पुनर्द्धंद्वेषु मज्जति ।।<br>
गर्भस्य सह जातस्य सप्तमीमीदृशीं दशाम् ।। ६१-५५ ।।<br>
<br>
प्राप्नुवंति ततः पंच न भवंति शतायुषः ।।<br>
नाभ्युत्थाने मनुष्याणां योगाः स्युर्नात्र संशयः ।। ६१-५६ ।।<br>
<br>
व्याधिभिश्च विवध्यंते व्याघ्रैः क्षुद्रमृगा इव ।।<br>
व्याधिभिर्भक्ष्यमाणानां त्यजतां विपुलंधनम् ।। ६१-५७ ।।<br>
<br>
वेदना नापकर्षंति यतमानास्चिकित्सकाः ।। ६१-५८ ।।<br>
<br>
ते चापि विविधा वैद्याः कुशला संमतौषधाः ।।<br>
व्याधिभिः परिकृष्यंते मृगा ज्याघ्रैरिवार्दिताः ।। ६१-५९ ।।<br>
<br>
ते पिबंति कषायांश्च सर्पीषि विविधानि च ।।<br>
दृश्यंते जरया भग्ना नागैर्नागा इवोत्तमाः ।। ६१-६० ।।<br>
<br>
कैर्वा भुवि चिकित्स्येंत रोगार्त्ता मृगपक्षिणः ।।<br>
श्वापदाश्च दरिद्राश्च प्रायो नार्ता भवंति ते ।। ६१-६१ ।।<br>
<br>
घोरानपि दुराधर्षान्नृपतीनुग्रतेजस ।।<br>
आक्रम्य रोग आदत्ते पशून्पशुपचो यथा ।। ६१-६२ ।।<br>
<br>
इति लोकमनाक्रंदं मोहशोकपरिप्लुतम् ।।<br>
स्रोतसा महसा क्षिप्रं ह्रियमाणं बलीयसा ।। ६१-६३ ।।<br>
<br>
न धनेन न राज्येन नोग्रेण तपसा तथा ।।<br>
स्वभावा ह्यतिवर्तंते ये निर्मुक्ताः शरीरिषु ।। ६१-६४ ।।<br>
<br>
उपर्यपरि लोकस्य सर्वो भवितुमिच्छति ।।<br>
यतते च यथाशक्ति न च तद्वर्तते तथा ।। ६१-६५ ।।<br>
<br>
न म्रियेरन्नजीर्येरन्सर्वे स्युः सार्वकामिकाः ।।<br>
नाप्रियं प्रतिपद्येरन्नुत्थानस्य फलं प्रति ।। ६१-६६ ।।<br>
<br>
ऐश्वर्यमदमत्ताश्च मानान्मयमदेन च ।।<br>
अप्रमत्ताः शठाः क्रूरा विक्रांताः पर्युपासते ।। ६१-६७ ।।<br>
<br>
शोकाः प्रतिनिवर्तंते केषांचिदसमीक्षताम् ।।<br>
स्वं स्वं च पुनरन्येषां न कंचिदतिगच्छति ।। ६१-६८ ।।<br>
<br>
महञ्च फलवैषम्यं दृश्यते कर्मसंधिषु ।।<br>
वहंति शिबिकामन्ये यांत्यन्ये शिबिकारुहः ।। ६१-६९ ।।<br>
<br>
सर्वेषामृद्धिकामानामन्ये रथपुरः सराः ।।<br>
मनुजाश्च गतश्रीकाः शतशो विविधाः स्त्रियाः ।। ६१-७० ।।<br>
<br>
द्वंद्वारामेषु भूतेषु गच्छन्त्येकैकशो नराः ।।<br>
इदमन्यत्परं पश्य नात्र मोहं करिष्यसि ।। ६१-७१ ।।<br>
<br>
धर्मं चापि त्यजा धर्मं त्यज सत्यानृतां धियम् ।।<br>
सर्वं त्यक्त्वा स्वरूपस्थः सुखी भव निरामयः ।। ६१-७२ ।।<br>
<br>
एतत्ते परमं गुह्यमाख्यातमृषिसत्तम ।।<br>
येन देवाः परित्यज्य भर्त्यलोकं दिवं गताः ।। ६१-७३ ।।<br>
<br>
सनंदन उवाच ।।<br>
इत्युक्त्वा व्यासतनयं समापृच्छ्य महामुनिः ।।<br>
सनत्कुमारः प्रययौ पूजितस्तेन सादरम् ।। ६१-७४ ।।<br>
<br>
शुकोऽपि योगिनां श्रेष्टः सम्यग्ज्ञात्वा ह्यवस्थितम् ।।<br>
ब्रह्मणः पदमन्वेष्टुमुत्सुकः पितरं ययौ ।। ६१-७५ ।।<br>
<br>
ततः पित्रा समागम्य प्रणम्य च महामुनिः ।।<br>
शुकः प्रदक्षिणीकृत्य ययौ कैलासपर्वतम् ।। ६१-७६ ।।<br>
<br>
व्यासस्तद्विरहाद्दूनः पुत्रस्नेहसमावृतः ।।<br>
क्षणैकं स्थीयतां पुत्र इति च क्रोश दुर्मनाः ।। ६१-७७ ।।<br>
<br>
निरपेक्षः शुको भूत्वा निःस्नेहो मुक्तबन्धनः ।।<br>
मोक्षमेवानुसंचित्य गत एव परं पदम् ।। ६१-७८ ।।<br>
<br>
इति श्रीबृहन्नारदीयपुराणे पूर्वभागे बृहदुपाख्याने द्वितीयपादे एकषष्टितमोऽध्यायः ।। ६१ ।।<br>
