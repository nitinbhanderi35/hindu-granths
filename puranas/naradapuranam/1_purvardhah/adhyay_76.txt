नारद उवाच ।।<br>
कार्तवीर्यतप्रभृतयो नृपा बहुविधा भुवि ।।<br>
जायंतेऽथ प्रलीयंते स्वस्वकर्मानुसारतः ।। ७६-१ ।।<br>
<br>
तत्कथं राजवर्योऽसौ लोकेसेव्यत्वमागतः ।।<br>
समुल्लंघ्य नृपानन्यानेतन्मे नुद संशयम् ।। ७६-२ ।।<br>
<br>
सनत्कुमार उवाच ।।<br>
श्रृणु नारद वक्ष्यामि संदेहविनिवृत्तये ।।<br>
यथा सेव्यत्वमापन्नः कार्तवीर्यार्जुनो भुवि ।। ७६-३ ।।<br>
<br>
यः सुदर्शनचक्रस्यावतारः पृथिवीतले ।।<br>
दत्तात्रेयं समाराध्य लब्धवांस्तेज उत्तमम् ।। ७६-४ ।।<br>
<br>
तस्य क्षितीश्वरेंद्रस्य स्मरणादेव नारद ।।<br>
शत्रूञ्जयति संग्रामे नष्टं प्राप्नोति सत्वरम् ।। ७६-५ ।।<br>
<br>
तेनास्य मंत्रपूजादि सर्वतंत्रेषु गोपितम् ।।<br>
तुभ्यं प्रकाशयिष्येऽहं सर्वसिद्धिप्रदायकम् ।। ७६-६ ।।<br>
<br>
वह्नितारयुता रौद्री लक्ष्मीरग्नींदुशांतियुक् ।।<br>
वेधाधरेन्दुशांत्याढ्यो निद्रयाशाग्नि बिंदुयुक् ।। ७६-७ ।।<br>
<br>
पाशो मायांकुशं पद्मावर्मास्त्रे कार्तवीपदम् ।।<br>
रेफोवा द्यासनोऽनन्तो वह्निजौ कर्णसंस्थितौ ।। ७६-८ ।।<br>
<br>
मेषः सदीर्घः पवनो मनुरुक्तो हृदंतिमः ।।<br>
ऊनर्विशतिवर्णोऽयं तारादिर्नखवर्णकः ।। ७६-९ ।।<br>
<br>
दत्तात्रेयो मुनिश्चास्यच्छन्दोऽनुष्टुबुदाहृतम् ।।<br>
कार्तवीर्यार्जुनो देवो बीजशक्तिर्ध्रुवश्च हृत् ।। ७६-१0 ।।<br>
<br>
शेषाढ्यबीजयुग्मेन हृदयं विन्यसेदधः ।।<br>
शांतियुक्तचतुर्थेन कामाद्येन शिरोंऽगकम् ।। ७६-११ ।।<br>
<br>
इन्द्वाढ्यं वामकर्णाद्यमाययोर्वीशयुक्तया ।।<br>
शिखामंकुशपद्माभ्यां सवाग्भ्यां वर्म विन्यसेत् ।। ७६-१२ ।।<br>
<br>
वर्मास्त्राभ्यामस्त्रमुक्तं शेषार्णैर्व्यापकं पुनः ।।<br>
हृदये जठरे नाभौ जठरे गुह्यदेशतः ।। ७६-१३ ।।<br>
<br>
दक्षपादे वामपादे सक्थ्नि जानुनि जंघयोः ।।<br>
विन्यसेद्बीजदशकं प्रणवद्वयमध्यगम् ।। ७६-१४ ।।<br>
<br>
ताराद्यानथ शेषार्णान्मस्तके च ललाटके ।।<br>
भ्रुवोः श्रुत्योस्तथैवाक्ष्णोर्नसि वक्त्रे गलेंऽसके ।। ७६-१५ ।।<br>
<br>
सर्वमन्त्रेण सर्वांगे कृत्वा व्यापकमादृतः ।।<br>
सर्वेष्टसिद्धये ध्यायेत्कार्तवीर्यं जनेश्वरम् ।। ७६-१६ ।।<br>
<br>
उद्यद्रर्कसहस्राभं सर्वभूपतिवन्दितम् ।।<br>
दोर्भिः पञ्चाशता दक्षैर्बाणान्वामैर्धनूंषि च ।। ७६-१७ ।।<br>
<br>
दधतं स्वर्णमालाढ्यं रक्तवस्त्रसमावृतम् ।।<br>
चक्रावतारं श्रीविष्णोर्ध्यायेदर्जुनभूपतिम् ।। ७६-१८ ।।<br>
<br>
लक्षमेकं जपेन्मन्त्रं दशांशं जुहुयात्तिलैः ।।<br>
सतण्डुलैः पायसेन विष्णुपीठे यजत्तुतम् ।। ७६-१९ ।।<br>
<br>
षट्कोणेषु षडंगानि ततो दिक्षु विविक्षु च ।।<br>
चौरमदविभञ्जनं मारीमदविभंजनम् ।। ७६-२0 ।।<br>
<br>
अरिमदविभंजनं दैत्यमदविभंजनम् ।।<br>
दुष्टनाशं दुःखनाशं दुरितापद्विनाशकम् ।। ७६-२१ ।।<br>
<br>
दिक्ष्वष्टशक्तयः पूज्याः प्राच्यादिष्वसितप्रभाः ।।<br>
क्षेमंकरी वश्यकरी श्रीकरी च यशस्करी ।। ७६-२२ ।।<br>
<br>
आयुः करी तथा प्रज्ञाकरी विद्याकरी पुनः ।।<br>
धनकर्यष्टमी पश्चाल्लोकेशा अस्त्रसंयुताः ।। ७६-२३ ।।<br>
<br>
एवं संसाधितो मंत्रः प्रयोगार्हः प्रजायते ।।<br>
कार्तवीर्यार्जुनस्याथ पूजायंत्रमिहोच्यते ।। ७६-२४ ।।<br>
<br>
स्वबीजानंगध्रुववाक्कर्णिकं दिग्दलं लिखेत् ।।<br>
तारादिवर्मांतदलं शेषवर्णदलांतरम् ।। ७६-२५ ।।<br>
<br>
ऊष्मान्त्यस्वरकिंजल्कं शेषार्णैः परिवेष्टितम् ।।<br>
कोणालंकृतभूतार्णभूगृहं यन्त्रमीशितुः ।। ७६-२६ ।।<br>
<br>
शुद्धभूमावष्टगन्धैर्लिखित्वा यन्त्रमादरात् ।।<br>
तत्र कुंभं प्रतिष्ठाप्य तत्रावाह्यार्चयेन्नृपम् ।। ७६-२७ ।।<br>
<br>
स्पृष्ट्वा कुंभं जपेन्मन्त्रं सहस्रं विजितेंद्रियः ।।<br>
अभिषिं चेत्तदंभोभिः प्रियं सर्वेष्टसिद्धये ।। ७६-२८ ।।<br>
<br>
पुत्रान्यशो रोगनाशमायुः स्वजनरंजनम् ।।<br>
वाक्सिद्धिं सुदृशः कुम्भाभिषिक्तो लभते नरः ।। ७६-२९ ।।<br>
<br>
शत्रूपद्रव आपन्ने ग्रामे वा पुटभेदने ।।<br>
संस्थापंयेदिदं यन्त्रं शत्रुभीतिनिवृत्तये ।। ७६-३0 ।।<br>
<br>
सर्षपारिष्टलशुनकार्पासैर्मार्यते रिपुः ।।<br>
धत्तूरैः स्तभ्यते निम्बैर्द्वेष्यते वश्यतेंऽबुजैः ।। ७६-३१ ।।<br>
<br>
उच्चाटने विभीतस्य समिद्भिः खदिरस्य च ।।<br>
कटुतैलमहिष्याज्यैर्होमद्रव्यांजनं स्मृतम् ।। ७६-३२ ।।<br>
<br>
यवैर्हुते श्रियः प्राप्तिस्तिलैराज्यैरघक्षयः ।।<br>
तिलतंडुलसिद्धार्थजालैर्वश्यो नृपो भवेत् ।। ७६-३३ ।।<br>
<br>
अपामार्गार्कदूर्वाणां होमो लक्ष्मीप्रदोऽघनुत् ।।<br>
स्त्रीवश्यकृत्प्रियंगूणां मुराणां भूतशांतिदः ।। ७६-३४ ।।<br>
<br>
अश्वत्थोदुंबरप्लक्षवटबिल्वसमुद्भवाः ।।<br>
समिधो लभते हुत्वा पुत्रानायुर्द्धनं सुखम् ।। ७६-३५ ।।<br>
<br>
निर्मोकहेमसिद्धार्थलवणैश्चौरनाशनम् ।।<br>
रोचनागोमयैस्तंभो भूप्राप्तिः शालिभिर्हुतैः ।। ७६-३६ ।।<br>
<br>
होमसंख्या तु सर्वत्र सहस्रादयुतावधि ।।<br>
प्रकल्पनीया मन्त्रज्ञैः कार्य्यगौरवलाघवात् ।। ७६-३७ ।।<br>
<br>
कार्तवीर्य्यस्य मन्त्राणामुच्यते लक्षणं बुधाः ।।<br>
कार्तवीर्यार्जुनं ङेंतं सर्वमंत्रेषु योजयेत् ।। ७६-३८ ।।<br>
<br>
स्वबीजाद्यो दशार्णोऽसौ अन्ये नवशिवाक्षराः ।।<br>
आद्यबीजद्वयेनासौ द्वितीयो मन्त्र ईरितः ।। ७६-३९ ।।<br>
<br>
स्वकामाभ्यां तृतीयोऽसौ स्वभ्रूभ्यां तु चतुर्थकः ।।<br>
स्वपाशाभ्यां पञ्चमोऽसौ षष्टः स्वेन च मायया ।। ७६-४0 ।।<br>
<br>
स्वांकुशाभ्यां सप्तमः स्यात्स्वरमाभ्यामथाष्टमः ।।<br>
स्ववाग्भवाभ्यां नवमो वर्मास्त्राभ्यामथांतिमः ।। ७६-४१ ।।<br>
<br>
द्वितीयादिनवांतेषु बीजयोः स्याद्व्यतिक्रमः ।।<br>
मंत्रे तु दशमे वर्णा नववर्मास्त्रमध्यगाः ।। ७६-४२ ।।<br>
<br>
एतेषु मंत्रवर्येषु स्वानुकूलं मनुं भजेत् ।।<br>
एषामाद्ये विराट्छदोऽन्येषु त्रिष्टुबुदाहृतम् ।। ७६-४३ ।।<br>
<br>
दश मंत्रा इमे प्रोक्ता यदा स्युः प्रणवादिकाः ।।<br>
तदादिमः शिवार्णः स्यादन्ये तु द्वादशाक्षराः ।। ७६-४४ ।।<br>
<br>
त्रिष्टुपूछन्दस्तथाद्ये स्यादन्येषु जगती मता ।।<br>
एवं विंशतिमंत्राणां यजनं पूर्ववन्मतम ।। ७६-४५ ।।<br>
<br>
दीर्घाढ्यमूलबीजेन कुर्यादेषां षडंगकम् ।।<br>
तारो हृत्कार्तवीर्यार्जुनाय वर्मास्त्रठद्वयम् ।। ७६-४६ ।।<br>
<br>
चतुर्दशार्णो मंत्रोऽयमस्येज्या पूर्ववन्मता ।।<br>
भूनेत्रसमनेत्राक्षिवर्णेरस्यांगपंचकम् ।। ७६-४७ ।।<br>
<br>
तारो हृद्भगवान् ङेंतः कार्तवीर्यार्जुनस्तथा ।।<br>
वर्मास्त्राग्निप्रियामंत्रः प्रोक्तो ह्यष्टादशार्णकः ।। ७६-४८ ।।<br>
<br>
त्रिवेदसप्तयुग्माक्षिवर्णैः पंचांगकं मनोः ।।<br>
नमो भगवते श्रीति कार्तवीर्यार्जुनाय च ।। ७६-४९ ।।<br>
<br>
सर्वदुष्टांतकायेति तपोबलपराक्रमः ।।<br>
परिपालितसप्तांते द्वीपाय सर्वरापदम् ।। ७६-५0 ।।<br>
<br>
जन्यचूडा मणांते ये महाशक्तिमते ततः ।।<br>
सहस्रदहनप्रांते वर्मास्त्रांतो महामनुः ।। ७६-५१ ।।<br>
<br>
त्रिषष्टिवर्णवान्प्रोक्तः स्मरमात्सर्वविघ्नहृत् ।।<br>
राजन्यक्रवर्ती च वीरः शूरस्तृतीयकः ।। ७६-५२ ।।<br>
<br>
माहिष्मतीपतिः पश्चाञ्चतुर्थः समुदीरितः ।।<br>
रेवांबुपरितृप्तश्च काणो हस्तप्रबाधितः ।। ७६-५३ ।।<br>
<br>
दशास्येति च षड्भिः स्यात्पदैर्ङेतैः षडंगकम् ।।<br>
सिंच्यमानं युवतिभिः क्रीडंतं नर्मदाजले ।। ७६-५४ ।।<br>
<br>
हस्तैर्जलौधं रुंधंतं ध्यायेन्मत्तं नृपोत्तमम् ।।<br>
एवं ध्यात्वायुतं मंत्रं पजेदन्यत्तु पूर्ववत् ।। ७६-५५ ।।<br>
<br>
पूर्वं तु प्रजपेल्लक्षं पूजायोगश्च पूर्ववत् ।।<br>
कार्तवीर्यार्जुनो नाम राजा बाहुसहस्रवान् ।। ७६-५६ ।।<br>
<br>
तस्य संस्मरणादेव हृतं नष्टं च संवदेत् ।।<br>
लभ्यते मंत्रवर्योऽयं द्वात्रिंशद्वर्णसंयुतः ।। ७६-५७ ।।<br>
<br>
पादैः सर्वेण पंचांगं ध्यानपूजादि पूर्ववत् ।।<br>
कार्तवीर्याय शब्दांते विद्महे पदमुञ्चरेत् ।। ७६-५८ ।।<br>
<br>
महावीर्याय वर्णांते धीमहीति पदं वदेत् ।।<br>
तन्नोऽर्जुनः प्रवर्णांते चोदयात्पदमीरयेत् ।। ७६-५९ ।।<br>
<br>
गायत्र्येषार्जुन स्योक्ता प्रयोगादौ जपेत्तु ताम् ।।<br>
अनुष्टुभं मनुं रात्रौ जपतां चौरसंचयाः ।। ७६-६0 ।।<br>
<br>
पलायंते गृहाद्दूरं तर्पणाद्ध्रवनादपि ।।<br>
अथो दीपविधिं वक्ष्ये कार्तवीर्यप्रियंकरम् ।। ७६-६१ ।।<br>
<br>
वैशाखे श्रावणे मार्गे कार्तिकाश्विनपौषतः ।।<br>
माघफाल्गुनयोर्मासोर्दीपारंभं समाचरेत् ।। ७६-६२ ।।<br>
<br>
तिथौ रिक्ताविहीनायां वारे शनिकुजौ विना ।।<br>
हस्तोत्तराश्विरौद्रेयपुष्यवैष्णववायुभे ।। ७६-६३ ।।<br>
<br>
द्विदैवते च रोहिण्यां दीपारंभो हितावहः ।।<br>
चरमे च व्यतीपाते धृतौ वृद्धौ सुकर्मणि ।। ७६-६४ ।।<br>
<br>
प्रीतौ हर्षं च सौभाग्ये शोभनायुष्मतोरपि ।।<br>
करणे विष्टिरहिते ग्रहणेऽर्द्धोदयादिषु ।। ७६-६५ ।।<br>
<br>
योगेषु रात्रौ पूर्वाह्णे दीपारंभः कृतः शुभः ।।<br>
कार्तिके शुक्लसप्तम्यां निशीथेऽतीव शोभनः ।। ७६-६६ ।।<br>
<br>
यदि तत्र रवेर्वारः श्रवणं भं च दुर्लभम् ।।<br>
अत्यावश्यककार्येषु मासादीनां न शोधनम् ।। ७६-६७ ।।<br>
<br>
आद्ये ह्युपोष्य नियतो ब्रह्मचारी सपीतकैः ।।<br>
प्रातः स्नात्वा शुद्धभूमौ लिप्तायां गोमयोदकैः ।। ७६-६८ ।।<br>
<br>
प्राणानायम्य संकल्प्य न्यासान्पूर्वोदितांश्चरेत् ।।<br>
षट्कोणं रचयेद्भूमौ रक्तचंदनतंडुलैः ।। ७६-६९ ।।<br>
<br>
अतः स्मरं समालिख्य षट्कोणेषु समालिखेत् ।।<br>
नवार्णैर्वेष्टयेत्तञ्च त्रिकोणं तद्बहिः पुनः ।। ७६-७0 ।।<br>
<br>
एवं विलिखिते यन्त्रे निदध्याद्दीपभाजनम् ।।<br>
स्वर्णजं रजतोत्थं वा ताम्रजं तदभावतः ।। ७६-७१ ।।<br>
<br>
कांस्यपात्रं मृण्मयं च कनिष्ठं लोहजं मृतौ ।।<br>
शांतये मुद्गचूर्णोत्थं संधौ गोधूमचूर्णजम् ।। ७६-७२ ।।<br>
<br>
आज्ये पलसहस्रे तु पात्रं शतपलं स्मृतम् ।।<br>
आज्येऽयुतपले पात्रं पलपंचशता स्मृतम् ।। ७६-७३ ।।<br>
<br>
पंचसप्ततिसंख्ये तु पात्रं षष्टिपलं स्मृतम् ।।<br>
त्रिसाहस्री घृतपले शर्करापलभाजनम् ।। ७६-७४ ।।<br>
<br>
द्विसाहख्त्र्यां द्विशतमितं च भाजनमिष्यते ।।<br>
शतेऽक्षिचरसंश्यातमेवमन्यत्र कल्पयेत् ।। ७६-७५ ।।<br>
<br>
नित्यदीपे वह्निपलं पात्रमाज्यं पलं स्मृतम् ।।<br>
एवं पात्रं प्रतिष्ठाप्य वर्तीः सूत्रोत्थिताः क्षिपेत् ।। ७६-७६ ।।<br>
<br>
एका तिस्रोऽथवा पंचसप्ताद्या विषमा अपि ।।<br>
तिथिमानादासहस्रं तंतुसंख्या विनिर्मिता ।। ७६-७७ ।।<br>
<br>
गोघृतं प्रक्षिपेत्तत्र शुद्धवस्त्रविशोधितम् ।।<br>
सहस्रपलसंख्यादिदशांशं कार्यगौरवात् ।। ७६-७८ ।।<br>
<br>
सुवर्णादिकृतां रम्यां शलाकां षोडशांगुलाम् ।।<br>
तदर्द्धां वा तदर्द्धां वा सूक्ष्माग्रां स्थूलमूलिकाम् ।। ७६-७९ ।।<br>
<br>
विमुंचेद्दक्षिणे पात्रमध्ये चाग्रे कृताग्रिकाम् ।।<br>
पात्रदक्षिणदिग्देशे मुक्त्वां गुलचतुष्टयम् ।। ७६-८0 ।।<br>
<br>
अधोग्रां दक्षिणाधारां निखनेच्छुरिकां शुभाम् ।।<br>
दीपं प्रज्वालयेत्तत्र गणेशस्मृतिपूर्वकम् ।। ७६-८१ ।।<br>
<br>
दीपात्पूर्वत्र दिग्भागे सर्वतोभद्रमंडले ।।<br>
तंडुलाष्टदले वापि विधिवत्स्थापयेद्धूटम् ।। ७६-८२ ।।<br>
<br>
तत्रावाह्य नृपाधीशं पूजयेत्पूर्ववत्सुधीः ।।<br>
जलाक्षतान्समादाय दीपं संकल्पयेत्ततः ।। ७६-८३ ।।<br>
<br>
दीपसंकल्पमंत्रोऽयं कथ्यते द्वीषुभूमितः ।।<br>
प्रणवः पाशमाये च शिखा कार्ताक्षराणि च ।। ७६-८४ ।।<br>
<br>
वीर्यार्जुनाय माहिष्मतीनाथाय सहस्र च ।।<br>
बाहवे इति वर्णांते सहस्रपदमुच्चरेत् ।। ७६-८५ ।।<br>
<br>
क्रतुदीक्षितहस्ताय दत्तात्रेयप्रियाय च ।।<br>
आत्रेयायानुसूयांते गर्भरत्नाय तत्परम् ।। ७६-८६ ।।<br>
<br>
नमो ग्रीवामकर्णेंदुस्थितौ पाश इमं ततः ।।<br>
दीपं गृहाण अमुकं रक्ष रक्ष पदं पुनः ।। ७६-८७ ।।<br>
<br>
दुष्टान्नाशययुग्मं स्यात्तथा पातय घातय ।।<br>
शत्रून् जहिद्वयं माया तारः स्वं बीजमात्मभूः ।। ७६-८८ ।।<br>
<br>
वह्नीप्रिया अनेनाथ दीपवर्येण पश्चिमा ।।<br>
भिमुखेनामुकं रक्ष अमुकांते वरप्रद ।। ७६-८९ ।।<br>
<br>
मायाकाशद्वयं वामनेत्रचंद्रयुतं शिवा ।।<br>
वेदादिकामचामुंडाः स्वाहा तु पूसबिंदुकौ ।। ७६-९0 ।।<br>
<br>
प्रणवोऽग्निप्रिया मंत्रो नेत्रबाणाधराक्षरः ।।<br>
दत्तात्रेयो मुनिर्मालामंत्रस्य परिकीर्तितः ।। ७६-९१ ।।<br>
<br>
छन्दोऽमितं कार्तवीर्युर्जुनो देवोऽखिलाप्तिकृत् ।।<br>
चामुंडया षडंगानि चरेत्षड्दीर्घयुक्तया ।। ७६-९२ ।।<br>
<br>
ध्यात्वा देवं ततो मंत्रं पठित्वांते क्षिपेज्जजलम् ।।<br>
गोविंदाढ्यो हली सेंदुश्चामुंडाबीजमीरितम् ।। ७६-९३ ।।<br>
<br>
ततो नवाक्षरं मंत्रं सहस्रं तत्पुरो जपेत् ।।<br>
तारोऽनंतो बिंदुयुक्तो मायास्वं वामनेत्रयुक् ।। ७६-९४ ।।<br>
<br>
कूर्माग्नी शांतिबिंद्वाढ्यौ वह्नि जायांकुशं ध्रुवम् ।।<br>
ऋषिः पूर्वोदितोनुष्टुप्छंदोऽन्यत्पूर्ववत्पुनः ।। ७६-९५ ।।<br>
<br>
सहस्रं मंत्रराजं च जपित्वा कवचं पठेत् ।।<br>
एवं दीपप्रदानस्य कर्ताप्नोत्यखिलेऽप्सितम् ।। ७६-९६ ।।<br>
<br>
दीपप्रबोधकाले तु वर्जयेदशुभां गिरम् ।।<br>
विप्रस्य दर्शनं तत्र शुभदं परिकीर्तितम् ।। ७६-९७ ।।<br>
<br>
शूद्राणां प्रध्यमं प्रोक्तं म्लेच्छस्य वधबन्धनम् ।।<br>
आख्वोत्वोर्दर्शनं दुष्टं गवाश्वस्य सुखावहम् ।। ७६-९८ ।।<br>
<br>
दीपज्वाला समा सिद्ध्यै वक्रा निशविधायिनी ।।<br>
शब्दा भयदा कर्तुरुज्ज्वला सुखदा मता ।। ७६-९९ ।।<br>
<br>
कृष्णा शत्रुभयोत्पत्त्ये वमंती पशुनाशिनी ।।<br>
कृते दीपे यदा पात्रं भग्नं दृश्यते दैवतः ।। ७६-१00 ।।<br>
<br>
पक्षादर्वाक्तदा गच्छेद्यजमानो यमालयम् ।।<br>
वर्त्यतरं यदा कुर्यात्कार्यं सिद्ध्येद्विलंबतः ।। ७६-१0१ ।।<br>
<br>
नेत्रहीनो भवेत्कर्ता तस्मिन्दीपांतरे कृते ।।<br>
अशुचिस्पर्‌शने व्याधिर्दीपनाशे तु चौरभीः ।। ७६-१0२ ।।<br>
<br>
श्वमार्जाराखुसंस्पर्शे भवेद्भूपतितो भयम् ।।<br>
पात्रारंभे वसुपलैः कृतो दीपोऽखिलेष्टदः ।। ७६-१0३ ।।<br>
<br>
तस्माद्दीपः प्रयत्नेन रक्षणीयोंऽतरायतः ।।<br>
आसमाप्तेः प्रकुर्वीत ब्रह्मचर्यं च भूशयः ।। ७६-१0४ ।।<br>
<br>
स्त्रीशूद्रपतितादीनां संभाषामपि वर्जयेत् ।।<br>
जपेत्सहस्रं प्रत्येकं मंत्रराजं नवाक्षरम् ।। ७६-१0५ ।।<br>
<br>
स्तोत्रपाठं प्रतिदिनं निशीथिन्यां विशेषतः ।।<br>
एकपादेन दीपाग्रे स्थित्वा यो मंत्रनायकम् ।। ७६-१0६ ।।<br>
<br>
सहस्रं प्रजपेद्वात्रौ सोऽभीष्टं क्षिप्रमाप्नुयात् ।।<br>
समाप्य शोभनदिने संभोज्य द्विजसत्तमान् ।। ७६-१0७ ।।<br>
<br>
कुंभोदकेन कर्तारमभिषिंचन्मनुं जपेत् ।।<br>
कर्ता तु दक्षिणां दद्यात्पुष्कलां तोषहेतवे ।। ७६-१0८ ।।<br>
<br>
गुरौ तुष्टे ददातीष्टं कृतवीर्यसुतो नृपः ।।<br>
गुर्वाज्ञया स्वयं कुर्याद्यदि वा कारयेद्गुरुः ।। ७६-१0९ ।।<br>
<br>
दत्त्वा धनादिकं तस्मै दीपदानाय नारद ।।<br>
गुर्वाज्ञामन्तरा कुर्याद्यो दीपं स्वेष्टसिद्धये ।। ७६-११0 ।।<br>
<br>
सिद्धिर्न जायते तस्य हानिरेव पदे पदे ।।<br>
उत्तमं गोघृतं प्रोक्तं मध्यमं महषीभवम् ।। ७६-१११ ।।<br>
<br>
तिलतैलं तु तादृक् स्यात्कनीयोऽजादिजं घृतम् ।।<br>
आस्यरोगे सुगंधेन दद्यात्तैलेन दीपकम् ।। ७६-११२ ।।<br>
<br>
सिद्ध्वार्थसंभवेनाथ द्विषतां नाशनाय च ।।<br>
सहस्रेण पलैर्दीपे विहिते च न दृश्यते ।। ७६-११३ ।।<br>
<br>
कार्यसिद्धस्तदा कुर्यात्र्रिवारं दीपजं विधिम् ।।<br>
तदा सुदुर्लभमपि कार्य्यं सिद्ध्व्येन्न संशयः ।। ७६-११४ ।।<br>
<br>
दीपप्रियः कार्तवीर्यो मार्तंडो नतिवल्लभः ।।<br>
स्तुतिप्रोयो महाविष्णुर्गणेश स्तपर्णप्रियः ।। ७६-११५ ।।<br>
<br>
दुर्गार्चनप्रिया नूनमभिषेकप्रियः शिवः ।।<br>
तस्मात्तेषां प्रतोषाय विदध्यात्तत्तदादरात् ।। ७६-११६ ।।<br>
<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे कार्तवीर्यमाहात्म्यमन्त्रदीपकथनं नाम षट्सप्ततितमोऽध्यायः ।। ७६ ।।<br>
