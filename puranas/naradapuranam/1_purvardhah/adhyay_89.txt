सनत्कुमार उवाच ॥<br>
अथासामावृतिस्थानां शक्तीनां समयेन च ॥<br>
नाम्नां सहस्रं वक्ष्यामि गुरुध्यानपुरः सरम् ॥ ८९-१ ॥<br>
<br>
नाथा नव प्रकाशाद्याः सुभगांताः प्रकीर्तिताः ॥<br>
भूम्यादीनिशिवांतानि विद्धि तत्त्वानि नारद ॥ ८९-२ ॥<br>
<br>
गुरुजन्मादिपर्वाणि दर्शान्तानि च सप्त वै ॥<br>
एतानि प्राहमनोवृत्त्या चिंतयेत्साधकोत्तमः ॥ ८९-३ ॥<br>
<br>
गुरुस्तोत्रं जपेच्चापि तद्गतेनांतरात्मना ॥<br>
नमस्ते नाथ भगवञ्शिवाय गुरुरूपिणे ॥ ८९-४ ॥<br>
<br>
विद्यावतारसंसिद्ध्यै स्वौकृतानेकविग्रह ॥<br>
नवाय नवरूपाय परमार्थैकरूपिणे ॥ ८९-५ ॥<br>
<br>
सर्वाज्ञानतमोभेदभानवे चिद्धनाय ते ॥<br>
स्वतंत्राय दयाक्लृप्तविग्रहाय शिवात्मने ॥ ८९-६ ॥<br>
<br>
परतंत्राय भक्तानां भव्यानां भव्यरूपिणे ॥<br>
विवेकिनां विवेकाय विमर्शाय विमर्शिनाम् ॥ ८९-७ ॥<br>
<br>
प्रकाशानां प्रकाशाय ज्ञानिनां ज्ञानरूपिणे ॥<br>
पुरस्तात्पार्श्वयोः पृष्ठे नमः कुर्यामुपर्यधः ॥ ८९-८ ॥<br>
<br>
सदा मञ्चित्तसदने विधेहि भवदासनम् ॥<br>
इति स्तुत्वा गुरुं भक्त्या परां देवीं विचिंतयेत् ॥ ८९-९ ॥<br>
<br>
गणेशग्रहनक्षत्रयोगिनीराशिरूपिणीम् ॥<br>
देवीं मंत्रमयीं नौमि मातृकापीठरूपिणीम् ॥ ८९-१० ॥<br>
<br>
प्रणमामि महादेवीं मातृकां परमेश्वरीम् ॥<br>
कालहृल्लोहोलोल्लोहकलानाशनकारिणीम् ॥ ८९-११ ॥<br>
<br>
यदक्षरै कमात्रेऽपि संसिद्धे स्पर्द्धते नरः ॥<br>
रवितार्क्ष्येंदुकन्दर्पैः शंकरानलविष्णुभिः ॥ ८९-१२ ॥<br>
<br>
यदक्षरशशिज्योत्स्नामंडितं भुवनत्रयम् ॥<br>
वन्दे सर्वेश्वरीं देवीं महाश्रीसिद्धमातृकाम् ॥ ८९-१३ ॥<br>
<br>
यदक्षरमहासूत्रप्रोतमेतज्जगत्त्रयम् ॥<br>
ब्रह्यांडादिकटाहांतं तां वन्दे सिद्धमातृकाम् ॥ ८९-१४ ॥<br>
<br>
यदेकादशमाधारं बीजं कोणत्रयोद्भवम् ॥<br>
ब्रह्यांडादिकटाहांतं जगदद्यापि दृश्यते ॥ ८९-१५ ॥<br>
<br>
अकचादिटतोन्नद्धपयशाक्षरवर्गिणीम् ॥<br>
ज्येष्ठांगबाहुहृत्कंठकटिपादनिवासिनीम् ॥ ८९-१६ ॥<br>
<br>
नौमीकाराक्षरोद्धारां सारात्सारां परात्पराम् ॥<br>
प्रणमामि महादेवीं परमानंदरूपिणीम् ॥ ८९-१७ ॥<br>
<br>
अथापि यस्या जानंति न मनागपि देवताः ॥<br>
केयं कस्मात्क्व केनेति सरूपारूपभावनाम् ॥ ८९-१८ ॥<br>
<br>
वंदे तामहमक्षय्यां क्षकाराक्षररूपिणीम् ॥<br>
देवीं कुलकलोल्लोलप्रोल्लसन्तीं शिवां पराम् ॥ ८९-१९ ॥<br>
<br>
वर्गानुक्रमयोगेन यस्याख्योमाष्टकं स्थितम् ॥<br>
वन्दे तामष्टवर्गोत्थमहासिद्ध्यादिकेश्वरीम् ॥ ८९-२० ॥<br>
<br>
कामपूर्णजकाराख्य सुपीठांतर्न्निवासिनीम् ॥<br>
चतुराज्ञाकोशभूतां नौमि श्रीत्रिपुरामहम् ॥ ८९-२१ ॥<br>
<br>
एतत्स्तोत्रं तु नित्यानां यः पठेत्सुसमाहितः ॥<br>
पूजादौ तस्य सर्वाता वरदाः स्युर्न संशयः ॥ ८९-२२ ॥<br>
<br>
अथ ते कवचं देव्या वक्ष्ये नवरतात्मकम् ॥<br>
येन देवासुरनरजयी स्यात्साधकः सदा ॥ ८९-२३ ॥<br>
<br>
सर्वतः सर्वदात्मानं ललिता पातु सर्वगा ॥<br>
कामेशी पुरतः पातु भगमाली त्वनंतरम् ॥ ८९-२४ ॥<br>
<br>
दिशं पातु तथा दक्षपार्श्वं मे पातु सर्वदा ॥<br>
नित्यक्लिन्नाथं भेरुण्डादिशं मे पातु कौणपीम् ॥ ८९-२५ ॥<br>
<br>
तथैव पश्चिमं भागं रक्षताद्वह्निवासिनी ॥<br>
महावज्रेश्वरी नित्या वायव्ये मां सदावतु ॥ ८९-२६ ॥<br>
<br>
वामपार्श्वं सदा पातु इतीमेलरिता ततः ॥<br>
माहेश्वरी दिशं पातु त्वरितं सिद्धिदायिनी ॥ ८९-२७ ॥<br>
<br>
पातु मामूर्ध्वतः शश्चद्दैवताकुलसुंदरी ॥<br>
अधो नीलपताकाख्या विजया सर्वतश्च माम् ॥ ८९-२८ ॥<br>
<br>
करोतु मे मंगलानि सर्वदा सर्वमंगला ॥<br>
देहंद्रियमनः प्राणाञ्ज्वालामालिनिविग्रहा ॥ ८९-२९ ॥<br>
<br>
पालयत्वनिशं चित्ता चित्तं मे सर्वदावतु ॥<br>
कामात्क्रोधात्तथा लोभान्मोहान्मानान्मदादपि ॥ ८९-३० ॥<br>
<br>
पापान्मां सर्वतः शोकात्संक्षयात्सर्वतः सदा ॥<br>
असत्यात्क्रूरचिंतातोहिंसातश्चौरतस्तथा ॥<br>
स्तैमित्याच्च सदा पांतु प्रेरयंत्यः शुभं प्रति ॥ ८९-३१ ॥<br>
<br>
नित्याः षोडश मां पांतु गजारूढाः स्वशक्तिभिः ॥<br>
तथा हयसमारूढाः पांतु मां सर्वतः सदा ॥ ८९-३२ ॥<br>
<br>
सिंहारूढास्तथा पांतु पांतु ऋक्षगता अपि ॥<br>
रथारूढाश्च मां पांतु सर्वतः सर्वदा रणे ॥ ८९-३३ ॥<br>
<br>
तार्क्ष्यारूढाश्च मां पांतु तथा व्योमगताश्च ताः ॥<br>
भूतगाः सर्वगाः पांतु पांतु देव्यश्च सर्वदा ॥ ८९-३४ ॥<br>
<br>
भूतप्रेतपिशाचाश्च परकृत्यादिकान् गदान् ॥<br>
द्रावयंतु स्वशक्तीनां भूषणैरायुधैर्मम ॥ ८९-३५ ॥<br>
<br>
गजाश्वद्वीपिपंचास्यतार्क्ष्यारूढाखिलायुधाः ॥<br>
असंख्याः शक्तयो देव्यः पांतु मां सर्वतः सदा ॥ ८९-३६ ॥<br>
<br>
सायं प्रातर्जपन्नित्याकवचं सर्वरक्षकम् ॥<br>
कदाचिन्नाशुभं पश्येत्सर्वदानंदमास्थितः ॥ ८९-३७ ॥<br>
<br>
इत्येतत्कवचं प्रोक्तं ललितायाः शुभावहम् ॥<br>
यस्य शंधारणान्मर्त्यो निर्भयो विजयी सुखी ॥ ८९-३८ ॥<br>
<br>
अथ नाम्नां सहस्रं ते वक्ष्ये सावरणार्चनम् ॥<br>
षोडशानामपि मुने स्वस्वक्रमगतात्मकम् ॥ ८९-३९ ॥<br>
<br>
ललिता चापि वा कामेश्वरी च भगमालिनी ॥<br>
नित्यक्लिन्ना च भेरुंडा कीर्तिता वह्निवासिनी ॥ ८९-४० ॥<br>
<br>
वज्रेश्वरी तथा दूती त्वरिता कुलसुंदरी ॥<br>
नित्या संवित्तथा नीलपताका विजयाह्वया ॥ ८९-४१ ॥<br>
<br>
सर्वमंगलिका चापि ज्वालामालिनिसंज्ञिता ॥<br>
चित्रा चेति क्रमान्नित्याः षोडशपीष्टविग्रहाः ॥ ८९-४२ ॥<br>
<br>
कुरुकुल्ला च वाराही द्वे एते चेष्टविग्रहे ॥<br>
वशिनी चापि कामेशी मोहिनी विमलारुणा ॥ ८९-४३ ॥<br>
<br>
तपिनी च तथा सर्वेश्वरी चाप्यथ कौलिनी ॥<br>
मुद्राणंतनुरिष्वर्णरूपा चापार्णविग्रहा ॥ ८९-४४ ॥<br>
<br>
पाशवर्णशरीरा चाकुर्वर्णसुवपुर्द्धरा ॥<br>
त्रिखंडा स्थापनी सन्निरोधनी चावगुंठनी ॥ ८९-४५ ॥<br>
<br>
सन्निधानेषु चापाख्या तथा पाशांकुशाभिधा ॥<br>
नमस्कृतिस्तथा संक्षोभणी विद्रावणी तथा ॥ ८९-४६ ॥<br>
<br>
आकर्षणी च विख्याता तथैवावे शकारिणी ॥<br>
उन्मादिनी महापूर्वा कुशाथो खेचरी मता ॥ ८९-४७ ॥<br>
<br>
बीजा शक्त्युत्थापना च स्थूलसूक्ष्मपराभिधा ॥<br>
अणिमा लघिमा चैव महिमा गरिमा तथा ॥ ८९-४८ ॥<br>
<br>
प्राप्तिः प्रकामिता चापि चेशिता वशिता तथा ॥<br>
भुक्तिः सिद्धिस्तथैवेच्छा सिद्धिरूपा च कीर्तिता ॥ ८९-४९ ॥<br>
<br>
ब्राह्मी माहेश्वरी चैव कौमारी वैष्णवी तथा ॥<br>
वाराहींद्राणी चामुंडा महालक्ष्मीस्वरूपिणी ॥ ८९-५० ॥<br>
<br>
कामा बुद्धिरहंकारशब्दस्पर्शस्वरूपिणी ॥<br>
रूपरूपा रसाह्वा च गंधवित्तधृतिस्तथा ॥ ८९-५१ ॥<br>
<br>
नाभबीजामृताख्या च स्मृतिदेहात्मरूपिणी ॥<br>
कुसुमा मेखला चापि मदना मदनातुरा ॥ ८९-५२ ॥<br>
<br>
रेखा संवेगिनी चैव ह्यंकुशा मालिनीति च ॥<br>
संक्षोभिणी तथा विद्राविण्याकर्षणरूपिणी ॥ ८९-५३ ॥<br>
<br>
आह्लादिनीति च प्रोक्ता तथा समोहिनीति च ॥<br>
स्तंभिनीजंभिनीचैव वशंकर्यथ रंजिनी ॥ ८९-५४ ॥<br>
<br>
उन्मादिनी तथैवार्थसाधिनीति प्रकीर्तिता ॥<br>
संपत्तिपूर्णा सा मंत्रमयी द्वंद्वक्षयंकरी ॥ ८९-५५ ॥<br>
<br>
सिद्धिः संपत्प्रदाचैव प्रियमंगलकारिणी ॥<br>
कामप्रदा निगदिता तथा दुःखविमोचिनी ॥ ८९-५६ ॥<br>
<br>
मृत्युप्रशमनीचैव तथा विघ्ननिवारिणी ॥<br>
अंगसुंदरिका चैव तथा सौभाग्यदायिनी ॥ ८९-५७ ॥<br>
<br>
ज्ञानैश्वर्यप्रदा ज्ञानमयी चैव च पंचमी ॥<br>
विंध्यवासनका घोरस्वरूपा पापहारिणी ॥ ८९-५८ ॥<br>
<br>
तथानंदमयी रक्षा रूपेप्सितफलप्रदा ॥<br>
जयिनी विमला चाथ कामेशी वज्रिणी भगा ॥ ८९-५९ ॥<br>
<br>
त्रैलोक्यमोहना स्थाना सर्वाशापरिपूरणी ॥<br>
सर्वसक्षोभणगता सौभाग्यप्रदसंस्थिता ॥ ८९-६० ॥<br>
<br>
सर्वार्थसाधकागारा सर्वरोगहरास्थिता ॥<br>
सर्वरक्षाकरास्थाना सर्वसिद्धिप्रदस्थिता ॥ ८९-६१ ॥<br>
<br>
सर्वानंदमयाधारबिंदुस्थानशिवात्मिका ॥<br>
प्रकृष्टा च तथा गुप्ता ज्ञेया गुप्ततरापि च ॥ ८९-६२ ॥<br>
<br>
संप्रदायस्वरूपा च कुलकौलनिगर्भगा ॥<br>
रहस्यापरापरप्राकृत्तथैवातिरहस्यका ॥ ८९-६३ ॥<br>
<br>
त्रिपुरा त्रिपुरेशी च तथैव पुरवासिनी ॥<br>
श्रीमालिनी च सिद्धान्ता महात्रिपुरसुंदरी ॥ ८९-६४ ॥<br>
<br>
नवरत्नमयद्वीपनवखंडविराजिता ॥<br>
कल्पकोद्यानसंस्था च ऋतुरूपेंद्रियार्चका ॥ ८९-६५ ॥<br>
<br>
कालमुद्रा मातृकाख्या रत्नदेशोपदेशिका ॥<br>
तत्त्वाग्रहगाभिधा मूर्तिस्तथैव विषयद्विपा ॥ ८९-६६ ॥<br>
<br>
देशकालाकारशब्दरूपा संगीतयोगिनी ॥<br>
समस्तगुप्तप्रकटसिद्धयोगिनिचक्रयुक् ॥ ८९-६७ ॥<br>
<br>
वह्निसूर्येन्दुभूताह्वा तथात्माष्टाक्षराह्वया ॥<br>
पंचधार्यास्वरूपा च नानाव्रतसमाह्वया ॥ ८९-६८ ॥<br>
<br>
निषिद्धाचाररहिता सिद्धचिह्नस्वरूपिणी ॥<br>
चतुर्द्धा कूर्मभागस्था नित्याद्यर्चास्वरूपिणी ॥ ८९-६९ ॥<br>
<br>
दमनादिसमभ्यर्चा षट्कर्मसिद्धिदायिनी ॥<br>
तिथिवारपृथग्द्रव्यसमर्चनशुभावहा ॥ ८९-७० ॥<br>
<br>
वायोश्यनंगकुसुमा तथैवानंगमेखला ॥<br>
अनंगमदनानंगमदनातुरसाह्वया ॥ ८९-७१ ॥<br>
<br>
मददेगिनीका चैव तथा भुवनपालिनी ॥<br>
शशिलेखा समुद्दिष्टा गतिलेखाह्वया मता ॥ ८९-७२ ॥<br>
<br>
श्रद्धा प्रीति रतिश्चैव धृतिः कांतिर्मनोरमा ॥<br>
मनोहरा समाख्याता तथैव हि मनोरथा ॥ ८९-७३ ॥<br>
<br>
मदनोन्मादिनी चैव मोदिनी शंखिनी तथा ॥<br>
शोषिणी चैव शंकारी सिंजिनी सुभगा तथा ॥ ८९-७४ ॥<br>
<br>
पूषाचेद्वासुमनसा रतिः प्रीतिर्धृतिस्तथा ॥<br>
ऋद्धिः सौम्या मरीचिश्च तथैव ह्यंशुमालिनी ॥ ८९-७५ ॥<br>
<br>
शशिनी चांगिरा छाया तथा संपूर्णमंडला ॥<br>
तुष्टिस्तथामृताख्या च डाकिनी साथ लोकपा ॥ ८९-७६ ॥<br>
<br>
बटुकेभास्वरूपा च दुर्गा क्षेत्रेशरूपिणी ॥<br>
कामराजस्वरूपा च तथा मन्मथरूपिणी ॥ ८९-७७ ॥<br>
<br>
कंदर्प्परूपिणी चैव तथा मकरकेतना ॥<br>
मनोभवस्वरूपा च भारती वर्णरूपिणी ॥ ८९-७८ ॥<br>
<br>
मदना मोहिनी लीला जंभिनी चोद्यमा शुभा ॥<br>
ह्लादिनी द्राविणी प्रीती रती रक्ता मनोरमा ॥ ८९-७९ ॥<br>
<br>
सर्वोन्मादा सर्वमुखा ह्यभंगा चामितोद्यमा ॥<br>
अनल्पाव्यक्तविभवा विविधाक्षोभविग्रहा ॥ ८९-८० ॥<br>
<br>
रागशक्तिर्द्वेषशक्तिस्तथा शब्दादिरूपिणी ॥<br>
नित्या निरंजना क्लिन्ना क्लेदेनी मदनातुरा ॥ ८९-८१ ॥<br>
<br>
मदद्रवा द्राविणी च द्रविणी चैति कीर्तिता ॥<br>
मदाविला मंगला च मन्मथानी मनस्विनी ॥ ८९-८२ ॥<br>
<br>
मोहा मोदा मानमयी माया मंदा मितावती ॥<br>
विजया विमला चैव शुभा विश्वा तथैव च ॥ ८९-८३ ॥<br>
<br>
विभूतिर्विनता चैव विविधा विनता क्रमात् ॥<br>
कमला कामिनी चैव किराता कीर्तिरूपिणी ॥ ८९-८४ ॥<br>
<br>
कुट्टिनी च समुद्दिष्टा तथैव कुलसुंदरी ॥<br>
कल्याणी कालकोला च डाकिनी शाकिनी तथा ॥ ८९-८५ ॥<br>
<br>
लाकिनी काकिनी चैव राकिनी काकिनी तथा ॥<br>
इच्छाज्ञाना क्रियाख्या चाप्यायुधाष्टकधारिणी ॥ ८९-८६ ॥<br>
<br>
कपर्दिनी समुद्दिष्टा तथैव कुलसुंदरी ॥<br>
ज्वालिनी विस्फुलिंगा च मंगला सुमनोहरा ॥ ८९-८७ ॥<br>
<br>
कनका किनवा विद्या विविधा च प्रकीर्तिता ॥<br>
मेषा वृषाह्वया चैव मिथुना कर्कटा तथा ॥ ८९-८८ ॥<br>
<br>
सिंहा कन्या तुला कीटा चापा च मकरा तथा ॥<br>
कुम्भा मीना च सारा च सर्वभक्षा तथैव च ॥ ८९-८९ ॥<br>
<br>
विश्वात्मा विविधोद्भूतचित्ररूपा च कीर्तिता ॥<br>
निःसपत्ना निरातंका याचनाचिंत्यवैभवा ॥ ८९-९० ॥<br>
<br>
रक्ता चैव ततः प्रोक्ताविद्याप्राप्तिस्वरूपिणी ॥<br>
हृल्लेखा क्लेदिनी क्लिन्ना क्षोभिणी मदनातुरा ॥ ८९-९१ ॥<br>
<br>
निपंदना रागवती तथैव मदनावती ॥<br>
मेखला द्राविणी वेगवती चैव प्रकीर्तिता ॥ ८९-९२ ॥<br>
<br>
कमला कामिनी कल्पा कला च कलिताद्भुता ॥<br>
किरता च तथा काला कदना कौशिका तथा ॥ ८९-९३ ॥<br>
<br>
कंबुवादनिका चैव कातरा कपटा तथा ॥<br>
कीर्तिश्चापि कुमारी च कुंकुमा परिकीर्तिता ॥ ८९-९४ ॥<br>
<br>
भञ्जिनी वेगिनी नागा चपला पेशला सती ॥<br>
रतिः श्रद्धा भोगलोला मदोन्मत्ता मनस्विनी ॥ ८९-९५ ॥<br>
<br>
विह्वला कर्षिणी लोला तथा मदनमालिनी ॥<br>
विनोदा कौतुका पुण्या पुराणा परिकीर्तिता ॥ ८९-९६ ॥<br>
<br>
वागीशी वरदा विश्वा विभवाविघ्नकारिणी ॥<br>
बीजविघ्नहरा विद्या सुमुखी सुंदरी तथा ॥ ८९-९७ ॥<br>
<br>
सारा च सुमना चैव तथा प्रोक्ता सरस्वती ॥<br>
समया सर्वगा विद्धा शिवा वाणी च कीर्तिता ॥ ८९-९८ ॥<br>
<br>
दूरसिद्धा तथा प्रोक्ताथो विग्रहवती मता ॥<br>
नादा मनोन्मनी प्राणप्रतिष्ठारुणवैभवा ॥ ८९-९९ ॥<br>
<br>
प्राणापाना समाना च व्यानोदाना च कीर्तिता ॥<br>
नागा कूर्मा तच कृकला देवदत्ता धनञ्जया ॥ ८९-१०० ॥<br>
<br>
फट्कारी किंकराराध्या जया च विजया तथा ॥<br>
हुंकारी खेटचरी चंडाछेदिनी क्षपिणी तथा ॥ ८९-१०१ ॥<br>
<br>
स्त्रीहुंकारी क्षेमकारी चतुरक्षररूपिणी ॥<br>
श्रीविद्यामतवर्णांगी काली याम्या नृपार्णका ॥ ८९-१०२ ॥<br>
<br>
भाषा सरस्वती वाणी संस्कृता परा ॥<br>
बहुरूपा चित्तरूपा रम्यानंदा च कौतुका ॥ ८९-१०३ ॥<br>
<br>
त्रयाख्या परमात्माख्याप्यमेयविभवा तथा ॥<br>
वाक्स्वरूपा बिंदुसर्गरूपा विश्वात्मिका तथा ॥ ८९-१०४ ॥<br>
<br>
तथा त्रैपुरकंदाख्या ज्ञात्रादित्रिविधात्मिका ॥<br>
आयुर्लक्ष्मीकीर्तिभोगसौंदर्यारोग्यदायिका ॥ ८९-१०५ ॥<br>
<br>
ऐहिकामुष्मिकज्ञानमयी च परिकीर्तिता ॥<br>
जीवाख्या विजयाख्या च तथैव विश्वविन्मयी ॥ ८९-१०६ ॥<br>
<br>
हृदादिविद्या रूपादिभानुरूपाः जगदूपुः ॥<br>
विश्वमो हनिका चैव त्रिपुरामृतसंज्ञिका ॥ ८९-१०७ ॥<br>
<br>
सर्वाप्यायनरूपा च मोहिनी क्षोभणी तथा ॥<br>
क्लेदिनी च समाख्याता तथैव च महोदया ॥ ८९-१०८ ॥<br>
<br>
संपत्करी हलक्षार्णा सीमामातृतनू रतिः ॥<br>
प्रीतिर्मनोभवा वापि प्रोक्ता वाराधिपा तथा ॥ ८९-१०९ ॥<br>
<br>
त्रिकूटा चापि षट्कूटा पंचकूटा विशुद्धगा ॥<br>
अनाहत गता चैव मणिपूरकसंस्थिता ॥ ८९-११० ॥<br>
<br>
स्वाधिष्ठानसमासीनाधारस्थाज्ञासमास्थिता ॥<br>
षट्त्रिंशत्कूटरूपा च पंचाशन्मिथुनात्मिका ॥ ८९-१११ ॥<br>
<br>
पादुकादिकसिद्धीशा तथा विजयदायिनी ॥<br>
कामरूपप्रदा वेतालरूपा च पिशाचिका ॥ ८९-११२ ॥<br>
<br>
विचित्रा विभ्रमा हंसी भीषणी जनरंजिका ॥<br>
विशाला मदना तुष्टा कालकंठी महाभया ॥ ८९-११३ ॥<br>
<br>
माहेंद्री शंखिनी चैंद्री मंगला वटवासिनी ॥<br>
मेखला सकला लक्ष्मीर्मालिनीविश्वनायिका ॥ ८९-११४ ॥<br>
<br>
सुलोचना सुशोभा च कामदा च विलासिनी ॥<br>
कामेश्वरी नंदिनी च स्वर्णरेखा मनोहरा ॥ ८९-११५ ॥<br>
<br>
प्रमोदा रागिणी सिद्धा पद्मिनी च रतिप्रिया ॥<br>
कल्याणदा कलादक्षा ततश्च सुरसुन्दरी ॥ ८९-११६ ॥<br>
<br>
विभ्रमा वाहका वीरा विकला कोरकाकविः ॥<br>
सिंहनादा महानादा सुग्रीवा मर्कटा शठा ॥ ८९-११७ ॥<br>
<br>
बिडालाक्षा बिडालास्या कुमारी खेचरी भवा ॥<br>
मयूरा मंगला भीमा द्विपवक्त्रा खरानना ॥ ८९-११८ ॥<br>
<br>
मातंगी च निशाचारा वृषग्राहा वृकानना ॥<br>
सैरिभास्या गजमुखा पशुवक्त्रा मृगानना ॥ ८९-११९ ॥<br>
<br>
क्षोभका मणिभद्रा च क्रीडका सिंहचक्रका ॥<br>
महोदरा स्थूलशिखा विकृतास्या वरानना ॥ ८९-१२० ॥<br>
<br>
चपला कुक्कुटास्या च पाविनी मदनालसा ॥<br>
मनोहरा दीर्घजंघा स्थूलदन्ता दशानना ॥ ८९-१२१ ॥<br>
<br>
सुमुखा पंडिता क्रुद्धा वराहास्या सटामुखा ॥<br>
कपटा कौतुका काला किंकरा कितवा खला ॥ ८९-१२२ ॥<br>
<br>
भक्षका भयदा सिद्धा सर्वगा च प्रकीर्तिता ॥<br>
जया च विजया दुर्गा भद्रा भद्रकरी तथा ॥ ८९-१२३ ॥<br>
<br>
अम्बिका वामदेवी च महामायास्वरूपिणी ॥<br>
विदारिका विश्वमयी विश्वा विश्वविभंजिता ॥ ८९-१२४ ॥<br>
<br>
वीरा विक्षोभिणी विद्या विनोदा बीजविग्रहा ॥<br>
वीतशोका विषग्रीवा विपुला विजयप्रदा ॥ ८९-१२५ ॥<br>
<br>
विभवा विविधा विप्रा तथैव परिकीर्तिता ॥<br>
मनोहरा मंगली च मदोत्सिक्ता मनस्विनी ॥ ८९-१२६ ॥<br>
<br>
मानिनी मधुरा माया मोहिनी च तथा स्मृता ॥<br>
भद्रा भवानी भव्या च विशालाक्षी शुचिस्मिता ॥ ८९-१२७ ॥<br>
<br>
ककुभा कमला कल्पा कलाथो पूरणी तथा ॥<br>
नित्या चाप्यमृता चैव जीविता च तथा दया ॥ ८९-१२८ ॥<br>
<br>
अशोका ह्यमला पूर्णा पूर्णा भाग्योद्यता तथा ॥<br>
विवेका विभवा विश्वा वितता च प्रकीर्तिता ॥ ८९-१२९ ॥<br>
<br>
कामिनी खेचरी गर्वा पुराणापरमेश्वरी ॥<br>
गौरी शिवा ह्यमेया च विमला विजया परा ॥ ८९-१३० ॥<br>
<br>
पवित्रा पद्मिनी विद्या विश्वेशी शिववल्लभा ॥<br>
अशेषरूपा ह्यानंदांबुजाक्षी चाप्यनिंदिता ॥ ८९-१३१ ॥<br>
<br>
वरदा वाक्यदा वाणी विविधा वेदविग्रहा ॥<br>
विद्या वागीश्वरी सत्या संयता च सरस्वती ॥ ८९-१३२ ॥<br>
<br>
निर्मलानन्दरूपा च ह्यमृता मनिदा तथा ॥<br>
पूषा चैव तथा पुष्टिस्तुष्टिश्चापि रतिर्धृतिः ॥ ८९-१३३ ॥<br>
<br>
शशिनी चैद्रिका कांतिज्योत्स्ना श्रीः प्रीतिरंगगदा ॥<br>
पूर्णा पूर्णामृता कामदायिनीन्दुकलात्मिका ॥ ८९-१३४ ॥<br>
<br>
तपिनी तापिनी धूम्रा मरीचिर्ज्वालिनी रुचिः ॥<br>
सुषुम्णा भोगदा विश्वा बाधिनी धारिणी क्षमा ॥ ८९-१३५ ॥<br>
<br>
धूम्रार्चिरूष्मा ज्वलिनी ज्वालिनी विस्फुलिंगिनी ॥<br>
सुश्रीः स्वरूपा कपिला हव्यकव्यवहा तथा ॥ ८९-१३६ ॥<br>
<br>
घस्मरा विश्वकवला लोलाक्षी लोलजिह्विका ॥<br>
सर्वभक्षा सहस्राक्षी निःसंगा च गतिप्रिया ॥ ८९-१३७ ॥<br>
<br>
अर्चित्याचाप्रमेया च पूर्णरूपा दुरासदा ॥<br>
सर्वा संसिद्धिरूपा च पावनीत्येकरूपिणी ॥ ८९-१३८ ॥<br>
<br>
तथा यामलवेधाख्या शाक्ते वेदस्वरूपिणी ॥<br>
तथा शांभववेधा च भावनासिद्धिसृचिनी ॥ ८९-१३९ ॥<br>
<br>
वह्निरूपा तथा दस्रा ह्यमाविघ्ना भुजंगमा ॥<br>
षण्मुखा रविरूपा च माता दुर्गा दिशा तथा ॥ ८९-१४० ॥<br>
<br>
धनदा केशवा चापि यमी चैव हरा शशा ॥<br>
अश्विनी च यमी वह्नि रूपा धात्रीति कीर्तिता ॥ ८९-१४१ ॥<br>
<br>
चंद्रा शिवादितिर्जीवा सर्पिणी पितृरूपिणी ॥<br>
अर्यम्णा च भगा सूर्या त्वाष्ट्रिमारुतिसंज्ञिका ॥ ८९-१४२ ॥<br>
<br>
इंद्राग्निरूपा मित्रा चापींद्राणी निर्ऋतिर्जला ॥<br>
वैश्वदेवी हरितभूर्वासवी वरुणा जया ॥ ८९-१४३ ॥<br>
<br>
अहिर्बुध्न्या पूषणी च तथा कारस्करामला ॥<br>
उदुंबरा जंबुका च खदिरा कृष्णारूपिणी ॥ ८९-१४४ ॥<br>
<br>
वंशा च पिप्पला नागा रोहिणा च पलाशका ॥<br>
पक्षका च तथाम्बष्ठा बिल्वाचार्जुनरूपिणी ॥ ८९-१४५ ॥<br>
<br>
विकंकता च ककुभा सरला चापि सर्जिका ॥<br>
वंजुला पनसार्का च शमी हलिप्रियाम्रका ॥ ८९-१४६ ॥<br>
<br>
निम्बा मधूकसंज्ञा चाप्यश्वत्था च गजाह्वया ॥<br>
नागिनी सर्पिणी चैव शुनी चापि बिडालिकी ॥ ८९-१४७ ॥<br>
<br>
छागी मार्जारिका मूषी वृषभा माहिषी तथा ॥<br>
शार्दूली सैरिभी व्याघ्री हरिणी च मृगी शुनी ॥ ८९-१४८ ॥<br>
<br>
कपिरूपा च गोघंटा वानरी च नराश्विनी ॥<br>
नगा गौर्हस्तिनी चेति तथा षट्चक्रवासिनी ॥ ८९-१४९ ॥<br>
<br>
त्रिखंडा तीरपालाख्या भ्रामणी द्रविणी तथा ॥<br>
सोमा सूर्या तिथिर्वारा योगार्क्षा करणात्मिका ॥ ८९-१५० ॥<br>
<br>
यक्षिणी तारणा व्योमशब्दाद्याप्रांणिनी च धीः ॥<br>
क्रोधिनी स्तंभिनी चंडोञ्चंडा ब्राह्यादिरूपिणी ॥ ८९-१५१ ॥<br>
<br>
सिंहस्था व्याघ्रगा चैव गजाश्वगरुडस्थिता ॥<br>
भौमाप्या तैजसीवायुरूपिणी नाभसा तथा ॥ ८९-१५२ ॥<br>
<br>
एकावक्त्रा चतुर्वक्त्रा नवक्त्रा कलानना ॥<br>
पंचविंशतिवक्त्रा च षड्विंशद्वदना तथा ॥ ८९-१५३ ॥<br>
<br>
ऊनपंचाशदास्या च चतुःषष्टि मुखा तथा ॥<br>
एकाशीतिमुखा चैव शताननसमन्विता ॥ ८९-१५४ ॥<br>
<br>
स्थूलरूपा सूक्ष्मरूपा तेजोविग्रहधारिणी ॥<br>
वृणावृत्तिस्वरूपा च नाथावृत्तिस्वरूपिणी ॥ ८९-१५५ ॥<br>
<br>
तत्त्वावृत्तिस्वरूपापि नित्यावृत्तिवपुर्द्धरा ॥ ८९-१५६ ॥<br>
<br>
अंगावृत्तिस्वरूपा चाप्यायुधावृत्तिरूपिणी ॥<br>
गुरुपंक्तिस्वरूपा च विद्यावृत्तितनुस्तथा ॥ ८९-१५७ ॥<br>
<br>
ब्रह्माद्यावृत्तिरूपा च परा पश्यतिका तथा ॥<br>
मध्यमा वैखरी शीर्षकण्ठताल्वोष्ठदन्तगा ॥ ८९-१५८ ॥<br>
<br>
जिह्वामूलगता नासागतोरः स्थलगामिनी ॥<br>
पदवाक्यस्वरूपा च वेदभाषास्वरूपिणी ॥ ८९-१५९ ॥<br>
<br>
सेकाख्या वीक्षणाख्या चोपदेशाख्या तथैव च ॥<br>
व्याकुलाक्षरसंकेता गायत्री प्रणवादिका ॥ ८९-१६० ॥<br>
<br>
जपहोमार्चनध्यानयंत्रतर्पणरूपिणी ॥<br>
सिद्धसारस्वता मृत्युंजया च त्रिपुरा तथा ॥ ८९-१६१ ॥<br>
<br>
गारुडा चान्नपूर्णा चाप्यश्वरूढा नवात्मिका ॥<br>
गौरी च देवी हृदया लक्षदा च मतंगिनी ॥ ८९-१६२ ॥<br>
<br>
निष्कत्रयपदा चेष्टा वादिनी च प्रकीर्तिता ॥<br>
राजलक्ष्मीर्महालक्ष्मीः सिद्धलक्ष्मीर्गवानना ॥ ८९-१६३ ॥<br>
<br>
इत्येवं ललितादेव्या दिव्यं नामसहस्रकम् ॥<br>
सर्वार्थसिद्धिदं प्रोक्तं चतुर्वर्गफलप्रदम् ॥ ८९-१६४ ॥<br>
<br>
एतन्नित्यमुषःकाले यो जपेच्छुद्धमानसः ॥<br>
स योगी ब्रह्मविज्ज्ञानी शिवयोगी तथात्मवित् ॥ ८९-१६५ ॥<br>
<br>
द्विरावृत्त्या प्रजपतो ह्यायुरारोग्यसंपदः ॥<br>
लोकानुरंजनं नारीनृपावर्जनकर्म च ॥ ८९-१६६ ॥<br>
<br>
अपृथक्त्वेन सिद्ध्यंति साधकस्यास्य निश्चितम् ॥<br>
त्रिरावृत्त्यास्य वै पुंसो विश्वं भूयाद्वशेऽखिलम् ॥ ८९-१६७ ॥<br>
<br>
चतुरावृत्तितश्चास्य समीहितमनारतम् ॥<br>
फलत्येव प्रयोगार्हो लोकरक्षाकरो भवेत् ॥ ८९-१६८ ॥<br>
<br>
पंचावृत्त्या नरा नार्यो नृपा देवाश्च जंतवः ॥<br>
भजंत्येनं साधकं च देव्यामाहितचेतसः ॥ ८९-१६९ ॥<br>
<br>
षडावृत्त्या तन्मयः स्यात्साधकश्चास्य सिद्धयः ॥<br>
अचिरेणैव देवीनां प्रसादात्संभवंति च ॥ ८९-१७० ॥<br>
<br>
सप्तावृत्त्यारिरोगादिकृत्यापस्मारनाशनम् ॥<br>
अष्टावृत्त्या नरो भूपान्निग्रहानुग्रहक्षमः ॥ ८९-१७१ ॥<br>
<br>
नवावृत्त्या मन्मथाभो विक्षोभयति भूतलम् ॥<br>
दशावृत्त्या पठेन्नित्यं वाग्लक्ष्मीकांतिसिद्धये ॥ ८९-१७२ ॥<br>
<br>
रुद्रावृत्त्याखिलर्द्धिश्च तदायत्तं जगद्भवेत् ॥<br>
अर्कावृत्त्या सिद्धिभिः स्याद्दिग्भिर्मर्त्यो हरोपमः ॥ ८९-१७३ ॥<br>
<br>
विश्वावृत्त्या तु विजयी सर्वतः स्यात्सुखी नरः ॥<br>
शक्रावृत्त्याखिलेष्टाप्तिः सर्वतो मंगलं भवेत् ॥ ८९-१७४ ॥<br>
<br>
तिथ्यावृत्त्याखिलानिष्टानयन्तादाप्नुयान्नरः ॥<br>
षोडशावृत्तितो भूयान्नरः साक्षान्महेश्वरः ॥ ८९-१७५ ॥<br>
<br>
विश्वं स्रष्टुं पालयितुं संहतु च क्षमो भवेत् ॥<br>
मंडलं मासमात्रं वा यो जपेद्यद्यदाशयः ॥ ८९-१७६ ॥<br>
<br>
तत्तदेवाप्नुयात्सत्यं शिवस्य वचनं यथा ॥<br>
इत्येतत्कथितं विप्र नित्यावृत्त्यर्चनाश्रितम् ॥ ८९-१७७ ॥<br>
<br>
नाम्नां सहस्रं मनसोऽभीष्टसंपादनक्षमम् ॥ ८९-१७८ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे ललितास्तोत्र कवचसहस्रनामकथनं नामैकोननवतितमोऽध्यायाः ॥ ८९ ॥
