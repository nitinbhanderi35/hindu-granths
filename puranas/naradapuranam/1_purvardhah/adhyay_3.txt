नारद उवाच ।।<br>
कथं ससर्ज ब्रह्मादीनादिदेवः पुरा विभुः ।।<br>
तन्ममाख्याहि सनक सर्वज्ञोऽस्ति यतो भवान् ।। ३-१ ।।<br>
<br>
श्रीसनक उवाचा ।।<br>
नारायणोऽक्षरोऽनन्तः सर्वव्यापी निरञ्जनः ।।<br>
तेनेदमखिलं व्याप्तं जगत्स्थावरजङ्गमम् ।। ३-२ ।।<br>
<br>
आदिसर्गे महाविष्णुः स्वप्रकाशो जगन्मयः ।।<br>
गुणभेदमधिष्ठाय मूर्त्तित्रिकमवासृजत् ।। ३-३ ।।<br>
<br>
सृष्ट्यर्थं तु पुरा देवो दक्षिणाङ्गात्प्रजापतिम् ।।<br>
मध्येरुद्राख्यमीथानं जगदन्तकरं मुने ।। ३-४ ।।<br>
<br>
पालनायास्य जगतो वामाङ्गाद्विष्णुमव्ययम् ।।<br>
तमादिदेवमजरं केचिदाहुः शिवाभिधम् ।।<br>
केचिद्विष्णुं सदा सत्यं ब्रह्माणं केचिदूचिरे ।। ३-५ ।।<br>
<br>
तस्य शक्तिः परा विष्णोर्जगत्कार्यप्रवर्तिनी ।।<br>
भावाभावस्वरुपा सा विद्याविद्येति गीयते ।। ३-६ ।।<br>
<br>
यदा विश्वं महाविष्णोर्भिन्नत्वेन प्रतीयते ।।<br>
तदा ह्यविद्या संसिद्धा भवेद्दुःखस्य साधनम् ।। ३-७ ।।<br>
<br>
ज्ञातृज्ञेयाद्युपाधिस्ते यदा नश्यति नारद ।।<br>
सर्वैकभावना बुद्धिः सा विद्येत्यभिधीयते ।। ३-८ ।।<br>
<br>
एषं माया महाविष्णोर्भिन्ना संसारदायिनी ।।<br>
अभेदबुद्ध्या दृष्टा चेत्संसारक्षयकारिणी ।। ३-९ ।।<br>
<br>
विष्णुशक्तिसमुद्भूतमेतत्सर्वं चराचरम्।।<br>
यस्माद्भिन्नमिदं सर्वं यच्चेङ्गेद्यच्चनेङ्गति ।। ३-१० ।।<br>
<br>
उपाधिभिर्यथाकाशो भिन्नत्वेन प्रतीयते ।।<br>
अविद्योपाधियोगेनतथेदमखिलं जगत् ।। ३-११ ।।<br>
<br>
यथा हरिर्जगद्यापी तस्य शक्तिस्तथा मुने ।।<br>
दाहशक्तिर्यथांगारे स्वाश्रयं व्याप्य तिष्टति ।। ३-१२ ।।<br>
उमेति केचिदाहुस्तां शक्तिं लक्ष्मीं तथा परे ।।<br>
भारतीत्यपरे चैनां गिरिजेत्यम्बिकेति च ।। ३-१३ ।।<br>
<br>
दुर्गेति भद्रकालीति चण्डी माहेश्वरीत्यपि ।।<br>
कौमारी वैष्णवी चेति वाराह्येन्द्री च शाम्भवी ।। ३-१४ ।।<br>
<br>
ब्राह्मीति विद्याविद्येति मायेति च तथा परे ।।<br>
प्रकृतिश्च परा चेति वदन्ति परमर्षस्यः ।। ३-१५ ।।<br>
<br>
शेषशक्तिः परा विष्णोर्जगत्सर्गादिकारिणी ।।<br>
व्यक्ताव्यक्तस्वरुपेण जगह्याप्य व्यवस्थिता ।। ३-१६ ।।<br>
<br>
प्रकृतिश्चपुमांश्चैव कालश्चेति विधिस्थितिः ।।<br>
सृष्टिस्थितिविनाशानामेकः कारणतां गतः ।। ३-१७ ।।<br>
<br>
येनेदमखिलं जातं ब्रह्मरुपधरेण वै ।।<br>
तस्मात्परतरो देवो नित्यइत्यभिधीयते ।। ३-१८ ।।<br>
<br>
रक्षां करोति यो देवो नित्य इत्यभिधीयते ।।<br>
रक्षां करोति यो देवो जगतां परतः पुमान् ।। ३-१९ ।।<br>
<br>
तस्मात्परतरं यत्तदव्ययं परमं पदम् ।। ३-२० ।।<br>
<br>
अक्षरो निर्गुणः शुद्धः परिपूर्णः सनातनः ।।<br>
यः परः कालपुपाख्यो योगिध्येयः परात्परः ।। ३-२१ ।।<br>
<br>
परमात्मा परानन्दः सर्वोपाधिविवर्जितः ।<br>
ज्ञानैकवेद्यः परमः सञ्चिदानन्दविग्रहः ।। ३-२२ ।।<br>
<br>
योऽसौ शुद्धोऽपि परमो ह्यहंकारेण संयुतः ।।<br>
देहीति प्रोच्यते मूढैरहोऽज्ञानविडम्बनम् ।। ३-२३ ।।<br>
<br>
स देवः परमः शुद्धः सत्त्वदिगुणभेदतः ।।<br>
मूर्तित्रयं समापन्नः सृष्टिस्थित्यन्तकारणम् ।। ३-२४ ।।<br>
<br>
योऽसौ ब्रह्मा जगत्कर्ता यन्नाभिकमलोद्भवः ।।<br>
स एवानन्दरुपात्मा तस्मान्नास्त्यपरो मुने ।। ३-२५ ।।<br>
<br>
अन्तर्यामी जगद्यापी सर्वसाक्षी निरञ्जनः ।।<br>
भिन्नाभिन्नस्वरुपेण स्थितो वै परमेश्वरः ।। ३-२६ ।।<br>
<br>
यस्य शक्तिर्महामाया जगद्विश्त्रम्भधारिणी ।।<br>
विश्वोत्पत्तेर्निदानत्वात्प्रकृतिः प्रोच्यते बुधैः ।। ३-२७ ।।<br>
<br>
आदिसर्गे महाविष्णोर्लोकान्कर्त्तुं समुद्यतः ।।<br>
प्रकृतिः पुरुषश्चेति कालश्चेति त्रिधा भवेत् ।। ३-२८ ।।<br>
<br>
पश्यन्ति भावितात्मानो यं ब्रह्मत्यभिसंज्ञितम् ।।<br>
शुद्धं यत्परमं धाम तद्विष्णोः परमं पदम् ।। ३-२९ ।।<br>
<br>
एवं शुद्धोऽक्षरोऽनन्तः कालरुपी महेश्वरः ।।<br>
गुणरुपीगुणाधारोजगतामादिकृद्विभुः ।। ३-३० ।।<br>
<br>
प्रकृतिः क्षोभमापन्ना पुरुषाख्ये जगद्गुरौ ।।<br>
महान्प्रादुरभूद्धुद्धिस्ततोऽहं समवर्त्तत ।। ३-३१ ।।<br>
<br>
अहंकाराश्च सूक्ष्माणि तन्मात्राणीन्द्रियाणि च ।।<br>
तन्मात्रेभ्यो हि जातानि भूतानि जगतः कृते ।। ३-३२ ।।<br>
<br>
आकाशवाय्वग्रिजलभूमयोऽब्जभवात्मज ।।<br>
यथाक्रमं कारणतामेकैकस्योपयान्ति च ।। ३-३३ ।।<br>
<br>
ततो ब्रह्या जगद्धाता तामसानसृजत्प्रभुः ।।<br>
तिर्यग्योनिगताञ्जन्तून्पशुपक्षिमृगादिकान् ।। ३-३४ ।।<br>
<br>
तमप्यसाधकं मत्वा देवसर्गं सनातनात् ।।<br>
ततोवैमानुषं सर्गं कल्पयामास पव्मजः ।। ३-३५ ।।<br>
<br>
ततो दक्षादिकान्पुत्रान्सृष्टिसाधनतत्परान् ।।<br>
एभिः पुत्रैरिदं व्याप्तं सदेवासुरमानुषम् ।। ३-३६ ।।<br>
<br>
भुर्भुवश्च तथा स्वश्च महश्वैव जनस्तथा ।।<br>
तपश्च सत्यमित्येवं लोकाः सत्योपरि स्थिताः ।। ३-३७ ।।<br>
<br>
अतलं वितलं चैव सुतलं च तलातलम् ।।<br>
महातलं च विप्रेन्द्र ततोऽधच्च रसातलम् ।। ३-३८ ।।<br>
<br>
पातालं चेति सप्तैव पातालानि क्रमादधः ।।<br>
एष सर्वेषु लोकेषु लोकनाथांश्च सृष्टवान् ।। ३-३९ ।।<br>
<br>
कुलाचलान्नदीश्चासौ तत्तल्लोकनिवासिनाम् ।।<br>
वर्त्तनादीनि सर्वाणि यथायोग्यंमकल्पयत् ।। ३-४० ।।<br>
<br>
भूतले मध्यगो मेरुः सर्वदेवसमाश्रयः ।।<br>
लोकालोकश्च भूम्यन्ते तन्मध्ये सत्प सागराः ।। ३-४१ ।।<br>
<br>
द्वीपाश्च सप्त विप्रेन्द्र द्वीपे कुलाचलाः ।।<br>
बाह्या नद्यश्च विख्याता जनाश्चामरसन्निभाः ।। ३-४२ ।।<br>
<br>
जम्बूप्लक्षाभिधानौ च शाल्मलश्च कुशस्तथा ।।<br>
क्रौञ्चशाकौ पुष्करश्च ते सर्वे देवभूमयः ।। ३-४३ ।।<br>
<br>
एते द्वीपाः समुद्रैस्तु सत्पसत्पभिरावृताः ।।<br>
लवणेक्षुसुरासर्पिर्दधिक्षीरजलैः समम् ।। ३-४४ ।।<br>
<br>
एते द्वीपाः समुद्राश्च पूर्वस्मादुत्तशेत्तराः ।। <br>
ज्ञेया द्विगुणविस्तरा लोकालोकाञ्च पर्वतात् ।। ३-४५ ।।<br>
<br>
क्षारोदधेरुपत्तरं यद्धि माद्रेश्चैव दक्षिणाम् ।।<br>
ज्ञेयं तद्भारतं वर्षं सर्वकर्मफलप्रदम् ।। ३-४६ ।।<br>
<br>
अत्र कर्माणि कुर्वन्ति त्रिविधानि तु नारद ।।<br>
तत्फलं भुज्यते चैव भोगभूमिष्वनुक्रमात् ।। ३-४७ ।।<br>
<br>
भारते तु कृतं कर्म शुभं वाशुभमेव च ।।<br>
तत्फलं क्षयि विप्रेन्द्र भुज्यतेऽन्यत्रजन्तुभिः ।। ३-४८ ।।<br>
<br>
अद्यापि देवा इच्छन्ति जन्म भारतभूतले ।।<br>
संचितं सुमहत्पुण्यमक्षय्यममलं शुभम् ।। ३-४९ ।।<br>
<br>
कदा लभामहे जन्म वर्षभारतभूमिषु ।।<br>
कदा पुण्येन महता यास्याम परमं पदम् ।। ३-५० ।।<br>
<br>
दानैर्वाविविधैर्यज्ञैस्तपोभिर्वाथवा हरिम् ।।<br>
जगदीशंसमेष्यामो नित्यानन्दमनामयम् ।। ३-५१ ।।<br>
<br>
यो भारतभुवं प्राप्य विष्णुपूजापरो भवेत् ।।<br>
न तस्य सदृशोऽन्योऽस्ति त्रिषु लोकेषु नारद ।। ३-५२ ।।<br>
<br>
हरिकीर्तनशीलो वा तद्भक्तानां प्रियोऽपि वा ।।<br>
शुक्षषुर्वापि महतः सवेद्यो दिविजैरपि ।। ३-५३ ।।<br>
<br>
हरिपूजारतो नित्यं भक्तः पूजास्तोऽषि वा ।।<br>
भक्तोच्छिष्टान्नसेवी च याति विष्णोः परं पदम् ।। ३-५४ ।।<br>
<br>
नारायणेति कृष्णेति वासुदेवेति यो वदेत् ।।<br>
अहिंसादिपरः शन्तः सोऽपि वन्द्यः सुरोत्तमैः ।। ३-५५ ।।<br>
<br>
शिवेति नीलकण्ठेति शङ्करेतिच यः स्मरेत् ।।<br>
सर्वभूतहितो नित्यं सोऽभ्यर्च्यो दिविजैः स्मृतः ।। ३-५६ ।।<br>
<br>
गुरुभक्तः शिवध्यानी स्वाश्रमाचारतत्परः ।।<br>
अनसूयुःशुचिर्दक्षो यः सोऽप्यर्च्यःसुरेश्वरैः ।। ३-५७ ।।<br>
<br>
ब्राह्यणानां हितकरः श्रध्दावान्वर्णधर्मयोः ।।<br>
वेदवादरतो नित्यं स ज्ञेयः पङ्किपावनः ।। ३-५८ ।।<br>
<br>
अभेददर्शी देवेशे नारायणशिवात्मके ।।<br>
सर्वं यो ब्रह्मण नित्यमस्मदादिषु का कथा ।। ३-५९ ।।<br>
<br>
गोषु क्षान्तो ब्रह्मचारी परनिंदाविवर्जितः ।।<br>
अपरिग्रहशी लश्च देवपूज्यः स नारद ।। ३-६० ।।<br>
<br>
स्तेयादिदोषविमुखः कृतज्ञः सत्यवाक् शुचिः ।।<br>
परोपकारनिरतः पूजनीयः सुरासुरैः ।। ३-६१ ।।<br>
<br>
वेदार्थश्रवणे बुद्धिः पुराणश्रवणे तथा ।।<br>
सत्संगेऽपि च यस्यास्ति सोऽपि वन्द्यः सुरोत्तमैः ।। ३-६२ ।।<br>
<br>
एवमादीन्यनेकानि कर्माणि श्रद्धयान्वितः ।।<br>
करोति भारते वर्षे संबन्धोऽस्माभिरेव च ।। ३-६३ ।।<br>
<br>
एतेष्वन्यतमो विप्रमात्मानं नारभेत्तु यः ।।<br>
स एव दुष्कृतिर्मूढो नास्त्यन्योऽस्मादचेतनः ।। ३-६४ ।।<br>
<br>
संप्राप्य भारते जन्म सत्कर्म सुपराङ्मुखः ।।<br>
पीयूषकलशं सुक्त्वा विषभाण्डमुपाश्रितः ।। ३-६५ ।।<br>
<br>
श्रुतिस्मृत्युदितैर्द्धर्मैर्नात्मानं पावयेत्तु यः ।।<br>
स एवात्मविधाती स्यात्पापिनामग्रणीर्मुने ।। ३-६६ ।।<br>
<br>
कर्मभूमिं समासाद्य यो न धर्मं समाचरेत् ।।<br>
स च सर्वाधमः प्रोक्तो वेदविद्भिर्मुनीश्वर ।। ३-६७ ।।<br>
<br>
शुभं कर्म समुत्सृज्य दुष्कर्माणि करोति यः ।।<br>
कामधेनुं परित्यज्य अर्कक्षीरं सं मार्गति ।। ३-६८ ।।<br>
<br>
एवं भारतभूभागं प्रशंसन्ति दिवौकसः ।।<br>
ब्रह्माद्या अपि विप्रेन्द्र स्वभोगक्षयभीरवः ।। ३-६९ ।।<br>
<br>
तस्मात्पुण्यतमं ज्ञेयं भारतं वर्षमुत्तमम् ।।<br>
देवानां दुर्लभं वापि सर्वकर्मफलप्रदम् ।। ३-७० ।।<br>
<br>
अस्मिन्पुण्ये च भूभागे यस्तु सत्कर्मसूद्यतः ।।<br>
न तस्य सदृशं कश्चित्रिषु लोकेषु विद्यते ।। ३-७१ ।।<br>
<br>
अस्मिञ्जातो नरो यस्तु स्वंकर्मक्षपणोद्यतः ।।<br>
नररुपपरिच्छन्नः स हरिर्नात्र संशयः ।। ३-७२ ।।<br>
<br>
परं लोकफलं प्रेप्सुः किर्यात्कर्माण्यतन्द्रितः ।।<br>
निवेद्य हरये भक्त्या तत्फलं ह्यक्षयं स्मृतम् ।। ३-७३ ।।<br>
<br>
विरागी चेत्कर्मफलेष्वपि किंचित्र कारयेत् ।।<br>
अर्पयेत्सुकृतं कर्म प्रीयतामितिं मे हरिः ।। ३-७४ ।।<br>
<br>
आब्रह्यभुवनाल्लोकाः पुनरुत्पत्तिदायकाः ।।<br>
फलागृध्नुः कर्मणां तत्प्रात्प्रोति परमं पदम् ।। ३-७५ ।।<br>
<br>
वेदोदितानि कर्माणि कुर्यादीश्वरतुष्टये ।।<br>
यथाश्रमं त्यक्तुकामः प्रान्पोति पदमव्ययम् ।। ३-७६ ।।<br>
<br>
निष्कामो वा सकामो वा कुर्यात्कर्म यथाविधि ।।<br>
स्वाश्रमाचारशून्यश्च पतितः प्रोच्यते बुधैः ।। ३-७७ ।।<br>
<br>
सदाचारपरो विप्रो वर्द्धते ब्रह्मतेजसा ।।<br>
तस्य विष्णुश्च तुष्टः स्याद्भक्तियुक्तस्य नारद ।। ३-७८ ।।<br>
<br>
भारते जन्म संप्राप्य नात्मानं तारयेतु यः ।।<br>
पच्यते निरये धोरे स त्वाचन्द्रार्कतारकम् ।। ३-७९ ।।<br>
<br>
वासदेवपरो धर्मो वासुदेवपरं तपः ।।<br>
वासुदेवपरं ज्ञानं वासुदेवपरा गतिः ।। ३-८० ।।<br>
<br>
वासुदेवात्मकं सर्वं जगत्स्थावरजङ्गमम् ।।<br>
आब्रह्मस्तम्बपर्यन्तं तस्मादन्यन्न विद्यते ।। ३-८१ ।।<br>
<br>
स एव धाता त्रिपुरान्तकश्च स एव देवासुरयज्ञरुपः ।।<br>
स एवब्रह्माण्डमिदं ततोऽन्यन्न किंचिदस्ति व्यतिरिक्तरुपम् ।। ३-८२ ।।<br>
<br>
यस्मात्परं नापरमस्ति किंचिद्यस्मादणीयान्नतथा महीयान् ।।<br>
व्यात्पं हि तेनेदमिदं विचित्रं तं देवदेवं प्रणमेत्समीङ्यम् ।। ३-८३ ।।<br>
<br>
इति श्रीबृहन्नारदीयपुराणे पूर्वभागे प्रथमपादे सृष्टिभरतखण्डप्राशस्त्यभूगोलानां वर्णनं नाम तृतीयोऽध्यायः ।। ३ ।।<br>
