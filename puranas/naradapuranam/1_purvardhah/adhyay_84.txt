<br>
सनत्कुमार उवाच ।।<br>
कलिकल्पांतरे ब्रह्मन् ब्रह्मणोऽव्यक्तजन्मनः ।।<br>
लोकपद्मे तपस्थस्य सृष्ट्यर्थं संबभूवतुः ।। ८४-१ ।।<br>
<br>
विष्णुकर्णमलोद्भूतावसुरौ मधुकैटभौ ।।<br>
तौ जातमात्रौ पयसि लोकप्रलयलक्षणे ।। ८४-२ ।।<br>
<br>
जानुमात्रे स्थितौ दृष्ट्वा ब्रह्मणं कमलस्थितम् ।।<br>
प्रवृत्तावत्तुमालक्ष्य तुष्टाव जगदंबिकाम् ।। ८४-३ ।।<br>
<br>
ततो देवी जगत्कर्त्री शैवी शक्तिरनुत्तमा ।।<br>
नारायणाक्षिसंस्थाना निद्रा प्रीता बभूव ह ।। ८४-४ ।।<br>
<br>
तस्या मंत्रादिकं सर्वं कथयिष्यामि तच्छृणु ।।<br>
सारुणा क्रोधनी शांतिश्चंद्रालंकृतशेखरा ।। ८४-५ ।।<br>
<br>
एकाक्षरीबीज मन्त्रऋषिः शक्तिरुदाहृता ।।<br>
गायत्री च भवेच्छन्दो देवता भुवनेश्वरी ।। ८४-६ ।।<br>
<br>
षड्दीर्घयुक्तबीजेन कुर्यादंगानि षट् क्रमात् ।।<br>
संहारसृष्टिमार्गेण मातृकान्यस्तविग्रहः ।। ८४-७ ।।<br>
<br>
मन्त्रन्यासं ततः कुर्याद्देवताभावसिद्धये ।।<br>
हृल्लेखां मूर्ध्नि वदने गगनां हृदयांबुजे ।। ८४-८ ।।<br>
<br>
रक्तां करालिकां गुह्ये महोच्छुष्मां पदद्वये ।।<br>
ऊर्द्ध्वप्राग्दक्षिणोदीच्यपश्चिमेषूत्तरेऽपि च ।। ८४-९ ।।<br>
<br>
सद्यादिह्रस्वबीजाद्यान्वस्तव्या भूतसप्रभाः ।।<br>
अंगानि विन्यसेत्पश्चाज्जातियुक्तानि षट् क्रमात् ।। ८४-१० ।।<br>
<br>
ब्रह्माणं विन्यसेद्भाले गायत्र्या सह संयुतम् ।।<br>
सावित्र्या सहितं विष्णुं कपोले दक्षिणे न्यसेत् ।। ८४-११ ।।<br>
<br>
वागीश्वर्या समायुक्तं वामगंडे महेश्वरम् ।।<br>
श्रिया धनपतिं न्यस्य वामकर्णाग्रके पुनः ।। ८४-१२ ।।<br>
<br>
रत्या स्मरं मुखे न्यस्य पुण्यागणपतिं न्यसेत् ।।<br>
सव्यकर्णोपरि निधाकर्णगंडांतरालयोः ।। ८४-१३ ।।<br>
<br>
न्यस्तव्यं वदने मूलं भूपश्चैत्रांस्ततो न्यसेत् ।।<br>
कण्ठमूले स्तनद्वंद्वे वामांसे हृदयांबुजे ।। ८४-१४ ।।<br>
<br>
सव्यांसे पार्श्वयुगले नाभिदेशे च देशिकः ।।<br>
भालांश्च पार्श्वजठरे पार्श्वांसापरके हृदि ।। ८४-१५ ।।<br>
<br>
ब्रह्माण्याद्यास्तनौ न्यस्य विधिना प्रोक्तलक्षणाः ।।<br>
मूलेन व्यापकं देहे न्यस्य देवीं विचिंतयेत् ।। ८४-१६ ।।<br>
<br>
उद्यद्दिवाकरनिभां तुंगोरोजां त्रिलोचनाम् । ।<br>
स्मरास्यामिंदुमुकुटां वरपाशांकुशाभयाम् ।। ८४-१७ ।।<br>
<br>
रदलक्षं जपेन्मंत्रं त्रिमध्वक्तैर्हुनेत्ततः ।।<br>
अष्टद्रव्यैर्दशांशेन ब्रह्मवृक्षसमिद्वरैः ।। ८४-१८ ।।<br>
<br>
द्राक्षाखर्जूरवातादशर्करानालिकेरकम् ।।<br>
तन्दुलाज्यतिलं विप्र द्रव्याष्टकमुदाहृतम् ।। ८४-१९ ।।<br>
<br>
दद्यादर्ध्यं दिनेशाय तत्र संचिन्त्य पार्वतीम् ।।<br>
पद्ममष्टदलं बाह्ये वृत्तं षोडशभिर्द्दलैः ।। ८४-२० ।।<br>
<br>
विलिखेत्कर्णिकामध्ये षट्कोणमतिसुन्दरम् ।।<br>
ततः संपूजयेत्पीठं नवशक्तिसमन्वितम् ।। ८४-२१ ।।<br>
<br>
जयाख्या विजया पश्चादजिताह्वापराजिता ।।<br>
नित्या विलासिनी गोग्धीत्यघोरा मंगला नव ।। ८४-२२ ।।<br>
<br>
बीजाढ्यमासनं दत्त्वा मूर्तिं तेनैव कल्पयेत् ।।<br>
तस्यां संपूजयेद्देवीमावाह्यावरणैः क्रमात् ।। ८४-२३ ।।<br>
<br>
मध्यपाग्याम्यसौम्येषु पूजयेदंगदेवताः ।।<br>
षट्कोणेषु यजेन्मंत्री पश्चान्मिथुनदेवताः ।। ८४-२४ ।।<br>
<br>
इन्द्रकोणं लसद्दंडकुंडिकाक्षगुणाभयाम् ।।<br>
गायत्रीं पूजयेन्मन्त्री ब्रह्माणमपि तादृशम् ।। ८४-२५ ।।<br>
<br>
रक्षः कोणे शंखचक्रगदापंकजधारिणीम् ।।<br>
सावित्रीं पीतवसनां यजेद्विणुं च तादृशम् ।। ८४-२६ ।।<br>
<br>
वायुकोणे परश्वक्षमाला भयवरान्विताम् ।।<br>
यजेत्सरस्वतीमच्छां रुद्रं तादृशलक्षणम् ।। ८४-२७ ।।<br>
<br>
वह्निकोणे यजेद्रत्नकुंभं मणिकरंडकम् ।।<br>
कराभ्यां बिभ्रतीं पीतां तुंदिलं धनदायकम् ।। ८४-२८ ।।<br>
<br>
आलिंग्य सव्यहस्तेन वामे तांबूलधारिणीम् ।।<br>
धनदांकसमारूढां महालक्ष्मीं प्रपूजयेत् ।। ८४-२९ ।।<br>
<br>
पश्चिमे मदनं बाणपाशांकुशशरासनाम् ।।<br>
धारयंतं जपारक्तं पूजयेद्रक्तभूषणम् ।। ८४-३० ।।<br>
<br>
सव्येन पतिमाश्लिष्य वामेनोत्पलधारिणीम् ।।<br>
पाणिना रमणांकस्थां रतिं सम्यक्समर्चयेत् ।। ८४-३१ ।।<br>
<br>
ऐशान्ये पूजयेत्सम्यक् विघ्नराजं प्रियान्वितम् ।।<br>
सृणिपाशधरं कांतं वरांगासृक्कलांगुलिम् ।। ८४-३२ ।।<br>
<br>
माध्वीपूर्णकपालाढ्यं विघ्नराजं दिगंबरम् ।।<br>
पुष्करे विगलद्रत्नस्फुरच्चषकधारिणम् ।। ८४-३३ ।।<br>
<br>
सिंदूरसदृशाकारामुद्दाममदविभ्रमाम् ।।<br>
धृतरक्तोत्पलामन्यपाणिना तु ध्वजस्पृशाम् ।। ८४-३४ ।।<br>
<br>
आश्लिष्टकांतामरुणां पुष्टिमर्चेद्दिगंबराम् ।।<br>
कर्णिकायां निधी पूज्यौ षट्कोणस्याथ पार्श्वयोः ।। ८४-३५ ।।<br>
<br>
अंगानि केसरेष्वेताः पश्चात्पत्रेषु पूजयेत् ।।<br>
अनंगकुसुमा पश्चाद्द्वितीयानंगमेखला ।। ८४-३६ ।।<br>
<br>
अनंगगमना तद्वदनंगमदनातुरा ।।<br>
भुवनपाला गगनवेगा षष्ठी चैव ततः परम् ।। ८४-३७ ।।<br>
<br>
शशिलेखा गगनलेखा चेत्यष्टौ यत्र शक्तयः ।।<br>
खङ्गखेटकधारिण्यः श्यामाः पूज्याश्च मातरः ।। ८४-३८ ।।<br>
<br>
पद्माद्बहिः समभ्यर्च्याः शक्तयः परिचारिकाः ।।<br>
प्रथमानंगद्वयास्यादनंगमदना ततः ।। ८४-३९ ।।<br>
<br>
मदनातुरा भवनवेगा ततो भुवनपालिका ।।<br>
स्यात्सर्वशिशिरानंगवेदनानंगमेखला ।। ८४-४० ।।<br>
<br>
चषकं तालवृंतं च तांबूलं छत्रमुज्ज्वलम् ।।<br>
चामरे चांशुकं पुष्पं बिभ्राणाः करपंकजैः ।। ८४-४१ ।।<br>
<br>
सर्वाभरणसंदीप्तान् लोकपालान्बहिर्यजेत् ।।<br>
वज्रादीन्यपि तद्बाह्ये देवीमित्थं प्रपूजयेत् ।। ८४-४२ ।।<br>
<br>
मंत्री त्रिमधुरोपेतैर्हुत्वाश्वत्थसमिद्वरैः ।।<br>
ब्राह्मणान्वशयेच्छीघ्रं पार्थिवान्पद्महोमतः ।। ८४-४३ ।।<br>
<br>
पलाशपुष्पैस्तत्पत्नीं मंत्रिणः कुसुदैरपि ।।<br>
पंचविंशतिधा जप्तैर्जलैः स्नानं दिने दिने ।। ८४-४४ ।।<br>
<br>
आत्मानमभिषिंचेद्यः सर्वसौभाग्यवान्भवेत् ।।<br>
पंचविंशतिधा जप्तं जलं प्रातः पिबेन्नरः ।। ८४-४५ ।।<br>
<br>
अवाप्य महतीं प्रज्ञां कवीनामग्रणीर्भवेत् ।।<br>
कर्पूरागरुसंयुक्तकुंकुमं साधु साधितम् ।। ८४-४६ ।।<br>
<br>
गृहीत्वा तिलकं कुर्याद्राजवश्यमनुत्तमम् ।।<br>
शालिपिष्टमयीं कृत्वा पुत्तलीं मधुरान्विताम् ।। ८४-४७ ।।<br>
<br>
जप्तां प्रतिष्ठितप्राणां भक्षयेद्रविवासरे ।।<br>
वशं नयति राजानं नारीं वा नरमेव च ।। ८४-४८ ।।<br>
<br>
कण्ठमात्रोदके स्थित्वा वीक्ष्य तोयोद्गतं रविम् ।।<br>
त्रिसहस्रं जपेन्मंत्रं कन्यामिष्टां लभेत्ततः ।। ८४-४९ ।।<br>
<br>
अन्नं तन्मंत्रितं मंत्री भुंजीत श्रीप्रसिद्धये ।।<br>
लिखितां भस्मना मायां ससाध्यां फलकादिषु ।। ८४-५० ।।<br>
<br>
तत्कालं दर्शयेद्यंत्रं सुखं सूयेत गर्भिणी ।।<br>
भुवनेशीयमाख्याता सहस्रभुजसंभवा ।। ८४-५१ ।।<br>
<br>
भुक्तिमुक्तिप्रदा नॄणां स्मर्तॄणां द्विजसत्तम ।।<br>
ततः कल्पांतरे विप्र कदाचिन्महिषासुरः ।। ८४-५२ ।।<br>
<br>
बभूव लोकपालांस्तु जित्वा भुंक्ते जगत्त्रयम् ।।<br>
ततस्त्पीडिता देवा वैकुंठं शरणं ययुः ।। ८४-५३ ।।<br>
<br>
ततो देवी महालक्ष्मीश्चक्राद्यांगोत्थतेजसा ।।<br>
श्रीर्बभूवमुनिश्रेष्ठ मूर्ता व्याप्तजगत्त्रया ।। ८४-५४ ।।<br>
<br>
स्वयं सा महिषादींस्तु निहत्य जगदीश्वरी ।।<br>
अरविंदवनं प्राप्ता भजतामिष्टदायिनी ।। ८४-५५ ।।<br>
<br>
तस्याः समर्चनं वक्ष्ये संक्षेपेण श्रृणु द्विज ।।<br>
मृत्युक्रोधेन गुरुणा बिंदुभूषितमस्तका ।। ८४-५६ ।।<br>
<br>
बीजमन्त्रः श्रियः प्रोक्तो भजतामिष्टदायकः ।।<br>
ऋषिर्भृगुर्निवृच्छंदो देवता श्रीः समीरिता ।। ८४-५७ ।।