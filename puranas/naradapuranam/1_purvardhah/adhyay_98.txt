श्रीब्रह्मोवाच ॥<br>
अथ ते संप्रवक्ष्यामि मार्कंडेयाभिधं मुने ॥<br>
पुराणं सुमहत्पुण्यं पठतां श्रृण्वतां सदा ॥ ९८-१ ॥<br>
<br>
यत्राधिकृत्य शकुनीन्सर्वधर्मनिरूपणम् ॥<br>
मार्कंडेयपुराणं तन्नवसाहस्रमीरितम् ॥ ९८-२ ॥<br>
<br>
मार्कंडेयमुनेः प्रश्नो जैमिनेः प्राक्समीरितः ॥<br>
पक्षिणां धर्मसंज्ञानं ततो जन्मनिरूपणम् ॥ ९८-३ ॥<br>
<br>
पूर्वजन्मकथा चैषां विक्रिया चा दिवस्पतेः ॥<br>
तीर्थयात्रा बलस्याथ द्रौपदेयकथानकम् ॥ ९८-४ ॥<br>
<br>
हरिश्चंद्रकथा पुण्या युद्धमाडीबकाभिधम् ॥<br>
पितापुत्रसमाख्यानं दत्तात्रेयकथा ततः ॥ ९८-५ ॥<br>
<br>
हैहयस्याथ चरितं महाख्यानसमन्वितम् ॥<br>
मदालकसाकथा प्रोक्ता ह्यलर्कचरितान्विता ॥ ९८-६ ॥<br>
<br>
सृष्टिसंकीर्तनं पुण्यं नवधापारिकीर्तितम् ॥<br>
कल्पांतकालनिर्देशो यक्षसृष्टिनिरूपणम् ॥ ९८-७ ॥<br>
<br>
रुद्रादिसृष्टिरप्युक्ता द्वीपचर्यानुकीर्तनम् ॥<br>
मनूनां च कथा नानाकीर्तिताः पापहारिकाः ॥ ९८-८ ॥<br>
<br>
तासु दुर्गाकथात्यंतं पुण्यदा चाष्टमेंऽतरे ॥<br>
तत्पश्चात्प्रणवोत्पत्तिस्त्रयीतेजः समुद्भवा ॥ ९८-९ ॥<br>
<br>
मार्तंडस्य च जन्माख्यातन्माहात्म्यसमन्विता ॥<br>
वैवस्वतान्वयश्चापि वत्सप्रीश्चरितं ततः ॥ ९८-१० ॥<br>
<br>
खनित्रस्य ततः प्रोक्ता कथा पुण्या महात्मनः ॥<br>
अविक्षिच्चरितं चैव किमिच्छव्रतकीर्त्तनम् ॥ ९८-११ ॥<br>
<br>
नरिष्यंतस्य चरितं इक्ष्वाकुचरितं ततः ॥<br>
नलस्य चरितं पश्चाद्रामचन्द्रस्य सत्कथा ॥ ९८-१२ ॥<br>
<br>
कुशवंशसमाख्यानं सोमवंशानुकीर्त्तनम् ॥<br>
पुरुरवः कथा पुण्या नहुषस्य कथाद्भुता ॥ ९८-१३ ॥<br>
<br>
ययातिचरितं पुण्यं यदुवंशानुकीर्त्तनम् ॥<br>
श्रीकृष्णबालचरितं माथुरं चरितं ततः ॥ ९८-१४ ॥<br>
<br>
द्वारकाचरितं चाथ कथा सर्वावतारजा ॥<br>
ततः सांख्यसमुद्देशः प्रपञ्चासत्त्वकीर्तनम् ॥ ९८-१५ ॥<br>
<br>
मार्कंडेयस्य चरितं पुराणश्रवणे फलम् ॥<br>
यः श्रृणोति नरो भक्त्या पुराणमिदमादरात् ॥ ९८-१६ ॥<br>
<br>
मार्कंडेयाभिधं वत्स स लभेत्परमां गतिम् ॥<br>
यस्तु व्याकुरुते चैतच्छैवं स लभते पदम् ॥ ९८-१७ ॥<br>
<br>
तत्प्रयच्छेल्लिखित्वा यः सौवर्णकरिसंयुतम् ॥<br>
कार्तिक्यां द्विजवर्याय स लभेंद्ब्रह्मणः पदम् ॥ ९८-१८ ॥<br>
<br>
श्रृणोति श्रावयेद्वापि यश्चानुक्रमणीमिमाम् ॥<br>
मार्कंडेयपुराणस्य स लभेद्वांछितं फलम् ॥ ९८-१९ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे मार्कण्डेयपुराणानुक्रमणीनिरूपणं नामाष्टनवतितमोऽध्यायः ॥ ९८ ॥
