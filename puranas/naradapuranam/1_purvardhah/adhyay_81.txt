श्रीसनत्कुमार उवाच ॥<br>
अथ कृष्णस्य मंत्राणां वक्ष्ये भेदान् मुनीश्वर ॥<br>
यान्समाराध्य मनुजाः साधयंतीष्टमात्मनः ॥ ८१-१ ॥<br>
<br>
शक्तिश्रीमारपूर्वश्च श्रीशक्तिस्मरपूर्वकः ॥<br>
मारशक्तिरमापूर्वो दशार्णा मनवस्त्रयः ॥ ८१-२ ॥<br>
<br>
मुनिः स्यान्ना रदच्छन्दो गायत्री देवता पुनः ॥<br>
कृष्णो गोविंदनामात्र सर्वकामप्रदो नृणाम् ॥ ८१-३ ॥<br>
<br>
चक्रैः पूर्ववदंगानि त्रयाणामपि कल्पयेत् ॥<br>
ततः किरीटमनुनाव्यापकं हि समाचरेत् ॥ ८१-४ ॥<br>
<br>
सुदर्शनस्य मनुना कुर्याद्दिग्बंधनं तथा ॥<br>
विंशत्यर्णोक्तवत्कुर्यादाद्ये ध्यानार्चनादिकम् ॥ ८१-५ ॥<br>
<br>
द्वितीये तु दशार्णोक्तं ध्यानपूजादिकं चरेत् ॥<br>
तृतीये तु हरिं ध्यायेत्समाहितमनाः सुधीः ॥ ८१-६ ॥<br>
<br>
शखचक्रधनुर्बाणपाशांकुशधरारुणम् ॥<br>
दोर्भ्यां धृतं धमंतं च वेणुं कृष्णदिवाकरम् ॥ ८१-७ ॥<br>
<br>
एवं ध्यात्वा जपेन्मंत्रान्पञ्चलक्षं पृथक् सुधीः ॥<br>
जुहुयात्तद्दशांशेन पायसेन ससर्पिषा ॥ ८१-८ ॥<br>
<br>
एवं सिद्धे मनौ मंत्री कुर्यात्काम्यानि पूर्ववत् ॥<br>
श्रीशक्तिकामः कृष्णाय गोविंदायाग्निसुन्दरी ॥ ८१-९ ॥<br>
<br>
रव्यर्णो ब्रह्मगायत्रीकृष्णा ऋष्यादयोऽस्य तु ॥<br>
बीजैरमाब्धियुग्मार्णैः षडंगानि प्रकल्पयेत् ॥ ८१-१० ॥<br>
<br>
विंशत्यर्णोदितजपध्यानहोमार्चनादिकम् ॥<br>
किं बहूक्तेन मंत्रोऽयं सर्वाभीष्टफलप्रदः ॥ ८१-११ ॥<br>
<br>
श्रीशक्तिस्मरपूर्वोगजन्मा शक्तिरमांतिकः ॥<br>
दशाक्षरः स एवादौ प्रोक्तः शक्तिरमायुतः ॥ ८१-१२ ॥<br>
<br>
मन्त्रौ षोडशरव्यार्णौ चक्रैरंगानि कल्पयेत् ॥<br>
वरदाभयहस्ताभ्यां श्लिष्यँतं स्वांगके प्रिये ॥ ८१-१३ ॥<br>
<br>
पद्मोत्पलकरे ताभ्यां श्लिष्टं चक्रदरोज्वलम् ॥<br>
ध्यात्वैवं प्रजपेल्लक्षदशकं तद्दशांशतः ॥ ८१-१४ ॥<br>
<br>
आज्यैर्हुत्वा ततः सिद्धौ भवेतां मन्त्रनायकौ ॥<br>
सर्वकामप्रदौ सर्वसंपत्सौभगाग्यदौ नृणाम् ॥ ८१-१५ ॥<br>
<br>
अष्टादशार्णः कामांतो मनुः सुतधनप्रदः ॥<br>
नारदोऽस्य मुनिश्छंदो गायत्री देवता मनोः ॥ ८१-१६ ॥<br>
<br>
कृष्णः कामो बीजमुक्तं शक्तिर्वह्निप्रिया मता ॥<br>
षड्वीर्याढ्येन बीजेन षडंगानि समाचरेत् ॥ ८१-१७ ॥<br>
<br>
पाणौ पायसपक्वं च दक्षे हैयंगवीनकम् ॥<br>
वामे दधद्दिव्यदिगंबरो गोपीसुतोऽवतु ॥ ८१-१८ ॥<br>
<br>
ध्यात्वैवं प्रजपेन्मंत्रं द्वात्रिंशल्लक्षमानतः ॥<br>
दशांशं जुहुयादग्नौ सिताढ्येन पयोंऽधसा ॥ ८१-१९ ॥<br>
<br>
पूर्वोक्तवैष्णवे पीठे यजेदष्टादशार्णवत् ॥<br>
पद्मस्थं कृष्णमभ्यर्च्य तर्पयेत्तन्मुखांबुजे ॥ ८१-२० ॥<br>
<br>
क्षीरेण कदलीपक्कैर्दध्ना हैयंगवेन च ॥<br>
पुत्रार्थी तर्पयेदेवं वत्सराल्लभते सुतम् ॥ ८१-२१ ॥<br>
<br>
यद्यदिच्छति तत्सर्वं तर्पणादेव सिद्ध्यति ॥<br>
वाक्कामो ङेयुतं कृष्णपदं माया ततः पगरम् ॥ ८१-२२ ॥<br>
<br>
गोविंदाय रमा पश्चाद्दशार्णं च समुद्धरेत् ॥<br>
मनुस्वरयुतौ सर्गयुक्तौ भृगुतदूर्द्धूगौ ॥ ८१-२३ ॥<br>
<br>
द्वाविंशत्यक्षरो मन्त्रो वागीशत्वप्रदायकः ॥<br>
ऋषिः स्यान्नारदश्छन्दो गायत्री देवता पुनः ॥ ८१-२४ ॥<br>
<br>
विद्याप्रदश्च गोपालः कामो बीजं प्रकीर्तितम् ॥<br>
शक्तिस्तु वाग्भवं विद्याप्राप्तये विनियोजना ॥ ८१-२५ ॥<br>
<br>
वामोर्द्ध्वहस्ते दधतं विद्यापुस्तकमुत्तमम् ॥<br>
अक्षमालां च दक्षोर्द्ध्वस्फाटिकीं मातृकामयीम् ॥ ८१-२६ ॥<br>
<br>
शब्दब्रह्म मयं वेणुमधः पाणिद्वये पुनः ॥<br>
गायत्रीगीतवसनं श्यामलं कोमलच्छविम् ॥ ८१-२७ ॥<br>
<br>
बर्हावतंसं सर्वज्ञं सेवितं मुनिपुंगवैः ॥<br>
ध्यात्वैवं प्रमदावेशविलासं भुवनेश्वरम् ॥ ८१-२८ ॥<br>
<br>
वेदलक्षं जपेन्मंत्रं किंशुकैस्तद्दशांशतः ॥<br>
हुत्वा तु पूजयेन्मन्त्री विंशत्यर्णविधानतः ॥ ८१-२९ ॥<br>
<br>
एवं यो भजते मन्त्रं भवेद्वागीश्वरस्तु सः ॥<br>
अदृष्टान्यपि शास्त्राणि तस्य गंगातरंगवत् ॥ ८१-३० ॥<br>
<br>
तारः कृष्णयुगं पश्चान्महाकृष्ण इतीरयेत् ॥<br>
सर्वज्ञ त्वंप्रशंशब्दांते सीदमेऽग्निश्च मारम् ॥ ८१-३१ ॥<br>
<br>
णांति विद्येश विद्यामाशु प्रयच्छ ततश्च मे ॥<br>
त्रयस्त्रिंशदक्षरोऽयं महाविद्याप्रदोमनुः ॥ ८१-३२ ॥<br>
<br>
नारदोऽस्य मुनिश्छन्दोऽनुष्टुम् कृष्णोऽस्य देवता ॥<br>
पादैः सर्वेण पंचांगं कृत्वा ध्यायेत्ततो हरिम् ॥ ८१-३३ ॥<br>
<br>
दिव्योद्याने विवस्वत्प्रतिममणिमये मण्डपे योगपीठे मध्ये यः सर्ववेदांतमयसुरतरोः संनिविष्टो मुकुन्दः ॥<br>
वेदैः कल्पद्रुरूपैः शिखरिशतसमालंबिकोशैश्चतुर्भिर्न्यायैस्तर्कैपुराणैः स्मृतिभिरभिवृतस्तादृशैश्चामराद्यैः ॥ ८१-३४ ॥<br>
<br>
दद्याद्बिभ्रत्कराग्रैरपि दरमुरलीपुष्पबाणेक्षुचापानक्षस्पृक्पूर्णकुंभौ स्मरललितवपुर्दिव्यभूषांगरागः ॥<br>
व्याख्यां वामे वितन्वन् स्फुटरुचिरपदो वेणुना विश्वमात्रे शब्दब्रह्मोद्भवेन श्रियमरुणरुचिर्बल्लवीवल्लभो नः ॥ ८१-३५ ॥<br>
<br>
एवं ध्यात्वा जपेल्लक्षं दशांशं पायसैर्हुनेत् ॥<br>
अष्टादशार्णवत्कुर्याद्यजनं चास्य मन्त्रवित् ॥ ८१-३६ ॥<br>
<br>
तारो नमो भगवते नन्दपुत्राय संवदेत् ॥<br>
आनन्दवपुषे दद्यादृशार्णं तदनंतरम् ॥ ८१-३७ ॥<br>
<br>
अष्टाविंशतिवर्णोऽयं मंत्रः सर्वेष्टदायकः ॥<br>
नंदपुत्रपदं ङेंतं श्यामलांगपदं तथा ॥ ८१-३८ ॥<br>
<br>
तथा बालवपुःकृष्णं गोविंदं च तथा पुनः ॥<br>
दशार्णोऽतो भवेन्मंत्रो द्वात्रिंशदक्षरान्वितः ॥ ८१-३९ ॥<br>
<br>
अनयोर्नारदऋषिश्छंदस्तूष्णिगनुष्टुभौ ॥<br>
देवता नन्दपुत्रस्तु विनियोगोऽखिलाप्तये ॥ ८१-४० ॥<br>
<br>
चक्रैः पंचांगमर्चास्यादंगदिक्पालहेतिभिः ॥<br>
दक्षिणे रत्नचषकं वामे सौवर्णनेत्रकम् ॥ ८१-४१ ॥<br>
<br>
करे दधानं देवीभ्यां श्लिष्टं संचिंतयेद्विभुम् ॥<br>
लक्षं जपो दशांशेन जुहुयात्पायसेन तु ॥ ८१-४२ ॥<br>
<br>
एताभ्यां सिद्धमंत्राभ्यां मंत्री कुर्याद्यथेप्सितम् ॥<br>
प्रणवः कमला माया नमो भगवते ततः ॥ ८१-४३ ॥<br>
<br>
नंदपुत्राय तत्पश्चाद्बालान्ते वपुषे पदम् ॥<br>
ऊनविंशतिवर्णोऽयं मुनिर्ब्रह्मा समीरितः ॥ ८१-४४ ॥<br>
<br>
छंदोऽनुष्टुप् देवता च कृष्णो बालवपुः स्वयम् ॥<br>
मन्त्रोऽयं सर्वसंपत्तिसिद्धये सेव्यते बुधैः ॥ ८१-४५ ॥<br>
<br>
तारो ह्यद्भगवानङेंतो रुक्मिणीवल्लभाय च ॥<br>
वह्निजायावधिः प्रोक्तो मंत्रः षोडशवर्णवान् ॥ ८१-४६ ॥<br>
<br>
नारदोऽस्य मुनिश्छन्दोऽनुष्टुप् च देवता मनोः ॥<br>
रुक्मिणीवल्लभश्चंद्रदृग्वेदांगाक्षिवर्णकैः ॥<br>
पञ्चांगानि प्रकुर्वीत ततो ध्यायेत्सुरेश्वरम् ॥ ८१-४७ ॥<br>
<br>
तापिच्छच्छविरंकगां प्रियतमां स्वर्णप्रभामंबुजप्रोद्यद्दामभुजां स्ववामभुजयाश्लिष्यन्स्वचित्ताशया ॥<br>
श्लिष्यंतीं स्वयमन्यहस्तविलत्सौवर्णवेत्रश्चिरं पायान्नः सुविशुद्धपीतवसनो नानाविभूषो हरिः ॥ ८१-४८ ॥<br>
<br>
ध्यात्वैवं प्रजपेल्लक्षं रक्तैः पद्मैर्दशांशतः ॥ ८१-४९ ॥<br>
<br>
त्रिमध्वक्तैर्हुनेत्पीठे पूर्वोक्ते पूजयेद्धरिम् ॥<br>
अंगैर्नारदमुख्यैश्च लोकेशैश्च तदायुधैः ॥ ८१-५० ॥<br>
<br>
एवं सिद्धो मनुर्दद्यात्सर्वान्कामांश्च मंत्रिणे ॥<br>
लीलादंडपदाब्जोऽपि जनसंसक्तदोः पदम् ॥ ८१-५१ ॥<br>
<br>
दंडांते वा धरावह्निरधीशाढ्योऽथ लोहितः ॥<br>
मेघश्यामपदं पश्चाद्भगवान् सलिलंसदृक् ॥ ८१-५२ ॥<br>
<br>
विष्णो इत्युक्त्वा ठद्वयं स्यादेकोनत्रिंशदर्णवान् ॥<br>
नारदोऽस्य मुनिश्छंदोऽनुष्टुप् च देवता मनोः ॥ ८१-५३ ॥<br>
<br>
लीलादंडहरिः प्रोक्तो मन्वब्धधियुगवह्निभिः ॥<br>
वेदैः पंचां गकं भागैर्मंत्रवर्णोत्थितैः क्रमात् ॥ ८१-५४ ॥<br>
<br>
संमोहयंश्च निजवामकरस्थलीलादंडेन गोपयुवतीः परसुंदरीश्च ॥<br>
दिश्यन्निजप्रियसखांसगंदक्षहस्तो देवश्रियं निहतकंस उरुक्रमो नः ॥ ८१-५५ ॥<br>
<br>
लक्षं जपो दशांशेन जुहुयात्तिलतण्डुलैः ॥<br>
त्रिमध्वक्तैस्ततोऽभ्यर्चेदंगं दिक्पालहेतिभिः ॥ ८१-५६ ॥<br>
<br>
लीलादंड हरिं यो वै भजते नित्यमादरात् ॥<br>
स सर्वैः पूज्यते लोकैस्तस्य गेहे स्थिरा रमा ॥ ८१-५७ ॥<br>
<br>
सद्यारूढा स्मृतिस्तोयं केशवाढ्यधरायुगम् ॥<br>
भयाग्निवल्लभामंत्रः सप्तार्णः सर्वसिद्धिदः ॥ ८१-५८ ॥<br>
<br>
ऋषिः स्यान्नारदश्छंदो उष्णिग्गोवल्लमस्य तु ॥<br>
देवतापूर्ववच्चक्रैः पञ्चांगानि तु कल्पयेत् ॥ ८१-५९ ॥<br>
<br>
ध्येयो हरिः सकपिलागणमध्यसंस्थस्ता आह्वयन्दधद्दक्षिणदोस्थवेणुम् ॥<br>
पाशं सयष्टिमपरत्र पयोदनीलः पीताम्बराहिरिपुपिच्छकृतावतंसः ॥ ८१-६० ॥<br>
<br>
सप्तलक्षं जपेन्मंत्रं दशांशं जुहुयात्ततः ॥<br>
गोदुग्धैः पूजयेत्पीठे स्यादंगैः प्रथमावृतिः ॥ ८१-६१ ॥<br>
<br>
सुवर्णपिंगलां गौरपिंगलां रक्तपिंगलाम् ॥<br>
गुडपिंगां बभ्रुवर्णां चोत्तमां कपिलां तथा ॥ ८१-६२ ॥<br>
<br>
चतुष्कपिङ्गलां पीतपिङ्गलां चोत्तमां शुभाम् ॥<br>
गोगणाष्टकमभ्यर्च्य लोकेशानुयुधैर्युतान् ॥ ८१-६३ ॥<br>
<br>
संपूज्यैवं मनौ सिद्धे कुर्यात्काम्यानि मंत्रवित् ॥<br>
अष्टोत्तरसहस्रं यः पयोभिर्दिनशो हुनेत् ॥ ८१-६४ ॥<br>
<br>
पक्षात्सगोगणो मुक्तो दशार्णे चाप्ययं विधिः ॥<br>
तारो हृद्भगवान् ङेंतः श्रीगोविंदस्तथा भवेत् ॥ ८१-६५ ॥<br>
<br>
द्वादशार्णो मनुः प्रोक्तो नारदोऽस्य मुनिर्मतः ॥<br>
छंदः प्रोक्तं च गायत्री श्रीगोविन्दोऽस्य देवता ॥<br>
<br>
चन्द्राक्षियुगभूतार्णैः सर्वैः पंचांगकल्पनम् ॥ ८१-६६ ॥<br>
ध्यायेत्कल्पद्रुमूलाश्रितमणिविलसद्दिव्यसिंहासनस्थं मेघश्यामं पिशंगांशुकमतिसुभगं शंखरेत्रे कराभ्याम् ॥ ८१-६७ ॥<br>
<br>
बिभ्राणं गोसहस्रैर्वृतममरपतिं प्रौढहस्तैककुंभप्रश्चोतत्सौधधारास्नपितमभिनवांभोजपत्राभनेत्रम् ॥ ८१-६८ ॥<br>
<br>
रविलक्षं जपेन्मंत्रं दुग्धैर्हुत्वा दशांशतः ॥<br>
यजेच्च पूर्ववद्गोष्ठस्थितं वा प्रतिमादिषु ॥ ८१-६९ ॥<br>
<br>
पूर्वोक्ते वैष्णवे पीठे मूर्तिं संकल्प्य मूलतः ॥<br>
तत्रावाह्य यजेत्कृष्णं गुरुपूजनपूर्वकम् ॥ ८१-७० ॥<br>
<br>
रुक्मिणीं सत्यभामां च पार्श्वयोरिंद्रमग्रतः ॥<br>
पृष्ठतः सुरभिं चेष्ट्वा केसरेष्वंगपूजनम् ॥ ८१-७१ ॥<br>
<br>
कालिं द्याद्या महिष्योऽष्टौ वसुपत्रेषु संस्थिताः ॥<br>
पीठकोणेषु बद्ध्वादिकिंकणीं च तथा पुनः ॥ ८१-७२ ॥<br>
<br>
दामानि पृष्ठयोर्वेणुं पुरः श्रीवत्सकौस्तुभौ ॥<br>
अग्रतो वनमासादिर्दिक्ष्वष्टसु तथा स्थिताः ॥ ८१-७३ ॥<br>
<br>
पांचजन्यं गदा चक्रं वसुदेवश्च देवकी ॥<br>
नंदगोपो यशोदा च सगोगोपालगोपिकाः ॥ ८१-७४ ॥<br>
<br>
इंद्राद्याश्च स्थिता बाह्ये वज्राद्याश्च ततः परम् ॥<br>
कुमुदः कुमुदाक्षश्च पुंडरीकोऽथ वामनः ॥ ८१-७५ ॥<br>
<br>
शंकुकर्णः सर्वनेत्रः सुमुखः सुप्रतिष्टितः ॥<br>
विष्वक्सेनश्च संपूज्यः स्वात्मा चार्च्यस्ततः परम् ॥ ८१-७६ ॥<br>
<br>
एककालं त्रिकालं वा यो गोविंदं यजेन्नरः ॥<br>
स चिरायुर्निरातंको धनधान्यपतिर्भवेत् ॥ ८१-७७ ॥<br>
<br>
स्मृतिः सद्यान्विता चक्री दक्षकर्णयुतोधरा ॥<br>
नाथाय हृदयांतोऽयं वसुवर्णो महामनुः ॥ ८१-७८ ॥<br>
<br>
मुनिर्ब्रह्मास्य गायत्री छंदः कृष्णोऽस्य देवता ॥<br>
वर्णद्वंद्वैश्च सर्वेण पंचांगान्यस्य कल्पयेत् ॥ ८१-७९ ॥<br>
<br>
पंचवर्षमतिलोलमंगणे धावमानमतिचंचलेक्षणम् ॥<br>
किंकिणीवलयहारनूपुरै रंजितं नमत गोपबालकम् ॥ ८१-८० ॥<br>
<br>
एवं ध्यात्वा जपेदष्टलक्षं मंत्री दशांशतः ॥<br>
ब्रह्मवृक्षसमिद्भिश्च जुहुयात्पायसेन वा ॥ ८१-८१ ॥<br>
<br>
प्रागुक्ते वैष्णवे पीठे मूर्तिं संकल्प्य मूलतः ॥<br>
तत्रावाह्यार्चयेत्कृष्णं मंत्री वै स्थिरमानसः ॥ ८१-८२ ॥<br>
<br>
केसरेषु चतुर्दिक्षु विदिक्ष्वंगानि पूजयेत् ॥<br>
वासुदेवं बलं दिक्षु प्रद्युम्नमनिरुद्धकम् ॥ ८१-८३ ॥<br>
<br>
विदिक्षु रुक्मिणीसत्यभामे वै लक्ष्यणर्क्षजे ॥<br>
लोकेशान्सायुधान्बाह्ये एवं सिद्धो भवेन्मनुः ॥ ८१-८४ ॥<br>
<br>
तारः श्रीभुवनाकामो ङेंतं श्रीकृष्णमीरयेत् ॥<br>
श्रीगोविंदं ततः प्रोच्य गोपीजनपदं ततः ॥ ८१-८५ ॥<br>
<br>
वल्लभाय ततः पद्मात्रयं तत्वाक्षरो मनुः ॥<br>
मुन्यादिकं च पूर्वोक्तं सिद्धगोपालकं स्मरेत् ॥ ८१-८६ ॥<br>
<br>
माधवीमंडपासीनौ गरुडेनाभिपालितौ ॥<br>
दिव्यक्रीडासु निरतौ रामकृष्णौ स्मरन् जपेत् ॥ ८१-८७ ॥<br>
<br>
पूजनं पूर्ववच्चास्य कर्तव्यं वैष्णवोत्तमैः ॥<br>
चक्री मुनिस्वरोपेतः सर्गी चैकाक्षरो मनुः ॥ ८१-८८ ॥<br>
<br>
कृष्णेति द्व्यक्षरः प्रोक्तः कामादिः स्यात्त्रिवर्णकः ॥<br>
सैव ङेंतो युगार्णः स्यात्कृष्णाय नम इत्यपि ॥ ८१-८९ ॥<br>
<br>
पंचाक्षरश्च कृष्णाय कामरुद्धस्तथा परः ॥<br>
गोपालायाग्निजायांतो रसवर्णः प्रकीर्तितः ॥ ८१-९० ॥<br>
<br>
कामः कृष्णपदं ङेंतं वह्निजायांतकः परः ॥<br>
कृष्णगोविंदकौ ङेंतौ सप्तार्णः सर्वसिद्धिदः ॥ ८१-९१ ॥<br>
<br>
श्रीशक्तिकामाः कृष्णाय कामः सप्ताक्षरः परः ॥<br>
कृष्णगोविंदकौ ङेंतौ हृदंतोऽन्यो नवाक्षरः ॥ ८१-९२ ॥<br>
<br>
ङेंतौ च कृष्णगोविंदौ तथा कामः पुटः परः ॥<br>
कामः शार्ङ्गी धरासंस्थो मन्विंद्वाढ्यश्च मन्मथः ॥ ८१-९३ ॥<br>
<br>
श्यामलांगाय हृदयं दशार्णः सर्वसिद्धिदः ॥<br>
बालांते वपुषे कृष्णायाग्निजायांतिमोऽपरः ॥ ८१-९४ ॥<br>
<br>
द्विठांते बालवपुषे कामः कृष्णाय संवदेत् ॥<br>
ततो ध्यायन्स्वहृदये गोपीजनमनोहरम् ॥ ८१-९५ ॥<br>
<br>
श्रीवृन्दाविपिनप्रतोलिषु नमत्संफुल्लवल्लीततिष्वंतर्जालविघट्टैनः सुरभिणा वातेन संसेविते ॥<br>
कालिंदीपुलिने विहारिणमथो राधैकजीवातुकं वंदे नन्दकिशोरमिंदुवदनं स्निग्धांबुदाडंबरम् ॥ ८१-९६ ॥<br>
<br>
पूर्वाक्तवर्त्मना पूजा ज्ञेया ह्येषां मुनीश्वर ॥<br>
देवकीसुतवर्णांते गोविंदपदमुच्चरेत् ॥ ८१-९७ ॥<br>
<br>
वासुदेवपदं प्रोच्य संबृद्ध्यंतं जगत्पतिंम् ॥<br>
देहि मे तनयं पश्चात्कृष्ण त्वामहमीरयेत् ॥ ८१-९८ ॥<br>
<br>
शरणं गत इत्यंतो मन्त्रो द्वात्रिंशदक्षरः ॥<br>
नारदोऽस्य मुनिश्छंदो गायत्री चाप्यनुष्टुभम् ॥<br>
देवः सुतप्रदः कृष्णः पादैः सर्वेण चांगकम् ॥ ८१-९९ ॥<br>
<br>
विजयेन युतो रथस्थितः प्रसमानीय समुद्रमध्यतः ॥<br>
प्रददत्तनयान् द्विजन्मने स्मरणीयो वसुदेवनन्दनः ॥ ८१-१०० ॥<br>
<br>
लक्षं जपोऽयुतं होमस्तलैर्मधुरसंप्लुतैः ॥<br>
अर्चा पूर्वोदिते पीठे अंगलोकेश्वरायुधैः ॥ ८१-१०१ ॥<br>
<br>
एवं सिद्धे मनौ मंत्री वंध्यायामपि पुत्रवान् ॥<br>
तारो माया ततः सांतसेंदुष्वांतश्च सर्ववान् ॥ ८१-१०२ ॥<br>
<br>
सोऽहं वह्निप्रियांतोऽयं मंत्रो वस्वक्षरः परः ॥<br>
पंचब्रह्मात्मकस्यास्य मंत्रस्य मुनि सत्तमः ॥ ८१-१०३ ॥<br>
<br>
ऋषिर्ब्रह्मा च परमा गायत्रीछंद ईरितम् ॥<br>
परंज्योतिः परं ब्रह्म देवता परिकीर्तितम् ॥ ८१-१०४ ॥<br>
<br>
प्रणवो बीजमाख्यातं स्वाहा शक्तिरुदाहृता ॥<br>
स्वाहेति हृदयं प्रोक्तं सोऽहं वेति शिरो मतम् ॥ ८१-१०५ ॥<br>
<br>
हंसश्चेति शिखा प्रोक्ता हृल्लेखा कवचं स्मृतम् ॥<br>
प्रणवो नेत्रमाख्यातमस्त्रं हरिहरेति च ॥ ८१-१०६ ॥<br>
<br>
स ब्रह्मा स शिवो विप्र स हरिः सैव देवराट् ॥<br>
स सर्वरूपः सर्वाख्यः सोऽक्षरः परमः स्वराट् ॥ ८१-१०७ ॥<br>
<br>
एवं ध्यात्वा जपेदष्टलक्षहोमो दशांशतः ॥<br>
पूजाप्रणवपीठेऽस्य सांगावरणकैर्मता ॥ ८१-१०८ ॥<br>
<br>
एवं सिद्धे मनौ ज्ञानं साधकेंद्रस्य नारद ॥<br>
जायते तत्त्वमस्यादिवाक्योक्तं निर्विकल्पकम् ॥ ८१-१०९ ॥<br>
<br>
कामो ङेंतो हृषीकेशो हृदयांतो गजाक्षरः ॥<br>
ऋषिर्ब्रह्मास्य गायत्री छंदो गायत्रमीरितम् ॥ ८१-११० ॥<br>
<br>
देवता तु हृषीकेशो विनियोगोऽखिलाप्तये ॥<br>
कामो बीजं तथायेति शक्तिरस्य ह्युदाहृता ॥ ८१-१११ ॥<br>
<br>
बीजेनैव षडंगानि कृत्वा ध्यानं समाचरेत् ॥<br>
पुरुषोत्तममंत्रोक्तं सर्वं वास्य प्रकीर्तितम् ॥ ८१-११२ ॥<br>
<br>
लक्षं जपोऽयुतं होमो घृतेनैव प्रकीर्तितः ॥<br>
तर्पणं सर्वकामाप्त्यै प्रोक्तं संमोहिनीसुमैः ॥ ८१-११३ ॥<br>
<br>
श्रीबीजं शक्तिरापेति बीजेनैव षडंकस्तथा ॥<br>
त्रैलोक्यमोहनः शब्दो नमोंऽतो मनुरीरितः ॥ ८१-११४ ॥<br>
<br>
ऋषिर्ब्रह्मा च गायत्री छन्दः श्रीधरदेवता ॥<br>
श्रीबीजं शक्तिरापेति बीजेनैव षडंगकम् ॥ ८१-११५ ॥<br>
<br>
पुरुषोत्तमवद्ध्यानपूजादिकमिहोदितः ॥<br>
लक्षं जपस्तथा होम आज्येनैव दशांशतः ॥ ८१-११६ ॥<br>
<br>
सुगंधश्वेतपुष्पैस्तु पूजां होमादिकं चरेत् ॥<br>
एवं कृते तु विप्रेन्द्र साक्षात्स्याच्छ्रीधरः स्वयम् ॥ ८१-११७ ॥<br>
<br>
अच्युतानन्तगोविंदपदं ङेंतं नमोंतिमम् ॥<br>
मंत्रोऽस्य शौनकऋषिर्विराट् छंदः प्रकीर्तितम् ॥ ८१-११८ ॥<br>
<br>
एषां पराशरव्यासनारदा ऋषयः स्मृताः ॥<br>
विराट् छन्दः समाख्यातं परब्रह्मात्मको हरिः ॥ ८१-११९ ॥<br>
<br>
देवताबीजशक्ती तु पूर्वोक्ते साधकैर्मते ॥<br>
शंखचक्रधरं देवं चतुर्बाहुं किरीटिनम् ॥ ८१-१२० ॥<br>
<br>
सर्वैरप्यायुधैर्युक्तं गरुडोपरि संस्थितम् ॥<br>
सनकादिमुनींद्रैस्तु सर्वदेवैरुपासितम् ॥ ८१-१२१ ॥<br>
<br>
श्रीभूमिसहितं देवमुदयादित्यसन्निभम् ॥<br>
प्रातरुद्यत्सहस्रांशुमंडलोपमकुंडलम् ॥ ८१-१२२ ॥<br>
<br>
सर्वलोकस्य रक्षार्थमनन्तं नित्यमेव हि ॥<br>
अभयं वरदं देवं प्रयच्छंतं मुदान्वितम् ॥ ८१-१२३ ॥<br>
<br>
एवं ध्यात्वा र्चयेत्पीठे वैष्णवे सुसमाहितः ॥<br>
आद्यावरणसंगैः स्याच्चक्रशंखगदासिभिः ॥ ८१-१२४ ॥<br>
<br>
मुशलाढ्यधनुः पाशांकुशैः प्रोक्तं द्वितीयकम् ॥<br>
सनकादिकशाक्तेयव्यासनारदशौनकैः ॥ ८१-१२५ ॥<br>
<br>
तृतीयं लोकपालैस्तु चतुर्थं परिकीर्तितम् ॥<br>
लक्षं जपो दशांशेन घृतेन हवनं स्मृतम् ॥ ८१-१२६ ॥<br>
<br>
एवं सिद्धे मनौ मंत्री प्रयोगानप्युपाचरेत् ॥<br>
श्रीवृक्षमूले देवेशं ध्यायन्वैरोगिणं स्मरन् ॥ ८१-१२७ ॥<br>
<br>
स्पृष्ट्वा जप्त्वायुतं साध्यं स्मृत्वा वा मनसा द्विज ॥<br>
रोगिणां रोगनिर्मुक्तिं कुर्यान्मंत्री तु मंडलात् ॥ ८१-१२८ ॥<br>
<br>
कन्यार्थी जुहुयाल्लाजैर्बिल्वैश्चापि धनाप्तये ॥<br>
वस्त्रार्थी गन्धकुसुमैरारोग्याय तिलैर्हुनेत् ॥ ८१-१२९ ॥<br>
<br>
रविवारे जले स्थित्वा नाभिमात्रे जपेत्तु यः ॥<br>
अष्टोत्तरसहस्रं वै स ज्वरं नाशयेद् ध्रुवम् ॥ ८१-१३० ॥<br>
<br>
विवाहार्थं जपेन्मासं शशिमण्डलमध्यगम् ॥<br>
ध्यात्वा कृष्णं लभेत्कन्यां वांछितां चापि नारद ॥ ८१-१३१ ॥<br>
<br>
वसुदेवपदं प्रोच्य निगडच्छेदशब्दतः ॥<br>
वासुदेवाय वर्मास्त्रे स्वाहांतो मनुरीरितः ॥ ८१-१३२ ॥<br>
<br>
नारदोऽस्य ऋषिश्छन्दो गायत्री कृष्णदेवता ॥<br>
वर्म बीजं शिरः शक्तिरन्यत्सर्वं दशार्णवत् ॥ ८१-१३३ ॥<br>
<br>
बालः पवनदीर्घैदुयुक्तो झिंटीशयुर्जलम् ॥ <br>
अत्रिर्व्यासाय हृदयं मनुरष्टाक्षरोऽवतु ॥ ८१-१३४ ॥<br>
<br>
ब्राह्मानुष्टुप् मुनिश्छन्दो देवः सत्यवतीसुतः ॥<br>
आद्यं बीजं नमः शक्तिदीर्घाढ्यो नादिनांगकम् ॥ ८१-१३५ ॥<br>
<br>
व्याख्यामुद्रिकया लसत्करतलं सद्योगपीठस्थितं वामे जानुतले दधानमपरं हस्तं सुविद्यानिधिम् ॥<br>
विप्रव्रातवृतं प्रसन्नमनसं पाथोरुहांगद्युतिं पाराशर्यमतीव पुण्यचरितं व्यासं स्मरेत्सिद्धये ॥ ८१-१३६ ॥<br>
<br>
जपेदष्टसहस्राणि पायसैर्होममाचरेत् ॥<br>
पूर्वोक्तपीठे व्यासस्य पूर्वमंगानि पूजयेत् ॥ ८१-१३७ ॥<br>
<br>
प्राच्यादिषु यजेत्पैलं वैशंपायनजैमिनी ॥<br>
सुमंप्तुं कोणभागेषु श्रीशुकं रोमहर्षणम् ॥ ८१-१३८ ॥<br>
<br>
उग्रश्रवसमन्यांश्च मुनीन्सेंद्रादिकाययुधान् ॥<br>
एवं सिद्धमनुर्मंत्री कवित्वं शोभनाः प्रजाः ॥ ८१-१३९ ॥<br>
<br>
व्याख्यानशक्तिं कीर्तिं च लभते संपदां चयम् ॥<br>
नृसिंहो माधवो दृष्टो लोहितो निगमादिमः ॥ ८१-१४० ॥<br>
<br>
कृशानुजाया पञ्चार्णो मनुर्विषहरः परः ॥<br>
अनंतपंक्तिपक्षीन्द्रा मुनिश्छन्दः सुरा मताः ॥ ८१-१४१ ॥<br>
<br>
तारवह्निप्रिये बीजशक्ती मन्त्रस्य कीर्तिते ॥<br>
ज्वलज्वल महामंत्री स्वाहा हृदयमीरितम् ॥ ८१-१४२ ॥<br>
<br>
गरुडेति पदस्यांते चूडाननशुचिप्रिया ॥<br>
शिरोमन्त्रो गरुडतः शिखे स्वाहा शिखा मनुः ॥ ८१-१४३ ॥<br>
<br>
गरुडेति पदं प्रोच्य प्रभंजययुगं वदेत् ॥<br>
प्रभेदययुगं पश्चाद्वित्रासय विमर्दय ॥ ८१-१४४ ॥<br>
<br>
प्रत्येकं द्विस्ततः स्वाहा कवचस्य मनुर्मतः ॥<br>
उग्ररूपधरांते तु सर्वविषहरेति च ॥ ८१-१४५ ॥<br>
<br>
भीषयद्वितयं प्रोच्य सर्वं दहदहेति च ॥<br>
भस्मीकुरु ततः स्वाहा नेत्रमन्त्रोऽयमीरितः ॥ ८१-१४६ ॥<br>
<br>
अप्रतिहतवर्णांते बलाय प्रहतेति च ॥<br>
शासनांते तथा हुं फट् स्वाहास्त्रमनुरीरितः ॥ ८१-१४७ ॥<br>
<br>
पादे कटौ हृदि मुखे मूर्ध्निं वर्णान्प्रविन्यसेत् ॥ ८१-१४८ ॥<br>
<br>
तप्तस्वर्णनिभं फणींद्रनिकरैःक्लृप्तांग भूषंप्रभुं स्तर्तॄणां शमयन्तमुग्रमखिलं नॄणां विषं तत्क्षणात् ॥<br>
चंच्वग्रप्रचलद्भुजंगमभयं पाण्योर्वरं बिभ्रतं पक्षोच्चारितसामगीतममलं श्रीपक्षिराजं भजे ॥ ८१-१४९ ॥<br>
<br>
पञ्चलक्षं जपेन्मंत्रं दशांशं जुहुयात्तिलैः ॥<br>
पूजयेन्मातृकापीठे गरुडं वेदविग्रहम् ॥ ८१-१५० ॥<br>
<br>
चतुर्थ्यन्तः पक्षिराजः स्वाहा पीठमनुः स्मृतः ॥<br>
दृष्ट्वांगं कर्णिकामध्ये नागान्यंत्रेषु पूजयेत् ॥ ८१-१५१ ॥<br>
<br>
तद्बिहिर्लोकपालांश्च वज्राद्यैर्विलसत्करान् ॥<br>
एवं सिद्धमनुर्मंत्री नाशयेद्गरलद्वयम् ॥<br>
देहांते लभते चापिश्रीविष्णोः परमं पदम् ॥ ८१-१५२ ॥<br>
<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे कृष्णादिमन्त्रभेदनिरूपणं नामैकाशीतितमोऽध्यायः ॥ ८१ ॥
