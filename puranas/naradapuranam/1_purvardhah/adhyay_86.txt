 सनत्कुमार उवाच ॥<br>
सरस्वत्यवतारास्ते कथिताः सिद्धिदा नृणाम् ॥<br>
अथ लक्ष्म्यवतारांस्ते वक्ष्ये सर्वार्थसिद्धिदान् ॥ ८६-१ ॥<br>
वाणीमन्मथशक्त्याख्यं बीजत्रितयमीरितम् ॥<br>
ऋषिः स्याद्दक्षिणामूर्तिः पंक्तिश्छंदः प्रकीर्तितम् ॥ ८६-२ ॥<br>
देवता त्रिपुरा बाला मध्यांते शक्तिबीजके ॥<br>
नाभेरापादमाद्यं तु नाभ्यंतं हृदयात्परम् ॥ ८६-३ ॥<br>
मृर्ध्नो ह्रदंतं तर्तीयं क्रमाद्देहेषु विन्यसेत् ॥<br>
आद्यं वामकरे दक्षकरे तदुभयोः परम् ॥ ८६-४ ॥<br>
पुनर्बीजत्रयं न्यस्य मूर्ध्नि गुह्ये च वक्षसि ॥<br>
नव योन्पाभिधं न्यासे नवकृत्वो मनुं न्यसेत् ॥ ८६-५ ॥<br>
कर्णयोश्चिबुके न्यस्येच्छंखयोर्मुखपंकजे ॥<br>
नेत्रयोर्नासिकायां च स्कंधयोरुदरे तथा ॥ ८६-६ ॥<br>
न्यसेत्कूर्परयोर्नाभौ जानुनोर्लिंगमस्तके ॥<br>
पादयोरपि गुह्ये च पार्श्वयोर्हृदये पुनः ॥ ८६-७ ॥<br>
स्तनयोः कंठदेशे च वामांगादिषु विन्यसेत् ॥<br>
वाग्भवाद्यां रतिं गुह्ये प्रीतिमत्यादिकां हृदि ॥ ८६-८ ॥<br>
कामबीजादिकान्पश्येद्भूमध्ये तु मनोभवाम् ॥<br>
पुनर्वागकात्ममाद्यास्तिस्रएव च विन्यसेत् ॥ ८६-९ ॥<br>
अमृतेशीं च योगेशीं विश्वयोनिं तृतीयकाम् ॥<br>
मूर्ध्निं वक्त्रे हृदि न्यस्येद्गुह्ये चरणयोरपि ॥ ८६-१० ॥<br>
कामेशी पंचबीजाढ्यां स्मरात्पञ्चन्यसेत्क्रमात् ॥<br>
मायाकामौ च वाग्लक्ष्मी कामेशी पंचबीजकम् ॥ ८६-११ ॥<br>
मनोभवश्च मकरध्वजकंदर्पमन्मथाः ॥<br>
कामदेवः स्मरः पंच कीर्तितान्याससिद्धिदाः ॥ ८६-१२ ॥<br>
शिरःपन्मुखागुह्येषु हृदये बाणदेवताः ॥<br>
द्राविण्याद्याः क्रमान्न्यस्येद्वाणेशीबीजपूर्वकः ॥ ८६-१३ ॥<br>
द्रांद्रीं क्लींजूंस इति वैबाणेशबीजकं च कम् ॥<br>
द्राविणी क्षोभिणी वशीकरण्यांकर्षणी तथा ॥ ८६-१४ ॥<br>
संमोहनी च बाणानां देवताः पञ्च कीर्तिताः ॥<br>
तार्तीयवाग्मध्यगेन कामेन स्यात्षडंगकम् ॥ ८६-१५ ॥<br>
षड्दीर्घस्वरयुक्तेन ततो देवीं विचिंतयेत् ॥<br>
ध्यायेद्रक्तसरोजस्थां रक्तवस्त्रां त्रिलोचनम् ॥ ८६-१६ ॥<br>
उद्यदर्कनिभां विद्यां मालाभयवरोद्वहाम् ॥<br>
लक्षत्रयं जपेन्मंत्रं दशांशं किंशुकोद्भवैः ॥ ८६-१७ ॥<br>
पुष्पैर्हयारिजैर्वापि जुहुयान्मधुरान्वितैः ॥<br>
नवयोन्यात्मकं यंत्रं बहिरष्टदलावृतम् ॥ ८६-१८ ॥<br>
केसरेषु स्वरान्न्यस्येद्वर्गानष्टौदलेष्वपि ॥<br>
दलाग्रेषु त्रिशूलानि पद्म तु मातृकावृतम् ॥ ८६-१९ ॥<br>
एवं विलिखिते यंत्रे पीठशक्तीः प्रपूजयेत् ॥<br>
इच्छा ज्ञाना क्रिया चैव कामिनी कामदायिनी ॥ ८६-२० ॥<br>
रती रतिप्रिया नंदा मनोन्मन्यपि चोदिताः ॥<br>
पीठशक्तीरिमा इष्ट्वा पीठं तन्मनुना दिशेत् ॥ ८६-२१ ॥<br>
व्योमपूर्वे तु तार्तीयं सदाशिवमहापदम् ॥<br>
प्रेतपद्मासनं ङेंतं नमोंतः पीठमन्त्रकः ॥ ८६-२२ ॥<br>
षोडशार्णस्ततो मूर्तौ क्लृप्तायां मूलमंत्रतः ॥<br>
आवाह्य प्रजपेद्देवीमुपचारैः पृथग्विधैः ॥ ८६-२३ ॥<br>
देवीमिष्ट्वा मध्ययोनौ त्रिकोणे रतिपूर्विकाम् ॥<br>
वामकोणे रतिं दक्षे प्रीतिमग्रे मनोभवाम् ॥ ८६-२४ ॥<br>
योन्यन्तर्वह्निकोणादवंगान्यग्नेर्विदिक्ष्वपि ॥<br>
मध्ययोमेर्हहिः पूर्वादिषु चाग्रे स्मरानपि ॥ ८६-२५ ॥<br>
वाणदेवीस्तद्वदेव शक्तीरष्टसु योनिषु ॥<br>
सुभगाख्या भागा पश्चात्तृतीया भगसर्पिणी ॥ ८६-२६ ॥<br>
भगमाला तथानंगा नगाद्या कुसुमापरा ॥<br>
अनंगमेखलानंगमदनेत्यष्टशक्तयः ॥ ८६-२७ ॥<br>
पद्मकेशरगा ब्राह्मी मुखाः पत्रेषु भैरवाः ॥<br>
दीर्घाद्या मातरः पूज्या ह्रस्वाद्याश्चाष्टभैरवाः ॥ ८६-२८ ॥<br>
दलाग्रेष्वष्टपीठानि कामरूपाख्यमादिमम् ॥<br>
मलयं कोल्लगिर्य्याख्यं चौहाराख्यं कुलांतकम् ॥ ८६-२९ ॥<br>
जालंधरं तथोन्नासं कोटपीठमथाष्टमम् ॥<br>
भूगृहे दशदिक्ष्वर्चेद्धेतुकं त्रिपुरांतकम् ॥ ८६-३० ॥<br>
वैतालमग्नि जिह्वं च कमलांतकालिनौ ॥<br>
एकपादं भीमरूपं विमलं हाटकेश्वरम् ॥ ८६-३१ ॥<br>
शक्राद्यानायुधैः सार्द्धं स्वस्वदिक्षु समर्चयेत् ॥<br>
तद्बहिर्दिक्षु बटुकं योगिनीं क्षेत्रनायकम् ॥ ८६-३२ ॥<br>
गणेशं विदिशास्वर्चेद्वसून्सूर्याच्छिवांस्तथा ॥<br>
भूतांश्चेत्थं भजन्बालामीशः स्याद्धनविद्ययोः ॥ ८६-३३ ॥<br>
रक्तांभोजैर्हुतेर्नार्योवश्याः स्युः सर्षपैर्नृपाः ॥<br>
नंद्यावर्तै राजवृक्षैः कुंदैः पाटलचंपकैः ॥ ८६-३४ ॥<br>
पुष्पैर्बिल्वफलैर्वापि होमाल्लक्ष्मीः स्थिरा भवेत् ॥<br>
अपमृत्युं जयेन्मन्त्री गुडूच्या दुग्धयुक्तया ॥ ८६-३५ ॥<br>
यथोक्तदूर्वाहोमेन नीरोगायुः समश्नुते ॥<br>
ज्ञानं कवित्वं लभते चन्द्रागुरुसुरैर्हुतैः ॥ ८६-३६ ॥<br>
पलाशपुष्पैर्वाक्सिद्धिरन्नाप्तिश्चान्नहोमतः ॥<br>
सुरभिक्षीरदध्यक्ताँल्लाजान्हुत्वा रुजो जयेत् ॥ ८६-३७ ॥<br>
रक्तचन्दनकर्पूरकर्चूरागुरुरोचनाः ॥<br>
चन्दनं केशरं मांसीं क्रमाद्भागैनिंयोजयेत् ॥ ८६-३८ ॥<br>
भूमिचंद्रैकनन्दाब्धिदिक्सप्तनिगमोन्मितैः ॥<br>
श्मशाने कृष्मभूतस्य निशि नीहारपाथसा ॥ ८६-३९ ॥<br>
कुमार्या पेषयेत्तानि मंत्रेणाथाभिमंत्र्य च ॥<br>
विदद्ध्यात्तिलकं तेन दर्शनाद्वशयेज्जनान् ॥ ८६-४० ॥<br>
गजसिंहादिभूतानि राक्षसाञ्छाकिनीरपि ॥<br>
प्रयोजनानां सिद्ध्यै तु देव्याः शापं निवर्त्य च ॥ ८६-४१ ॥<br>
विधायोत्कीलितां पश्चाज्जपमस्य समाचरेत् ॥<br>
यो जपेदादिमे बीजे वराहभृगुपावकान् ॥ ८६-४२ ॥<br>
मध्यमादौ नभोहंसौ मध्यमांते तु पावकम् ॥<br>
आदावंते च तार्तूयक्रमात्स्वं धूम्रकेतनम् ॥ ८६-४३ ॥<br>
एवं जप्त्वा शतं विद्या शापहीना फलप्रदा ॥<br>
यद्वाद्ये चरमे बीजे नैव रेफं वियोजयेत् ॥ ८६-४४ ॥<br>
शापोद्धारप्रकारोऽन्यो यद्वायं कीर्तितो बुधैः ॥<br>
आद्यमाद्यं हि तार्तीयं कामः कामोऽथ वाग्भवम् ॥ ८६-४५ ॥<br>
अंत्यमंत्थमनंगश्च नवार्णः कीर्तितो मनुः ॥<br>
जप्तोऽयं शतधा शापं बालाया विनिवर्तयेत् ॥ ८६-४६ ॥<br>
चैतन्याह्लादिनूमन्त्रौ जप्तौ निष्कीलताकरौ ॥<br>
त्रिस्वराश्चेतनं मन्त्री धरः शांतिरनुग्रहः ॥ ८६-४७ ॥<br>
तारादिहृदयांतः स्यात्काम आह्लादिनीमनुः ॥<br>
तथा त्रयाणां बीजानां दीपनैर्मनुभिस्त्रिभिः ॥ ८६-४८ ॥<br>
सुदीप्तानि विधायादौ जपेत्तानीष्टसिद्धये ॥<br>
वदयुग्मं सदीर्घांबु स्मृतिवालावनंगतौ ॥ ८६-४९ ॥<br>
सत्यः सनेत्रो नस्तादृग्वा वाग्वर्णाद्यदीपिनी ॥<br>
क्लिन्ने क्लेदिनि वैकुंठो दीर्घं स्वं सद्यगोंतिमः ॥ ८६-५० ॥<br>
निद्रा सचंद्रा कुर्वीत शिवार्णा मध्यदीपिनी ॥<br>
तारो मोक्षं च कुरुते नायं वर्णास्यदीपिनी ॥ ८६-५१ ॥<br>
दीपिनीमंतरा बाला साधितापि न सिद्ध्यति ॥<br>
वागंत्यकामान् प्रजयेदरीणा क्षोभहेतवे ॥ ८६-५२ ॥<br>
कामवागंत्यबीजानि त्रैलोक्यस्य वशीकृतौ ॥<br>
कामांत्यवाणीबीजानि मुक्तये नियतो जपेत् ॥ ८६-५३ ॥<br>
पूजारंभे तु बालायास्त्रिविधानर्चयेद्गुरून् ॥<br>
दिव्यौघश्चैव सिद्धौघो मानवौघ इति त्रिधा ॥ ८६-५४ ॥<br>
परप्रकाशः परमे शानः परशिवस्तथा ॥<br>
कामेश्वरस्ततो मोक्षः षष्ठः कामोऽमृतोंऽतिमः ॥ ८६-५५ ॥<br>
एते दप्तैव दिव्यौघा आनन्दपदपश्चिमाः ॥<br>
ईशानाख्यस्तत्पुरुषोऽघोराख्योवामदेवकः ॥ ८६-५६ ॥<br>
सद्योजात इमे पंच सिद्धौधाख्याः स्मृता मुने ॥<br>
मानवौघाः परिज्ञेयाः स्वगुरोः सम्प्रदायतः ॥ ८६-५७ ॥<br>
नवयोन्यात्मके यन्त्रे विलिखेन्मध्ययोनितः ॥<br>
प्रादक्षिण्येन बीजानि त्रिवारं साधकोत्तमः ॥ ८६-५८ ॥<br>
त्रींस्त्रीन्वर्णांस्तु गायत्र्या अष्टपत्रेषु संलिखेत् ॥<br>
बहिर्मातृकयाऽऽवेष्ट्य तद्बहिर्भूपुरद्वयम् ॥ ८६-५९ ॥<br>
कामबीजलसत्कोण व्यतिभिन्नं परस्परम् ॥<br>
पत्रे त्रैपुरमाख्यातं जपसंपातसाधितम् ॥ ८६-६० ॥<br>
बाहुना विधृते दद्याद्धनं कीर्तिं सुखं सुतान् ॥<br>
कामांते त्रिपुरा देवी विद्महे कविषं भहिम् ॥ ८६-६१ ॥<br>
बकः खङ्गी समारूढः सनेत्रोऽग्निश्च धीमहि ॥<br>
तत्र क्लिन्ने प्रचोदांते यादित्येषा प्रकीर्तिता ॥ ८६-६२ ॥<br>
गायत्री त्रैपुरा सर्सिद्धिदा सुरसेविता ॥<br>
अथ लक्ष्म्यवतारोऽन्यः कीर्त्यते सिद्धिदो नृणाम् ॥ ८६-६३ ॥<br>
वेदादिर्गिरिजा पद्मा मन्यथो हृदयं भृगुः ॥<br>
भगवति माहेश्वरी ङेन्तेऽन्नपूर्णे दहनांगना ॥ ८६-६४ ॥<br>
प्रोक्ता विंशतिवर्णेयं विद्या स्याद्द्रुहिणो मुनिः ॥<br>
धृतिश्छंदोऽन्नपूर्णेशी देवता परिकीर्तिता ॥ ८६-६५ ॥<br>
षड्दीर्घाढ्येन हृल्लेखाबीऽजेन स्यात्षडंगकम् ॥<br>
मुखनासाक्षिकर्णांसगुदेषु नवसु न्यसेत् ॥ ८६-६६ ॥<br>
पदानि नव तद्वर्णसंख्येदानीमुदीर्यते ॥<br>
भूमिचंद्रधरैकाक्षिवेदाब्धियुगबाहुभिः ॥ ८६-६७ ॥<br>
पदसंख्यामिता वर्णैस्ततो ध्यायेत्सुरेश्वरीम् ॥<br>
स्वर्णाभांगां त्रिनयनां वस्त्रालंकारशोभिताम् ॥ ८६-६८ ॥<br>
भूरमासं युतां देवीं स्वर्णामत्रकरांबुजाम् ॥<br>
लक्षं जपोऽयुतं होमो घृताक्तचरुणा तथा ॥ ८६-६९ ॥<br>
जयादिनवशक्तयाढ्ये पीठे पूजा समीरिता ॥<br>
त्रिकोणा वेदपत्राष्टपत्रषोडशपत्रके ॥ ८६-७० ॥<br>
भूपुरेण युते यंत्रे प्रदद्यान्मायया मनुम् ॥<br>
अग्न्यादिकोणत्रितये शिववाराहमाधवान् ॥ ८६-७१ ॥<br>
अचर्ययेत्स्वस्वमंत्रैस्तु प्रोच्यंते मनवस्तु ते ॥<br>
प्रणवो मनुचन्द्राढ्यं गगनं हृदयं शिवा ॥ ८६-७२ ॥<br>
मारुतः शिवमंत्रोऽयं सप्तार्णः शिवपूजने ॥<br>
वाराहनारायणयोर्मंत्रौ पूर्वमुदीरयेत् ॥ ८६-७३ ॥<br>
षडंगानि ततोऽभ्यर्च्य वामे दक्षे धरां रमाम् ॥<br>
यजेत्स्वस्वमनुभ्यां तु तावुच्येते मुनीश्वर ॥ ८६-७४ ॥<br>
अन्नं मह्यन्नमित्युक्त्वा मे देह्यन्नाधिपोर्णकाः ॥<br>
नयेममन्नं प्राणांते दापयानलसुंदरी ॥ ८६-७५ ॥<br>
द्वाविंशत्यक्षरो मंत्रो भूमीष्टौ भूमिसंपुटः ॥<br>
लक्ष्मीष्टौ श्रीपुटो विप्र स्नृतिर्लभनुचंद्रयुक् ॥ ८६-७६ ॥<br>
भुवो बीजमिति प्रोक्तं श्रीबीजं प्रागुदाहृतम् ॥<br>
मंत्रादिस्थचतुर्बीजपूर्विकाः परिपूजयेत् ॥ ८६-७७ ॥<br>
शक्तीश्चतस्रो वेदास्रे परा च भुवनेश्वरी ॥<br>
कमला सुभगा चति ब्राह्म्याद्या अष्टपत्रगाः ॥ ८६-७८ ॥<br>
षोडशारे स्मृते चव मानदातुष्टिपुष्टयः ॥<br>
प्रीती रतिर्ह्नीः श्रीश्चापि स्वधा स्वाहा दशम्यथ ॥ ८६-७९ ॥<br>
ज्योत्स्ना हैमवती छाया पूर्णिमा संहतिस्तथा ॥<br>
अमावास्येति संपूज्या मंत्रेशे प्राणपूर्विका ॥ ८६-८० ॥<br>
भूपुरे लोकपालाः स्युस्तदस्त्राणि तदग्रतः ॥<br>
इत्थं जपादिभिः सिद्धे मंत्रेऽस्मिन्धनसंचयैः ॥ ८६-८१ ॥<br>
कुबेरसदृशो मंत्री जायते जनवंदितः ॥<br>
अथ लक्ष्म्यवतारोऽन्यः कीर्त्यते मुनिसत्तम ॥ ८६-८२ ॥<br>
प्रणवः शांतिररुणाक्रियाढ्याचन्द्रभूषिताः ॥<br>
बगलामुखसर्वांते इंधिकाह्रादिनीयुता ॥ ८६-८३ ॥<br>
पीताजरायुक्प्रतिष्ठा पुनर्दीर्धोदसंयुता ॥<br>
वाचं मुखं पदं स्तंभयांते जिह्वापदं वदेत् ॥ ८६-८४ ॥<br>
कीलयेति च बुद्धिं विनाशयांते स्वबीजकम् ॥<br>
तारोऽग्निसुंदरी मंत्रो बगलायाः प्रकीर्तितः ॥ ८६-८५ ॥<br>
मुनिस्तु नारदश्छदो बृहती बगलामुखी ॥<br>
देवता नेत्रपंचेषुनवपंचदिगर्णकैः ॥ ८६-८६ ॥<br>
अंगानि कल्पयित्वा च ध्यायेत्पीताम्बरां ततः ॥<br>
स्वर्णासनस्थां हेमाभां स्तंभिनीमिंदुशेखराम् ॥ ८६-८७ ॥<br>
दधतीं मुद्गरं पाशं वज्रं च रसनां करैः ॥<br>
एवं ध्यात्वाजपेल्लक्षमयुतं चंपकोद्भवैः ॥ ८६-८८ ॥<br>
कुसुमैर्जुहुयात्पीठे बालायाः पूजयेदिमाम् ॥<br>
चंदनागुरुचंद्राद्यैः पूजार्थं यंत्रमालिखेत् ॥ ८६-८९ ॥<br>
त्रिकोणषड्दलाष्टास्रषोडशारे यजेदिमाम् ॥<br>
मंगला स्तंभिनी चैव जृंभिणी मोहिनी तथा ॥ ८६-९० ॥<br>
वश्या चला बलाका च भूधरा कल्मषाभिधा ॥<br>
धात्री च कलना कालकर्षिणी भ्रामिकापि च ॥ ८६-९१ ॥<br>
मंदगापि च भोगस्था भाविका षोडशी स्मृता ॥<br>
भूगृहस्य चतुर्दिक्षु पूर्वादिषु यजेत्क्रमात् ॥ ८६-९२ ॥<br>
गणेशं बटुकं चापि योगिनीः क्षेत्रपालकम् ॥<br>
इंद्रादींश्च ततो बाह्ये निजायुधसमन्वितान् ॥ ८६-९३ ॥<br>
इत्थं सिद्धे मनौ मंत्री स्तंभयेद्देवतादिकान् ॥<br>
पीतवस्त्रपदासीनः पीतमाल्यानुलेपनः ॥ ८६-९४ ॥<br>
पीतपुष्पैर्यजेद्देवीं हरिद्रोत्थस्रजा जपेत् ॥<br>
पीतां ध्यायन्भगवतीं पयोमध्येऽयुतं जपेत् ॥ ८६-९५ ॥<br>
त्रिमध्वा ज्यतिलैर्होमो नॄणां वश्यकरो मतः ॥<br>
मधुरत्रितयाक्तैः स्यादाकर्षो लवर्णैर्ध्रुवम् ॥ ८६-९६ ॥<br>
तैलाभ्यक्तैर्निम्बपत्रैर्होमो विद्वेषकारकः ॥<br>
ताललोणहरिद्राभिर्द्विषां संस्तंभनं भवेत् ॥ ८६-९७ ॥<br>
आगारधूमं राजीश्च माहिषं गुग्गुलं निशि ॥<br>
श्मशाने पावके हुत्वा नाशयेदचिरादरीन् ॥ ८६-९८ ॥<br>
गरुतो गृध्रकाकानां कटुतैलं विभीतकम् ॥<br>
गृहधूमं चितावह्नौ हुत्वा प्रोच्चाटयेद्रिपून् ॥ ८६-९९ ॥<br>
दूवार्गुडूचीलाजान्यो मधुरत्रितयान्वितान् ॥<br>
जुहोति सोऽखिलान् रोगान् शमयेद्दर्शनादपि ॥ ८६-१०० ॥<br>
पर्वताग्रे महारण्ये नदीसंगे शिवालये ॥<br>
ब्रह्मचर्यरतो लक्षं जपेदखिलसिद्धये ॥ ८६-१०१ ॥<br>
एक वर्णगवीदुग्धं शर्करामधुसंयुतम् ॥<br>
त्रिशतं मंत्रितं पीतं हन्याद्विषपराभवम् ॥ ८६-१०२ ॥<br>
श्वेतपालशकाष्ठेन रचिते रम्यपादके ॥<br>
अलक्तरंजिते लक्षं मन्त्रयेन्मनुनामुना ॥ ८६-१०३ ॥<br>
तदारूढः पुमान् गच्छत्क्षणेन शतयोजनम् ॥<br>
पारदं च शिलां तालं पिष्टं मधुसमन्वितम् ॥ ८६-१०४ ॥<br>
मनुना मन्त्रयेल्लक्षं लिंपेत्तेनाखिलां तनुम् ॥<br>
अदृश्यः स्यान्नृणामेष आश्चर्य्यं दृश्यतामिदम् ॥ ८६-१०५ ॥<br>
षट्कोणं विलिखद्बीजं साध्यनामान्वितं मनोः ॥<br>
हरितालनिशाचूर्णैरुन्मत्तुरससंयुतैः ॥ ८६-१०६ ॥<br>
शेषाक्षरैः समानीतं धरागेहविराजितम् ॥<br>
तद्यंत्रं स्थापितप्राणं पीतसूत्रेण वेष्टयेत् ॥ ८६-१०७ ॥<br>
भ्राम्यत्कुलालचक्रस्थां गृहीत्वा मृत्तिकां तथा ॥<br>
रचयेदृषभं रम्यं यंत्रं तन्मध्यतः क्षिपेत् ॥ ८६-१०८ ॥<br>
हरितालेन संलिप्य वृषं प्रत्यहमर्चयेत् ॥<br>
स्तंभयेद्विद्विषां वाचं गतिं कार्यपरंपराम् ॥ ८६-१०९ ॥<br>
आदाय वामहस्तेन प्रेतभूस्थितकर्परम् ॥<br>
अंगारेण चितास्थेन तत्र यंत्रं समालिखेत् ॥ ८६-११० ॥<br>
मंत्रितं निहितं भूमौ रिपूणां स्तंभयेद्गतिम् ॥<br>
प्रेतवस्त्रे लिखेद्यंत्रं अंगारेणैव तत्पुनः ॥ ८६-१११ ॥<br>
मंडूकवदने न्यस्येत्पीतसूत्रेण वेष्टितम् ॥<br>
पूजितं पीतपुष्पैस्तद्वाचं संस्तंभयेद्द्विषाम् ॥ ८६-११२ ॥<br>
यद्भूमौ भविता दिव्यं तत्र यंत्रं समालिखेत् ॥<br>
मार्जितं तद्द्विषां पात्रैर्दिव्यस्तम्भनकृद्भवेत् ॥ ८६-११३ ॥<br>
इन्द्रवारुणिकामूलं सप्तशो मनुमंत्रितम् ॥<br>
क्षिप्तं जले दिव्यकृतं जलस्तंभनकारकम् ॥ ८६-११४ ॥<br>
किं बहूक्त्या साधकेन मन्त्रः सम्यगुपासितः ॥<br>
शत्रूणां गतिबुद्ध्यादेः स्तंभनो नात्र संशयः ॥ ८६-११५ ॥<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे यक्षिणीमन्त्रसाधननिरूपणं नाम षडशीतितमोऽध्यायः ॥ ८६ ॥<br>
&nbsp;<br>
<br>
