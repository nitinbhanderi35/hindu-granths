 सनत्कुमार उवाच ॥<br>
अथातो विप्र नित्यानां प्रयोगादिसमन्वितम् ॥<br>
पटलं तेऽभिधास्यामि नित्याभ्यर्चनदीपकम् ॥१ ॥<br>
ललितायास्त्रिभिवर्णैः सकलार्थोऽभिधीयते ॥<br>
शेषेण देवीरूपेण तेन स्यादिदमीरितम् ॥२ ॥<br>
अशेषतो जगत्कृत्स्नं हृल्लेखात्मकमुच्यते ॥<br>
तस्याश्चार्थस्तु कथितः सर्वतंत्रेषु गोपितः ॥३ ॥<br>
व्योम्ना प्रकाशमानत्वं ग्रसमानत्वमग्निना ॥<br>
तयोर्विमर्श ईकारो बिंदुना तन्निफालनम् ॥४ ॥<br>
पिंडकर्तरि बीजाख्या मन्त्रा मालाभिधाः क्रमात् ॥<br>
एकार्णवन्तो द्व्यर्णाश्च त्रिदिङ्मुखार्णकाः ॥५ ॥<br>
वृत्तिजार्णांल्लिखेदंकैर्व्यत्यस्तक्रमयोगतः ॥<br>
तैर्भेदयो जनं कुर्यात्संदर्भाणामशेषतः ॥६ ॥<br>
देव्यात्मकं समुदयं विश्रांतिं च शिवात्मकम् ॥<br>
उभयात्मकमप्यात्मस्वरूपं तैश्च भावयेत् ॥७ ॥<br>
कालेनान्यञ्च दुःखार्त्तिवासनानाशनो ध्रुवम् ॥<br>
पराहंतामयं सर्वस्वरूपं चात्मविग्रहम् ॥८ ॥<br>
सदात्मकं स्फुरताख्यमरोषोपाधिवर्जितम् ॥<br>
प्रकाशरूपमात्मत्वे वस्तु तद्भासते परम् ॥९ ॥<br>
यत एवमतो लोके नास्त्यमंत्रं यदक्षरम् ॥<br>
यद्विद्येति समाख्यातं सर्वथा सर्वतः सदा ॥१० ॥<br>
वासरेषु तु तेष्वेवं सर्वापत्तारकं भवेत् ॥<br>
तद्विधानं च वक्ष्यामि सम्यगासवकल्पनम् ॥११ ॥<br>
गौडी पैष्टी तथा माध्वीत्येवं तत्त्रिविधं स्मृतम् ॥<br>
गतुडमुष्णोदके क्षिप्त्वा समालोड्य विनिक्षिपेत् ॥१२ ॥<br>
घटे काचमये तस्मिन् धातकीसुमनोरजः ॥<br>
खात्वा भूमौ संध्ययोस्तु करैः संक्षोभ्य भूयसा ॥१३ ॥<br>
मासमात्रे गते तस्मिन्निमग्ने रजसि द्रुतम् ॥<br>
संशोध्य पूजयेत्तेन गौडी सा गुडयोगतः ॥१४ ॥<br>
एवं मधुसमायोगान्माध्वी पैष्टीं श्रृणु प्रिय ॥<br>
अध्यर्द्धद्विगुणे तोये श्रपयेत्तंदुलं शनैः ॥१५ ॥<br>
दिनत्रयोषिते तस्मिन्धात्र्यंकुररजः क्षिपेत् ॥<br>
दिनमेकं धृते वाते निवाते स्थापयेत्ततः ॥१६ ॥<br>
उदकैर्लिलितं पश्चाद्गलितं पैष्टिकं मधु ॥<br>
वृक्षजं फलजं चेति द्विविधं क्रियते मधु ॥१७ ॥<br>
तन्निर्माणं श्रृणुष्वाद्य यदास्वादान्मनोलयः ॥<br>
मृद्वीकांवाथ खर्जूरफलं पुष्पमथापि वा ॥१८ ॥<br>
मधूकस्यांभसि क्षिप्त्वा शतृमर्द्धावशेषितम् ॥<br>
प्राक्सृतासवलेशेन मिलितं दिवसद्वयात् ॥१९ ॥<br>
गालितं स्वादु पूजार्हं मनोलयकरं शुभम् ॥<br>
वार्क्षं तु नालिकेरं स्याद्धिंतालस्याथ तालतः ॥२० ॥<br>
फलकांडात्स्नुतं दुग्धं नीतं सद्यो रसावहम् ॥<br>
नालिके रफलांतस्थसलिले शशिना युते ॥२१ ॥<br>
अर्द्धपूगफलोत्थं तु रमं संक्षिप्य तापयेत् ॥<br>
आतपे सद्य एवैतदासवं देवताप्रियाम् ॥२२ ॥<br>
आसवैरेभिरुदितैरर्ध्यं देव्यै निवेदयेत् ॥<br>
देवैः कृत्वा ततः सद्यो दद्यात्तत्सिद्धये द्वयम् ॥२३ ॥<br>
साधको नियताहारः समाधिस्थः पिबेत्सदा ॥<br>
न कदाचित्पिबोत्सिद्धो देव्यर्थमनिवेदितम् ॥२४ ॥<br>
पानं च तावत्कुर्वीत यावता स्यान्मनोलयः ॥<br>
ततः करोति चेत्सद्यः पातकी भवति ध्रुवम् ॥२५ ॥<br>
देवतागुरुशिष्टान्यं पिबन्नासवमाशया ॥<br>
पातकी राजदंड्यश्च रिक्थोपासक एव ॥२६ ॥<br>
साध्यसाधकयोरेतत्काम्य एव समीरितम् ॥<br>
सिद्धस्य सर्वदा प्रोक्तं यतोऽसौ तन्मयो भवेत् ॥२७ ॥<br>
पूजयेत्प्रोक्तरूपस्तु प्रोक्तरूपाश्च ताः क्रमात् ॥<br>
उपचारैरासवैश्च मत्स्यैर्मांसैस्तु संस्कृतैः ॥२८ ॥<br>
अथ काम्यार्चनं वक्ष्ये प्रयोगांश्चापि नारद ॥<br>
येषामाचरणात्सिद्धिं साधको लभते ध्रुवम् ॥२९ ॥<br>
चैत्रे दमनकैरर्चेत्पूर्णायां मदनोत्सवम् ॥<br>
वैशाखे मासि पूर्णायां पूजयेद्धेमपुष्पकैः ॥३० ॥<br>
ज्यैष्ठ्यां फलैर्यजेंद्देवीं कदलीपनसाम्नजैः ॥<br>
आषाढ्यां चन्दनैरेलाजातीकंकोलकुंकुमैः ॥३१ ॥<br>
श्रावण्यामागमोक्तेन विधिनार्चेत्पवित्रकैः ॥<br>
प्रौष्ठपद्यां गन्धपुष्पैर्यजेद्वा केतकीसुमैः ॥३२ ॥<br>
आश्वायुज्यां कन्यकार्चा भूषावस्त्रधनादिभिः ॥<br>
कार्तिक्यां कुंकुमैश्चैव निशि दीपगणैरपि ॥३३ ॥<br>
सचंद्रैर्मार्गशीर्ष्यां तु नालिकेरैरपूपकैः ॥<br>
पौष्यां सशर्करगुडैर्गवां दुग्धैः समर्चयेत् ॥३४ ॥<br>
स्वर्णरौप्यैः पंकजैस्तु माघ्यां सौगन्धिकादिभिः ॥<br>
फाल्गुन्यां विविधैर्द्रव्यैः फलैः पुष्पैः सुगंधिभिः ॥३५ ॥<br>
पर्वताग्रे यजेद्देवीं पलाशकुसुमैर्निशि ॥<br>
सिद्धद्रव्यैश्च सप्ताहात्खेचरीमेलनं भवेत् ॥३६ ॥<br>
अरण्ये वटमूले वा कुंजे वा धरणीभृताम् ॥<br>
कदम्बगजातिपुष्पाभ्यां सिद्धद्रव्यैः शिवां यजेत् ॥३७ ॥<br>
मासेन सिद्धा यक्षिण्यः प्रत्यक्षा वांछितप्रदाः ॥<br>
केतकीकुसुमैः सिद्धाश्चेटका वारिधेस्तटे ॥३८ ॥<br>
आज्ञामभीष्टां कुर्वन्ति रणे मायां महाद्भुताम् ॥<br>
वसूनि मालां भूषां च दद्युरस्येहयानिशम् ॥३९ ॥<br>
पीठमृक्षद्रुमैः कृत्वा तत्र देवीं यजेन्निशि ॥<br>
शाल्मलैः कुसुमैः सिद्धद्रव्यैर्मासं तु निर्भयम् ॥४० ॥<br>
श्यशानदेशे विप्रेंद्र सिद्ध्यंत्यस्य पिशाचकाः ॥<br>
अश्मपातप्रहाराद्यैर्जीयादाभिर्द्विषश्चिरम् ॥४१ ॥<br>
निर्जने विपिने रात्रौ मासमात्रं तु निर्भयः ॥<br>
यजेद्देवीं चक्रगतां सिद्धद्रव्यसमन्विताम् ॥४२ ॥<br>
मालतीजातपुन्नागकेतकीमरुभिः क्रमात् ॥<br>
तेन सिद्ध्यंति वेतालास्तानारुह्येच्छया चरेत् ॥४३ ॥<br>
श्मशाने चंडिकागेहे निर्जने विपिनेऽपि वा ॥<br>
मध्यरात्रे यजेद्देवीं कृष्णवस्त्रविभूषणैः ॥४४ ॥<br>
कृष्णचक्रेऽतिकृष्णां तामतिक्रुद्धाशयो यजेत् ॥<br>
साध्य योनिं तदग्रे तु बलिं छिंदन्निवेदयेत् ॥४५ ॥<br>
सिद्धद्रव्यसमेतं तु मासात्तद्भाललोचनात् ॥<br>
जायन्ते भीषणाः कृत्यास्ताभ्यः सिद्धिं निवेदयेत् ॥४६ ॥<br>
विश्वसंहारसंतुष्टाः पुनरेत्य निजेच्छया ॥<br>
देव्या ललाटनेत्रे स्युः प्रार्थिते तु तिरोहिताः ॥४७ ॥<br>
रक्तभूषांबरालेपमालाभूषितविग्रहाः ॥<br>
उद्याने निर्जने देवीं चक्रे संचिंत्य पूजयेत् ॥४८ ॥<br>
कह्लारचंपकाशोकपाटलाशतपत्रकैः ॥<br>
सिद्धद्रव्यसमोपेतैर्मायाः सिद्ध्यंति मासतः ॥४९ ॥<br>
यासां प्रसादलाभेन कामरूपो भवेन्नरः ॥<br>
याभिर्विश्वजयी विश्वचारी विश्वविनोदवान् ॥५० ॥<br>
षडाधाराब्जमध्ये तु चक्रं संछित्य पूजयेत् ॥<br>
चंद्रचंदनकस्तूरीमृगनाभिमहोदयैः ॥५१ ॥<br>
त्रिकालज्ञो भवेद्देवीं तेषु सम्यग्विचिंतयेत् ॥<br>
पूर्णप्रतीतौ भव्यानि विकलेऽभव्यमीरितम् ॥५२ ॥<br>
देवीं चक्रेण सहितां स्मरेद्भक्तियुतो नरः ॥<br>
विवेका विभवा विश्वा वितता च प्रकीर्तिता ॥५३ ॥<br>
कामिनी खेचरी गर्वा पुराणा परमेश्वरी ॥<br>
गौरी शिवा ह्यमेया च विमला विजया परा ॥५४ ॥<br>
पवित्रा पीडनी विद्या विश्वेशी शिववल्लभा ॥<br>
अशेषरूपा स्वानंदांबुजाक्षी चाप्यनिंदिता ॥५५ ॥<br>
वरदा वाक्यदा वाणी विविधा वेदविग्रहा ॥<br>
विद्या वागीश्वरी सत्या संयता च सरस्वती ॥५६ ॥<br>
निर्मलानन्दरूपा च ह्यमृता मानदा तथा ॥<br>
पूषा चैव तथा तुष्टिः पुष्टिश्चापि रतिर्धृतिः ॥५७ ॥<br>
शाशिनी चंद्रिका कांतिर्ज्योत्स्ना श्रीः प्रीतिरंगदा ॥<br>
देवीनामानि चैतानि चुलुके सलिले स्मरन् ॥५८ ॥<br>
मातृकासहितां विग्नां त्रिरावृत्त्यामृतात्मिकाम् ॥<br>
ताडीं सारस्वतीं जिह्वां दीपाकारां स्मरन्पिबेत् ॥५९ ॥<br>
अब्दाञ्चतुर्विधं तस्य पांडित्यं भुवि जायते ॥<br>
एवं नित्यमुषः काले यः कुर्याच्छुद्धमानसः ॥६० ॥<br>
स योगी ब्रह्मविज्ञानी शिवयोगी तथात्मवित् ॥<br>
अनुग्रहोक्तचक्रस्थां देवीं ताभिर्वृतास्मरेत् ॥६१ ॥<br>
चंपकेंदीवरैर्मासादारोग्यमुपजायते ॥<br>
ज्वरभूतग्रहोन्मादशीतकाकामलाक्षिहृत् ॥६२ ॥<br>
दंतकर्णज्वरशिरः शूलगुल्मादि कुक्षिजाः ॥<br>
व्रणप्रमेहच्छर्द्यर्शोग्रहण्यामत्रिदोषजाः ॥६३ ॥<br>
सर्वे तथा शमं यांति पूजया परमेश्वरी ॥<br>
द्रव्यं चक्रस्य निर्माणे काश्मीरं समुदी रितम् ॥६४ ॥<br>
सिंदूरं गैरिकं लाक्षा दरदं चंदनद्वयम् ॥<br>
बिलद्वारे लिखेत्त्र्यस्रं षोडशत्र्यस्रसंयुतम् ॥६५ ॥<br>
दरदेनास्य मध्यस्थां पूजयेत्परमेश्वरीम् ॥<br>
ताभिस्तच्छक्तिभिः साकं सिद्धद्रव्यैः सुगंधिभिः ॥६६ ॥<br>
कुसुमैर्मासमात्रेण नागकन्यासमन्वितम् ॥<br>
पातालादिषु लोकेषु रमयत्यनिशं चिरम् ॥६७ ॥<br>
यक्षराक्षसगंधर्वसिद्धविद्याधरांगनाः ॥ <br>
पिशाचा गुह्यका वीराः किन्निरा भुजगास्तथा ॥६८ ॥<br>
सिद्ध्यंति पूजनात्तत्र तथा तत्प्रोक्तकालतः ॥<br>
किंशुकैर्भूषणावाप्तौ पाटलैर्गजसिद्धये ॥६९ ॥<br>
रक्तोत्पलैरश्वसिद्धौ कुमुदैश्चरसिद्धये ॥<br>
उत्पलैरुष्ट्रसंसिद्ध्यै तगरैः पशुसिद्धये ॥७० ॥<br>
जंबीरैर्महिषावाप्त्यै लकुचैरजसिद्धये ॥<br>
दाडिमैर्निधिसंसिद्ध्यै मधुकैर्गानसिद्धये ॥७१ ॥<br>
बकुलैरंगनासिद्ध्यै कह्लारैः पुत्रसिद्धये ॥<br>
शतपत्रैर्जयावाप्त्यै केतकैर्वाहनाप्तये ॥७२ ॥<br>
सौरभाढ्यैः प्रसूनैस्तु नित्यं सौभाग्यसिद्धये ॥<br>
पूजयेन्मासमात्रं वा द्विगुणं त्रिगुणं तु वा ॥७३ ॥<br>
यावत्फलावाप्तिकांक्षी शर्कराघृतपायसैः ॥<br>
सचक्रपरिवारां तां देवीं सलिलमध्यगाम् ॥७४ ॥<br>
तर्प्पयेत्कुसुमैः सार्ध्यैः सर्वोपद्रवशान्तये ॥<br>
घृतैः पूर्णायुषः सिद्ध्यै क्षौद्द्रैः सौभाग्यसिद्धये ॥७५ ॥<br>
दुग्धैरारोग्यसंसिद्ध्यै त्रिभिरैश्वर्यसिद्धये ॥<br>
नालिकेरोदकैः प्रीत्यै हिमतोयैर्नृपाप्तये ॥<br>
सर्वार्थसिद्धय तौर्यैरभिषिंचेन्महेश्वरीम् ॥७६ ॥<br>
पूगोद्याने यजेद्देवीं सिद्धद्रव्यैर्दिवानिशम् ॥<br>
निवसंस्तत्र तत्पुष्पैर्जायते मन्मथोपमः ॥७७ ॥<br>
पूर्णासु नियत्तं देवीं कन्यकायां समर्चयन् ॥<br>
कृत्याः परेरिता मंत्रा विमुखांस्तान् ग्रसंति वै ॥७८ ॥<br>
लिंगत्रयमयीं देवीं चक्रस्थाभिश्च शक्तिभिः ॥<br>
पूजयन्निष्टमखिलं लभतेऽत्र परत्र च ॥७९ ॥<br>
शतमानकृतैः स्वर्णपुष्पैः सौरभ्यवासितैः ॥<br>
पूजयन्मासमात्रेण प्राग्जन्माद्यैर्विमुच्यते ॥८० ॥<br>
तथा रत्नैश्च नवभिर्मासं तु यदि पूजयेत् ॥<br>
विमुक्तसर्वपापौघैस्तां च पश्यति चक्षुषा ॥८१ ॥<br>
अंशुकैरर्चयेद्देवीं मासमात्रं सुगंधिभिः ॥<br>
मुच्यते पापकृत्यादिदुःखौघैरितरैरपि ॥८२ ॥<br>
देवीरूपं स्वमात्मानं चक्रं शक्तीः समंततः ॥<br>
भावयन्विषयैः पुष्पैः पूजयंस्तन्मयो भवेत् ॥८३ ॥<br>
षोडशानां तु नित्यानां प्रत्येक तिथयः क्रमात् ॥<br>
तत्तित्तिथौ तद्भजनं जपहोमादिकं चरेत् ॥८४ ॥<br>
घृतं च शर्करा दुग्धमपूपं कदलीपलम् ॥<br>
क्षौद्रं गुडं नालिकेरफलं लाजा तिलं दधि ॥८५ ॥<br>
पृथुकं चणकं मुद्गपायसं च निवेदयेत् ॥<br>
कामेश्वर्यादिशक्तीनां सर्वासामपि चोदितम् ॥८६ ॥<br>
आद्याया ललितायास्तु सर्वाण्येतानि सर्वदा ॥<br>
निवेदयेञ्च जुहुयाद्वह्नौ दद्यान्नृणामपि ॥८७ ॥<br>
तत्तद्विद्याक्षरप्रोक्तमौषधं तत्प्रमाणतः ॥<br>
संपिष्य गुटिकीकृत्य ताभिः सर्वं च साधयेत् ॥८८ ॥<br>
रविवारेऽरुणांभोजैः कुमुदैः सोमवारके ॥<br>
भौमे रक्तोत्पलैः सौम्ये वारे तगरसंभवैः ॥८९ ॥<br>
गुरुवारे सुकह्लारैः शुक्रवारे सितांबुजैः ॥<br>
नीलोत्पलैर्मंदवारे पूजयेदिष्टमादरात् ॥९० ॥<br>
निवेदयेत्क्रमात्तेषु रविवारादिषु क्रमात् ॥<br>
पायसं दुग्धकदलीनवनीतसिताघृतम् ॥९१ ॥<br>
एवमिष्टं समाराध्य देवीं गंधादिभिर्यजेत् ॥<br>
ग्रहपीडां विजित्याशुसुखानि च समश्नुते ॥९२ ॥<br>
अर्धरात्रे तु साध्यां स्त्रीं स्मरन्मदनवह्निना ॥<br>
दह्यमानां हृतस्वांतां मस्तकस्थापितांजलिम् ॥९३ ॥<br>
विकीर्णकेशीमालोललोचनामरुणारुणाम् ॥<br>
वायुप्रेंखत्पताकास्थपदा पद्मकलेवराम् ॥९४ ॥<br>
विवेकविधुरां मत्तां मानलज्जाभयातिगाम् ॥<br>
चिंतयन्नर्चयेञ्चक्रं मध्ये देवीं दिगंबराम् ॥९५ ॥<br>
जपादाडिमबंधूककिंशुकाद्यैः समर्चयेत् ॥<br>
अन्यैः सुगंधिशेफालीकुसुमाद्यैः समर्चयेत् ॥९६ ॥<br>
त्रिसप्तरात्रादायाति प्रोक्तरूपा मदाकुला ॥<br>
यावच्छरीरपातः स्याच्छापो वानपगास्य सा ॥९७ ॥<br>
पद्मैरक्तैस्त्रिमध्वक्तैर्होमाल्लक्ष्मीमवाप्नुयात् ॥<br>
तथैव कैरवै रक्तैरंगनाः स्ववशं नयेत् ॥९८ ॥<br>
समानरूपवत्सायाः शुक्लाया गोः पयःप्लुतैः ॥<br>
मल्लिकामालतीजातीशतपत्रैर्हुतैर्भवेत् ॥९९ ॥<br>
कीर्तिविद्याधनारोग्यसौभाग्यवित्तपादिकम् ॥<br>
आरग्वधप्रसूनैस्तु क्षौद्राक्तैर्हवनाद्भवेत् ॥१०० ॥<br>
स्वर्णादिस्तं भनं शत्रोर्नृपादीनां क्रुधोऽपि च ॥<br>
आज्याक्तैः करवीरोत्थैः प्रसूनैररुणैर्हुतैः ॥१०१ ॥<br>
रक्तांबराणि वनिता भूपामात्यवशं तथा ॥<br>
भूषावाहनवाणिज्यसिद्धयश्चास्य वांछिताः ॥१०२ ॥<br>
लवणैः सर्षर्पैरैरितरैर्वाथ होमतः ॥<br>
सतैलाक्तैर्निशामध्ये त्वानयेद्वांछितां वधूम् ॥१०३ ॥<br>
तैलाक्तैर्जुहुयात्कृष्णदरपुष्पैर्निशातरे ॥<br>
मासादरातेस्तस्यार्तिर्ज्वरेण भवति ध्रुवम् ॥१०४ ॥<br>
आरुष्करैर्धृताभ्यक्तैस्तद्बीजैर्निशि होमतः ॥<br>
शत्रोर्द्दाहव्रणानि स्युर्दुःसाध्यानि चिकित्सकैः ॥१०५ ॥<br>
तथा तत्तैलसंसिक्तैर्बीजैरंकोलकैरपि ॥<br>
मरिचैः सर्षपाज्याक्तौनशि होमानुसारतः ॥१०६ ॥<br>
वांछितां वनितां कामज्वरार्तामानयेद्द्रुतम् ॥<br>
शालिभिश्चाज्यसंसिक्तैर्होमाच्छालीनवाप्नुयात् ॥१०७ ॥<br>
मुद्गैर्मुद्गं घृतैराज्यं सिद्धैरित्थं हुतैर्भवेत् ॥<br>
साध्यर्क्षवृक्षसंभूतां पिष्टपादरजःकृताम् ॥१०८ ॥<br>
राजीमरीचिलोणोत्थां पुत्तलीं जुहुयान्निशि ॥<br>
प्रपदाभ्यां च जंघाभ्यां जानुभ्यामुरुयुग्मतः ॥१०९ ॥<br>
नाभेरधस्ताद्धृदयाद्भिन्नेनाकण्ठस्तथा ॥<br>
शिरसा च सुतीक्ष्णेन च्छित्वा शस्त्रेण वै क्रमात् ॥११० ॥<br>
एवं द्वादशधा होमान्नरनारीनराधिपाः ॥<br>
वश्या भवंति सप्ताडाज्ज्वरार्त्तीश्चास्य वांछया ॥१११ ॥<br>
पिष्टेन गुडयुक्तेन मरिचैर्जीरकैर्युताम् ॥<br>
कृत्वा पुत्तलिकां साध्यनामयुक्तामथो हृदि ॥११२ ॥<br>
सनामहोमसंपातघृतेपाच्यतां पुनः ॥<br>
स्पृशन्निजकराग्रेण सहस्रं प्रजपेन्मनुम् ॥११३ ॥<br>
अभ्यर्च्य तद् घृताभ्यक्तं भक्षयेत्तद्धिया जपन् ॥<br>
नरनारीनृपास्तस्य वश्याः स्युर्मरणावधिं ॥११४ ॥<br>
शक्तयष्टगंधं संपिष्य कन्यया शिशिरे जले ॥<br>
तेन वै तिलकं भाले धारयन्वशयेज्जगत् ॥११५ ॥<br>
शालितंदुलमादाय प्रस्थं भांडे नवे क्षिपेत् ॥<br>
समानवर्णेवत्साया रक्ताया गोः पयस्तथा ॥११६ ॥<br>
द्विगुणं तत्र निक्षिप्य श्रपयेत्संस्कृतेऽनले ॥<br>
घृतेन सिक्तं सिक्थं तु कृत्वा तत्ससितं करे ॥११७ ॥<br>
विधाय विद्यामष्टोर्द्धूशतं जप्त्वा हुनेत्ततः ॥<br>
एवं होमो महालक्ष्मीमावहेत्प्रतिपत्कृतः ॥११८ ॥<br>
शुक्रवारेष्वपि तथा वर्षान्नृपसमो भवेत् ॥<br>
पंचम्यां तु विशेषेण प्राग्वद्धोमं समाचरेत् ॥११९ ॥<br>
तस्यां तिथौ त्रिमध्वक्तैर्मल्लिकाद्यैः सितैर्हुनेत् ॥<br>
अन्नाज्याभ्यां च नियतं हुत्वान्नाढ्यो भवेन्नरः ॥१२० ॥<br>
यद्यद्धि वांछितं वस्तु तत्तत्सर्वं तु सर्वदा ॥<br>
घृतहोमादवाप्नोति तथैव तिलतंदुलैः ॥१२१ ॥<br>
अरुणैः पंकजैर्होमं कुर्वंस्त्रिमधुराप्लुतैः ॥<br>
मंडलाल्लभते लक्ष्मीं महतीं श्लाध्यविग्रहाम् ॥१२२ ॥<br>
कह्लारैः क्षौद्रसंसिक्तैः पूर्णाद्यं तद्दिनावधि ॥<br>
जुहुयान्नित्यशो भक्त्या सहस्रं विकचैः शुभैः ॥१२३ ॥<br>
स तु कीर्तिं धनं पुत्रान्प्राप्नुयान्नात्र संशयः ॥<br>
चंपकैः क्षौद्रसंसिक्तैः सहस्रहवनाद्ध्रुवम् ॥१२४ ॥<br>
लभते स्वर्णनिष्काणां शतं मासेन नारद ॥<br>
पाटलैर्घृतसंसिक्तैस्त्रिसहस्रं हुतैस्तथा ॥१२५ ॥<br>
दर्शादिमासाल्लभते चित्राणि वसनानि च ॥<br>
कर्पूरचंदनाद्यानि सुगन्धानि तु मासतः ॥१२६ ॥<br>
वस्तूनि लभते हृद्यैरन्यैर्भोगोपयोगिभिः ॥<br>
शालिभिः क्षीरसिक्ताभिः सप्तमीषु शतं हुतम् ॥१२७ ॥<br>
तेन शालिसमृद्धिः स्याज्मासैः षड्रभिरसंशयम् ॥<br>
तिलैर्हुतैस्तु दिवसैर्वर्षादारोग्यमाप्नुयात् ॥१२८ ॥<br>
स्वजन्मर्क्षत्रिषु तथा दूर्वाभिर्ज्जुहुयान्नरः ॥<br>
निरातंको महाभोगः शतं वर्षाणि जीवति ॥१२९ ॥<br>
गुडूचीतिलदूर्वाभिस्त्रिषु जन्मसु वा हुनेत् ॥<br>
तेनायुःश्रीयशोभोगपुण्यनिध्यादिमान्भवेत् ॥१३० ॥<br>
घृतपायसदुग्धैस्तु हुतैस्तेषु त्रिषु क्रमात् ॥<br>
आयुरारोग्यविभवैर्नृपामात्यो भवेत्तथा ॥१३१ ॥<br>
सप्तम्यां कदलीहोमात्सौभाग्यं लभतेऽन्वहम् ॥<br>
दूर्वात्रिकैस्तु प्रादेशमानैस्त्रिस्वादुसंयुतैः ॥१३२ ॥<br>
जुहुयाद्दिनशो घोरे सन्निपातज्वरे तथा ॥<br>
तद्दिनेषु जपेद्विद्यां नित्यशः सलिलं स्पृशन् ॥१३३ ॥<br>
सहस्रवारं तत्तोयैः स्नानं पानं समाचरेत् ॥<br>
पाकाद्यमपि तैरव कुर्याद्रोगविमुक्तये ॥१३४ ॥<br>
साध्यर्क्षवृक्षसंचूर्णं त्र्यूषणं सर्षपं तिलम् ॥<br>
पिष्टं च साध्यपादोत्थरजसा च समन्वितम् ॥१३५ ॥<br>
कृत्वा पुत्तलिकां सम्यग्धृदये नामसंयुताम् ॥<br>
प्राग्वच्छित्वायसैस्तीक्ष्णैः शस्त्रैः पुत्तलिकां हुनेत् ॥१३६ ॥<br>
एवं दिनैः सप्तभिस्तु साध्यो वश्यो भवेद्दृढम् ॥<br>
तथाविधां पुत्तलिकां कुंडमध्ये निखन्य च ॥१३७ ॥<br>
उपर्यग्निं निधायाथ विद्यया दिनशो हुनेत् ॥<br>
त्रिसहस्रं त्रियमायां सर्षपैस्तद्रसाप्लुतैः ॥१३८ ॥<br>
शतयोजनदूरादप्यानयेद्वनितां बलात् ॥<br>
वशयेद्वनितां होंमात्कौशिकैर्मधुमिश्रितैः ॥१३९ ॥<br>
नालिकेरफलोपे तैर्गुडैर्लक्ष्मीमवाप्नुयात् ॥<br>
तथाज्यसिक्तैः कह्लारैः क्षीराक्तैररुणोत्पलैः ॥१४० ॥<br>
त्रिमध्वक्तैश्चंपर्कश्च प्रसूनैर्बकुलोद्भवैः ॥<br>
मधूकजैः प्रसूनैश्च हुतैः कन्यामवाप्नुयात् ॥१४१ ॥<br>
पुन्नागजैर्हुतैर्वस्त्राण्याज्यैरिष्टमवाप्नुयात् ॥<br>
माहिषैर्महिषीराजैरजान् गव्यैश्च गास्तथा ॥१४२ ॥<br>
अवाप्नोति हुतैराज्यैः रत्नै रत्नं च साधकः ॥<br>
शालिपिष्टमयीं कृत्वा पुत्तलीं ससितां ततः ॥१४३ ॥<br>
हृद्देशन्यस्तनामार्णां पचेत्तैलाज्ययोर्निशि ॥<br>
तन्मनाश्च दिवारात्रौ विद्याजप्तां तु भक्षयेत् ॥१४४ ॥<br>
सप्तरात्रप्रयोगेण नरो नारी नृपोऽपि वा ॥<br>
दासवद्वशमायाति चित्तप्राणादि चार्पयेत् ॥१४५ ॥<br>
हयारिपुष्पैररुणैः सितैर्वा जुहुयात्तथा ॥<br>
त्रिसप्तरात्रान्महतीमवाप्नोति श्रियन्नरः ॥१४६ ॥<br>
छागमांसैस्त्रिमध्वक्तैर्होमात्स्वर्णमवाप्नुयात् ॥<br>
क्षीराक्तैः सस्यसंपन्नां भुवमाप्नोति मंडलात् ॥१४७ ॥<br>
पद्माक्षैर्हवनाल्लक्ष्मीमवाप्नोति त्रिभिर्दिनैः ॥<br>
बिल्वैर्दशांशं जुहुयान्मंत्राद्यैः साधने जपे ॥१४८ ॥<br>
एवं संसिद्धमंत्रस्तु मंत्रितैश्चुलुकोदकैः ॥<br>
फणिदष्टमृतानां तु मुखे संताड्य जीवयेत् ॥१४९ ॥<br>
तत्कर्णयोर्जपन्विद्यां यष्ट्या वा जपसिद्धया ॥<br>
संताड्यशीर्षं सहसा मृतमुत्थापयेदिति ॥१५० ॥<br>
कृत्वा योनिं कुंडमध्ये तत्राग्नौ विधिवद्ध्रुनेत् ॥<br>
तिलसर्षपगोधूमशालिधान्ययवैर्हुनेत् ॥१५१ ॥<br>
त्रिमध्वक्तैरेकशो वा समेतैर्वा समृद्धये ॥<br>
बकुलैश्चंपकैरब्जैः कह्लारैररुणोत्पलैः ॥१५२ ॥<br>
कैरवैर्मल्लिकाकुंदमधूकैरिंदिराप्तये ॥<br>
अशोकैः पाटलैर्विल्वैर्जातीविकंकतैः सितैः ॥१५३ ॥<br>
नवनीलोत्पलैरश्वरिपुजैः कर्णिकारजैः ॥<br>
होमाल्लक्ष्मीं च सौभाग्यं निधिमायुर्यशो लभेत् ॥१५४ ॥<br>
दूर्वां गुडूचीमश्वत्थं वटमारग्वधं तथा ॥<br>
सितार्कप्लक्षजं हुत्वा चिरान्मुच्येत रोगतः ॥१५५ ॥<br>
इक्षुजंबूनालिकेरमोचागुडसितायुतैः ॥<br>
अचलां लभते लक्ष्मीं भोक्ता च भवति ध्रुवम् ॥१५६ ॥<br>
सर्षपाज्यैर्हुते मृत्युः काष्ठाग्नौ वैरिमृत्यवे ॥<br>
चतुरंगुलजैर्होमाञ्चतुरंगबले रिपोः ॥१५७ ॥<br>
सप्ताहाद्रोगदुःखार्तिर्भवत्येव न संशयः ॥<br>
नित्यं नित्यार्चनं कुर्यात्तथा होमं घृतेन वै ॥१५८ ॥<br>
विद्याभिमंत्रितं तोयं पिबेत्प्रातस्तदाप्तये ॥<br>
चंदनोशीरकर्पूरकस्तूरीरोचनान्वितैः ॥१५९ ॥<br>
काश्मीरकालागुरुभिर्मृगस्वेदमयैरपि ॥<br>
पूजयेच्च शिवामेतैर्गंधैः सर्वार्थसिद्धये ॥१६० ॥<br>
सर्वाभिरपि नित्याभिः प्रातर्मातृकया समम् ॥<br>
त्रिजप्ताभिः पिबेत्तोयं तथा वाक्सिद्वये शिवम् ॥१६१ ॥<br>
विदध्यात्साधनं प्राग्वद्वर्णलक्षं पयोव्रतः ॥<br>
त्रिस्वादुसिक्तैररुणैरंबुजैर्हवनं चरेत् ॥१६२ ॥<br>
जपतर्पणहोमार्चासेकसिद्धमनुर्नरः ॥<br>
कुर्यादुक्तान्प्रयोगांश्च न चेत्तन्मनुदेवताः ॥१६३ ॥<br>
प्राणांस्तस्य ग्रसंत्येव कुपितास्तत्क्षणान्मुने ॥<br>
अनया विद्यया लोके यदसाध्यं न तत्क्वचित् ॥१६४ ॥<br>
अरण्यवटमूले च पर्वताग्रगुहासु च ॥<br>
उद्यानमध्यकांतारे मातृपादपमूलतः ॥१६५ ॥<br>
सिंधुतीरे वने चैता यक्षिणीः साधयेन्नरः ॥<br>
कमलैः कैरवै रक्तैः सितैः सौगंधिकोत्पलैः ॥१६६ ॥<br>
सुगंधिशिफालिकया त्रिमध्वक्तैर्यथाविधि ॥<br>
होमात्सप्तसु वारेषु तन्मंडलत एव वै ॥१६७ ॥<br>
विजयं समवाप्रोति समरे द्वंद्वयुद्धके ॥<br>
मल्लयुद्धे शस्त्रयुद्धे वादे द्यूतह्नयेऽपि च ॥१६८ ॥<br>
व्यवहारेषु सर्वत्र जयमाप्नोति निश्चितम् ॥<br>
चतुरंगुलजैः पुप्पैर्होमात्संस्तंभयेदरीन् ॥१६९ ॥<br>
तथैव कर्णिकारोत्थैः पुन्नागोत्थैर्नमेरुजैः ॥<br>
चंपकैः केतकै राजवृक्षजैर्माधवोद्भवैः ॥१७० ॥<br>
प्राग्वद्दारेषु जुहुयात्क्रमात्पुष्पैस्तु सप्तभिः ॥<br>
प्रोक्तेषु स्तंभनं शत्रोर्भंगो वा भवति ध्रुवम् ॥१७१ ॥<br>
शत्रोर्नक्षत्रवृक्षाग्नौ तत्समिद्धिस्तु होमतः ॥<br>
सर्षपाज्यप्लुताभिस्ते प्रणमंत्येव पादयोः ॥१७२ ॥<br>
मृत्युकाष्ठानले मृत्युपत्रपुष्पफलैरपि ॥<br>
समिद्भिर्जुहुयात्सम्यग्वारे शार्चनपूर्वकम् ॥१७३ ॥<br>
अरातेश्चतुरंगं तु बलं रोगार्द्दितं भवेत् ॥<br>
तेनास्य विजयो भूयान्निधनेनापि वा पुनः ॥१७४ ॥<br>
अर्कवारेऽर्कजैरिध्मैः समिद्धेऽग्नौ तदुद्भवैः ॥<br>
पत्रैः पुष्पैः फलैः काण्डैर्मूलैश्चापि हुनेत्क्रमात् ॥१७५ ॥<br>
सवर्णारुणवत्साया घृतसिक्तैस्तु मण्डलात् ॥<br>
अरातिदिङ्मुखो भूत्वा कुंडे त्र्यस्रे विधानतः ॥१७६ ॥<br>
पलायते वा रोगार्तः प्रणमेद्वा भयान्वितः ॥<br>
पलाशेध्मानले तस्य पंचांगैस्तद्घृताप्लुतैः ॥१७७ ॥<br>
होमेन सोमवारे च भवेत्प्राग्वन्न संशयः ॥<br>
खादिरेध्मानले तस्य पंचांगैस्तद्घृताप्लुतैः ॥१७८ ॥<br>
वारे भौमस्य हवनात्तदाप्नोति सुनिश्चितम् ॥<br>
अपामार्गस्य सौम्येऽह्नि पिप्पलस्य गुरोर्दिने ॥१७९ ॥<br>
उदुंबरस्य भृगुजे शम्या मांदेऽह्नि गोघृतैः ॥<br>
शुभ्रपीतसितश्यामवर्णाद्याः पूर्ववत्तथा ॥१८० ॥<br>
तत्फलं समवाप्नोति तत्समिद्दीपितेऽनले ॥<br>
प्रतिपत्तिथिमारभ्य पंचम्यंतं क्रमेण वै ॥१८१ ॥<br>
शालीचणकमुद्गैश्च यवमाषैश्च होमतः ॥<br>
माहिषाज्यप्लुतैस्ताभिस्तिथिभिः समवाप्नुयात् ॥१८२ ॥<br>
षष्ठ्यादिसप्तम्यंतं तु चाजाभवघृतैस्तथा ॥<br>
प्रागुक्तैर्निस्तुषैर्होमात्प्रागुक्तफलमाप्नुयात् ॥१८३ ॥<br>
तद्वर्द्धं पंचके त्वेतैः समस्तैश्च तिलद्वयैः ॥<br>
सितान्नैः पायसैः सिक्तैराविकैस्तु घृतैस्तथा ॥१८४ ॥<br>
हवनात्तदवाप्नोति यदादौ फलमीरितम् ॥<br>
एवं नक्षत्रवृक्षोत्थवह्नौ तैस्तैर्मधुप्लुतैः ॥१८५ ॥<br>
हवनादपि तत्प्राप्तिर्भवत्येव न संशयः ॥<br>
विद्यां संसाध्य पूर्वं तु पस्चादुक्तानशेषतः ॥१८६ ॥<br>
प्रयोगान्साधयेद्धीमान् मंगलायाः प्रसादतः ॥<br>
संपूज्य देवतां विप्रकुमारीं कन्यकां तु वा ॥१८७ ॥<br>
सशुभावयवां मुग्धां स्नातां धौतांबरां शुभाम् ॥<br>
तथाविधं कुमारं वा संस्थाप्यभ्यर्च्य विद्यया ॥१८८ ॥<br>
स्पृष्टशीर्षो जपेद्विद्यां शतवारं तथार्चयेत् ॥<br>
प्रसूनैररुणैः शुभ्रैः सौरभाढ्यैरथापि वा ॥१८९ ॥<br>
दद्याद्गुग्गुलधूपं च यावत्कर्मावसानकम् ॥<br>
ततो देव्या समाविष्टे तस्मिन्संपूज्य भक्तितः ॥१९० ॥<br>
ततस्तामुपचारैस्तैः प्रागुक्तैर्विद्यया व्रती ॥<br>
प्रजपंस्तां ततः पृच्छेदभीष्टं कथयेच्च सा ॥१९१ ॥<br>
भूतं भवद्भविष्यं च यदन्यन्मनसि स्थितम् ॥<br>
जन्मांतराण्यतीतानि सर्वं सा पूजिता वदेत् ॥१९२ ॥<br>
ततस्तां प्राग्वदभ्यर्च्य स्वात्मन्युद्वास्य तां जपेत् ॥<br>
सहस्रवारं स्थिरधीः पूर्णात्मा विचरेत्सुखी ॥१९३ ॥<br>
मधुरत्रयसंसिक्तैररुणैरंबजैः श्रियम् ॥<br>
प्राप्नोति मंडलं होमात्सितैश्च महद्यशः ॥१९४ ॥<br>
क्षौद्राक्तैरुप्तलै रक्तैर्हवनात्प्रोक्तकालतः ॥<br>
सुवर्णं समवाप्नोति निधिं वा वसुधां तु वा ॥१९५ ॥<br>
क्षीराक्तैः कैरवैर्होमात्प्रोक्तं काममवाप्नुयात् ॥<br>
धान्यानि विविधान्याशु सुभगः स भवेन्नरः ॥१९६ ॥<br>
आज्याक्तैरुत्पलैर्होमाद्वांछितं समवाप्नुयात् ॥<br>
तदक्तैरपि कह्लारैर्हवनाद्राजवल्लभः ॥१९७ ॥<br>
पलाशपुष्पैस्त्रिस्वादुयुक्तैस्तत्कालहोमतः ॥<br>
चतुर्विधं तु पांडित्यं भवत्येव न संशयः ॥१९८ ॥<br>
लाजैस्त्रिमधुरोपेतैस्तत्कालहवनेन वै ॥<br>
कन्यकां लभते पत्नीं समस्तगुणसंयुताम् ॥१९९ ॥<br>
नालिकेरफलक्षोदं ससितं सगुडं तु वा ॥<br>
क्षौद्राक्षं जुहुयात्तद्वदयत्नाद्धनदोपमः ॥२०० ॥<br>
तथैवान्नाज्यहोमेन सतंदुलतिलैरपि ॥<br>
प्रसूनैररुणैस्तद्वत्तथा बंधूकसंभवैः ॥२०१ ॥<br>
सितैः प्रसूनर्वाक्सिद्धिं हवनात्समवाप्नुयात् ॥<br>
सितरक्तैस्तुमिलितैरायुरारोग्यमाप्नुयात् ॥२०२ ॥<br>
दूर्वात्रिकैस्त्रिमध्वक्तैर्हवनात्तु जयेच्च तान् ॥<br>
तथा गुडूच्या होमेन पायसेन तिलेन च ॥२०३ ॥<br>
श्रीखंडपंककर्पूरमिलितैः शतपत्रकैः ॥<br>
हवनाच्छ्रियमाप्नोति यावदन्वयगा भवेत् ॥२०४ ॥<br>
कुंकुमं हिमतोयेन पिष्ट्वा कर्पूरसंयुतम् ॥<br>
तत्पंक मर्द्दितैर्होमात्कह्लारैर्विकचैः सुमैः ॥२०५ ॥<br>
राजकल्पः श्रिया भूयाज्जीवेद्वर्षशतं भुवि ॥<br>
निःसपत्नो निरातंको निर्द्रंदो निर्मलाशयः ॥२०६ ॥<br>
इक्षुकांडस्य शकलैर्हवनाद्वस्त्रमाप्नुयात् ॥<br>
तथैव करवीरोत्थैः प्रसूनैररुणैः सितैः ॥२०७ ॥<br>
क्षौद्राक्तैः पाटलापुष्पैर्हवनाद्वशयेद्वधूः ॥<br>
तथैव पंकजैर्होमाद्रूपाजीवां वशं नयेत् ॥२०८ ॥<br>
सरूपवत्सासितगोक्षीराक्तसितहोमतः ॥<br>
लभतेऽनुपमां लक्ष्मीमपि पापिष्ठचेतनः ॥२०९ ॥<br>
सौवीराक्तैस्तु कार्पासबीजस्तत्कालहोमतः ॥<br>
अर्द्धेन्दुकुंडे नियतं वशगा रिपवो मुने ॥२१० ॥<br>
अरिष्टपत्रैस्तद्बीजैस्तद्वह्नौ तैस्तथा हुतैः ॥<br>
मृत्युबीजैर्निम्बतैलसिक्तैर्होमान्निहंति तान् ॥२११ ॥<br>
रोगार्तांस्तुरगांस्तद्वत्पंचगव्यैर्हुतैर्ध्रुवम् ॥<br>
अक्षबीजैस्तु तैलाक्तैर्होमः सर्वविनाशनः ॥२१२ ॥<br>
करंजबीजैः संसिक्तैर्होमाद्वैरी पिशाचवान् ॥<br>
तथैवाक्षतरूद्भूतपंचांगहवनादपि ॥२१३ ॥<br>
निंबतैलान्वितैरक्षद्रुमबीजैस्तु होमतः ॥<br>
तद्दिने स्यादपस्मारी वैरी भवति निश्चितम् ॥२१४ ॥<br>
अरातेर्जन्मनक्षत्रवृक्षेंधनगतेऽनले ॥<br>
तद्योनिपिशितैस्तैश्च हवनान्मृत्युकृद्रिपोः ॥२१५ ॥<br>
पद्माक्षबीजैः सर्षपतैलाक्तैर्हवनात्तथा ॥<br>
जायंते वैरिणः कुष्ठरोगा देहविलोपकाः ॥२१६ ॥<br>
मरिचैः सर्षपैर्होमात्तैलाक्तैर्मध्यराजके ॥<br>
दाहज्वरेण ग्रस्तः स्यादरातिस्तद्दिने ध्रुवम् ॥२१७ ॥<br>
एवं निग्रहहोमेषु स्वरक्षायै तथान्वहम् ॥<br>
स्निग्धैः संप्राप्तसद्विद्यैर्जपहोमादि कारयेत् ॥२१८ ॥<br>
मृत्युंजयेन वा तत्तत्प्रयोगस्थाभिरेव वा ॥<br>
विद्याभिरन्यथासिद्धमंत्रमस्याशु नाशयेत् ॥२१९ ॥<br>
लक्षत्रयं कृते प्रोक्तं त्रेतायां द्विगुणं तथा ॥<br>
द्वापरे त्रिगुणं प्रोक्तं कलौतत्तु चतुर्गुणम् ॥२२० ॥<br>
दशांशं हवनं कार्यं तर्पणं तद्दशांशतः ॥<br>
तद्दशांशं मार्जनं स्याद्दशांशं द्विजभोजनम् ॥२२१ ॥<br>
एवं क्रमेण सर्वासां या या संख्या जपस्य सा ॥<br>
कार्या सिद्ध्यै तु विद्यायास्ततः कुर्यात्प्रयोगकान् ॥२२२ ॥<br>
द्विगुणो हि जपः कार्यः कामेश्वर्या मुनीश्वर ॥<br>
सिद्धे मंत्रे प्रयोगांस्तु विदधीत यथा तथा ॥२२३ ॥<br>
जपो लक्षं समाख्यातो होमादिस्तद्धशांशतः ॥<br>
कर्तव्यो भगमालाया विद्यासिद्ध्यैमुनीश्वर ॥२२४ ॥<br>
नित्यक्लिन्नाजपः प्रोक्तो लक्षं होमो हशांशतः ॥<br>
कार्यः सिद्ध्यै तु विद्यायाः प्रयोगान्साधयेत्ततः ॥२२५ ॥<br>
ततो मौनी पयोभक्षः प्रजपेन्नवलक्षकम् ॥<br>
भेरुडामन्त्रमुक्तं तु शेषं कुर्यात्प्रयत्नतः ॥२२६ ॥<br>
लक्षत्रयं जपो वह्निवासिन्याः समुदीरितः ॥<br>
अन्यत्सर्वं पुरावच्च कार्य्यं साधकसत्तमैः ॥२२७ ॥<br>
महावज्रेश्वरीविद्याजपो लक्षत्रयो मतः ॥<br>
हवनादि दशांशेन कार्यं प्रोक्तक्रमेण हि ॥२२८ ॥<br>
अतंद्रितो जपेल्लक्षमितं दूतीमनुं मुने ॥<br>
तद्दशांशक्रमेणैव होमादिः प्रोक्तमार्गतः ॥२२९ ॥<br>
त्वरितां प्रजपेल्लक्षप्रमितां तद्दशांशतः ॥<br>
कृत्वा होमादिकं सर्वं विद्यासिद्धियैमुनीश्वर ॥२३० ॥<br>
जपो लक्षं समाख्यातो होमादिस्तद्दशांशतः ॥<br>
विद्यायाः कुलसुन्दर्याः कर्तव्यो द्विजसत्तम ॥२३१ ॥<br>
नित्यानित्याजपो विप्रत्रिलक्षप्रमितो मतः ॥<br>
होमादिस्तद्दशांशेन प्रोक्तः प्रोक्तविधानतः ॥२३२ ॥<br>
त्रिपञ्चाशल्लक्षमुक्तो नियमेन मुनीश्वर ॥<br>
जपो नित्यपताकाया होमादिस्तद्दशांशतः ॥२३३ ॥<br>
विजयाया जयः प्रोक्तो लक्षमानेन नारद ॥<br>
अन्यत्पूर्ववदाख्यातं विद्यासिद्ध्यै तु साधनम् ॥२३४ ॥<br>
दन्तलक्षप्रमाणेन सर्वमंगालिकां जपेत् ॥<br>
तद्दशांशक्रमेणैव होमादि समुदीरितम् ॥२३५ ॥<br>
अष्टलक्षं हविष्याशी ज्वालामालिनिकां जपेत् ॥<br>
होमादिस्तद्दशांशेन प्रोक्तद्रव्यैः समीरितः ॥२३६ ॥<br>
चित्राया भूपलक्षं तु जपो होमादिकस्ततः ॥<br>
प्रोक्तेन विधिना कार्यो विद्यासिद्ध्यै मुनीश्वर ॥२३७ ॥<br>
एतत्संक्षेपतः प्रोक्तं नित्यापटलमादित ॥<br>
ज्ञातव्यं सर्वमेवात्र यन्त्रसाधनपूर्वकम् ॥२३८ ॥<br>
इति श्रीबृहन्नारदीयपुराणे पूर्वभागे बृहदुपाख्याने तृतीयपादे नित्यापटलकथनं नाम नवतितमोऽध्यायः ॥ ९० ॥<br>
