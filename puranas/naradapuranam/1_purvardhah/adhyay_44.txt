भरद्वाज उवाच ॥<br>
अस्माल्लोकात्परो लोकः श्रूयते नोपलभ्यते ॥<br>
तमहं ज्ञातुमिच्छामि तद्भवान्वक्तुमर्हति ॥ ४४-१ ॥<br>
मृगुरुवाच ॥<br>
उत्तरे हिमवत्पार्श्वे पुण्ये सर्वगुणान्विते ॥<br>
पुण्यः क्षेम्यश्च काम्यश्च स परो लोक उच्यते ॥ ४४-२ ॥<br>
तत्र ह्यपापकर्माणः शुचयोऽत्यंतनिर्मलाः ॥<br>
लोभमोहपरित्यक्ता मानवा निरुपद्रवाः ॥ ४४-३ ॥<br>
स स्वर्गसदृशो देशः तत्र ह्युक्ताः शुभा गुणाः ॥<br>
काले मृत्युः प्रभवति स्पृशंति व्याधयो न च ॥ ४४-४ ॥<br>
न लोभः परदारेषु स्वदारनिरतो जनः ॥<br>
नान्यो हि वध्यते तत्र द्रव्येषु च न विस्मयः ॥ ४४-५ ॥<br>
परो ह्यधर्मो नैवास्ति संदेहो नापि जायते ॥<br>
कृतस्य तु फलं तत्र प्रत्यक्षमुपलभ्यते ॥ ४४-६ ॥<br>
यानासनाशनोपेता प्रसादभवनाश्रयाः ॥<br>
सर्वकामैर्वृताः केचिद्धेमाभरणभूषिताः ॥ ४४-७ ॥<br>
प्राणधारणमात्रं तु केषांचिदुपपद्यते ॥<br>
श्रमेण महता केचित्कुर्वंति प्राणधारणम् ॥ ४४-८ ॥<br>
इह धर्मपराः केचित्केचिन्नैष्कृतिका नराः ॥<br>
सुखिता दुःखिताः केचिन्निर्धना धनिनो परे ॥ ४४-९ ॥<br>
इह श्रमो भयं मोहः क्षुधा तीव्रा च जायते ॥<br>
लोभश्चार्थकृतो तॄणां येन मुह्यंत्यपंडिताः ॥ ४४-१० ॥<br>
यस्तद्वेदो भयं प्राज्ञः पाप्मना न स लिप्यते ॥<br>
सोपधे निकृतिः स्तेयं परिवादोऽभ्यसूयता ॥ ४४-११ ॥<br>
परोपघातो हिंसा च पैशुन्यनृतं तथा ॥<br>
एतान्संसेवते यस्तु तपस्तस्य प्रहीयते ॥ ४४-१२ ॥<br>
यस्त्वेतानाचरेद्विद्वान्न तपस्तस्य वर्द्धते ॥<br>
इह चिंता बहुविधा धर्माधर्मस्य कर्मणः ॥ ४४-१३ ॥<br>
कर्मभूमिरियं लोके इह कृत्वा शुभाशुभम् ॥<br>
शुभैः शुभमवाप्नोति तथाशुभमथान्यथा ॥ ४४-१४ ॥<br>
इह प्रजापतिः पूर्वं देवाः सर्षिगणास्तथा ॥<br>
इष्टेष्टतपसः पूता ब्रह्मलोकमुपाश्रिताः ॥ ४४-१५ ॥<br>
उत्तरः पृथिवीभागः सर्वपुण्यतमः शुभः ॥<br>
इहस्थास्तत्र जायंते ये वै पुण्यकृतो जनाः ॥ ४४-१६ ॥<br>
यदि सत्कारमिच्छंति तिर्यग्योनिषु चापरे ॥<br>
क्षीणायुषस्तथा चान्ये नश्यन्ति पृथिवीतले ॥ ४४-१७ ॥<br>
अन्योन्यभक्षणासक्ता लोभमोहसमन्विताः ॥<br>
इहैव परिवर्त्तन्ते न च यान्त्युत्तरां दिशम् ॥ ४४-१८ ॥<br>
गुरूनुपासते ये तु नियता ब्रह्मचारिणः ॥<br>
पंथानं सर्वालोकानां विजानंति मनीषिणः ॥ ४४-१९ ॥<br>
इत्युक्तोऽयं मया धर्मः संक्षिप्तो ब्रह्मनिर्मितः ॥<br>
धर्माधर्मौ हि लोकस्य यो वै वेत्ति स बुद्धिमान् ॥ ४४-२० ॥<br>
भरद्वाज उवाच ।. अध्यात्मं नाम यदिदं पुरुषस्येह चिन्त्यते ॥<br>
यदध्यात्मं यथा चैतत्तन्मे ब्रूहि तपोधन ॥ ४४-२१ ॥<br>
भृगुरुवाच ॥<br>
अध्यात्ममिति विप्रर्षे यदेतदनुपृच्छसि ॥<br>
तद्व्याख्यांस्यामि ते तात श्रेयस्करतमं सुखम् ॥ ४४-२२ ॥<br>
सृष्टिप्रलयसंयुक्तमाचार्यैः परिदर्शितम् ॥<br>
यज्ज्ञात्वा पुरुषो लोके प्रीतिं सौख्यं च विंदति ॥ ४४-२३ ॥