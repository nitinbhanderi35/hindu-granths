सनन्दन उवाच-<br>
एतदध्यात्ममानाढ्यं वचः केशिध्वजस्य सः।<br>
खाडिक्योऽमृतवच्छ्रुत्वा पुनराह तमीरयन् 1.47.१।<br>
खाण्डिक्य उवाच-।<br>
तद् ब्रूहि त्वं महाभाग योगं योगविदुत्तम।<br>
विज्ञातयोगशास्त्रार्थस्त्वमस्यां निमिसन्ततौ २।<br>
केशिध्वज उवाच-।<br>
योगस्वरूपं खाण्डिक्य श्रूयतां गदतो मम।<br>
यत्र स्थितो न च्यवते प्राप्य ब्रह्मलयं मुनिः ३।<br>
मन एव मनुष्याणां कारणं बन्धमोक्षयोः।<br>
बंधस्य विषयासङ्गि मुक्तेर्निर्विषयं तथा ४।<br>
विषयेभ्यः समाहृत्य विज्ञानात्मा बुधो मनः।<br>
चिन्तयेन्मुक्तये तेन ब्रह्मभूतं परेश्वरम् ५।<br>
आत्मभावं नयेत्तेन तद्ब्रह्माध्यापनं मनः।<br>
विकार्यमात्मनः शक्त्या लोहमाकर्षको यथा ६।<br>
आत्मप्रयत्नसापेक्षा विशिष्टा या मनोगतिः।<br>
तस्या ब्रह्मणि संयोगो योग इत्यभिधीते ७।<br>
एवमत्यन्तवैशिष्ट्ययुक्तधर्मोपलक्षणम्।<br>
यस्य योगः स वै योगी मुमुक्षुरमिधीयते ८।<br>
योगयुक् प्रथमं योगी युञ्जमानोऽभिधीयते।<br>
विनिष्पन्नसमाधिस्तु परब्रह्मोपलब्धिमान् ९।<br>
यद्यन्तरायदोषेण दूष्यते नास्य मानसम्।<br>
जन्मान्तरैरभ्यसनान्मुक्तिः पूर्वस्य जायते १०।<br>
विनिष्पन्नसमाधिस्तु मुक्तिस्तत्रैव जन्मनि।<br>
प्राप्नोति योगी योगाग्निदग्धकर्मचयोऽचिरात् ११।<br>
ब्रह्मचर्यमहिंसां च सत्यास्तेयापरिग्रहान्।<br>
सेवेतयोगी निष्कामो योगितां स्वमनो नयन् १२।<br>
स्वाध्यायशौचसन्तोषतपांसि नियमान्यमान्।<br>
कुर्व्वीत ब्रह्मणि तथा परस्मिन्प्रवणं मनः १३।<br>
एते यमाश्च नियमाः पञ्च पञ्चप्रकीर्तिताः।<br>
विशिष्टफलदाः काम्या निष्कामानां विमुक्तिदाः १४।<br>
एवं भद्रा सनादीनां समास्थाय गुणैर्युतः।<br>
यमाख्यैर्नियमाख्यैश्च युञ्जीत नियतो यतिः १५।<br>
प्राणाख्यमवलंबस्थमभ्यासात्कुरुते तु यत्।<br>
प्राणायामः स विज्ञेयः सबीजोऽबीज एव च १६।<br>
परस्परेणाभिभवं प्राणापानौ यदानिलौ।<br>
कुरुतः सद्विधानेन तृतीयः संयमात्तयोः १७।<br>
तस्य चालंबनवत्स्थूलं रूपं द्विषत्पते।<br>
आलंबनमनन्तस्य योगिनोऽभ्यसतः स्मृतम् १८।<br>
शब्दादिष्वनुरक्तानि निगृह्याक्षाणि योगवित्।<br>
कुर्य्याच्चित्तानुकारीणि प्रत्याहारपरायणः १९।<br>
वश्यता परमा तेन जायते निश्चलात्मनाम्।<br>
इन्द्रि याणामवश्यैस्तैर्न योगी योगसाधकः २०।<br>
प्राणायामेन पवनैः प्रत्याहरेण चेन्द्रि यैः।<br>
वशीकृतैस्ततः कुर्यात्स्थिरं चेतः शुभाश्रये २१।<br>
खाण्डिक्य उवाच-।<br>
कथ्यतां मे महाभाग चेतसो यः शुभाश्रयः।<br>
यदाधारमशेषं तु हन्ति दोषसमुद्भवम् २२।<br>
केशिध्वज उवाच-।<br>
आश्रयश्चेतसो ज्ञानिन् द्विधा तच्च स्वरूपतः।<br>
रूपं मूर्तममूर्तं च परं चापरमेव च २३।<br>
त्रिविधा भावना रूपं विश्वमेतत्त्रिधोच्यते।<br>
ब्रह्माख्या कर्मसंज्ञा च तथा चैवोभयात्मिका २४।<br>
कर्मभावात्मिका ह्येका ब्रह्मभावात्मिका परा।<br>
उभयात्मिका तथैवान्या त्रिविधा भावभावना २५।<br>
सनकाद्यासदा ज्ञानिन् ब्रह्मभावनया युताः।<br>
कर्मभावनया चान्ये देवाद्याः स्थावराश्चराः २६।<br>
हिरण्यगर्भादिषु च ब्रह्मकर्मात्मिका द्विधा।<br>
अधिकारबोधयुक्तेषु विद्यते भावभावना २७।<br>
अक्षीणेषु समस्तेषु विशेषज्ञानकर्मसु।<br>
विश्वमेतत्परं चान्यद्भेदभिन्नदृशां नृप २८।<br>
प्रत्यस्तमितभेदं यत्सत्तामात्रमगोचरम्।<br>
वचसामात्मसन्तोद्यं तज्ज्ञानं ब्रह्मसंज्ञितम् २९।<br>
तच्च विष्णोः परं रूपमरूपस्याजनस्य च।<br>
विश्वस्वरूपवैरूप्यलक्षणं परमात्मनः ३०।<br>
न तद्योगयुजा शक्यं नृप चिन्तयितुं यतः।<br>
ततः स्थूलं हरे रूपं चिन्त्यं यच्चक्षुगोचरम् ३१।<br>
हिरण्यगर्भो भगवान्वासवोऽथ प्रजापतिः।<br>
मरुतो वसवो रुद्रा भास्करास्तारका ग्रहाः ३२।<br>
गन्धार्वा यक्षदैत्याश्च सकला देवयोनयः।<br>
मनुष्याः पशवः शैला समुद्रा ः! सरितो द्रुमाः ३३।<br>
भूप भूतान्यशेषाणि भूतानां ये च हेतवः।<br>
प्रधानादिविशेषान्ताश्चेतनाचेतनात्मकम् ३४।<br>
एकपादं द्विपादं च बहुपादमपादकम्।<br>
मूर्त्तमेतद्धरे रूपं भावनात्रितयात्मकम् ३५।<br>
एतत्सर्वमिदं विश्वं जगदेतच्चराचरम्।<br>
परब्रह्मस्वरूपस्य विष्णोः शक्तिसमन्वितम् ३६।<br>
विष्णुशक्तिः परा प्रोक्ता क्षेत्रज्ञाख्या तथापरा।<br>
अविद्याकर्मसंज्ञान्या तृतीया शक्तिरिष्यते ३७।<br>
येयं क्षेत्रज्ञशक्तिः सा चेष्टिता नृप कर्मजा।<br>
असारभूते संसारे प्रोक्ता तत्र महामते ३८।<br>
संसारतापानखिलानवाप्नोत्यनुसंज्ञितान्।<br>
तया तिरोहितत्वात्तु शक्तिः क्षेत्रज्ञसंज्ञिता ३९।<br>
सर्वभूतेषु भूपाल तारतम्येन लक्ष्यते।<br>
अप्राणवत्सु खल्वल्पा स्थावरेषु ततोऽधिका ४०।<br>
सरीसृपेषु तेभ्योऽन्याप्यतिशक्त्या पतत्त्रिषु।<br>
पतत्त्रिभ्यो मृगास्तेभ्यः स्वशक्त्या पशवोऽधिकाः ४१।<br>
पशुभ्यो मनुजाश्चातिशक्त्या पुंसः प्रभाविताः।<br>
तेभ्योऽपि नागगन्धर्वयक्षाद्या देवता नृप ४२।<br>
शक्रः समस्तदेवेभ्यस्ततश्चातिप्रजापतिः।<br>
हिरण्यगर्भोऽपि ततः पुंसः शक्त्युपलक्षितः ४३।<br>
एतान्यशेषरूपाणि तस्य रूपाणि पार्थिव।<br>
यतस्तच्छक्तियोगेन युक्तानि नभसा यथा ४४।<br>
द्वितीयं विष्णुसंज्ञस्य योगिध्येयं महामते।<br>
अमूर्तं ब्रह्मणो रूपं यत्सदित्युच्यते बुधैः ४५।<br>
समस्ताः शक्तयश्चैता नृप यत्र प्रतिष्ठिताः।<br>
नहि स्वरूपरूपं वै रूपमन्यद्धरेर्महत् ४६।<br>
समस्तशक्तिरूपाणि तत्करोति जनेश्वर।<br>
देवतिर्यङ्मनुष्यादिचेष्टावन्ति स्वलीलया ४७।<br>
जगतामुपकाराय तस्य कर्मनिमित्तजा।<br>
चेष्टा तस्याप्रमेयस्य व्यापिन्यविहितात्मिका ४८।<br>
तद्रू पं विश्वरूपस्य चिन्त्यं योगयुजा नृप।<br>
तस्य ह्यात्मविशुर्द्ध्य्थं सर्वकिल्बिषनाशनम् ४९।<br>
यथाग्निरुद्धतशिखः कक्षं दहति सानिलः।<br>
तथा चित्तस्थितो विष्णुर्योगिनां सर्वकिल्बिषम् ५०।<br>
तस्मात्समस्तशक्तीनामाद्यान्ते तत्र चेतसः।<br>
कुर्वीत संस्थितं साधु विज्ञेया शुद्धलक्षणा ५१।<br>
शुभाश्रयः सचित्तस्य सर्वगस्य तथात्मनः।<br>
त्रिभावभावनातीतो मुक्तये योगिनां नृप ५२।<br>
अन्ये तु पुरुषव्याघ्र चेतसो ये व्यपाश्रयाः।<br>
अशुद्धास्ते समस्तास्तु देवाद्याः कर्मयोनयः ५३।<br>
मूर्त्तं भगवतो रूपं सर्वापाश्रयनिस्पृहः।<br>
एषा वै धारणा ज्ञेया यच्चित्तं तत्र धार्यते ५४।<br>
तत्र मूर्त्तं हरे रूपं यादृक् चिन्त्यं नराधिप।<br>
तच्छ्रूयतामनाधारे धारणा नोपपद्यते ५५।<br>
प्रसन्नचारुवदनं पद्मपत्रायतेक्षणम्।<br>
सुकपोलं सुविस्तीर्णं ललाटफलकोज्ज्वलम् ५६।<br>
समकर्णांसविन्यस्तचारुकर्णोपभूषणम्।<br>
कम्बुग्रीवं सुविस्तीर्णश्रीवत्साङ्कितवक्षसम् ५७।<br>
बलित्रिभङ्गिना भुग्ननाभिना चोदरेण वै।<br>
प्रलम्बाष्टभुजं विष्णुमथवापि चतुर्भुजम् ५८।<br>
समस्थितोरुजघनं सुस्थिराङिघ्रकराम्बुजम्।<br>
चिन्तयेद्ब्रह्मभूतं तं पीतनिर्मलवाससम् ५९।<br>
किरीटचारुकेयूरकटकादिविभूषितम्।<br>
शार्ङ्गशङ्खगदाखड्गप्रकाशवलयाञ्चितम् ६०।<br>
चिन्तयेत्तन्मयो योगी समाधायात्ममानसम्।<br>
तावद्यावद् दृढीभूता तत्रैव नृप धारणा ६१।<br>
वदतस्तिष्ठतो यद्वा स्वेच्छया कर्म कुर्वतः।<br>
नापयाति यदा चित्तात्सिद्धां मन्येत तां तदा ६२।<br>
ततः शङ्खगदाचक्रशार्ङ्गादिरहितं बुधः।<br>
चिन्तयेद्भगवद्रू पं प्रशान्तं साक्षसूत्रकम् ६३।<br>
सा यदा धारणा तद्वदवस्थानवती ततः।<br>
किरीटकेयूरमुखैर्भूषणैः रहितं स्मरेत् ६४।<br>
तदेकावयवं चैवं चेतसा हि पुनर्बुधः।<br>
कुर्यात्ततोऽवयविनि प्रणिधानपरो भवेत् ६५।<br>
तद्रू पप्रत्यये चैकसंनतिश्चान्यनिःस्पृहा।<br>
तद्ध्य्नां प्रथमैरङ्गैः षड्भिर्निष्पाद्यते नृप ६६।<br>
तस्यैवं कल्पनाहीनं स्वरूपग्रहणं हि यत्।<br>
मनसा ध्याननिष्पाद्यं समाधिः सोऽभिधीयते ६७।<br>
विज्ञानं प्रापकं प्राप्ये परे ब्रह्मणि पार्थिव।<br>
प्रापणीयस्तथैवात्मा प्रक्षीणाशेषभावनः ६८।<br>
क्षेत्रज्ञकरणीज्ञानं करणं तेन तस्य तत्।<br>
निष्पाद्य मुक्तिकार्यं वै कृतकृत्यो निवर्तते ६९।<br>
तद्भावभावनापन्नस्ततोऽसौ परमात्मनः।<br>
भवत्यभेदी भेदश्च तस्याज्ञानकृतो भवेत् ७०।<br>
विभेदजनके ज्ञाने नाशमात्यन्तिकं गते।<br>
आत्मनो ब्रह्मणाभेदं संमतं कः करिष्यति ७१।<br>
इत्युक्तस्ते मया योगः खाण्डिक्य परिपृच्छतः।<br>
संक्षेपविस्तराभ्यां तु किमन्यत्क्रियतां तव ७२।<br>
खाण्डिक्य उवाच।<br>
कथितो योगसद्भावः सर्वमेव कृतं मम।<br>
तवोपदेशात्सकलो नष्टश्चित्तमलो मम ७३।<br>
ममेति यन्मया प्रोक्तमसदेतन्न चान्यथा।<br>
नरेन्द्र गदितुं शक्यमपि विज्ञेयवेदिभिः ७४।<br>
अहं ममेत्यविद्येयं व्यवहारस्तथानयोः।<br>
परमार्थस्त्वसंलाप्यो वचसां गोचरो न यः ७५।<br>
तद्गच्छ श्रेयसे सर्वं ममैतद्भवता कृतम्।<br>
यद्विमुक्तिपरो योगः प्रोक्तः केशिध्वजाव्ययः ७६।<br>
सनन्दन उवाच-।<br>
यथार्हपूजया तेन खाण्डिक्येन स पूजितः।<br>
आजगाम पुरं ब्रह्मंस्ततः केशिध्वजो नृपः ७७।<br>
खाण्डिक्योऽपि सुतं कृत्वा राजानं योगसिद्धये।<br>
विशालामगमत्कृष्णे समावेशितमानसः ७८।<br>
स तत्रैकान्तिको भूत्वा यमादिगुणसंयुतः।<br>
विष्ण्वाख्ये निर्मले ब्रह्मण्यवाप नृपतिर्लयम् ७९।<br>
केशिध्वजोऽपि मुक्त्यर्थं स्वकर्मक्षपणोन्मुखः।<br>
बुभुजे विषयान्कर्म चक्रे चानभिसन्धितम् ८०।<br>
स कल्याणोपभोगैश्च क्षीणपापोऽमलस्ततः।<br>
अवाप सिद्धिमत्यन्तत्रितापक्षपणीं मुने ८१।<br>
एतत्ते कथितं सर्वं यन्मां त्वं परिपृष्टवान्।<br>
तापत्रयचिकित्सार्थं किमन्यत्कथयामि ते ८२।<br>
इति श्रीबृहन्नारदीयपुराणे पूर्वभागे द्वितीयपादे सप्तचत्वारिंशत्तमोऽध्यायः ४७।<br>
