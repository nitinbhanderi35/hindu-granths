<br>
अथावन्तीमाहात्म्यमारभ्यते ॥<br>
<br>
मोहिन्युवाच ॥<br>
अत्युद्भुतमिदं विप्र माहात्म्यं नर्मदाभवम् ॥<br>
श्रुतं त्वया निगदितं नृणां पापविनाशनम् ॥ ७८-१ ॥<br>
अधुना तु महाभाग ब्रूहि मेऽवंतिसंभवम् ॥<br>
माहात्म्यं देववंद्यस्य महाकालस्य च प्रभो ॥ ७८-२ ॥<br>
वसुरुवाच ॥<br>
श्रृणु भद्रे प्रवक्ष्यामि ह्यवंत्याः पुण्यदं नृणाम् ॥<br>
माहात्म्यं सर्वपापघ्नं यथावत्परिकीर्ततम् ॥ ७८-३ ॥<br>
महाकालवनं पुण्यं तपःस्थानमनुत्तमम् ॥<br>
यत्र देवो महाकालः स्थितस्तपसि नित्यदा ॥ ७८-४ ॥<br>
महाकालवनात्क्षेत्रं नापरं विद्यते भुवि ॥<br>
यत्र गत्वा नरो देवि स्पर्द्धते दैवतैः सह ॥ ७८-५ ॥<br>
कपाल मोचनं नाम यत्र तीर्थं सुलोचने ॥<br>
तत्र स्नात्वा नरो भक्त्या ब्रह्महापि विशुध्यति ॥ ७८-६ ॥<br>
तथा कलकलेशाख्यं देवमभ्यर्च्य मानवः ॥<br>
विवादे जयमाप्नोति कार्यसिद्धिं च संततम् ॥ ७८-७ ॥<br>
अत्रान्यदप्सरःकुंडं तीर्थं तत्राप्लुतो नरः ॥<br>
सुभगो भोगवान्भूयात्साक्षात्कंदर्प्पसन्निभः ॥ ७८-८ ॥<br>
महिषाख्ये तथा कुंडे स्नातः शत्रूञ्जयेद्रणे ॥<br>
स्नातस्तु रुद्रसरसि रुद्रलोके महीयते ॥ ७८-९ ॥<br>
कुण्डवेश्वरमासाद्य समभ्यर्च्य विधानतः ॥<br>
व्यापारे लाभमाप्नोति जायते च शिवप्रियः ॥ ७८-१० ॥<br>
विद्याधराह्वये तीर्थे नरः स्नात्वा विशुध्यति ॥<br>
मार्कण्डेश्वरमभ्यर्च्य दीर्घायुश्च धनी भवेत् ॥ ७८-११ ॥<br>
संपूज्य शीतलां देवीं नरः कालवने स्थिताम् ॥<br>
विस्फोटकभयं नैव कदाचित्तस्य जायते ॥ ७८-१२ ॥<br>
स्वर्गद्वारं समासाद्य स्नात्वाभ्यर्च्य सदाशिवम् ॥<br>
नरो न दुर्गतिं याति स्वर्गलोके महीयते ॥ ७८-१३ ॥<br>
राजस्थलं नरः प्राप्य ततः सामुद्रिके प्लुतः ॥<br>
स्नानस्य सर्वतीर्थानां लभते फलमुत्तमम् ॥ ७८-१४ ॥<br>
शंकरस्य तथा वाप्यां स्नात्वा नियमवान्नरः ॥<br>
प्राप्येह वाञ्छितान् भोगानन्ते रुद्रपुरं व्रजेत् ॥ ७८-१५ ॥<br>
शंकरादित्यमभ्यर्च्य नरः स्याद्दुष्प्रधर्षणः ॥<br>
स्नातस्तु नीलगंगायां देवीं गंधवतीं नरः ॥ ७८-१६ ॥<br>
संपूज्य भक्तिभावेन सर्वपापैः प्रमुच्यते ॥<br>
दशाश्वमेधिके स्नात्वा वाजिमेधफलं लभेत् ॥ ७८-१७ ॥<br>
अथ मर्त्यः समासाद्य एकानंशां सुरेश्वरीम् ॥<br>
संपूज्य गंधपुष्पाद्यैः सर्वान्कामानवाप्नुयात् ॥ ७८-१८ ॥<br>
हरसिद्धिं नरोऽभ्यर्च्य सर्वसिद्धीश्वरो भवेत् ॥<br>
पिशाचकादिकान्मर्त्यः समभ्यर्च्य चतुर्द्दश ॥ ७८-१९ ॥<br>
सर्वान्कामानवाप्नोति नात्र कार्या विचारणा ॥<br>
हनुमत्केश्वरं प्रार्चेत्स्नात्वा रुद्रसरोवरे ॥ ७८-२० ॥<br>
यो नरः श्रद्धया युक्तः स लभेत्संपदोऽखिलाः ॥<br>
वाल्मीकेश्वरमभ्यर्च्य सर्वविद्यानिधिर्भवेत् ॥ ७८-२१ ॥<br>
शुक्रेश्वरादिलिंगानि योऽर्चयेच्छ्रद्धया नरः ॥<br>
स स्यादखिलभोगाढ्यः सर्वरोगविवर्जितः ॥ ७८-२२ ॥<br>
पंचेशानं समभ्यर्च्य स्यान्नरः सर्वसिद्धिभाक् ॥<br>
कुशस्थलीं परिक्रम्य वांछितं लभते फलम् ॥ ७८-२३ ॥<br>
अक्रूरेशं तु संपूज्य क्रूरेभ्योऽप्यभयं लभेत् ॥<br>
मंदाकिन्यां समाप्लुत्य गंगास्नानफलं लभेत् ॥ ७८-२४ ॥<br>
अंकपादं नरोऽभ्यर्च्य शिवश्यानुचरो भवेत् ॥<br>
चंद्रादित्यं प्रपूज्याथ भोगान्नानाविधाँल्लभेत् ॥ ७८-२५ ॥<br>
करभेश्वरमभ्यर्च्य यानसौख्यमावाप्नुयात् ॥<br>
लङ्डुकप्रियविघ्नेशं समभ्यर्च्य सुखी भवेत् ॥ ७८-२६ ॥<br>
कुसुमेशादिकान्प्रार्च्य सर्वान्भोगान्समश्नुते ॥<br>
यज्ञवाप्यां नरः स्नात्वा मार्कंडेशं समर्च्य च ॥ ७८-२७ ॥<br>
सर्वयज्ञफलं लब्ध्वा युगमेकं वसेद्दिवि ॥<br>
सोमवत्यां नरः स्नात्वाभ्यर्च्य सोमेश्वरं सति ॥ ७८-२८ ॥<br>
वांछिताँल्लभते कामानिहामुत्र च मोहिनि ॥<br>
यातनाकलने स्नात्वा यातनां नैव पश्यति ॥ ७८-२९ ॥<br>
नरकेशं समभ्यर्च्य स्वर्गलोकगतिं लभेत् ॥<br>
केदारेशं ततः प्रार्च्य रामेश्वरमथापि वा ॥ ७८-३० ॥<br>
सौभाग्येशं नरादित्यं लभते वांछितं फलम् ॥<br>
केशवार्कं तु संपूज्य नरः स्यात्केशवप्रियः ॥ ७८-३१ ॥<br>
शक्तिभेदे ततः स्नात्वा मुच्यतेऽत्युग्रसंकटात् ॥<br>
स्वर्णक्षुरब्रह्मवाप्यां स्नात्वाभ्यर्च्याभयेश्वरम् ॥ ७८-३२ ॥<br>
अगस्त्येशं च विधिज संपदामयनं भवेत् ॥<br>
ॐकारेशादिलिंगानि यो नरः सम्यगर्चयेत् ॥ ७८-३३ ॥<br>
स लभेदखिलान्कामान्महेशस्य प्रसादतः ॥<br>
महाकालवने देवि लिंगसंख्या न विद्यते ॥ ७८-३४ ॥<br>
यत्र तत्र स्थितं लिंगं संपूज्य स्याच्छिवप्रियः ॥<br>
तथा कनकश्रृंगाह्वा कुशस्थल्यप्यवंतिका ॥ ७८-३५ ॥<br>
तथा पद्मावती देवी कुमुद्वत्युज्जयिन्यपि ॥<br>
प्रतिकल्पाभिधा भिन्ना विशालाख्यामरावती ॥ ७८-३६ ॥<br>
शिप्रायां वै नरः स्नात्वां यो महेशं समर्चयेत् ॥<br>
स लभेत्सकलान्कामान्देवयोस्तु प्रसादतः ॥ ७८-३७ ॥<br>
स्नात्वा तु गोमतीकुंडे स्वर्गतिं लभते नरः ॥ <br>
कुंडे तु वामने स्नात्वा स्तौति नामसहस्रतः ॥ ७८-३८ ॥<br>
श्रीधरं सर्वदेवेशं यः स साक्षाद्धरिर्भुवि ॥<br>
स्नात्वा वीरेशसरसि योऽर्चयेत्कालभैरवम् ॥ ७८-३९ ॥<br>
स सर्वाः संपदो भुक्त्वा शिवलोकमवाप्नुयात् ॥<br>
यः कुटुंबेश्वरं प्राप्य पूजयेदुपचारकैः ॥ ७८-४० ॥<br>
संप्राप्य विविधान्कामानंते स्वर्गगतिं लभेत् ॥<br>
देवप्रयागसरसि योऽर्चयेद्देवमाधवम् ॥ ७८-४१ ॥<br>
स भक्तिं माधवे प्राप्य पदं विष्णोः समाप्नुयात् ॥<br>
ककराजस्य तीर्थे तु स्नात्वा प्रयतमानसः ॥ ७८-४२ ॥<br>
सर्वरोगविनिर्मुक्तो धनी भोगी भवेत्सति ॥<br>
अंतर्गृहस्य यात्रायां विघ्नेशं भैरवं ह्युमाम् ॥ ७८-४३ ॥<br>
रुद्रादित्यान्सुरानन्यान्योऽर्चयेच्छ्रद्धया नरः ॥<br>
यथालब्धोपचाराद्यैः स भवेत्स्वर्गलोकभाक् ॥ ७८-४४ ॥<br>
रुद्रसरःप्रभृतिषु तीर्थान्यन्यानि भामिनि ॥<br>
बहूनि तेषु चाभ्यर्च्य शंकरं स्यात्सुखी नरः ॥ ७८-४५ ॥<br>
अष्टतीर्थ्यां नरः स्नात्वा सांगं यात्राफलं लभेत् ॥<br>
कालारण्यस्य विधिजे सत्यं सत्यं मयोदितम् ॥ ७८-४६ ॥<br>
एतत्ते सर्वमाख्यातं माहात्म्यं पापनाशनम् ॥<br>
अवंत्या यन्नरः श्रुत्वा सर्वपापैः प्रमुच्यते ॥ ७८-४७ ॥<br>
<br>
इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे अवंतिकामाहात्म्यं नामाष्टसप्ततितमोऽध्यायः ॥ ७८ ॥<br>
<br>
इत्यवन्तीमाहात्म्यं संपूर्णम् ॥<br>
