वसिष्ठ उवाच ॥<br>
एवं सुरतमूढस्य राज्ञो रुक्मांगदस्य च ॥<br>
त्रीणि पंच च वर्षाणि व्यतीतानि सुखेन वै ॥ २०-१ ॥<br>
<br>
संप्राप्ते नवमे वर्षे पुत्रो धर्मांगदो बली ॥<br>
जित्वा विद्याधरान्पंच मलये पर्वतोत्तमे ॥ २०-२ ॥<br>
<br>
आजहार मणीन्पंच सर्वकामप्रदान् शुभान् ॥<br>
एकं कांचनदातारं कोटिकोटिगुणं शुभम् ॥ २०-३ ॥<br>
<br>
द्वितीयं वस्त्रभूषादिलक्षकोटिप्रदं तथा ॥<br>
तृतीयममृतस्रावि पुनर्यौवनकारकम् ॥ २०-४ ॥<br>
<br>
सभागृहप्रकर्तारं चतुर्थं चान्नसाधकम् ॥<br>
पंचमं व्योभगतिदं त्रैलोक्यपरिसर्पणम् ॥ २०-५ ॥<br>
<br>
तान्मणीन्गृह्य मनसा विद्याधरसमन्वितः ॥<br>
स्त्रीभिर्विद्याधराणां च साश्रुनेत्राभिरावृतः ॥ २०-६ ॥<br>
<br>
ववंदे चरणौ मातुः पितू रुक्मांगदस्य च ॥<br>
मणीन्पंच समर्प्याथ पादयोः प्राह संनतः ॥ २०-७ ॥<br>
<br>
इमे जिता मया तात पञ्च विद्याधरा रणे ॥<br>
मलये भूधरश्रेष्ठे वैष्णवास्त्रेण भूपते ॥ २०-८ ॥<br>
<br>
इमे ते भृत्यतां प्राप्ताः सस्त्रीका नृपसत्तम ॥<br>
मणीन्प्रयच्छ मोहिन्यै भुजभूषणहेतवे ॥ २०-९ ॥<br>
<br>
सर्वकामप्रदा ह्येते पुनर्यौवनकारिणः ॥<br>
जीर्णदंताः पुनर्बाला भवंति मणिधारणात् ॥ २०-१० ॥<br>
<br>
वस्त्रहर्म्यसुवर्णानां स्वर्गतेरमृतस्य च ॥<br>
दातारो मासयुद्धेन साधितास्तव तेजसा ॥ २०-११ ॥<br>
<br>
साधितानि मया कृच्छ्रात्सप्तद्वीपानि भूपते ॥<br>
करदानिसमस्तानि कृतानि तव तेजसा ॥ २०-१२ ॥<br>
<br>
समुद्रे च प्रविष्टस्य गतः संवत्सरो मम ॥<br>
जिता भोगवती तात मया नागसमावृता ॥ २०-१३ ॥<br>
<br>
आहृता नागकन्याश्च मया चायुतसंख्यकाः ॥<br>
तत्रापि हाररत्नानि सुबहून्याहृतानि च ॥ २०-१४ ॥<br>
<br>
पुनश्चाहं गतस्तात दानवानां पुरं महत् ॥<br>
तान्निर्जित्यं च कन्यानां सुरूपाणां सुवर्चसाम् ॥ २०-१५ ॥<br>
<br>
आहृतानि मया त्रीणि सहस्राणि च पंच च ॥<br>
दशकोट्यस्तु रत्नानां दीपकर्म निशागमे ॥ २०-१६ ॥<br>
<br>
कुर्वतां ते महीपाल आनीतास्तव मंदिरे ॥<br>
ततोऽहं वारुणं लोकं रसातलतलस्थितम् ॥ २०-१७ ॥<br>
<br>
गतो वीर्यबलोत्सिक्तस्त्वदंघ्रियुगसेवकः ॥<br>
तत्रोक्तो वरुणो देवः स्थीयतां मत्पिंतुर्वशे ॥ २०-१८ ॥<br>
<br>
रुक्मांगदस्य नृपतेर्यदि जीवितुमिच्छसि ॥<br>
कुपितो मम वाक्येन वरुणो योद्धुमागतः ॥ २०-१९ ॥<br>
<br>
तेन संवत्सरं युद्धं घोरं जातं रसातले ॥<br>
जितो नारायणास्त्रेण मया स जलनायकः ॥ २०-२० ॥<br>
<br>
न हतः प्रमदावाक्यैस्तस्य जीवितरक्षणे ॥<br>
निर्जितेनायुतं दत्तं वाजिनां वातरंहसाम् ॥ २०-२१ ॥<br>
<br>
एकतः श्यामकर्णानां शुभ्राणां चंद्रवर्चसाम् ॥<br>
तृणतोयविहीना ये जीवंति बहुशः समाः ॥ २०-२२ ॥<br>
<br>
एकां कन्यां सुरूपां मे पुरस्कृत्य स्वलंकृताम् ॥<br>
भार्यार्थे वरुणः प्रादात्साप्यानीता मया शुभा ॥ २०-२३ ॥<br>
<br>
कुमारी तु समानीताः बहुवित्तसमन्विता ॥<br>
तन्नास्ति त्रिषु लोकेषु स्थानं तात सुदुर्गमम् ॥ २०-२४ ॥<br>
<br>
यन्मया न जितं ह्यस्ति तवांघ्रिपरिसेवनात् ॥<br>
तदुत्तिष्ठ परीक्षस्व त्वत्प्रसादार्जितां श्रियम् ॥ २०-२५ ॥<br>
<br>
अहं च संपदः सर्वास्त्वदधीना विशांपते ॥<br>
यः पुत्रस्तात वदति मया लक्ष्मीः समर्जिता ॥ २०-२६ ॥<br>
<br>
न देया भूमिदेवेभ्यः सोऽपि वै नरकं व्रजेत् ॥<br>
आत्मसंभावनं तात न कर्तव्यं सुतेन हि ॥ २०-२७ ॥<br>
<br>
कुठारदात्रसदृशः पुत्रः संपत्समुच्चये ॥<br>
पितुः शौर्येण पुत्रस्य वर्द्धते धनसंचयः ॥ २०-२८ ॥<br>
<br>
तैजसं दात्रमादाय लुनाति तृणसंचयान् ॥<br>
वायुना पूरितं वस्त्रं तारयेन्नौगतं जले ॥ २०-२९ ॥<br>
<br>
यथा दारुमयी योषा चेष्टते कुहकेच्छया ॥<br>
तथाहि पितृवीर्येण पुत्रास्तेजोबलान्विताः ॥ २०-३० ॥<br>
<br>
तस्मादियं माधवदेववल्लभा विलोकयस्वाद्य मयोपनीता ॥<br>
आत्मेच्छया यच्छतु रक्षताद्वा स्वसंपदो मातृसमूहवर्याः ॥ २०-३१ ॥<br>
<br>
इति श्रीबृहन्नारदीयपुराणोत्तरभागे धर्मांगददिग्विजयो नाम विंशोऽध्यायः ॥ २० ॥<br>
