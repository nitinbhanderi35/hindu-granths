सौतिरुवाच ।।<br>
रुक्मांगदस्तु राजेंद्रो भुक्त्वा भोगांस्तुमानुषान् ।।<br>
संपूज्य बहुशो देवं पीतांबरधरं हरम् ।। ९-१ ।।<br>
<br>
दत्वा मूर्ध्नि पदं विप्राः शत्रीणां रणशालिनाम् ।।<br>
कृत्वा शून्यं यमपथं जित्वा वैवस्वतं यमम् ।। ९-२ ।।<br>
<br>
वैकुण्ठस्य तु पंथानं संपूर्णं मानवैः कृतम् ।।<br>
आहूय तनयं काले धर्मांगदमभाषत ।। ९-३ ।।<br>
<br>
एतां वसुमतीं पुत्र वसुपूर्णां समंततः ।।<br>
परिपालय वीर्येण स्वधर्मे कृतनिश्चयः ।। ९-४ ।।<br>
<br>
पुत्र समर्थे जाते यो राज्यं न प्रतिपादयेत् ।।<br>
तस्य धर्मस्तथा कीर्तिर्विनस्यति न संशयः ।। ९-५ ।।<br>
<br>
समर्थेन च पुत्रेण यो न याति पिता सुखम् ।।<br>
अवश्यं पातकी सोऽपि विज्ञेयो भुवनत्रये ।। ९-६ ।।<br>
<br>
पितुर्भारक्षमः पुत्रो भारं नोद्वहते तु यः ।।<br>
मातुरुच्चारवज्जातो द्विजिह्वो विषवर्जितः ।। ९-७ ।।<br>
<br>
स पुत्रो योऽधिकख्यातः पितुर्भवति भूतले ।।<br>
प्रकाशयति सर्वत्र स्वकरैरिव भास्करः ।। ९-८ ।।<br>
<br>
पुत्रापनयजैर्दुःखै रात्रौ जागर्तिं यत्पिता ।।<br>
स पुत्रो नरकं याति यावदाभूतसंप्लवम् ।। ९-९ ।।<br>
<br>
पितुर्वचनमादृत्य सर्वं यः कुरुते गृहे ।।<br>
स याति देव सायुज्यं स्तूयमानो दिवि स्थितैः ।। ९-१० ।।<br>
<br>
सोऽहं प्रजाकृते पुत्र आसक्तः कर्मभिः क्षितौ ।।<br>
न भुक्तं नैव सुप्तं तु स्वेच्छया पालने स्थितः ।। ९-११ ।।<br>
<br>
असमर्थे त्वयि सुत न प्राप्तं हि मया सुखम् ।<br>
विष्णुवासरभोक्तॄणां निग्रहे कृतबुद्धिना ।। ९-१२ ।।<br>
<br>
केचिच्छैवे स्थिता मार्गे सौरे केचिद्व्यवस्थिताः ।।<br>
विरिंचिमार्गगाश्चान्ये पार्वत्याश्च स्थिताः परे ।। ९-१३ ।।<br>
<br>
सायं च प्रातरासीना अग्निहोत्रे व्यवस्थिताः ।।<br>
बालो युवा वा वृद्धो वा गुर्विणी वा कुमारिका ।। ९-१४ ।।<br>
<br>
सरोगो विकलो वापि न शक्नोति ह्युपोषितुम् ।।<br>
इत्येवं जल्पितं यैस्तु तान्निरस्य समंततः ।। ९-१५ ।।<br>
<br>
वचोभिस्तु पुराणोक्तैर्वासरैर्बहुभिस्त्वहम् ।।<br>
संबोधयित्वा बहुशः प्रजानां सुखहेतवे ।। ९-१६ ।।<br>
<br>
निगृह्य तान्हरिदिने निराहारान्करोमि च ।।<br>
शास्त्रदृष्ट्या तु विदुषो मूर्खान्दंडनपूर्वकम् ।। ९-१७ ।।<br>
<br>
शासयित्वा कृताः सर्वे निराहारा हरेर्दिने ।।<br>
तेन मे न सुखं किंचिदवलीढं धरातले ।। ९-१८ ।।<br>
<br>
कच्चिन्न दुःखेन जनान्योजयेत्किल पुत्रक ।।<br>
स्वेभ्यो वापि परेभ्यो वा या रक्षेच्च प्रजा नृपः ।। ९-१९ ।।<br>
<br>
तस्यामी ह्यक्षया लोकाः पुराणेषु प्रकीर्तिताः ।।<br>
सोऽहं प्रजाकृते सौम्य संस्थितो नात्मनः क्वचित् ।। ९-२० ।।<br>
<br>
सौख्यमिच्छाम्यहं भोक्तुं मृगयादिसमुद्भवम् ।।<br>
न पानद्यूतजं पुत्र कामयेऽहं कदाचन ।। ९-२१ ।।<br>
<br>
एषु सक्तोऽचिरात्पुत्र विनाशं याति पार्थिवः ।।<br>
त्वत्प्रसादादहं पुत्र मृगयाव्याजतोऽधुना ।। ९-२२ ।।<br>
<br>
गिरीन्वनानि सरितः सरांसि विविधानि च ।।<br>
भोक्तुकामः प्रियान्कामांस्त्वयि भारं निवेश्य च ।। ९-२३ ।।<br>
<br>
एतत्सर्वं समाख्यातं यत्स्थितं हृदये मम ।।<br>
कृते तव महाकीर्तिरकृते नरकस्थितिः ।। ९-२४ ।।<br>
<br>
धर्मांगद उवाच ।।<br>
सर्वमेतत्करिष्यामि भुंक्ष्व भोगान्मनोऽनुगान् ।।<br>
गुर्वीं राज्यधुरं तात त्वदीयामुद्धराम्यहम् ।। ९-२५ ।।<br>
<br>
नहि मेऽन्यः स्मृतो धर्मस्त्वद्वाक्यकरणं विना ।।<br>
पितुर्वाक्यमकुर्वाणः कुर्वन्धर्मानधो व्रजेत् ।। ९-२६ ।।<br>
<br>
तस्मात्करिष्ये वचनं त्वदीयं प्रांजलिः स्थितः ।।<br>
एवमुक्ते तु वचने राजा हृष्टो बभूव ह ।। ९-२७ ।।<br>
<br>
गंतुकामो मृगान्भूयो लब्ध्वा ज्ञात्वा वनं ततः ।।<br>
धर्मांगदोऽपि दृष्टात्मा प्रजा आहूय चाब्रवीत् ।। ९-२८ ।।<br>
<br>
पित्रा नियुक्तो भवतां पालनाय हिताय च ।।<br>
पितुर्वाक्यं मया कार्यं सर्वथा धर्ममिच्छता ।। ९-२९ ।।<br>
<br>
नान्यो हि धर्मः पुत्रस्य पितुर्वाक्यं विना प्रजाः ।।<br>
मयि दंडधरे शास्ता न यमो भवति क्वचित् ।। ९-३० ।।<br>
<br>
एवं ज्ञात्वा तु युष्माभिः स्मर्तव्यो गरुडध्वजः ।।<br>
ब्रह्मार्पणप्रयोगेण यजनीयो जनार्दनः ।। ९-३१ ।।<br>
<br>
ममत्वं हि परित्यज्य स्वजातिविहितेन च ।।<br>
येन वो ह्यक्षया लोका भवेयुर्नात्र संशयः ।। ९-३२ ।।<br>
<br>
पितृमार्गाधिको ह्येष भवतां दर्शितः प्रजाः ।।<br>
ब्रह्मार्पणक्रियायुक्ता भवंतु ज्ञानकोविदाः ।। ९-३३ ।।<br>
<br>
न भोक्तव्यं हरिदिने पैत्रो मार्गस्तु शाश्वतः ।।<br>
विशेषो हि मयाख्यातो भवतां ब्रह्मसंस्थितिः ।। ९-३४ ।।<br>
<br>
प्रयोक्तव्या च तत्त्वज्ञैः पुनरावृत्ति दुर्लभा ।।<br>
यदुपोष्यं हरिदिनं तदवश्यमिति स्थितिः ।। ९-३५ ।।<br>
<br>
अनुनीय प्रजाः सर्वाः समाश्वात्य पुनः पुनः ।।<br>
न दिवा न च शर्वर्यां शेते धर्मां गदः सदा ।। ९-३६ ।।<br>
<br>
सर्वत्र भ्रमते शौर्यात्कुर्वन्निष्कंटकां क्षितिम् ।।<br>
पटहो रटते नित्यं मृगारिरिपुमस्तके ।। ९-३७ ।।<br>
<br>
अभुक्त्वा द्वादशीं लोका ममत्वेन विवर्जिताः ।।<br>
त्रिविधेषु च कार्येषु देवेशश्चिंत्यतां हरिः ।। ९-३८ ।।<br>
<br>
हव्यकव्यवहो देवः स एव पुरुषोत्तमः ।।<br>
सूर्ये यो हि कृशाकाशे विसर्गे जगतां पतिः ।। ९-३९ ।।<br>
<br>
स्मर्त्तव्यो मनुजैः सर्वैर्धर्मकामार्थकामुकैः ।।<br>
स्वजातिविहितोऽप्येवं सन्मार्गे चैव माधवः ।। ९-४० ।।<br>
<br>
स एव भोक्ता भोक्तव्यः स एव पुरुषोत्तमः ।।<br>
विनियोगस्तु तस्यैव सर्वकर्मसु युज्यते ।। ९-४१ ।।<br>
<br>
एवं रटंति विप्रेंद्राः पटहे मेघनिःस्वने ।।<br>
एवं धर्ममवाप्याथ पितां धर्मांगदस्य हि ।। ९-४२ ।।<br>
<br>
ज्ञात्वा पुत्रं क्रियोपेतमात्मनो ह्यधिकं द्विजाः ।।<br>
उवाच भार्यां संहृष्टः स्थितां लक्ष्मीमिवापराम् ।। ९-४३ ।।<br>
<br>
संध्यावलि ह्यहं धन्यस्त्वं चापि वरवर्णिनी ।।<br>
उभयोर्जनितः पुत्रः शशांकधवलः क्षितौ ।। ९-४४ ।।<br>
<br>
कर्णाभ्यां श्रूयते मोक्षो न दृष्टः केनचित्क्वचित् ।।<br>
सोऽस्माभिरधिकं प्राप्तो मोक्षः सत्पुत्रसंभवः ।। ९-४५ ।।<br>
<br>
पुत्रे विनयसंपन्ने वृत्ताशौर्यसमन्विते ।।<br>
प्रतापिनि वरारोहे पितुर्मोक्षो गृहे ध्रुवम् ।। ९-४६ ।।<br>
<br>
आनंदं ब्रह्मणो रूपं शतानंदः सुतेन यः ।।<br>
पिता भवति चार्वंगि सत्कर्मकरणैः शुभैः ।। ९-४७ ।।<br>
<br>
नैतत्साम्यं भवेद्देवि लोके स्थावरजंगमे ।।<br>
सत्पुत्रः पितुरादाय भारमुद्वहते तु यः ।। ९-४८ ।।<br>
<br>
सोऽहं गमिष्यामि वनाय हृष्टो विहारशीलो मृगहिंसनाय ।।<br>
स्वेच्छाचरश्चाथ विशालनेत्रे विमुक्तपापो जनरक्षणाय ।। ९-४९ ।।<br>
<br>
इति श्रीबृहन्नारदीयपुराणोत्तरेभागे रुक्मांगदधर्मांगदसंवादो नाम नवमोऽध्यायः ।। ९ ।।<br>
