वसिष्ठ उवाच ॥<br>
उत्थापयित्वा राजानं मोहिनी वाक्यमब्रवीत् ॥<br>
मा शंकां कुरु राजेंद्र कुमारीं विद्ध्यकल्मषाम् ॥ १३-१ ॥<br>
<br>
उद्वहस्व महीपाल गृह्योक्तविधिना हि माम् ॥<br>
अनूढा कन्यका राजन् यदि गर्भं बिभर्ति हि ॥ १३-२ ॥<br>
<br>
प्रसूयति दिवाकीर्तिं सर्ववर्णविगर्हितम् ॥<br>
चांडालयोनयस्तिस्रः पुराणे कवयो विदुः ॥ १३-३ ॥<br>
<br>
कुमारीसंभवात्वेका सगोत्रापि द्वितीयका ॥<br>
ब्राह्मण्यां शूद्रजनिता तृतीया नृपपुंगव ॥ १३-४ ॥<br>
<br>
एतस्मात्कारणाद्राजन् कुमारीं मां समुद्वह ॥<br>
ततस्तां चपलापांगीं नृपो रुक्माङ्गदो गिरौ ॥ १३-५ ॥<br>
<br>
उद्वाह्य विधिना युक्तस्तस्थौ राजा हसन्निव ॥<br>
<br>
राजोवाच ॥<br>
न तथा त्रिदिवप्राप्तिः प्रीणयेन्मां वरानने ॥ १३-६ ॥<br>
<br>
तवप्राप्तिर्यथा देवि मन्दरेऽस्मिन्सुखाय वै ॥<br>
मन्ये पुरंदराद्देवि ह्यात्मानमधिकं क्षितौ ॥ १३-७ ॥<br>
<br>
त्रैलोक्यसुन्दरीं प्राप्य भार्यां त्वां चारुलोचने ॥<br>
तस्माद्यदनुकूलं ते तत्करोमि प्रशाधि माम् ॥ १३-८ ॥<br>
<br>
इहैव रमसे बाले अथवा मंदिरे मम ॥<br>
मलये मेरुशिखरे वने वा नन्दने वद ॥ १३-९ ॥<br>
<br>
तच्छ्रुत्वा नृपतेर्वाक्यं मोहिनी मधुरं नृप ॥<br>
उवाचानुशयं राजन्वचनं प्रीतिवर्द्धनम् ॥ १३-१० ॥<br>
<br>
सपत्नीनां कटाक्षाणां क्षतानि नगरे मम ॥<br>
भविष्यंति महीपाल कथं गच्छामि ते पुरम् ॥ १३-११ ॥<br>
<br>
मास्म सीमंतिनी काचिद्भवेद्धि क्षितिमण्डले ॥<br>
यस्याः सपत्नीप्रभवं दुःखमामरणं भवेत् ॥ १३-१२ ॥<br>
<br>
साहं लब्धा महीपाल मनसा वशगा तव ॥<br>
ज्ञात्वा सपत्नीप्रभवं दुःखं भर्ता कृतो मया ॥ १३-१३ ॥<br>
<br>
वत्स्यामि पर्वतश्रेष्ठे बह्वाश्चर्यसमन्विते ॥<br>
न त्वं वससि राजेंद्र संध्यावल्या विना क्वचित् ॥ १३-१४ ॥<br>
<br>
तस्यास्त्वं विरहे दुःखी सपुत्राया भविष्यसि ॥<br>
दुःखेन भवतो राजन्भूरि दुःखं भवेन्मम ॥ १३-१५ ॥<br>
<br>
यत्रैव भवतः सौख्यं तत्राहमपि संस्थिता ॥<br>
यत्र त्वं रंस्यसे राजंस्तत्र मे मंदरो गिरिः ॥ १३-१६ ॥<br>
<br>
भर्तृस्थाने हि वस्तव्यमृद्धिहीनेऽपि भार्यया ॥<br>
स मेरुः कांचनमयः सन्निधाने प्रचक्षते ॥ १३-१७ ॥<br>
<br>
मनोरथो नाम मेरुर्यत्र त्वं रमसे विभो ॥<br>
भर्तृस्थानं परित्यज्य स्वपितुर्वापि वर्जितम् ॥ १३-१८ ॥<br>
<br>
पितृस्थानाश्रयरता नारी तमसि मज्जति ॥<br>
सर्वधर्मविहीनापि नारी भवति सूकरी ॥ १३-१९ ॥<br>
<br>
एवं जानाम्यहं दोषं कथं वत्स्यामि मंदरे ॥<br>
गमिष्यामि त्वया सार्द्धमीशस्त्वं सुखदुःखयोः ॥ १३-२० ॥<br>
<br>
मोहिन्यास्तद्वचः श्रुत्वा राजा संहृष्टमानसः ॥<br>
परिष्वज्य वरारोहामिदं वचनमब्रवीत् ॥ १३-२१ ॥<br>
<br>
भार्याणां मम सर्वासामुपरिष्टाद्भविष्यसि ॥<br>
मा शंकां कुरु वामोरु यतो दुःखं भविष्यति ॥ १३-२२ ॥<br>
<br>
जीवितादधिका सुभ्रु भविष्यसि गृहे मम ॥<br>
एहि गच्छाव तन्वंगि सुखाय नगरं प्रति ॥ १३-२३ ॥<br>
<br>
भुंक्ष्व भोगान्मया सार्द्धं तत्रस्था स्वेच्छया प्रिये ॥ १३-२४ ॥<br>
<br>
सा त्वेवमुक्ता शशिगौरवक्त्रा रुक्मांगदेनात्मविनाशनाय ॥<br>
संप्रस्थिता नूपुरघोषयुक्ता विकर्षयन्ती गिरिजातशोभाम् ॥ १३-२५ ॥<br>
<br>
इति श्रीबृहन्नारदीयपुराणोत्तरभागे मोहिनीसंमोहनं नाम त्रयोदशोऽध्यायः ॥ १३ ॥
