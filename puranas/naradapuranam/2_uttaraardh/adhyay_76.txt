अथ सेतुमाहात्यमारभ्यते ।।<br>
<br>
मोहिन्युवाच ।।<br>
साधु साधु द्विजश्रेष्ठ यन्मे रामायणं त्वया ।।<br>
श्रावितं सर्वपापघ्नं नृणां पुण्यविवर्द्धनम् ।। ७६-१ ।।<br>
<br>
अधुना श्रोतुमिच्छामि सेतुमाहात्म्यमुत्तमम् ।।<br>
<br>
वसुरुवाच ।।<br>
श्रृणु देवि प्रवक्ष्यामि सेतुमाहात्म्यमुत्तमम् ।। ७६-२ ।।<br>
<br>
यं दृष्ट्वा मनुजो देवि मुच्यते भवसागरात् ।।<br>
सेतोः संदर्शनं पुण्यं यत्र रामेश्वरो विभुः ।। ७६-३ ।।<br>
<br>
दर्शनादेव मर्त्यानाममरत्वं प्रयच्छति ।।<br>
रामेश्वरं तु संपूज्य नरो नियतमानसः ।। ७६-४ ।।<br>
<br>
सर्वाः समश्नुते भूतीर्नात्र कार्या विचारणा ।।<br>
चक्रतीर्थमिहान्यच्च वर्तते पापनाशनम् ।। ७६-५ ।।<br>
<br>
स्नानं दानं जपो होमस्तत्रानंत्यं विगाहते ।।<br>
तालतीर्थं तु संप्राप्य यः स्नायात्तत्र मानवः ।। ७६-६ ।।<br>
<br>
स उत्तमां जनिं लब्ध्वा मोदते देववद्भुवि ।।<br>
ततः संप्राप्य सुभगे तीर्थं पापविनाशनम् ।। ७६-७ ।।<br>
<br>
स्नात्वा निर्धूतपापोऽसौ नरः स्वर्गे महीयते ।।<br>
सीताकुंडे ततः प्राप्य स्नानं सम्यग्विधाय च ।। ७६-८ ।।<br>
<br>
तर्पयित्वा पितॄन्देवान्सर्वान्कामानवाप्नुयात् ।।<br>
मंगलं तीर्थमासाद्य स्नात्वा मुच्यते पातकात् ।। ७६-९ ।।<br>
<br>
स्रात्वैवामृतवाप्यां तु मानवोऽमरतां लभेत् ।।<br>
ब्रह्मकुंडे नरः स्नात्वा ब्रह्मलोकमवाप्नुयात् ।। ७६-१० ।।<br>
<br>
स्नात्वा लक्ष्मणतीर्थे वै नरो योगगतिं व्रजेत् ।।<br>
जटातीर्थे नरः स्नात्वा नीरोगो जायते भुवि ।। ७६-११ ।।<br>
<br>
हनुमत्कुंडके स्नात्वा दुर्जयो जायतेऽरिभिः ।।<br>
अगस्त्यतीर्थ आप्लुत्य पुत्रवान्धनवान्भवेत् ।। ७६-१२ ।।<br>
<br>
रामकुंडे प्लुतो मर्त्यो रामसालोक्यमाप्नुयात् ।।<br>
लक्ष्मीतीर्थाभिषेकेण लक्ष्मीवान्रूपवान्भवेत् ।। ७६-१३ ।।<br>
<br>
अग्नितीर्थे नरः स्नात्वा मुच्यते सर्वकिल्बिषैः ।।<br>
स्नानेन शिवतीर्थे तु शिवलोकगतिर्भवेत् ।। ७६-१४ ।।<br>
<br>
शंखतीर्थे तु संस्नातो न नरो दुर्गतिं व्रजेत् ।।<br>
यमुनादिषु तीर्थेषु नरः स्नात्वा दिवं व्रजेत् ।। ७५-१५ ।।<br>
<br>
कोटितीर्थे तु संप्लुत्य सर्वतीर्थफलं लभेत् ।।<br>
साध्यामृते प्लुतो याति नरः साध्यसलोकताम् ।। ७६-१६ ।।<br>
<br>
सर्वतीर्थे नरः स्नात्वा लभेत्कामानभीप्सितान् ।।<br>
धनुष्कोट्यां तु विधिवत्स्नातो मुच्यते बंधनात् ।। ७६-१७ ।।<br>
<br>
क्षीरकुंडाप्लुतो मर्त्यो भोगानुच्चावचाँल्लभेत् ।।<br>
कपितीर्थे नरः स्नात्वा न वियोनिं समालभेत् ।। ७६-१८ ।।<br>
<br>
गायत्र्यां च सरस्वत्यां स्नातो मुच्येत किल्बिषात् ।।<br>
ऋणमोचनतीर्थादौ स्नात्वा मुक्तो भवेदृणात् ।। ७६-१९ ।।<br>
<br>
इत्येतत्सेतुतीर्थानां माहात्म्यं गदितं शुभे ।।<br>
पठतां श्रृण्वक्तां चैव सर्वपातकनाशनम् ।। ७६-२० ।।<br>
<br>
इति श्रीबृहन्नारदीयपुराणे बृहदुपाख्याने उत्तरभाग वसुमोहिनीसवादे सतुमाहातम्य नाम षट् सप्तीततऽध्यायः ।। ७६ ।।
