<font size="4.9"><br>
वसुरुवाच ।।<br>
अथावगाहनादीनां कर्मणां फलमुच्यते ।।<br>
सावधाना श्रृणुष्व त्वं ब्रह्मपुत्रि नृपप्रिये ।। ४१-१ ।।<br>
<br>
यैः पुण्यवाहिनी गंगा सकृद्भक्त्यावगाहिता ।।<br>
तेषां कुलानां लक्षं तु भवात्तारयते शिवा ।। ४१-२ ।।<br>
<br>
सामान्यस्थानतो देवि तत्र संध्या ह्युपासिता ।।<br>
पुण्यं लक्षगुणं कर्तुं समर्था द्विजपावनी ।। ४१-३ ।।<br>
<br>
दत्ताः पितृभ्यो यत्रापस्तनयैः श्रद्धयान्वितैः ।।<br>
अक्षयां तु प्रकुर्वंति तृप्तिं मोहिनि दुर्लभाम् ।। ४१-४ ।।<br>
<br>
यावंतश्च तिला मर्त्यार्गृहीताः पितृकर्मणि ।।<br>
तावद्वर्षसहस्राणि पितरः स्वर्गवासिनः ।। ४१-५ ।।<br>
<br>
पितृलोकेषु ये केचित्सर्वेषां पितरः स्थिताः ।।<br>
तर्प्यमाणाः परां तृप्तिं यांति गंगाजलैः शुभैः ।। ४१-६ ।।<br>
<br>
य इच्छेत्सफलं जन्म संततिं वा शुभानने ।।<br>
स पितॄंस्तर्पयेद्गंगामभिगम्य सुरांस्तथा ।। ४१-७ ।।<br>
<br>
ये मता दुर्गता मर्त्यास्तर्पितास्तत्कुलोद्भवैः ।।<br>
कुशैस्तिलैर्गांगजलैस्ते प्रयांति हरेः पदम् ।। ४१-८ ।।<br>
<br>
स्वर्गसस्थाश्च ये केचित्पितरः पुण्यशीलिनः ।।<br>
ते तर्पिता गांगजलैर्मोक्षे यांति विधेर्वचः ।। ४१-९ ।।<br>
<br>
मासं तर्पणमात्रेण पिंडसंपातनेन च ।।<br>
गंगायां पितरः सर्वे सुप्रीताः सूर्यवर्चसः ।। ४१-१० ।।<br>
<br>
अप्सरो गणणसंयुक्तान्हेमरत्नविभूषितान् ।।<br>
मुक्ताजालपरिच्छन्नान्वेणुवीणानिनादितान् ।। ४१-११ ।।<br>
<br>
भेरीशंखमृदंगादिनिर्घोषान्स्रग्विभूषितान् ।।<br>
गन्धर्वदेहरुचिरान्दिव्यभोगसमन्वितान् ।। ४१-१२ । ।<br>
<br>
आरुह्य तु विमानाग्र्यान्ब्रह्यलोकं प्रयांति हि ।।<br>
गंगायां तु नरः स्नात्वा यो नित्यं लिंगमर्चयेत् ।। ४१-१३ ।।<br>
<br>
एकेन जन्मना मोक्षं परमान्पोति स ध्रुवम् ।।<br>
अग्निहोत्राणि वेदाश्च यज्ञाश्च बहुदक्षिणाः ।। ४१-१४ ।।<br>
<br>
गंगायां लिंगपूजायाः कोट्यंशेनापि नो समाः ।।<br>
पितॄनुदिश्य वा देवान्गंगांभिभिः प्रसिंचयेत् ।। ४१-१५ ।।<br>
<br>
तृप्ताः स्युस्तस्य पितरो नरकस्थाश्च तत्क्षणात् ।।<br>
मृत्कुंभात्ताम्रकुंभैस्तु स्नानं दशगुणं स्मृतम् ।। ४१-१६ ।।<br>
<br>
रौप्यैः शतगुणं पुण्यं हेमैः कोटिगुणं स्मृतम् ।।<br>
एवमर्घे च नैवेद्ये बलिपूजादिषु क्रमात् ।। ४१-१७ ।।<br>
<br>
पात्रां तरविशेषेण फलं चैवोत्तरोत्तरम् ।।<br>
विभवे सति यो मोहान्न कुर्याद्विधिविस्तरम् ।। ४१-१८ ।।<br>
<br>
न स तत्कर्मफलभाग्देवद्रोही प्रकीर्त्यते ।।<br>
देवानां दर्शनं पुण्यं दर्शनात्स्पर्शनं वरम् ।। ४१-१९ ।।<br>
<br>
स्पर्शनादर्चनं श्रेष्ठं घृतस्नानमतः परम् ।।<br>
प्राहुर्गंगाजलैः स्नानं घृतस्नानसमं बुधाः ।। ४१-२० ।।<br>
<br>
अर्घ्यं द्रव्यविशेषेण गंगातोयेन यः सकृत् ।।<br>
मागधप्रस्थमात्रेण ताम्रपात्रस्थितेन च ।। ४१-२१ ।।<br>
<br>
देवताभ्यः प्रदद्यात्तु स्वकीयपितृभिः सह ।।<br>
पुत्रपौत्रैश्च संयुक्तः स च वै स्वर्गमाप्नुयात् ।।<br>
आपः क्षीरं कुशाग्राणि घृतं दधि तथा मधु ।। ४१-२२ ।।<br>
<br>
रक्तानि करवीराणि तथा वै रक्तचन्दनम् ।।<br>
अष्टाङ्गैरेष युक्तोऽर्घो भानवे परिकीर्तितः ।। ४१-२३ ।।<br>
<br>
विष्णोः शिवस्य सूर्य्यस्य दुर्गाया ब्रह्मणस्तथा ।।<br>
गंगातीरे प्रतिष्ठां तु यः करोति नरोत्तमः ।। ४१-२४ ।।<br>
<br>
तथैवायतनान्येषां कारयत्यपि शक्तितः ।।<br>
अन्यतीर्थेषु करणात्कोटिगुणं भवेत् ।। ४१-२५ ।।<br>
<br>
गंगातीरसमुद्भूतमृदा लिगानि शक्तितः ।।<br>
सलक्षणानि कृत्वा तु प्रतिष्ठाप्य दिने दिने ।। ४१-२६ ।।<br>
<br>
मंत्रेश्च पत्रपुष्पाद्यैः पूजयित्वा च शक्तितः ।।<br>
गंगायां निक्षिपेन्नित्यं तस्य पुण्यमनंतकम् ।। ४१-२७ ।।<br>
<br>
सर्वानंदप्रदायिन्यां गंगायां यो नरोत्तमः ।।<br>
अष्टाक्षरं जपेद्भक्त्य मुक्तिस्तस्य करे स्थिता ।। ४१-२८ ।।<br>
<br>
नमो नारायणायेति प्रणवाद्यं नियम्य च ।।<br>
षण्मासं जपतः सर्वा ह्युपतिष्ठंति सिद्धयः ।। ४१-२९ ।।<br>
<br>
नमः शिवायेति मंत्रं सतारं विधिना तु यः ।।<br>
चतुर्विशतिलक्षं वै जपेत्साक्षात्सशंकरः ।। ४१-३० ।।<br>
<br>
पंचाक्षरी सिद्धविद्या शिव एव न संशयः ।।<br>
अपवित्रः पवित्रो वा जपन्निष्पातको भवेत् ।। ४१-३१ ।।<br>
<br>
पूजितायां तु गंगायां पूजिताः सर्व देवताः ।।<br>
तस्मात्सर्वप्रयत्नेन पूजयेदमरापगाम् ।। ४१-३२ ।।<br>
<br>
चतुर्भुजां त्रिनेत्रां च सर्वावयवशोभिताम् ।।<br>
रत्नकुंभसितांभोजवराभयकरं शुभाम् ।। ४१-३३ ।।<br>
<br>
श्वेतवस्त्रपरीधानां मुक्तामणिविभूषिताम् ।।<br>
सुप्रसन्नां सुवदनां करुणार्द्रहृदंबुजाम् ।। ४१-३४ ।।<br>
<br>
सुधाप्लावितभूपृष्ठां त्रैलोक्यनमितां सदा ।।<br>
ध्यात्वा जलमयीं गंगां पूजयन्पुण्यभाग्भवेत् ।। ४१-३५ ।।<br>
<br>
मासार्द्धमपि यस्त्वेवं नैरंतर्येण पूजयेत् ।।<br>
स एव देवसदृशो बहुकाले फलाधिकः ।। ४१-३६ ।।<br>
<br>
वैशाखशुक्लसप्तम्यां जह्नुना जाह्नवी पुरा ।।<br>
क्रोधात्पीता पुनस्त्यक्ता कर्णरंघ्रात्तु दक्षिणात् ।। ४१-३७ ।।<br>
<br>
तां तत्र पूजयेद्देवीं गंगां गगनमेखलाम् ।।<br>
अक्षयायां तु वैशाखे कार्तिकेऽपि शुभानने ।। ४१-३८ ।।<br>
<br>
रात्रौ जागरणं कृत्वा यवान्नैश्च तिलैस्तथा ।।<br>
विष्णुं गंगां च शंभुं च पूजयेद्भक्ति भावतः ।। ४१-३९ ।।<br>
<br>
तथा सुगंधैः कुसुमैः कुंकुमागरुमंदनैः ।।<br>
तुलसीबिल्वपत्राद्यैर्मातुलुंगफलादिभिः ।। ४१-४० ।।<br>
<br>
धूपैर्दीपैश्च नैवेद्यैर्यथा विभवविस्तरैः ।।<br>
कल्पकोटिसहस्राणि कल्पकोटिशतानि च ।। ४१-४१ ।।<br>
<br>
दिव्यं विमानमास्थाय विष्णुलोके महीयते ।।<br>
ततो महीतलं प्राप्य राजा भवति धार्मिकः ।। ४१-४२ ।।<br>
<br>
भुक्त्वा विविधसौख्यानि रूपशीलगुणान्वितः ।।<br>
देहांते ज्ञानवान्भूत्वा शिवसायुज्यमाप्नुयात् ।। ४१-४३ ।।<br>
<br>
यज्ञो दानं तपो जप्यं श्राद्धं च सुरपूजनम् ।।<br>
गंगायां तु कृतं सर्वं कोटिकोटिगुणं भवेत् ।। ४१-४४ ।।<br>
<br>
यस्त्वक्षयतृतीयायां गंगातीरे ददाति वै ।।<br>
घृतधेनुं विधानेन तस्य पुण्यफलं श्रृणु ।। ४१-४५ ।।<br>
<br>
कल्पकोटिसहस्राणि कल्पकोटिशतानि च ।।<br>
सहस्रादित्यसंकाशः सर्वकामसमन्वितः ।। ४१-४६ ।।<br>
<br>
हेमरत्न मये चित्रे विमाने हंसभूषिते ।।<br>
स्वकीयपितृभिः सार्द्धं ब्रह्मलोके महीयते ।। ४१-४७ ।।<br>
<br>
ततस्तु जायते विप्रो गंगातीरे धनान्वितः ।।<br>
अंते तु ब्रह्मविद्भूत्वा मोक्षमाप्नोत्यसंशयः ।। ४१-४८ ।।<br>
<br>
तथैव गोप्रदानं च विधिना कुरुते तु यः ।।<br>
गोलोमसंख्यवर्षाणि स्वर्गलोके महीयते ।। ४१-४९ ।।<br>
<br>
जायते च कुले पश्चाद्धनधान्यसमाकुले ।।<br>
रत्नकांचनभूपूर्णे शीलविद्यायशोन्विते ।। ४१-५० ।।<br>
<br>
स भुक्त्वा विपुलान्भोगान्पुत्रपौत्रसमन्वितः ।।<br>
मोक्षभागी भवेन्नृनं नात्रकार्या विचारणा ।। ४१-५१ ।।<br>
<br>
कपिला यदि दत्ता स्याद्विधिना वेदपारगे ।।<br>
नरकस्थान्पितॄन्सर्वान्स्वर्गं नयति वै तदा ।। ४१-५२ ।।<br>
<br>
भूमिं निवर्तनमितां गंगातीरे ददाति यः ।।<br>
भूमिरेणुप्रमाणाब्दं ब्रह्मविष्णुशिवातिगः ।। ४१-५३ ।।<br>
<br>
जायते च पुनर्भूमौ सप्तद्वीपपतिर्भवेत् ।।<br>
भेरीशंखादिनिर्घोषैर्गीतवादित्रनिःस्वनैः ।। ४१-५४ ।।<br>
<br>
स्तुतिभिर्मागघानां च सुप्तोऽसौ प्रतिबुध्यते ।।<br>
सर्वसौख्यान्यवाप्येह सर्वधर्मपरायणः ।। ४१-५५ ।।<br>
<br>
नरकस्थान्पितॄन्सर्वान्प्रापयित्वा दिवं तथा ।।<br>
स्वर्गस्थितान्मोक्षयित्वा स्वयं ज्ञानी च मोहिनि ।। ४१-५६ ।।<br>
<br>
अंते ज्ञानासिना छित्वा अविद्यां पंचपर्विकाम् ।।<br>
परं वैराग्यमापन्नः परं ब्रह्माधिगच्छति ।। ४१-५७ ।।<br>
<br>
सप्तहस्तेन दंडेन त्रिंशद्दंडा निवर्तनम् ।।<br>
त्रिभागहीनं गोचर्म मानमाह विधिः स्वयम् ।। ४१-५८ ।।<br>
<br>
ग्रामं गंगातटे यो वै ब्राह्मणेभ्यः प्रयच्छति ।।<br>
ब्रह्मविष्णुशिवप्रीत्ये दुर्गाया भास्करस्य च ।। ४१-५९ ।।<br>
<br>
सर्वदानेषु यत्पुण्यं सर्वयज्ञेषु यत्फलम् ।।<br>
तपोव्रतेषु पुण्येषु यत्फलं परिकीर्तितम् ।। ४१-६० ।।<br>
<br>
सहस्रगुणितं तत्तु विज्ञेयं ग्रामदायिनः ।।<br>
सूर्यकोटिप्रतीकाशे विमाने वैष्णवे पुरे ।। ४१-६१ ।।<br>
<br>
क्रीडते शांकरे वापि स्तुतो देवादिभिर्मुदा ।।<br>
भूमिरेण्वब्दसंख्याकं कालं स्थित्वा च तत्र सः ।। ४१-६२ ।।<br>
<br>
अणिमादिगुणैर्युक्ते योगिनां जायते कुले ।।<br>
अक्षयायां तु यो देवि स्वर्णं षोडशमासिकम् ।। ४१-६३ ।।<br>
<br>
ददाति द्विजमुख्याय सोऽपि लोकेषु पूज्यते ।।<br>
अन्नदानाद्विष्णुलोकं शैवं वै तिलदानतः ।। ४१-६४ ।।<br>
<br>
ब्राह्मं रत्नप्रदानेन गोहिरण्येन वासवम् ।।<br>
गांधर्वं स्वर्णवासोभिः कीर्तिं कन्याप्रदानतः ।। ४१-६५ ।।<br>
<br>
विद्यया मुक्तिदं ज्ञानं प्राप्य यायान्निरंजनम् ।।<br>
गंगातीरे नरो यस्तु नानावृक्षैः समन्वितम् ।। ४१-६६ ।।<br>
<br>
आरामं कारयेद्भक्त्या गृहं चोपवनान्वितम् ।।<br>
कदलीनारिकेरैश्च कपित्थाशोकचंपकैः ।। ४१-६७ ।।<br>
<br>
पनसैर्बिल्ववृक्षैश्च कदंबाश्वत्थपाटलैः ।।<br>
आम्रैस्तालैर्नागरंगैर्वृक्षैरन्यैश्च संयुतम् ।। ४१-६८ ।।<br>
<br>
जातीविजयसंयुक्तं तथा पाटलराजितम् ।।<br>
निचितं कारयित्वैवमावासं पुष्पशोभितम् ।। ४१-६९ ।।<br>
<br>
शिवाय विष्णवे वापि दुर्गायै भास्कराय च ।।<br>
प्रयच्छति तथा भक्त्या सर्वार्थं परिकल्प्य च ।। ४१-७० ।।<br>
<br>
तस्य पुण्यफलं वक्ष्ये संक्षेपान्नतु विस्तरात् ।।<br>
यावंति तेषां वृक्षाणां पुष्पमूलफलानि च ।। ४१-७१ ।।<br>
<br>
बीजानि च विचित्राणि तेषां मूलानि वै तथा ।।<br>
तावत्कल्पसहस्राणि तेषां लोकेषु संस्थितिः ।। ४१-७२ ।।<br>
<br>
इति श्रीबृहन्नारदीयपुराणोत्तरभागे मोहिनीवसुसंवादे गङ्गामाहात्म्ये दानादिविधिवर्णनं नामैकचत्वारिंशत्तमोऽध्यायः ।। ४१ ।।<br>
<br>
</font>
