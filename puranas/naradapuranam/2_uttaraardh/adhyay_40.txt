वसुरुवाच ।।<br>
अथ कालविशेषे तु गंगास्नानस्य ते फलम् ।<br>
कीर्तयिष्यामि वामोरु सावधाना निशामय ।। ४०-१ ।।<br>
नैरंतर्येण गंगाया माघे स्नाति च यो नरः ।।<br>
सशक्रलोके सुचिरं कालं तिष्ठेत्सगोत्रजः ।। ४०-२ ।।<br>
ततो ब्रह्मपुरं याति कल्पकोटिशतायुतैः ।।<br>
नैरंतर्येण विधिवद्गङ्गायां स्नाति यो नरः ।। ४०-३ ।।<br>
षण्मासमेककालाशी सकृदेवोत्तरायणे ।।<br>
सोऽपि विष्णुपदं याति कुलानां शतमुद्धरन् ।। ४०-४ ।।<br>
संक्रांतिषु तु सर्वासु स्नात्वा गङ्गाजले नरः ।।<br>
विमानेनार्कवर्णेन स व्रजेद्विष्णुमंदिरम् ।। ४०-५ ।।<br>
विषुवेऽयनसंक्रांतौ विशेषात्फलमीरितम् ।।<br>
तपःसमं कार्तिकेऽपि गङ्गास्नाने फलं विदुः ।। ४०-६ ।।<br>
मेषप्रवेशार्ककाले कार्तिक्यां वापि मोहिनि ।।<br>
माघस्नानाधिकं प्राहुः कमलासनपूर्वकाः ।। ४०-७ ।।<br>
संवत्सरस्नानजन्यं फलमक्षयके तिथौ ।।<br>
कार्तिके वापि वैशाखे इति प्राह पिता तव ।। ४०-८ ।।<br>
मन्वादौ च युगादौ यत्प्रोक्तं गंगाजले फलम् ।।<br>
स्नानैन याज्यवनिते त्रिमास्यापि च तत्फलम् ।। ४०-९ ।।<br>
द्वादश्यां श्रवणर्क्षे च अष्टम्यां पुष्ययोगतः ।।<br>
आर्द्रायां च चतुर्दश्यां गंगास्नानं सुदुर्लभम् ।। ४०-१० ।।<br>
पूर्णिमा माधवे पुण्या तथा कार्तिकमाघयोः ।।<br>
अमावस्यास्तथैतेषां गंगास्नाने सुदुर्लभाः ।। ४०-११ ।।<br>
कृष्णाष्टम्यां सहस्रं तु शतं स्‌यात्सर्वपर्वसु ।।<br>
अमायां च तथाष्टम्यां माघासितदले सति ।। ४०-१२ ।।<br>
अर्धोदयं तदा पर्वकिंचिन्न्यूनं महोदयः ।।<br>
महोदये शतगुणं लक्षमर्द्धोदये स्मृतम् ।।। ४०-१३ ।।<br>
स्नानं गंगाजले देवि ग्रहणाच्चन्द्रसूर्ययोः ।।<br>
मासत्रयस्नानफलं फाल्गुनाषाढ मासयोः ।। ४०-१४ ।।<br>
जन्मर्क्षे तु कृते स्नाने गंगायां भक्तिभावतः ।।<br>
जन्मप्रभृति पापं वै संचितं हि विनश्यति ।। ४०-१५ ।।<br>
चतुर्दश्यां माघकृष्णे व्यतीपातश्च दुर्लभः ।।<br>
कृष्णाष्टम्यां विशेषेण वैधृतिर्जाह्नवीजले ।। ४०-१६ ।।<br>
माघं सकलमेवापि नरो यो विधिपूर्वकम् ।।<br>
अरुणोदयके स्नायी स तु जातिस्मरो भवेत् ।। ४०-१७ ।।<br>
सर्वशास्त्रार्थविज्ज्ञानी नीरोगश्च भवेद्भ्रुवम् ।।<br>
संक्रांत्यां पक्षयोरंते ग्रहणे चंद्रसूर्ययोः ।। ४०-१८ ।।<br>
गंगास्नातो नरः कामाद्ब्रह्मणः सदनं लभेत् ।।<br>
इंदोर्लक्षगुणं प्रोक्तं रवेर्दशगुणं ततः ।। ४०-१९ ।।<br>
गंगातीरे तु संप्राप्ता इंदोः कोटी रवेर्दश ।।<br>
वारुणेन समायुक्ता मधौ कृष्णा त्रयोदशी ।।<br>
गंगायां यदि लभ्येत सूर्यग्रहशतैः समा ।। ४०-२० ।।<br>
ज्येष्ठे मासि क्षितिसुतदिने शुक्लपक्षे दशम्यां हस्ते शैलादवतरदसौ जाह्नवी मर्त्यलोकम् ।।<br>
पापान्यस्यां हरति हि तिथौ सा दशैषाद्यगंगा पुण्यं दद्यादपि शतगुणं वाजिमेधक्रतोश्च ।। ४०-२१ ।।<br>
महापातकसंघानि यानि पापानि संति मे ।।<br>
गोविंदद्वादशीं प्राप्य तानि मे हन जाह्नवि ।। ४०-२२ ।।<br>
मघासंज्ञेन ऋक्षेण चंद्रः संपूर्णमंडलः ।।<br>
गुरुणा याति संयोगं तन्महत्वं तिथेः स्मृतम् ।। ४०-२३ ।।<br>
गंगायां यदि लभ्येत सूर्यग्रहशतैः समा ।।<br>
अथ देशविशेषेण स्नानस्य फलमुच्यते ।। ४०-२४ ।।<br>
कुरुक्षेत्राद्दशगुणा यत्र तत्रावगाहिता ।।<br>
कुरुक्षेत्राच्छतगुणा यत्र विंध्येन संयुता ।। ४०-२५ ।।<br>
विंध्याच्छतगुणा प्रोक्ता काशीपुर्यां तु जाह्नवी ।।<br>
सर्वत्र दुर्लभा गंगा त्रिषु स्थानेषु चाधिका ।। ४०-२६ ।।<br>
गंगाद्वारे प्रयागे च गंगासागरसंगमे ।।<br>
एषु स्नाता दिवं यांति ये मृतास्तेऽपुनर्भवाः ।। ४०-२७ ।।<br>
गंगाद्वारे कुशावर्ते स्नाने पुण्यफलं श्रृणु ।।<br>
सप्तानां राजसूयानां फलं स्यादश्वमेधयोः ।। ४०-२८ ।।<br>
उषित्वा तत्र मासार्द्धं षण्णां विश्वजितां फलम् ।।<br>
दशायुतानां तु गवां दानपुण्यं विदुर्बुधाः ।। ४०-२९ ।।<br>
सरोत्तमेऽथ गोविंदं रुद्रं कनखले स्थितम् ।।<br>
स्नात्वा वाप्येषु गंगायां पुण्यमक्षयमाप्नुयात् ।। ४०-३० ।।<br>
तीर्थं च सौकरं नाम महापुण्यं शुभे श्रृणु ।।<br>
यस्मिन्नाविरभूत्पूर्वं वाराहाकृतिरच्युतः ।। ४०-३१ ।।<br>
शतस्याग्निचितां पुण्यं ज्योतिष्टोमद्वयस्य च ।।<br>
अग्निष्टोमसहस्रस्य फलमाप्नोति मानवः ।। ४०-३२ ।।<br>
तत्रैव ब्रह्मणस्तीर्थे ज्योतिष्टोमायुतस्य च ।।<br>
अश्वमेधत्रयस्यापि स्नातः पुण्यं लभेन्नरः ।। ४०-३३ ।।<br>
कुब्जाख्यं तीर्थमनघं यत्र च व्याधयोऽखिलाः ।।<br>
नश्यंति सर्वजन्मोत्थं पातकं चापि मोहिनि ।। ४०-३४ ।।<br>
अत्रान्यत्कापिलं तीर्थं यत्र स्नातो नरः शुभे ।।<br>
कपिलाष्टायुतस्यापि दानतुल्यफलं लभेत् ।। ४०-३५ ।।<br>
गंगाद्वारे कुशावर्ते बिल्वके नीलपर्वते ।।<br>
तीर्थे कनखले स्नात्वा धूतपापो व्रजेद्दिवम् ।। ४०-३६ ।।<br>
पवित्रार्थं ततस्तीर्थं सर्वतीर्थोत्तमोत्तमम् ।।<br>
द्वयोर्विश्वजितोस्तत्र स्नानात्पुण्यं लभेन्नरः ।। ४०-३७ ।।<br>
वेणीराज्यं ततस्तीर्थं सरयूर्यत्र गंगया ।।<br>
सुपुण्यया महापुण्या स्वसा स्वस्रेव संगता ।। ४०-३८ ।।<br>
हरेर्दक्षिणपादाब्जक्षालनादमरापगा ।।<br>
वामपादोद्भवा वापि सरयूर्मानसप्रसूः ।। ४०-३९ ।।<br>
तीर्थे तत्रार्चयन् रुद्रं विष्णुं विष्णुत्वमाप्नुयात् ।।<br>
पञ्चाश्वमेधफलदं स्नानं तत्र प्रकीर्तितम् ।। ४०-४० ।।<br>
ततस्तु गांडवं तीर्थं गंडकी यत्र संगता ।।<br>
गोसहस्रस्य दानं च तत्र स्नानं समं द्वयम् ।। ४०-४१ ।।<br>
रामतीर्थं ततः पुण्यं वैकुंठं यत्र सन्निधौ ।।<br>
सोमतीर्थं ततः पुण्यं यत्रासौ नकुलो मुनिः ।। ४०-४२ ।।<br>
समभ्यर्च्य शिवं ध्यायन्गणतां तु समाययौ ।।<br>
चंपकाख्यं पुण्यतीर्थं यद्गंगोत्तरवाहिनी ।। ४०-४३ ।।<br>
मणिकर्णिकया तुल्यं महापातकनाशनम् ।।<br>
कलशाख्यं ततस्तीर्थं कलशादुत्थितो मुनिः ।। ४०-४४ ।।<br>
अगस्त्यः पूजयन्यत्र रुद्रं मुनिवरोऽभवत् ।।<br>
सोमद्वीपं महापुण्यं तीर्थं वाराणसीसमम् ।। ४०-४५ ।।<br>
सोमो यत्रार्चयन्नीशं रुद्रेण शिरसा धृतः ।। <br>
विश्वामित्रस्य भगिनी गंगया यत्र संगता ।। ४०-४६ ।।<br>
तत्राप्लुतो नरो भूयाद्वासवस्य प्रियोऽतिथिः ।।<br>
जह्नुह्रदे महातीर्थे स्नातो मर्त्यो हि मोहिनि ।। ४०-४७ ।।<br>
एकविंशतिकुल्यानां तारको भवति ध्रुवम् ।।<br>
तस्माददितितीर्थं च यत्रावापादितिर्हरिम् ।। ४०-४८ ।।<br>
कश्यपात्तत्र सुभगे स्नानमाहुर्महोदयम् ।।<br>
शिलोच्चयं महातीर्थँ यत्र तप्त्वा तपः प्रजाः ।। ४०-४९ ।।<br>
तृणादिभिः सह स्वर्गं यांति तीर्थगणाश्रयात् ।।<br>
इंद्राणीनामतीर्थं स्याद्यत्रेंद्राणी तु वासवम् ।। ४०-५० ।।<br>
तपस्तप्त्वा पतिं लेभे सेव्यमेतत्प्रयागवत् ।।<br>
पुण्यदं स्नातकं तीर्थं विश्वामित्रस्तपश्चरन् ।। ४०-५१ ।।<br>
यत्र ब्रह्मर्षितां लेभे क्षत्त्रियस्तीर्था सेवया ।।<br>
प्रद्युम्नतीर्थं तपसा ख्यातं यत्र स्मरो हरेः ।। ४०-५२ ।।<br>
प्रद्युम्ननामा पुत्रोऽभूत्परं तत्र महोदयम् ।।<br>
ततो दक्षप्रयागं तु गंगातो यमुनागत ।। ४०-५३ ।।<br>
स्नात्वा तत्राक्षयं पुण्यं प्रयाग इव लभ्यते ।। ४०-५४ ।।<br>
<br>
इति श्रीबृहन्नारदीयपुराणोत्तरभागे मोहिनीवसुसंवादे गंगामाहात्म्ये स्थलविशेषस्नानफलकथनं नाम चत्वारिंशत्तमोऽध्यायः ।। ४० ।।<br>
