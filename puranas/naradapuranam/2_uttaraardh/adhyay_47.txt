वसुरुवाच ।।<br>
पंचमेऽह्नि गदालोले कृत्वा स्नानादि पूर्ववत् ।।<br>
श्राद्धं सपिंडकं कुर्यात्ततोऽक्षयवटे नरः ।। ४७-१ ।।<br>
<br>
तत्र श्राद्धादिकं कृत्वा पितॄन्ब्रह्मपुरं नयेत् ।।<br>
ब्रह्मप्रकल्पितान् विप्रान्भोजयेत्पूजयेदथ ।। ४७-२ ।।<br>
<br>
कृतश्राद्धोऽक्षयवटे अनेनैव प्रयत्नतः ।।<br>
दृष्ट्वा नत्वाथ संपूज्य वटेशं च समाहितः ।। ४७-३ ।।<br>
<br>
पितॄन्नयेद्ब्रह्मपुरमक्षयं तु सनातनम् ।।<br>
"गदालोले महातीर्थे गदाप्रक्षालने वरे ।। ४७-४ ।।<br>
<br>
स्नानं करोमि शुद्ध्यर्थमक्षय्याय स्वराप्तये ।।<br>
एकांतरे वटस्याग्रे यः शेते योगानिद्रया ।। ४७-५ ।।<br>
<br>
बालरूपधरस्तस्मै नमस्ते योगशायिने ।।<br>
संसारवृक्षशस्त्रायाशेषपापक्षयाय च ।। ४७-६ ।।<br>
<br>
अक्षय्यब्रह्मदात्रे च नमोऽक्षय्यवटाय वै" ।।<br>
"कलौ माहेश्वरा लोका येन तस्माद् गदाधरः ।। ४७-७ ।।<br>
<br>
लिंगरूपोऽभवत्तं च वन्दे त्वां प्रपितामहम्" ।।<br>
नयेत्पितॄन्न्रुपदं नत्वा तं प्रपितामहम् ।। ४७-८ ।।<br>
<br>
हेतिं हत्वासुरं तस्य शिरश्चैव द्विधा कृतम् ।।<br>
गदया सा गदा यत्र क्षालिता प्रभुणाऽभवत् ।। ४७-९ ।।<br>
<br>
गदालोलमिति ख्यातं तत्तीर्थप्रवरं ह्यभूत् ।।<br>
हेती रक्षो ब्रह्मपुत्ररतपस्तेपेऽद्भुतं महत् ।। ४७-१० ।।<br>
<br>
ब्रह्मादींस्तपसा तुष्टान्वरं वव्रे वरप्रदान् ।।<br>
दैत्यादिभिश्च शश्त्राद्यैर्विविधैर्मनुजैरपि ।। ४७-११ ।।<br>
<br>
कृष्णेशानादिचक्राद्यैरवध्यः स्यां महाबलः ।।<br>
तथेत्युक्त्वांतर्हितास्ते हेतिर्देवानथा जयत् ।। ४७-१२ ।।<br>
<br>
इन्द्रत्वमकरोद्धेतिस्तदा ब्रह्महरादयः ।।<br>
देवा हरिं प्रपन्नास्तमूचुर्हेतिं जहीति च ।। ४७-१३ ।।<br>
<br>
ऊचे हरिरवध्योऽयं हेतिर्देवाः सुरासुरैः ।।<br>
ब्रह्मास्त्रं मे प्रयच्छध्वं हेतिं हन्यां हि येन तम् ।। ४७-१४ ।।<br>
<br>
इत्युक्तास्ते ततो देवा विष्णवे तां गदां ददुः ।।<br>
उपेंद्र त्वं जहीत्येव हेतिं प्रोचुरजादयः ।। ४७-१५ ।।<br>
<br>
दधार तां गदामाजौ देवैरुक्तो गदाधरः ।।<br>
गदया हेतिमाहत्य देवेभ्यस्त्रिदिवं ददौ ।। ४७-१६ ।।<br>
<br>
उपोषितोऽथ गायत्रीतीर्थे महानदीस्थिते ।।<br>
गायत्र्या पुरतः स्नातस्ततः संध्यां समाचरेत् ।। ४७-१७ ।।<br>
<br>
श्राद्धं सपिंडकं कृत्वा नयेद्ब्राह्मणतां कुलम् ।।<br>
तीर्थे समुद्यते स्नात्वा सावित्र्याः पुरतो नरः ।। ४७-१८ ।।<br>
<br>
संध्यामुपास्य मध्याह्ने नयेत्पितॄन्विधिक्षयम् ।।<br>
प्राचीसरस्वतीस्नातः सरस्वत्यास्ततोऽग्रतः ।। ४७-१९ ।।<br>
<br>
संध्यामुपास्य सायाह्ने नयेत्सर्वज्ञतां कुलम् ।।<br>
बहुजन्मकृतात्संध्यालोपपापाद्विशुद्ध्यति ।। ४७-२० ।।<br>
<br>
विशालायां लिलेहाने तीर्थे च भरतागश्रमे ।।<br>
पदांकिते मुंडपृष्ठे गदाधरसमीपतः ।। ४७-२१ ।।<br>
<br>
तीर्थ आकाशगंगायां गिरिकर्णमुखेषु च ।।<br>
श्राद्धदः पिंडदो ब्रह्मलोकं पितृशतं नयेत् ।। ४७-२२ ।।<br>
<br>
स्नातो गोदावैतरण्यां त्रिःसप्तकुलमुद्धरेत् ।।<br>
देवनद्यां गोप्रचारे तथा मानसके पदे ।। ४७-२३ ।।<br>
<br>
पुष्करिण्यां गदालोले तीर्थे चामरके तथा ।।<br>
कोटितीर्थे रुक्मकुंडे पिंडदः स्वर्नयेत्पितॄन् ।। ४७-२४ ।।<br>
<br>
मार्कंडेयेशकोटिशौ नत्वा स्यात्पितृतारकः ।।<br>
तथा पांडुशिलायास्तु पुण्यदायाः सुलोचने ।। ४७-२५ ।।<br>
<br>
दृष्टिमात्रेण संपूतान्नरकस्थान्दिवं नयेत् ।।<br>
इत्युक्त्वा प्रययौ पांडुः शाश्वतं पदमव्ययम् ।। ४७-२६ ।।<br>
<br>
घृतकुल्या मधुकुल्या देविका च महानदी ।।<br>
शिलायां संगता तत्र मधुस्रवा प्रकीर्तिता ।। ४७-२७ ।।<br>
<br>
अयुतं ह्यश्वमेधानां स्नानेन लभते नरः ।।<br>
तर्पयित्वा पितृर्गंणं श्राद्धं कृत्वा सपिंडकम् ।। ४७-२८ ।।<br>
<br>
सहस्रकुलमुद्धृत्य नयेद्विष्णुपुरं नरः ।।<br>
उद्भिज्जाः स्वेदजा वापि ह्यंडजा ये जरायुजाः ।। ४७-२९ ।।<br>
<br>
मधुस्रवां समासाद्य मृता विष्णुपदं ययुः ।।<br>
दशाश्वमेधिके हंसतीर्थे श्राद्धाद्दिवं व्रजेत् ।। ४७-३० ।।<br>
<br>
दशाश्वमेधहंसौ च नत्वा शिवपुरं व्रजेत् ।।<br>
मतंगस्य पदे श्राद्धकर्ता ब्रह्मपुरे वसेत् ।। ४७-३१ ।।<br>
<br>
निर्मथ्याग्नीन्शमीगर्भे विधिर्विष्ण्वादिभिः सह ।।<br>
मंथोकुंडं हि तत्तीर्थं पितॄणां मुक्तिकारकम् ।। ४७-३२ ।।<br>
<br>
तर्पणात्पिंडदानाच्च स्नानकृन्मुक्तिमाप्नुयात् ।।<br>
पितॄन्स्वर्गं नयेन्नत्वा रामेशकरकेश्वरौ ।। ४७-३३ ।।<br>
<br>
गयाकूपे पिंडदानादश्वमेधफलं लभेत् ।।<br>
भस्मकूटे भस्मनाऽथ स्नानात्तारयते पितॄन् ।। ४७-३४ ।।<br>
<br>
धौतपापोऽथ निःक्षघीरासंगमे स्नानकृन्नरः ।।<br>
श्राद्धी रामपुष्करिण्यां ब्रह्मलोकं नयेत्पितॄन् ।। ४७-३५ ।।<br>
<br>
सुषुम्नायां महानद्यां त्रिःसप्तकुलमुद्धरेत् ।।<br>
स्नातो नत्वा वसिष्ठेशं तस्य तीर्थेऽश्वमेधभाक् ।। ४७-३६ ।।<br>
<br>
पिडंदो धेनुकारण्ये कामधेनुपदेषु च ।।<br>
स्नातो नत्वा तु तं देवं ब्रह्मलोकं नयेत्पितॄन् ।। ४७-३७ ।।<br>
<br>
कर्दमाले गयानाभौ मुंडपृष्ठसमीपतः ।।<br>
स्नात्वा श्राद्धी नयेत्स्वर्गं पितॄन्नत्वा च चंडिकाम् ।। ४७-३८ ।।<br>
<br>
फल्गुचंडीशनामानं संगमाधीशमर्च्य च ।।<br>
गयागजो गयादित्यो गायत्री च गदाधरः ।। ४७-३९ ।।<br>
<br>
गया गयाशिरश्चैव षड्गया मुक्तिदायिकाः ।।<br>
गयायां तु वृषोत्सर्गात्त्रिः सप्तकुलमुद्धरेत् ।। ४७-४० ।।<br>
<br>
यत्र तत्र स्थितो विप्रगदितो विजितेंद्रियः ।।<br>
आद्यं गदाधरं ध्यायन् श्राद्धपिंडानि कारयेत् ।। ४७-४१ ।।<br>
<br>
कुलानां शतमुद्धृत्य ब्रह्मलोकं नयेद्ध्रुवम् ।।<br>
ततो दध्योदनेनैव दत्वा नैवेद्यमुत्तमम् ।। ४७-४२ ।।<br>
<br>
जनार्दनाय देवाय समभ्यर्च्य यथाविधि ।।<br>
दद्यान्निक्षिप्य पिंडांस्तु तच्छेषेणैव जीवति ।। ४७-४३ ।।<br>
<br>
दैत्यस्य मुंडपृष्ठे तु यस्मात्सा संस्थिता शिला ।।<br>
तस्माद्वै मुंडपृष्ठाद्रिः पितॄणां ब्रह्मलोकदः ।। ४७-४४ ।।<br>
<br>
रामे वनं गते शैलमारुह्य भरतः स्थितः ।।<br>
पित्रे पिंडादिकं दत्वा रामेशं स्थाप्य तत्र च ।। ४७-४५ ।।<br>
<br>
स्नात्वा नत्वा च रामेशं रामं सीतां समाहितः ।।<br>
श्राद्धं पिंडप्रदानं च कृत्वा विष्णुपुरं व्रजेत् ।। ४७-४६ ।।<br>
<br>
पितृभिः सह धर्मात्मा कुलानां च शतैः सह ।।<br>
शिलादक्षिणहस्ते च स्थापितः कुंडपृष्ठतः ।। ४७-४७ ।।<br>
<br>
तत्र श्राद्धादिना सर्वान्पितॄन्ब्रह्मपुरं नयेत् ।।<br>
कुंडेनाथ तपस्तप्तं सीताद्रेर्दक्षिणे नगे ।। ४७-४८ ।।<br>
<br>
मतंगस्य पदे पुण्ये पिंडदः स्वर्नयेत्पितॄन् ।।<br>
वामहस्ते शिलायाश्च ह्यंतको विधृतो गिरिः ।। ४७-४९ ।।<br>
<br>
उदयाद्रिरिहानीतो ह्यगस्त्येन महात्मना ।।<br>
स्थापितः पिंडदस्तत्र पितॄन्ब्रह्मपुरं नयेत् ।। ४७-५० ।।<br>
<br>
कुंडमुद्यंतकं तत्र स्वात्मनस्तपसे कृतम् ।।<br>
ब्रह्मा तत्र च सावित्री कुमाराभ्यां स्थितस्त्विह ।। ४७-५१ ।।<br>
<br>
हाहाहूंहूप्रभृतयो गीतं वाद्यं प्रचक्रमुः ।।<br>
स्नातोऽगस्त्ये च मध्याह्ने सावित्रीं समुपास्य च ।। ४७-५२ ।।<br>
<br>
कोटिजन्म भवेद्विप्रो धनाढ्यो वेदपारगः ।।<br>
अगस्त्यस्य पदे स्नातः पिंडदः स्वर्न्नयेत्पितॄन् ।। ४७-५३ ।।<br>
<br>
ब्रह्मयोनिं प्रविश्याथ निर्गच्छेद्यस्तु मानवः ।।<br>
परं ब्रह्म स यातीह विमुक्तो योनिसंकटात् ।। ४७-५४ ।।<br>
<br>
नत्वा गयाकुमारं च ब्राह्मण्यं लभते नरः ।।<br>
सोमकुंडाभिषेकाद्यैः सोमलोकं नयेत्पितॄन् ।। ४७-५५ ।।<br>
<br>
बलिः काकशिलायां तु काकेभ्यः क्षणमोक्षदः ।।<br>
स्वर्गद्वारेश्वरं नत्वा स्वर्गाद्ब्रह्मपुरं नयेत् ।। ४७-५६ ।।<br>
<br>
पिंडदो व्योमगंगायां निर्मलः स्वर्नयेत्पितॄन् ।।<br>
शिलाया दक्षिणे हस्ते भस्मकूटमधारयत् ।। ४७-५७ ।।<br>
<br>
धर्म्मोऽस्तत्र च हरस्तन्नाम समकारयत् ।।<br>
यत्रासौ भस्मकूटाद्रिर्भस्मनामा तु मोहिनि ।। ४७-५८ ।।<br>
<br>
वटो वटेश्वरस्तत्र स्थितश्च प्रपितामहः ।।<br>
तदग्रे रुक्मिणीकुंडं पश्चिमे कपिला नदी ।। ४७-५९ ।।<br>
<br>
कपिलेशो नदीतीरे उमासोमसमागमः ।।<br>
कपिलायां नरः स्नात्वा कपिलेशं नमेद्यजेत् ।। ४७-६० ।।<br>
<br>
श्राद्धदः स्वर्गभागी स्यान्महेशीकुंड एव च ।।<br>
गौरी च मंगला तत्र सर्वसौभाग्यदार्चिता ।। ४७-६१ ।।<br>
<br>
जनार्दनो भस्मकूटे तस्य हस्ते तु पिंडदः ।।<br>
मंत्रेण चात्मनोऽन्येषां सव्येनापि तिलैर्विना ।। ४७-६२ ।।<br>
<br>
पिंडं च दधिसंमिश्रं सर्वे ते विष्णुलोकगाः ।।<br>
"एष पिंडो मया दत्तस्तवहस्ते जनार्दन ।। ४७-६३ ।।<br>
<br>
गयाश्राद्धे त्वया देयो मह्यं पिण्डो मृते मयि ।।<br>
तुभ्यं पिंडो मया दतो यमुद्दिश्य जनार्दन ।। ४७-६४ ।।<br>
<br>
देहि देव गयाशीर्षे तस्मै तस्मै मृते ततः ।।<br>
जनार्दन नमस्तुभ्यं नमस्ते पितृरूपिणे ।। ४७-६५ ।।<br>
<br>
पितृपात्र नमस्तुभ्यं नमस्ते मुक्तिहेतवे ।।<br>
गयायां पितॄरूपेण स्वयमेव जनार्दनः ।। ४७-६६ ।।<br>
<br>
तं दृष्ट्वा पुंडरींकाक्षं मुच्यते च ऋणत्रयात् ।।<br>
नमस्ते पुंडरीकाक्षं ऋणत्रयविमोचन ।। ४७-६७ ।।<br>
<br>
लक्ष्मीकांत नमस्तेऽस्तु नमस्ते पितृमोक्षद" ।।<br>
पुण्डरीकाक्षमभ्यर्च्य स्वर्गंगः स्याज्जनार्दनम् ।। ४७-६८ ।।<br>
<br>
वामजानुं तु संपात्य नत्वा भूमिं जनार्दनम् ।।<br>
श्राद्धं सपिंडकं कृत्वा भ्रातृभिर्विष्णुलोकभाक् ।। ४७-६९ ।।<br>
<br>
शिलाया वामपादे तु प्रेतकूटो गिरीर्धृतः ।।<br>
धर्मराजेन पापढ्यो गिरिः प्रेतशिलामयः ।। ४७-७० ।।<br>
<br>
पादेन द्वरे निक्षिप्तः शिलायाः पादभारतः ।।<br>
प्रेता धानुष्करूपेण करग्रहण कारकाः ।। ४७-७१ ।।<br>
<br>
पृथक् स्थिताश्च बहवो विघ्नकारिण एव ते ।।<br>
श्राद्धादिकारीणं नॄणां तीर्थे पितृविमुक्तये ।। ४७-७२ ।।<br>
<br>
गतः शिलाद्रिसंपर्कात्प्रेतकूटः पवित्रताम् ।।<br>
प्रेतकुंडं तु तत्रास्ते देवास्तत्र पदैः स्थिताः ।। ४७-७३ ।।<br>
<br>
श्राद्धपिंडादिकृत्स्नातः प्रेतत्वान्मोचयेत्पितॄन् ।।<br>
कीकटेषु गया पुण्या पुण्यं राज गृहं वनम् ।। ४७-७४ ।।<br>
<br>
च्यवनस्याश्रमः पुण्यो नदी पुण्या पुनः पुना ।।<br>
वैकुंठो लोहदंडश्च गिरिकूटश्च शोणगः ।। ४७-७५ ।।<br>
<br>
श्राद्धपिंडादिकृत्तत्र पितॄन्ब्रह्मपुरं नयेत् ।।<br>
शिलादक्षिणपादे तु गृध्रकूटो गिरिर्धृतः ।। ४७-७६ ।।<br>
<br>
धर्मराजेन स्वस्थैर्यकरणायाशु पावनः ।।<br>
गृध्ररूपेण संसिद्धास्तपः कृत्वा महर्षयः ।। ४७-७७ ।।<br>
<br>
अतो गिरिर्गृध्रकूडस्तत्र गृध्रेश्वरः शिवः ।।<br>
दृष्ट्वा गृध्रेश्वरं स्नात्वा याति शंभोः पुरं नरः ।। ४७-७८ ।।<br>
<br>
तत्र गृध्रपुरं गत्वा प्राप्तकालो दिवं व्रजेत् ।।<br>
ऋणमोक्षं पापमोक्षं शिवं दृष्ट्वा शिवं व्रजेत् ।। ४७-७९ ।।<br>
<br>
आदिप्रादेन गिरिणा समाक्रांतं शिलोदकम् ।।<br>
तत्रास्ते गजरूपेण विघ्नेशो विध्ननाशनः ।। ४७-८० ।।<br>
<br>
तं दृष्ट्वा मुच्यते विघ्नैः पितॄञ्छिवपुरं नयेत् ।।<br>
गायत्रीं च गयादित्यं स्नातो दृष्ट्वा दिवं व्रजेत् ।। ४७-८१ ।।<br>
<br>
ब्रह्माणं चादिपादस्थं दृष्ट्वा स्यात्पितृतारकः ।।<br>
नाभौ च पिंडदो यस्तु पितॄन्ब्रह्मपुरं नयेत् ।। ४७-८२ ।।<br>
<br>
शोभार्थे मुण्डपृष्ठस्य अरविन्दवरं त्वभूत् ।।<br>
मुंडपृष्ठारविंदे च दृष्ट्वा पापैर्विमुच्यते ।। ४७-८३ ।।<br>
<br>
श्रृंगिभिर्दंष्ट्रिभिर्व्यालैर्विषवह्निस्त्रिया जलैः ।।<br>
सुदूरात्परिहर्तव्यः कुर्वन् क्रीडां मृतस्तु यः ।। ४७-८४ ।।<br>
<br>
नागानां विप्रियं कृर्वन्हतश्चाप्यथ विद्युता ।।<br>
निगृहीतः स्वयं राज्ञा चौर्यदोषेण च क्वचित् ।। ४७-८५ ।।<br>
<br>
परदारा न्रमंतश्च द्वेषात्तत्पतिभिर्हताः ।।<br>
असमानैश्च संकीर्णैश्चांडालाद्यैश्च विग्रहम् ।। ४७-८६ ।।<br>
<br>
कृत्वा तैर्निहतास्तांश्च चांडालादीन्समाश्रिताः ।।<br>
गवाग्निविषदाश्चैव पाखंडाः क्रूरबुद्धयः ।। ४७-८७ ।।<br>
<br>
क्रोधात्प्रायं विषं वह्निं शस्त्रमुद्बंधनं जलम् ।।<br>
गिरिवृक्षात्प्रपातं च ये कुर्वंति नराधमाः ।। ४७-८८ ।।<br>
<br>
कुशिल्पजीविनो ये च पञ्चसूनाधिकारिणः ।।<br>
मखे सभासु ये केचिद्दीनप्राया नपुंसकाः ।। ४७-८९ ।।<br>
<br>
ब्रह्मदंडहता ये तु ये चापि ब्राह्मणैर्हताः ।।<br>
महापातकिनो ये च पतितास्ते प्रकीर्तिताः ।। ४७-९० ।।<br>
<br>
स्नानेन शुद्धिमायांति गयाकूपस्य भस्मना ।।<br>
इति ते कथितं देवि गयामाहात्म्यमुत्तमम् ।। ४७-९१ ।।<br>
<br>
सर्वपापप्रशमनं पितॄणां मुक्तिदायकम् ।।<br>
यः श्रृणोति नरो भक्त्या श्राद्धे पर्वणि वान्वहम् ।। ४७-९२ ।।<br>
<br>
श्रावयेद्वावरारोहे सोऽपि स्याद्ब्रह्मलोकभाक् ।।<br>
इदं स्वस्त्ययनं पुण्यं धन्यं स्वर्गतिदंनृणाम् ।। ४७-९३ ।।<br>
<br>
यशस्यमपि चायुष्यं पुत्रपौत्रविवर्द्धनम् ।। ४७-९४ ।।<br>
<br>
इति श्रीबृहन्नारदीयपुराणोत्तरभागे मोहिनीवसुसंवादे गयामाहात्म्यं नाम सप्तचत्वारिंशत्तमोऽध्यायः ।। ४७ ।।<br>
