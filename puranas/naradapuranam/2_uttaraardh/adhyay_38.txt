<font size="4.9"><br>
वसुरुवाच ॥<br>
श्रृणु मोहिनी वक्ष्यामि तीर्थानां लक्षणं पृथक् ॥<br>
येन विज्ञातमात्रेण पापिनां गतिरुत्तमा ॥ ३८-२ ॥<br>
<br>
सर्वेषामपि तीर्थानां श्रेष्ठा गंगा धरातले ॥<br>
न तस्या सदृशं किंचिद्विद्यते पापनाशनम् ॥ ३८-३ ॥<br>
<br>
तच्छ्रुत्वा वचनं तस्य वसोः स्वस्य पुरोधसः ॥<br>
प्रणता मोहिनी प्राह गंगास्नानकृतादरा ॥ ३८-४ ॥<br>
<br>
मोहिन्युवाच  ॥<br>
भगवन्वाडवश्रेष्ठ गंगामाहात्म्यमुत्तमम् ॥<br>
सर्वेषां च पुराणानां संमतं वद सांप्रतम् ॥ ३८-५ ॥<br>
<br>
श्रुत्वा माहात्म्यमतुलं गंगायाः पापनाशनम् ॥<br>
पश्चात्पापविनाशिन्यां स्नातुं यास्ये त्वया सह ॥ ३८-६ ॥<br>
<br>
तच्छ्रुत्वा मोहिनीवाक्यं वसुः सर्वपुराणवित् ॥<br>
माहात्म्यं कथयामास गंगायाः पापनाशनम् ॥ ३८-७ ॥<br>
<br>
वसुरुवाच ॥<br>
ते देशास्ते जनपदास्ते शैला स्तेऽपि चाश्रमाः ॥<br>
येषां भागीरथी पुण्या समीपे वर्तते सदा ॥ ३८-८ ॥<br>
<br>
तपसा ब्रह्मचर्येण यज्ञैस्त्यागेन वा पुनः ॥<br>
तां गतिं न लभेज्जंतुर्गंगां संसेव्य यां लभेत् ॥ ३८-९ ॥<br>
<br>
पूर्वे वयसि पापानि कृत्वा कर्माणि ये नराः ॥<br>
शेषे गंगां निषेवंते तेऽपि यांति परां गतिम् ॥ ३८-१० ॥<br>
<br>
तिष्ठेद्युगसहस्रं तु पादेनैकेन यः पुमान् ॥<br>
मासमेकं तु गंगायां स्नातस्तुल्यफलावुभौ ॥ ३८-११ ॥<br>
<br>
तिष्ठेतार्वाक्छिरा यस्तु युगानामयुतं पुमान् ॥<br>
तिष्ठेद्यथेष्टं यश्चापि गंगायां स विशिष्यते ॥ ३८-१२ ॥<br>
<br>
भूतानामिह सर्वेषां दुःखोपहतचेतसाम् ॥<br>
गतिमन्वेषमाणानां न गंगासदृशी गतिः ॥ ३८-१३ ॥<br>
<br>
प्रकृष्टैः पातकै र्घोरैः पापिनः पुरुषाधमान् ॥<br>
प्रसह्य तारयेद्गुंगा गच्छतो निरयेऽशुचौ ॥ ३८-१४ ॥<br>
<br>
ते समानास्तु मुनिभिर्नूनं देवैः सवासवैः ॥<br>
येऽभिगच्छंति सततं गंगामभिमतां सुरैः ॥ ३८-१५ ॥<br>
<br>
अंधाञ्जडान्द्रव्यहीनांश्च गंगा संपावयेद्बृहती विश्वरूपा ॥<br>
देवैः सेंद्रैर्मुनिभिर्मानवैश्च निषेविता सर्वकालं समृद्ध्ये ॥ ३८-१६ ॥<br>
<br>
पक्षादौ कृष्णपक्षे तु भूमौ संनिहिता भवेत् ॥<br>
यावत्पुण्या ह्यमावास्या दिनानि दश मोहिनि ॥ ३८-१७ ॥<br>
<br>
शुक्लप्रतिपदादेश्च दिनानि दश संख्यया ॥<br>
पाताले सन्निधानं तु कुरुते स्वयमेव हि ॥ ३८-१८ ॥<br>
<br>
आरभ्य शुक्लैकादश्या दिनानि दश यानि तु ॥<br>
पंचम्यं तानि सा स्वर्गे भवेत्सन्निहिता सदा ॥ ३८-१९ ॥<br>
<br>
कृते तु सर्वतीर्थानि त्रेतायां पुष्करं परम् ॥<br>
द्वापरे तु कुरुक्षेत्रं कलौ गंगा विशिष्यते ॥ ३८-२० ॥<br>
<br>
कलौ तु सर्वतीर्थानि स्वं स्वं वीर्यं स्वभावतः ॥<br>
गंगायां प्रतिमुंचंति सा तु देवी न कुत्रचित् ॥ ३८-२१ ॥<br>
<br>
गंगांभः कणदिग्धस्य वायोः संस्पर्शनादपि ॥<br>
पापशीला अपि नराः परां गतिमवाप्नुयुः ॥ ३८-२२ ॥<br>
<br>
योऽसौ सर्वगतो विष्णुश्चित्स्वरूपी जनार्दनः ॥<br>
स एव द्रवरूपेण गंगांभो नात्र संशयः ॥ ३८-२३ ॥<br>
<br>
ब्रह्महा गुरुडा गोघ्नः स्तेयी च गुरुतल्पगः ॥<br>
गंगांभसा च पूयंते नात्र कार्या विचारणा ॥ ३८-२४ ॥<br>
<br>
क्षेत्रस्थमृद्धृतं वापि शीतमुष्णमथापि वा ॥<br>
गांगेयं तु हरेत्तोयं पापमामरणांतिकम् । ३८-२५ ॥<br>
<br>
वर्ज्यं पर्युषितं तोयं वर्ज्यं पुर्युषितं दलम् ॥<br>
न वर्ज्यं जाह्नवीतोयं न वर्ज्यं तुलसीदलम् ॥ ३८-२६ ॥<br>
<br>
मेरोः सुवर्णस्य च सर्वरत्नैः संख्योपलानामुदकस्य वापि ॥<br>
गंगाजलानां न तु शक्तिरस्ति वक्तुं गुणाख्यापरिमाणमत्र ॥ ३८-२७ ॥<br>
<br>
तीर्थयात्राविधिं कृत्स्नमकुर्वाणोऽपि यो नरः ॥<br>
गंगातोयस्य माहात्म्यात्सोऽप्यत्र फलभाग्भवेत् ॥ ३८-२८ ॥<br>
<br>
चिंतामणिगुणाच्चापि गंगायास्तोयबिंदवः ॥<br>
विशिष्टा यत्प्रयच्छंति भक्तेभ्यो वांछितं फलम् ॥ ३८-२९ ॥<br>
<br>
गंडूषमात्रतो भक्त्या सकूद्गंगांभसा नरः ॥<br>
कामधेनु स्तनोद्भूतान्भुंक्ते दिव्यरसान्दिवि ॥ ३८-३० ॥<br>
<br>
शालग्रामशिलायां यस्तु गंगाजलं क्षिपेत् ॥<br>
अपहत्य तमस्तीव्रं भाति सूर्यो यथोदये ॥ ३८-३१ ॥<br>
<br>
मनोवाक्कायजैर्ग्रस्तः पापैर्बहुविधैरपि ॥<br>
वीक्ष्य गंगां भवेत्पूतः पुरुषो नात्र संशयः ॥ ३८-३२ ॥<br>
<br>
गंगातोयाभिषिक्तां तु भिक्षामश्नाति यः सदा ॥<br>
सर्पवत्कंचुकं मुक्त्वा पापहीनो भवेत्स वै ॥ ३८-३३ ॥<br>
<br>
हिमवद्विंध्यसदृशा राशयः पापकर्मणाम् ॥<br>
गंगांभसा विनश्यंति विष्णुभक्त्या यथापदः ॥ ३८-३४ ॥<br>
<br>
प्रवेशमात्रे गंगायां स्नानार्थं भक्तितो नृणाम् ॥<br>
ब्रह्महत्यादिपापानि हाहेत्युक्त्वा प्रयांत्यलम् ॥ ३८-३५ ॥<br>
<br>
गंगातीरे वसेन्नित्यं गंगातोयं पिबेत्सदा ॥<br>
यः पुमान्स विमुच्येत पातकैः पूर्वसंचितैः ॥ ३८-३६ ॥<br>
<br>
यो वै गंगां समाश्रित्य नित्यं तिष्ठति निर्भयः ॥<br>
स एव देवैर्मर्त्यैश्च पूजनीयो महर्षिभिः ॥ ३८-३७ ॥<br>
<br>
किमष्टांगेन योगेन किं तपोभिः किमध्वरैः ॥<br>
वास एव हि गंगायां सर्वतोऽपि विशिष्यते ॥ ३८-३८ ॥<br>
<br>
किं यज्ञैर्बहुभिर्जाप्यैः किं तपोभिर्धनार्पणैः ॥<br>
स्वर्गमोक्षप्रदा गंगा सुखसेव्या यतः स्थिता ॥ ३८-३९ ॥<br>
<br>
यज्ञैर्यमैश्च नियमैर्दानैः संन्यासतोऽपि वा ॥<br>
न तत्फलमवाप्रोति गंगां सेव्य यदाप्नुयात् ॥ ३८-४० ॥<br>
<br>
प्रभासे गोसहस्त्रेण राहुग्रस्ते दिवाकरे ॥<br>
यत्फलं लभते मर्त्यो गंगायां तद्दिनेन वै ॥ ३८-४१ ॥<br>
<br>
अन्योपायांश्च यस्त्यक्त्वा मीक्षकामः सुनिश्चितः ॥<br>
गंगातीरे सुखं तिष्ठेत्स वै मोक्षस्य भाजनम् ॥ ३८-४२ ॥<br>
<br>
वाराणस्यां विशेषण गंगा सद्यस्तु मोक्षदा ॥<br>
प्रतिमासं चतुर्दश्यामष्टम्यां चैव सर्वदा ॥ ३८-४३ ॥<br>
<br>
गंगातीरे निवासश्च यावज्जीवं च सिद्धिदः ॥<br>
कृच्छ्राणि सर्वदा कृत्वा यत्फलं सुखमश्नुते ॥ ३८-४४ ॥<br>
<br>
सदा चांद्रायणं चैव तल्लभेज्जाह्नवीतटे ॥<br>
गंगासेवापरस्येह दिवसार्द्धेन यत्फलम् ॥ ३८-४५ ॥<br>
<br>
न तच्छक्यं ब्रह्मसुते प्राप्तुं क्रतुशतैरपि ॥<br>
सर्वयज्ञतपोदानयोगस्वाध्यायकर्मभिः ॥ ३८-४६ ॥<br>
<br>
यत्फलं तल्लभेद्भक्त्या गंगातीरनिवासतः ॥<br>
यत्पुण्यं सत्यवचनैर्नैष्ठिकब्रह्मचारिणाम् ॥ ३८-४७ ॥<br>
<br>
यदग्निहोत्रिणां पुण्यं तत्तु गंगानिवासतः ॥<br>
समातृपितृदाराणां कुलकोटिमनंतकम् ॥ ३८-४८ ॥<br>
<br>
गंगाभक्तिस्तारयते संसारार्णवतो ध्रुवम् ॥<br>
संतोषः परमैश्वर्यं तत्त्वज्ञानं सुखात्मनाम् ॥ ३८-४९ ॥<br>
<br>
विनयाचारसंपत्तिर्गंगाभक्तस्य जायते ॥<br>
कृतकृत्यो भवेन्मर्त्यो गंगां प्राप्यैव केवलम् ॥ ३८-५० ॥<br>
<br>
तद्भक्तस्तत्परश्च स्यान्मृतो वापि न संशयः ॥<br>
भक्त्या तज्जलसंस्पर्शी तज्जलं पिबते च यः ॥ ३८-५१ ॥<br>
<br>
अनायासेन हि नरो मोक्षोपायं स विंदति ॥<br>
दीक्षितः सर्वयज्ञेषु सोमपानं दिने दिने ॥ ३८-५२ ॥<br>
<br>
सर्वाणि येषां गंगायास्तोयैः कृत्यानि सर्वदा ॥<br>
देहं त्यक्त्वा नरास्ते तु मोदंते शिवसन्निधौ ॥ ३८-५३ ॥<br>
<br>
देवाः सोमार्कसंस्थानि यथा शक्रादयो मुखैः ॥<br>
अमृतान्युपभुंजंति तथा गंगाजलं नराः ॥ ३८-५४ ॥<br>
<br>
कन्यादानैश्च विधिवद्भूमिदानैश्च भक्तितः ॥<br>
अन्नदानैश्च गोदानैः स्वर्णदानादिभिस्तथा ॥ ३८-५५ ॥<br>
<br>
रथाश्वगजदानैश्च यत्पुण्यं परिकीर्तितम् ॥<br>
ततः शतगुणं पुण्यं गंगांभश्चुलुकाशनात् ॥ ३८-५६ ॥<br>
<br>
चांद्रायणसहस्राणां यत्फलं परिकीर्तितम् ॥<br>
ततोऽधिकफलं गंगातोयपानादवाप्यते ॥ ३८-५७ ॥<br>
<br>
गंडूषमात्रपाने तु अश्वमेधफलं लभेत् ॥<br>
स्वच्छंदं यः पिबेदंभस्तस्य मुक्तिः करे स्थिता ॥ ३८-५८ ॥<br>
<br>
त्रिभिः सारस्वतं तोयं सप्तभिस्त्वथ यामुनम् ॥<br>
नार्मदं दशभिर्मासैर्गांगं वर्षेण जीर्यति ॥ ३८-५९ ॥<br>
<br>
शास्त्रेणाकृततोयानां मृतानां क्वापि देहिनाम् ॥<br>
तदुत्तरफलावाप्तिर्गंगायामस्थियोगतः ॥ ३८-६० ॥<br>
<br>
चांद्रायणसहस्रं तु यश्चरेत्कायशोधनम् ॥<br>
यः पिबेत्तु यथेष्ठं हि गंगाम्भः स विशिष्यते ॥ ३८-६१ ॥<br>
<br>
गंगां पश्यति यः स्तौति स्नाति भक्त्या पिबेज्जलम् ॥<br>
स स्वर्गं ज्ञानममलं योगं मोक्षं च विंदति ॥ ३८-६२ ॥<br>
<br>
यस्तु सूर्य्यांशुनिष्टप्तं गांगेयं पिबते जलम् ॥<br>
गोमूत्रयावकाहाराद्गांगपानं विशिष्यते ॥ ३८-६३ ॥<br>
<br>
इति श्रीबृहन्नारदीयपुराणोत्तरभागे मोहिनीवसुसंवादे गंगामाहात्म्यवर्णनं नामाष्टत्रिंशत्तमोऽध्यायः ॥ ३८ ॥<br>
</font>
