वसुरुवाच ।।<br>
यदेतत्कीर्तितं देवि तीर्थमाहात्म्यमुत्तमम् ।।<br>
तल्लभस्व महाभागे चरित्वा तीर्थमंडलम् ।। ८१-१ ।।<br>
<br>
अहं ब्रह्माणमामंत्र्य पितरं ते नरेश्वरि ।।<br>
वृन्दावनमुपागम्य चरिष्यामि मृगैः सह ।। ८१-२ ।।<br>
<br>
सूत उवाच ।।<br>
इत्युक्त्वा मोहिनीं विप्रा वसुस्तस्याः पुरोहितः ।।<br>
सत्कृत्य पूजितोऽभीक्ष्णं ब्रह्मलोकं ययौ तथा ।। ८१-३ ।।<br>
<br>
स गत्वा तत्र धातारं ब्रह्मणं जगतां विधिम् ।।<br>
प्रणम्य मोहिनीवृत्तं तं कार्त्स्न्येन न्यवेदयत् ।। ८१-४ ।।<br>
<br>
तच्छ्रुत्वा वचनं ब्रह्मा ब्राह्मणस्य वसोर्द्विजाः ।।<br>
प्रसन्नः प्राह तं वत्स सुकृतं हि त्वया कृतम् ।। ८१-५ ।।<br>
<br>
या मया मोहिनी विप्र देवकार्यार्थमात्मजा ।।<br>
नियुक्ताऽकृतकार्या सा त्वया शप्ता क्षयं गता ।। ८१-६ ।।<br>
<br>
भूयो ममाज्ञया वत्सत्वया सजीविताधुना ।।<br>
नीता कृतार्थतां तस्मात्कोऽन्यस्त्वत्तोऽधिकः कृती ।। ८१-७ ।।<br>
<br>
यत्त्वया मह्ममाख्यातं मोहिनीवृत्तमुत्तमम् ।।<br>
प्रसन्नस्तेन दास्यामि ब्रूहि तुभ्यं वरं द्विज ।। ८१-८ ।।<br>
<br>
इत्युक्तः स द्विजस्तेन ब्रह्मणा लोकभाविना ।।<br>
प्रणम्य वव्रे स वरं वृन्दारण्यनिवासनम् ।। ८१-९ ।।<br>
<br>
तच्छ्रुत्वा जगतां धाता स्मयमानचतुर्मुखः ।।<br>
प्राह प्रप्रन्नार्तिहरस्तथास्त्विति मुनीश्वराः ।। ८१-१० ।।<br>
<br>
स प्रणम्य विधातारं वसुर्हृष्टमनास्ततः ।।<br>
वृन्दावनमुपाव्रज्य तपश्चक्रे समाहितः ।। ८१-११ ।।<br>
<br>
तपतस्तस्य तु वसोः संवत्सरगणा द्विजाः ।।<br>
व्यतीयुः पंचसाहस्रास्ततस्तुष्टो हरिः स्वयम् ।। ८१-१२ ।।<br>
<br>
गोपैः प्रियसखैर्द्वित्रैर्युतोऽभ्याह द्विजोत्तमम् ।।<br>
ब्रूहि किं वृणुषे विप्र तुष्टोऽहं तपसा तव ।। ८१-१३ ।।<br>
<br>
ततः स वसुरुत्थाय अष्टांगालिंगितावनिः ।।<br>
प्राह वृन्दावने देव वासमिच्छामि सर्वदा ।। ८१-१४ ।।<br>
<br>
अथ विष्णुर्द्विजश्रेष्ठा वरं तद्वांछितं ददौ ।।<br>
तेनाभिवंदितो भूयो ह्यंतर्धानमुपागतः ।। ८१-१५ ।।<br>
<br>
स द्विजस्तत्प्रभृत्येवं स्वेच्छारूपधरः स्थितः ।।<br>
चिंतयन्सततं देवं वृन्दारण्यकुतूहलम् ।। ८१-१६ ।।<br>
<br>
कदाचिद्यमुनातीरे निविष्टस्तं विचिंतयन् ।।<br>
ददर्श नारदं प्राप्तं वृन्दारण्यं विधेः सुतम् ।। ८१-१७ ।।<br>
<br>
स तं दृष्ट्वा नमस्कृत्य परमं गुरुमात्मनः ।।<br>
प्रपच्छ विविधान्धर्मान् भगवद्भक्तिवर्द्धनान् ।। ८१-१८ ।।<br>
<br>
स तेनैवं सुसम्पृष्टो नारदोऽध्यात्मदर्शनः ।।<br>
तस्मै प्रोवाच निखिलं भविष्यच्चरितं हरेः ।। ८१-१९ ।।<br>
<br>
एकदाहं गतो विप्र देवं कैसासवासिनम् ।।<br>
द्रष्टुं प्रष्टुं भविष्यच्च वृंदावन रहस्यकम् ।। ८१-२० ।।<br>
<br>
ततः प्रण्यम्य देवेशं ततः सिद्धैः समावृतम् ।।<br>
महेशं स्वमहिव्याप्तसर्वब्रह्मांडगोलकम् ।। ८१-२१ ।।<br>
<br>
अपृच्छमीप्सितं भद्रं स मां प्राह स्मयन्हरः ।।<br>
वैधात्र यत्त्वया पृष्टं हरेर्वृत्तमनागतम् ।। ८१-२२ ।।<br>
<br>
तत्ते ब्रवीमि यत्पूर्वं श्रुतं सुरभिवक्त्रतः ।।<br>
एकदा सुरभिर्दृष्टा मया गोलोकमध्यगा ।। ८१-२३ ।।<br>
<br>
स्वसंतानसमायुक्ता सुप्रीना स्निग्धमानसा ।।<br>
ततः पृष्टा भविष्यार्थे गवां माता पयस्विनी ।। ८१-२४ ।।<br>
<br>
मह्यं प्रोवाच देवर्षे भविष्यच्चरितं हरेः ।।<br>
सुखमास्तेऽधुना देवः कृष्णो गधासमन्वितः ।। ८१-२५ ।।<br>
<br>
गोलोकेऽस्मिन्महेशान गोपगोपीसुखावहः ।।<br>
स कदाचिद्धरालोके माथुरे मंडले शिव ।। ८१-२६ ।।<br>
<br>
आविर्भूयाद्भुतां क्रीडां वृंदाग्ण्ये करिष्यति ।।<br>
वृपभानुसुता राधा श्रीदामानं हरेः प्रियम् ।। ८१-२७ ।।<br>
<br>
सखायं विरजागेहद्वाःस्थं क्रुद्धा शपिष्यति ।।<br>
ततः सोऽपि महाभाग राधां प्रतिशपिष्यति ।। ८१-२८ ।।<br>
<br>
याहि त्वं मानुषं लोकं मिथः शापाद्धरां ततः ।।<br>
प्राप्स्यत्यथ हरिः पश्चाद्ब्रह्मणा प्रार्थितः क्षितौ ।। ८१-२९ ।।<br>
<br>
भूभारहरणायैव वासुदेवो भविष्यति ।।<br>
वसुदेवगृहे जन्म प्राप्य यादवनंदनः ।। ८१-३० ।।<br>
<br>
कंसासुरभिया पश्चाद्व्रजं नन्दस्य यास्यति ।।<br>
तत्र यातो हरिः प्राप्तां पूतनां बालघातिनीम् ।। ८१-३१ ।।<br>
<br>
वियोजयिष्यति प्राणैश्चक्रवातं च दानवम् ।।<br>
वत्सासुरं महाकायं हनिष्यति सुरार्द्दनम् ।। ८१-३२ ।।<br>
<br>
दमित्वा कालियं नागं यम्या उच्चाटयिष्यति ।।<br>
दुःसहं धेनुकं हत्वा वकं नद्वदघासुरम् ।। ८१-३३ ।।<br>
<br>
दावं प्रदावं च तेथा प्रलंबं च हनिष्यति ।।<br>
ब्रह्मणमिंद्रं वरुणं प्रमत्तौ धनदात्मजो ।। ८१-३४ ।।<br>
<br>
विमदान्स विधायेषो हनिष्यति वृपासुरम् ।।<br>
शंखचू डंकेशिनं च व्योमं हत्वा व्रजे वसन् ।। ८१-३५ ।।<br>
<br>
एकादश समास्तत्र गोपीभिः क्रीडायिष्यति ।।<br>
ततश्च मथुरां प्राप्य रजकं संनिहत्य च ।। ८१-३६ ।।<br>
<br>
कुब्जामृज्वीं ततः कृत्वा धनुर्भंक्त्वा गजोत्तमम् ।।<br>
हत्वा कुवलयापीडं मल्लांश्चाणूरकादिकान् ।। ८१-३७ ।।<br>
<br>
कंसं स्वमातुलं कृष्णो हनिष्यति ततः परम् ।।<br>
विमुच्य पितरौ बद्धौ यवनेशं निहत्य च ।। ८१-३८ ।।<br>
<br>
जरासंध भयात्कृष्णो द्वारकायां समुष्यति ।।<br>
रुक्मिणीं सत्यभामां च सत्यां जाम्बवतीं तथा ।। ८१-३९ ।।<br>
<br>
कैकेयीं लक्ष्मणां मित्रविंदां कालिंदिकां विभुः ।।<br>
दारान्षोडशसाहस्रान्भौमं हत्वोद्वहिष्यति ।। ८१-४० ।।<br>
<br>
पौंड्रकं शिशुपालं च दंतवक्त्रं विदूरथम् ।।<br>
शाल्वं च हत्वा द्विविदं बल्वलं घातयिष्यति ।। ८१-४१ ।।<br>
<br>
वज्रनाभं सुनाभं च सार्द्धं वै षट्पुरालयैः ।।<br>
त्रिशरीरं ततो दैत्यं हनिष्यति वरोर्ज्जितम् ।। ८१-४२ ।।<br>
<br>
कौखान्पांडवांश्चापि निमित्तमितरेतरम् ।।<br>
कृत्वा हनिष्यति शिव भूभारहरमोत्सुकः ।। ८१-४३ ।।<br>
<br>
यदून्यदुभिग्न्योन्यं संहबृत्य स्वकुलं हरिः ।।<br>
पुनरेतन्निजं धाम समेष्यति च सानुगः ।। ८१-४४ ।।<br>
<br>
एतत्तेऽभिहितं शंभो भविष्यच्चरितं हरेः ।।<br>
गच्छ द्रक्ष्यसि तत्सर्वं जगतीतलगे हरौ ।। ८१-४५ ।।<br>
<br>
तच्छ्रुत्वां सुरभेर्वाक्यं भृशं प्रीतो विधातृज ।।<br>
स्वस्थानं पुनरायातस्तुभ्यं चापि मयोदितम् ।। ८१-४६ ।।<br>
<br>
त्वं च द्रक्ष्यसि कालेन चरितं गोकुलेशितुः ।।<br>
तच्छ्रुत्वा शूलिनो वाक्यं वसुर्दृष्टतनूरुहः ।। ८१-४७ ।।<br>
<br>
गायन्माद्यन् विभुं तंत्र्या रमयाम्यातुरं जगत् ।।<br>
एतद्भविष्यत्कथितं मया तुभ्यं द्विजोत्तम ।। ८१-४८ ।।<br>
<br>
यथा तु गौतमस्तद्वदहं चापि हिते रतः ।।<br>
<br>
सूत उवाच ।।<br>
इत्युक्त्वा नारदस्तस्मै वसवे स द्विजन्मने ।। ८१-४९ ।।<br>
<br>
जगाम वीणा रणयंश्चिन्तयन्यदनंदनम् ।।<br>
स वसुस्तद्वचः श्रुत्वा व्रजे सुप्रीतमानसः ।। ८१-५० ।।<br>
<br>
उवास सर्वदा विप्राः कृष्णक्रीडेक्षणोत्सुकः ।। ८१-५१ ।।<br>
<br>
इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे वसुचरित्रनिरूपणं नामैकाशीतितमोऽध्यायः ।। ८१ ।।
