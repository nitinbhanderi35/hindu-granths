अथ कुरुक्षेत्रमाहात्म्यं प्रारभ्यते ॥<br>
मोहिन्युवाच ॥<br>
वसो कृपालो धर्मज्ञ त्वया बहुविदा मम ॥<br>
तीर्थराजस्य माहात्म्यं प्रयागस्य निरूपितम् ॥ ६४-१ ॥<br>
<br>
यत्सर्वतीर्थमुख्येषु कुरुक्षेत्रं शुभावहम् ॥<br>
पावनं सर्वलोकानां तन्ममाचक्ष्व सांप्रतम् ॥ ६४-२ ॥<br>
<br>
वसुरुवाच ॥<br>
श्रृणु मोहिनि वक्ष्यामि कुरुक्षेत्रं सुपुण्यदम् ॥<br>
यत्र गत्वा नरः स्नात्वा सर्वपापैः प्रमुच्यते ॥ ६४-३ ॥<br>
<br>
तत्र तीर्थान्यनेकानि सेवितानि मुनीश्वरैः ॥<br>
तान्यहं तेऽभिधास्यामि श्रृण्वतां मुक्तिदानि च ॥ ६४-४ ॥<br>
<br>
ब्रह्मज्ञानं गयाश्राद्धं गोग्रहे मरणं तथा ॥<br>
वासः पुंसां कुरुक्षेत्रे मुक्तिरुक्ता चतुर्विधा ॥ ६४-५ ॥<br>
<br>
सरस्वतीदृषद्वत्योर्देवनद्योर्यदंतरम् ॥<br>
तं देवसेवितं देशं ब्रह्मावर्तं प्रचक्षते ॥ ६४-६ ॥<br>
<br>
दूरस्थोऽपि कुरुक्षेत्रे गच्छामि च वसाम्यहम् ॥<br>
एवं यः सततं ब्रूयात्सोऽपि पापैः प्रमुच्यते ॥ ६४-७ ॥<br>
<br>
तत्र वै यो वसेद्धीरः सरस्वत्यास्तटे स्थितः ॥<br>
तस्य ज्ञानं ब्रह्ममयं भविष्यति न संशयः ॥ ६४-८ ॥<br>
<br>
देवता ऋषयः सिद्धाः सेवंते कुरुजांगलम् ॥<br>
तस्य संसेवनाद्देवि ब्रह्म चात्मनि पश्यति ॥ ६४-९ ॥<br>
<br>
मोहिन्युवाच ॥<br>
कुरुक्षेत्रं द्विजश्रेष्ठ सर्वतीर्थाधिकं कथम् ॥<br>
तन्मे विस्तरतो ब्रूहि त्वामहं शरणं गता ॥ ६४-१० ॥<br>
<br>
वसुरुवाच ॥<br>
श्रृणु भद्रे प्रवक्ष्यामि कुरुक्षेत्रं महाफलम् ॥<br>
यथा जातं नृणां पापदहनं ब्रह्मणः प्रियम् ॥ ६४-११ ॥<br>
<br>
आद्यं ब्रह्मसरः पुण्यं तत्र स्थाने समुद्गतम् ॥<br>
ततो रामह्रदो जातः कुरुक्षेत्रं ततः परम् ॥ ६४-१२ ॥<br>
<br>
सरः संनिहितं तच्च ब्रह्मणा निर्मितं पुरा ॥<br>
अथैषा ब्रह्मणो वेदी दिशमंतरतः स्थिता ॥ ६४-१३ ॥<br>
<br>
ब्रह्मणात्र तपस्तप्तं सृष्टिकामेन मोहिनि ॥<br>
स्थितिकामेन हरिणा तपस्तप्तं च चक्रिणा ॥ ६४-१४ ॥<br>
<br>
सरः प्रवेशात्संप्राप्तं स्थाणुत्वं शंभुनापि च ॥<br>
पितुर्वधाच्च तप्तेन पशुरामेण भामिनि ॥ ६४-१५ ॥<br>
<br>
अब्रह्मण्यक्षत्रवधाद्ये च रक्तह्रदाः कृताः ॥<br>
तद्रक्तेन तु संतर्प्य कृतवांस्तत्र वै तपः ॥ ६४-१६ ॥<br>
<br>
रामतीर्थं ततः ख्यातं संजातं पापनाशनम् ॥<br>
मार्कंडेयेन मुनिना संतप्तं परमं तपः ॥ ६४-१७ ॥<br>
<br>
यत्र तत्र समायाता प्लक्षजाता सरस्वती ॥<br>
सा सभाज्य स्तुता तेन मुनिना धार्मिकेण ह ॥ ६४-१८ ॥<br>
<br>
सरः संनिहितं प्लाव्यं पश्चिमां प्रस्थितां दिशम् ॥<br>
कुरुणा तु ततः कृष्टं यावत्क्षेत्रं समंततः ॥ ६४-१९ ॥<br>
<br>
पंचयोजनविस्तारं दयासत्यक्षमोद्गमम् ॥<br>
स्यमंतपंचकं तावत्कुरुक्षेत्रमुदाहृतम् ॥ ६४-२० ॥<br>
<br>
अत्र स्नाता नरा देवि लभंते पुण्यमक्षयम् ॥<br>
मृता विमानमारुह्य ब्रह्मलोकं व्रजंति च ॥ ६४-२१ ॥<br>
<br>
उपवासश्च दानं च होमो जप्यं सुरार्चनम् ॥<br>
अक्षयत्वं प्रयांत्येव नात्र कार्या विचारणा ॥ ६४-२२ ॥<br>
<br>
ब्रह्मवेद्यां कुरुक्षेत्रे ये मृतास्तेऽपुनर्भवाः ॥<br>
ग्रहनक्षत्रताराणां कालेन पतनाद्भयम् ॥ ६४-२३ ॥<br>
<br>
कुरुक्षेत्रे मृतानां तु न भूयः पतनं भवेत् ॥<br>
देवर्षिसिद्धगंधर्वास्तत्सरः सेवनोत्सुकाः ॥ ६४-२४ ॥<br>
<br>
यत्र नित्यं स्थिता देवि रंतुकं नामतस्ततः ॥<br>
तस्य क्षेत्रस्य रक्षार्थं विष्णुना स्थापिताः पुरा ॥ ६४-२५ ॥<br>
<br>
यक्षः सुचंद्रः सूर्यश्च वासुकिः शंबुकर्णकः ॥<br>
विद्याधरः सुकेशी च राक्षसाः स्थापिताः शुभे ॥ ६४-२६ ॥<br>
<br>
सभृत्यैस्तेऽष्टसाहस्रैर्द्धनुर्बाणधरैः सदा ॥<br>
रक्षंति च कुरुक्षेत्रं वारयंति च पापिनः ॥ ६४-२७ ॥<br>
<br>
रंतुकं तु समासाद्य क्षामयित्वा पुनः पुनः ॥<br>
ततः स्नात्वा सरस्वत्यां यक्षं दृष्ट्वा प्रणम्य च ॥ ६४-२८ ॥<br>
<br>
पुष्पं धूपं च नैवेद्यं कृत्वैतद्वाक्यमुच्चरेत् ॥<br>
तव प्रसादाद्यक्षेन्द्र वनानि सरितस्तथा ॥ ६४-२९ ॥<br>
<br>
भ्रमतो मम तीर्थानि मा विघ्नं जायतां नमः ॥<br>
इति प्रसाद्ययक्षेशं यात्रां सम्यक् समाचरेत् ॥ ६४-३० ॥<br>
<br>
वनानां चापि तीर्थानां सरितामपि मोहिनि ॥<br>
यो नरः कुरुते यात्रां कुरुक्षेत्रस्य पुण्यदाम् ॥ ६४-३१ ॥<br>
<br>
न तस्य न्यूनता काचिदिह लोके परत्र च ॥ ६४-३२ ॥<br>
<br>
इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे कुरुक्षेत्रमाहात्म्ये क्षेत्रप्रमाणादिनिरूपणं नाम <br>
चतुष्षष्टितमोऽध्यायः ॥ ६४ ॥
