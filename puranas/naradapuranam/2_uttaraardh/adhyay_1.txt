पांतु वो जलदश्यामाः शार्ङ्गज्याघातकर्कशाः ॥<br>
त्रैलोक्यमंडपस्तंभाश्चत्वारो हरिबाहवः ॥ १-१ ॥<br>
सुरा सुरशिरोरत्ननिघृष्टमणिरंजितम् ॥ <br>
हरिपादांबुजद्वंद्वमभीष्टप्रदमस्तु नः ॥ १-२ ॥<br>
मांधातोवाच ॥<br>
पापेंधनस्य घोरस्य शुष्कार्द्रस्य द्विजोत्तम ॥<br>
को वह्निर्दहते तस्य तद्भवान्वक्तुमर्हति । १-३ ॥<br>
नाज्ञातं त्रिषु लोकेषु चतुर्मुखसमुद्भव ॥<br>
विद्यते तव विप्रेंद्र त्रिविधस्य सुनिश्चितम् ॥ १-४ ॥<br>
अज्ञातं पातकं शुष्कं ज्ञातं चार्द्रमुदाहृतम् ॥<br>
भाव्यं वाप्यथवातीतं वर्तमानं वदस्व नः ॥ १-५ ॥<br>
वह्निना केन तद्भस्म भवेदेतन्मतं मम ॥<br>
वसिष्टं उवाच ॥<br>
श्रूयतां नृपशार्दूल वह्निना येन तद्भवेत् ॥ १-६ ॥<br>
भस्म शुष्कं तथार्द्रं च पापमस्य ह्यशेषतः ॥ १-७ ॥<br>
अवाप्य वासरं विष्णोर्यो नरः संयतेंद्रियः ॥<br>
उपवासपरो भूत्वा पूजयेन्मधुसूदनम् ॥ १-८ ॥<br>
स धात्रीस्नानसहितो रात्रौ जागरणान्वितः ॥<br>
विशोधयति पापानि कितवो हि यथा धनम् ॥ १-९ ॥<br>
एकदाशीसमाख्येन वह्निना पातकेंधनम् ॥<br>
भस्मतां याति राजेंद्र अपि जन्मशतोद्भवम् ॥ १-१० ॥<br>
नेदृश पावनं किंचिन्नराणां भूप विद्यते ॥<br>
यादृशं पद्मनाभस्य दिनं पातकहानिदम् ॥ १-११ ॥<br>
तावत्पापानि देहेऽस्मिंस्तिष्ठंति मनुजाधिप ॥<br>
यावन्नोपवसेज्जंतुः पद्मनाभदिनं शुभम् ॥ १-१२ ॥<br>
अश्वमेधसहस्राणि राजसूयशतानि च ॥<br>
एकादश्युपवासस्य कलां नार्हंति षोडशीम् ॥ १-१३ ॥<br>
एकादशेंद्रियैः पापं यत्कृतं भवति प्रभो ॥<br>
एकादश्युपवासेन तत्सर्वं विलयं व्रजेत् ॥ १-१४ ॥<br>
एकादशीसमं किंचित्पापनाशं न विद्यते ॥<br>
व्याजेनापि कृता राजन्न दर्शयति भास्करिम् ॥ १-१५ ॥<br>
स्वर्गमोक्षप्रदा ह्येषा राज्यपुत्रप्रदायिनी ॥<br>
सुकलत्रप्रदा ह्येषा शरीरारोग्यदायिनी ॥ १-१६ ॥<br>
न गंगा न गया भूप न काशी न च पुष्करम् ॥<br>
न चापि कैरवं क्षेत्रं न रेवा न च देविका ॥ १-१७ ॥<br>
यमुना चंद्रभागा च पुण्या भूप हरेर्दिनात् ॥<br>
अनायासेन राजेंद्र प्राप्यते हरिमंदिरम् ॥ १-१८ ॥<br>
रात्रौ जागरण कृत्वा समुपोष्य हरेर्दिनम् ॥<br>
सर्वपापविनिर्मुक्तो विष्णुलोके व्रजेन्नरः ॥ १-१९ ॥<br>
दशैव मातृके पक्षे दश राजेंद्र पैतृके ॥<br>
भार्याया दश पक्षे च पुरुषानुद्धरेत्तथा ॥ १-२० ॥<br>
आत्मानमपि राजेंद्र स नयेद्वैष्णवं पुरम् ॥<br>
चिंतामणिसमा ह्येषा अथवापि निधेः समा ॥ १-२१ ॥<br>
संकल्पपादपप्रख्या वेदवाक्योपमाथवा ॥<br>
द्वादशीं ये प्रपन्ना हि नरा नरवरोत्तम ॥ १-२२ ॥<br>
ते द्वंद्वबाहवो जाता नागारिकृतवाहनाः ॥<br>
स्रग्विणः पीतवस्त्राश्च प्रयांति हरिमंदिरम् ॥ १-२३ ॥<br>
एष प्रभावो हि मया द्वादश्याः परिकीर्तितः ॥<br>
पापेंधनस्य घोरस्य पावकाख्यो महीपते ॥ १-२४ ॥<br>
हरेर्द्दिनं सदोपोष्यं नरैर्धर्मपरायणैः ॥<br>
इच्छद्भिर्विपुलान्योगान्पुत्रपौत्रादिकाँस्तथा ॥ १-२५ ॥<br>
हरिदिनमिह मर्त्यो यः करोत्यादरेण नरवर स तु कुक्षिं मातुराप्नोति नैव ॥<br>
बहुवृजिनसमेतोऽकामतः कामतो वा व्रजति पदमनंतं लोकनाथस्य विष्णोः ॥ १-२६ ॥<br>
इति श्रीबृहन्नारदीयपुराणोत्तरभागे द्वादशीमाहात्म्यवर्णनं नाम प्रथमोऽध्यायः ॥ १ ॥<br>
<br>
