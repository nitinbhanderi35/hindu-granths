वसिष्ठ उवाच ॥<br>
ततस्तु मोहिनी भूपश्रुत्वा माहात्म्यमुत्तमम् ॥<br>
गंगायाः पापनाशिन्याः पुनः प्राह पुरोहितम् ॥ ४४-१ ॥<br>
<br>
मोहिन्युवाच ॥<br>
त्वया चानुगृहीतास्मि भगवन्ननुकंपया ॥<br>
यदुक्तं पुण्यमाख्यानं गंगायाः पापशोधनम् ॥ ४४-२ ॥<br>
<br>
गयातीर्थं तु विख्यातं कथं लोके द्विजोत्तम ॥<br>
तदहं श्रोतुमिच्छामि कृपां कृत्वाधुना वद ॥ ४४-३ ॥<br>
<br>
वसुरुवाच ॥<br>
पितृतीर्थं गयानाम सर्वतीर्थवरं स्मृतम् ॥<br>
यत्रास्ते देवदेवेशः स्वयमेव पितामहः ॥ ४४-४ ॥<br>
<br>
यत्रैषा पितृभिर्गीता गाथा योगमभीप्सुभिः ॥<br>
एष्टव्या बहवः पुत्रा यद्येकोऽपि गयां व्रजेत् ॥ ४४-५ ॥<br>
<br>
यजेत वाश्वमेधेन नीलं वा वृषमुत्सृजेत् ॥<br>
सारात्सारतरं देवि गयामाहात्म्यमुत्तमम् ॥ ४४-६ ॥<br>
<br>
प्रवक्ष्यामि समासेन भुक्तिमुक्तिप्रदं श्रृणु ॥<br>
गयासुरोऽभवत्पूर्वं वीर्यवान्परमः स च ॥ ४४-७ ॥<br>
<br>
तपश्चक्रे महाघोरं सर्वभूतोपतापनम् ॥<br>
तत्तपस्तापिता देवास्तद्वधार्थं हरिं गताः ॥ ४४-८ ॥<br>
<br>
शरणं हरिरूचे तान्भवितव्यं शिवात्मभिः ॥<br>
पातितस्य महान्देहे तथेत्यूचुः सुरा हरिम् ॥ ४४-९ ॥<br>
<br>
कदाचिच्छिवपूजार्थं क्षीराब्धेः कमलानि च ॥<br>
आनीय निकटे देशे शयनं चाकरोद्धरेः ॥ ४४-१० ॥<br>
<br>
विष्णुमायाविमूढोऽसौ गदया विष्णुना हतः ॥<br>
ततो गदाधरो विष्णुर्गयायां मुक्तिदः स्मृतः ॥ ४४-११ ॥<br>
<br>
तस्य देहे लिंग रूपी स्थितः शुद्धः पितामहः ॥<br>
विष्णुवाहार्थमर्यादां पुण्यक्षेत्रं भविष्यति ॥ ४४-१२ ॥<br>
<br>
यज्ञं श्राद्धं पिंडदानं स्नानादि कुरुते नरः ॥<br>
स स्वर्गे ब्रह्मलोकं वा गच्छेन्न नरकं नरः ॥ ४४-१३ ॥<br>
<br>
गयातीर्थं परं ज्ञात्वा योगं चक्रे पितामहः ॥<br>
ब्राह्मणान्पूजयामास ऋषींश्च समुपागतान् ॥ ४४-१४ ॥<br>
<br>
नदीं सरस्वंतीं सृष्ट्वा स्थितो व्याप्तदिगंतरः ॥<br>
भक्ष्यभोज्यफलादींश्च कामधेनूस्तथासृजत् ॥ ४४-१५ ॥<br>
<br>
पंचक्रोशं गयातीर्थं ब्राह्मणेभ्यो धनं ददौ ॥<br>
धर्मयागे तु लोभाद्वै प्रतिगृह्य धनादिकम् ॥ ४४-१६ ॥<br>
<br>
स्थिता विप्रास्तदा शप्ता गयायां ब्रह्मणा ततः ॥<br>
मा भूत्त्रिपुरुषी विद्या माभूत्त्रिपुरुषं धनम् ॥ ४४-१७ ॥<br>
<br>
युष्माकं स्याद्धि विरसा नदी पाषाणपर्वतः ॥<br>
स तैंस्तु प्रार्थितो ब्रह्मा तीर्थानिकृतवान्प्रभुः ॥ ४४-१८ ॥<br>
<br>
लोकाः पुण्या गयायां वै श्राद्धेन ब्रह्मलोकगाः ॥<br>
युष्मान्ये पूजयिष्यंति तैरहं पूजितः सदा ॥ ४४-१९ ॥<br>
<br>
ब्रह्मज्ञानं गयाश्राद्धं गोगृहे मरणं तथा ॥<br>
वासः पुंसां कुरुक्षेत्रे मुक्तिरेषा चतुर्विधा ॥ ४४-२० ॥<br>
<br>
समुद्राः सरितः सर्वे वापीकूपह्नदास्तथा ॥<br>
स्नातुकामा गयातीर्थं देवि यांति न संशयः ॥ ४४-२१ ॥<br>
<br>
ब्रह्महत्या सुरापानं स्तेयं गुर्वंगनागमः ॥<br>
पापं तत्संगजं सर्वं गयाश्राद्धिनश्यति ॥ ४४-२२ ॥<br>
<br>
असंस्कृता मृता ये च पशुभिः प्रहताश्च ये ॥<br>
सर्पदष्टा गयाश्राद्धान्मुक्ताः स्वर्गं व्रजन्ति ते ॥ ४४-२३ ॥<br>
<br>
गयायां पिंडदानेन यत्फलं लभते नरः ॥<br>
न तच्छक्यं मया वक्तुं कल्पकोटिशतैरपि ॥ ४४-२४ ॥<br>
<br>
अत्रैव श्रूयते देवि इतिहासः पुरातनः ॥<br>
तं प्रवक्ष्यामि सुभगे श्रृणुष्वैकाग्रमानसा ॥ ४४-२५ ॥<br>
<br>
त्रेतायुगे वै नृपतिर्बभूव विशालनामा स पुरीं विशालाम् ॥<br>
उवास धन्यो धृतिमानपुत्रः स्वयं विशालाधिपतिर्द्विजाग्र्यान् ॥ ४४-२६ ॥<br>
<br>
पप्रच्छ पुत्रार्थममित्रहंता तं ब्राह्मणाः प्रोचुरदीनसत्वाः ॥<br>
राजन् पितॄंस्तर्पय पुत्रहेतोर्गत्वा गयायां विधिवत्तु पिंडैः ॥ ४४-२७ ॥<br>
<br>
ध्रुवं ततस्ते भविता तु वीर सहस्रदाता सकलक्षितीशः ॥<br>
इतीरितो विप्रगणैः स दृष्टो राजा विशालाधिपतिः प्रयत्नात् ॥ ४४-२८ ॥<br>
<br>
समस्ततीर्थप्रवरां द्विजेन गयामियात्तद्गतमानसः सन् ॥<br>
आगत्य तीर्थप्रवरं सुतार्थी गयाशिरो यागपरः पितॄणाम् ॥ ४४-२९ ॥<br>
<br>
पिंडप्रदानं विधिना प्रयच्छत्तावद्वियत्युत्त ममूर्तियुक्तान् ॥<br>
पश्यन् स पुंसः सितरक्तकृष्णानुवाच राजा किमिदं भवंतः ॥ ४४-३० ॥<br>
<br>
समुंह्यते शंसत सर्वमेतत्कुतूहलं मे मनसि प्रवृत्तम् ॥<br>
<br>
॥ सित उवाच ॥<br>
अहं सितस्ते जनकोऽस्मि राजन्नाम्ना च वर्णेन च कर्मणा च ॥ ४४-३१ ॥<br>
<br>
अयं च मे जनको रक्तवर्णो नृशंसकृद्ब्रह्महा पापकारी ॥<br>
अतः परं श्रृणु प्रपितामहश्च कृष्णो नाम्ना कर्मणा वर्णतश्च ॥ ४४-३२ ॥<br>
<br>
एतेन कृष्णेन हता पुरा वै जन्मन्यनेका ऋषयः पुराणाः ॥<br>
एतौ स्मृतौ द्वावपि पितृपुत्रौ अवीचिसंज्ञं नरकं प्रविष्टौ ॥ ४४-३३ ॥<br>
<br>
अतः परोऽयं जनकः परोऽस्य तत्कृष्णवक्त्रावपि दीर्घकालम् ॥<br>
अहं च शुद्धेन निजेन कर्मणा शक्रासनं प्राप्य सुदुर्लभं तकत् ॥ ४४-३४ ॥<br>
<br>
त्वया पुनर्मंत्रविदा गयायां पिंडप्रदानेन बलादिमौ च ॥<br>
मोक्षायितौ तीर्थवरप्रभावाद वीचिसंज्ञं नरकं गतौ तौ ॥ ४४-३५ ॥<br>
<br>
पितॄन् पितामहांश्चैव तथैव प्रपितामहान् ॥<br>
प्रीणयामीति यत्तोयं त्वया दत्तमरिंदम ॥ ४४-३६ ॥<br>
<br>
तेनास्मद्युगपद्योगो जातो वाक्येन सत्तम ॥<br>
तीर्थप्रभावाद्गच्छामः पितृलोकं न संशयः ॥ ४४-३७ ॥<br>
<br>
तत्र पिंडप्रदानेन एतौ तव पितामहौ ॥<br>
त्वद्गतावपि संसिद्धौ पापाद्विकृतलिंगकौ ॥ ४४-३८ ॥<br>
<br>
एतस्मात्कारणात्पुत्र अहमेतौ प्रगृह्य तु ॥<br>
आगतोऽस्मि भवंतं वै द्रंष्टु यास्यामिसांप्रतम् ॥ ४४-३९ ॥<br>
<br>
तीर्थप्रभावाद्यत्नेन ब्रह्मघ्नस्यापि वै पितुः ॥<br>
गयायां पिंडदानेन कुर्यादुद्धरणं सुतः ॥ ४४-४० ॥<br>
<br>
इत्येवमुक्त्वा तु पितासितोऽस्य सार्द्धं च ताभ्यां हि पितामहाभ्याम् ॥<br>
जगाम सद्यो हि सुतं विशालं संयोज्य चाशीर्भिरपि स्वलोकम् ॥ ४४-४१ ॥<br>
<br>
सकृद्गयाभिगमनं सकृत्पिंडप्रपातनम् ॥<br>
दुर्लभं किं पुनर्नित्यमस्मिन्नेव व्यवस्थितिः ॥ ४४-४२ ॥<br>
<br>
क्रियते पतितानां तु गते संवत्सरे क्वचित् ॥<br>
देशकालप्रमाणत्वाद्गया कूपे स्वबंधुभिः ॥ ४४-४३ ॥<br>
<br>
प्रेतराजोऽथ वणिजं कंचित्प्राह स्वमुक्तये ॥<br>
गयातीर्थं तु दृष्ट्वा त्वं स्नात्वा शौचसमन्वितः ॥ ४४-४४ ॥<br>
<br>
मम नाम सम्रुद्दिश्य पिंडनिर्वपणं कुरु ॥<br>
तत्र पिंडप्रदानेन प्रेतभावादहं सुखम् ॥ ४४-४५ ॥<br>
<br>
मुक्तस्तु सर्वदादॄणां प्राप्स्यामि शुभलोकताम् ॥<br>
इत्येवमुक्त्वा वणिज प्रेतराजोऽनुगैः सह ॥ ४४-४६ ॥<br>
<br>
स्वनामानि यथान्यायं सम्यगाख्यातवान्रहः ॥<br>
उपार्जियित्वा प्रययौ गयाशीर्षमनुत्तमम् ॥ ४४-४७ ॥<br>
<br>
पांशुनिर्वपण चक्रे प्रेतानामनुपूर्वशः ॥<br>
तकार वसुदानं च पितॄन्कृत्वा पुरःसरान् ॥ ४४-४८ ॥<br>
<br>
आत्मनोऽसौ महाबुद्धिर्विधानापि तिलैर्विना ॥<br>
पिंडनिर्वपणं चक्रे तथा न्यानपि गोत्रजन् ॥ ४४-४९ ॥<br>
<br>
एवं दत्ते तु वै पिंडे वणिजा प्रेतभावतः ॥<br>
विमुक्ता द्विजतां प्राप्य ब्रह्मलोकं ततो गताः ॥ ४४-५० ॥<br>
<br>
पायसं खङ्गमांसं च पुत्रैर्दत्तं पितृक्षयं ॥<br>
कृष्णो लोहस्तथा छाग आनंत्याय प्रकल्पते ॥ ४४-५१ ॥<br>
<br>
गयायामक्षयं श्राद्धं जपहोमतपांसि च ॥<br>
पितृक्षये हि तत्पुत्रैः कृतमानंत्यतां व्रजेत् ॥ ४४-५२ ॥<br>
<br>
कांक्षंति पितरः पुत्रान्नरकस्य भयार्द्दिताः ॥<br>
गयां यास्यति यः पुत्रः सोऽस्मान्संतारयिष्यति ॥ ४४-५३ ॥<br>
<br>
गयायां धर्मपृष्ठे च सदसि ब्रह्मणस्तथा ॥<br>
गयाशीर्थेऽक्षयवटे पितॄणां दत्तमक्षयम् ॥ ४४-५४ ॥<br>
<br>
ब्रह्मारण्यं धर्मपृष्ठं धेनुकारण्यमेव च ॥<br>
दृष्ट्वैतानि पितॄंश्चार्च्य वंश्यान्विंशतिमुद्धरेत् ॥ ४४-५५ ॥<br>
<br>
महाकल्पकृतं पापं गयां प्राप्य विनश्यति ॥<br>
गवि गृध्रवटे चैव श्राद्धं दत्तं महाफलम् ॥ ४४-५६ ॥<br>
<br>
मतंगस्य पदं तत्र दृश्यते सर्वमानुषैः ॥<br>
ख्यापितं धर्मसर्वस्वं लोकस्यैव निदर्शनात् ॥ ४४-५७ ॥<br>
<br>
तत्पंकजवनं पुण्यं पुण्यवद्भिर्निषेवितम् ॥<br>
यस्मिन्पांडुर्विशत्येव तीर्थं सर्वनिदर्शनम् ॥ ४४-५८ ॥<br>
<br>
तृतीयां तथा पादे निक्षीरायाश्च मण्डले ॥<br>
महाह्रदे च कौशिक्यां दत्तं श्राद्धं महाफलम् ॥ ४४-५९ ॥<br>
<br>
मुण्डपृष्ठे पदं न्यस्तं महादेवेन धीमता ॥<br>
बहुवर्षशतं तप्तं तपस्तीर्थेषु दुष्करम् ॥ ४४-६० ॥<br>
<br>
अल्पेनाप्यत्र कालेन नरो धर्मपुरायणः ॥<br>
पाप्मनमुत्सृजन्याशु जीर्णांत्वचमिवोरगः ॥ ४४-६१ ॥<br>
<br>
नाम्ना कनकनंदेति तीर्थं तत्रैव विश्रुतम् ॥<br>
उदीच्यां मुण्डपृष्ठस्य ब्रह्मर्षिगणसेवितम् ॥ ४४-६२ ॥<br>
<br>
तत्र स्नात्वा दिवं यांति स्वशरीरेण मानवः ॥<br>
दत्तं तत्र सदा श्राद्धमक्षयं समुदाहृतम् ॥ ४४-६३ ॥<br>
<br>
स्नात्वा दिनत्रयं तत्र निःक्षीरायां सुलोचने ॥<br>
मानसे सरसि स्नात्वा श्राद्धं तत्र समाचरेत् ॥ ४४-६४ ॥<br>
<br>
उत्तरं मानसं गत्वा सिद्धिं प्राप्नोत्यनुत्तमाम् ॥<br>
यस्तत्र निर्वपेच्छ्राद्धं यथाशक्ति यथाबलम् ॥ ४४-६५ ॥<br>
<br>
कामान्संलभते दिव्यान्मोक्षोपायांश्च कृत्स्नाशः ॥<br>
ततो ब्रह्मसिरो गच्छेद्ब्रह्मवश्योभितम् ॥ ४४-६६ ॥<br>
<br>
ब्रह्मलोकमवाप्नोति प्रभातामेव शर्वरीम् ॥<br>
ब्रह्मणा तत्र सरसि यूपः पुण्यः प्रकल्पितः ॥ ४४-६७ ॥<br>
<br>
यूपं प्रदक्षिणीकृत्य वाजपेयफलं लभेत् ॥<br>
ततो गच्छेत्तु सुभगे धेनुकं लोकविश्रुतम् ॥ ४४-६८ ॥<br>
<br>
एकरात्रोषितो यत्र प्रयच्छेत्तिधेनुकाम् ॥<br>
सर्वपापविनिर्मुक्तः सोमलोकं व्रजेद्ध्रुवम् ॥ ४४-६९ ॥<br>
<br>
तत्र चिह्नं महाभागे अद्यापि महदद्भुतम् ॥<br>
कपिला सह वत्सेन पर्वते विचरत्युत ॥ ४४-७० ॥<br>
<br>
पदानि तत्र दृश्यंते सवत्सायाश्च मोहिनि ॥<br>
सवत्सायाः प्रदृष्येषु पदेषु नरपुंगवैः ॥ ४४-७१ ॥<br>
<br>
यत्किंचिदशुभं कर्म तेषां तन्निश्यति क्षणात् ॥<br>
ततो गृध्रवटं गच्छेत्स्थानं देवस्य धीमतः ॥ ४४-७२ ॥<br>
<br>
स्नायीत भास्मना तत्र अभिगम्य वृषध्वजम् ॥<br>
ब्राह्मणानां भवेद्देवि व्रतं द्वादशवार्षिकम् ॥ ४४-७३ ॥<br>
<br>
इतरेषां तु वर्णानां सर्व पापं प्रणश्यति ॥<br>
उद्यंतं च ततो गच्छेत्पर्वंतं गीतनादितम् ॥ ४४-७४ ॥<br>
<br>
सावित्र्यास्तु पदं यत्र दृश्यते पुण्यदं महत् ॥<br>
तत्र संध्यामुपासीत ब्राह्मणः शंसितव्रतः ॥ ४४-७५ ॥<br>
<br>
उपासिता भवेत्संध्या तेन द्वादशवार्षिकी ॥<br>
योनिद्वारं च तत्रैव विद्यते विधिनंदिनि ॥ ४४-७६ ॥<br>
<br>
तत्राधिगम्य मुच्येत पुरुषो योनिसंकटात् ॥<br>
शुक्लकृष्णावुभौ पक्षौ गयायां यो वसेन्नृपः ॥ ४४-७७ ॥<br>
<br>
पुनात्यासप्तमं चैव कुलान्यत्र न संशयः ॥<br>
ततो गच्छेच्च सुभगे धर्मपृष्ठं महाफलम् ॥ ४४-७८ ॥<br>
<br>
यत्र धर्मः स्थितः साक्षात्पितृलोकस्य पालकः ॥<br>
अभिगम्य ततस्तत्र वाजिमेधफलं लभेत् ॥ ४४-७९ ॥<br>
<br>
ततो गच्छेत मनुजो ब्रह्मणस्तीर्थमुत्तमम् ॥<br>
तत्राधिगम्य ब्रह्माणं राजसूयफलं लभेत् ॥ ४४-८० ॥<br>
<br>
फल्गुतीर्थं च विख्यातं बहुमुलफलान्वितम् ॥<br>
कौशिकी च नदी यत्र श्राद्धं तत्राक्षयं स्मृतम् ॥ ४४-८१ ॥<br>
<br>
ततो महीधरं गच्छेद्धर्मज्ञेनाभिरक्षितम् ॥<br>
राजर्षिणा पुण्यकृता गयेनानुपभुज्यते ॥ ४४-८२ ॥<br>
<br>
सरो गयशिरो यत्र पुण्या चैव महानदी ॥<br>
ऋषिजुष्टं महापुण्यं तीर्थं ब्रह्मसरोवरम् ॥ ४४-८३ ॥<br>
<br>
अगस्त्यो भगवान्यत्र गतो वैवस्वतं प्रति ॥<br>
उवास सततं यत्र धर्मराजः सनातनः ॥ ४४-८४ ॥<br>
<br>
सर्वासां सरितां यत्र समुद्भेदो हि दृश्यते ॥<br>
यत्र संनिहितो नित्य महादेवः पिनाकधृक् ॥ ४४-८५ ॥<br>
<br>
यत्राक्षयो वटो नाम वर्तते लोकविश्रुतः ॥<br>
गयेन यजमानेन तत्रेष्टं क्रतुना पुरा ॥ ४४-८६ ॥<br>
<br>
आस्थिता तु सरिच्छ्रेष्ठा गययज्ञेषु रक्षिता ॥<br>
मंडपृष्ठं गयां चैव रैवतं देवपर्वतम् ॥ ४४-८७ ॥<br>
<br>
तृतीयं क्रौंचपादं च दृष्ट्वा पापात्प्रमुच्यते ॥<br>
शिवनद्यां शिवकरं गयायां च गदाधरम् ॥ ४४-८८ ॥<br>
<br>
सर्वत्र परमात्मानं दृष्ट्वा मुच्येदघव्रजात् ॥<br>
वाराणस्यां विशालाक्षी प्रयागे ललिता तथा ॥ ४४-८९ ॥<br>
<br>
गयायां मंगला नाम कृतशौचे तु सैंहिका ॥<br>
यद्ददाति गयास्थस्तत्सर्वमानंत्यमश्नुते ॥ ४४-९० ॥<br>
<br>
नंदंति पितरस्तस्य सुप्रकृष्टेन कर्मणा ॥<br>
यद्गयास्थो ददात्यन्नं पितरस्तेन पुत्रिणः ॥ ४४-९१ ॥<br>
<br>
इति श्रीबृहन्नारदीयपुराणोत्तरभागे मोहिनीवसुसंवादे गयामाहात्म्यं नाम चतुश्चत्वारिंशोऽध्यायः ॥ ४४ ॥<br>
