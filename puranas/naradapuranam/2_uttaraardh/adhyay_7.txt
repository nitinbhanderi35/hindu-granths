यम उवाच ॥<br>
प्राप्तं तात मया सार्द्धं वेदांघ्रिनमने हितम् ॥<br>
नाहं गच्छामि योगांतं पुनरेव जगत्पते ॥ ७-१ ॥<br>
<br>
प्रशासति महीं भूपेहाटकांगदसंज्ञके ॥<br>
तमेकं देवताश्रेष्ठं संप्राप्ते हरिवासरे ॥ ७-२ ॥<br>
<br>
यदि चालयसे धैर्यात्ततोऽहं तव किंकरः ॥<br>
स मे शत्रुर्महान्देव तेन लुप्तः पटो मम ॥ ७-३ ॥<br>
<br>
तमेकं भोजयित्वा तु कार्ष्णेऽहनि महीपतिम् ॥<br>
कृतकृत्यो भविष्यामि गयापिंडप्रदो यथा ॥ ७-४ ॥<br>
<br>
अद्य प्रभृति देवेशोयैर्नरैः संस्मृतो हरिः ॥<br>
उपोषितः स्तुत्वोपि न नियम्या मया हि ते ॥ ७-५ ॥<br>
<br>
हरिरिति सहसा ये संगृणंतिच्छलेन जननिजठरमार्गात्ते विमुक्ते विमुक्ता हि मर्त्याः ॥<br>
मम पटविलिपिं ते नो विशंति प्रवीणा दिविचरवरसंघैस्ते नमस्या भवन्ति ॥ ७-६ ॥<br>
<br>
सौतिरुवाच ॥ <br>
वैवस्वतस्य कार्येण तत्सम्मानचिकीर्षया ॥<br>
चिंतयामास देवेशो विरिंचिः कुशलांछनः ॥ ७-७ ॥<br>
<br>
चिंतयित्वा क्षणं देवः सर्वभूतैश्च भूषितः ॥<br>
भूतत्रासनमात्रं तु रूपं स जगृहे विभुः ॥ ७-८ ॥<br>
<br>
तस्मिन्नुत्पादयामास प्रमदां लोकमोहिनीम् ॥<br>
सर्वयोषिद्वरा देवीमनसा निर्भिता बभौ ॥ ७-९ ॥<br>
<br>
सा बभूवाग्रतस्तस्य सर्वालंकारभूषिता ॥<br>
दृष्ट्वा पितामहस्तां तु रूपद्रविणसंयुताम् ॥ ७-१० ॥<br>
<br>
प्राहेमान् पश्यतो ह्येतां स्वकान्वै काममोहितान् ॥<br>
प्रत्यवायभयाद्ब्रह्या चक्षुषी संन्यमीलयत् ॥ ७-११ ॥<br>
<br>
सरागेणेह मनसा सरागेणेह चक्षुषा ॥<br>
चिंतयेद्वीक्षयेद्वापि जननीं वा सुतामपि ॥ ७-१२ ॥<br>
<br>
वधूं वा भ्रातृजायां वा गुरोभार्यां नृपस्त्रियम् ॥<br>
स याति नरकं घोरं संचिंत्य श्वपचीमपि ॥ ७-१३ ॥<br>
<br>
दृष्ट्वा हि प्रमदा ह्येता यः क्षोभं व्रजते नरः ॥<br>
तस्य जन्मकृतं पुण्यं वृथा भवति नान्यथा ॥ ७-१४ ॥<br>
<br>
प्रसंगे दशसाहस्रं पुण्यमायाति संक्षयम् ॥<br>
पुण्यस्य संक्षयात्पापी पाषाणाखुर्भवेद्ध्रुवम् ॥ ७-१५ ॥<br>
<br>
तस्मान्न चिंतयेत्प्राज्ञो ह्येता रागेण चक्षुषा ॥<br>
जनन्या अपि पादौ तु नादेयौ द्वादशाब्दिकैः ॥ ७-१६ ॥<br>
<br>
सुतैस्त्वभ्यंगकरणे पुनर्यौवनसंस्थितैः ॥<br>
षष्ट्यतीतां सुतोऽभ्यंगे नियुञ्जीत विचक्षणः ॥ ७-१७ ॥<br>
<br>
वृद्धो वापि युवा वापि न पादौ धावयेद्वधूम् ॥<br>
उभयोः पतनं प्रोक्तं रौरवेऽङ्गारसंचये ॥ ७-१८ ॥<br>
<br>
या वधूर्दर्शयेदंगं विवृतं श्वशुरस्य हि ॥<br>
पाणिपादाहता राजन् क्रिमिभक्ष्या भवेत्तु सा ॥<br>
वधूहस्तेन यः पापः पादशौचं करोति हि ॥ ७-१९ ॥<br>
<br>
स्नानं वाप्यथवाभ्यंगं तस्याप्येवंविधा गतिः ॥<br>
सूचीमुखैः कृष्णवक्रैःर्भुज्यते कल्पसंस्थितिम् ॥ ७-२० ॥<br>
<br>
तस्मान्न वीक्षयेन्नारीं सुतां वापि वधूं नरः ॥<br>
साभिलाषेण मनसा तत्क्षणात्पतते नरः ॥ ७-२१ ॥<br>
<br>
एवं संचिंतयित्वा च सूक्ष्मां दृष्टिं चकार ह ॥<br>
यदिदं वर्तुलं वक्त्रं सोन्नतं दृश्यते शुभम् ॥ ७-२२ ॥<br>
<br>
अस्थिपंजरमेतद्धि चर्ममांसावृतं त्विति ॥<br>
वसा मेदोऽथ नयने सोज्वले स्त्रीषु संस्थिते ॥ ७-२३ ॥<br>
<br>
अत्युच्छ्रितमिदं मांसं स्तनयोः समवस्थितम् ॥<br>
निम्नांशतां दर्शयति त्रिवली जठरस्थिता ॥ ७-२४ ॥<br>
<br>
पुनरेवाधिकं क्षिप्तं मांसं जघनवत्मनि ॥<br>
मूत्रद्वारमिदं गुह्यं यत्र मुग्धं जगत्त्रयम् ॥ ७-२५ ॥<br>
<br>
अपानवायुना जुष्टं सदैव प्रतिकुत्सितम् ।<br>
भस्त्रावर्गाधिकं क्षिप्तं मांसं जघनवर्त्मनि ॥ ७-२६ ॥<br>
<br>
कृतं यद्विद्द्विधा काष्ठं तद्वज्जंघा द्विधा ध्रुवम् ॥<br>
शुक्रास्थिपूरितं मांसैः कथं सुन्दरतां व्रजेत् ॥ ७-२७ ॥<br>
<br>
मांसमेदोवसासारे किं सारं देहिनां वद ॥<br>
विष्ठामूत्रमलैः पुष्टे को देहे रज्यते नरः ॥ ७-२८ ॥<br>
<br>
एवं विचार्य बहुधा विरिंचिर्ज्ञानचक्षुषा ॥<br>
धैर्यं कृत्वा च नारीं तामुवाच गजगामिनीम् ॥ ७-२९ ॥<br>
<br>
यथाहि मनसा सृष्टा मया त्वं वरवर्णिनी ॥<br>
तथा भूतासि चार्वंगि मानसोन्मादकारिणी ॥ ७-३० ॥<br>
<br>
तमुवाच तदा सा तु प्रणम्य चतुराननम् ॥<br>
पश्य मूर्छान्वत्नांथ जगत्स्थावरजंगमम् ॥ ७-३१ ॥<br>
<br>
मोहितं मम रूपेण सयोगि यदकल्मषम् ॥<br>
स नास्ति त्रिषु लोकेषु यः पुमान्मम दर्शनात् ॥ ७-३२ ॥<br>
<br>
भवंतमादितः कृत्वा न क्षोभं याति पद्मज ॥<br>
आत्मस्तुतिर्न कर्तव्या केनचिच्छुभमिच्छता ॥ ७-३३ ॥<br>
<br>
स्तवनान्नरकं याति विशुद्धोऽपि च मानवः ॥<br>
तथापि स्तवनं ब्रह्मन् कर्तव्यं कार्यहेतुना ॥ ७-३४ ॥<br>
<br>
साहं सृष्टा त्वया ब्रह्मन् कस्यचित्क्षोभणाय वै ॥<br>
तमादिश जगन्नाथ क्षोभयिष्ये न संशयः ॥ ७-३५ ॥<br>
<br>
मां दृष्ट्वापि क्षितौ देव भूधरश्चापि मुह्यति ॥<br>
किं पुनश्चेतनोपेतः श्वासोच्छासी नरस्त्विति ॥ ७-३६ ॥<br>
<br>
तथा चोक्तं पुराणेषु नारीवीक्षणवर्णनम् ॥<br>
उन्मादकरणं नॄणां दुश्चरव्रतनाशनम् ॥ ७-३७ ॥<br>
<br>
सन्मार्गे तावदास्ते प्रभवति पुरुषस्तावदेवेंद्रियाणां लज्जां तावद्विधत्ते विनयमपि समालंबते तावदेव ॥<br>
भ्रूचापाक्षेपयुक्ताः श्रवणपथगता नीलपक्ष्माण एते यावल्लीलावतीनां न हृदि धृतिमुषो दृष्टिबाणाः पतंति ॥ ७-३८ ॥<br>
<br>
धिक्तस्य मूढमनसः कुकवेः कवित्वं यः स्त्रीमुखं च शशिनं च समीकरोति ॥<br>
भ्रूक्षेपविस्मितकटाक्षनिरीक्षनिरीक्षितानि कोपप्रसादहसितानि कुतः शशांके ॥ ७-३९ ॥<br>
<br>
पीतं हि मद्यं मनुजेन नाथ करोति मोहं सुविचक्षणस्य ॥<br>
स्मृता च दृष्टा युवती नरेण विमोहयेदेव सुराधिका हि ॥ ७-४० ॥<br>
<br>
मोहनार्थं त्वया सृष्टा नराणां प्रपितामह ॥<br>
तमादिशजगन्नाथ त्रैलोक्यं मोहयाम्यहम् ॥ ७-४१ ॥<br>
<br>
ब्रह्मोवाच ॥<br>
सत्यमुक्तं त्वया देवि नासाध्यं भुवनत्रये ॥<br>
नागनासोरु सुभगे मत्तमातंगगामिनि ॥ ७-४२ ॥<br>
<br>
या त्वं दूषयसे चेतो ममापि वरवर्णिनि ॥<br>
तन्मया सुगृहीतं तु कृतं ज्ञानांकुशेन हि ॥ ७-४३ ॥<br>
<br>
सा त्वं कथं न लोकानां चेतांस्यपहरिष्यसि ॥<br>
सत्यमेतद्विशालाक्षि तव रूपं विमोहनम् ॥ ७-४४ ॥<br>
<br>
सामरं हि जगत्सर्वं निश्चेष्टमपि लक्षये ॥<br>
यन्निमित्तं मया सृष्टा तत्साधय वरानने ॥ ७-४५ ॥<br>
<br>
वैदिशे नगरे राजा नाम्ना रुक्मांगदः क्षितौ ॥<br>
यस्य सन्ध्यावली भार्या तव रूपोपमा शुभे ॥ ७-४६ ॥<br>
<br>
यस्यां धर्मांगदो जातो पितुरत्यधिकः सुतः ॥<br>
दशनागायु तबलः प्रतापेन रविर्यथा ॥ ७-४७ ॥<br>
<br>
यः क्षांत्या धरया तुल्यो गांभीर्ये सांगरोपमः ॥<br>
तेजसा वह्निवद्द्वीप्तः क्रोधे वैवस्वतोपमः ॥ ७-४८ ॥<br>
<br>
त्यागे वैरौचनिर्यद्वद्गतौ हि पवनोपमः ॥<br>
सौम्यत्वे शशितुल्यस्तु रूपवान् मन्मथो यथा ॥ ७-४९ ॥<br>
<br>
जीवभार्गवयोस्तुल्यो यो नीतौ राजनन्दनः ॥<br>
पित्रा भुक्तं समस्तैकं जंबूद्वीपं वरानने ॥ ७-५० ॥<br>
<br>
धर्मांगदेन द्वीपानि संजितान्यपराण्यपि ॥<br>
पित्रोस्तु व्रीडया येन न ज्ञातं प्रमदासुखम् ॥ ७-५१ ॥<br>
<br>
स्वयं प्राप्ताः परित्यक्ता येन भार्याः सहस्रशः ॥<br>
यो न वाक्याद्विचलते सहैव हि पितुर्गृहे ॥ ७-५२ ॥<br>
<br>
यस्य वै त्रीणि सुभगे मातॄणां चारुहासिनि ॥<br>
शतानि कनकाभासे त्वविशेषेण पश्यति ॥७-५३ ॥<br>
<br>
तस्य धर्मप्रधानस्य पुत्ररत्नांचितस्य च ॥<br>
समीपं गच्छ चार्वंगि मंदरे पर्वतोत्तमे ॥ ७-५४ ॥<br>
<br>
तत्र वत्स्यति राजा वै तुरगेणातिवाहितः ॥<br>
तव गीतेन चार्वंगि मोहितोऽश्वं विहाय च ॥ ७-५५ ॥<br>
<br>
अधिरुह्य गिरेः पृष्ठं स संगं यास्यति त्वया ॥<br>
तत्र देवि त्वयावाच्यं मिलित्वा भूभुजा त्विह ॥ ७-५६ ॥<br>
<br>
अहं भार्या भविष्यामि तव राजन्न संशयः ॥<br>
यद्ब्रवीमि ह्यहं नाथ तत्कार्यं हि त्वया ध्रुवम् ॥ ७-५७ ॥<br>
<br>
मोहितस्तव रूपेण तथैव प्रतिपद्यते ॥<br>
यतस्तं शपथैर्धृत्वा दक्षिणेन करेण वै ॥ ७-५८ ॥<br>
<br>
वाच्यः कतिपयैः सुभ्रु दिनैरपगतैस्त्विति ॥<br>
सुरते तव चार्वंगि यदा मुग्धो हि लक्ष्यते ॥ ७-५९ ॥<br>
<br>
तदा प्रहस्य राज्ञो वै स्मारणीयं पुरा वचः ॥<br>
यस्त्वया शपथो राजन्कृतो मद्वाक्यपालने ॥ ७-६० ॥<br>
<br>
तत्पालयमहीपाल मन्येऽहं समयस्त्विति ॥<br>
एवमुक्ते त्वया मुग्धो राजा वै सत्यगौरवात् ॥ ७-६१ ॥<br>
<br>
पालयामि न संदेहो ब्रूहि किं ते ददाम्यहम् ॥<br>
एवमुक्ते तु वचने त्वया वाच्यो वरानने ॥ ७-६२ ॥<br>
<br>
रुक्मांगदो महीपालो धर्मांगदपिता शुभे ॥<br>
नोपवासस्त्वया कार्यो जातु वै हरिवासरे ॥ ७-६३ ॥<br>
<br>
सुरतस्रं सकारी मे ह्युपवासो भवेत्प्रिय ॥<br>
सुमुग्धां यौवनोपेतां स्वभार्यां यो न सेवते ॥ ७-६४ ॥<br>
<br>
पर्वापेक्षी दुराचारः स याति नरकं ध्रुवम् ॥<br>
त्रिरात्रमपविद्धाहं त्वया भूप उपोषणात् ॥ ७-६५ ॥<br>
<br>
नाहं निमेषमप्येकं स्थातुं शक्ता त्वया विना ॥<br>
श्राद्धकाले तु संप्राप्ते उपाविष्टैर्द्विजैः किल ॥ ७-६६ ॥<br>
<br>
याचते संगमं भार्या यदि भोग्या तदैव सा ॥<br>
एवं संबोध्यमानोऽपि यदा राजा वचस्तव ॥ ७-६७ ॥<br>
<br>
न करिष्यति चार्वंगि तदा वाच्यं परं वचः ॥<br>
यदि न त्यजसे राजन्नुपवासं हरेर्दिने ॥ ७-६८ ॥<br>
<br>
स्वहस्तेन शिरश्च्छित्वा स्वपुत्रस्य वरासिना ॥<br>
धर्मांगदस्य राजेंद्र ममोत्संग्‌क्षिप स्वयम् ॥ ७-६९ ॥<br>
<br>
यद्येतन्मत्प्रियं त्वं हि न करोषि महीपते ॥<br>
धर्मक्षीणो भवान् गंता नरके नात्र संशयः ॥ ७-७० ॥<br>
<br>
श्रुत्वा त्वदीयं वचनं वरांगने न हिंस्यते प्राणसमं च पुत्रम् ॥<br>
संगृह्य वाक्यं वसुधामराणां सम्भोक्ष्यते माधववासंरेऽसौ ॥ ७-७१ ॥<br>
<br>
ततो जनो यास्यति पूर्ववच्च यमांतिकं किंकरपाशबद्धः ॥<br>
लिपिप्रमाणं नरकाधिवासी भविष्यते साधु कृतं त्वया हि ॥ ७-७२ ॥<br>
<br>
अथ यदि निहंति तनयं राजा सत्येन संयुतः श्रीमान् ॥<br>
निःशेषामरपूज्यं व्रजति पदं पद्मनाभस्य ॥ ७-७३ ॥<br>
<br>
इति श्रीबृहन्नारदीयपुराणोत्तरभागे मोहिनीं प्रति ब्रह्मवाक्यं नाम सप्तमोऽध्यायः ॥ ७ ॥<br>
