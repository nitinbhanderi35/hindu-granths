वसिष्ठ उवाच ॥<br>
एवं धर्मांगदो राज्यं चकार वसुधातले ॥<br>
पितुर्ननियोगाद्राजेंद्र पालयन् हरिवासरम् ॥ २२-१ ॥<br>
न बभूव जनः कश्चिद्यो न धर्मे व्यवस्थितः ॥<br>
नासुखी नाप्रजः कश्चिन्न वा कुष्ठी महीपते ॥ २२-२ ॥<br>
हृष्टपुष्ट जने तस्मिन् क्ष्मा चैव निधिदायिनी ॥<br>
घटदोग्ध्रीषु नृपते तृप्तवत्सासु धेनुषु ॥ २२-३ ॥<br>
पुटके कुटके क्षौद्रं द्रोणमात्रं द्रुमे द्रुमे ॥<br>
प्रहृष्टायां तु मेदिन्यां सर्वधान्यसमुद्भवः ॥ २२-४ ॥<br>
कृतस्य स्पर्द्धिनि युगे त्रेतान्ते द्वापरे युगे ॥<br>
व्यतीते जलदापाये निर्मले चांबरे गृहे ॥ २२-५ ॥<br>
सुगंधिशालिपक्वाढ्ये कुंभोद्भवविलोकिते ॥<br>
मध्यप्रवाहयुक्तासु निम्नगासु समंततः ॥ २२-६ ॥<br>
तीरोत्थैः काशपुष्पैश्च शुक्लकेशैरिवांगना ॥<br>
चन्द्रांशुधवले लोके नातितीव्रे दिवाकरे ॥ २२-७ ॥<br>
तस्मिन्मनुष्यबहुलैर्जलस्नानविचित्रितैः ॥<br>
यत्रोत्सुकैः प्रयातैस्तु भूमिपालैः समंततः ॥ २२-८ ॥<br>
प्रबोधसमये विष्णोराश्विनांते जगद्गुरोः ॥<br>
मोहिनी रमयामास तत्काले हृच्छयार्दिता ॥ २२-९ ॥<br>
राजानं विविधैः सौख्यैः सर्वभावेन सुंदरी ॥<br>
वनेषु गिरिश्रृंगेषु नदीनां संगमेषु च ॥ २२-१० ॥<br>
पद्मिनी कुसुमाढ्येषु सरःसु विविधेषु च ॥<br>
मलये मन्दरे विंध्ये महेंद्रे विबुधालये ॥ २२-११ ॥<br>
सह्ये प्रालेयसंज्ञे च दिगंबरगिरौ शुभे ॥<br>
अन्येषु चैव राजानं स्वर्गस्थानादिकेषु च ॥ २२-१२ ॥<br>
रमयायास राजेंद्र दिव्यरूपा दिने दिने ॥<br>
राजापि मोहिनीं प्राप्य सर्वं कृत्यं परित्यजन् ॥ २२-१३ ॥<br>
त्यक्तं न वासरं विष्णोर्जन्ममृत्युनिकृंतनम् ॥<br>
व्रतं नोपेक्षते तत्तु अतिमुग्धोऽपि पार्थिवः ॥ २२-१४ ॥<br>
क्रीडां त्यजति भूपालो दशम्यादिदिनत्रये ॥<br>
एवं प्रकीडतस्तस्य पूर्णे संवत्सरे गते ॥ २२-१५ ॥<br>
काले कालविदां श्रेष्ठः संप्राप्तः कार्तिकः शुभः ॥<br>
निद्राछेदकरो विष्णोः स मासः पुण्यदायकः ॥ २२-१६ ॥<br>
यस्मिन्कृतं हि सुकृतं वैष्णवैर्मनुजैर्नृप ॥<br>
अक्षयं हि भवेत्सर्वं विष्णुलोकप्रदायकम् ॥ २२-१७ ॥<br>
न कार्तिकसमो मासो न कृतेन समं युगम् ॥<br>
न धर्मस्तु दया तुल्यो न ज्योतिश्चक्षुषा समम् ॥ २२-१८ ॥<br>
न वेदेन समं शास्त्रं न तीर्थं गंगया समम् ॥<br>
न भूम्या सदृशं दानं न सुखं भार्यया समम् ॥ २२-१९ ॥<br>
न कृष्या तु समं वित्तं न लाभः सुरभीसमः ॥<br>
न तपोऽनशनादन्यन्न दमेन समं शिवम् ॥ २२-२० ॥<br>
तृप्तिर्न रसनातुल्या न समोऽन्यो द्विजेन च ॥<br>
न धर्मेण समं मित्रं न सत्येन समं यशः ॥ २२-२१ ॥<br>
नारोग्यसममैश्वर्यं न देवः केशवात्परः ॥<br>
न कार्तिकसमं लोके पावनं कवयो विदुः ॥ २२-२२ ॥<br>
कार्तिकः प्रवरो मासो विष्णोश्चापि प्रियः सदा ॥<br>
अव्रतो हि क्षिपेद्यस्तु मासं दामोदरप्रियम् ॥ २२-२३ ॥<br>
तिर्यग्योनिमवाप्नोति सर्वधर्मबहिष्कृतः ॥ २२-२४ ॥<br>
मांधातोवाच ॥<br>
संप्राप्य कार्तिके मासे राजा रुक्मांगदो मुने ॥<br>
मोहिनीं मोहसंयुक्तां कथं स बुभुजे वद ॥ २२-२५ ॥<br>
विष्णुभक्तः श्रुतिपरः प्रवरः स महीक्षिताम् ॥<br>
तस्मिन्पुण्यतमे मासे किं चकार नृपोत्तमः ॥ २२-२६ ॥<br>
वसिष्ठ उवाच ॥<br>
संप्राप्तं कार्तिकं दृष्ट्वा प्रबोधकरणं हरेः ॥<br>
अतिप्रमुग्धो राजेंद्रो मोहिनीं वाक्यमब्रवीत् ॥ २२-२७ ॥<br>
रतं देवि त्वया सार्द्धं मया संवत्सरान्बहून् ॥<br>
तवापमानभीतेन नोक्तं किञ्चिदपि क्वचित् ॥ २२-२८ ॥<br>
सांप्रतं वक्तुकामोऽहं तन्निबोध शुभानने ॥<br>
त्वय्यासक्तस्य मे देवि बहवः कार्तिका गताः ॥ २२-२९ ॥<br>
न व्रती कार्तिके जातो मुक्त्वैकं हरिवासरम् ॥<br>
सोऽहं कार्तिकमिच्छामि व्रते न पर्य्युपासितुम् ॥ २२-३० ॥<br>
अव्रतेन गतो येषां कार्तिको मर्त्यधर्मिणाम् । <br>
इष्टापूर्तौ वृथा तेषां धर्मो द्रुहिणसंभवे ॥ २२-३१ ॥<br>
मांसाशिनोऽपि भूपाला अत्यर्थं मृगयारताः ॥<br>
ते भांसं कार्तिके त्यक्त्वा गता विष्ण्वालयं शुभे ॥ २२-३२ ॥<br>
प्रवृत्तानां हि भक्ष्याणां कार्तिके नियमे कृते ॥<br>
अवश्यं विष्णुरूपत्वं प्राप्यते साधकेन हि ॥ २२-३३ ॥<br>
तिष्ठंतु बहुवित्तानि दानानि वरवर्णिनि ॥<br>
हृदयायासकर्तॄणि दीपदानाद्दिवं व्रजेत् ॥ २२-३४ ॥<br>
तस्याप्यभावात्सुभगे परदीपप्रबोधनम् ॥<br>
कर्तव्यं भक्तिभावेन सर्वदानाधिकं च तत् ॥ २२-३५ ॥<br>
एकतः सर्वदानानि दीपदानं हि चैकतः ॥<br>
कार्तिकेन समं प्रोक्तं दीपदानात्प्रबोधनम् ॥ २२-३६ ॥<br>
कर्तव्यं भक्तिभावेन सर्वदानाधिकं स्मृतम् ॥<br>
कार्तिकीं च तिथिं कृत्वा विष्णोर्नाभिसरोरुहे ॥ २२-३७ ॥<br>
आजन्मकृतपापात्तु मुच्यते नात्रसंशयः ॥<br>
व्रतोपवासनियमैः कार्तिको यस्य गच्छति ॥ २२-३८ ॥<br>
देवो वैमानिको भूत्वा स याति परमां गतिम् ॥<br>
तस्मान्मोहिनि मोहं त्वं परित्यज्य ममोपरि ॥ २२-३९ ॥<br>
आज्ञां विधेहि तत्कालं करिष्ये कार्त्तिकव्रतम् ॥<br>
तव वक्षोजपूजाया विरतो नीरजेक्षणे ॥ २२-४० ॥<br>
अहं व्रतधरश्चैव भविष्ये हरिपूजने ॥<br>
मोहिन्युवाच ॥<br>
विस्तरेण समाख्याहि माहात्म्यं कार्तिकस्य च ॥ २२-४१ ॥<br>
सर्वपुण्याकरः प्रोक्तो मासोऽयं राजसत्तमा ॥<br>
विशेषात्कुत्र कथितस्तदादिश महामते ॥ २२-४२ ॥<br>
श्रुत्वा कार्त्तिकमाहात्म्यं करिष्येऽहं यथेप्सितम् ॥ २२-४३ ॥<br>
रुक्मांगद उवाच ॥<br>
माहात्म्यमभिधास्यामि मासस्यास्य वरानने ॥<br>
येन भक्तिर्भवित्री ते प्रकर्तुं हरिपूजनम् ॥ २२-४४ ॥<br>
कार्त्तिके कृच्छ्रसेवी यः प्राजापत्यचरोऽपि वा ॥<br>
एकांतरोपवासी वा त्रिरात्रोपोषितोऽपि वा ॥ २२-४५ ॥<br>
यद्वा दशाहं पक्षं वा मासं वा वरवर्णिनि ॥<br>
क्षपयित्वा नरो याति स विष्णोः परमं पदम् ॥ २२-४६ ॥<br>
एकभक्तेन नक्तेन तथैवायाचितेन च ॥<br>
अस्मिन् नरैर्धरा चैव प्राप्यते द्वीपमालिनी ॥ २२-४७ ॥<br>
विशेषात्पुष्करे तीर्थे द्वारावत्यां च शौकरे ॥<br>
मासोऽयं भक्तिदः प्रोक्तो व्रतदानार्चनादिभिः ॥ २२-४८ ॥<br>
तस्निन्हरि दिनं पुण्यं तथा वै भीष्मपंचकम् ॥<br>
प्रबोधिनीं नरः कृत्वा जागरेण समन्विताम् ॥ २२-४९ ॥<br>
न मातुर्जठरे तिष्ठेदपि पापान्वितो नरः ॥<br>
तस्मिन्दिने वरारोहे मंडलं यस्तु पश्यति ॥ २२-५० ॥<br>
विना सांख्येन योगेन स याति परमं पदम् ॥<br>
कार्तिके मंडलं दृष्ट्वा शौकरेः सूकरं शुभे ॥ २२-५१ ॥<br>
दृष्ट्वा कोकवराहं वा न भूयस्तनयो भवेत् ॥<br>
त्रिविधस्यापि पापस्य दृष्ट्वा मुक्तिर्भवेन्नृणाम् ॥ २२-५२ ॥<br>
मंडलं चपलापांगि श्रीधरं कुब्जके तथा ॥<br>
कार्तिके वर्जयेत्तैलं कार्त्तिके वर्जयेन्मधु ॥ २२-५३ ॥<br>
कार्तिके वर्जयेन्मांसं कार्तिके वर्जयेत्स्त्रियः ॥<br>
निष्पावान्कार्तिके देवि त्यंजेद्विष्णुतत्परः ॥ २२-५४ ॥<br>
संवत्सरकृतात्पापाद्ब्रहिर्भवति तत्क्षणात् ॥<br>
प्राप्नोति राजकीं योनिं सकृद्भक्षणसंभवात् ॥ २२-५५ ॥<br>
कार्तिके शौकरमांसं यस्तु भुञ्जीत दुर्मतिः ॥<br>
षष्टिवर्षसहस्राणि रौरवे परिपच्यते ॥ २२-५६ ॥<br>
तन्मुक्तो जायते पापी विष्ठाशी ग्राम्यसूकरः ॥<br>
मात्स्यं मांसं न भुञ्जीत न कौर्मं नापि हारिणम् ॥ २२-५७ ॥<br>
चाण्डालो जायते देवि कार्तिके मांसभक्षणात् ॥<br>
कार्तिकः सर्वपापघ्नः किञ्चिद्व्रतधरस्य हि ॥ २२-५८ ॥<br>
कार्तिके तु कृतादीक्षा नृणां जन्मनिकृंतनी ॥<br>
तस्मात्सर्वप्रयत्नेन दीक्षां कुर्वीत कार्तिके ॥ २२-५९ ॥<br>
अदीक्षितस्य वामोरु कृतं सर्वं निरर्थकम् ॥<br>
पशुयोनिमवाप्नोति दीक्षया रहितो नरः ॥ २२-६० ॥<br>
न गृहे कार्तिकं कुर्याद्विशेषेण तु कार्तिकीम् ॥<br>
तीर्थे हि कार्तिकीं कुर्वन्नरो याति हरेः पदम् ॥ २२-६१ ॥<br>
कार्तिके शुक्लपक्षस्य कृत्वा ह्येकादशीं नरः ॥<br>
प्रातर्दत्वा शुभान्कुंभान्प्रयाति हरिमंदिरम् ॥ २२-६२ ॥<br>
संवत्सरव्रतानां हि समाप्तिः कार्तिकं स्मृता ॥<br>
विवाहा यत्र दृश्यंते विष्णोर्नाभिसरोरुहे ॥ २२-६३ ॥<br>
दिनानि तत्र चत्वारि यथैकं वरावर्णिनि ॥<br>
विनोत्तरायणे कालं लग्नशुद्धिं विनापि च ॥ २२-६४ ॥<br>
दृश्यन्ते यत्र सम्बन्धाः पुत्रपौत्रविवर्द्धनाः ॥<br>
तस्मान्मोहिनि कर्तास्मि कार्तिके व्रतसेवनम् ॥ २२-६५ ॥<br>
अशेषपापनाशाय तव प्रीतिविवृद्धये ॥<br>
मोहिन्युवाच ॥<br>
अहो माहात्म्यमतुलं कार्तिकस्य त्वयोरितम् ॥ २२-६६ ॥<br>
चातुर्मास्यव्रतानां हि विधिमुद्यापनं वद ॥<br>
पूर्णता येन भवतगि व्रतानां पृथिवीपते ॥ २२-६७ ॥<br>
अवैकल्यं भवेच्चैव व्रतं पुण्यफलस्य तु ॥<br>
राजोवाच ॥<br>
नक्तव्रती षड्रसेन ब्राह्मणं भोजयेत्प्रिये ॥ २२-६८ ॥<br>
अयाचिते त्वनङ्काहं सहिरण्यं प्रदापयेत् ॥<br>
अमांसाशीभवेद्यस्त्तु गां प्रदद्यात्सदक्षिणाम् ॥ २२-६९ ॥<br>
धात्रीस्नाने नरो दद्याद्दधिपायसमेव च ॥<br>
फलानां नियमे सुभ्रु फलदानं समाचरेत् ॥ २२-७० ॥<br>
तैलत्यागे घृतं दद्याद्धृतत्यागे पयस्तथा ॥<br>
धान्यानां नियमे शालींस्तत्तद्धान्यमथापि वा ॥ २२-७१ ॥<br>
दद्याद्भूशयने शय्यां तूलिकागंडकान्विताम् ॥<br>
पत्रभोजी नरोदद्याद्भाजनं घृतसंयुतम् ॥ २२-७२ ॥<br>
मौने घंटां तिलान्वापि सहिरण्यान्प्रदापयेत् ॥<br>
दंपत्योर्भोजनं कार्यमुभयोः शयनान्वितम् ॥ २२-७३ ॥<br>
संभोगं दक्षिणोपेतं व्रतस्य परिपूर्तये ॥<br>
प्रातः स्नाने हयं दद्यान्निःस्नेहे घृतसक्तुकान् ॥ २२-७४ ॥<br>
नखराणां च केशानां धारणे दर्पणं ददेत् ॥<br>
उपानहौ प्रदद्यात्तु पादत्राणविवर्जने ॥ २२-७५ ॥<br>
लवणस्य तु संत्यागे दातव्या सुरभिस्तथा ॥<br>
आमिषस्य परित्यागे सवत्सां कपिलां ददेत् ॥ २२-७६ ॥<br>
नित्यं दीपप्रदो यस्तु व्रतेऽभीष्टे सुरालये ॥<br>
स कांचनं तथा ताम्रं सघृतं दीपकं प्रिये ॥ २२-७७ ॥<br>
प्रदद्याद्वाससा छत्रं वैष्णवे व्रतपूर्तये ॥<br>
एकांतरोपवासी तु क्षौमवस्त्रं प्रदापयेत् ॥ २२-७८ ॥<br>
त्रिरात्रे कांचनोपेतां दद्याच्छय्यां स्वलंकृताम् ॥<br>
षड्ररात्राद्युपवासेषु शिबिकां छत्रसंयुताम् ॥ २२-७९ ॥<br>
सवाहपुरुषं पीनमनङ्वाहमथार्पयेत् ॥<br>
अजाविकं त्वेकभक्ते फलाहारे सुवर्णकम् ॥ २२-८० ॥<br>
शाकाहारे फलं दद्यात्सौवर्णं घृतसंयुतम् ॥<br>
रसानां चैव सर्वेषां त्यागेऽनुक्तस्य वापि च ॥ २२-८१ ॥<br>
दातव्यं राजतं पात्रं सौवर्ण वापि शक्तितः ॥<br>
यथोक्तस्याप्रदाने तु यथोक्ताकरणेऽपि वा ॥ २२-८२ ॥<br>
विप्रवाक्यं चरेत्सुभ्रु विष्णुस्मरणपूर्वकम् ॥<br>
वृथा विप्रवचो यस्तु मन्यते मनुजः शुभे ॥ २२-८३ ॥<br>
दक्षिणां नैव दद्याद्वा स याति नरकेध्रुवम् ॥<br>
व्रतवैकल्यमासाद्य कुष्ठी चांधः प्रजायते ॥ २२-८४ ॥<br>
धरामराणां वचने व्यवस्थिता दिवौकसस्तीर्थगणा मखाश्च ॥<br>
को लंघयेत्सुभ्रु वचो हि तेषां श्रेयोभिकामो मनुजस्तु विद्वान् ॥ २२-८५ ॥<br>
इदं मया धर्मरहस्ययुक्तं विरंचये श्रीपतिना यथोक्तम् । प्रकाशितं तुभ्यमनन्यवाच्यं फलप्रदं माधवतुष्टिहेतुम् ॥ २२-८६ ॥<br>
इति श्रीबृहन्नारदीयपुराणोत्तरभागे कार्तिकमाहात्म्यं नाम द्वाविंशोऽध्यायः ॥ २२ ॥<br>
<br>
