राजोवाच ।।<br>
नाधिकारो मया मीरु कृतो नृपपरिग्रहे ।।<br>
श्रमातुरस्य निद्रा मे प्रवृत्ता मुखदायिनी ।। १८-१ ।।<br>
<br>
धर्मांगदं समाभाष्य मोहिनीं नय मंदिरम् ।।<br>
पूजयस्व यथान्या ममेषा पत्नी प्रिया मम ।। १८-२ ।।<br>
<br>
निजं कमलपत्राक्ष सर्वरत्नविभूषितम् ।।<br>
निर्वातवातसंयुक्तं सर्वर्तुसुखदायकम् ।। १८-३ ।।<br>
<br>
एवमादिश्य तनयमहं निद्रामुपागतः ।।<br>
शयनं प्राप्य कष्टात्ते अभाग्यो हि धनं यथा ।। १८-४ ।।<br>
<br>
विबुद्धमात्रः सहसा त्वत्समीपमुपागतः ।।<br>
यद्व्रवीषि वचो देवि तत्करोमि न संशयः ।। १८-५ ।।<br>
<br>
मोहिन्युवाच ।।<br>
परिसांत्वय राजेंद्र इमान्दारान्सुदुःखितान् ।।<br>
ममोद्वाहेन निर्विण्णान्निराशान्कामभोगयोः ।। १८-६ ।।<br>
<br>
ज्येष्ठानां रूपयुक्तानां कलत्राणां विशांपते ।।<br>
मूर्घ्नि कीलं कनिष्ठाख्यं यो हि राजन्निखानयेत् ।। १८-७ ।।<br>
<br>
न सद्गतिर्भवेत्तस्य न त सा विंदते परम् ।।<br>
पतिव्रताश्रुदग्धायाः का शांतिर्मे भविष्यति ।। १८-८ ।।<br>
<br>
जनितारं हि मे भस्म कुर्य्युर्देव्यः पतिव्रताः ।।<br>
किं पुनः प्राकृतं भूप त्वादृशीं तथा ।। १८-९ ।।<br>
<br>
संध्यावलीसमा नारी त्रैलोक्ये नास्ति भूमिप ।।<br>
तव स्नेहनिबद्धांगी संभोजयति षड्रसैः ।। १८-१० ।।<br>
<br>
प्रियाणि चाटुवाक्यानि वदती तव गौववात् ।।<br>
एवंविधा हि शतशो नार्यः संति गृहे तव ।। १८-११ ।।<br>
<br>
यासां न पादरजसा तुल्याहं भूपते क्वचित् ।।<br>
मोहिनी वचनं श्रुत्वा व्रीडितो ह्यभवन्नृपः ।। १८-१२ ।।<br>
<br>
सपुत्रायाः समीपे तु ज्येष्ठाया नृपतिस्तदा ।।<br>
इंगितज्ञः सुतो ज्ञात्वा दशावस्थागतं नृपम् ।। १८-१३ ।।<br>
<br>
पितरं कामसंतप्तं मोहिन्यर्थे विमोहितम् ।।<br>
मातृः सर्वाः समाहूय संध्यावलिपुरोगमाः ।। १८-१४ ।।<br>
<br>
कृतांजलिपुटो भूत्वा एवमाह प्रिय वचः ।।<br>
विमोहिनी मे जननी नवोढा ब्राह्मणः सुता ।। १८-१५ ।।<br>
<br>
सा च प्रार्थयते देव्यो राजानं रहसिस्थितम् ।।<br>
आत्मना सह खेलार्थं तन्मोदध्वं सुहर्षिताः ।। १८-१६ ।।<br>
<br>
मातर ऊचुः ।।<br>
कोऽनुमोदयते पुत्र सर्पभक्षणमात्मनः ।।<br>
को हि दीपयते वह्निं स्वदेहे देहिनां वर ।। १८-१७ ।।<br>
<br>
को भक्षयेद्विषं घोरं कश्छिंद्यादात्मनः शिरः ।।<br>
कस्तरेत्सागरं बद्ध्वा ग्रीवायां दारुणां शिलाम् ।। १८-१८ ।।<br>
<br>
को गच्छेद्द्वीपिवदनं कः केशान्सुहरेर्हरेत् ।।<br>
को निषीदति धारायां खङ्गस्या काशभासिनः ।। १८-१९ ।।<br>
<br>
कानुमोदयते भर्त्रा सपत्न्याः क्रीडनं किल ।।<br>
सर्वस्यापि प्रदानेन नैतन्मनसि वर्तते ।। १८-२० ।।<br>
<br>
वरं हि छेदनं मूर्ध्नस्तत्क्षणात्तु वरासिना ।।<br>
का दृष्ट्या दयितं कांतं निरीक्षेदन्ययाहृतम् ।। १८-२१ ।।<br>
<br>
का सा सीमंतिनी लोके भवेदेतादृशी क्वचित् ।।<br>
आत्मप्राणसमं कांतमन्यस्त्रीकुचपीडनम् ।। १८-२२ ।।<br>
<br>
संश्रुत्य सहते या तु किं पुनः स्वेन चक्षुषा ।।<br>
सर्वेषामेव दुःखानां दुःखमेतदनन्तकम् ।। १८-२३ ।।<br>
<br>
यद्भर्तान्यांगनासंक्तो दृश्यते स्वेन चक्षुषा ।।<br>
वरं सर्वा मृताः पुत्र युगपन्मातरस्तव ।। १८-२४ ।।<br>
<br>
न तु मोहिनिसंयुक्तो दृश्योऽयं नृपतिः पतिः ।।<br>
<br>
धर्मांगद उवाच ।।<br>
यदि मे न पितुः सौख्यं करिष्यथ शुभाननाः ।। १८-२५ ।।<br>
<br>
विषमालोड्य पास्यामि युष्मत्सौख्यं मृते मयि ।।<br>
कर्मणा मनसा वाचा या पितुर्दुःखमाचरेत् ।। १८-२६ ।।<br>
<br>
सा मे शत्रुर्वधार्हास्ति यदि संध्यावली भवेत् ।।<br>
सर्वासां साधिका देवी मोहिनी जनकप्रिया ।। १८-२७ ।।<br>
<br>
क्रीडार्थमागता बाला मन्दराचलमन्दिरात् ।।<br>
तत्पुत्रवचनं श्रुत्वा वेपमाना हि मातरः ।। १८-२८ ।।<br>
<br>
ऊचुः सगद्गदां वाचं हितार्थं तनयस्य हि ।।<br>
अवश्यं तव वाक्यं हि कर्तव्यं न्यायसंयुतम् ।। १८-२९ ।।<br>
<br>
किं तु दानप्रदो भूत्वा मोहिनीं यातु ते पिता ।।<br>
यो भार्यामुद्वहेद्भर्ता द्वितीयामपरामपि ।। १८-३० ।।<br>
<br>
ज्येष्ठायै द्विगुणं तस्या दद्यच्चैवान्यथा ऋणी ।।<br>
अनुज्ञाप्य यदा भर्ता ज्येष्ठामन्यां समुद्वहेत् ।। १८-३१ ।।<br>
<br>
तदा ज्येष्ठाभिलषितं देयमाहुः पुराविदः ।।<br>
ज्येष्ठया सहितः कुर्यादिष्टापूर्तं नरोत्तमः ।। १८-३२ ।।<br>
<br>
एष धर्मोऽन्यथाऽन्यायो जायते धर्मसंक्षयः ।।<br>
श्रुत्वा तु मातृवचनं प्रहष्टेनान्तरात्मनो ।। १८-३३ ।।<br>
<br>
एकैकस्यै ददौ साग्रां कोटिं कोटिं सुतस्तदा ।।<br>
सहस्रं नगराणां च ग्रामाणां प्रददौ तथा ।। १८-३४ ।।<br>
<br>
चतुरश्वतरीभिश्चपृथग्युक्ता नृपात्मजः ।।<br>
एकैकस्य ददावष्टौ रथान्कांचनमालिनः ।। १८-३५ ।।<br>
<br>
वाससामयुतं प्रादाद्येषां मूल्यं शताधिकम् ।।<br>
शुद्धस्य मेरुजातस्य अक्षयस्य नुपात्मजः ।। १८-३६ ।।<br>
<br>
कांचनस्य ददौ लक्षमेकैकं प्रतिमातरम् ।।<br>
दासानां च शतं साग्रं दासीनां च नृपात्मजः ।। १८-३७ ।।<br>
<br>
धेनूनां घटदोग्ध्रीणामेकैकस्यै तथायुतम् ।।<br>
युगंधराणां भद्राणां शतानि दश वै पृथक् ।। १८-३८ ।।<br>
<br>
दशप्रकारं नृपते धान्यं च प्रददौ सुतः ।।<br>
वाटीनां तु सहस्राणां शतं प्रादाद्धसन्निव ।। १८-३९ ।।<br>
<br>
कुंभायुतं सर्पिषस्तु तैलस्य च पृथग्ददौ ।।<br>
अजाविकमसंख्यातमेकैकस्यै न्यवेदयत् ।। १८-४० ।।<br>
<br>
सहस्रेण सहस्रेण सुवर्णस्य व्यभूषयत् ।<br>
आखंडलास्त्रयुक्तस्य भूषणस्य सुभक्तिमान् ।। १८-४१ ।।<br>
<br>
धात्रीप्रमाणैर्हरैश्च मौक्तिकैर्दीप्तिसंयुतैः ।।<br>
प्रददौ संहतान्कृत्वा वलयान्पंच सप्त च ।। १८-४२ ।।<br>
<br>
पंचाशच्च शते द्वे तु भौक्तिकानि महीपते ।।<br>
संध्यावल्यां स्थितानीह शीतांशुप्रतिमानि च ।। १८-४३ ।।<br>
<br>
एकैकस्यै ददौ पुत्रो हारयुग्मं मनोहरम् ।।<br>
कुंकुमं चंदनं भूरि कर्पूरं प्रस्थसंख्यया ।। १८-४४ ।।<br>
<br>
कस्तूरिकां तथा ताभ्यो भूयसीं प्रददौ सुतः ।<br>
मातॄणामविशेषेण पितुः सुखमभीप्सयन् ।। १८-४५ ।।<br>
<br>
भाजनानि विचित्राणि जलपात्राण्यनेकशः ।।<br>
घृतक्षीरस्य पात्राणि पेयस्य विविधस्य च ।। १८-४६ ।।<br>
<br>
चतुर्द्दशशतं प्रादात्सहस्रेण समन्वितम् ।।<br>
स्थालीनां कांचनीनां हि सकुंभानां नृपात्मजः ।। १८-४७ ।।<br>
<br>
एकैकस्यै ददौ भूप शतानि त्रीणि पंच च ।।<br>
करेणूनां सवेगानां मांसविक्रांतकंधराम् ।। १८-४८ ।।<br>
<br>
विंशतिं विंशतिं प्रादादुष्ट्रीणां च शतं शतम् ।।<br>
शिबिकानां सवेषाणां पुंसां पीवरगामिनाम् ।। १८-४९ ।।<br>
<br>
प्रददौ दश सप्ताश्वान्मातॄणां सुखयायिनः ।।<br>
एवं दत्वा बहुधनं बह्वीभ्यो नृपनंदनः ।। १८-५० ।।<br>
<br>
धन्यो धनपतिप्रख्यश्चक्रे तासां प्रदक्षिणाः ।।<br>
कृतांजलिपुटो भूत्वा इदं वचनमब्रवीत् ।। १८-५१ ।।<br>
<br>
ममोपरोधात्प्रणतस्य मूर्ध्नापतिं समुद्दिश्य यथा भवत्यः ।।<br>
ब्रुवंतु सर्वाः पितरं ममाद्य स्वैरेण संभुंक्ष्व नरेशं मोहिनीम् ।। १८-५२ ।।<br>
<br>
न  चास्मदीया भवता किलेर्ष्या स्वल्पापि कार्या मनसि प्रतीता ।।<br>
विमोहिनीं ब्रह्मसुतां सुशीलां रमस्व सौख्येन रहः शतानि ।। १८-५३ ।।<br>
<br>
तत्पुत्रवाक्यं हि निशम्य सर्वाः संहृष्टलोम्न्यो नृपनाथमूचुः ।।<br>
स्वभूदुहित्रा सुचिरं रमस्व विदेहपुत्र्येव रघुप्रवीरः ।। १८-५४ ।।<br>
<br>
न शल्यभूता कुशकेतुपुत्री त्वत्संगमाद्विद्वि न संशयोऽत्र ।।<br>
पुत्रौजसा दुःखविमुक्तभावात्समीरितं वाक्यमिदं प्रतीहि ।। १८-५५ ।।<br>
<br>
इति श्रीबृहन्नारदीयपुराणोत्तरभागे मातृसन्मानं नाम अष्टादशोऽध्यायः ।। १८ ।।
