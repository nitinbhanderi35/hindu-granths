वसिष्ट उवाच ॥<br>
व्याहृते शोभने वाक्ये मोहिन्या नृपतिस्तदा ॥<br>
उन्मील्य नेत्रे राजेंद्र शतपत्रनिभे तथा ॥ १२-१ ॥<br>
<br>
सगद्गदमुवाचेदं मुग्धो मोहिनिदर्शनात् ॥.<br>
मया बाले सुबहुशः पूर्णचंद्रनिभाननाः ॥ १२-२ ॥<br>
<br>
दृष्टास्तथानुभूताश्च नेदृग्दृष्टं वपुः क्वचित् ॥<br>
यादृशं त्वं धारयसे रूपं लोकविमोहनम् ॥ १२-३ ॥<br>
<br>
सोऽहं दर्शनमात्रेण त्वदीयेन वरानने ॥<br>
मनोभवशरैर्विद्धः पतितः सहसा क्षितौ ॥<br>
अजल्पितवचो देवि मोहितस्तव तेजसा ॥ १२-४ ॥<br>
<br>
कुरु प्रसादं करभोरु मह्यं दास्यामि सर्वं तव चित्तसंस्थम् ॥<br>
नादेयमस्तीह जगत्त्रयेऽपि तवानुरागेण निबद्धचेतसः ॥ १२-५ ॥<br>
<br>
इमां धरां भूधरभूषितांगीं समुद्रवस्त्रां शशिसूर्यनेत्राम् ॥<br>
घनस्तनीं व्योमसुबद्धदेहां निष्काननां सुंदरि वामशीलाम् ॥ १२-६ ॥<br>
<br>
पातालगुह्यां बहुवृक्षरोम्णीं सप्ताधरां सुभ्रु तवास्मि दाता ॥<br>
सकोशबद्धां गजवाजिपूर्णां समन्त्रिहृद्यां नगरैः समेताम् ॥ १२-७ ॥<br>
<br>
आत्मानमपि दास्यामि तवा चार्वंगि संगमे ॥<br>
किं पुनर्द्धनरत्नादि प्रसीद मम मोहिनि ॥ १२-८ ॥<br>
<br>
नृपस्य वचनं श्रुत्वा मोहिनी मधुराक्षरम् ॥<br>
समुवाच स्मितं कृत्वा तमुत्थाप्य नृपं तदा ॥ १२-९ ॥<br>
<br>
न धरां भूधरोपेतां वरये वसुधाधिप ॥<br>
यद्विदिष्याम्यहं काले तत्कार्यमविशंकया ॥ १२-१० ॥<br>
<br>
भजिष्यामि न संदेहः कुरुष्व समयं मम ॥<br>
<br>
राजोवाच ॥<br>
येन संतुष्यसे देवि समयं तं करोम्यहम् ॥ १२-११ ॥<br>
<br>
दशावस्थां गतो देहो मम त्वत्संगमं विना ॥ १२-१२ ॥<br>
<br>
मोहिन्युवाच ॥<br>
दीयतां दक्षिणो हस्तो बहुधर्मकरस्तव ॥<br>
येन मे प्रत्ययो राजन् वचने तावके भवेत् ॥ १२-१३ ॥<br>
<br>
राजा त्वं धर्मशीलोऽसि सत्यकीर्तिर्जगत्त्रये ॥<br>
न वक्तास्यनृतं काले मार्गाऽयं लौकिकः कृतः ॥ १२-१४ ॥<br>
<br>
एवं ब्रवाणां राजेंद्रो मोहिनीं हृच्छयातुरः ॥<br>
अब्रवीन्नृपतिस्तां तु सुप्रसन्नमना नृप ॥ १२-१५ ॥<br>
<br>
जन्मप्रभृति वामोरु नानृतं भाषितं मया ॥<br>
स्वैरेष्वपि विहारेषु कदापि वरवाणिंनि ॥ १२-१६ ॥<br>
<br>
अथवा व्याहृतैर्वाक्यैः किमेभिः प्रत्ययाक्षरैः ॥<br>
दतो ह्येष मया हस्तो दक्षिणः पुण्यलांछनः ॥ १२-१७ ॥<br>
<br>
यन्मया सुकृतं किंचित्कृतमाजन्म सुन्दरि ॥<br>
तत्सर्वं तव वामोरु यदि कुर्यान्न ते वचः ॥ १२-१८ ॥<br>
<br>
अन्तरे ह्येष दत्तो मे धर्मो भार्या भवांगने ॥<br>
तव रूपेण मे क्षोभः सहसा प्रत्युपस्थितः ॥ १२-१९ ॥<br>
<br>
ऋतध्वजसुतश्चाहं नाम्ना रुक्मां गदो नृपः ॥<br>
इक्ष्वाकुवशसंभूतः सुतो धर्मांगदो मम ॥ १२-२० ॥<br>
<br>
मृगव्याजेन गहनं प्रविष्टश्चारुलोचने ॥<br>
ततो दृष्टो वने हृद्यो वामदेवाश्रमो मया ॥ १२-२१ ॥<br>
<br>
मुनिना जल्पितं तत्र किंचित्तेन विसर्जितः ॥<br>
आरुह्य वाहनश्रेष्ठंमन्दरं द्रष्टुमागतः ॥ १२-२२ ॥<br>
<br>
भ्रममाणो गिरिवरं कुतूहलमनास्तदा ॥<br>
प्राप्तं मच्छ्रवणे गीतं तव वक्त्रविनिर्गतम् ॥ १२-२३ ॥<br>
<br>
तेन गीतेन चाकृष्टस्त्वत्समीपमुपागतः ॥<br>
दृष्टेः पथमनुप्राप्ता मम त्वं चारुलोचने ॥ १२-२४ ॥<br>
<br>
ततोऽहं मूर्च्छितो देवि विसंज्ञः पतितः क्षितौ ॥<br>
सांप्रतं चेतनायुक्तस्तव वाक्यामृतेन हि ॥ १२-२५ ॥<br>
<br>
पुनर्जातमिवात्मानं मन्येऽहं लोकमोहिनि ॥<br>
प्रत्युत्तरप्रदानेन प्रसादं कर्त्तुमर्हसि ॥ १२-२६ ॥<br>
<br>
नृपेणैव समुद्दिष्टा मोहिन्याहोत्तरं वचः ॥<br>
अहं ब्रह्मभवा राजंस्त्वदर्थं समुपागता ॥ १२-२७ ॥<br>
<br>
श्रुत्वा कीर्ति स्मरोपेता मंदरं कनकाचलम् ॥<br>
परित्यज्य सुरान्सर्वान्विश्वंभरपुरोगमान् ॥ १२-२८ ॥<br>
<br>
समाहितमनास्त्वत्र तपस्यानिरता स्थिता ॥<br>
संपूजयंती देवेशं गीतदानेन शंकरम् ॥ १२-२९ ॥<br>
<br>
गीतदानमहं मन्ये सुराणामतिवल्लभम् ॥<br>
सर्वदानाधिकं भूप ह्यनंतगतिदायकम् ॥ १२-३० ॥<br>
<br>
येन तुष्टः पशुपतिः सद्यः प्रत्युपकारकः ॥<br>
ईप्सितोऽयं मया प्राप्तो भवानवनिपालकः ॥ १२-३१ ॥<br>
<br>
अभिप्रीतोऽसि मे राजन्नभिप्रीता ह्यहं तव ॥ १२-३२ ॥<br>
<br>
तमेवं मुक्त्वा द्विजराजवक्त्रा करं गृहीत्वा नृपतेस्तु वेगात् ॥<br>
उत्थापयामास धराशयानमिंद्रस्य यष्टीमिव मोहिनी सा ॥ १२-३३ ॥<br>
<br>
इति श्रीबृहन्नारदीयपुराणोत्तरभागे समयकरणं नाम द्वादशोऽध्यायः ॥ १२ ॥<br>
