वसिष्ठ उवाच ॥<br>
तच्छ्रुत्वा नृपतेर्वाक्यं महाज्ञानी मुनीश्वरः ॥<br>
चिंतयित्वा क्षणं ज्ञात्वा कारणं तमुचाव ह ॥ ११-१ ॥<br>
<br>
वामदेव उवाच ॥<br>
पुरा त्वमवनीपाल शूद्रजातिसमुद्भवः ॥<br>
दारिद्र्येण पराभूतो दुष्टया भार्यया तथा ॥ ११-२ ॥<br>
<br>
परसेवनया चैव वेतनेन भुजिक्रिया ॥<br>
निवसन्दुःखसंतप्तो बहुवर्षाणि पार्थिव ॥ ११-३ ॥<br>
<br>
कदाचिद्द्विजसंसर्गात्तीर्थयात्रां गतो भवान् ॥<br>
ततः सर्वाणि तीर्थानि परिक्रम्य महीपते ॥ ११-४ ॥<br>
<br>
द्विजसेवापरो जातो मथुरां पुण्यरूपिणीम् ॥<br>
तत्र स्नातं त्वया विप्रसंगेन यमुनाजले ॥ ११-५ ॥<br>
<br>
विश्रांतिसंज्ञके तीर्थे सर्वतीर्थोत्तमोत्तमे ॥<br>
मंदिरे च वराहस्य कथ्यमानां कथां नृप ॥ ११-६ ॥<br>
<br>
पुराणोक्तां च शुश्राव अशून्यशयनव्रतम् ॥<br>
चतुर्भिः पारणैर्यस्य निष्पत्तिस्तु विधीयते ॥ ११-७ ॥<br>
<br>
येन चीर्णेन देवेशो जीमूताभः प्रसीदति ॥<br>
लक्ष्मीभर्ता जगन्नाथो निःशेषाघौघनाशनः ॥ ११-८ ॥<br>
<br>
तत्कृतं भवता राजन्पुनरभ्येत्य मंदिरम् ॥<br>
अशून्यशयनं पुण्यं गृहे वृद्धिकरं परम् ॥ ११-९ ॥<br>
<br>
अकृत्वेदं महाराज व्रतं पातकनाशनम् ॥<br>
गार्हस्थ्यमनुतिष्ठेत वंध्यावन्निष्फलो भवेत् ॥<br>
सुखमीदृग्विधं लोके दुर्लभं प्रतिभाति मे ॥ ११-१० ॥<br>
<br>
श्रावणस्य तु मासस्य द्वितीययां महीपते ॥<br>
ग्राह्यमेतद्व्रतं पुण्यं जन्ममृत्युजरापहम् ॥ ११-११ ॥<br>
<br>
लक्ष्मीयुक्तो जगन्नाथः पूजनीयोऽत्र पार्थिव ॥<br>
फलैः पुष्पैस्तथा धूपैश्चारुरक्तानुलेपनैः ॥<br>
शय्यादानैर्वस्त्रदानैस्तथा ब्राह्मणभोजनैः ॥ ११-१२ ॥<br>
<br>
तत्त्वया सर्वमेतद्धिकृतं राजन्सुदुस्तरम् ॥<br>
तस्यैव कर्मणः पुष्टिरशून्यस्य महीपते ॥<br>
इमानेवाग्रतः पुण्यास्त्वयोक्तान्विस्तराच्छृणु ॥ ११-१३ ॥<br>
<br>
नाप्रसन्नें जगन्नाथे भवेयुरिति निश्चितम् ॥<br>
पूर्वजन्मनि देवेशस्त्वयाशून्येन पूजितः ॥ ११-१४ ॥<br>
<br>
इह जन्मनि राजेंद्र द्वादश्यार्चयसे हरिम् ॥<br>
अवश्यं प्राप्यसे राजन् विष्णोः सायुज्यतां ध्रुवम् ॥ ११-१५ ॥<br>
<br>
एष प्रश्नो मया राजन्व्याख्यातस्ते सुमंगलः ॥<br>
संपदां प्रभवोपेतो ज्ञातेरुत्कर्षणार्थकः ॥ ११-१६ ॥<br>
<br>
किमन्यत्ते महीपाल ददामीह करोमि च ॥<br>
अवश्यं सर्वयोग्योऽसि भक्तोऽसि त्वं जनार्दने ॥ ११-१७ ॥<br>
<br>
राजोवाच ॥<br>
उत्सुकोऽहं द्विजश्रेष्ठ मंदरं पर्वतं प्रति ॥<br>
तत्राश्चर्याण्यनेकानि द्रष्टुकामस्तवाज्ञया ॥ ११-१८ ॥<br>
<br>
लघुर्भूत्वा गुरुं त्यक्त्वा पुत्रोपरि द्विजोत्तम ॥<br>
राज्यशासनजं भारं दुर्वहं यच्च भूमिपैः ॥ ११-१९ ॥<br>
<br>
सोऽहं स्वेच्छाचरो यातो मत्कृत्यं तनयश्चरेत् ॥<br>
तछ्रुत्वा वचनं राज्ञो वामदेवोऽब्रवीदिदम् ॥ ११-२० ॥<br>
<br>
एतद्धि परमं कृत्यं पुत्रस्य नृपपुंगवं ॥<br>
यत्क्लेशात्पितरं प्रेम्णा विमोचयति सर्वदा ॥ ११-२१ ॥<br>
<br>
पितुर्वचनकारी च मनोवाक्कायशक्तितः ॥<br>
तस्य भागीरथीस्नानमहन्यहनि जायते ॥ ११-२२ ॥<br>
<br>
निरस्य पितृवाक्यं तु व्रजेत्स्नातुं सुरापगाम् ॥<br>
नो शुद्धिस्तस्य पुत्रस्य इतीत्थं वैदिकी श्रुतिः ॥ ११-२३ ॥<br>
<br>
स त्वं गच्छ यथाकामं कृतकृत्योऽसि भूपते ॥<br>
हरिप्रसादात्ते जातो वंशे पुत्रः स पुण्यकृत् ॥ ११-२४ ॥<br>
<br>
एवमुक्ते तु मुनिना समारुह्य तुरंगमम् ॥<br>
ययौ शीघ्रगतिः श्रीमान्सदागतिरिव स्वयम् ॥ ११-२५ ॥<br>
<br>
वीक्ष्यमाणो गिरीन्सर्वान्वनानि सरितस्तथा ॥<br>
सर्वाश्चर्याणि राजेंद्रः सरांस्युपवनानि च ॥ ११-२६ ॥<br>
<br>
सोऽचिरेणैव कालेन संप्राप्तो मंदराचलम् ॥<br>
भ्रामयित्वा गिरिं श्वेतं गंधमादनमेव च ॥ ११-२७ ॥<br>
<br>
अतीत्य च महामेरुं दृष्ट्वा चैवोत्तरान्कुरून् ॥<br>
शतसूर्यप्रतीकाशं सर्वतः कांचनावृतम् ॥ ११-२८ ॥<br>
<br>
संघृष्टं हरिबाहुभ्यां स्रवंतं कांचनं रसम् ॥<br>
तद्भूभागं नगाकीर्णं बहुधातुविभूषितम् ॥ ११-२९ ॥<br>
<br>
बहुनिर्झरसंयुक्तं बहुकंदरभूषितम् ॥<br>
निम्नागायुतसंपूर्णं धौतं गंगाजलैः शुभैः ॥ ११-३० ॥<br>
<br>
विश्वस्तैर्युवतीवृन्दैः कांताशर्मोपसेविभिः ॥<br>
घटप्रमाणैर्नृपते परिपक्वैः सुगंधिभिः ॥ ११-३१ ॥<br>
<br>
फलैर्युवतिसंभूतैः कुचैरिव विभूषितम् ॥<br>
द्विरेफध्वनिसंयुक्तं कोकिलस्वरनादितम् ॥ ११-३२ ॥<br>
<br>
अनेकसत्त्वविरुतैः समंतान्नादितं गिरिम् ॥<br>
संपश्यमानो नृपतिर्विवेश स महागिरिम् ॥ ११-३३ ॥<br>
<br>
आरोढुकामस्तु कुतूहलात्तमन्वेषयन्केन पथा प्ररोहम् ॥<br>
स वीक्षते यावदसौ समंतात्तावत्समस्तं द्रुमपक्षिसंघम् ॥ ११-३४ ॥<br>
<br>
विसर्पमाणं ध्वनिना गृहीतं विमोहिनीवक्त्रसमुद्भवेन ॥<br>
उपप्लवंतं तरसा महीपस्तेनैव सार्द्धं स जगाम तूर्णम् ॥ ११-३५ ॥<br>
<br>
तस्याऽपि कर्णे ध्वनिराविवेश विमोहिनीवक्त्रसमुद्भवो यः ॥<br>
विमोहितो येन विमुच्य वाहं त्रिविक्रमेणेव विलंघ्यमानम् ॥ ११-३६ ॥<br>
<br>
मार्गं गिरेर्मोहिनिगीतमुग्धं क्षणेन राजा सहसा ददर्श ॥<br>
गिरौ स्थितां तप्तसुवर्णभासं कामस्य यष्टीमिव निर्मितां च ॥ ११-३७ ॥<br>
<br>
शक्रस्य लिंगं गगने प्रसक्तं संपूजयंतीमिव लोकसूत्यै ॥<br>
क्षमास्वरूपामिव वै रसाया गिरेः सुताया इव रूपराशिम् ॥ ११-३८ ॥<br>
<br>
सिंधोस्तु वेलामिव रूपयुक्तां तस्यास्तनुं वै रतिमंदिराख्याम् ॥<br>
विकर्षमाणां सहसा त्रिनेत्रं लिंगाश्रयं देवविनोदनार्थम् ॥ ११-३९ ॥<br>
<br>
तत्पुण्यकर्त्तुर्मनसाभिलाषां व्यवस्थितो मोहिनिरूपदर्शी ।<br>
विमोहितोऽसौ निपपात राजा विमोहिनीकामशरेण विद्धः ॥ ११-४० ॥<br>
<br>
ज्वरेण तीव्रेण गृहीतदेहः समीपमस्याः स ससर्प शीघ्रम् ।<br>
विसर्पिणं भूमिपतिं सुनेत्रा विलोकयामास कटाक्षदृष्ट्या ॥ ११-४१ ॥<br>
<br>
विमुच्य वीणां विरराम गीताप्राप्तं च कार्यं सहसैव मेने ॥<br>
विधूनयंती मृगपक्षिसघान्सुवाससा गंडभुजौ निवार्य ॥ ११-४२ ॥<br>
<br>
शिलीमुखान् श्वाससुगंधमुग्धान् जगाम देवी नृपतेः समीपम् ॥<br>
त्यक्त्वा हरं पूज्यतमं सुलिंगं गगत्वा तु पार्श्वे तमुदारचेष्टा ॥ ११-४३ ॥<br>
<br>
विमोहिनी नीरजपत्रनेत्रा उवाच वाक्यं मधुरं मनोज्ञम् ॥<br>
रुक्मांगदं कामशराभितप्तमुत्तिष्ठ राजन्वशगा तवाहम् ॥ ११-४४ ॥<br>
<br>
किं मूर्च्छया देहमिमं क्षिणोषि यस्त्वं धराभारमिमं महांतम् ॥<br>
तृणीकृतं भूप समुद्वहेथा यन्मामकं रूपमवेक्ष्य हारि ॥ ११-४५ ॥<br>
<br>
किं मुह्यसे दुर्बलगौरिवेह पंके निमग्ना भव त्वम् ॥<br>
धीरोऽसि विडंबयेथाः किमर्थमात्मानमुदारचेष्टम् ॥ ११-४६ ॥<br>
<br>
यद्यस्ति वांछा तव भूपतीश ममानुकूले सुरतेऽतिहृद्ये ॥<br>
प्रदाय दानं च सुधर्ममुक्तं भुंक्ष्व स्वदासीमिव मां रतिज्ञाम् ॥ ११-४७ ॥<br>
<br>
इति श्रीबृहन्नारदीयपुराणोत्तरेभागे मोहिनीदर्शनं नाम एकादशोऽध्यायः ॥ ११ ॥<br>
