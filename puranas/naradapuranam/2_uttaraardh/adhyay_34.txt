वसिष्ठ उवाच ॥<br>
तत्पुत्रवचनं श्रुत्वा राजा रुक्मांगदस्तदा ॥<br>
संध्यावलीमुखं प्रेक्ष्य प्रहृष्टकमलोपमम् ॥ ३४-१ ॥<br>
<br>
मोहिनीवचनं श्रृण्वन्भुंक्ष्व मा हन देहजम् ॥<br>
मा भुंक्ष्व तनयं हिंस चेत्याग्रहसमन्वितम् ॥ ३४-२ ॥<br>
<br>
एतस्मिन्नेव काले तु भगवान्कमलेक्षणः ॥<br>
अंतर्द्धानगतस्तस्थौ व्योम्नि धैर्यावलोककः ॥ ३४-३ ॥<br>
<br>
त्रयाणां नृपशार्दूल मेघश्यामो निरञ्जनः ॥<br>
धर्मांगदस्य वीरस्य तस्य रुक्मांगदस्य तु ॥ ३४-४ ॥<br>
<br>
संध्यावल्या समेतस्य वीशसंस्थो जनार्दनः ॥<br>
वचने भुंक्ष्व भुंक्ष्वेति मोहिन्या व्याहृते तदा ॥ ३४-५ ॥<br>
<br>
जग्राह विमलं खङ्गं हंतुं धर्मांगदं सुतम् ॥<br>
सुप्रहर्षेण मनसा प्रणम्य गरुडध्वजम् ॥<br>
तं दृष्ट्वा खङ्गहस्तं तु पितरं धर्म्मंभूषणः ॥ ३४-६ ॥<br>
<br>
प्रणम्य मातापितरौ देवं चक्रधरं तथा ॥<br>
वदनं प्रेक्ष्य चादीनं जनन्या नृपपुंगवः ॥ ३४-७ ॥<br>
<br>
वृषांगदेन तु तदा स्वग्रीवोर्वीतले कृता ॥<br>
कंबुग्रीवां समानां तु सुवर्णा सुकोमलाम् ॥ ३४-८ ॥<br>
<br>
बहुरेखमथ स्थूलां खङ्गमार्गे ज्यदर्शयत् ॥।<br>
पितृभक्त्या युतेनैव मातृभक्त्याधिकेन वै ॥ ३४-९ ॥<br>
<br>
ग्रीवाप्रदाने तनयस्य भूप हर्षाकुले चारुसुधांशुवक्त्रे ॥<br>
गृहीतखङ्गे जगदीशनाथे चचाल पृथ्वीं सनगा समग्रा ॥ ३४-१० ॥<br>
<br>
सिंधुः प्रवृद्धश्च बभूव सद्यो निमज्ज नार्थं भुवनत्रयस्य ॥<br>
निपेतुरुल्काः शतशो धरायां निर्घातयुक्ताः सतडित्खमध्यात् ॥ ३४-११ ॥<br>
<br>
विवर्णरूपा च बभूव मोहिनी न देवकार्यं हि कृतं मयेति ॥<br>
निरर्थकं जन्म ममाधुनाभूत्कृतं तु दैवेन दजगद्विधायिना ॥ ३४-१२ ॥<br>
<br>
विमोहनं रूपमिदं विडंबनं यद्भूमिपालेन न भुक्तमन्नम् ॥<br>
हरेर्दिने पापभयापहे तु तृणैः समाहं भविता त्रिविष्टपे ॥ ३४-१३ ॥<br>
<br>
सत्वाधिको यास्यति मोक्षमार्गं गंतास्मि पाप नरकं सुदारुणम् ॥ ३४-१४ ॥<br>
<br>
समुद्यते तदा खङ्गे नृपेण नृपपुंगव ॥<br>
मोहिनी मोहसंयुक्ता पपात धरणीतले ॥ ३४-१५ ॥<br>
<br>
राजापि तेन खङ्गेन भ्राजमानः समुद्यतः ॥<br>
ग्रीवायाश्छेदनार्थाय वृषांगदसुतस्य तु ॥ ३४-१६ ॥<br>
<br>
सकुंडलं चारु शशिप्रकाशं भ्राजिष्णु वक्त्रं तनयस्य भूपः ॥<br>
प्रचिच्छिदे यावदतीव हर्षाद्धैर्यान्वितो रुक्मविभूषणोऽसौ ॥ ३४-१७ ॥<br>
<br>
तावद्गृहीतः स्वकरेण भूपः क्षीराब्धिकन्यापतिना महीपः ॥<br>
तुष्टोऽस्मि तुष्टोऽस्मि न संशयोऽत्र गच्छस्व लोकं मम लोकनाथ ॥ ३४-१८ ॥<br>
<br>
प्रियान्वितश्चात्मजसंयुतश्च कीर्तिं समाधाय महीतले तु ॥<br>
त्रैलोक्यपूज्यां विमलां च शुक्लां कृत्वा पदं मूर्ध्नि यमस्य भूप ॥ ३४-१९ ॥<br>
<br>
प्रयाहि वासं मम देहसंज्ञं स चक्रिणो भूमिपतिः करेण ॥<br>
संस्पृष्टमात्रो विरजा बभूव प्रियासमेतस्तनयेन युक्तः ॥ ३४-२० ॥<br>
<br>
उपेत्य वेगेन जगाम देहं देवस्य दिव्यं स नृपो महात्मा ॥<br>
विहाय लक्ष्मीमवनीप्रसूतां विहाय दासीःसुधनं स कोशम् ॥ ३४-२१ ॥<br>
<br>
विहाय नागांस्तुरगान्रथांश्च स्वदारवर्गं स्वजनादिकांश्च ॥<br>
जगाम देहं मधुसूदनस्य ततोंऽबरात्पुष्पचयः पपात ॥ ३४-२२ ॥<br>
<br>
संहृष्टसिद्धैः सुरलोकपालैः संताडिता दुंदुभयो विनेदुः ॥<br>
राजन् जगुर्गीतमतीव रम्यं देवांगनाः संननृतुर्मुदान्विताः ॥ ३४-२३ ॥<br>
<br>
गन्धर्वकन्या नृपकर्मतुष्टास्तदद्भुतं प्रेक्ष्य दिनेशसूनुः ॥<br>
हरेस्तनौ भूमिपतिं प्रविष्टं सदारपुत्रं स्वलिपिं प्रमार्ज्य ॥ ३४-२४ ॥<br>
<br>
लोकांश्च सर्वान्नृपदिष्टमार्गे कृत्वा कृतज्ञान्हार्रलोकमार्गान् ॥<br>
भीतः पुनः प्राप्य पितामहांतिकं प्रोवाच देवं चतुराननं रुदन् ॥ ३४-२५ ॥<br>
<br>
नाहं नियोगी भविता हि देव आज्ञाविहीनः सुरलोकनाथ ॥<br>
विधेहि चान्यत्प्रकरोमि तात निदेशनं मास्तु मदीय दण्डम् ॥ ३४-२६ ॥<br>
<br>
इति श्रीबृहन्नारदीयपुराणोत्तरभागे मोहिनीचरिते सुतवधोद्यतस्य रुक्मांगदस्य भगवद्दर्शनं नाम चतुस्त्रिंशत्तमोऽध्यायः ॥ ३४ ॥
