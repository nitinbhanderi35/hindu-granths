।। अथ गङ्गाद्वारमाहात्म्यं प्रारभ्यते ।।<br>
<br>
।। मोहिन्युवाच ।।<br>
कुरुक्षेत्रस्य माहात्म्यं श्रुतं पापापहं महत् ।।<br>
त्वत्तो द्विजवरश्रेष्ठ सर्वसिद्धिप्रदं नृणाम् ।। ६६-१ ।।<br>
<br>
गंगाद्वारेति यत्ख्यातं तीर्थं पुण्यावहं गुरो ।।<br>
तत्समाख्याहि भद्रं ते श्रोतुं वांछास्ति मे हृदि ।। ६६-२ ।।<br>
<br>
वसुरुवाच ।।<br>
श्रृणु भद्रे प्रवक्ष्यामि माहात्म्यं पापनाशनम् ।।<br>
गंगाद्वारस्य ते पुण्यं श्रृण्वतां पठतां शुभम् ।। ६६-३ ।।<br>
<br>
यत्र भूमिमनुप्राप्ता भगीरथरथानुगा ।।<br>
श्रीगंगालकनंदाख्या नगान्भित्त्वा सहस्रशः ।। ६६-४ ।।<br>
<br>
यत्रायजत यज्ञेशं पुरा दक्षः प्रजापतिः ।।<br>
तत्क्षेत्रं पुण्यदं नॄणां सर्वपातकनाशनम् ।। ६६-५ ।।<br>
<br>
यस्मिन्यज्ञे समाहूता देवा इंद्रपुरोगमाः ।।<br>
स्वैः स्वैर्गणैः समायाता यज्ञभागजिघृक्षया ।। ६६-६ ।।<br>
<br>
तत्र देवर्षयः प्राप्तास्तथा ब्रह्मर्षयोऽमलाः ।।<br>
शिष्यप्रशिष्यैः सहितास्तथा राजर्षयः शुभे ।। ६६-७ ।।<br>
<br>
सर्वेनिमंत्रितास्तेन ब्रह्मपुत्रेण धीमता ।।<br>
गंधर्वाप्सरसो यक्षाः सिद्धविद्याधरोरगाः ।। ६६-८ ।।<br>
<br>
संप्राप्ता यज्ञसदनमृते शर्वं पिनाकिनम् ।।<br>
ततस्तु गच्छतां तेषां सप्रियाणां विमानिनाम् ।। ६६-९ ।।<br>
<br>
दक्षयज्ञोत्सवं प्रीत्यान्योन्यं वर्णयतां सती ।।<br>
श्रुत्वा सोत्का महादेवं प्रार्थयामास भामिनी ।। ६६-१० ।।<br>
<br>
तच्छत्वा भगवानाह न श्रेयो गमनं ततः ।।<br>
अथ देवमनादृत्य भाविनोऽर्थस्य गौरवात् ।। ६६-११ ।।<br>
<br>
जगामैकाकिनी भद्रे द्रष्टुं पितृमखोत्सवम् ।।<br>
ततः सा तत्र संप्राप्ता न केनापि सभाजिता ।। ६६-१२ ।।<br>
<br>
प्राणांस्तत्याज तन्वंगी तज्जातं क्षेत्रमुत्तम् ।।<br>
तस्मिंस्तीर्थे तु ये स्नात्वा तर्पयंति सुरान्पितॄन् ।। ६६-१३ ।।<br>
<br>
ते स्युर्देव्याः प्रियतमा भोगमोक्षैकभागिनः ।।<br>
येऽन्येऽपि तत्र स्वान्प्राणांस्त्यजंत्यनशनादिभिः ।। ६६-१४ ।।<br>
<br>
तेऽपि साक्षाच्छिवं प्राप्य नाप्नुवंति पुनर्जनिम् ।।<br>
अथ तन्नारदाच्छ्रुत्वा भगवान्नीललोहितः ।। ६६-१५ ।।<br>
<br>
मरणं स्वप्रियायास्तु वीरभद्रं विनिर्ममे ।।<br>
स सर्वैः प्रमथैर्युक्तस्तं यज्ञं समनाशयत् ।। ६६-१६ ।।<br>
<br>
पुनर्विधेः प्रार्थनया मीढ्वान्सद्यः प्रसादितः ।।<br>
संदधे च पुनर्यज्ञं विकृतं प्रकृतिस्थितम् ।। ६६-१७ ।।<br>
<br>
ततस्तत्तीर्थमतुलं सर्वपातकनाशनम् ।।<br>
जातं यत्राप्लुतः सोमो मुक्तो यक्ष्मग्रहादभूत् ।। ६६-१८ ।।<br>
<br>
तत्र यो विधिवत्स्नात्वा यं यं कामं विचिंतयेत् ।।<br>
तं तमाप्नोति विधिजे नात्र कार्या विचारणा ।। ६६-१९ ।।<br>
<br>
यत्र यज्ञेश्वरः साक्षाद्भगवान्विष्णुरव्ययः ।।<br>
स्तुतो दक्षेण देवैश्च तत्तीर्थं हरिसंज्ञितम् ।। ६६-२० ।।<br>
<br>
तत्र यो विधिवन्मर्त्यः स्नायाद्धरिपदे सति ।।<br>
स विष्णोर्वल्लभो भूयाद्भुक्तिमुक्तयकभाजनम् ।। ६६-२१ ।।<br>
<br>
अतः पूर्वदिशि क्षेत्रं त्रिगगं नाम विश्रुतम् ।।<br>
यत्र त्रिपथगा साक्षादृश्यते सकलैर्जनैः ।। ६६-२२ ।।<br>
<br>
तत्र स्नात्वाथ संतर्प्य देवर्षिपितृमानवान् ।।<br>
सम्यक्छ्रद्धायुतो मर्त्यो मोदते दिवि देववत् ।। ६६-२३ ।।<br>
<br>
तत्र यस्त्यजति प्राणान्प्रवाहे पतितः सति ।।<br>
स व्रजेद्वैष्णवं धाम देवैः सम्यक्सभाजितः ।। ६६-२४ ।।<br>
<br>
ततः कनखले तीर्थे दक्षिणीं दिशमाश्रिते ।।<br>
त्रिरात्रोपोषितः स्नात्वा मुच्यते सर्वकिल्बिषैः ।। ६६-२५ ।।<br>
<br>
अथ यास्तत्रगां दद्याद्बाह्यणे वेदपारगे ।।<br>
स कदाचिन्न पश्येत्तु देवि वैतरणीं यमम् ।। ६६-२६ ।।<br>
<br>
अत्र जप्तं हुतं तप्तं दत्तमानंत्यमश्नुते ।।<br>
अत्रैव जहुतीर्थँ च यत्र वै जह्रुना पुरा ।। ६६-२७ ।।<br>
<br>
राजर्षिणा निपीताभूद्गंडूषीकृत्य सा नदी ।।<br>
प्रसादितेन सा तेन मुक्ता कर्णाद्विनिर्गता ।। ६६-२८ ।।<br>
<br>
तत्र स्नात्वा महाभागे यो नरः श्रद्धयान्वितः ।।<br>
सोपवासः समभ्यर्चेद्बाह्यणं वेदपारगम् ।। ६६-२९ ।।<br>
<br>
भोजयेत्परमान्नेन स्वर्गे कल्पं वसेत्स तु ।।<br>
अथ पश्चाद्दिशि गतं कोटितीर्थँ सुमध्यमे ।। ६६-३० ।।<br>
<br>
यत्र कोटिगुणं पुण्यं भवेत्कोटीशदर्शनात् ।।<br>
ओष्यैकां रजनीं तत्र पुंडरीकमवाप्नुयात् ।। ६६-३१ ।।<br>
<br>
तथैवोत्तरदिग्भागे सप्तगंगेति विश्रुतम् ।।<br>
तीर्थं परमकं देवि सर्वपातकनाशनम् ।। ६६-३२ ।।<br>
<br>
यत्राश्रमाश्च पुण्या वै सप्तर्षीणां महामते ।।<br>
तेषु सर्वेषु तु पृथक् स्नात्वा संतर्प्य देवताः ।। ६६-३३ ।।<br>
<br>
पितॄंश्च लभते मर्त्य ऋषिलोकं सनातनम् ।।<br>
भगीरथेन वै राज्ञा यदानीता सुरापगा ।। ६६-३४ ।।<br>
<br>
तदा सा प्रीतये तेषां सप्तधारागताभवत् ।।<br>
सप्तगंगं ततस्तीर्थं भुवि विख्यातिमागतम् ।। ६६-३५ ।।<br>
<br>
स आवर्तं ततः प्राप्य संतर्प्यामरपूर्वकान् ।।<br>
स्रात्वा देवेंद्रभवने मोदते युगमेव च ।। ६६-३६ ।।<br>
<br>
ततो भद्रे समासाद्य कपिलाह्रदमुत्तमम् ।।<br>
धेनुं दत्त्वा द्विजाग्र्याय गोसहस्रफलं लभेत् ।। ६६-३७ ।।<br>
<br>
अत्रैव नागराजस्य तीर्थं परमपावनम् ।।<br>
अत्राभिषेकं यः कुर्यात्सोऽभयं सर्पतो लभेत् ।। ६६-३८ ।।<br>
<br>
ततो ललितकं प्राप्य शंतनोस्तीर्थमुत्तमम् ।।<br>
स्नात्वा संतर्प्य विधिवत्सुरादील्लँभते गतिम् ।। ६६-३९ ।।<br>
<br>
यत्र शंतनुनां लब्धा गंगा मानुष्यमागता ।।<br>
तत्रैव तत्यजे देहं वसून्सूत्वानुवत्सरम् ।। ६६-४० ।।<br>
<br>
तद्देहो न्यपतत्तत्र तत्राभूद्दक्षजन्म च ।।<br>
तत्र यः स्नाति मनुजो भक्षयेदोषधीं च ताम् ।। ६६-४१ ।।<br>
<br>
स न दुर्गतिमाप्नोति गंगादेवीप्रसादतः ।।<br>
भीमस्थलं ततः प्राप्य यः स्नायात्सुकृती नरः ।। ६६-४२ ।।<br>
<br>
भोगान्भुक्त्वेह देहांते स्वर्गतिं समवाप्नुयात् ।।<br>
एतान्युद्देशतो देवि तीर्थानि गदितानि ते ।। ६६-४३ ।।<br>
<br>
अन्यानि वै महाभागे संति तत्रल सहस्रशः ।।<br>
योऽस्मिन्क्षेत्रे नरः स्नायात्कुंभगेज्येऽजगे रवौ ।। ६६-४४ ।।<br>
<br>
स तु स्याद्वाक्पतिः साक्षात्प्रभाकर इवापरः ।।<br>
अथ याते प्रयागादिपुण्यतीर्थे पृथूके ।। ६६-४५ ।।<br>
<br>
अथ यो वारुणे योगे महावारुणके तथा ।।<br>
महामहावारुणे च स्नायात्तत्र विधानतः ।। ६६-४६ ।।<br>
<br>
संपूज्य ब्राह्मणान् भक्त्या स लभेद्ब्रह्मणः पदम्।।<br>
संक्रान्तौ वाप्यमायां वा व्यतीपाते युगादिके ।। ६६-४७ ।।<br>
<br>
पुण्येऽहनि तथान्यद्वै यत्किंचिद्दानमाचरेत् ।।<br>
तत्तु कोटिगुणं भूयात्सत्यमेतन्मयोदितम् ।। ६६-४८ ।।<br>
<br>
गंगाद्वारं स्मरेद्यो वै दूरसंस्थोऽपि मानवः ।।<br>
सद्गतिं स समाप्नोति स्मरन्नंते यथा हरिम् ।। ६६-४९ ।।<br>
<br>
यं यं देवं हरिद्वारे पूजयेत्प्रयतो नरः ।।<br>
स स देवः सुप्रसन्नः पूरयेत्तन्मनोरथान् ।। ६६-५० ।।<br>
<br>
एतदेव तपःस्थानमेतदेव जपस्थलम् ।।<br>
एतदेव हुतस्थानं यत्र गंगा भुवं गता ।। ६६-५१ ।।<br>
<br>
यस्तत्र नियतो मर्त्यो गंगानामसहस्रकम् ।।<br>
त्रिकालं पठति स्नात्वा सोऽक्षयां संततिं लभेत् ।। ६६-५२ ।।<br>
<br>
गंगाद्वारे पुराणं तु श्रृणुयाद्यश्च भक्तितः ।।<br>
नियमेन महाभागे स याति पदमव्ययम् ।। ६६-५३ ।।<br>
<br>
हरिद्वारस्य माहात्म्यं यः श्रृणोति नरोत्तमः ।।<br>
पठेद्वा भक्तिसंयुक्तः सोऽपि स्नानफलं लभेत् ।। ६६-५४ ।।<br>
<br>
देवि तिष्ठति यद्गेहे माहात्म्यं लिखितं त्विदम् ।।<br>
तद्गृहे सर्पचौराग्निग्रहराजभयं नहि ।। ६६-५५ ।।<br>
<br>
वर्द्धतेसंपदः सर्वा विष्णुदेवप्रसादतः ।। ६६-५६ ।।<br>
<br>
इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे हरिद्वारमाहात्म्यं नाम षट्षष्टितमोऽध्यायः ।। ६६ ।।<br>
<br>
इति गङ्गाद्वारं (हरिद्वार)माहात्म्यं समाप्तम् ।।
