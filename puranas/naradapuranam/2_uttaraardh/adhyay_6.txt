ब्रह्मोवाच ॥<br>
किमाश्चर्यं त्वया दृष्टं कथं वा खिद्यते भवान् ॥<br>
सद्गुणेषु च संतापः स तापो मरणांतिकः ॥ ६-१ ॥<br>
<br>
यस्योच्चारणमात्रेण प्राप्यते परमं पदम् ॥<br>
तमुपोष्य कथं सौरे न गच्छति नरस्त्विति ॥ ६-२ ॥<br>
<br>
एको हि कृष्णस्य कृतः प्रणामो दशाश्वमेधावभृथेन तुल्यः ॥<br>
दशाश्वमेधी पुनरेति जन्म कृष्णप्रणामी न पुनर्भवाय ॥ ६-३ ॥<br>
<br>
कुरुक्षेत्रेण किं तस्य किं काश्या विरजेन वा ॥<br>
जिह्वाग्रे वर्तते यस्य हरिरित्यक्षरद्वयम् ॥ ६-४ ॥<br>
<br>
ब्राह्मणः श्वपचीं गच्छन् विशेषेण रजस्वलाम् ॥<br>
अन्नमश्नन्सुरापक्वं मरणे यो हरिं स्मरेत् ॥ ६-५ ॥<br>
<br>
अभक्ष्यागम्ययोर्जातं विहाय पापसंचयम् ॥<br>
स याति विष्णुसायुज्यं विमुक्तो भवबंधनैः ॥ ६-६ ॥<br>
<br>
यन्नामोच्चारणान्मोक्षः कथं न तदुपोषणे ॥<br>
यस्मिन्संगीयते सोऽपि चिंत्यते पुरुषोत्तमः ॥ ६-७ ॥<br>
<br>
लीलया चोच्चरेद्देवं श्रृणुयाच्च जनार्दनम् ॥<br>
गंगांभः पूतपुण्यत्वे स नरः समतां व्रजेत् ॥ ६-८ ॥<br>
<br>
अस्माकं जगतांनाथो जन्मदः पुरुषोत्तमः ॥<br>
कथं शासति दुर्मेधास्तस्य वासरसेविनम् ॥ ६-९ ॥<br>
<br>
यस्त्वं न चूर्णितस्तैस्तु यस्त्वं बद्धो न तैर्दृढम् ॥<br>
तदस्माकं कृतं मानं मे तत्त्वं नावबुध्यसे ॥ ६-१० ॥<br>
<br>
यो नियोगी न जानाति नृपभक्तान्वरान् क्षितौ ॥<br>
कृत्स्नायासेन संयुक्तः स तैर्निग्राह्यते पुनः ॥ ६-११ ॥<br>
<br>
राजेष्टा न नियोक्तव्याः सापराधा नियोगिना ॥<br>
स्वामिप्रसादात्सिद्धास्ते विनिन्युर्व्वै नियोगिनम् ॥ ६-१२ ॥<br>
<br>
एवं हि पापकर्तारः प्रणता ये जनार्दने ॥<br>
कथं संयमिता तेषां बाल्याद्भास्करनंदन ॥ ६-१३ ॥<br>
<br>
शैवैर्भास्करभक्तैर्वा मद्भक्तैर्वा दिवाकरे ॥<br>
करोमि तव साहाय्यं हरिभक्तैर्न भास्करे ॥ ६-१४ ॥<br>
<br>
सर्वेषामेव देवानामादिस्तुपुरुषोत्तमः ॥ ६-१५ ॥<br>
<br>
मधुसूदनभक्तानां निग्रहो नोपपद्यते ॥<br>
व्याजेनापि कृता यैस्तु द्वादशी पक्षयोर्द्वयोः ॥ ६-१६ ॥<br>
<br>
तैः कृते अवमाने तु तव नाहं सहायवान् ॥<br>
कृते सहाये तव सूर्यसूनो भवेदनीतिर्मम देहघातिनी ।<br>
विपर्ययो ब्रह्मपदात्सुपुण्यात्कृतेव मार्गे सह विष्णुभक्तैः ॥ ६-१७ ॥<br>
<br>
इति श्रीबृहन्नारदीयपुराणोत्तरभागे ब्रह्मवाक्यं नाम षष्ठोऽध्यायः ॥ ६ ॥
