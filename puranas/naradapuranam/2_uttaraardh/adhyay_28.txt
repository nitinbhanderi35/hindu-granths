काष्ठीलोवाच ।।<br>
राक्षसं धावमानं तु कालांतकयमोपमम् ।।<br>
दृष्ट्वा सा राक्षसी प्राह भर्तारं मम शंकिता ।। २८-१ ।।<br>
प्रक्षिपस्वानलप्रख्यां शक्तिं हेमविभूषिताम् ।।<br>
ममायं पंचतां यातु दिगंबररिपुप्रिय ।। २८-२ ।।<br>
तस्या वाक्यान्मम पतिः पौरुषे तु व्यवस्थितः ।।<br>
मुमोच विपुलां शक्तिं रक्षोवक्षस्थल प्रति ।। २८-३ ।।<br>
ज्वलंती ज्वलनप्रख्या द्योतयंती दिशो दश ।।<br>
दिव्यांशुतीक्ष्ण वक्त्राता किंकिणीशतनादिता ।। २८-४ ।।<br>
रक्तचंदनलिप्तांगी रक्तवस्त्रोपशोभिता ।।<br>
हृदि तस्य निपत्यासौ शक्तिर्विप्रकरच्युता ।। २८-५ ।।<br>
कृत्वा भस्मावशेषं तु राक्षसं गगनं ययौ ।।<br>
पातयित्वा स्वभर्तारं विप्रहस्तेन राक्षसी ।। २८-६ ।।<br>
कृतकृत्यमिवात्मानं मेने हृष्टतनूरुहा ।।<br>
अथोवाच द्विजं हृष्टा राक्षसी शुभलोचनम् ।। २८-७ ।।<br>
एहि कांत गुहां रम्यां प्रविश त्वं यदृच्छया ।।<br>
भुंक्ष्व भोगान्मया सार्द्धं ये दिव्या ये च मानुषाः ।। २८-८ ।।<br>
तथेति प्राणनाथो मे प्राहहृष्टवपुस्तदा ।।<br>
ततः सादाय मे कांतं स्वां प्रविष्टा गुहां मुदा ।। २८-९ ।।<br>
असंवीक्ष्यैव तद्भस्म भर्तृदेहसमुद्भवम् ।।<br>
कुचाभ्यामुन्नताभ्यां सा मद्भर्तारमपीडयत् ।। २८-१० ।।<br>
दर्शयामास तां तन्वीं कुमारीं शयने स्थिताम् ।।<br>
इयं तेनासितापांगी बिम्बोष्ठी कांचनप्रभा ।। २८-११ ।।<br>
भार्यार्थे समुपानीता वाराणस्या द्विजोत्तम ।।<br>
यस्याः सीमां न लंघंति पातकानि ह्यशेषतः ।। २८-१२ ।।<br>
शक्तिक्षेत्रं च तां प्राहुः पुण्यं पापक्षयंकरम् ।।<br>
या गृहं त्रिपुरारेश्च पञ्चगव्यूतिसंस्थिता ।। २८-१३ ।।<br>
यस्यां मृताः पुनर्मर्त्या गर्भवासं विशंति न ।।<br>
स त्वमस्या गृहं पित्र्यं पुनर्नय सुलोचनाम् ।। २८-१४ ।।<br>
इमानि तव रत्नानि शयनान्यासनानि च ।।<br>
मया सह समस्तानि विक्रीणीहि निजेच्छया ।। २८-१५ ।।<br>
त्वदर्थे राक्षसो घोरो मया ब्रह्मन्निषूदितः ।।<br>
मुग्धया तव रूपेण प्रेषितो यमसादनम् ।। २८-१६ ।।<br>
तस्मान्ममोपिरि विभो कृत्वा विश्वासमात्मना ।।<br>
भजस्व मां विशालाक्ष भक्तां वै कामरूपिणीम् ।। २८-१७ ।।<br>
एतच्छ्रुत्वा तु वचनं भर्ता मे चारुलोचने ।।<br>
राक्षस्याः कामतप्तायाः कुमार्याः सन्निधौ शुभे ।। २८-१८ ।।<br>
उवाच राक्षसीं तां तु सशंको मधुरं वचः ।।<br>
सुभगे नीतिशास्त्रेषु विश्वस्तव्या न योषितः ।। २८-१९ ।।<br>
कौमारं या पतिं हन्ति सा कथं मां न हिंसति ।।<br>
मत्तो रूपाधिकं मत्वा परं पुरुषलंपटा ।। २८-२० ।।<br>
सोऽहं विश्वासभावेन विश्वस्तस्ते वरानने ।। २८-२१ ।।<br>
अद्य वाथ परेद्युर्वा पक्षे मासेऽथ वत्सरे ।।<br>
व्यापादय यथेच्छं वा त्वां प्रपन्नोऽस्मि भामिनि ।। २८-२२ ।।<br>
एवमेव त्वया कार्यं नाद्य चोपकृतं तव ।।<br>
आत्मा ते सर्वथा देयः प्रतीकारस्य हेतवे ।। २८-२३ ।।<br>
मदर्थे निहतो भर्ता त्वया निःशंकया यतः ।।<br>
ततोऽहं नोत्तरं वच्मि परं किंचित्सुलोचने ।। २८-२४ ।।<br>
तच्छ्रुत्वा वचनं तस्य मद्भर्तुः साब्रवीदिदम् ।।<br>
विश्वस्तहिंसनं ब्रह्मन् ब्रह्महत्या समं भवेत् ।। २८-२५ ।।<br>
यद्येवं राक्षसीं क्रूरां मन्यसे पतिघातिनीम् ।।<br>
पतिं तथापि गर्हेयं विश्वस्तं घातये कथम् ।। २८-२६ ।।<br>
सूक्ष्मा हि धर्मस्य गतिर्न ज्ञायेत कथंचन ।।<br>
केनापि कुत्रचिद्देवदैत्यराक्षसकादिना ।।<br>
केचिन्मनुष्याः पटवो धर्मसूक्ष्मत्वचिंतने ।। २८-२७ ।।<br>
येऽनित्येन शरीरेण नैष्कर्म्यं साधयंत्युत ।।<br>
श्रूयते च पुराणेषु किंचिदत्र निगद्यते ।। २८-२८ ।।<br>
धर्मस्यैवानुकूल्येन विष्णुना प्रभविष्णुना ।।<br>
दशावतारग्रहणे दुःखं प्राप्तमनेकधा ।। २८-२९ ।।<br>
क्व सीतार्थं श्रीनिवासो रामो लक्ष्मणसंयुतः ।।<br>
विलापं कुरुते नागपाशबन्धादिकर्मसु ।। २८-३० ।।<br>
क्व देवदेवो वसुदेवसूनुर्विज्ञानरूपो निखलप्रपंची ।।<br>
हा कष्टमित्यस्रदृगादिचेष्टः पार्थोग्रसनादिकभृत्यकृत्यः ।। २८-३१ ।।<br>
ईशस्य कृत्यं द्विज दुर्विभाव्यं धर्मानुकूल्येन समास्थितस्य ।।<br>
व्यासः स्वयं वेदविभागकर्त्ता पाराशरिस्तत्त्वदृगिज्यमूर्तिः ।।<br>
कन्यात्वविध्वसकवीर्यजन्मा कानीनसंज्ञोऽनुजदारगामी ।। २८-३२ ।।<br>
परिवेत्ता च दिधिषूः शन्तनुः स्वःसरित्पत्तिः ।।<br>
दिधिषू तनयः साक्षाद्वसुः स्त्रीवादमृत्युभाक् ।। २८-३३ ।।<br>
ये गोलकसुताः कुण्डाः पांडवाः समयोनिगाः ।।<br>
तेषां संकीर्तनं पुण्यं पवित्रं पापनाशनम् ।। २८-३४ ।।<br>
यं ध्यायंति स्मरंत्यद्धा योगमूर्तिः सनातनः ।। २८-३५ ।।<br>
विष्णुर्वेश्यासमासक्तः प्रह्लादाद्युपदेशकृत् ।।<br>
श्रीनृसिंहोऽसुरध्वंसी देवदेवाधिदैवतम् ।। २८-३६ ।।<br>
संसारवासनाध्वंसी देवदेवाधिदैवतम् ।।<br>
संसारवासनाध्वंसी स्वर्णाक्षभवनस्थितिः ।। २८-३७ ।।<br>
जामदग्न्यः स्वयं सिद्धस्तपसा दग्धकिल्बिषः ।।<br>
ईश्वरः क्षत्रसंहारभ्रूणहत्यादिकर्मकृत् ।। २८-३८ ।।<br>
स्वयमेवर्षभो योगी लोकशिक्षापरो द्विजः ।।<br>
लोकग्लानिकरो जातः कुर्वन्धर्मानुरोधतः ।। २८-३९ ।।<br>
नारदो नारदो भूयो भूयो भूयोऽपि नारदः ।।<br>
नारायणपरो नारो नरो नरहितोऽमरः ।। २८-४० ।।<br>
गौतमो गौतमो विप्र गोपचेष्टापरायणः ।।<br>
वेदबाह्यार्थसंयुक्तशास्त्री वेदोपकार कृत् ।। २८-४१ ।।<br>
वसुष्ठश्चोर्वशीजातोऽगस्त्योऽपि स्वयमीश्वरौ ।।<br>
येन लोकोपकारार्थं वासिष्ठं शास्त्रमुत्तमम् ।। २८-४२ ।।<br>
कृतं यस्मिन्पुराणानि वेदाः साम्यत्वमागताः ।।<br>
यः स्वयं रामचन्द्रस्य गुरुः सर्वेश्वरस्य च ।। २८-४३ ।।<br>
स कथं गाधिजाशप्तस्तिर्यग्योनिमुपागमत् ।।<br>
यो दमित्वा विभुर्विंध्यं वातापिं सागरं स्थितः ।। २८-४४ ।।<br>
स कथं मृतकादाता दुष्करं समुपासते ।।<br>
यो विधिः कर्मसाक्ष्यादिवन्द्यो मान्यः पितामहः ।। २८-४५ ।।<br>
मोहिनीमोहितो देहमुत्ससर्ज कथं स च ।।<br>
यः शिवः शिवदः साक्षात्प्रकृतीशः परात्परः ।। २८-४६ ।।<br>
स कथं देवपत्नीगः श्मशानाशुभचेष्टितः ।।<br>
तस्माद्द्विज सदाचारो निषेव्यो विधिना विधिः ।। २८-४७ ।।<br>
तमहंभावनायुक्तो नो हेयाद्यो विदां वरः ।।<br>
स शांतिमाप्नुयादग्र्यां धम्यामुभयसंस्थिताम् ।। २८-४८ ।।<br>
आपवर्ग्यः स्मृतो धर्मो धनं धर्मैकसाधनम् ।।<br>
तन्मया साधितो धर्मः सर्वोत्तमधनात्मना ।। २८-४९ ।।<br>
श्रृणु विप्रात्र धर्मस्य गतिं सूक्ष्मां वदाम्यहम् ।।<br>
यदा समागतो भर्ता मम कन्यां समाहरन् ।। २८-५० ।।<br>
त्वां पश्यन् निजकर्मस्थं कोऽपि दोषो न तस्य वै ।।<br>
मया पृष्टः कथं नाम कन्येयं समुपाहृता ।। २८-५१ ।।<br>
तदा तेन मृषा वाक्यमुक्तं मद्भक्षणार्थकम् ।।<br>
तन्निशम्याह मां बद्धा स्वयं चास्थानि दर्शनात् ।। २८-५२ ।।<br>
ये वदंति च दांपत्ये भार्या मोक्षविरोधिनी ।।<br>
न ते तत्त्वदृशो ज्ञेया न सा भार्या विरोधिनी ।। २८-५३ ।।<br>
भार्या समुद्धरेत्पापात्पतंतं निरये पतिम् ।।<br>
सा भार्यान्या कर्मवल्लीरूपा संसारदायीनी ।। २८-५४ ।।<br>
पापं किमत्र तन्मत्तः सम्यक्छृणु स्वयं वर ।।<br>
अलीकं नैव वक्तव्यं प्राणैः कंठगतैरपि ।। २८-५५ ।।<br>
सत्यमेवाचरेत्सत्ये साक्षाद्धर्मे व्यवस्थितः ।।<br>
सत्ये समास्थितो ब्रह्मा सत्ये सन्तः समास्थिताः ।। २८-५६ ।।<br>
सत्ये समास्थितं विश्वं सर्वदा सचराचरम् ।।<br>
सत्यं ब्रूयादिति वचो वेदांतेषु प्रगीयते ।। २८-५७ ।।<br>
सत्यं ब्रह्मस्वरूपं हि तत्सत्यमभिधीमहि ।।<br>
सत्यं तु सर्वदा विप्र मंगलं मंगलप्रदम् ।। २८-५८ ।।<br>
असत्यमात्मक्षयदं सद्यः प्रत्ययकारकम् ।।<br>
स्त्रीषु सत्यं न वक्तव्यं तत्रापि श्रृणु कारणम् ।। २८-५९ ।।<br>
निधिं स्त्रियै न कथयेदित्यादौ दोषवारणम् ।।<br>
उक्तं तद्धर्मजनकं धर्मसूक्ष्मत्वदर्शकम् ।। २८-६० ।।<br>
कुशा द्विजा जलं वह्निर्वेदा भूकालदिक्सुराः ।।<br>
साक्ष्ये यत्र विवाहेषु दांपत्यं तदुदीरितम् ।। २८-६१ ।।<br>
समंगीकरणं कर्म विवाहे तु विधीयते ।।<br>
स्त्रीपुंसोर्द्विजसंस्कारे निर्दिष्टं गुरुशिष्ययोः ।। २८-६२ ।।<br>
तस्मात्परस्परं ज्ञेयो गुरुशिष्यौ वधूवरौ ।।<br>
नानयोरणुमात्रोऽपि भेदो बोध्यो विजानता ।। २८-६३ ।।<br>
तत्तत्कर्मानुरूपत्वात्प्राधान्यस्त्रीनियोज्ययोः ।।<br>
क्वचिद्व्यत्ययदोषश्चेद्दैवमेवात्र कारणम् ।। २८-६४ ।।<br>
दैवाधीनं जगत्सर्वं सदेवासुरमानुषम् ।।<br>
दैवं तत्पूर्वजन्मानि संचिताः कर्मवासनाः ।। २८-६५ ।।<br>
प्राप्तं निषेवन्नन्योन्यं वर्तते कामकारकम् ।।<br>
शुभं वाप्यशुभं विप्र तं तु शांतं विदुर्बुधाः ।। २८-६६ ।।<br>
शांतः सत्यसमाचारो जंतुर्लोकप्रतारकः ।।<br>
एवमादि विदित्वा तु नायं भर्ता निपातितः ।। २८-६७ ।।<br>
कन्यात्वध्वंसकात्पापात्पूतो मदुपकारतः ।।<br>
गतिं प्रयातः कृतिनां त्वद्धस्तविनिपातितः ।। २८-६८ ।।<br>
मया तूपकृतं पत्ये जानंत्या धर्मसूक्ष्मताम् ।।<br>
त्वत्प्राणरक्षणे धर्मो ममाभूद्द्विजसत्तम ।। २८-६९ ।।<br>
तेन धर्मेण किं प्राप्तमिति सम्यङ्निबोध मे ।।<br>
राक्षसीं योनिमापन्ना राक्षसस्य प्रिया ह्यहम् ।। २८-७० ।।<br>
कामरूपा ब्राह्मणी तु संजाता धर्मकारणात् ।।<br>
धर्मकामदुघा धेनुः संतोषो नंदनं वनम् ।। २८-७१ ।।<br>
विद्या मोक्षकरी प्रोक्ता तृष्णा वैतरणी नदी ।।<br>
वैतरण्यां पतन्भर्ता मयोद्धृत इहाभवत् ।। २८-७२ ।।<br>
अस्याश्चोपकृतं विप्र वर्णोत्तमनिवेशनात् ।।<br>
इयं त्वसंगिनी भार्या भविष्यति पितुर्गृहे ।। २८-७३ ।।<br>
अहं तवास्याश्च सदा रक्षिका धर्मबोधिनी ।।<br>
मत्संगमात्पूर्वमेव या भार्या विप्र तेऽभवत् ।। २८-७४ ।।<br>
इयं त्वत्संगिनी भार्या भविष्यति वरानना ।।<br>
सापि तिर्यग्गतिं प्राप्य मुच्यते मदनुग्रहात् ।। २८-७५ ।।<br>
अहं पुरा भवेऽभूवं रमणी लोकसुन्दरी ।।<br>
कंदलीति च विख्याता तनयौर्वमुनेर्द्विज ।। २८-७६ ।।<br>
तपः प्रभावात्संजाता यमला मिथुनंधरा ।।<br>
पुरुषो मे सहभवो दमितो धर्मकारणात् ।। २८-७७ ।।<br>
तेनैवौर्वेण शिष्टाहं दत्ता दुर्वाससे भवम् ।।<br>
तं पतिं प्राप्य विप्रेंद्र प्राक्कर्मवशागा ह्यहम् ।। २८-७८ ।।<br>
कलहाभिरता पत्या शप्ता भस्मत्वमागता ।।<br>
किंचित्पापावशेषेण राक्षसीं योनिमागता ।। २८-७९ ।।<br>
तत्र योनौ मया लब्धो भर्तायं राक्षसाधिपः ।।<br>
गोभिलो नाम तेजस्वी स त्वया विनिपातितः ।। २८-८० ।।<br>
शोपोऽस्य पूर्ववयसिबभूव द्विजसत्तम ।।<br>
कस्याश्चिद्राजकन्यायाः स्त्रियाऽऽरब्धा मृतिस्तव ।। २८-८१ ।।<br>
अहं तु राक्षसीभावरहिता पूर्वकर्मणः ।।<br>
शुभस्य बलमापन्ना जाता तव सहायिनी ।। २८-८२ ।।<br>
दुःखिताहं कृता भर्त्रा कुमार्याहरणात्पुरा ।।<br>
भार्याथ पापिना ब्रह्मंस्तेन व्यापादितो मया ।। २८-८३ ।।<br>
विश्वस्तो हि यतस्त्वं वै मम सर्वेण चेतसा ।।<br>
ततस्त्वां गोपयिष्यामि सर्वभावेन कामुक ।। २८-८४ ।।<br>
एष ते शपथः सत्यः पंचभूतोपसाक्षिकः ।।<br>
कृत्स्नस्य पुरुषस्येह सन्निधौ व्याहृतो मया ।। २८-८५ ।।<br>
न करोषि द्विजश्रेष्ठ संविदं ह्यन्यथा क्वचित् ।।<br>
मद्वाक्ये भवता स्थेयं सर्वकृत्येषु मानद ।। २८-८६ ।।<br>
एतच्छ्रुत्वा तु वचनं राक्षस्या परिभाषितम् ।।<br>
प्रतिपेदे वचः सर्वं यत्कृतं हि तया तदा ।। २८-८७ ।।<br>
ततः सा राक्षसी सर्वं संप्रगृह्य गुहाधनम् ।।<br>
करेणुरूपिणी भूत्वा पृष्ठे कृत्वा पतिं मम ।। २८-८८ ।।<br>
तया सह विशालाक्ष्या रत्नावल्या मुदान्विता ।।<br>
ययावाकाशमार्गेण काशीमभि मुलोचने ।। २८-८९ ।।<br>
इति श्रीबृहन्नारदीयपुराणोत्तरभागे मोहिनीचरिते काष्ठीलोपाख्यानं नामाष्टाविंशोऽध्यायः ।। २८ ।।<br>
<br>
<br>
