अथ लक्ष्मणाचल माहात्म्यमारभ्यते ॥<br>
<br>
मोहिन्युवाच ॥<br>
श्रुतं गोकर्णमाहात्म्यं वसो पापविनाशनम् ॥<br>
लक्ष्मणस्यापि माहात्म्यं वक्तुमर्हसि सांप्रतम् ॥ ७५-१ ॥<br>
<br>
वसुरुवाच ॥<br>
श्रृणु देवि प्रवक्ष्यामि माहात्म्यं लक्षणस्य च ॥<br>
यं दृष्ट्वा मनुजो देवं मुच्यते सर्वपातकैः ॥ ७५-२ ॥<br>
<br>
चतुर्व्यूहावतारे यो देवः संकर्षणः स्वयम् ॥<br>
सर्वभूमंडलं ह्येतत्स हस्रवदनः स्वराट् ॥ ७५-३ ॥<br>
<br>
एकस्मिञ्छिरसि न्यस्तं नावैत्सिद्धार्थकोपमम् ॥<br>
देवो नारायणः साक्षाद्रामो ब्रह्मादिवेदितः ॥ ७५-४ ॥<br>
<br>
प्रद्युन्नो भरतो भद्रे शत्रुघ्नो ह्यनिरुद्धकः ॥<br>
लक्ष्मणस्तु महाभागेस्वयं संकर्षणः शिवः ॥ ७५-५ ॥<br>
<br>
ब्रह्माद्यैः प्रार्थितः पूर्वं साक्षाद्देवो रमापतिः ॥<br>
रामादिनामभिर्जज्ञे चतुर्द्धा दिग्ग्रन्थन्नृपात् ॥ ७५-६ ॥<br>
<br>
ततः  कालांतरे देवि विश्वामित्रो मुनीश्वरः ॥<br>
यज्ञरक्षार्थमागत्य प्रार्थयद्रामलक्ष्मणौ ॥ ७५-७ ॥<br>
<br>
ततो राजा दशरथः प्राणेभ्योऽपि प्रियौ सुतौ ॥<br>
मुनेः शापभयाद्भीतोददौ तौ रामलक्ष्मणौ ॥ ७५-८ ॥<br>
<br>
गत्वा यज्ञं मुनींद्रस्य गाधिपस्य ररक्षतुः ॥<br>
सताडकं सुबाहुं तु हत्वा प्रक्षिप्य दूरतः ॥ ७५-९ ॥<br>
<br>
मारीचं मानवास्त्रेण विश्वामित्रमतोषयत् ॥<br>
यतः प्रीतान्मुनिश्रेष्ठादस्त्रग्राममवाप्य च ॥ ७५-१० ॥<br>
<br>
उवास स कियत्कालं सानुजस्तेन सत्कृतः ॥<br>
वैदेहनगरं नीतो विश्वामित्रेण तत्परम् ॥ ७५-११ ॥<br>
<br>
ततस्तु राजा जनको विश्वामित्रं सुसत्कृतम् ॥<br>
पप्रच्छ बालकावेतौ कस्य क्षत्त्रकुलेशितुः ॥ ७५-१२ ॥<br>
<br>
ततस्तस्मै मुनिवरो राज्ञो दशरथस्य तौ ॥<br>
पुत्रौ निवेदयामास भ्रातरौ रामलक्ष्मणौ ॥ ७५-१३ ॥<br>
<br>
ततो विदेहः सुप्रीतो दृष्ट्वा रामं च लक्ष्मणम् ॥<br>
सीतोर्मिलाख्यवोः पुत्र्योश्चेतसाकल्पयत्पती ॥ ७५-१४ ॥<br>
<br>
त्रिका लज्ञस्तु स मुनिर्ज्ञात्वा तस्य मनोगतम्ष॥<br>
मोदमानोऽथ जनकं प्राह दर्शय तद्धनुः ॥ ७५-१५ ॥<br>
<br>
सीतास्वयंवरे न्यस्तं न्यासभूतं महेशितुः ॥<br>
राजा श्रुत्वा तु तद्वाक्यं विश्वामित्रस्य सत्वरम् ॥ ७५-१६ ॥<br>
<br>
भृत्यत्रिशत्यानाय्यास्मै दर्शयामास सादरम् ॥<br>
रामश्चंडीशचापं तद्वामदोष्णोद्धरन् क्षणात् ॥ ७५-१७ ॥<br>
<br>
सज्यं विकृष्य सहसा बभं जेक्षुमिवेभराट् ॥<br>
ततोऽति मिथिलः प्रीतः स्वे कन्ये रामलक्ष्मणौ ॥ ७५-१८ ॥<br>
<br>
समभ्यर्च्यार्पयामास ताभ्यां ते विधिपूर्वकम् ॥<br>
ज्ञात्वा मुनिवरादन्यौ राज्ञो दशरथस्य तु ॥ ७५-१९ ॥<br>
<br>
ताभ्यां सह तमाहूय भ्रातृकन्ये अदापयत् ॥<br>
ततः स कृतदारैस्तु चतुर्भिस्तनयैः सह ॥ ७५-२० ॥<br>
<br>
समर्चितो विदेहेनायोध्यां मुन्याज्ञया ययौ ॥<br>
मार्गे भृगुपतेदर्पं शमयित्वा स राघवः ॥ ७५-२१ ॥<br>
<br>
पितृभ्रातृयुतः श्रीमान्मुमुदे बहुवत्सरान् ॥<br>
पंडितैस्तु वसिष्ठाद्यैर्बोधितोऽसौ निजं महः ॥ ७५-२२ ॥<br>
<br>
ब्रह्माख्यं बुबुधे रामो मानुषत्वं विडंबयन् ॥<br>
ततो दशरथो राजा ज्ञातज्ञेयं निजं सुतम् ॥ ७५-२३ ॥<br>
<br>
रामं समुद्यतो इष्टो यौवरा राज्येऽभिषेचितुम् ॥<br>
यज्ज्ञात्वा कैकयी देवी राज्ञः प्रेष्ठा कनीयसी ॥ ७५-२४ ॥<br>
<br>
सन्निवार्य हठात्तस्य पुत्रस्य तदरोचत ॥<br>
ततो रामो मुदे तस्याः पित्राननुमतो ययो ॥ ७५-२५ ॥<br>
<br>
सभार्यः स ससौमित्रिश्चित्रकूटं गिरिं शुभे ॥ <br>
कियत्कालमुवासासौ तत्रैव मुनिवेषधृक् ॥ ७५-२६ ॥<br>
<br>
मातामहगृहात्तच्च श्रुत्वाऽऽयतः पितुर्वधम् ॥<br>
स विज्ञाय मृतं तातं हा रामेति विराविणम् ॥ ७५-२७ ॥<br>
<br>
धिक्कृत्य कैकयीं यातो रामं स विनिवर्तितुम् ॥<br>
ततः स्वपादुके दत्वा भरतं विनिवर्त्य च ॥ ७५-२८ ॥<br>
<br>
रामोऽत्रेश्चाप्यगस्त्यस्य सुतीक्ष्णस्याश्रमेष्वगात् ॥<br>
तेषु द्वादश वर्षाणि गमयित्वा रघूद्वहः ॥ ७५-२९ ॥<br>
<br>
भार्यानुजान्वितः श्रीमांस्ततः पंचवटीमगात् ॥<br>
तत्रावसज्जनस्थाने त्रिशिरःखरदूषणान् ॥ ७५-३० ॥<br>
<br>
शूर्पणख्या विकृतया प्रेरितान्स व्यनाशयत् ॥<br>
ततो रक्षःसहस्रैश्च चतुर्दशभिरागतान् ॥ ७५-३१ ॥<br>
<br>
विचित्रवाजैर्नाराचैर्यमक्षयमनीनयत् ॥<br>
यच्छ्रुत्वा रक्षसां राजा मारीचं कांचनं मृगम् ॥ ७५-३२ ॥<br>
<br>
दर्शयित्वापवाह्यैतौ सीतां हृत्वा जटायुषम् ॥<br>
रुंधानं मार्गमाहत्य लंकायां समुपानयत् ॥ ७५-३३ ॥<br>
<br>
आगत्य तौ हृतां सीतां मार्गमाणौ समंततः ॥<br>
दृष्ट्वा जटायुषं शांतं दग्ध्वा हत्वा कबंधकम् ॥ ७५-३४ ॥<br>
<br>
शबरीमनुकंप्याथ ऋष्यमूकमुपागतौ ॥<br>
ततस्तु हनुमद्वाक्यात्स्वसख्युः प्लवगेशितुः ॥ ७५-३५ ॥<br>
<br>
विद्विषं वालिनं हत्वा सुग्रीवमकरोन्नृपम् ॥<br>
तदाज्ञप्तास्तु ते कीशाः सर्वतः समुपागताः ॥ ७५-३६ ॥<br>
<br>
हनुमत्प्रमुखाः सीतां मार्गंतो दक्षिणोदधिम् ॥<br>
प्राप्य संपातिवचनाल्लंकायां निश्चयं गताः ॥ ७५-३७ ॥<br>
<br>
ततस्तु हनुमानेकः प्राप्य लंकां पुरीं कपिः ॥<br>
समुद्रस्य परे पारेऽपश्यद्रामप्रियां सतीम् ॥ ७५-३८ ॥<br>
<br>
दत्त्वा रामांगुलीरत्नं विश्वासमुपपाद्य ताम् ॥<br>
तयोः कुशलमाश्राव्य लब्ध्वा चूडामणिं ततः ॥ ७५-३९ ॥<br>
<br>
भङ्क्त्वा चाशोकवनिकां हत्वा चाक्षं ससैन्यकम् ॥<br>
इंद्रजिद्बंधनात्प्राप्य संभाष्यापि च रावणम् ॥ ७५-४० ॥<br>
<br>
दग्ध्वा लंकां पुरीं कृत्स्नां पुनर्दृष्ट्वा तु मैथिलीम् ॥<br>
लब्धाज्ञोऽर्णवमुलंध्य रामायैनां न्यवेदयत् ॥ ७५-४१ ॥<br>
<br>
श्रुत्वा रामोऽपि तां सीतां राक्षसस्य निवासगाम् ॥<br>
सार्द्धं स कपिसैन्येन संप्राप्तो मकरालयम् ॥ ७५-४२ ॥<br>
<br>
सागरानुमतेनासौ सेतुं बद्ध्वा महोदधौ ॥<br>
अद्रिकूटैः परं तीरं प्राप्य सेनां न्यवेशयत् ॥ ७५-४३ ॥<br>
<br>
ततोऽसौ रावणो भ्रात्राबोधितोऽपि कनीयसा ॥<br>
प्रदानं तत्रमैथिल्यास्तद्भर्त्रे न त्वरोचयत् ॥ ७५-४४ ॥<br>
<br>
पदा हतस्ततस्तेन रावणेनविभीषणः ॥<br>
संप्राप्तः शरणं रामं रामो लंकामुपारुणत् ॥ ७५-४५ ॥<br>
<br>
ततस्तु मंत्रिणोऽमात्याः पुत्रा भृत्याः प्रचोदिताः ॥<br>
युद्धाय ते क्षयं नीतास्ताभ्यां संख्ये कपीश्वरैः ॥ ७५-४६ ॥<br>
<br>
लक्ष्मणः शक्रजेतारं जघ्निवान्निशितैः शरैः ॥<br>
रामोऽपि कुभश्रवणं रावणं चाप्यजीघनत् ॥ ७५-४७ ॥<br>
<br>
विभीषणेन तत्कृत्यं कारयित्वा निजां प्रियाम् ॥<br>
वह्नौ संशोध्य दत्वास्मै रामो रक्षोगणेशताम् ॥ ७५-४८ ॥<br>
<br>
लंकामायुश्च कल्पांतं ययौ चीर्णव्रतः पुरीम् ॥<br>
पुष्पकेण विमानेन ससुग्रीवविभीषणः ॥ ७५-४९ ॥<br>
<br>
नंदिग्रामस्थभरतं नीत्वायोध्यां समाविशत् ॥<br>
मातॄः प्रणम्य ताः सर्वा भ्रातरस्ते पुरोधसा ॥ ७५-५० ॥<br>
<br>
बसिप्रेनानुविज्ञाप्य रामं राज्येऽभ्यषेचयन् ॥<br>
ततो रामोऽपि भगवान्प्रजाः शासन्निवौरसान् ॥ ७५-५१ ॥<br>
<br>
लोकापवादात्संत्रस्तः सीतां तत्याज धर्मंवित् ॥<br>
सा तु संप्राप्य वाल्मीकेराश्रमं न्यवसत्सुखम् ॥ ७५-५२ ॥<br>
<br>
पुत्रौ च सुषुवे तत्र नाम्ना ख्यातौ कुशीलवौ ॥<br>
वल्मीकिस्तु तयोः कृत्वा यथा समुदिताः क्रियाः ॥ ७५-५३ ॥<br>
<br>
रामायणं विरच्यैतावध्यापयदुदारधीः ॥<br>
तौ गायमानौ सत्रेषु मुनीनां ख्यातिमागतौ ॥ ७५-५४ ॥<br>
<br>
यज्ञे रामस्य संप्राप्तौ वाजिमेधे प्रवर्तिते ॥<br>
तत्र ताभ्यां तु तद्गीतं स्वचरित्रं प्रसन्नधीः ॥ ७५-५५ ॥<br>
<br>
मुनिमाकारयामास ससीतं तत्र संसदि ॥<br>
सा तु रामाय तौ पुत्रौ निवेद्य जगतीजनिः ॥ ७५-५६ ॥<br>
<br>
जगत्या विवरं भूयो विवेशासीत्तदद्भुतम् ॥<br>
ततः परं ब्रह्मचर्यं यज्ञमेव त्रयोदश ॥ ७५-५७ ॥<br>
<br>
सहस्राब्दान्प्रकुवार्णस्तस्थौ भुवि रधूत्तमः ॥<br>
ततस्तु काले दुर्वासाः संप्राप्तो राघवं प्रति ॥ ७५-५८ ॥<br>
<br>
ब्रह्मणा प्रेषितो भद्रे वैकुंठगमनाय च ॥<br>
स एकांतगतो रामं प्राह कोऽपीहनाऽऽव्रजेत् ॥ ७५-५९ ॥<br>
<br>
आगतो वध्ग्रतां यातु रामस्तत्प्रतिजज्ञिवान् ॥<br>
स लक्ष्मणं समाहूय प्रोवाच रघुनंदनः ॥ ७५-६० ॥<br>
<br>
द्वारि तिष्ठात्र निर्विष्टो वव्यतां मे प्रयास्यति ॥<br>
स तथेति प्रतिज्ञाय रामस्याज्ञां समाचरन् ॥ ७५-६१ ॥<br>
<br>
प्रवेशनं न कस्यापि प्रददौ रामसन्निधौ ॥<br>
एवमेकां तगे रामं कालसंविदमास्थितम् ॥ ७५-६२ ॥<br>
<br>
ज्ञात्वाथ द्वारि दुर्वासा लक्ष्मणं समुपागमत् ॥<br>
तमागतं तु संप्रेक्ष्य सौमित्रिः प्रणिपत्य च ॥ ७५-६३ ॥<br>
<br>
मुहूर्तं पालयेत्याह मंत्रव्यग्रोऽस्ति राघवः ॥<br>
दुर्वासास्तद्वचः श्रुत्वा कालस्यार्थविधायकः ॥ ७५-६४ ॥<br>
<br>
क्रुद्धः प्रोवाच सौमित्रिं देहि मेऽन्तः प्रवेशनम् ॥<br>
नो चेत्त्वां भस्मसात्सद्यः करिष्यामि विचारय ॥ ७५-६५ ॥<br>
<br>
वचो दुर्वाससः श्रुत्वा लक्ष्मणो जातसंभ्रमः ॥<br>
मुने र्भीतो विवेशांतर्विज्ञापयितुमग्रजम् ॥ ७५-६६ ॥<br>
<br>
दृष्ट्वा तु लक्ष्मणं काल उत्थाय कृतमंत्रकः ॥<br>
प्रतिज्ञां पालयेत्युक्त्वा ययौ रामविसर्ज्जितः ॥ ७५-६७ ॥<br>
<br>
ततो निष्कम्य भगवान्रामो धर्मभृतां वरः ॥<br>
प्रतोष्य तं मुनिं प्रीतो दुर्वाससमभोजयत् ॥ ७५-६८ ॥<br>
<br>
भोजयित्वा प्रणम्यैनं विसृज्य प्राह लक्ष्मणम् ॥<br>
भ्रातर्लक्ष्मण संप्राप्तं संकटं धर्मकारणात् ॥ ७५-६९ ॥<br>
<br>
यत्त्वं मे वध्यतां प्राप्तो दैवं हि बलवत्तरम् ॥<br>
मया त्यक्तस्ततो वीर यथेच्‌छं गच्छ सांप्रतम् ॥ ७५-७० ॥<br>
<br>
ततः प्रणम्य तं रामं सत्यधर्मे व्यवस्थितम् ॥<br>
दक्षिणां दिशमाश्रित्य तपश्चक्रे नगोपरि ॥ ७५-७१ ॥<br>
<br>
ततो रामोऽपि भगवान्ब्रह्मप्रार्थनया पुनः ॥<br>
स्वधा माविशदव्यग्रः ससाकेतः सकोशलः ॥ ७५-७२ ॥<br>
<br>
गोपग्रतारे सरय्वां ये रामं संचिंत्य संप्लुताः ॥<br>
ते रामधाम विविशुर्दिव्यांगा योगिदुर्लभम् ॥ ७५-७३ ॥<br>
<br>
लक्ष्मणस्तु कियत्कालं तपोयोगश्चलान्वितः ॥<br>
रामानुगमनेनैव स्वधामाविशदव्ययम् ॥ ७५-७४ ॥<br>
<br>
सान्निध्यं पर्वतं तस्मिन्दत्त्वा सौमित्रिरन्वहम् ॥<br>
चक्रे निजाधिकारं स ततस्तत्क्षेत्रमुत्तमम् ॥ ७५-७५ ॥<br>
<br>
ये पश्यंति नरा भक्त्या लक्ष्मणं लक्ष्मणाचले ॥<br>
ते कृतार्था न संदेहो गच्छंति हरि मंदिरम् ॥ ७५-७६ ॥<br>
<br>
तत्र दानं प्रशंसंति स्वर्णगोभूमिवाजिनाम् ॥<br>
दत्तं तत्राक्षयं सर्वं हुतं जप्तं कृतं तथा ॥ ७५-७७ ॥<br>
<br>
बहुना किमिहोक्तेन दर्शनं तस्य दुर्लभम् ॥<br>
अगस्त्याज्ञांतरा देवि दृष्टे मुक्तिर्न संशयः ॥ ७५-७८ ॥<br>
<br>
एतद्रामत्तरित्रं तु लक्ष्मणाख्यानसंयुतम् ॥<br>
श्रावयेद्योऽपि श्रृणुयात्स्यातां तौ रामवल्लभौ ॥ ७५-७९ ॥<br>
<br>
<br>
इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे रामलक्ष्मणचरित्रसहितलक्ष्मणाचलमाहात्म्यं नाम पञ्चसप्ततितमोऽध्यायः ॥ ७५ ॥<br>
<br>
इति लक्ष्मणाचलमाहात्म्यम् ॥
