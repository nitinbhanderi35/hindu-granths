मांधातोवाच ॥<br>
पुत्रस्य वचनं श्रुत्वा किं चकार महीपतिः ॥<br>
सा चापि मोहिनी ब्रह्मन्प्रिया राज्ञो विधेः सुता ॥ २१-१ ॥<br>
<br>
आश्चर्यरूपं कथितमाख्यानं तु सुधोपमम् ॥<br>
विशेषतस्त्वया पुण्यं सर्वसंदेहभंजनम् ॥ २१-२ ॥<br>
<br>
वसिष्ठ उवाच ॥<br>
तत्पुत्रवचनं श्रुत्वा प्रहृष्टो नृपपुंगवः ॥<br>
उदतिष्ठत्प्रियायुक्तस्ताः श्रियश्चावलोकयत् ॥ २१-३ ॥<br>
<br>
क्षणं हर्षान्वितो भूप राजा विष्णुपरायणः ॥<br>
नागकन्यास्तु ताः सर्वा वारुणीसहिता मुदा ॥ २१-४ ॥<br>
<br>
प्रददौ तनये प्रेम्णा भार्यार्थं धर्मभूषणे ॥<br>
शेषं दानवनारीभिर्बहुरत्नसमन्वितम् ॥ २१-५ ॥<br>
<br>
मोहिन्यै प्रददौ राजा कामबाणप्रपीडितः ॥<br>
संविभज्य पिता वित्तं धर्मांगदसमाहृतम् ॥ २१-६ ॥<br>
<br>
पुरोहितमुवाचेदं काले चाहूय भूपतिः ॥<br>
सर्वासां मत्सुतो ब्रह्मन्पाणीन्गृह्णातु धर्मतः ॥ २१-७ ॥<br>
<br>
कुमारीणां कुमारोऽयं मद्वाक्ये संस्थितः सदा ॥<br>
वैवाह्यलग्ने नक्षत्रे मुहूर्ते सर्वकामदे ॥ २१-८ ॥<br>
<br>
वाचयित्वा द्विजान्स्वस्ति गोस्वर्णांबरतोषितान् ॥<br>
विवाहं कुरु पुत्रस्य मम धर्मांगदस्य वै ॥ २१-९ ॥<br>
<br>
यः पुत्रस्य पितोद्वाहं न करोतीह मंदधीः ॥<br>
स मज्जेन्नरके घोरे ह्यप्रतिष्ठे युगायुतम् ॥ २१-१० ॥<br>
<br>
तस्माच्चोद्वाहयेत्पुत्रं पिता धर्मसमन्वितः ॥<br>
आत्मा संस्थापितस्तेन येन संस्थापितः सुतः ॥ २१-११ ॥<br>
<br>
सर्वक्रतुफलं तस्य पुत्रोद्वाहे कृते भवेत् ॥<br>
पुत्रस्य गुणयुक्तस्य निर्गुणस्यापि भूसुर ॥ २१-१२ ॥<br>
<br>
पित्रा कारयितव्यो हि विवाहो धर्ममिच्छता ॥<br>
यो न दारैश्च वित्तैश्च पुत्रान्संयोजयेत्पिता ॥ २१-१३ ॥<br>
<br>
न पुमान्स तु विज्ञेय इहामुत्र विगर्हितः ॥<br>
तस्माद्वृत्तियुताः कार्याः पुत्रा दारैः समन्विताः ॥ २१-१४ ॥<br>
<br>
यथा रमन्ते ते तुष्टाः सुखं पुत्राः सुमानिताः ॥<br>
तच्छ्रुत्वा वचनं राज्ञो द्विजस्तस्य पुरोहितः ॥ २१-१५ ॥<br>
<br>
धर्मांगदविवाहार्थमुद्यतो हर्षसंयुतः ॥<br>
स युवानिच्छमानोऽपि स्त्रीसौख्यं लज्जाया सुतः ॥ २१-१६ ॥<br>
<br>
स्वीचकार पितुर्वाक्याद्दारसंग्रहणं तदा ॥<br>
वरुणात्मजया सार्द्धं नागकन्या मनोहराः ॥ २१-१७ ॥<br>
<br>
उपयेमे महाबाहू रूपेणाप्रतिमा भुवि ॥<br>
उद्वाहयित्वा सर्वास्ता विधिदृष्टेन कर्मणा ॥ २१-१८ ॥<br>
<br>
वसुगोरत्नदानानि विप्रेभ्यः प्रददौ मुदा ॥<br>
कृतदारो ववंदेऽथ पादान्मातुः पितुर्मुदा ॥ २१-१९ ॥<br>
<br>
ततः संध्यावलीदेवीमाह धर्मांगदः सुतः ॥<br>
पितुर्वाक्येन मे देवि संजातो दारसंग्रहः ॥ २१-२० ॥<br>
<br>
एतन्मे नास्ति मनसि यत्पित्रोद्वाहितो ह्यहम् ॥<br>
अव्ययं पितरं विज्ञं देवि शुश्रूषये ह्यहम् ॥ २१-२१ ॥<br>
<br>
दिव्यैर्भोगैर्न मे किंचित्स्वर्गेणापि प्रयोजनम् ॥<br>
कार्या मे पितृशुश्रूषा तव चैव दिवानिशम् ॥ २१-२२ ॥<br>
<br>
संध्यावल्युवाच ॥<br>
चिरं जीव सुखं पुत्र भुंक्ष्व भोगान्मनोऽनुगान् ॥<br>
पितुः प्रसादाद्दीर्घोयुर्मनो नंदय मे सुत ॥ २१-२३ ॥<br>
<br>
त्वया सुपुत्रिणी पुत्र जाता गुणवता क्षितौ ॥<br>
सपत्नीनां च सर्वासां हृदये संस्थिता ह्यहम् ॥ २१-२४ ॥<br>
<br>
एवमुक्त्वा परिष्वज्य मूर्द्धन्याघ्राय चासकृत् ॥<br>
व्यसर्जयत्ततः पुत्रं राज्यतंत्रावलोकने ॥ २१-२५ ॥<br>
<br>
विसर्जितस्तदा मात्रा मातॄरन्याः प्रणम्य च ॥<br>
राज्यतंत्रं तदखिलं चक्रे पितृवचः स्थितः ॥ २१-२६ ॥<br>
<br>
दुष्टनिग्रहणं चक्रे शिष्टानां परिपालनम् ॥<br>
अटनं सर्वदेशेषु वीक्षणं सर्वकर्मणाम् ॥ २१-२७ ॥<br>
<br>
चक्रे सर्वत्र कार्याणां मासि मासि निरीक्षणम् ॥<br>
हस्त्यश्वपोषणं चक्रे चारचक्रेक्षणं तथा ॥ २१-२८ ॥<br>
<br>
वादसंवीक्षणं चक्रे तुलामानं दिने देने ॥<br>
गृहे गृहे नराणां च चक्रे संरक्षणं नृपः ॥ २१-२९ ॥<br>
<br>
स्तनंधयी क्वचिद्बालः स्तनहीनो न रोदिति ॥<br>
श्वश्रूर्वध्वा न कुत्रापि प्ररोदित्यवमानिता ॥ २१-३० ॥<br>
<br>
क्वचित्समर्थस्तनयः पितरं नहि याचते ॥<br>
न वर्णसंकरो राज्ये केषांचिदभवत्पुनः ॥ २१-३१ ॥<br>
<br>
न गूढविभवो लोको धर्मे वदति दूषणम् ॥ <br>
न कंचुकविहीना तु भवेन्नारी सभर्तृका ॥ २१-३२ ॥<br>
<br>
गृहान्निष्क्रमणं स्त्रीणां मास्तु राज्ये मदीयके ॥<br>
मा सकेशा हि विधवा मास्त्वकेशा मभर्तृका ॥ २१-३३ ॥<br>
<br>
मा व्रतीह सदाक्रोशी मारण्या नगराश्रयाः ॥<br>
सामान्यवृत्त्यदाता मे राज्येऽवसतु निर्घृणः ॥ २१-३४ ॥<br>
<br>
गोपालो नगराकांक्षी निर्गुणस्तूपदेशकः ॥<br>
ऋत्विग्वा शास्त्रहीनश्च मा मे राज्ये वसेदिह ॥ २१-३५ ॥<br>
<br>
यो हि निष्पादयेन्नीलीं नीलीरंगातिसेचकः ॥<br>
निर्वास्यौ तावुभौ पापौ यो वै मद्यं करोति च ॥ २१-३६ ॥<br>
<br>
वृथा मांसं हि योऽश्नाति पृष्ठमांसप्रियो हि यः ॥<br>
तस्य वासो न मे राज्ये स्वकलत्रं त्यजेच्च यः ॥ २१-३७ ॥<br>
<br>
विष्णुं परित्यज्य वरं सुराणां संपूजयेद्योऽन्यतमं हि देवम् ॥<br>
गच्छेत्सगर्भां युवतीं प्रसूतां दंड्यश्च वध्यश्च स चास्मदीयैः ॥ २१-३८ ॥<br>
<br>
इति श्रीबृहन्नारदीयपुराणोत्तरभागे शिक्षानिरूपणं नामैकविंशोऽध्यायः ॥ २१ ॥
