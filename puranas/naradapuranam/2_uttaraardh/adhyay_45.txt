वसुरुवाच ॥<br>
श्रृणु मोहिनि वक्ष्यामि पुण्यं प्रेतशिलाभवम् ॥<br>
माहात्म्यं यत्र दत्वा तु पिंडान्पितॄन्समुद्धरेत् ॥ ४५-१ ॥<br>
आच्छादितशिलापादः प्रभासेनात्रिणा ततः ॥<br>
प्रभासो मुनिभिस्तुष्टः शिलांगुष्ठानिर्गतः (?)॥ ४५-२ ॥<br>
अंगुष्ठस्थित ईशोऽपि प्रभासेशः प्रकीर्तितः ॥<br>
शिलांगुष्ठैकदेशो यः सा च प्रेतशिला स्थिता ॥ ४५-३ ॥<br>
पिंडदानाद्यतस्तस्मात्प्रेतत्वान्मुच्यते नरः ॥<br>
महानदी प्रभासात्र्योः संगमे स्नानकृन्नरः ॥ ४५-४ ॥<br>
वामदेवः स्वयं भूयाद्वामतीर्थं ततः स्मृतम् ॥<br>
प्रार्थितोऽथ महानद्यां रामस्नातोऽभवद्यदा ॥ ४५-५ ॥<br>
रामतीर्थं त्वत्रजातं सर्वलोकसुपावनम् ॥<br>
जन्मांतरसहस्रैस्तु यत्कृतं पातकं नरैः ॥ ४५-६ ॥<br>
तत्सर्वं विलयं याति रामतीर्थाभिषेचनात् ॥<br>
मंत्रेणानेन यः स्नात्वा श्राद्धं कुर्वीत मानवः ॥ ४५-७ ॥<br>
रामतीर्थे पिंडदस्तु विष्णुलोके महीयते ॥<br>
"रामराम महाबाहो देवानामभयंकर ॥ ४५-८ ॥<br>
त्वां नमस्ये तु देवेश मम नश्यतु पातकम्" ॥<br>
नमस्कृत्य प्रभासेशं भासमानं शिवं व्रजेत् ॥ ४५-९ ॥<br>
तं च शंभुं नमस्कृत्य कुर्याद्याम्यबलिं ततः ॥<br>
"आपस्त्वमसि देवेशँ ज्योतिषां पतिरेव च ॥ ४५-१० ॥<br>
पापं नाशय मे शीघ्रं मनोवाक्कायकर्म्मजम् " ॥<br>
शिलाया जघनं भूयः समाक्रांतं यमेन च ॥ ४५-११ ॥<br>
धर्मराजेनाद्रिरुक्तो न गच्छेति नगः स्मृतः ॥<br>
यमराजधर्मराजौ निश्चलायेह संस्थितौ ॥ ४५-१२ ॥<br>
ताभ्यां बलिमकृत्वा स्याद्गयाश्राद्धमपार्थकम् ॥<br>
"श्वानौ द्वौ श्यामशबलौ वैवस्वतकुलोद्भवौ ॥ ४५-१३ ॥<br>
ताभ्यां पिंडं प्रदास्यामि स्यातामेतावहिंसकौ" ॥<br>
तीर्थे प्रेतशिलादौ च चरुणा सघृतेन च ॥ ४५-१४ ॥<br>
पितॄनावाह्य तेभ्यश्च मंत्रैः पिंडांस्तु निर्वपेत् ॥<br>
कृत्वा ध्यानं पितॄणां तु प्रयतः प्रतपर्वते ॥ ४५-१५ ॥<br>
प्राचीनावीतिको भूयाद्दक्षिणाभिमुखः स्मरन् ॥<br>
"कव्यवालोऽनलः सोमो यमश्चैवार्यमा तथा ॥ ४५-१६ ॥<br>
अग्निष्वात्ता बर्हिषदः सोमपाः पितृदेवताः ॥<br>
आगच्छंतु महाभागा युष्माभी रक्षितास्त्विह ॥ ४५-१७ ॥<br>
मदीयाः पितरो ये च कुले जाताः सनाभयः ॥<br>
तेषां पिंडप्रदानार्थमागतोऽस्मि गयामिमाम् ॥ ४५-१८ ॥<br>
ते सर्वे तृप्तिमायांतु श्राद्धेनानेन शाश्वतीम्" ॥<br>
आचम्योक्त्वाथ पंचांगं प्राणानायम्ययत्नतः ॥ ४५-१९ ॥<br>
पुनरावृत्तिरहितब्रह्मलोकाप्तिहेतवे ॥<br>
एवं संकल्प्य विवच्छ्राद्धं कुर्याद्यथाक्रमम् ॥ ४५-२० ॥<br>
पितॄनावाह्य चाभ्यर्च्य मंत्रैः पिंडप्रदो भवेत् ॥<br>
प्रज्वाल्य पूर्वं तत्स्थानं पंचगव्यैः पृथक् पृथक् ॥ ४५-२१ ॥<br>
दत्वा श्राद्धं सपिंडानां तेषां दक्षिणभागतः ॥<br>
कुशैरास्तीर्य तेषां तु संकृद्दत्वा तिलोदकम् ॥ ४५-२२ ॥<br>
गृहीत्वांजलिना तेभ्यः पितृतीर्थेन यत्नतः ॥<br>
सक्तना मुष्टिमात्रेण दद्यादक्षय्यपिंडकम् ॥ ४५-२३ ॥<br>
तिलाज्यदधिमध्वादि पिंडद्रव्येषु योजयेत् ॥<br>
संबधिनस्तिलाद्यैश्च कुशैष्वावाहयेत्ततः ॥ ४५-२४ ॥<br>
एतांस्तु मंत्रांस्त्रीञ्छ्राद्धे स्त्रीलिंगान्वै समुच्चरेत् ॥<br>
पिंडान्दद्याद्यथा पूर्वं पितॄनावाह्य पूर्ववत् ॥ ४५-२५ ॥<br>
स्वगोत्रे वा विगोत्रे वा दंपत्योः पिंडपातने ॥<br>
अपृथङ्निष्फलं श्राद्धं पिंडं चोदकतर्पणम् ॥ ४५-२६ ॥<br>
पिंडपात्रे तिलान्दत्वा पूरयित्वा शुभोदकैः ॥<br>
मंत्रेणानेन पिंडांस्तान्प्रदक्षिणकरं यथा ॥ ४५-२७ ॥<br>
परिषिंचेत्त्रिधा सर्वान्प्रणिपत्य क्षमापयेत् ॥<br>
पितॄन्विसृज्य चाचम्य साक्षिणः श्रावयेत्सुरान् ॥ ४५-२८ ॥<br>
सर्वस्थानेषु चैवं स्यात्पिंडदानं तु मोहिनि ॥<br>
गयायां पिंडदाने तु न च कालं विचिंतयेत् ॥ ४५-२९ ॥<br>
अधिमासे जनिदिने ह्यस्ते च गुरुशुक्रयोः ॥<br>
न त्यजेत्तु गयाश्राद्धं सिंहस्थे च बृहस्पतौ ॥ ४५-३० ॥<br>
दंडं प्रदर्शयेद्भिक्षुर्गयां गत्वा न पिंडदः ॥<br>
न्यस्य विष्णुपदे दंडं मुच्यते पितृभिः सह ॥ ४५-३१ ॥<br>
पायसेन गयायां च सक्तुना पिष्टकेन वा ॥<br>
चरुणा तंदुलाद्यैर्वा पिंडदानं विधीयते ॥ ४५-३२ ॥<br>
गयां दृष्ट्वा तु सुभगे महापापोऽपि पातकी ॥<br>
पूतः कृत्याधिकारी च श्राद्धकृद्ब्रह्मलोकभाक् ॥ ४५-३३ ॥<br>
अश्वमेधसहस्राणां सहस्रं यः समाचरेत् ॥<br>
नासौ तत्फलमाप्नोति फल्गुतीर्थे यदाप्नुयात् ॥ ४५-३४ ॥<br>
गयां प्राप्यार्पयेत्पिंडान्पितॄणां चातिवल्लभान् ॥<br>
विलंबो नैव कर्तव्यो नैव विघ्नं समाचरेत् ॥ ४५-३५ ॥<br>
पिता पितामहश्चैव तथैव प्रपितामहः ॥<br>
माता पितामही चैव तथैव प्रपितामही ॥ ४५-३६ ॥<br>
मातामहस्तत्पिता च प्रमातामहकादयः ॥<br>
तेषां पिंडोमया दत्तो ह्यक्षय्यमुपतिष्ठताम् ॥ ४५-३७ ॥<br>
अस्मत्कुले मृता ये च गतियषां न विद्यते ॥<br>
तेषामुद्धरणार्थाय इमं पिण्डंददाम्यहम् ॥ ४५-३८ ॥<br>
बंधुवर्गकुले ये च गतिर्येषां न विद्यते ॥<br>
तेषामुद्धरणार्थाय इमं पिंडं ददाम्यहम् ॥ ४५-३९ ॥<br>
अजातदंता ये केचिद्ये च गर्भे प्रपीडिताः ॥<br>
तेषामुद्धरणार्थाय इमं पिंडं ददाम्यहम् ॥ ४५-४० ॥<br>
अग्निदग्धाश्च ये केचिन्नाग्निदग्धास्तथा परे ॥<br>
विद्युच्चौरहता ये च तेभ्यः पिंडं ददाम्यहम् ॥ ४५-४१ ॥<br>
दावदाहे मृता ये च सिंहव्याघ्रहताश्च ये ॥<br>
दंष्ट्रिभिः श्रृंगिभिर्वापि तेभ्यः पिंडं ददाम्यहम् ॥ ४५-४२ ॥<br>
उद्ब्रंधनमृता ये च विषशस्त्रहताश्च ये ॥<br>
आत्मनो घातिनो ये च तेभ्यः पिंडं ददाम्यहम् ॥ ४५-४३ ॥<br>
अरण्ये वर्त्मनि वने क्षुधया तृषया हताः ॥<br>
भूतप्रेतपिशाचैश्च तेभ्यः पिण्डं ददाम्यहम् ॥ ४५-४४ ॥<br>
रौरवे ये च तामिस्रे कालसूत्रे च ये स्थिताः ॥<br>
तेषामुद्धरणार्थाय इमं पिंडं ददाम्यहम् ॥ ४५-४५ ॥<br>
अनेकयातनासंस्थाः प्रेतलोकं च ये गताः ॥<br>
तेषामुद्धरणार्थाय इमं पिंडं ददाम्यहम् ॥ ४५-४६ ॥<br>
दुर्गतिं समनुप्राप्य अभिशापादिना हताः ॥<br>
तेषामुद्धरणार्थाय इमं पिंडं ददाम्यहम् ॥ ४५-४७ ॥<br>
नरकेषु समस्तेषु यमदूतवशं गताः ॥<br>
तेषामुद्धरणार्थाय इमं पिंडं ददाम्यहम् ॥ ४५-४८ ॥<br>
पशुयोनिगता ये च पक्षिकीटसरीसृपाः ॥<br>
अथवा वृक्षयोनिस्थास्तेभ्यः पिंडं ददाम्यहम् ॥ ४५-४९ ॥<br>
जात्यं तरसहस्रेषु ये भ्रमंति स्वकर्मणा ॥<br>
मानुष्यं दुर्लभं येषां तेभ्यः पिंडं ददाम्यहम् ॥ ४५-५० ॥<br>
दिव्यंतरिक्षभूमिष्ठाः पितरो बांधवादयः ॥<br>
असंस्कृत मृता ये च तेभ्यः पिंडं ददाम्यहम् ॥ ४५-५१ ॥<br>
ये केचित्प्रेतरूपेण वर्तंते पितरो मम ॥<br>
ते सर्वे तृप्तिमायांतु पिंडेनानेन सर्वदा ॥ ४५-५२ ॥<br>
ये बांधवाबांधवा वा येऽन्यजन्मनि बांधवाः ॥<br>
तेषां पिंडो मया दत्ते ह्यक्षय्यमुपतिष्ठताम् ॥ ४५-५३ ॥<br>
पितृवंशे मृता ये च मातृवंशे च ये मृताः ॥<br>
गुरुश्वशुरबंधूनां ये चान्ये बांधवा मृताः ॥ ४५-५४ ॥<br>
ये मे कुले लुप्तपिंडाः पुत्रदारविवर्जिताः ॥<br>
क्रियालोपगता ये च जात्यंधाः पंगवश्च ये ॥ ४५-५५ ॥<br>
विरूपा आमगर्भाश्च ज्ञातज्ञाताः कुले मम ॥<br>
तेषां पिंडो मया दत्तो ह्यक्षय्यमुपतिष्ठताम् ॥ ४५-५६ ॥<br>
आ ब्रह्मणो ये पितृवंशजाता मातुस्तथा वंशभवा मदीयाः ॥<br>
कुलद्वये ये मम संगताश्च तेभ्यः स्वधा पिंडमहं ददामि ॥ ४५-५७ ॥<br>
साक्षिणः संतु मे देवा ब्रह्मेशानादयस्तथा ॥<br>
मया गयां समासाद्य पितॄणां निष्कृतिः कृता ॥ ४५-५८ ॥<br>
आगतोऽस्मि गयां देव पितृकार्ये गदाधर ॥<br>
त्वमेव साक्षी भगवाननृणोऽहमृणत्रयात् ॥ ४५-५९ ॥<br>
अपरेऽह्नि शुचिर्भूत्वा गच्छेत्तु प्रेतपर्वतम् ॥<br>
ब्रह्मकुंडे ततः स्नात्वा देवादींस्तर्पयेत्सुधीः ॥ ४५-६० ॥<br>
कृत्वाह्वानं पितॄणां तु प्रयतः प्रेतपर्वते ॥<br>
पूर्ववच्चैव संकल्प्य ततः पिंडान्प्रदापयेत् ॥ ४५-६१ ॥<br>
स्वमंत्रैरथ संपूज्य परमाः पितृदेवताः ॥<br>
यावंतस्तु तिलाः पुंभिर्गृहीताः पितृकर्मणि ॥ ४५-६२ ॥<br>
गच्छंति भीता असुरा स्तावंतो गरुडाहिवत् ॥<br>
पूर्ववत्सकलं कर्म कुर्यात्तत्रापि मोहिनि ॥ ४५-६३ ॥<br>
तिलमिश्रांस्तथा सक्तून्निःक्षिपेत्प्रेतपर्वते ॥<br>
ये केचित्प्रेतरूपेण वर्तंते पितरो मम ॥ ४५-६४ ॥<br>
ते सर्वे तृप्तिमायांतु सक्तुभिस्तिलमिश्रितैः ॥<br>
आब्रह्मस्तंबपर्यंतं यकिंचित्सचराचरम् ॥ ४५-६५ ॥<br>
मया दत्तेन पिंडेन तृप्तिमायांतु सर्वशः ॥<br>
आदौ तु पंचतीर्थेषु चोत्तरे मानसे विधिः ॥ ४५-६६ ॥<br>
आचम्य कुशहस्तेन शिरश्चिभ्युक्ष्य वारिणा ॥<br>
उत्तरं मानसं गत्वा मंत्रेण स्नानमाचरेत् ॥ ४५-६७ ॥<br>
उत्तरे नानसे स्नान करोम्यात्भविशुद्धये ॥<br>
सूर्यलोकादिसंप्राप्तिसिद्धये पितृमुक्तये ॥ ४५-६८ ॥<br>
स्नात्वाथ तर्पणं कुर्याद्देवादीनां यथाविधि ॥<br>
आब्रह्मस्तंबपर्यंतं देवर्षिपितृमानवाः ॥ ४५-६९ ॥<br>
तृप्यंतु पितरः सर्वे मातृमातामहादयः ॥<br>
श्राद्धे सपिंडकं कुर्यात्स्वसूत्रोक्त विधानतः ॥ ४५-७० ॥<br>
अष्टकासु च वृद्धौ च गयायां च क्षयेऽहनि ॥<br>
मातुः श्राद्धं पृथक्कुर्यादन्यत्र स्वामिना सर ॥ ४५-७१ ॥<br>
"ॐ नमोऽस्तु भानवे भत्रैसोमभौमज्ञरूपिणे ॥<br>
जीवभार्गवशनैश्चरराहुकेतुस्वलरूपिणे" ॥ ४५-७२ ॥<br>
सूर्यं नत्वार्चयित्वा च सूर्यलोकं नयेत्पितॄन् ॥<br>
मानसं हि सरो ह्यत्र तस्मादुत्तरमानसम् ॥ ४५-७३ ॥<br>
उत्तरान्मानसान्मौनी व्रजेहक्षिणमानसम् ॥<br>
उदीचीतीर्थमित्युक्तं ततोदीच्यां विमुक्तिदम् ॥ ४५-७४ ॥<br>
उद्दीच्यां मुंडपृष्टस्य देवर्षिपितृतर्पणम् ॥<br>
मध्ये कनखलं तीर्थं पितॄणां गतिदायकम् ॥ ४५-७५ ॥<br>
स्नातः कनकवद्भाति नरो याति पवित्रताम् ॥<br>
अतः कनखलं लोके ख्यातं तीर्थमनुत्तमम् ॥ ४५-७६ ॥<br>
तस्माद्दक्षिणभागे तु तीर्थं दक्षिणमानसम् ॥<br>
दक्षिणे मानसे चैवं तीर्तत्रयमुदाहृतम् ॥ ४५-७७ ॥<br>
स्नात्वा तेषु विधानेन कुर्याच्छ्राद्धं पृथक् पृथक् ॥<br>
"दिबाकर करोमीह स्नानं दक्षिणमानसे ॥ ४५-७८ ॥<br>
ब्रह्महत्यादिपापौ३घघातनाय विमुक्तये" ॥<br>
अनेन स्नानपूजादि कुर्याच्छ्राद्धं सपिंडकम् ॥ ४५-७९ ॥<br>
"नमामि सूर्यं तृप्त्यर्थं पितॄणां तारणाय च ॥<br>
पुत्रपौत्रधनैश्वर्य आयुरारोग्यवृद्धये" ॥ ४५-८० ॥<br>
दृष्ट्वा संपूज्य मौनार्कमिमं मंत्रमुदीरयेत् ॥<br>
"कव्यवाडादयो ये च पितॄणां देवतास्तथा ॥ ४५-८१ ॥<br>
मदीपैः पितृभिः सार्द्धं पर्तिताः स्थ स्वधाभुजः" ॥<br>
फल्गुतीर्थँ व्रजेत्तस्मात्सर्वतीर्थोत्तमोत्तमम् ॥ ४५-८२ ॥<br>
मुक्तिर्भवति कर्तॄणां पितॄणां श्राद्धतः सदा ॥<br>
ब्रह्मणा प्रार्थितो विष्णुः फल्गुको ह्यभवत्पुरा ॥ ४५-८३ ॥<br>
दक्षिणाग्रौ कृतं नूनं तद्भवं फल्गुतीर्थकम् ॥<br>
यस्मिन्फलति फल्ग्वां गौः कामधेनुर्जलं मही ॥ ४५-८४ ॥<br>
सृष्टेरंतर्गतं यस्मात्फल्गुतीर्थँ न निष्फलम् ॥<br>
तीर्थानि यानि सर्वाणि भवनेष्वखिलेषु च ॥ ४५-८५ ॥<br>
तानि स्नातुं समायांति फल्गुतीर्थँ न संशयः ॥<br>
गंगा पादोदकं विष्णोः फल्गुश्चादिगदाधरः ॥ ४५-८६ ॥<br>
हिमं च द्रवरूपेण तस्माद्गंगाधिकं विदुः ॥<br>
अश्वमेधसहस्राणां फलं फल्गुजलाप्लवात् ॥ ४५-८७ ॥<br>
"फल्गुतीर्थे विष्णुजले करोमि स्नानमद्य वै ॥<br>
पितॄणां विष्णुलोकाय भुक्तिमुक्तिप्रसिद्धये" ॥ ४५-८८ ॥<br>
फल्गुतीर्थे नरः स्नात्वा तर्पणं श्राद्धमाचरेत् ॥<br>
सपिंडकं स्वसूत्रोक्तं नमेदथ पितामहम् ॥ ४५-८९ ॥<br>
"नमः शिवाय देवाय ईशानपुरुषाय च ॥<br>
अघोर वामदेवाय सद्योजाताय शंभव" ॥ ४५-९० ॥<br>
नत्वा पितामहं देवं मंत्रेणानेन पूजयेत् ॥<br>
फल्गुतीर्थे नरः स्नात्वा दृष्‌ट्वा देवं गदाधरम् ॥ ४५-९१ ॥<br>
आनम्य पितृभिः सार्द्धं स्वं नयेद्वैष्णवं पदम् ॥<br>
"ॐ नमो वासुदेवाय नमः संकर्षणाय च ॥ ४५-९२ ॥<br>
प्रद्युम्नायानिरुद्धाय श्रीधराय च विष्णवे" ॥<br>
पंचतीर्थ्यां नरः स्नात्वा ब्रह्मलोके नयेत्पितॄन् ॥ ४५-९३ ॥<br>
अमृतैः पंचभिः स्नातं पुष्पवस्त्राद्यलंकृतम् ॥<br>
न कुर्याद्यो गदापाणिं तस्य श्राद्धमपार्थकम् ॥ ४५-९४ ॥<br>
नाग कूटाद्गध्रकूटाद्विष्णोश्चोत्तरमानसात् ॥<br>
एतद्गयाशिरः प्रोक्तं फल्गुतीर्थँ तदुच्यते ॥ ४५-९५ ॥<br>
मुंडपृष्ठनगाधस्तात्फल्गुतीर्थमनुत्तमम ॥<br>
अत्र श्राद्धादिना सर्वे पितरो मोक्षमाप्नुयुः ॥ ४५-९६ ॥<br>
शमीपत्रप्रमाणेन पिंडं दद्याद्गयाशिरे ॥<br>
यन्नाम्ना पातयेत्पिंडं तं नयेद्ब्रह्म शाश्वतम् ॥ ४५-९७ ॥<br>
अव्यक्तरूपौ यो देवो मुंडपृष्ठाद्रि रूपतः ॥<br>
फल्गुतीर्थादिरूपेण नमस्यति गदाधरम् ॥ ४५-९८ ॥<br>
शिलापर्वतफल्ग्वादिरूपेणाव्यक्तमास्थितः ॥<br>
गदाधरादिरूपेण व्यक्तमादिधरस्तथा ॥ ४५-९९ ॥<br>
धर्मारण्यं ततो गच्छेद्धर्मो यत्र व्यवस्थितः ॥<br>
मतंगवाप्यां स्नात्वा तु तर्पणं श्राद्धमाचरेत् ॥ ४५-१०० ॥<br>
गत्वा नत्वा मंतगेशमिमं मंत्रमुदीरयेत् ॥<br>
"प्रमाणं देवताः शंभुर्लोकपालाश्च साक्षिणः ॥ ४५-१०१ ॥<br>
मयागत्य मतंगेऽस्मिन्पितॄणां निष्कृतिः कृता" ॥ <br>
पूर्वं तु ब्रह्मतीर्थे च कूपे श्राद्धादि कारयेत् ॥ ४५-१०२ ॥<br>
तत्कूपयूपयोर्मध्ये कुर्वंस्तुत्रायते पितॄन् ॥<br>
धर्मं धर्मेश्वरं नत्वा महाबोधितरुं नमेत् ॥ ४५-१०३ ॥<br>
द्वितीयदिवसे कृत्यं मया ते समुदाहृतम् ॥<br>
स्नानतर्पणपिंडार्चानत्याद्यैः पितृसौख्यदम् ॥ ४५-१०४ ॥<br>
इति श्रीबृहन्नारदीयपुराणोत्तरभागे मोहिनीवसुसंवादे गयामाहात्म्ये पिंडदानविधिर्नाम पञ्चचत्वारिंशत्तमोऽध्यायः ॥ ४५ ॥<br>
<br>
<br>
