वसिष्ठ उवाच ।।<br>
तद्वाक्यं ब्राह्मणाः श्रुत्वा मोहिन्या समुदीरितम् ।।<br>
तथ्यमित्येवमुक्त्वा तु राजानं वाक्यमब्रुवन् ।। २५-१ ।।<br>
<br>
ब्राह्मणा ऊचुः ।।<br>
यस्त्वया नृपते पुण्यः कृतोऽयं शपथः किल ।।<br>
एकादश्यां न भोक्तव्यं पक्षयोरुभयोरपि ।। २५-२ ।।<br>
<br>
न कृतः शास्त्रदृष्ट्या तु स्वबुद्ध्यैव प्रकल्पितः ।।<br>
साग्रीनां प्राशनं प्रोक्तमुभयोः संध्ययोः किल ।। २५-३ ।।<br>
<br>
होमोच्छिष्टप्रभोक्तारस्त्रयो वर्णाः प्रकीर्तिताः ।।<br>
विशेषाद्भूमिपालानां कथं युक्तमुपोषणम् ।। २५-४ ।।<br>
<br>
सर्वदोद्यतशस्त्राणां दुष्टसंयमिनां विभो ।।<br>
शास्त्रतोऽशास्त्रतो वापि यस्त्वया शपथः कृतः ।। २५-५ ।।<br>
<br>
परिपूर्णो भवत्यद्य वाक्येन हि द्विजन्मनाम् ।।<br>
व्रतभंगो न तेऽस्तीह भुक्ष्वं विप्रसमन्वितः ।। २५-६ ।।<br>
<br>
परितापो न ते कार्यो विप्रवाक्यं महत्तरम् ।।<br>
योऽन्यथा मन्यते वाक्यं विप्राणां नृपसत्तम ।। २५-७ ।।<br>
<br>
स याति राक्षसीं योनिं जन्मानि दश पञ्च च ।।<br>
तच्छ्रुत्वा वचनं रोद्रं राजा कोपसमन्वितः ।। २५-८ ।।<br>
<br>
उवाच स्फुरमाणौष्टस्तान्विप्रान्श्लक्ष्णया गिरा ।।<br>
सर्वेषामेव भूतानां भवंतो मार्गदर्शिनः ।। २५-९ ।।<br>
<br>
यतीनां विधवानां च श्लोकोऽयं पठ्यते द्विजाः ।।<br>
विमार्गगामिनां चैतन्मतं न सात्वतां क्वचित् ।। २५-१० ।।<br>
<br>
यद्भवद्भिः समुद्दिष्टं राज्ञां नोपोषणं स्मृतम् ।।<br>
तत्र वाक्यानि श्रृणुत वैष्णवा चारलक्षणे ।। २५-११ ।।<br>
<br>
न शंखेन पिबेत्तोयं न हन्यात्कूर्मसूकरौ ।।<br>
एकादश्यां न भोक्तव्यं पक्षयोरुभयोरपि ।। २५-१२ ।।<br>
<br>
न पातव्यं हि मद्य तु न हन्तव्यो द्विजः क्वचित् ।।<br>
क्रीडेन्नाक्षैस्तु धर्मज्ञो नाश्नीयाद्धरिवासरे ।। २५-१३ ।।<br>
<br>
अभक्ष्य भक्षणं पापं परदाराभिमर्शनम् ।।<br>
एकादश्यां भोजनं च पतनस्यैव कारणम् ।। २५-१४ ।।<br>
<br>
अकार्यकरणं कृत्वा किं जीवेच्‌छरदां शतम् ।।<br>
को हि संचेष्टमानस्तु भुनक्ति हरिवासरे ।। २५-१५ ।।<br>
<br>
चतुष्पदेभ्योऽपि जनैर्नान्नं देयं हरेर्दिने ।।<br>
उत्तराशास्थितैर्विप्रैर्विष्णुधर्मपरायणैः ।। २५-१६ ।।<br>
<br>
सोऽहं कथं करोम्यद्य अभक्ष्यस्य तु भक्षणम् ।।<br>
नोपक्षीणशरीरोऽहं नामयावी द्विजोत्तमाः ।। २५-१७ ।।<br>
<br>
स कथं हि व्रतं त्यक्षे विमार्गस्थद्विजोक्तितः ।।<br>
धर्मभूषणसंज्ञेन रक्ष्यमाणे धरातले ।। २५-१८ ।।<br>
<br>
न च रक्षाविहीनोऽहं शत्रुः कोऽपिन मेऽस्ति च ।।<br>
एवं ज्ञात्वा द्विजश्रेष्ठा वैष्णवव्रतशालिनः ।। २५-१९ ।।<br>
<br>
भवद्भिर्नोचितं वक्तुं प्रतिकूलं व्रतापहम् ।।<br>
असंपरीक्ष्य ये दद्युः प्रायश्चित्तं द्विजातयः ।। २५-२० ।।<br>
<br>
तेषामेव हि तत्पापं स्मृतिवैकल्यसम्भवम् ।।<br>
देवो वा दानवो वापि गन्धर्वो राक्षसोऽपि वा ।। २५-२१ ।।<br>
<br>
सिद्धो वा ब्राह्मणो वापि पितास्माकं स्वयं वदेत् ।।<br>
हरिर्वापि हरो वापि मोहिनीजनकोऽपि वा ।। २५-२२ ।।<br>
<br>
दिनकृल्लोकपालो वा नो भोक्ष्ये हरिवासरे ।।<br>
यो हि रुक्मांगदो राजा विख्यातो भूतले द्विजाः ।। २५-२३ ।।<br>
<br>
सत्यप्रतिज्ञां विफलां न कदाचित्करोति हि ।।<br>
द्युपतेः क्षीयते तेजो हिमवान्परिवर्त्तते ।। २५-२४ ।।<br>
<br>
जलधिः शोषमायाति पावकश्चोष्णतां त्यजेत् ।।<br>
तथापि न त्यजे विप्रा व्रतमेकादशीदिने ।। २५-२५ ।।<br>
<br>
प्रसिद्धिरेषा भुवनत्रयेऽपि आरट्यते मे पटहेन विप्राः ।।<br>
ग्रामेषु देशेषु परेषु वापि ये भुञ्जते रुक्मविभूषणस्य ।। २५-२६ ।।<br>
<br>
दण्ड्याश्च वध्याश्च सपुत्रकास्ते न चापि वासो विषये हि तेषाम् ।।<br>
हरेर्दिने सर्वमखप्रधाने पापापहे धर्मविवर्द्धने च ।। २५-२७ ।।<br>
<br>
मोक्षप्रदे जन्मनिकृंतनाख्ये तेजो निधौ सर्वजनप्ररूढे ।।<br>
एंवविधे प्रोद्गत एव शब्दे यद्यस्मि भोक्ता वृजिनस्य कर्त्ता ।। २५-२८ ।।<br>
<br>
अमेध्यलिप्तः पटहो भवेत्तदा संछादितो नीलमयेन वाससा ।।<br>
उत्पाद्य कीर्तिं स्वयमेव जतुर्निकृंतति प्राणभयाच्च पापात् ।। २५-२९ ।।<br>
<br>
यस्तस्य वासो निरये युगानां षष्टिर्भवेद्वा क्रिमिदंशसंज्ञे ।।<br>
वृथा हि सूता मम सा जनित्री भवेन्निराशा द्विजपितृदेवाः ।। २५-३० ।।<br>
<br>
वैवस्वतो हर्षमुपाश्रयेच्च सलेखको मे व्रतभंग एव ।।<br>
किं तेन जातेन दुरात्मना हि ददाति हर्षं रिपुसुंदरीणाम् ।। २५-३१ ।।<br>
<br>
कुकर्मणा पापरतिः कुजातिः सर्वस्य नाशी त्वशुचिस्स मूढः ।। <br>
न मन्यते वेदपुराणशास्त्रानंते पुरीं याति दिनेशसूनोः ।। २५-३२ ।।<br>
<br>
कृत्वैव वांतिं पुनरत्ति तां यस्तद्वत्प्रतिज्ञाव्रतभङ्गकारी ।।<br>
वेदा न शास्त्रं न च तत्पुराणं न चापि सन्तः स्मृतयो न च स्युः ।। २५-३३ ।।<br>
<br>
ये माधवस्य प्रियकृत्ययोग्ये वदंति शुद्धेऽह्नि भुजिक्रियां तु ।।<br>
श्राद्धेन तेनापि न चास्ति तृप्तिः पितुश्च चीर्णेन हरेर्दिने तु ।। २५-३४ ।।<br>
<br>
व्रतेन यद्विष्णुपदप्रदेन साकं क्षयाहेन वदंतु मूढाः ।। २५-३५ ।।<br>
<br>
एतच्छ्रुत्वा तु तद्वाक्यं मोहिनी ज्वलितांतरा ।।<br>
कोपसंरक्तनयना भर्तारं पर्यभाषत् ।। २५-३६ ।।<br>
<br>
करोषि चेन्न मे वाक्यं धर्मबाह्यो भविष्यसि ।।<br>
धर्मबाह्यो हि पुरुषः पांशुना तुल्यतां व्रजेत् ।। २५-३७ ।।<br>
<br>
पांशुना पूर्यते गर्तः स गर्तखनको भवेत् ।।<br>
त्वया ममार्पितः पाणिर्वराय पृथिवीपते ।। २५-३८ ।।<br>
<br>
तामुल्लंघ्य प्रतिज्ञां स्वां पालयिष्यासि नो यदि ।।<br>
कृतकृत्या तदा यास्ये प्राप्तो धर्मो मया तव ।। २५-३९ ।।<br>
<br>
न चाहं ते प्रिया भार्या न च त्वं मे पतिर्नृप ।।<br>
उपधानं करिष्यामि स्वकं बाहुं न ते युधि ।। २५-४० ।।<br>
<br>
धिक् त्वां धर्मक्षयकरं स्ववचोलोपकारकम् ।।<br>
म्लेच्छेष्वपि न दृश्येत त्वादृशो धर्मलोपकः ।। २५-४१ ।।<br>
<br>
सत्याच्चलितमद्यत्वां परित्यक्ष्ये सुपापिनम् ।।<br>
एवमुक्त्वा वरारोहा ह्युदतिष्ठत्त्वरान्विता ।। २५-४२ ।।<br>
<br>
यथा सती हरं त्यक्त्वा दिव्याभरणभूषिता ।।<br>
प्रस्थिता सा तदा तन्वी भूसुरैश्च समन्विता ।। २५-४३ ।।<br>
<br>
वरं मद्यस्य संस्पर्शो नास्य संगो नृपस्य वै ।।<br>
वरं नीलांबरस्पर्शो नास्य धर्मच्युतस्य हि ।। २५-४४ ।।<br>
<br>
एवं हि मोहिनी रुष्टा प्रलपंती तदा भृशम् ।।<br>
गौतमादिसमायुक्ता निर्जगाम गृहाद्ब्रहिः ।। २५-४५ ।।<br>
<br>
हा तात हा जगन्नाथ सृष्टिस्थित्त्यंतकारक ।।<br>
इत्येव शब्दं क्रोशंती ब्रह्मणोमानसोद्भवा ।। २५-४६ ।।<br>
<br>
एतस्मिन्नेव काले तु वाजिराजं समास्थितः ।।<br>
अटित्वा सकलामुर्वीं संप्राप्तो धर्मभूषणः ।। २५-४७ ।।<br>
<br>
संमुखोऽभूज्जनन्यास्तु त्वरायुक्तो विमत्सरः ।।<br>
कर्णाभ्यां तस्य शब्दोऽसौ विश्रुतः पितृवत्सलः ।। २५-४८ ।।<br>
<br>
मोहिनीवक्त्रसंभूतो विप्रवाक्योपबृंहितः ।।<br>
धर्मांगदो धर्ममूर्तिः रुक्मागदसुतस्तदा ।। २५-४९ ।।<br>
<br>
अवरुह्य हयात्तूर्णं ययौ तातपदांतिके ।।<br>
पुनरुत्थाय विप्रेन्द्रान्ननाम विहितांजलिः ।। २५-५० ।।<br>
<br>
ततः शीघ्रगतिं दृष्ट्वा मोहिनीं रुष्टमानसाम् ।।<br>
आलक्ष्य तरसा मातः प्राह राजन् कृतांजलिः ।। २५-५१ ।।<br>
<br>
केनावमानिता देवि कथं रुष्टा पितुः प्रिये ।।<br>
एतैर्द्विजेंद्रैः सहिता क्व त्वं संप्रस्थिताधुना ।। २५-५२ ।।<br>
<br>
धर्मांगदवचः श्रुत्वा मोहिनी वाक्यमब्रवीत् ।।<br>
पिता तवानृती पुत्र करो येन वृथा कृतः ।। २५-५३ ।।<br>
<br>
यः कर्त्ता सुकृतं भूरि रक्ताशोकाकृतिः स्थितः ।।<br>
ध्वजांकुशांकितः श्रीमान्दक्षिणः कनकांगदः ।। २५-५४ ।।<br>
<br>
रुक्मांगदेन ते पित्रा न चाहं वस्तुमुत्सहे ।। २५-५५ ।।<br>
<br>
धर्मांगद उवाच ।।<br>
यद्ववीषि वचो देवि तत्कर्त्ताहं न संशयः ।।<br>
मा कोपं कुरु मातस्त्वं निवर्त्ततस्व पितुः प्रिये ।। २५-५६ ।।<br>
<br>
मोहिन्युवाच ।।<br>
अनेन समयेनाहं त्वत्पित्रा मंदराचले ।।<br>
कृता भार्या शिवः साक्ष्ये स्थितो यत्र सुराधिपः ।। २५-५७ ।।<br>
<br>
समयात्स च्युतः सम्यक्पिता ते रुक्मभूपणः ।।<br>
न प्रयच्छति मे देयं तस्य वृद्धिं विचिंतये ।। २५-५८ ।।<br>
<br>
न याचे कांचनं धान्यं हस्त्यश्वं ग्रामवाससी ।।<br>
येन तस्य भवेद्धानिर्न याचे तन्नृपात्मज ।। २५-५९ ।।<br>
<br>
येनासौ प्रीणयेद्देहं स्वकीयं देहिनां वर ।।<br>
तन्मया प्रार्थितं पुत्र स मोहान्न प्रयच्छति ।। २५-६० ।।<br>
<br>
तस्यैव चोपकाराय शरीरस्य नृपात्मज ।।<br>
याचितः सुखहेतोस्तु मया नृपतिसत्तमः ।। २५-६१ ।।<br>
<br>
स्थितः सोऽद्यानृते घोरे सुरापानसमे विभुः ।। २५-६२ ।।<br>
<br>
सत्यच्युतं निष्ठुरवाक्यभाषिणं विमुक्तधर्मं त्वनृतं शठं च ।।<br>
परित्यजेयं जनकं तवाधमं नैव स्थितिर्मे भविता हि तेन ।। २५-६३ ।।<br>
<br>
तच्छ्रुत्वा मोहिनीवाक्यं पुत्रो धर्मांगदोऽब्रवीत् ।।<br>
मयि जीवति तातो मे न भवेदनृती क्वचित् ।। २५-६४ ।।<br>
<br>
निवर्तस्व वरारोहे करिष्येऽहं तवेप्सितम् ।।<br>
पित्रा मे नानृतं देवि पूर्वमुक्तं कदाचन ।। २५-६५ ।।<br>
<br>
स कथं मयि जाते तु वदिष्यति महीपतिः ।।<br>
यस्य सत्ये स्थिता लोकाः सदेवासुरमानुषाः ।। २५-६६ ।।<br>
<br>
वैवस्वतगृहं येन कृतं शून्यं हि पापिभिः ।।<br>
विजृंभते यस्य कीर्तिर्व्याप्तं ब्रह्मांडमंडलम् ।। २५-६७ ।।<br>
<br>
स कथं जायते भूपो मिथ्यावचनसंस्थितः ।।<br>
अश्रुतं भूपतेर्वाक्यं परोक्षे श्रद्दधे कथम् ।। २५-६८ ।।<br>
<br>
ममोपरि दयां कृत्वा निवर्तस्व शुभानने ।।<br>
एतद्धर्मांगदेनोक्तं वाक्यमाकर्ण्य मोहिनी ।। २५-६९ ।।<br>
<br>
न्यवर्तत महीपालपुत्रस्कंधावलंबिनी ।।<br>
यत्र रुक्मांगदः शेते मृतकल्पो रविप्रभः ।। २५-७० ।।<br>
<br>
तस्मिन्निवेशयामास शयने कांचनान्विते ।।<br>
दीपरत्नैः सुप्रकाशे विद्रुमैश्चित्रिते वरे ।। २५-७१ ।।<br>
<br>
आखंडलास्त्रमणिभिः कृतपादे सुकोमले ।।<br>
दीर्घविस्तारसंयुक्ते ह्यनौपम्ये मनोहरे ।। २५-७२ ।।<br>
<br>
ततः कृतांजलिः प्राहपितरं श्लक्ष्णया गिरा ।।<br>
तातैषा जननी मेऽद्य त्वां वदत्यनृती त्विति ।। २५-७३ ।।<br>
<br>
कस्मात्त्वमनृती भूप भविष्यसि महीतले ।।<br>
सकोषरत्ननिचये गजाश्वरथसंयुते ।। २५-७४ ।।<br>
<br>
राज्ये प्रशास्यमाने तु सप्तोदधिसमन्विते ।।<br>
प्रदेहि सकलं ह्यस्यै यत्त्या श्रावितं विभो ।। २५-७५ ।।<br>
<br>
मयि चापधरे तात को व्यलीकं चरेत्तव ।।<br>
देहि शक्रपदं देव्यै जितं विद्धि पुरंदरम् ।। २५-७६ ।।<br>
<br>
वैरिंच्यं दुर्ल्लभं यच्च योगिगम्यं निरंजनम् ।।<br>
तच्चाप्यहं प्रदास्यामि तपसा तोष्य पद्मजम् ।। २५-७७ ।।<br>
<br>
समीहते यज्जननी मदीया रसातले वापि धरातले वा ।।<br>
त्रिविष्टपे वापि परे पदे वा दास्यामि जित्वा नरदेवदानवान् ।। २५-७८ ।।<br>
<br>
अहं हि दासस्तव भूप यस्माद्विक्रीयतां मामथवा तृणाय ।।<br>
हस्ते हि पापस्य दिवाप्रकीर्तेर्वत्स्यामि तत्कर्मकरः सुभुक्तः ।। २५-७९ ।।<br>
<br>
यद्दुष्करं भूमिपते त्रिलोक्यां नादेयमस्तीह तदिष्टंभावात् ।।<br>
तच्चापि राजेंद्र ददस्व देव्यै मज्जीवितं मज्जननीभवं वा ।। २५-८० ।।<br>
<br>
तेनैव सद्यो नृपनाथ लोके सत्कीर्तियुक्तो भव सर्वदैव ।।<br>
विराजयित्वा स्वगुणैर्नृपौघान्करैरिवात्मप्रभवैः खशोभैः ।। २५-८१ ।।<br>
<br>
कीर्तिप्रभंगे वृजिनं भविष्यति प्रजावधे यन्मनुराह सत्यम् ।।<br>
संमार्जयित्वा विमलं यशः स्वं कथं सुखी स्यां नृपते ततः क्षमः ।। २५-८२ ।।<br>
<br>
इति श्रीबृहन्नारदीयपुराणोत्तरभागे मोहिनीचरिते पञ्चविंशोऽध्यायः ।। २५ ।।<br>
