राजोवाच ।।<br>
यत्त्वया व्याहृतं वाक्यं ममेदं गौतमेरितम् ।।<br>
मंदरे पर्वतश्रेष्ठे हरिवासरभोजनम् ।। २४-१ ।।<br>
<br>
अमतेन पुराणानां व्याहृतं यद्द्विजन्मना ।।<br>
क्षुद्रशास्त्रोपदेशेन लोलुपेन वरानने ।। २४-२ ।।<br>
<br>
पुराणे निर्णयो ह्येष विद्वद्भिः समुदाहृतः ।।<br>
न शंखेन पिबेत्तोयं न हन्यात्कूर्मसूकरौ ।। २४-३ ।।<br>
<br>
एकादश्यां न भोक्तव्यं पक्षयोरुभयोरपि ।।<br>
अगम्यागमने देवि अभक्ष्यस्य च भक्षणे ।। २४-४ ।।<br>
<br>
अकार्यकरणे जंतोर्गोसहस्रवधः स्मृतः ।।<br>
जानन्नपि कथं देवि भोक्ष्येऽहं हरिवासरे ।। २४-५ ।।<br>
<br>
पुरोडाशोऽपि वामोरु संप्राप्ते हरिवासरे ।।<br>
अभक्ष्येण समः प्रोक्तः किं पुनश्चात्तनक्रिया ।। २४-६ ।।<br>
<br>
अनुकूलं नृणां प्रोक्तं क्षीणानां वरवर्णिनि ।।<br>
मूलं फलं पयस्तोयमुपभोज्यं मुनीश्वरैः ।। २४-७ ।।<br>
<br>
नत्वत्र भोजनं कैश्चिदेकादश्यां प्रदर्शितम् ।।<br>
ज्वरिणां लंघनं शस्तं धार्मिकाणामुपोषणम् ।। २४-८ ।।<br>
<br>
शुभं गतिप्रदं प्रोक्तं संप्राप्ते हरिवासरे ।।<br>
ज्वरमध्ये कृतं पथ्यं निधनाय प्रकल्पते ।। २४-९ ।।<br>
<br>
वैष्णवे तु दिने भुक्तं नरकायैव केवलम् ।।<br>
माग्रहं कुरु वामोरु व्रतभंगो भवेन्मम ।। २४-१० ।।<br>
<br>
यदन्यद्वोचते तुभ्यं तत्कर्तास्मि न संशयः ।।<br>
<br>
मोहिन्युवाच ।।<br>
न चान्यद्रोचते राजन्विना वै भोजनं तव ।। २४-११ ।।<br>
<br>
जीवितस्यापि दानेन न मे किंचित्प्रयोदजनम् ।।<br>
न च वेदेषु दृष्टोऽयमुपवासो हरेर्दिने ।। २४-१२ ।।<br>
<br>
अग्निमन्तो न विप्रा हि मन्यंते समुपोषणम् ।।<br>
वेदबाह्य कथं धर्मं भवांश्चरितुमिच्छति ।। २४-१३ ।।<br>
<br>
वचो निशम्य मोहिन्या राजा वेदविदां वरः ।।<br>
उवाच मानसे क्रुद्धः प्रहसन्निव भूपते ।। २४-१४ ।।<br>
<br>
श्रृणु मोहिनि मद्वाक्यं वेदोऽयं बहुधा स्थितः ।।<br>
यज्ञकर्मक्रिया वेदः स्मृतिर्वेदो गृहाश्रमे ।। २४-१५ ।।<br>
<br>
स्मृतिर्वेदः क्रियावेदः पुराणेषु प्रतिष्ठितः ।।<br>
पुराणपुंरुषाज्जातं यथेदं जगदद्भुतम् ।। २४-१६ ।।<br>
<br>
तथेदं वाङ्मयं जातं पुराणेभ्यो न संशयः ।।<br>
वेदार्थादधिकं मन्ये पुराणार्थँ वरानने ।। २४-१७ ।।<br>
<br>
वेदाः प्रतिष्ठिताः सर्वे पुराणेष्वेव सर्वदा ।।<br>
बिभेत्यल्पश्रुताद्वेदो मामयं प्रहरिष्यति ।। २४-१८ ।।<br>
<br>
न वेदे ग्रहसंचारो न शुद्धिः कालबोधिनी ।। <br>
तिथिवृद्धिक्षयो वापि पर्वग्रहविनिर्णयः ।। २४-१९ ।।<br>
<br>
इतिहासपुराणैस्तु निश्चयोऽयं कृतः पुरा ।।<br>
यन्न दृष्टं हि वेदेषु तत्सर्वं लक्ष्यते स्मृतौ ।। २४-२० ।।<br>
<br>
उभयोर्यन्न दृष्टं हि तत्पुराणैः प्रगीयते ।।<br>
प्रायश्चित्तं तु हत्यायामातुरस्यौषधं प्रिये ।। २४-२१ ।।<br>
<br>
न चापि पापशुद्धिः स्यादात्मनश्च परस्य वा ।।<br>
यद्वेदैर्गीयते सुभ्रु उपांगैर्यत्प्रगीयते ।। २४-२२ ।।<br>
<br>
पुराणैः स्मृतिभिश्चैव वेद एव निगद्यते ।।<br>
रटंतीह पुराणानि भूयो भूयो वरानने ।। २४-२३ ।।<br>
<br>
न भोक्तव्यं न भोक्तव्यं संप्राप्ते हरिवासरे ।।<br>
पुराणमन्यथा मत्वा तिर्यग्योनिमवाप्नुयात् ।। २४-२४ ।।<br>
<br>
संस्रातोऽपि सुदांतोऽपि न गतिं प्राप्नुयादिति ।।<br>
पितरं को न वंदेत मातरं को न पूजयेत् ।। २४-२५ ।।<br>
<br>
को न गच्छेत्सरिच्छ्रेष्ठां को भुंक्ते हरिवासरे ।।<br>
को हि दूषयते वेदं ब्राह्मणं को निपातयेत् ।। २४-२६ ।।<br>
<br>
को गच्छेत्परदारान् हि को भुंक्ते हरिवासरे ।। २४-२७ ।।<br>
<br>
नहीदृशं पापमिहास्ति जंतोर्विमूढचित्तस्य दिने हरेः प्रिये ।।<br>
यद्भोजनेनात्मनिपातकारिणा यमस्य रवातेषु चिरं सुलोचने ।। २४-२८ ।।<br>
<br>
मोहिन्युवाच ।।<br>
शीघ्रमानय विप्रांस्त्वं घूर्णिके वेदपारगान् ।।<br>
येषां वाक्येन युक्तोऽयं राजा कुर्याद्धि भोजनम् ।। २४-२९ ।।<br>
<br>
सा तद्वाक्यमुपाकर्ण्य ब्राह्मणान्वेदशालिनः ।।<br>
गौतमादीन्समाहूय मोहिनीपार्श्वमानयत्‌ ।। २४-३० ।।<br>
<br>
तान्विप्रानागतान्दृष्ट्वा वेदवेदांगपारगान् ।।<br>
मोहिनी सहिता राज्ञा ववंदे कार्यतत्परा ।। २४-३१ ।।<br>
<br>
उपविष्टास्तु ते सर्वे शातकौंभमयेषु च ।।<br>
आसनेषु महीपाल ज्वलदग्निसमप्रभाः ।। २४-३२ ।।<br>
<br>
तेषां मध्ये वयोवृद्धो गौतमो वाक्यमब्रवीत् ।।<br>
वयं समागता देवि नानाशास्त्रविशारदाः ।। २४-३३ ।।<br>
<br>
सर्वसंदेहहर्तारो यदर्थं ते समाहुताः ।।<br>
तच्छ्रुत्वा वचनं तेषां मोहिनी ब्रह्मणः सुता ।। २४-३४ ।।<br>
<br>
सर्वासाध्यकृतं कर्तुं प्रवृत्तांस्तानुवाच ह ।।<br>
<br>
मोहिन्युवाच ।।<br>
संदेहस्तु जडौ ह्येष स्वल्पो वा स्वमतिर्यथा ।। २४-३५ ।।<br>
<br>
सोऽयं वदति राजा वै नाहं भोक्ष्ये हरेर्दिने ।।<br>
अन्नाधारमिदं सर्वं जगत्स्थावरजंगमम् ।। २४-३६ ।।<br>
<br>
मृता ह्यपि तथान्नेन प्रीयन्ते पितरो दिवि ।।<br>
कर्कंधुमात्रं प्रहुतं पुरोडाशं हि देवताः ।। २४-३७ ।।<br>
<br>
कामयंति द्विजश्रेष्ठास्ततोऽन्नं ह्यमृतं परम् ।।<br>
पिपीलिकापि क्षुधिता मुखेनादाय तण्डुलम् ।। २४-३८ ।।<br>
<br>
बिलं व्रजति दुःखेन कस्यान्नं नहि रोचते ।।<br>
अयं खादति नान्नाद्यं संप्राप्ते हरिवासरे ।। २४-३९ ।।<br>
<br>
निजधर्मं परित्यज्य परधर्मे व्यवस्थितः ।।<br>
विधावानां यतीनां च युज्यते व्रतसेवनम् ।। २४-४० ।।<br>
<br>
परधर्मरतो यः स्यात्स्वधर्मविमुखो नरः ।।<br>
सोंऽधे तमसि मज्जेत यावदिंद्राश्चतुर्द्दश ।। २४-४१ ।।<br>
<br>
उपवासादिकरणं भूभुजां नोदितं क्वचित् ।।<br>
प्रजासंरक्षणं त्यक्त्वा चतुर्वर्गफलप्रदम् ।। २४-४२ ।।<br>
<br>
नारीणां भर्तृशूश्रूषा पुत्राणां पितृसेवनम् ।।<br>
शूद्राणां द्विजसेवा च लोकरक्षा महीभृताम् ।। २४-४३ ।।<br>
<br>
स्वकं कर्म परित्यज्य योऽन्यत्र कुरुते श्रमम् ।।<br>
अज्ञानाद्वा प्रमादाच्च पतितः स न संशयः ।। २४-४४ ।।<br>
<br>
सोऽयमद्य महीपालो यतिधर्म्मे व्यवस्थितः ।।<br>
सुबुद्ध्याचारशीलश्च वेदोक्तं त्यजति द्विजाः ।। २४-४५ ।।<br>
<br>
स्वेच्छाचारा तु या नारी योऽविनीतः सुतो द्विजाः ।।<br>
एकांतशीलो नृपतिर्भृत्यः कर्मविवर्जितः ।। २४-४६ ।।<br>
<br>
सर्वे ते नरकं यांति ह्यप्रतिष्ठश्च यो द्विजाः ।।<br>
अयं हि नियमोपेतो हरिपूजनतत्परः ।। २४-४७ ।।<br>
<br>
आक्रन्दे वर्त्तमाने तु न यद्येष प्रधावति ।।<br>
व्यपोह्य हरिपूजां वै ब्रह्महत्यां तु विंदति ।। २४-४८ ।।<br>
<br>
क्षीणदेहे हरिदिने कथं संयमयिष्यति ।।<br>
अन्नात्प्रभवति प्राणः प्राणाद्देहविचेष्टनम् ।। २४-४९ ।।<br>
<br>
चेष्टया रिपुनाशश्च तद्धीनः परिभूयते ।।<br>
<br>
एवं ज्ञात्वा मया राजा बोध्यमानो न बुद्ध्यति ।। २४-५० ।।<br>
<br>
एतदेव व्रतं राज्ञो यत्प्रजापालनं चरेत् ।।<br>
न व्रतं किंचिदस्त्यन्यन्नृपस्य द्विजसत्तमाः ।। २४-५१ ।।<br>
<br>
किं देव कार्येण नराधिपस्य कृत्वा हि मन्युं विषयस्थितानाम् ।।<br>
तद्देवकार्यं स च यज्ञहोमो यद्रक्तपातो न भवेत् स्वराष्ट्रे ।। २४-५२ ।।<br>
<br>
इति श्रीबृहन्नारदीयपुराणोत्तरभागे मोहिनीप्रश्नो नाम चतुर्विंशोऽध्यायः ।। २४ ।।
