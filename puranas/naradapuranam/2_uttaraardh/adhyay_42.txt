<br>
मोहिन्यु वाच ।।<br>
धन्याहं कृतकृत्याहं सफलं जीवितं मम ।।<br>
यच्छ्रुतं त्वन्मुखांभोजाद्गामाहात्म्यमुत्तमम् ।। ४२-१ ।।<br>
<br>
अहो गङ्गासमं तीर्थं नास्ति किंचिद्धरा तले ।।<br>
यस्याः संदर्शनादीनामीदृशं पुण्यमीरितम् ।। ४२-२ ।।<br>
<br>
गुडधेन्वादिधेनूनां विधानं च यथाक्रमम् ।।<br>
तथा कथय विप्रेन्द्र भक्ताहं तव सर्वदा ।। ४२-३ ।।<br>
<br>
वसिष्ठ उवाच ।।<br>
तच्छ्रुत्वा मोहिनीवाक्यं वसुस्तस्याः पुरोहितः ।।<br>
वेदागमानां तत्त्वज्ञः स्मयमान उवाच ह ।। ४२-४ ।।<br>
<br>
वसुरुवाच ।।<br>
श्रृणु मोहिनि वक्ष्यामि यत्पृष्टं हि त्वया मम ।।<br>
गुडधेनुविधानं च यथा शास्त्रे प्रकीर्तितम् ।। ४२-५ ।।<br>
<br>
कृष्णाजिनं चतुर्हस्तं प्राग्ग्रीवं विन्यसेद्भुवि ।।<br>
गोमयेनोपलिप्तायां कुशानास्तीर्य यत्नतः ।। ४२-६ ।।<br>
<br>
प्राङ्मुखीं कल्पयेद्धेनुमुदक्पादां सवत्सकाम् ।।<br>
उत्तमा गुडधेनुस्तु चतुर्भारैः प्रकीर्तिता ।। ४२-७ ।।<br>
<br>
वत्सं भारेण कुर्वीत भाराभ्यां मध्यमा स्मृता ।।<br>
अर्द्धभारेण वत्सः स्यात्कनिष्ठा भारकेण तु ।। ४२-८ ।।<br>
<br>
चतुर्थांशेन वत्सः स्याद् गृहवित्तानुसारतः ।।<br>
प्रभुः प्रथमकल्पस्य योऽनुकल्पेन वर्तयेत् ।। ४२-९ ।।<br>
<br>
न सांपरायिकं तस्य दुर्मतेर्जायते फलम् ।।<br>
धेनुवत्सौ घृतस्यैतौ सितश्लक्ष्णांबरावृतौ ।। ४२-१० ।।<br>
<br>
शुक्तिकर्णाविक्षुपादौ शुद्धमुक्ताफलेक्षणौ ।।<br>
सितसूत्रशिरालौ च सितकंबलकंबलौ ।। ४२-११ ।।<br>
<br>
ताम्रगंडूकपृष्ठौ तौ सितचामरलोमकौ ।।<br>
विद्रुमक्रमगोपेतौ नवनीतस्तनान्वितौ ।। ४२-१२ ।।<br>
<br>
कांस्यदोहाविंद्रनीलमणिकल्पिततारकौ ।।<br>
सुवर्णश्रृंगाभरणौ शुद्धरौप्यखुरावुभौ ।। ४२-१३ ।।<br>
<br>
नानाफलं समायुक्तौ घ्राणगन्धकरंडकौ ।।<br>
इत्येवं रचयित्वा तु धूपदीपैरथार्चयेत् ।। ४२-१४ ।।<br>
<br>
या लक्ष्मीः सर्वभूतानां या च देवेष्ववस्थिता ।।<br>
धेनुरूपेण सा देवी मम शांतिं प्रयच्छतु ।। ४२-१५ ।।<br>
<br>
देहस्था या च रुद्राणां शंकरस्य सदा प्रिया ।।<br>
धेनुरूपेण सा देवी मम पापं व्यपोहतु ।। ४२-१६ ।।<br>
<br>
विष्णोर्वक्षसि या लक्ष्मीः स्वाहारूपा विभावसोः ।।<br>
चन्द्रार्कशक्रशक्तिर्या धेनुरूपास्तु सा श्रिये ।। ४२-१७ ।।<br>
<br>
चतुर्मुखस्य या लक्ष्मीर्लक्ष्मीर्या धनदस्य च ।।<br>
लक्ष्मीर्या लोकपालानां सा धेनुर्वरदास्तु मे ।। ४२-१८ ।।<br>
<br>
स्वधा या पितृमुख्यानां स्वाहा यज्ञभुजा च या ।।<br>
सर्वपापहरा धेनुः सा मे शांतिं प्रयच्छतु ।। ४२-१९ ।।<br>
<br>
एवमांमत्र्य तां धेनुं ब्राह्मणाय निवेदयेत् ।।<br>
विधानमेतद्धेनूनां सर्वासामिह पठ्यते ।। ४२-२० ।।<br>
<br>
यास्तु पापविनाशिन्यः कीर्तिता दशधेनवः ।।<br>
तासां स्वरूपं वक्ष्यामि शास्त्रोक्तं श्रृणु मोहिनि ।। ४२-२१ ।।<br>
<br>
प्रथमा गुडधेनुः स्याद् घृतधेनुरथापरा ।।<br>
तिलधेनुस्तृतीया च चतुर्थी जलसंज्ञिता ।। ४२-२२ ।।<br>
<br>
पञ्चमी क्षीरधेनुश्च षष्ठी मधुमयी स्मृता ।।<br>
सप्तमी शर्कराधेनुर्दधिधेनुस्तथाष्टमी ।। ४२-२३ ।।<br>
<br>
रत्नधेनुश्च नवमी दशमी तु स्वरूपतः ।।<br>
कुंभाः स्युर्द्रवधेनूनां चेतरासां तु राशयः ।। ४२-२४ ।।<br>
<br>
सुर्वणधेनुमप्यत्र केचिदिच्छंति सूरयः ।।<br>
नवनीतेन तैलेन तथा केऽपि महर्षयः ।। ४२-२५ ।।<br>
<br>
एतदेव विधानं स्यादेत एव ह्युपस्कराः ।।<br>
मन्त्रावाहनसंयुक्ताः सदा पर्वणि पर्वणि ।। ४२-२६ ।।<br>
<br>
यथाश्रद्धं प्रदातव्या भुक्तिमुक्तिफलप्रदाः ।।<br>
अनेकयज्ञफलदाः सर्वपापहराः शुभाः ।। ४२-२७ ।।<br>
<br>
अयने विषुवे पुण्ये व्यतीपातेऽथवा पुनः ।।<br>
युगादौ चैव मन्वादौ चोपरागादिपर्वसु ।। ४२-२८ ।।<br>
<br>
गुडधेन्वादयो देया भक्तिश्रद्धासमन्वितैः ।।<br>
तीर्थेषु स्वगृहे वापि गंगातीरे विशेषतः ।। ४२-२९ ।।<br>
<br>
एवं दत्वा विधानेन धेनुं द्विजवराय च ।।<br>
प्रदक्षिणीकृत्य विप्रं दक्षिणाभिः प्रतोष्य च ।। ४२-३० ।।<br>
<br>
ऋत्विजः प्रीतिसंयुक्तो नमस्कृत्य विसर्जयेत् ।।<br>
ततः संपूजयेद्गंगां विधिना सुसमाहितः ।। ४२-३१ ।।<br>
<br>
अष्टमूर्तिधरां देवीं दिव्यरूपां निरीक्ष्य च ।।<br>
शालितंदुलप्रस्थेन द्विप्रस्थपयसा तथा ।। ४२-३२ ।।<br>
<br>
पायसं कारयित्वा च दत्वा मधु घृतं तथा ।।<br>
प्रत्येकं पलमात्रं च भक्तिभावेन संयुतः ।। ४२-३३ ।।<br>
<br>
तत्पायसमपूपांश्च मोदका मंडलानि च ।।<br>
तथा गुंजार्द्धमात्रं च सुवर्णं रूप्यमेव च ।। ४२-३४ ।।<br>
<br>
चंदनागरुकर्पूरकुंकुमानि च गुग्गुलम् ।।<br>
बिल्वपत्राणि दूर्वाश्च रोचना सितचंदनम् ।। ४२-३५ ।।<br>
<br>
नीलोत्पलानि चान्यानि पुष्पाणि सुरभीणि च ।।<br>
यथाशक्ति महाभक्त्या गंगायां चैव निक्षिपेत् ।। ४२-३६ ।।<br>
<br>
मन्त्रेणानेन सुभगे पुराणोक्तेन चापि हि ।।<br>
ॐगंगायै नारायण्यै शिवायै च नमोनमः ।। ४२-३७ ।।<br>
<br>
एतदेव विधानं तु मासि मासि च मोहिनि ।।<br>
पौर्णमास्याममायां वा कार्यं प्रातः समाहितैः ।। ४२-३८ ।।<br>
<br>
वर्षं यस्तु नरो भक्त्या यथा शक्त्यर्चयन्मुदा ।।<br>
हविष्याशी मिताहारो ब्रह्मचर्यसमन्वितः ।। ४२-३९ ।।<br>
<br>
दिने वापि तथा रात्रौ नियमेन च मोहिनि ।।<br>
संवत्सरान्ते तस्यैषा गंगा दिव्यवपुर्द्धरा ।। ४२-४० ।।<br>
<br>
दिव्यमाल्यांबरा चैव दिव्यरत्नविभूषिता ।।<br>
प्रत्यक्षरूपा पुरतस्तिष्ठत्येव वरप्रदा ।। ४२-४१ ।।<br>
<br>
एवं प्रत्यक्षरूपां तां गंगां दिव्यवपुर्द्धराम् ।।<br>
दृष्ट्वा स्वचक्षुषा मर्त्यः कृतकृत्यो भवेच्छुभे ।। ४२-४२ ।।<br>
<br>
यान्यान्कामयते मर्त्यः कामांस्तांस्तानवाप्नुयात् ।।<br>
निष्कामस्तु लभेन्मोक्षं विप्रस्तेनैव जन्मना ।। ४२-४३ ।।<br>
<br>
एतद्विधानं च मयोदितं ते पृष्टं हि सर्वं गुडधेनुपूर्वम् ।।<br>
गंगार्चनं मुक्तिकरं व्रतं त्त सांवत्सरं श्रीपतितुष्टिदं हि ।। ४२-४४ ।।<br>
<br>
इति श्रीबृहन्नारदीयपुराणोत्तरभागे मोहिनीवसुसंवादे गंगामाहात्म्ये गुडधेनुविधिकथनं नाम द्विचत्वारिंशत्तमोऽध्यायः ।। ४२ ।।<br>
<br>
