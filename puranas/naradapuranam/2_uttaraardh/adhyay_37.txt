मोहिन्युवाच ।।<br>
एकादशीसमं देवाः पावनं नापरं भवेत् ।।<br>
यया पूता महापापा गच्छंति हरिमंदिरम् ।। ३७-१ ।।<br>
<br>
तत्समीपे मम स्थानं युक्तं भाति विचार्यताम् ।।<br>
<br>
देवा ऊचुः ।।<br>
वेधो निशीथे देवानामुपकाराय मोहिनी ।। ३७-२ ।।<br>
<br>
सूर्योदये सुराणां च हरिणा परिकल्पितः ।।<br>
पारणं च त्रयोदश्यामुपवासविनाशनम् ।। ३७-३ ।।<br>
<br>
महाद्वादशिका ह्यष्टौ याः स्मृता वैष्णवागमे ।।<br>
तास्तु ह्येकादशीभिन्ना उपोष्यंते च वैष्णवैः ।। ३७-४ ।।<br>
<br>
एकादशीव्रतं भिन्नं वैष्णवानां महात्मनाम् ।।<br>
नित्यं पक्षद्वये प्रोक्तं विधिना त्रिदिनात्मके ।। ३७-५ ।।<br>
<br>
सायं प्रातस्त्यजेद्भुक्तिं क्रमात्पूर्वापराह्णयोः ।।<br>
एकादशी यदा भिन्ना उपोष्या हि परेऽहनि ।।<br>
द्वादश्यां हि व्रतं कार्यं निरंबु समुपोषणम् ।। ३७-६ ।।<br>
<br>
लंघने त्वसमर्थानां जलं शाकं फलं पयः ।।<br>
नैवेद्यं वा हरेः प्रोक्तं स्वाहारात्पादसंमितम् ।। ३७-७ ।।<br>
<br>
स्वाती सूर्योदये विद्धो त्यजंत्यकादशीं सति ।।<br>
निष्कामा मध्यरात्रे च विद्धां मुंचन्ति याम्यया ।। ३७-८ ।।<br>
<br>
सर्वेष्वपि तु लोकेषु विदिता दशमी तिथिः ।।<br>
यमस्य तस्याः प्रांति तु स्थितिः कार्या त्वयानघे ।। ३७-९ ।।<br>
<br>
एतेन देवकार्यं च सिद्धं भवति शोभने ।।<br>
सूर्येन्दुचारा तिथ्यास्तु दशम्याः प्रांतगामिनी ।। ३७-१० ।।<br>
<br>
भुवि तीर्थानि चैव त्वं स्वाघनाशाय संचर ।।<br>
अरुणोदयमारभ्य यावत्सूर्योदयो भवेत् ।। ३७-११ ।।<br>
<br>
तदंतस्त्वं व्रते प्राप्ता लभस्वैकादशीफलम् ।।<br>
यः कश्चित्कुरुते विद्धं त्वया ह्येकादशीव्रतम् ।। ३७-१२ ।।<br>
<br>
स तीपकारकस्तुभ्यं भविष्यति सुरप्रिये ।।<br>
मुहूर्तद्वयमात्रं तु ज्ञेयं चात्रारुणोदयम् ।। ३७-१३ ।।<br>
<br>
मूहूर्ताः पंचदश च स्मृता रात्रेर्दिनस्य च ।।<br>
ज्ञेयास्ते ह्रस्वदीर्घत्वे त्रैराशिक विधानतः ।। ३७-१४ ।।<br>
<br>
त्रयोदशान्मुहूर्तांत्तु रात्रैरूर्द्ध्वा समागता ।।<br>
सब्ध्वोपवासिनां पुण्यं स्वस्था भव शुचिस्मिते ।। ३७-१५ ।।<br>
<br>
यमसंस्थापनार्थाय वैकुण्ठध्वंसनाय च ।।<br>
पाखण्डानां विवृद्ध्यर्थँ पापसंचनाय च ।। ३७-१६ ।।<br>
<br>
दत्तं ते मोहिनि स्थानं प्रत्यूषसमयांकितम् ।। ३७-१७ ।।<br>
<br>
विद्धं त्वयैकादशिकाव्रतं ये कुर्वंति कर्तार इह प्रयत्नात् ।।<br>
तेषां भवेद्यत्सुकृतं शुभे फलं भुंक्ष्व प्रसन्ना भव भूसुरे त्वम् ।। ३७-१८ ।।<br>
<br>
एवं प्रदिष्टा कमलासनाद्यैः सा मोहिनी हृष्टतरा बभूव ।।<br>
मेने कृतार्थं निजजीवितं च स्वपापतीर्थाभिनिषेवणेन ।। ३७-१९ ।।<br>
<br>
संसाधितं कार्यमिदं सुराणां भस्मावशेषं हि गतेऽपि देहे ।।<br>
चैतन्यमात्रे पवनात्मकेऽस्मिन् संमार्जितो भूपकृतस्तु पंथाः ।। ३७-२० ।।<br>
<br>
नीतं मया चात्मकृतं हि वाक्यं प्रहृष्टया वै यदुदाहृतं हि ।।<br>
एवं विमृश्य क्षिप्तिपालदेवान्प्रणम्य हृष्टा च पुरोधसं स्वम् ।। ३७-२१ ।।<br>
<br>
प्रांते स्थिता सूर्यविहीनसंज्ञे काले दशम्या जनमोहनाय ।।<br>
कृच्छ्रांतरूपा च दिनं च भुंक्ते प्रकृष्टरूपा नरकाय नॄणाम् ।।। ३७-२२ ।।<br>
<br>
प्रांतस्थितां तां रविजो निरीक्ष्य प्रहृष्टवक्त्रो वचनं जगाद ।।<br>
त्वया प्रतिष्ठा मम चारुनेत्रे कृतात्र लोके पुनरेव सम्यक् ।।<br>
विभोदितो रुक्मविभूषणस्य मत्तेभसंस्थः पटहः सुघोषः ।। ३७-२३ ।।<br>
<br>
दृष्टे कार्ये जनः सर्वः प्रत्ययं कुरुते त्विति ।। ३७-२४ ।।<br>
<br>
सूर्योदय स्पृशा ह्येषा दशमी गर्हिता सदा ।।<br>
अस्पृष्टमुदयं नॄणां मोहनाय भविष्यति ।। ३७-२५ ।।<br>
<br>
विहाय तां यत्प्रिययोगभुक्तिं पादस्थिता सापि ह्यदृष्यरूपा ।।<br>
सत्यं हि ते नाम विशालनेत्रे यन्मोहिनीत्येव जनो ब्रवीति ।। ३७-२६ ।।<br>
<br>
विमोहयित्वा हि जनं समस्तं पटे मदीये लिखितं करोषि ।।<br>
इत्येवमुक्त्वा तनयो विवस्वतः प्रणम्य तां ब्रह्मसुतां प्रहृष्टः ।। ३७-२७ ।।<br>
<br>
जगाम देवैः सह नाकलोकं करे गृहीत्वा लिपिलेखितारम् ।।<br>
गतेषु देवेषु विमोहिनी सा ब्रह्माणमासाद्य सुरासुरेशम् ।। ३७-२८ ।।<br>
<br>
विज्ञापयामास पितः पुरोधा ममायमत्युग्रतरश्च कोपात् ।।<br>
दग्धं शरीरं मम लोकनाथ पुनः प्रपत्स्येऽथ तथा कुरुष्व ।। ३७-२९ ।।<br>
<br>
विमोहितं चैव जगन्मयेदं प्रांते समास्थाय यमस्य तिथ्याः ।।<br>
जितो हि राज्ञा शमनः पुराद्य कृतो जयी तात तव प्रभावात् ।। ३७-३० ।।<br>
<br>
तव कृत्यमिदं तात यत्पुनर्देहधारिणी ।।<br>
भूयामहं जगन्नाथ ब्रह्मणं सांत्ययस्व भोः ।। ३७-३१ ।।<br>
<br>
तच्छ्रुत्वा मोहिनीवाक्यं ब्रह्मा लोकविधानकृत् ।।<br>
ब्राह्मणं सांत्वयामास पुनरेव सुताकृते ।। ३७-३२ ।।<br>
<br>
वसो तात निबोधेदं यद्ब्रवीमि हितावहम् ।।<br>
तव चास्या महाभाग सर्वलोकहिताय च ।। ३७-३३ ।।<br>
<br>
त्वयेयं मोहिनी कोपात्कृता भस्मावशेषिता ।।<br>
पुनः शरीरं याचेत तदाज्ञां देहि मानद । ३७-३४ ।।<br>
<br>
मत्पुत्री तव याज्येयं दुर्गतिं तात गच्छति ।।<br>
त्वया मया च सपाल्या कृतकार्या तपस्विनी ।। ३७-३५ ।।<br>
<br>
यदि त्वं शुद्धभावेन मां ज्ञापयसि मानद ।।<br>
तातोऽहमस्या भूयोऽपि देहमुत्पादयाम्यहम् ।। ३७-३६ ।।<br>
<br>
किंतु विष्णुदिनस्यैषा वैरिणी पापकारिणी ।।<br>
यथा शुद्ध्येति विप्रेंद्र तथैवाशु विधीयताम् ।। ३७-३७ ।।<br>
<br>
तच्छ्रुत्वा वचनं तस्य ब्रह्मणः स पुरोहितः ।।<br>
याज्याया देहयोगार्थमादिदेश मुदान्वितः ।। ३७-३८ ।।<br>
<br>
विप्रवाक्यं समाकर्ण्य ब्रह्मा लोकपितामहः ।।<br>
कमंडलुजलेनौक्षन्मोहिन्या देहभस्म तत् ।। ३७-३९ ।।<br>
<br>
समुक्षिते ब्रह्मणा लोककर्त्रा सा मोहिनी देहयुता बभूव ।।<br>
प्रणम्य तातं च वसोः पुरोधसो जग्राह पादौ विनयेन नत्वा ।। ३७-४० ।।<br>
<br>
ततो वसुर्याजक एव राज्ञो मुदान्वितो याज्यनितंबिनीं ताम् ।।<br>
विमोहिनीं स्वामिसुतोंज्झितां च जगाद वाक्यं विदुतामवीराम् ।। ३७-४१ ।।<br>
<br>
वसुरुवाच ।।<br>
क्रोधस्त्यक्तो मया देवि ब्रह्मणो वचनादथ ।।<br>
गतिं ते कारयिष्यामि तीर्थस्नानादिकर्मणा ।। ३७-४२ ।।<br>
<br>
इत्युक्त्वा मोहिनीं विप्रो ब्रह्माणां जगतां पतिम् ।।<br>
विससर्ज नमस्कृत्य मोहिनीपितरं मुदा ।। ३७-४३ ।।<br>
<br>
मोहिन्या वसुना चैव प्रीत्या ब्रह्मा विसर्जितः ।।<br>
जगाम लोकं तमसः परमव्यक्तवर्त्मना ।। ३७-४४ ।।<br>
<br>
स वसुर्ब्राह्मणश्रेष्ठो रुक्मांगदपुरोहितः ।।<br>
मोहिनीं समनुग्राह्यां मत्वा हृदि विचारयन् ।। ३७-४५ ।।<br>
<br>
मुहूर्त्तं ध्यानमापन्नो बुबुधे कारणं गतेः ।। ३७-४६ ।।<br>
<br>
इति श्रीबृहन्नारदीयपुराणोत्तरभागे मोहिनीचरिते सप्तत्रिंशोऽध्यायः ।। ३७ ।।
