वसुरुवाच ।।<br>
योऽसौ निरंजनो देवश्चित्स्वरूपी जनार्दनः ।।<br>
ज्योतीरूपो महाभागे कृष्णस्तल्लक्षणं श्रृणु ।। ५९-१ ।।<br>
<br>
गोलोके स विभुर्नित्यं ज्योतिरभ्यंतरे स्थितः ।।<br>
एक एव परं ब्रह्म दृश्यादृष्यस्वरूपधृक् ।। ५९-२ ।।<br>
<br>
तस्मिँल्लोके तु गावो हि गोपा गोप्यश्च मोहिनि ।।<br>
वृन्दावनं पूर्वतश्च शतश्रृंगस्तथा सरित् ।। ५९-३ ।।<br>
<br>
विरजा नाम वृक्षाश्च पक्षिणश्च पृथग्विधाः ।।<br>
यावत्कालं तु प्रकृतिर्जागर्ति विधिनंदिनि ।। ५९-४ ।।<br>
<br>
तावत्कालं तु गोलोके दृश्य एव विभुः स्थितः ।।<br>
लये सुप्ता गवाद्यास्तु न जानंति विभुं परम् ।। ५९-५ ।।<br>
<br>
ज्योतिःसमूहांतरतः कमनीयवपुर्द्धरः ।।<br>
किशोरो जलदश्यामः पीतकौशांबरावृतः ।। ५९-६ ।।<br>
<br>
द्विभुजो मुरलीहस्तः किरूटादिविभूषितः ।।<br>
आस्ते कैवल्यनाथस्तु राधावक्षस्थलोज्ज्वलः ।। ५९-७ ।।<br>
<br>
प्राणाधिकप्रियतमा सा राधाराधितो यया ।।<br>
सुवर्णवर्णा देवी सा चिद्रूपा प्रकृतेः परा ।। ५९-८ ।।<br>
<br>
तयोर्देहस्थयोर्नास्ति भेदो नित्यस्वरूपयोः ।।<br>
धावल्यदुग्धयोर्यद्वत्पृथिवीगंधयोर्यथा ।। ५९-९ ।।<br>
<br>
तत्कारणं कारणानां निर्द्देष्टुं नैव शक्यते ।।<br>
वेदानिर्वचनीयं यत्तद्वक्तुं नैव शक्यते ।। ५९-१० ।।<br>
<br>
ज्योतिरंतरतः प्रोक्तं यद्रूपं श्यामसुंदरम् ।।<br>
शिवेन दृष्टं तद्रूपं कदाचिद्ध्यानगोचरम् ।। ५९-११ ।।<br>
<br>
ततः प्रभृति जानंति गोलोकाख्यानमीप्सितम् ।।<br>
नारदाद्या विधिसुते सनकाद्याश्च योगिनः ।। ५९-१२ ।।<br>
<br>
श्रुतं ध्यायंति तं सर्वे न तैर्दृष्टं कदाचन ।।<br>
साक्षाद्द्रष्टुं तु तपते शिवोऽद्यापि सनातनः ।। ५९-१३ ।।<br>
<br>
नैव पश्यति तद्रूपं ध्यायति ध्यानगोचरम् ।।<br>
कदाचित्क्रीडतोर्देवि राधामाधवयोर्वपुः ।। ५९-१४ ।।<br>
<br>
द्विधाभूतमभूत्तत्र वामांगं तु चतुर्भुजम् ।।<br>
समानरूपावयवं समानांबरभूषणम् ।। ५९-१५ ।।<br>
<br>
तद्वद्राधास्वरूपं च द्विधारूपमभूत्सति ।।<br>
ताभ्यां दृष्टं तत्स्वरूपं साक्षात्तावपि तत्समौ ।। ५९-१६ ।।<br>
<br>
चतुर्भुजं तु यद्रूपं लक्ष्मीकांतं मनोहरम् ।।<br>
तद्दृष्टं तु शिवाद्यैश्च भक्तवृन्दैरनेकशः ।। ५९-१७ ।।<br>
<br>
सकृत्तु ब्रह्मणा दृष्टं देवि रूपं चतुर्भुजम् ।।<br>
सृष्टिकार्यप्रमुग्धेन दर्शितं कृपया स्वयम् ।। ५९-१८ ।।<br>
<br>
लक्ष्म्या सनात्कुमाराय वर्णितं विधिनंदिनि ।।<br>
विष्वक्सेनाय तूद्दिष्टं स्वरूपं तत्त्वमूर्तये ।। ५९-१९ ।।<br>
<br>
नारायणेन विधिजे ततो ध्यायंति सर्वशः ।।<br>
धर्मपुत्रेण देवेशि नारदाय समीरितम् ।। ५९-२० ।।<br>
<br>
गोलोकवर्णनं सर्वं राधाकृष्णमयं तथा ।।<br>
या तु राधा विधिसुते देवी देववरार्चिता ।। ५९-२१ ।।<br>
<br>
सा स्वयं शिवरूपाभूत्कौतुकेन वरानने ।।<br>
तदृष्ट्वा सहसाश्चर्यं कृष्णो योगेश्वरेश्वरः ।। ५९-२२ ।।<br>
<br>
मूलप्रकृतिरूपं तु दध्रे तत्समयोचितम् ।।<br>
विपरीतं वपुर्धृत्वा वामदेवो मुदान्वितः ।। ५९-२३ ।।<br>
<br>
ध्यायेदहर्निशं देवं दुर्गारूप धरं हरिम् ।।<br>
या राधा सैव लक्ष्मीस्तु सावित्री च सरस्वती ।। ५९-२४ ।।<br>
<br>
गंगा च ब्रह्मतनये नैव भेदोऽस्ति वस्तुतः ।।<br>
पंचधा सा स्थिता विद्याकामधेनुस्वरूपिणी ।। ५९-२५ ।।<br>
<br>
यः कृष्णो राधिकानाथः स लक्ष्मीशः प्रकीर्तितः ।।<br>
स एव ब्रह्मरूपश्च धर्मो नारायणस्तथा ।। ५९-२६ ।।<br>
<br>
एवं तु पंचधा रूपमास्थितो भगवानजः ।।<br>
कार्यकारणरूपोऽसौ ध्यांयंति जगतीतले ।। ५९-२७ ।।<br>
<br>
तेन वै प्रेमसंबद्धो विषयी यः शिवः स तु ।।<br>
राधेशं राधिकारूपं स्वयं सच्चित्सुखात्मकम् ।। ५९-२८ ।।<br>
<br>
देवतेजः समुद्भूता मूलप्रकृतिरीश्वरी ।।<br>
कृष्णरूपा महाभागे दैत्यसंहारकारिणी ।। ५९-२९ ।।<br>
<br>
सती दक्षसुता भूत्वा विषयेशं शिवं श्रिता ।।<br>
भर्तुर्विनिंदनं श्रुत्वा सती त्यक्त्वा कलेवरम् ।। ५९-३० ।।<br>
<br>
जज्ञे हिमवतः क्षेत्रे मेनायां पुनरेव च ।।<br>
ततस्तप्त्वा तपो भद्रे शिवं प्राप शिवप्रदा ।। ५९-३१ ।।<br>
<br>
वस्तुतः कृष्णराधासौ शिवमोहनतत्परा ।।<br>
जगदंबास्वरूपा च यतो माया स्वयं विभुः ।। ५९-३२ ।।<br>
<br>
अत एव ब्रह्मसुते स्कंदो गणपतिस्तथा ।।<br>
स्वयं कृष्णो गणपतिः स्वयं स्कंदः शिवोऽभवत् ।। ५९-३३ ।।<br>
<br>
शिवमेवं वदंत्येके राधारूपं समाश्रितम् ।।<br>
कृष्णवक्षःस्थलस्थानं तयोर्भेदो न लक्ष्यते ।। ५९-३४ ।।<br>
<br>
कृष्णो वा मूलप्रकृतिः शिवो वा राधिका स्वयम् ।।<br>
एवं वा मिथुनं वापि न केनापीति निश्चितम् ।। ५९-३५ ।।<br>
<br>
अनिर्देश्यं तु यद्वस्तु तन्निर्देष्टुं न च क्षमम् ।।<br>
उपलक्षणमेतद्धि यन्निदेशनमैश्वरम् ।। ५९-३६ ।।<br>
<br>
शास्त्रं वेदाश्च सुभगे वर्णयंति यदीश्वरम् ।।<br>
तत्सर्वं प्राकृतं विद्धिनिर्देष्टुं शक्यमेव च ।। ५९-३७ ।।<br>
<br>
अनिर्देश्यं तु यद्देवि तन्नेतीति निषिध्तयते ।।<br>
निषेधशेषः स विभुः कीर्तितः शरणागतैः ।। ५९-३८ ।।<br>
<br>
शास्त्रं नियामकं भद्रे सर्वेषां कर्मणां भवेत् ।।<br>
कर्मी तु जीवः कथित ईश्वरांशो विभुः स्वयम् ।। ५९-३९ ।।<br>
<br>
प्रकृतेस्तु परो नित्यो मायया मोहितः शुभे ।।<br>
यस्तु साक्षी स्वयं पूर्णः सहानुशयिता स्थितः ।। ५९-४० ।।<br>
<br>
न वेत्ति तं चानुशयी वेदानुशयिनं स तु ।।<br>
शंखचक्रगदापद्मैरलंकृतभुजद्वयाः ।। ५९-४१ ।।<br>
<br>
प्रपन्नास्ते तु विज्ञेयाः द्विविधा विधिनंदिनि ।।<br>
आर्तदृप्तविभेदेन तत्रार्ता असहा मताः ।। ५९-४२ ।।<br>
<br>
दृप्ता जन्मांतरसहा निर्भयाः सदसज्जनाः ।।<br>
ये प्रपन्ना महालक्ष्म्यां सखिभावं समाश्रिताः ।। ५९-४३ ।।<br>
<br>
तेषां मंत्रं प्रवक्ष्यामि प्रयांति विधिबोधितम् ।।<br>
गोपीजनपदस्यांते वल्लभेति समुच्चरेत् ।। ५९-४४ ।।<br>
<br>
चरणञ्च्छरणं पश्चात्प्रपद्ये पदमीरयेत् ।।<br>
षोडशार्णो मंत्रराजः साक्षाल्लक्ष्म्या प्रकाशितः ।। ५९-४५ ।।<br>
<br>
पूर्वं सनत्कुमाराय शंभवे तदनंतरम् ।।<br>
सखिभावं समाश्रित्य गोपिकावृंदमध्यगम् ।। ५९-४६ ।।<br>
<br>
आत्मानं चिंतयेद्भद्रे राधामाधवसंज्ञकम् ।।<br>
गुरुष्वीश्वरभावेन वर्त्तेत प्रणतः सदा ।। ५९-४७ ।।<br>
<br>
वैष्णवेषेु च सत्कृत्य तथा समतयान्यतः ।।<br>
दिवानिशं चिंतनं च स्वामिनोः प्रेमबंधनात् ।। <br>
कुर्यांत्पर्वस्वपि सदा यात्रापर्वमहोत्सवान् ।। ५९-४८ ।।<br>
<br>
इति श्रीबृहन्नारदीयपुराणोत्तरभागे वसुमोहिनीसंवादे पुरुषोत्तममाहात्म्यं नाम एकोनषष्टितमोऽध्यायः ।। ५९ ।।
