राजोवाच ॥<br>
कीर्तिर्नश्यतु मे पुत्र ह्यनृती वा भवाम्यहम् ॥<br>
गतो वा नरकं घोरं कथं भोक्ष्ये हरेर्दिने ॥ २६-१ ॥<br>
<br>
ब्रह्मणो निलयं यातु देवीयं मोहिनी सुत ॥<br>
भूयो भूयो वदति मां दुर्मेधाश्च सुबालिशा ॥ २६-२ ॥<br>
<br>
नापरं कामये राज्यं वसुधां वसु किंचन ॥<br>
मुक्त्वैवं वासरे विष्णोर्भोजनं पापनाशने ॥ २६-३ ॥<br>
<br>
यद्यहं कुत्सितां योनिं व्रजेयं क्रिमिसंज्ञिताम् ॥<br>
तथापि नैव कर्ताहं भोजनं हरिवासरे ॥ २६-४ ॥<br>
<br>
एषा गुरुतरा भूत्वा लोकानां शिक्षयान्विता ॥<br>
दुंदुभी कुर्वती नादं सा कथं वितथा भवेत् ॥ २६-५ ॥<br>
<br>
अभक्ष्यभक्षणं कृत्वा अगम्यागमनं तथा ॥<br>
अपेयं चैव पीत्वा तु किं जीवेच्छरदः शतम् ॥ २६-६ ॥<br>
<br>
असत्यं वापि कृत्वाहं त्यक्तराज्यनयः क्षितौ ॥<br>
धिक्कृतोऽपि जनैः सर्वैर्न भोक्ष्ये हरिवासरे ॥ २६-७ ॥<br>
<br>
वियोगे चपलापांग्या यदि चेन्मरणं मम ॥<br>
तच्चापि वरमेवात्र न भोक्ष्ये हरिवासरे ॥ २६-८ ॥<br>
<br>
कथं हर्षमहं कर्ता मार्तंडतनयस्य वै ॥<br>
व्रजद्भिर्मनुजैर्मार्गे निरयस्यातिदुःखितैः ॥ २६-९ ॥<br>
<br>
यास्तु शून्याः कृतास्तात मया नरकपंक्तयः ॥<br>
जनैः पूर्णा भविष्यंति मयि भुक्ते तु ताः सुत ॥ २६-१० ॥<br>
<br>
मास्म सीमन्तिनी पुत्र कुक्षौ संधारयेत्सुतम् ॥<br>
समर्थो यस्तु शत्रूणां हर्षं संजनयेद्भुवि ॥ २६-११ ॥<br>
<br>
भोजनं वासरे विष्णोरेतदेव हियाचते ॥<br>
तन्न दास्यामि मोहिन्या याचितोऽपि सुरासुरैः ॥ २६-१२ ॥<br>
<br>
पिबेद्विषं विशेद्वह्निं निपतेत्पर्वताग्रतः ॥<br>
आकाशभासा स्वशिरश्छिंद्यादेव वरासिना ॥ २६-१३ ॥<br>
<br>
न भोक्ष्यते हरिदिने राजा रुक्मांगदः क्षितौ ॥<br>
रुक्मांगदेति मन्नाम प्रसिद्धं भुवनत्रये ॥ २६-१४ ॥<br>
<br>
एकादश्युपवासेन तन्मया संचितं यशः ॥<br>
स कथं भोजनं कृत्वा नाशये स्वकृतं यशः ॥ २६-१५ ॥<br>
<br>
म्रियते यदि वा गच्छति निपतति नश्येच्च खंडशो वापि ॥<br>
विरमति तदपि न चेतो मामकमिति मोहिनीहेतोः ॥ २६-१६ ॥<br>
<br>
परित्यजाम्येष निजं हि जीवितं लोकैः समेतः सहदारभृत्यैः ॥<br>
न त्वेव कुर्यां मधुसूदनस्य दिने सुपुण्येऽन्ननिषेवणं हि ॥ २६-१७ ॥<br>
<br>
इति श्रीबृहन्नारदीयपुराणोत्तरभागे मोहिनीचरिते षड्वविंशोऽध्यायः ॥ २६ ॥
