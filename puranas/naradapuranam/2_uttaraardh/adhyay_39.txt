<font size="4.9"><br>
वसुरुवाच ॥<br>
श्रृणु मोहिनि वक्ष्यामि गंगाया दर्शने फलम् ॥<br>
यदुक्तं हि पुराणेषु मुनिभिस्तत्त्वदर्शिभिः ॥ ३९-१ ॥<br>
<br>
भवंति निर्विषाः सर्पा यथा तार्क्ष्यस्य दशनात् ॥<br>
गंगासंदर्शनात्तद्वत्सर्वपापैः प्रमुच्यते ॥ ३९-२ ॥<br>
<br>
सप्तावरान् सप्तपरान् पितृंस्तेभ्यश्च ये परे ॥<br>
पुमांस्तारयते गंगां वीक्ष्य स्पृष्ट्वावगाह्य च ॥ ३९-३ ॥<br>
<br>
दर्शनात्स्पर्शनात्पानात्तथा गंगेति कीर्तनात् ॥<br>
पुमान्पुनाति पुरुषाञ्छतशोऽथ सहस्रशः ॥ ३९-४ ॥<br>
<br>
ज्ञानमैश्वर्यमतुलं प्रतिष्ठायुर्यशस्तथा ।<br>
शुभानामाश्रमाणां च गंगादर्शनजं फलम् ॥ ३९-५ ॥<br>
<br>
सर्वेन्द्रियाणां चांचल्यं व्यसनानि च पातकम् ॥<br>
निर्घृणत्वं च नश्यंति गंगादर्शन मात्रतः ॥ ३९-६ ॥<br>
<br>
परहिंसा च कौटिल्यं परदोषाद्यवेक्षणम् ॥<br>
दांभिकत्वं नृणां गंगादर्शनादेव नश्यति ॥ ३९-७ ॥<br>
<br>
मुहुर्मुहुस्तथा पश्येत्स्पृशेद्वापि मुहुर्मुहुः ॥<br>
भक्त्या यदिच्छति नरः शाश्वतं पदमव्ययम् ॥ ३९-८ ॥<br>
<br>
वापीकूपतडागादिप्रपासत्रादिभिस्तथा ॥<br>
अन्यत्र यद्भवेत्पुण्यं तद्गंगादर्शनाद्भवेत् ॥ ३९-९ ॥<br>
<br>
यत्फलं जायते पुंसां दर्शने परमात्मनः ॥<br>
तद्भवेदेव गंगाया दर्शनाद्भक्तिभावतः ॥ ३९-१० ॥<br>
<br>
नैमिषे च कुरुक्षेत्रे नर्मदायां च पुष्करे ॥<br>
स्नानात्संस्पर्शना सेव्य यत्फलं लभते नरः ॥ ३९-११ ॥<br>
<br>
तद्गंगादर्शनादेव कलौ प्राहुर्महर्षयः ॥<br>
अथ ते स्मरणस्यापि गंगाया भूपभामिनि ॥ ३९-१२ ॥<br>
<br>
प्रवक्ष्यामि फलं यत्तु पुराणेषु प्रकीर्तितम् ॥<br>
अशुभैः कर्मभिर्युक्तान्मज्जमानान्भवार्णवे ॥ ३९-१३ ॥<br>
<br>
पततो नरके गङ्गा स्मृता दूरात्समुद्धरेत् ॥<br>
योजनानां सहस्रेषु गंगां स्मरति यो नरः ॥ ३९-१४ ॥<br>
<br>
अपि दुष्कृतकर्मा हि लभते परमां गतिम् ॥<br>
स्मरणादेव गंगायाः पापसंघातपंजरम् ॥ ३९-१५ ॥<br>
<br>
भेदं सहस्रधा याति गिरिर्वज्रहतो यथा ॥<br>
गच्छंस्तिष्ठन्स्वपन्ध्यायञ्जाग्रद्भुंजन् हसन् रुदन् ॥ ३९-१६ ॥<br>
<br>
यः स्मरेत्सततं गंगां स च मुच्येत बंधनात् ॥<br>
सहस्रयोजनस्थाश्च गंगां भक्त्या स्मरंति ये ॥ ३९-१७ ॥<br>
<br>
गंगागंगेति चाक्रुश्य मुच्यंते तेऽपि पातकात् ॥<br>
ये च स्मरंति वै गंगां गंगाभक्तिपराश्च ये ॥ ३९-१८ ॥<br>
<br>
तेऽप्यशेषैर्महापापैर्मुच्यंते नात्र संशयः ॥<br>
भवनानि विचित्राणि विचित्राभरणाः स्त्रियः ॥ ३९-१९ ॥<br>
<br>
आरोग्यं वित्त्रसंपत्तिर्गंगास्मरणंज फलम् ॥<br>
मनसा संस्मरेद्यस्तु गंगां दूरस्थितो नरः ॥ ३९-२० ॥<br>
<br>
चांद्रायणसहस्रस्य स फलं लभते ध्रुवम् ॥<br>
गङ्गा गङ्गा जपन्नाम योजनानां शते स्थितः ॥ ३९-२१ ॥<br>
<br>
मुच्यते सर्वपापेभ्यो विष्णुलोकं च गच्छति ॥<br>
कीर्तनान्मुच्यते पापाद्दर्शनान्मंगलं लभेत् ॥ ३९-२२ ॥<br>
<br>
अवगाह्य तथा पीत्वा पुनात्यासप्तमं कुलम् ॥<br>
सप्तावपरान्परान्सप्त सप्ताथ परतः परान् ॥ ३९-२३ ॥<br>
<br>
गंगा तारयते पुंसां प्रसंगेनापि कीर्तिता ॥<br>
अश्रद्धयापि गंगाया यत्तु नामानुकीर्तनम् ॥ ३९-२४ ॥<br>
<br>
करोति पुण्यवाहिन्याः सोऽपि स्वर्गस्य भाजनम् ॥<br>
सर्वावस्थां गतो वापि सर्वधर्मविवर्जितः ॥ ३९-२५ ॥<br>
<br>
गंगायाः कीर्तनेनैव शुभां गतिमवाप्नुयात् ॥<br>
ब्रह्महा गुरुहागोघ्नः स्पृष्टो वा सर्वपातकैः ॥ ३९-२६ ॥<br>
<br>
गंगातोयं नरः स्पृष्ट्वा मुच्यते सर्वपातकैः ॥<br>
कदा द्रक्ष्यामि तां गंगां कदा स्नानं लभे ह्यहम् ॥ ३९-२७ ॥<br>
<br>
इति पुंसाभिलषिता कुलानां तारयेच्छतम् ॥<br>
अथ स्नानफलं देवि गंगायाः प्रवदामि ते ॥ ३९-२८ ॥<br>
<br>
यच्छ्रुत्वा सर्वपापेभ्यो मुच्यते नात्र संशयः ॥<br>
स्नातस्य गंगासलिले सद्यः पापं प्रणश्यति ॥ ३९-२९ ॥<br>
<br>
अपूर्वपुण्यप्राप्तिश्च सद्यो मोहिनि जायते ॥ <br>
स्नातानां शुचिभिस्तोयैर्गांगेयैः प्रयतात्मनाम् ॥ ३९-३० ॥<br>
<br>
व्युष्टिर्भवति या पुंसां न सा क्रतुशतैरपि ॥<br>
अपहत्य तमस्तीव्रं यथा भात्युदये रविः ॥ ३९-३१ ॥<br>
<br>
तथापहत्य पाप्मानं भाति गंगाजलोक्षितः ॥<br>
एकेनैवापि विधिना स्नानेन नृपसुन्दरि ॥ ३९-३२ ॥<br>
<br>
अश्वमेधफलं मर्त्यो गंगायां लभते ध्रुवम् ॥<br>
अनेकजन्मसंभूतं पुंसः पापं प्रणश्यति ॥ ३९-३३ ॥<br>
<br>
स्नानमात्रेण गंगायाः सद्यः स्यात्पुण्यभाजनम् ॥<br>
अन्यस्थानकृतं पापं गंगातीरे विनश्यति ॥ ३९-३४ ॥<br>
<br>
गंगातीरे कृतं पापं गङ्गास्नानेन नश्यति ॥<br>
रात्रौ दिवा च संध्यायां गंगायां तु प्रयत्नतः ॥ ३९-३५ ॥<br>
<br>
स्नात्वाश्वमेधजं पुण्यं गृहेऽप्युद्धृततज्जलैः ॥<br>
सर्वतीर्थेषु यत्पुण्यं सर्वेष्टायतनेषु च ॥ ३९-३६ ॥<br>
<br>
तत्फलं लभते मर्त्यो गङ्गास्नानान्न संशयः ॥<br>
महापातकसंयुक्तो युक्तो वा सर्वपातकैः ॥ ३९-३७ ॥<br>
<br>
गङ्गास्नानेन विधिवन्मुच्यते सर्वपातकैः ॥<br>
गङ्गा स्नानात्परं स्नानं न भूतं न भविष्यति ॥ ३९-३८ ॥<br>
<br>
विशेषतः कलियुगे पापं हरति जाह्नवी ॥<br>
निहत्य कामजान्दोषान्कायवाक्चित्तसंभवान् ॥ ३९-३९ ॥<br>
<br>
गङ्गास्नानेन भक्त्या तु मोदते दिवि देववत् ॥<br>
वर्षं स्नाति च गंगायां यो नरो भक्तिसंयुतः ॥ ३९-४० ॥<br>
<br>
तस्य स्याद्वैष्णवे लोके स्थितिः कल्पं न संशयः ॥<br>
आमृत्युं स्नाति गंगायां यो नरो नित्यमेव च ॥ ३९-४१ ॥<br>
<br>
समस्तपापनिमुक्तः समस्तकुलसंयुतः ॥<br>
समस्तभोगसंयुक्तो विष्णुलोके महीयते ॥ ३९-४२ ॥<br>
<br>
परार्द्धद्वितयं यावन्नात्र कार्या विचारणा ॥<br>
गंगायां स्नाति यो मर्त्यो नैरंतर्येण नित्यदा ॥ ३९-४३ ॥<br>
<br>
जीवन्मुक्तः स चात्रैव मृतो विष्णुपदं व्रजेत् ॥<br>
प्रातःस्नानाद्दशगुणं पुण्यं मध्यंदिने स्मृतम् ॥ ३९-४४ ॥<br>
<br>
सायंकाले शतगुणमनन्तं शिवसन्निधौ ॥<br>
कपिलाकोटिदानाद्धि गंगास्नानं विशिष्यते ॥ ३९-४५ ॥<br>
<br>
कुरुक्षेत्रसमा गंगा यत्र तत्रावगाहिता ॥<br>
हरिद्वारे प्रयागे च सिंधुसंगे फलाधिका ॥ ३९-४६ ॥<br>
<br>
ये मदीयांशुसंतप्ते जले ते स्नांति जाह्नवि ॥<br>
ते भित्वा मंडलं यांति मोक्षं चेति रवेर्वचः ॥ ३९-४७ ॥<br>
<br>
यो गृहे स्वे स्थितोऽपि त्वां स्नाने संकीर्तयिष्यति ॥<br>
सोऽपि यास्यति नाकं वै इत्याह वरुणश्च ताम् ॥ ३९-४८ ॥<br>
<br>
इति श्रीबृहन्नारदीयपुराणोत्तरभागे मोहिनीचरिते गंगास्नानमाहात्म्यं नामैकोनचत्वारिंशोऽध्यायः ॥ ३९ ॥<br>
</font>
