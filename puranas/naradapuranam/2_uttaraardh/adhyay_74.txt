अथ गोकर्णमाहात्म्यमारभ्यते ॥<br>
<br>
मोहिन्युवाच ॥<br>
पुंडरीकपुराख्यानं त्वया प्रोक्तं श्रुतं गुरो ॥<br>
गोकर्णस्याद्य तीर्थस्य माहात्म्यं मे समादिश ॥ ७४-१ ॥<br>
<br>
वसुरुवाच ॥<br>
श्रृणु मोहिनि वक्ष्यामि तीर्थं पुण्यप्रदं नृणाम् ॥<br>
गोकर्णाख्यं हरक्षेत्रं सर्वपातकनाशनम् ॥ ७४-२ ॥<br>
<br>
पश्चिमस्थसमुद्रस्य तीरेऽस्ति वरवर्णिनि ॥<br>
सार्द्धयोजनविस्तारं दर्शनादपि मुक्तिदम् ॥ ७४-३ ॥<br>
<br>
सगरस्यात्मजैर्देवि खनिते भूतले क्रमात् ॥<br>
सागरो वर्द्धितस्त्वारात्प्लावयामास मेदिनीम् ॥ ७४-४ ॥<br>
<br>
त्रिंशद्योजन विस्तारां सतीर्थक्षेत्रकाननाम् ॥<br>
ततस्तन्निलयाः सर्वे सदेवासुरमानवाः ॥ ७४-५ ॥<br>
<br>
तत्स्थानं संपरित्यज्य सह्यादिगिरिषु स्थिताः ॥<br>
ततो गुह्यं परं तीर्थं गोकर्णाख्यं समुद्रगम् ॥ ७४-६ ॥<br>
<br>
चिंतयंतो मुनिवरास्तदुद्धारे मतिं दधुः ॥<br>
ततः संमंत्र्य ते सर्वे पर्वतोपत्यकास्थिताः ॥ ७४-७ ॥<br>
<br>
महेंद्राचलसंस्थानं पर्शुरामं दिदृक्षवः ॥<br>
जग्मुर्मुनिवरा देवि गोकर्णोद्धारकांक्षया ॥ ७४-८ ॥<br>
<br>
समारुह्य तु तं शैलं ददृशुस्तस्य चाश्रमम् ॥<br>
प्रशांतक्रूरसत्वाढ्यं सर्वर्तुषु सुखावहम् ॥ ७४-९ ॥<br>
<br>
फलितैः पुष्पितैर्वृक्षैर्गहनं तत्तपोवनम् ॥<br>
स्निग्धच्छायमनौपम्यं स्वामोदिसुखमारुतम् ॥ ७४-१० ॥<br>
<br>
तं तदाश्रममासाद्य ब्रह्मघोषनिनादितम् ॥<br>
विविशुर्हृष्टमनसो यथावृद्धपुरःसरम् ॥ ७४-११ ॥<br>
<br>
ब्रह्मासने सुखासीनं मृदुकृष्णाजिनोत्तरे ॥<br>
शिष्यैः परिवृतं शांतं ददृशुस्तं तपोधनम् ॥ ७४-१२ ॥<br>
<br>
कालाग्निमिव लोकांस्त्रीन्दग्ध्वा शांतं तपःस्थितम् ॥<br>
ते समेत्य भृगुश्रेष्ठं विनयेन ववंदिरे ॥ ७४-१३ ॥<br>
<br>
ततस्तानागतान्दृष्ट्वा मुनीन्भृगुकुलोद्वहः ॥<br>
अर्घ्यपाद्यादिभिः सम्यक्पूजयामास सादरम् ॥ ७४-१४ ॥<br>
<br>
तानासीनान्कृतातिथ्यानुवाच भृगुनंदनः ॥<br>
स्वागतं वो महाभागा यदर्थमिह चागताः ॥ ७४-१५ ॥<br>
<br>
तद्वदध्वं सुविश्वस्ताः करणीयं मयास्ति यत् ॥<br>
ततोऽब्रुवन्मुनिश्रेष्ठा यदर्थं राममागताः ॥ ७४-१६ ॥<br>
<br>
अवेह्यस्मान् भृगुश्रेष्ठ गोकर्णनिलयान्मुनीन् ॥<br>
खनद्भिः सागरैर्भूमिं तस्मात्तीर्थाद्विवासितान् ॥ ७४-१७ ॥<br>
<br>
स त्वमात्मप्रभावेण क्षेत्रप्रवरमद्य नः ॥<br>
दातुमर्हसि विप्रेन्द्र समुत्सार्यार्णवोदकम् ॥ ७४-१८ ॥<br>
<br>
तच्छ्रुत्वा वचनं तेषां न्यस्तशस्त्रो व्यचिंतयत् ॥<br>
ततो विचिंत्य भगवान्धर्म्यं साध्वभिरक्षणम् ॥ ७४-१९ ॥<br>
<br>
प्रगृह्य स्वधनुर्बाणान्संप्रतस्थे स तैः समम् ॥<br>
सोऽवरुह्य महेंद्राद्रेर्दिशं दक्षिणपश्चिमाम् ॥ ७४-२० ॥<br>
<br>
समुद्दिश्य ययौ शीघ्रं स स्वमुल्लंघ्य पर्वतम् ॥<br>
संप्राप्तः सागरतटं सार्द्धं गोकर्णवासिभिः ॥ ७४-२१ ॥<br>
<br>
मुहूर्त्तं तत्र विश्रम्य वरुणं यादसांपतिम् ॥<br>
मेघगंभीरया वाचा प्रोवाच वदतां वरः ॥ ७४-२२ ॥<br>
<br>
रामोऽहं भार्गवः प्राप्तो मुनिभिः सह कार्यवान् ॥<br>
प्रचेतो दर्शनं देहि कार्यमात्यायिकं त्वया ॥ ७४-२३ ॥<br>
<br>
एवं रामसमाहूतो यादः पतिरहन्तया ॥<br>
श्रुत्वापि तस्य तद्वाक्यं नायातो रामसन्निधौ ॥ ७४-२४ ॥<br>
<br>
एवं पुनः पुनस्तेन समाहूतोऽपि नागतः ॥<br>
यदा तदाभिसंक्रुद्धो धनुर्जग्राह भार्गवः ॥ ७४-२५ ॥<br>
<br>
तस्मिन्संधाय विशिखं वह्निदैवं तु भार्गवम् ॥<br>
अस्त्रं संयोजयामास शोषणाय सरित्पतेः ॥ ७४-२६ ॥<br>
<br>
तस्मिन्संयोजितेऽस्त्रे तु भार्गवेण महात्मना ॥<br>
संक्षुब्धः सागरो भद्रे यादोगणसमाकुलः ॥ ७४-२७ ॥<br>
<br>
वरुणोऽस्त्राभिसंतप्तो रामस्य भयसम्प्लुतः ॥<br>
स्वरूपेण समागत्य रामपादौ समग्रहीत् ॥ ७४-२८ ॥<br>
<br>
ततोऽस्त्रं स विनिर्वर्त्य वरुणं प्राह सत्वरम् ॥<br>
गोकर्णो दृश्यतां देव उत्सर्पय जलं किल ॥ ७४-२९ ॥<br>
<br>
ततो रामाज्ञया सोऽपि गोकर्णोदकमाहरत् ॥<br>
रामोऽपि तं समभ्यर्च्य गोकर्णं नाम शंकरम् ॥ ७४-३० ॥<br>
<br>
प्राप्तः पुनर्महेंद्राद्रौ तस्थुस्तत्रैव ते द्विजाः ॥<br>
यत्र सर्वे तपस्तप्त्वा मुनयः शंसितव्रताः ॥ ७४-३१ ॥<br>
<br>
निर्वाणं परम प्राप्ताः पुनरावृत्तिवर्जितम् ॥<br>
तत्क्षेत्रस्य प्रभावेण प्रीत्या भूतगणैः सह ॥ ७४-३२ ॥<br>
<br>
देव्या च सकलैर्देवैर्नित्यं वसति शंकरः ॥<br>
एनांसि दर्शनात्तस्य गोकर्णस्य महेशितुः ॥ ७४-३३ ॥<br>
<br>
सद्यो वियुज्य गच्छन्ति प्रवाते शुष्क पर्णवत् ॥<br>
तत्क्षेत्रसेवनरतिर्नृणां जातु न जायते ॥ ७४-३४ ॥<br>
<br>
निर्बंधेन तु ये तत्र प्राणिनः स्थिरजंगमाः ॥<br>
म्रियंते देवि सद्यस्ते स्वर्गं यांति सनातनम् ॥ ७४-३५ ॥<br>
<br>
स्मृत्यापि सकलैः पापैर्यस्य मुच्येत मानवः ॥<br>
तद्गोकर्णाभिधं क्षेत्रं सर्वतीर्थनिकेतनम् ॥ ७४-३६ ॥<br>
<br>
स्नात्वा क्षेत्रेषु सर्वेषु यजंतश्च सदाशिवम् ॥<br>
लभंते यत्फलं मर्त्यास्तत्सर्वं तत्र दर्शनात् ॥ ७४-३७ ॥<br>
<br>
कामक्रोधादिभिर्हीना ये तत्र निवसंति वै ॥<br>
अचिरेणैव कालेन ते सिद्धिं प्राप्नुवंति हि ॥ ७४-३८ ॥<br>
<br>
जपहोमरताः शांता नियता ब्रह्मचारिणः ॥<br>
वसंति तस्मिन्ये ते हि सिद्धिं प्राप्स्यंत्यभीप्सिताम् ॥ ७४-३९ ॥<br>
<br>
दानहोमजपाद्यं च पितृदेवद्विजार्चनम् ॥<br>
अन्यस्मात्कोटिगुणितं भवेत्तस्मिन्फलं सति ॥ ७४-४० ॥<br>
<br>
इत्येतत्कथितं भद्रे गोकर्णक्षेत्रसंभवम् ॥<br>
माहात्म्यं सर्वपापघ्नं पठतां श्रृण्वतामपि ॥ ७४-४१ ॥<br>
<br>
इति श्रीबृहन्नारदीयपुराणेबृहदुपाख्याने उत्तरभागे वसुमोहिनीसंवादे गोकर्णमाहात्म्यं नाम चतुःसप्ततितमोऽध्यायः ॥ ७४ ॥<br>
<br>
इति गोकर्णमाहात्म्यम् ॥
