अथ कामोदामाहात्म्यम् ॥<br>
मोहिन्युवाच ॥<br>
कामोदायास्तु माहात्म्यं ब्रूहि मे द्विजसत्तम ॥<br>
यच्छ्रुत्वाहं तव मुखात्प्रसन्ना स्यां कृतार्थवत् ॥ ६८-१ ॥<br>
<br>
वसुरुवाच ॥<br>
श्रृणु देवि प्रवक्ष्यामि कामोदाख्यानकं शुभम् ॥<br>
यच्छ्रुत्वा सर्वपापेभ्यो मुच्यते नात्र संशयः ॥ ६८-२ ॥<br>
<br>
कामोदाख्यं पुरं देवि गंगातीरे व्यवस्थितम् ॥<br>
कामोदा यत्र वर्तंते सार्द्धं देवैर्हरिप्रियाः ॥ ६८-३ ॥<br>
<br>
यदा सुरासुरैर्देवि मथितः क्षीरसागरः ॥<br>
कामोदा सा तदोत्पन्ना कन्यारत्नचतुष्टये ॥ ६८-४ ॥<br>
<br>
कन्या रमाख्या प्रथमा द्वितीया वारुणी स्मृता ॥<br>
कामोदाख्या तृतीया तु चतुर्थी तु वराभिधा ॥ ६८-५ ॥<br>
<br>
तत्र कन्यात्रयं प्राप्तुं विष्णुना प्रभविष्णुना ॥<br>
वारुणी त्वसुरैर्नीता विष्णुदेवाज्ञया सति ॥ ६८-६ ॥<br>
<br>
ततः प्रभृति लक्ष्मीस्तु विष्णोर्वक्षस्थले स्थिता ॥<br>
बभूव विष्णुपत्नी सा सपत्नीरहिता शुभे ॥ ६८-७ ॥<br>
<br>
भविष्यकार्यं विज्ञाय देवा विष्णुसमाज्ञया ॥<br>
कामोदाख्ये पुरे देवीं कामोदां पूजयंति हि ॥ ६८-८ ॥<br>
<br>
सा तत्र वर्तते नित्यं विष्णुसंयोगकाम्यया ॥<br>
भार्यात्वं भावतः प्राप्ता विष्णुध्यानपरायणा ॥ ६८-९ ॥<br>
<br>
स तत्र भावगम्यो वै विष्णुः सर्वगतो महान् ॥<br>
अनयापि तया नित्यं वर्तते तत्समीपतः ॥ ६८-१० ॥<br>
<br>
स देवैर्वासुरैर्देवि मुनिभिर्मानवैस्तथा ॥<br>
अलक्ष्यदेहो विश्वात्मा वर्तते ध्यानगोचरः ॥ ६८-११ ॥<br>
<br>
ध्यानेनैव प्रपश्यंति देवाश्च मुनयो विभुम् ॥<br>
कामोदा सा महाभागा यदा हसति मोहिनि ॥ ६८-१२ ॥<br>
<br>
हर्षेण तु समाविष्टा तदाश्रूणि पतंति च ॥<br>
आनंदाश्रूणि गंगायां पतितानि सुरेश्वरि ॥ ६८-१३ ॥<br>
<br>
कामोदाख्यानि पद्मानि तानि तत्र भवंति च ॥<br>
पीतानि च सुगंधीनि महामोदप्रदानि च ॥ ६८-१४ ॥<br>
<br>
यस्तु भाग्यवशाल्लब्ध्वा तानि तैः पूजयेच्छिवम् ॥<br>
स लभेद्वांछितान्कामानित्याज्ञा पारमेश्वरी ॥ ६८-१५ ॥<br>
<br>
दुःखजानि तथाश्रूणि कदाचित्प्रपतंति हि ॥<br>
तेभ्यश्च तानि पद्मानि विगंधीन्युद्भवंति च ॥ ६८-१६ ॥<br>
<br>
तैस्तु यः पूजयेद्देवं शंकरं लोकशंकरम् ॥<br>
स युज्येताखिलैर्दुःखैः पूर्वपापैर्विमोहितः ॥ ६८-१७ ॥<br>
<br>
गंगाद्वारादुपरि च दशयोजनके स्थितम् ॥<br>
कामोदं तत्र वर्षैकं यो जपेद्द्वादशाक्षरम् ॥ ६८-१८ ॥<br>
<br>
वर्षांते चैत्रमासस्य द्वादश्यां विधिनंदिनि ॥<br>
वासतौ च श्रियं दृष्ट्वा सा हसेद्धर्षतः सदा ॥ ६८-१९ ॥<br>
<br>
तानि पद्मानि स लभेन्नान्यदा कोऽपि कर्हिचित् ॥<br>
तत्र यः स्नाति मनुजां विष्णुभक्तिपरायणः ॥ ६८-२० ॥<br>
<br>
ध्यात्वा पुरं च कामोदं स भवेद्विष्णुवल्लभः ॥<br>
देवतानां पितॄणां च वल्लभो नात्र संशयः ॥ ६८-२१ ॥<br>
<br>
यो द्वादश समास्तत्र तिष्ठेज्जपपरायणः ॥<br>
स लभेद्दर्शनं साक्षात्कामोदायाः शुभानने ॥ ६८-२२ ॥<br>
<br>
यं यं चिंतयते कामं तत्र तीर्थे नरः शुचिः ॥<br>
स्नानमात्रेण लभते तं तमैहिकमंगने ॥ ६८-२३ ॥<br>
<br>
एतद्धि परमं तीर्थं लभ्यं भाग्यवशाद्भवेत् ॥<br>
हिमात्ययादगे भद्रे दुर्गभं विकटस्थलम् ॥ ६८-२४ ॥<br>
<br>
एतत्ते सर्वमाख्यातं कामोदाख्यानकं शुभम् ॥<br>
यः श्रृणोति नरो भक्त्या सोऽपि पापैः प्रमुच्यते ॥ ६८-२५ ॥<br>
<br>
इति श्रीबृहन्नारदीयपुराणे बृहदुपाख्याने उत्तरभागे वसुमोहिनी संवादे कामोदाख्यानं नामाष्टषष्टितमोऽध्यायः ॥ ६८ ॥<br>
<br>
इति कामोदामाहात्म्यं समाप्तम् ॥
