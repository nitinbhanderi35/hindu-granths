वसिष्ठ उवाच ॥<br>
एतच्छ्रुत्वा तु भूपाल मोहिनी विधिनंदिनी ॥<br>
पुरुषोत्तममाहात्म्यं भुक्तिमुक्तिप्रदायकम् ॥ ६२-१ ॥<br>
<br>
पुनः पप्रच्छ तं विप्रं वसुं स्वस्य पुरोहितम् ॥<br>
<br>
मोहिन्युवाच ॥<br>
श्रुतमत्यद्भुतं विप्र पुरुषोत्तमसंभवम् ॥ ६२-२ ॥<br>
<br>
माहात्म्यं चाधुना ब्रूहि प्रयागस्यापि सुव्रत ॥<br>
तीर्थराजः प्रयागाख्यः श्रुतः पूर्वं मया गुरो ॥ ६२-३ ॥<br>
<br>
तन्माहात्म्यं ममाख्याहि तीर्थयात्राविधानयुक् ॥<br>
स मान्यानां विशेषाणां तीर्थानां गमने द्विज ॥ ६२-४ ॥<br>
<br>
यत्कर्त्तव्यं च विधिना नृभिर्द्धर्मपरायणैः ॥<br>
तच्छ्रुत्वा स द्विजो राजन्मोहिन्या भाषितं वचः ॥ ६२-५ ॥<br>
<br>
सामान्यविधिपूर्वं तत्प्रयागाख्यानमब्रवीत् ॥<br>
<br>
वसुरुवाच ॥<br>
श्रृणु भद्रे प्रवक्ष्यामि तीर्थाभिगमने विधिम् ॥ ६२-६ ॥<br>
<br>
यं समाश्रित्य मनुजो यथोक्तं फलमाप्नुयात् ॥<br>
तीर्थाभिगमनं पुण्यं यज्ञैरपि विशिष्यते ॥ ६२-७ ॥<br>
<br>
अनुपोष्य त्रिरात्राणि तीर्थान्यप्यभिगम्य च ॥<br>
अदत्त्वा कांचनं गाश्च दारिद्रो जायते नरः ॥ ६२-८ ॥<br>
<br>
अग्निष्टोमादिभिर्यज्ञैरिष्ट्वा विपुलदक्षिणैः ॥<br>
न तत्फलमवाप्नोति तीर्थाभिगमनेन यत् ॥ ६२-९ ॥<br>
<br>
अज्ञानेनापि यस्येह तीर्थामिगमनं भवेत् ॥<br>
सर्वकामसमृद्धः स स्वर्गलोके महीयते ॥ ६२-१० ॥<br>
<br>
स्थानं च लभते नित्यं धनधान्यसमाकुलम् ॥<br>
ऐश्वर्यज्ञानसंपूर्णः सदा भवति भोगवान् ॥ ६२-११ ॥<br>
<br>
तारिताः पितररतेन नरकात्प्रपितामहाः ॥<br>
यस्य हस्तौ च पादौ च मनश्चैव सुसंयतम् ॥ ६२-१२ ॥<br>
<br>
विद्या तपश्च कीर्तिश्च स तीर्थफलमश्नुते ॥<br>
प्रतिग्रहादपावृत्तः संतुष्टो येन केनचित् ॥ ६२-१३ ॥<br>
<br>
अहंकारविमुक्तश्च स तीर्थफलमाप्नुयात ॥<br>
अकल्पको निरारम्भो लघ्वाहारो जितेंद्रियः ॥ ६२-१४ ॥<br>
<br>
विनुक्तः सर्वसंगैस्तु स तीर्थफलभाग्भवेत् ॥<br>
तीर्थान्यनुसरन्धीरः श्रद्दधानः समाहितः ॥ ६२-१५ ॥<br>
<br>
कृतपापो विशुध्येत्तु किं पुनः शुद्धकर्मकृत् ॥<br>
अश्रद्दधानः पापार्तो नास्तिकोऽच्छिन्नसंशयः ॥ ६२-१६ ॥<br>
<br>
हेतुनिष्टश्च पंचैते न तीर्थफलभागिनः ॥<br>
नृणां पापकृतां तीर्थे पापस्य शमनं भवेत् ॥ ६२-१७ ॥<br>
<br>
यथोक्तफलदं तीर्थं भवेच्छुद्धात्मनां नृणाम् ॥<br>
कामं क्रोधं च लोभं च यो जित्वा तीर्थमाविशेत् ॥<br>
न तेन किञ्चिदप्राप्तं तीर्थाभिगमनाद्भवेत् ॥<br>
तीर्थानि च यथाक्तेन विधिना संचरंति ये ॥<br>
सर्वद्वंद्वसहा धीरास्ते नराः स्वर्गगामिनः ॥ ६२-१८ ॥<br>
<br>
गंगादितीर्थेषु वसंति मत्स्या देवालये पक्षिगणाश्च संति ॥<br>
भावोज्झितास्ते न फलं लभंते तीर्थाच्च देवायतनाच्च मुख्यात् ॥ ६२-१९ ॥<br>
<br>
भावं ततो हृत्कमले निधाय तीर्थानि सेवेत समाहितात्मा ॥<br>
या तीर्थयात्रा कथिता मुनींद्रैः कृता प्रयुक्ता ह्यनुमोदिता च ॥ ६२-२० ॥<br>
<br>
तां ब्रह्मचारी विधिवत्करोति सुसंयतो गुरुणा संनियुक्तः ॥<br>
सर्वस्वनाशेऽप्यथवाल्पपक्षे स ब्राह्मणानग्रत एव कृत्वा ॥ ६२-२१ ॥<br>
<br>
यज्ञाधिकारेऽप्यथवा निवृत्ते विप्रस्तु तीर्थानि परिभ्रमेच्च ॥<br>
तीर्थेष्वलं यज्ञफलं हि यस्मात्प्रोक्तं मुनींद्रैरमलस्वभावैः ॥ ६२-२२ ॥<br>
<br>
यस्येष्टियज्ञेष्वधिकारितास्ति वरं गृहं गृहधर्माश्च सर्वे ॥<br>
एवं गृहस्ताश्रमसंस्थितस्य तीर्थे गतिः पूर्वतरैर्निषिद्धा ॥<br>
सर्वाणि तीर्थान्यपि चाग्निहोत्रतुल्यानि नैवेति वदंति केचित् ॥ ६२-२३ ॥<br>
<br>
यो यः कश्चित्तीर्थयात्रां तु गच्छेत्सुसंयतः स च पूर्वं गृहेषु ॥<br>
कृतावासः शुचिरप्रमत्तः संपूजयेद्भक्तिनम्रो गणेशम् ॥ ६२-२४ ॥<br>
<br>
देवान्पितॄन्ब्राह्मणांश्चैव साधून्धीमान्विप्रो वित्तशक्त्या प्रयत्नात् ॥<br>
प्रत्यागतश्चापि पुनस्तथैव देवान्पितृन्ब्राह्मणान्पूजयेच्च ॥ ६२-२५ ॥<br>
<br>
एवं कुर्वतस्तस्य तीर्थाद्यदुक्तं फलं तत्स्यान्नात्र संदेहलेशः ॥ ६२-२६ ॥<br>
<br>
गच्छन्देशान्तरं यस्तु श्राद्धं कुर्यात्स सर्पिषा ॥<br>
यात्रार्थमिति तत्प्रोक्तं प्रवेशे च संशयः ॥ ६२-२७ ॥<br>
<br>
प्रयागे तीर्थयात्रायां पितृमातृवियोगतः ॥<br>
कचानां वपनं कुर्याद् वृथा न विकचो भवेत् ॥ ६२-२८ ॥<br>
<br>
उद्यतश्चेद्गयां गंतुं श्राद्धं कृत्वा विधानतः ॥<br>
विधाय कार्पटीवेषं कृत्वा ग्रामप्रदक्षिणाम् ॥ ६२-२९ ॥<br>
<br>
ततो ग्रामांतरं गत्वा श्राद्धशेषस्य भोजनम् ॥<br>
ततः प्रतिदिनं गच्छैत्प्रतिग्रहविवर्जितः ॥ ६२-३० ॥<br>
<br>
पदेपदेऽश्वमेधस्य स्यात्फलं गच्छतो गयाम् ॥<br>
बलीवर्दसमारूढस्तीर्थं यो याति सुव्रते ॥ ६२-३१ ॥<br>
<br>
नरके वसते घोरे गवां क्रोधो हि दारुणः ॥<br>
सलिलं च न गृह्णंति पितरस्तस्य देहिनः ॥ ६२-३२ ॥<br>
<br>
ऐश्वर्याल्लोभमोहाद्वा गच्छेद्यानेन यो नरः ॥<br>
निष्फलं तस्य तत्तीर्थं तस्माद्यान विवर्जयेत् ॥ ६२-३३ ॥<br>
<br>
गोयाने गोवधः प्रोक्तो हययाने तु निष्फलम् ॥<br>
नरयाने तदर्द्धं स्यात्पद्भ्यां तच्च चतुर्गुणम् ॥ ६२-३४ ॥<br>
<br>
वर्षातपादिके छत्री दंडी शर्करकंटके ॥<br>
शरीरत्राणकामोऽसौ सोपानत्कः सदा व्रजेत् ॥ ६२-३५ ॥<br>
<br>
तीर्थं प्राप्यानुषंगेण स्नानं तीर्थे समाचरन् ॥<br>
स्रानजं फलमाप्नोति तीर्थयात्राफलं न तु ॥ ६२-३६ ॥<br>
<br>
षोडशांशं स लभते यः परार्थेन गच्छति ॥<br>
अर्द्धं तीर्थफलं तस्य यः प्रसंगेन गच्छति ॥ ६२-३७ ॥<br>
<br>
तीर्थेषु ब्राह्मणं नैव परीक्षेत कदाचन ॥<br>
अत्रार्थिनमनुप्राप्तं भोज्यं तं मनुरब्रवीत् ॥ ६२-३८ ॥<br>
<br>
सक्तुभिः पिंडदानं च संयावैः पायसेन वा ॥<br>
बदरामलकैर्वापि पिण्याकैर्वा सुलोचने ॥ ६२-३९ ॥<br>
<br>
श्राद्धं तु तत्र कर्तव्यमर्च्चावाहनवर्जितम् ॥<br>
श्वध्वांक्षगृध्रपापानां नैव दृष्टिहतं च यत् ॥ ६२-४० ॥<br>
<br>
श्राद्धं तु तैर्थिकं प्रोक्तं पितॄणां तृप्तिकारकम् ॥<br>
अकालेऽप्यथवा काले तीर्थश्राद्धं तथा नरैः ॥ ६२-४१ ॥<br>
<br>
प्राप्तैरेव सदा तत्र कर्तव्यं पितृतर्पणम् ॥<br>
विलंबो नैव कर्तव्यो नैव विघ्नं समाचरेत् ॥ ६२-४२ ॥<br>
<br>
प्रतिकृतिं कुशमयीं तीर्थवारिणि मज्जयेत् ॥<br>
यमुद्दिश्य विशालाक्षि सोऽष्टमांशं फलं लभेत् ॥ ६२-४३ ॥<br>
<br>
कुशोऽसि कुशपुत्रोऽसि ब्रह्मणा निर्मितः पुरा ॥<br>
त्वयि स्नाते तु स स्नातो यस्येदं ग्रंथिबन्धनम् ॥ ६२-४४ ॥<br>
<br>
मुण्डनं चोपवासश्च सर्वतीर्थेष्वयं विधिः ॥<br>
वर्जयित्वा कुरुक्षेत्रं विशालां विरजां गयाम् ॥ ६२-४५ ॥<br>
<br>
भौमानामथ तीर्थानां पुण्यत्वे कारणं श्रृणु ॥<br>
यथा शरीरस्योद्देशाः केचिन्मुख्यतमाः स्मृताः ॥ ६२-४६ ॥<br>
<br>
प्रभावादद्भूमेः सलिलस्य च तेजसः ॥<br>
परिग्रहान्मुनीनां च तीर्थानां पुण्यता स्मृता ॥ ६२-४७ ॥<br>
<br>
गंगां संप्राप्य यो देवि मुंडनं नैव कारयेत् ॥<br>
क्रिया तस्याक्रिया सर्वा तीर्थद्रोही भवेत्तथा ॥ ६२-४८ ॥<br>
<br>
गंगायां भास्करक्षेत्रे मुंडनं यो न कारयेत् ॥<br>
स कोटिकुलसंयुक्त आकल्पं रौरवं व्रजेत् ॥ ६२-४९ ॥<br>
<br>
गंगां प्राप्य सरिच्छ्रेष्ठां कल्पांतपापसंचयाः ॥<br>
केशानाश्रित्य तिष्ठंति तस्मात्तान्परिवर्जयेत् ॥ ६२-५० ॥<br>
<br>
यावंति नखलोमानि गंगातोये पतंति वै ॥<br>
तावद्वर्षसहस्राणि स्वर्गलोके महीयते ॥ ६२-५१ ॥<br>
<br>
प्रयागव्यतिरेके तु गंगायां मुंडनं न हि ॥<br>
योऽन्यथा कुरुते मोहात्स महारौरवं विशेत् ॥ ६२-५२ ॥<br>
<br>
स जीवत्पितृको यस्तु तीर्थं प्राप्य विधानवित् ॥<br>
क्षौरं समाचरेन्नैव श्मश्रूणां वपनं सति ॥ ६२-५३ ॥<br>
<br>
गयादावपि देवेशि श्मश्रूणां वपनं विना ॥<br>
न क्षौरं मुनिभिः सर्वैर्निषिद्धं चेति कीर्तितम् ॥ ६२-५४ ॥<br>
<br>
सश्मश्रुकेशवपनं मुंडनं तद्विदुर्बुधाः ॥<br>
न क्षौरं मुंडनं सुभ्रु कीर्तितं वेदवेदिभिः ॥ ६२-५५ ॥<br>
<br>
इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे प्रयागराजमाहगात्म्ये तीर्थविधिर्नाम द्विषष्टितमोऽध्यायः ॥ ६२ ॥<br>
