वसुरुवाच ॥<br>
एवं संपूज्य विधिवद्भक्त्या तं पुरुषोत्तमम् ॥<br>
प्रणम्य शिरसा पश्चात्सागरं च प्रसादयेत् ॥ ५८-१ ॥<br>
<br>
"प्राणस्त्वं सर्वभूतानां विश्वस्मिन्सरितां पते ॥<br>
तीर्थराज नमस्तेऽस्तु त्राहि मामच्युतप्रिय ॥ ५८-२ ॥<br>
<br>
स्नात्वैवं सागरे सम्यक् तस्मिन् क्षेत्रवरे शुभे ॥<br>
तीरे चाभ्यर्च्य विधिवन्नारायणमनामयम् ॥ ५८-३ ॥<br>
<br>
रामं कृष्णं सुभद्रां च प्रणिपत्य च सागरम् ॥<br>
शतानामश्वमेधानां फलं प्राप्नोति मानवः ॥ ५८-४ ॥<br>
<br>
सर्वपापिविनिर्मुक्तः सर्वदुःखविवर्जितः ॥<br>
वृंदारकहरिः श्रीमाचूपयौवनगर्वितः ॥ ५८-५ ॥<br>
<br>
विमानेनार्कवर्णेन दिव्यगंधर्वनादिना ॥<br>
कुलेकविंशतिं धृत्वा विष्णुलोकं च गच्छति ॥ ५८-६ ॥<br>
<br>
भुक्त्वा तत्र वरान्भोगाक्रीडित्वा च सुरैस्सह ॥<br>
च्युतस्तस्मादिहायातो ब्राह्मणो ब्रह्मवित्तमः ॥ ५८-७ ॥<br>
<br>
यशस्वी मतिमाञ्छ्रीमान्सत्यवादी जितेंद्रियः ॥<br>
वेदशास्त्रार्थविद्विप्रो भवेत्पश्चात्तु वैष्णवः ॥ ५८-८ ॥<br>
<br>
योगं च  वैष्णवं  प्राप्य ततो मोक्षमवाप्नुयात् ॥<br>
ग्रहोपरागे संक्रांत्यामयने विषुवे तथा ॥ ५८-९ ॥<br>
<br>
युगादिषु च मन्वादौ व्यतीपाते दिनक्षये ॥<br>
आषाढ्यां चैव कार्तिक्यां माध्यां वान्यशुभे तिथौ ॥ ५८-१० ॥<br>
<br>
ये त्वत्र दानं विप्रेभ्यः प्रयच्छंतिसुमेधसः ॥<br>
फलं सहस्रगुणतमन्यतीर्थाल्लभंति ते ॥ ५८-११ ॥<br>
<br>
पितॄणां ये प्रयच्छंति पिंडं तत्र विधानतः ॥<br>
अक्षयां पितरस्तेषां तृप्तिं संप्राप्नुवंति वै ॥ ५८-१२ ॥<br>
<br>
एवं स्नानफलं सम्यक् सागरस्य मयेरितम् ॥<br>
दानस्य च फलं देवि पिंडदानस्य चैव हि ॥ ५८-१३ ॥<br>
<br>
धर्मार्थमोक्षफलदमायुः कीर्तियशस्करम् ॥<br>
भुक्तिमुक्तिप्रदं नॄणां धन्यं दुःस्वप्ननाशनम् ॥ ५८-१४ ॥<br>
<br>
सर्वपापाहरं पुण्यं सर्वकामफलप्रदम् ॥<br>
नास्तिकाय न वक्तव्यं शठाय कृपणाय च ॥ ५८-१५ ॥<br>
<br>
तावद्गर्ज्जंति तीर्थानि माहात्म्यैः स्वैः पृथक् पृथक् ॥<br>
यावन्न तीर्थराजस्य माहात्म्यं वर्ण्यते द्विजैः ॥ ५८-१६ ॥<br>
<br>
पुष्करादीनि तीर्थानि प्रयच्छंति स्वकं फलम् ॥<br>
तीर्थराजः समुद्रस्तु सर्वतीर्थफलप्रदः ॥ ५८-१७ ॥<br>
<br>
भूतले यानि तीर्थानि सरितश्च सरांसि च ॥<br>
विशंति सागरे तानि तेन वै श्रेष्ठतां गतः ॥ ५८-१८ ॥<br>
<br>
राजा समस्ततीर्थानां सागरः सरितां पतिः ॥<br>
तस्मात्समस्ततीर्थेभ्यः श्रेष्ठोऽसौ सर्वकामदः ॥ ५८-१९ ॥<br>
<br>
तमो नाशं यथाभ्येति भास्करेऽभ्युदिते सति ॥<br>
कोट्यो नवनवत्यस्तु यत्र तीर्थानि संति वै ॥ ५८-२० ॥<br>
<br>
तस्मात्स्नानं च दानं च होमं जप्यं सुरार्चनम् ॥<br>
यत्किञ्चित्क्रियते तत्र तदक्षयमितीरितम् ॥ ५९-२१ ॥<br>
<br>
मोहिन्युवाच ॥<br>
सर्वेषु तु समुद्रेषु क्षारोऽयं सरितां पतिः ॥<br>
कथं जातो गुरो ब्रूहि सर्वज्ञोऽसि यतो द्विज ॥ ५८-२२ ॥<br>
<br>
वसुरुवाच ॥<br>
श्रृणु वक्ष्यामि सुभगे क्षारत्वं चास्य वारिधेः ॥<br>
यथा प्राप्तः पुरासीच्च मात्रास्य जगतामपि ॥ ५८-२३ ॥<br>
<br>
पुरा सृष्टिक्रमे जाताः समुद्राः सप्त मोहिनि ॥<br>
राधिका गर्भसंभूता दिव्यदेहाः पृथग्विधाः ॥ ५८-२४ ॥<br>
<br>
एकदा राधिकानाथः कांतया सह संगतः ॥<br>
आस्ते वृन्दावने साक्षाद्गोपगोपीगवांपतिः ॥ ५८-२५ ॥<br>
<br>
रासमंडलमध्ये तु सुदीप्ते मणिमण्डपे ॥<br>
सुस्निग्धया समायुक्तः श्रृंगारे कांतया तया ॥ ५८-२६ ॥<br>
<br>
ते सप्त सागरा बालाः स्तन्यपानकृतक्षणाः ॥<br>
ततस्ते सर्वतो दृष्ट्वा मातरं तां जगत्प्रसूम् ॥ ५८-२७ ॥<br>
<br>
क्षुधार्ताश्च रुदंतस्तु आसेदुर्मणिमंडपम् ॥<br>
तत्र जग्मुस्तु ते सर्वे स्तन्यपान कृतेक्षणाः ॥ ५८-२८ ॥<br>
<br>
सर्वे निवारिताश्चापि द्वारस्थैर्वल्लवीगणैः ॥<br>
विविशुश्च भृशं क्रुद्धा बालकास्ते स्तनार्थिनः ॥ ५८-२९ ॥<br>
<br>
उपेक्षिता गोपिकाभिर्मातुरुत्संगवर्तिनः ॥<br>
ततस्तु प्ररुदन्तो वै ते गत्वा मणिमंडपम् ॥ ५८-३० ॥<br>
<br>
उच्चैः प्रचुक्रुशुद्रेवि मातः क्वासीतिवादिनः ॥<br>
यदा नाह्वयते माता बालकांस्तान्स्तनार्थिनः ॥ ५८-३१ ॥<br>
<br>
तदा कनिष्ठः सर्वेषां विवेशायं रतिस्थलम् ॥<br>
तं दृष्ट्वा स्वसुतं राधा मुग्धं श्रृंगारभंगदम् ॥ ५८-३२ ॥<br>
<br>
शशाप क्षुभिता भद्रे भूर्लोकं यात मा चिरम् ॥<br>
यतः श्रृंगारभंगं तु मम कर्तुं समुद्यताः ॥ ५८-३३ ॥<br>
<br>
ततो यूयं भुवं गत्वा स्थास्यथैकाकिनः सुताः ॥<br>
तच्छ्रुत्वा वचनं मातुर्जगद्धात्र्या विरंचिजे ॥ ५८-३४ ॥<br>
<br>
अत्युच्चै रुरुदुः सर्वे वियोगभयकातराः ॥<br>
ततः प्रसन्नो भगवाञ्छ्रीकृष्णः प्रणतार्तिहा ॥ ५८-३५ ॥<br>
<br>
मा भैष्ट पुत्रास्तिष्ठामि समीपे भवतामहम् ॥<br>
द्रवरूपा भवंतस्तु पृथग्रूपचराः सदा ॥ ५८-३६ ॥<br>
<br>
वर्तध्वं क्षारतां यातु कनिष्ठोऽभ्यंतरे स्थितः ॥<br>
एवमुक्त्वा जगन्नाथो बालकान्विससर्ज ह ॥ ५८-३७ ॥<br>
<br>
तेषां तु सांत्वनोर्थाय समीपस्थः सदाभवत् ॥<br>
यः प्रविष्टो रतिगृहं स क्षारोदो बभूव ह ॥<br>
अन्ये तु द्रवरूपा वै क्षीरोदाद्याः पृथक् स्थिताः ॥ ५८-३८ ॥<br>
<br>
मोहिन्युवाच ॥<br>
का राधा भवता प्रोक्ता गुरो लोकप्रसूः सती ॥<br>
तस्यास्तत्वं समाख्याहि श्रोतुं कौतूहलं मम ॥ ५८-३९ ॥<br>
<br>
पुराणेषु रहस्यं तु राधामाधववर्णनम् ॥<br>
यतः सर्वं भवान्वेत्ति याथातथ्येन सुव्रत ॥ ५८-४० ॥<br>
<br>
वसिष्ठ उवाच ॥<br>
तच्छ्रुत्वा मोहिनीवाक्यं भूपते स वसुर्महान् ॥<br>
अतीव भक्तो गोविंदे निमग्रहृदयोऽभवत् ॥ ५८-४१ ॥<br>
<br>
पुलकांकितसर्वांगः प्रहृष्टहृदयो मुदा ॥<br>
उवाच मोहमापन्नो मोहिनीं द्विजसत्तमः ॥ ५८-४२ ॥<br>
<br>
वसुरुवाच ॥<br>
श्रृणु देवि प्रवक्ष्यामि रहस्यातिरहस्यकम् ॥<br>
सुगोप्यं कृष्णचरितं ब्रह्मैकत्वविधायकम् ॥ ५८-४३ ॥<br>
<br>
प्रकृतेः पुरुषस्यापि नियंतारं विधेर्विधिम् ॥<br>
संहर्तारं च संहर्तुर्भगवंतं नतोऽस्म्यहम् ॥ ५८-४४ ॥<br>
<br>
देवि सर्वेऽवतारास्तु ब्रह्मणः कृष्णरूपिणः ॥<br>
अवतारी स्वयं कृष्णः सगुणो निर्गुणः स्वयम् ॥ ५८-४५ ॥<br>
<br>
स एव रामः कृष्णश्च वस्तुतो गुणतः पृथक् ॥<br>
सर्वे प्राकृतिका लोका गोलोको निर्गुणः स्वयम् ॥ ५८-४६ ॥<br>
<br>
गावस्तेजोंऽशवो भद्रे वेदविद्भिर्निरूपिताः ॥<br>
ब्रह्मविष्णुशिवाद्यास्तु प्राकृता गुणनिर्मिताः ॥ ५८-४७ ॥<br>
<br>
तत्तेजः सर्वदा देवि निर्गुणं गुणकृन्मतम् ॥<br>
गुणास्तदंशवो भद्रे सर्वे व्याकृतरूपिणः ॥ ५८-४८ ॥<br>
<br>
व्याकृतोत्पादका ज्ञेया रजः सत्त्वतमोभिधाः ॥<br>
अव्याकृतस्य पुंसो हि गुणा विज्ञापकाः शुभे ॥ ५८-४९ ॥<br>
<br>
देहभूताः स्मृतास्तस्य तच्छक्तिः प्रकृतिर्मता ॥<br>
प्रधानप्रकृतिं प्राहुः कार्यकारणरूपिणीम् ॥ ५८-५० ॥<br>
<br>
साक्षिणं पुरुषं प्राहुर्निर्गुणं तु सनातनम् ॥<br>
पुरुषो वीर्यमाधत्त प्रकृत्यां च ततो गुणाः ॥ ५८-५१ ॥<br>
<br>
सत्त्वाद्या ह्यभवंस्तेभ्यो महत्तत्वं समुद्गतम् ॥<br>
पुरुषस्येच्छया तत्तु व्याकृतं समभूदहम् ॥ ५८-५२ ॥<br>
<br>
तत्त्रिधा समभूद्भद्रे द्रव्यज्ञानक्रियात्मकम् ॥<br>
वैकारिकस्तैजसश्च तामसश्चेत्यहं त्रिधा ॥ ५८-५३ ॥<br>
<br>
वैकारिकान्मनो जज्ञे देवा वैकारिका दश ॥ ५८-५४ ॥<br>
<br>
दिग्वातार्कप्रचेतोश्विब्रंह्मेंद्रोपेंद्रमित्रकाः ॥<br>
तैजसानींद्रियाण्याहुर्ज्ञानकर्ममयानि च ॥ ५८-५५ ॥<br>
<br>
श्रोत्रत्वग्घ्राणदृग्जिह्वाविज्ञानेंद्रियरूपकाः ॥<br>
कर्मेंद्रियाणि सुभगे वाग्वोर्मेढ्रांघ्रिपायवः ॥ ५८-५६ ॥<br>
<br>
शब्दस्तु तामसाज्जज्ञे तस्मादाकाश एव च ॥<br>
आकाशादभवत्स्पर्शस्तस्माद्वायुरभूत्सति ॥ ५८-५७ ॥<br>
<br>
वायोरभूत्ततो रूपं तस्मात्तेजो व्यजायत ॥<br>
तेजसस्तु रसस्तस्मादापः समभवन्सति ॥ ५८-५८ ॥<br>
<br>
अद्भ्यो गंधः समुत्पन्नो गंधात्क्षितिरजायत ॥<br>
चराचरस्य निष्ठा तु भूमावेव प्रदृश्यते ॥ ५८-५९ ॥<br>
<br>
आकाशादिषु तत्वेषु एकद्वित्रिचतुर्गुणाः ॥<br>
भूमौ पंच गुणाः प्रोक्ता विशेषस्तु ततः क्षितेः ॥ ५८-६० ॥<br>
<br>
कालमायांशलिंगेभ्य एतेभ्योंऽडमचेतनम् ॥<br>
समभूच्चेतनं जातं दरेण विशता सति ॥ ५८-६१ ॥<br>
<br>
तस्मादंडाद्विराड् जज्ञे सोऽशयिष्ट जलांतरे ॥<br>
मुखादीन्यस्य जातानि विराजोऽवयवा अपि ॥ ५८-६२ ॥<br>
<br>
वचनादेश्च सिद्ध्यर्थं सलिलस्थस्य भामिनि ॥<br>
तस्य नाभ्यामभूत्पद्मं सहस्रार्कोरुदीधितिः ॥ ५८-६३ ॥<br>
<br>
तस्मिन्स्वयंभूः समभूल्लोकानां प्रपितामहः ॥<br>
तेन तप्त्वा तपस्तीव्रं पुंसोऽनुज्ञामवाप्य च ॥ ५८-६४ ॥<br>
<br>
लोकाश्च लोकपालाश्च कल्पिता ब्रह्मणा सति ॥<br>
कट्यादिभिरधः सप्त सप्तोर्द्धं जघनादिभिः ॥ ५८-६५ ॥<br>
<br>
चतुर्दशभिरेभिस्तु लोकैर्ब्रह्मांडमीरितम् ॥<br>
तस्मिन्ससर्ज भूतानि स्थावराणि चराणि च ॥ ५८-६६ ॥<br>
<br>
ब्रह्मणो मनसो जाताश्वत्वारः सनकादयः ॥<br>
देहाद्भावादयो देवि यैरिदं वर्द्धितं जगत् ॥ ५८-६७ ॥<br>
<br>
इति श्रीबृहन्नारदीयपुराणोत्तरभागे मोहिनीवसुसंवादे पुरुषोत्तममाहात्म्ये ब्रह्माण्डोत्पत्तिवर्णनं नामाष्टपञ्चाशत्तमोऽध्यायाः ॥ ५८ ॥
