मांधातोवाच ॥<br>
भगवन्सम्यगाख्यातं सर्वज्ञेन कृपालुना ॥<br>
मोहिनीचरितं पुण्यं महापातकनाशनम् ॥ ४८-१ ॥<br>
<br>
पतिं पुत्रं सपत्नीं च या प्रसह्य भवार्णवात् ॥<br>
मोचयामास धर्मस्य रक्षणे पितुराज्ञया ॥ ४८-२ ॥<br>
<br>
सा ब्रह्मपुत्री सर्वज्ञा सर्वलोकहिते रता ॥<br>
पुरोधसंच संप्राप्ता शरणं प्रभुमात्मनः ॥ ४८-३ ॥<br>
<br>
श्रुत्वा गयाया माहात्म्यं पितॄणां गतिदं परम् ॥<br>
भूयः पप्रच्छ किं विप्रं वसुं वेदविदांवरम् ॥ ४८-४ ॥<br>
<br>
वसिष्ठ उवाच ॥<br>
श्रृणु भूप प्रवक्ष्यामि यदपृच्छत्पुनर्वसुम् ॥<br>
मोहिनी मोहिमापन्ना तीर्थसेवनकामुका ॥ ४८-५ ॥<br>
<br>
मोहिन्युवाच ॥<br>
साधु साधु द्विजश्रेष्ठ लोकोद्धरणतत्पर ॥<br>
त्वया ह्यनुगृहीताहमधुना करुणात्मना ॥ ४८-६ ॥<br>
<br>
श्रुतं पुण्यं मया ब्रह्मन् गयामाहात्म्यमुत्तमम् ॥<br>
गोप्यं पितॄणां गतिदं धर्माख्यानं सुखावहम् ॥ ४८-७ ॥<br>
<br>
अधुना वद विप्रेंद्र काशीमाहात्म्यमुत्तमम् ॥<br>
मया पूर्वं श्रुतं ब्रह्मन् किंचित्संध्यावलीमुखात् ॥ ४८-८ ॥<br>
<br>
तेन मे स्मृतिमापन्नं विस्तराद्वद सांप्रतम् ॥<br>
<br>
वसिष्ठ उवाच ॥<br>
तच्छ्रुत्वा मोहिनी वाक्यं वसुस्तस्याः पुरोहितः ॥ ४८-९ ॥<br>
<br>
वेदवेदांगतत्त्वज्ञः प्राह तां श्रृयतामिति ॥<br>
<br>
वसुरुवाच ॥<br>
शुभा काशीपुरी धन्या धन्यो देवो महेश्वरः ॥ ४८-१० ॥<br>
<br>
यः सेवतेऽनिशं काशीं मुक्तिदां वैष्णवीं पुरीम् ॥<br>
याचयित्वा हरेः क्षेत्रं स्थितो देवः सनातनः ॥ ४८-११ ॥<br>
<br>
पूजयंस्तं हृषीकेशं पूज्यमानः सुरादिभिः ॥ ४८-१२ ॥<br>
<br>
वाराणसी तु भुवनत्रयसारभूता रम्या नृणां सुगतिदा किल सेव्यमाना ॥<br>
अत्रागता विविधदुष्कृतकारिणोऽपि पापक्षये विरजसः सुमनः प्रकाशाः ॥ ४८-१३ ॥<br>
<br>
इदं गुह्यतमं क्षेत्रं सर्वप्राणिसुखावहम् ॥<br>
मोक्षदं सर्वजंतूनां वैष्णवं शैवमेव च ॥ ४८-१४ ॥<br>
<br>
ब्रह्मघ्नगोघ्नगुरुतल्पगमित्रध्रुक्चन्यासापहरक्लशिदादिनिषिद्धवृत्तिः ॥<br>
संसारभूतदृढपाशविमुक्तदेहो वाराणसीं शिवपुरीं समुपैति मर्त्यः ॥ ४८-१५ ॥<br>
<br>
क्षेत्रं तथेदं सुरसिद्धजुष्टं संप्राप्य मर्त्यः सुकृतप्रभावात् ॥<br>
ख्यातो भवेत्सर्वसुरासुराणां मृतश्च यायात्परमं पदं सः ॥ ४८-१६ ॥<br>
<br>
क्षेत्रेऽस्मिन्निवसंति ये सुकृतिनो भक्ता हरौ वा हरे पश्यंतोऽन्वहमादरेण शुचयः संतः समाः शंभुना ॥<br>
ते मर्त्यां भयदुःखपापरहिताः संशुद्धकर्मक्रिया भित्वा संभवबंधजालगहनं विंदंति मोक्षं परम् ॥ ४८-१७ ॥<br>
<br>
द्वियोजनमथार्द्धं च पूर्वपश्चिमतः स्थितम् ॥<br>
अर्द्धयोजनविस्तीर्णं दक्षिणोत्तरतः स्मृतम् ॥ ४८-१८ ॥<br>
<br>
वरणासिर्नदी यावदसिः शुष्कनदी शुभे ॥<br>
एष क्षेत्रस्य विस्तारः प्रोक्तो देवेन शंभुना ॥ ४८-१९ ॥<br>
<br>
अयनं तूत्तरं ज्ञेयं तिमिचंडेश्वरं ततः ॥<br>
दक्षिणं शंकुकर्णं तु ॐकारे तदनंतरम् ॥ ४८-२० ॥<br>
<br>
पिंगला नाम यत्तीर्थं आग्नेयी सा प्रकीर्तिता ॥<br>
शुष्का सरिच्च सा ज्ञेया लोकार्को यत्र तिष्ठति ॥ ४८-२१ ॥<br>
<br>
इडानाम्नी तु या नाडी सा सौम्या संप्रकीर्तिता ॥<br>
वरणा नाम सा ज्ञेया केशवो यत्र संस्थितः ॥ ४८-२२ ॥<br>
<br>
आभ्सां मध्ये तु या नाडी सुषुम्ना सा प्रकीर्तिता ॥<br>
मत्स्योदरी च सा ज्ञेया विस्वरं तत्प्रकीर्तितम् ॥ ४८-२३ ॥<br>
<br>
विमुक्तं न कदा यस्मान्मोक्ष्यते न कदाचन ॥<br>
महाक्षेत्रमिदं तस्मादविमुक्तमिद स्मृतम् ॥ ४८-२४ ॥<br>
<br>
प्रयागादपि तीर्थादेरधिकं दुस्तराच्छुभे ॥<br>
अनायासेन वै यत्र मोक्षप्राप्तिः प्रजायते ॥ ४८-२५ ॥<br>
<br>
नानावर्णा विकर्णाश्च चांडाला ये जुगुप्सिताः ॥<br>
किल्बिषैः पूर्णदेहाश्च प्रकृष्टैः पातकैस्तथा ॥ ४८-२६ ॥<br>
<br>
भैषजं परमं तेषामविमुक्तं विदुर्बुधाः ॥<br>
दुष्टांधान् दीनकृपणान्पापान्दुष्कृतकारिणः ॥ ४८-२७ ॥<br>
<br>
हरोऽनुकंपया सर्वान्नयत्याशु परां गतिम् ॥<br>
क्षेत्रमध्याद्यदा गंगा संगता सरितां पतिम् ॥ ४८-२८ ॥<br>
<br>
ततः प्रभृति सा पुण्या पुरी जाता शुभानने ॥<br>
पुण्या चोदङ्मुखी गंगा प्राची चैव सरस्वती ॥ ४८-२९ ॥<br>
<br>
तत्र मुक्तं कपालं तु शिवेन सुमहात्मना ॥<br>
तस्मिंस्तीर्थे तु ये गत्वा पिंडदानेन वै पितॄन् ॥ ४८-३० ॥<br>
<br>
श्राद्धेषु प्रीणयिष्यंति तेषां लोकास्तु भास्वराः ॥<br>
ब्रह्महा योऽभिगच्छेत्तु अविमुक्तं कदाचन ॥ ४८-३१ ॥<br>
<br>
तस्य क्षेत्रस्य माहात्म्याद्ब्रह्महत्या निवर्तते ॥<br>
अविमुक्तं गता ये वै महापुण्यकृतो नराः ॥ ४८-३२ ॥<br>
<br>
अक्षय्या ह्मजराश्चैव विदेहाश्च भवंति ते ॥<br>
अज्ञानाज्ज्ञानतो वापि स्त्रिया वा पुरुषेण वा ॥ ४८-३३ ॥<br>
<br>
यत्किंचिदशुभं कर्म कृतं चैव कुबुद्धिना ॥<br>
अविमुक्तं प्रविष्टस्य तत्सर्वं भस्मसाद्भवेत् ॥ ४८-३४ ॥<br>
<br>
सदा यजति यज्ञेन सदा दानं प्रयच्छति ॥<br>
सदा तपस्वी भवति ह्यविमुक्ते स्थितो नरः ॥ ४८-३५ ॥<br>
<br>
न सा गतिः कुरुक्षेत्रे गंगाद्वारे न पुष्करे ॥<br>
या गतिर्विहिता पुंसामविमुक्तनिवासिनाम् ॥ ४८-३६ ॥<br>
<br>
सर्वात्मना तपः सत्यं प्राणिनां नात्र संशयः ॥<br>
अविमुक्तेवसेद्यस्तु स तु साक्षान्महेश्वरः ॥ ४८-३७ ॥<br>
<br>
अविमुक्तं न सेवंते ये मूढास्तामसा नराः ॥<br>
विण्मूत्ररजसां मध्ये ते वसंति पुनः पुनः ॥ ४८-३८ ॥<br>
<br>
अविमुक्ते स्थिता नित्यं पांशुभिर्वायुनेरितैः ॥<br>
स्पृष्टा दुष्कृतकर्माणो यांति वै परमां गतिम् ॥ ४८-३९ ॥<br>
<br>
यस्तत्र निवसेन्मर्त्यः संयतात्मा समाहितः ॥<br>
त्रैलोक्यमपि भुंजानो वायुभक्षसमः स्मृतः ॥ ४८-४० ॥<br>
<br>
तत्र मासं वसेद्यस्तु लब्धाहारो जितेंद्रियः ॥<br>
सम्यक्तेन व्रतं चीर्णं महापाशुपतं भवेत् ॥ ४८-४१ ॥<br>
<br>
जन्ममृत्युभयं जित्वा स याति परमां गतिम् ॥<br>
निःश्रेयसगतिं पुण्यां तथा योगगतिं लभेत् ॥ ४८-४२ ॥<br>
<br>
नहि योगगतिर्लभ्या जन्मांतरशतैरपि ॥<br>
प्राप्यते क्षेत्रमाहात्म्यात्प्रभावाच्छंकरस्य च ॥ ४८-४३ ॥<br>
<br>
एकाहारस्तु यस्तिष्ठेन्मासं तत्र शुभानने ॥<br>
यावज्जीवकृतं पापं मासेनैकेन नश्यति ॥ ४८-४४ ॥<br>
<br>
आदेहपाताद्यो मर्त्योऽविमुक्तं नैव मुञ्चति ॥<br>
ब्रह्मचर्येण संयुक्तः स साक्षाच्छंकरो भवेत् ॥ ४८-४५ ॥<br>
<br>
विघ्नैराहन्यभानोऽपि योऽविमुक्तं न च त्यजेत् ॥<br>
स मुंचति जरामृत्युं जन्म चैतच्च नश्वरम् ॥ ४८-४६ ॥<br>
<br>
आदेहपतनाद्ये तु सेवंति ह्यविमुक्तकम् ॥<br>
ते मृता हंसयानेन दिव्यान् लोकान्प्रयांति हि ॥ ४८-४७ ॥<br>
<br>
विषयासक्तचित्तोऽपि त्यक्तभक्तिमतिर्नरः ॥<br>
इह क्षेत्रे मृतः सोऽपि संसारं न पुनर्विशेत् ॥ ४८-४८ ॥<br>
<br>
स्वर्गापवर्गयोर्हेतुरेतत्तीर्थवरं भुवि ॥<br>
यस्तत्र पंचतां याति तस्य मुक्तिर्न संशयः ॥ ४८-४९ ॥<br>
<br>
जन्मांतरसहस्रेण योगी यत्पदमाप्नुयात् ॥<br>
तदिहैव परं मोक्षं मरणादधिगच्छति ॥ ४८-५० ॥<br>
<br>
ब्राह्मणाः क्षत्त्रिया वैश्याः शूद्रा वै वर्णसंकराः ॥<br>
क्रिमयश्चैव ये म्लेच्छाः संकीर्णाः पापयोनयः ॥ ४८-५१ ॥<br>
<br>
कीटाः पिपीलिकाश्चैव ये चान्ये मृगपक्षिणः ॥<br>
कालेन निधनं प्राप्तास्तेऽपि देवेश्वराः स्मृताः ॥ ४८-५२ ॥<br>
<br>
चंद्रार्द्धमौलयः सर्वे ललाटाक्षा वृषध्वजाः ॥<br>
प्राणांस्त्यजंति ये तत्र प्राणिन स्तत्त्वतः शुभे ॥ ४८-५३ ॥<br>
<br>
रुद्रत्वं ते तु संप्राप्य मोदंते शिवसन्निधौ ॥<br>
अकामो वा सकामो वा तिर्यग्योनिगतोऽपि वा ॥ ४८-५४ ॥<br>
<br>
अविमुक्ते त्यजन्प्राणान्मुक्तिभाक्स्यान्न संशयः ॥<br>
शिवभक्तिपरा नित्यं नान्यभक्ताश्च ये नराः ॥ ४८-५५ ॥<br>
<br>
तच्चित्तास्तद्गतप्राणा जीवन्मुक्ता न संशयः ॥<br>
अग्रिप्रवेशं ये कुर्युरविमुक्ते विचारतः ॥ ४८-५६ ॥<br>
<br>
कालाग्निरुद्रसायुज्यं ते प्रयान्ति च मोहिनि ॥<br>
कुर्वन्त्यनशनं ये तु शिवभक्ताः सुनिश्चिताः ॥ ४८-५७ ॥<br>
<br>
न तेषां पुनरावृत्तिः कल्पकोटिशतैरपि ॥<br>
अविमुक्ते मृत्युकाले भूतानामीश्वरः स्वयम् ॥ ४८-५८ ॥<br>
<br>
कर्मभिः प्रेर्यमाणानां कर्णजाप्यं प्रयच्छति ॥<br>
स्वयं रामेण चाप्युक्तं शिवाय शिवकारिणे ॥ ४८-५९ ॥<br>
<br>
अतिप्रसन्नचित्तेन अविमुक्तनिवासिने ॥<br>
मुमूर्षोर्दक्षिणे कर्णे यस्य कस्यापि वा स्वयम् ॥ ४८-६० ॥<br>
<br>
उपदेक्ष्यसि मन्मंत्रं स मुक्तो भविता शिव ॥<br>
अंतकाले मनुष्याणां छिद्यमानेषु कर्मसु ॥ ४८-६१ ॥<br>
<br>
वायुना प्रेर्यमाणानां स्मृतिर्नैवोपजायते ॥<br>
येऽविमुक्ते स्थिता रुद्रा भक्तप्रीतिप्रदायकाः ॥ ४८-६२ ॥<br>
<br>
कर्णजाप्यं प्रयच्छन्ति डिमिचंडेश्वरादयः ॥<br>
नाविमुक्ते मृतः कश्चिन्नरकं याति किल्बिषी ॥ ४८-६३ ॥<br>
<br>
ईश्वरानुगृहीता हि सर्वे यांति परां गतिम् ॥<br>
उद्देशमात्रात्कथिता अविमुक्तगुणास्तव ॥ ४८-६४ ॥<br>
<br>
समुद्रस्यैव रत्नानामविमुक्तस्य विस्तरः ॥<br>
ज्ञानविज्ञाननिष्ठानां परमानन्दमिच्छताम् ॥ ४८-६५ ॥<br>
<br>
या मतिर्विहिता नूनं स्वन्निते तु मृतस्य सा ॥<br>
प्राणानिह नरस्त्यक्त्वा न पुनर्जायते क्वचित् ॥ ४८-६६ ॥<br>
<br>
अनंता सा गतिस्तस्य योगिनामेव या स्मृता ॥<br>
योगपीठं श्मशानाख्यं यत्तीर्थं मणिकर्णिका ॥ ४८-६७ ॥<br>
<br>
तेषु मुक्तिः समुद्दिष्टा पतितानां स्वकर्मणा ॥<br>
तत्रापि सर्वतीर्थानामुत्तमा मणिकर्णिका ॥ ४८-६८ ॥<br>
<br>
यत्र नित्यं वरारोहे सान्निध्यं धूर्जटेः स्मृतम् ॥<br>
दशानामश्वमेधानां यज्ञानां यत्फलं स्मृतम् ॥ ४८-६९ ॥<br>
<br>
तदवाप्नोति धर्मात्मा तत्र स्नात्वा वरानने ॥<br>
स्वस्वमप्यत्र यो दद्याद्ब्राह्मणे वेदपारगे ॥ ४८-७० ॥<br>
<br>
शुभां गतिमवाप्नोति हुताश इव दीप्यते ॥<br>
उपवासं तु यः कृत्वा विप्रान्संतर्पयन्नेरः ॥ ४८-७१ ॥<br>
<br>
स सौत्रामणियज्ञस्य फलमाप्नोति निश्वितम् ॥<br>
तत्र दीपप्रदानेन ज्ञानवत्स्फुरतींद्रियम् ॥ ४८-७२ ॥<br>
<br>
प्राप्नोति धूपदानेन स्थानं रुद्रनिषेवितम् ॥<br>
वृषभं तरुणं सौम्यं चतुर्वत्सतरीयुतम् ॥ ४८-७३ ॥<br>
<br>
योंऽकयित्वा मोचयति स याति परमां गतिम् ॥<br>
पितृभिः सहितो मोक्षं गच्छत्येव न संशयः ॥ ४८-७४ ॥<br>
<br>
किमत्र बहुनोक्तेन धर्मादींस्तु प्रकुर्वतः ॥<br>
यच्छिवं तु समुद्दिश्य तदनंतफलं भवेत् ॥ ४८-७५ ॥<br>
<br>
दशाश्वमेधिकं पुण्यं पुष्पदाने प्रकीर्तितम् ॥<br>
अग्निहोत्रफलं धृपे गन्धे भूदानजं फलम् ॥ ४८-७६ ॥<br>
<br>
मार्जने गोप्रदानस्य फलमत्र प्रकीर्तितम् ॥<br>
अनुलेपे दशगुणं माल्ये दशगुणं स्मृतम् ॥ ४८-७७ ॥<br>
<br>
गीते सहस्रगुणितं वाद्ये लक्षगुणं स्मृतम् ॥<br>
अविमुक्ते महादेवमर्चयंति स्तुवंति वै ॥ ४८-७८ ॥<br>
<br>
सर्वपापविमुक्तास्ते स्वस्तिष्ठंत्यजरामराः ॥<br>
अविमुक्तं समासाद्य लिंगमर्चयते नरः ॥ ४८-७९ ॥<br>
<br>
कल्पकोटिशतैश्चापि तस्य नास्ति पुनर्भवः ॥<br>
अजरो ह्यमरश्चैव क्रीडेत्स भवसन्निधौ ॥ ४८-८० ॥<br>
<br>
ये तु ध्यानं समासाद्य मुक्तात्मानः समाहिताः ॥<br>
संनियम्येंद्रियग्रामं जपंति शतरुद्रियम् ॥ ४८-८१ ॥<br>
<br>
अविमुक्ते स्थिता नित्यं कृतार्थास्ते द्विजोत्तमा- ॥<br>
एकाहमुपवासं यः करिष्यति यशस्विनि ॥ ४८-८२ ॥<br>
<br>
फलं वर्षशतस्येह लभते नात्र संशयः ॥<br>
अतः परं तु सायुज्यं गंगावरुणसंगमम् ॥ ४८-८३ ॥<br>
<br>
श्रवणद्वादशीयोगो बुधवारे यदा भवेत् ॥<br>
तदा तस्मिन्नरः स्नात्वा संनिहत्याफलं लभेत् ॥ ४८-८४ ॥<br>
<br>
श्राद्धं करोति यस्तत्र तस्मिन्काले शुभानने ॥<br>
तारयित्वा पितॄन्सर्वान्विष्णुलोकं स गच्छति ॥ ४८-८५ ॥<br>
<br>
वरणास्योस्तु जाह्नव्याः संगमे लोकविश्रुते ॥<br>
दत्वाश्वं च विधानेन स भूयोऽपि न जायते ॥ ४८-८६ ॥<br>
<br>
यस्तत्र संगमेशानमर्चयेद्भक्तिमान्नरः ॥<br>
स साक्षाद्देवदेवेशो निग्रहानुग्रहे क्षमः ॥ ४८-८७ ॥<br>
<br>
देवेश्वरस्य पूर्वेण स्वयं तिष्ठति केशवः ॥<br>
केशवस्य च पूर्वेण विश्रुतः संगमेश्वरः ॥ ४८-८८ ॥<br>
<br>
इति श्रीबृहन्नारदीयपुराणोत्तरभागे मोहिनी वसुसंवादे काशीमाहात्म्यं नामाष्टचत्वारिंशत्तमोऽध्यायः ॥ ४८ ॥<br>
