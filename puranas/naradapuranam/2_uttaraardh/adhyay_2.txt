वसिष्ट उवाच ।।<br>
इममेवार्थमुद्दिश्य नैमिषारण्यवासिनः ।।<br>
पप्रच्छुर्मुनयः सूतं व्यासशिष्यं महामतिम् ।। २-१ ।।<br>
<br>
स तु पृष्टो महाभाग एकादश्याः सुविस्तरम् ।।<br>
माहात्म्यं कथयामास उपवासविधिं तथा ।। २-२ ।।<br>
<br>
तद्वाक्यं सूतपुत्रस्य श्रुत्वा द्विजवरोत्तमाः ।।<br>
माहात्म्यं चक्रिणश्चापि सर्वपापौघ शांतिदम् ।। २-३ ।।<br>
<br>
पुनः पप्रच्छुरमलं सूतं पौराणिकं नृप ।।<br>
अष्टादश पुराणानि भवान् जानाति मानद ।। २-४ ।।<br>
<br>
कानीनस्य प्रसादेनः महाभारतमप्युत ।।<br>
तन्नास्ति यन्न वेत्सि त्वं पुराणेषु स्मृतिष्वपि ।। २-५ ।।<br>
<br>
चरिते रघुनाथस्य शतकोटिप्रविस्तरे ।।<br>
अस्माकं संशयः कश्चिद्धृदये संप्रवर्तते ।। २-६ ।।<br>
<br>
तं भवानर्हति च्छेत्तुं याथार्थ्येन सुविस्तरात् ।।<br>
तिथेः प्रांतमुपोष्यं स्यादाहोस्विन्मूलमेव च ।। २-७ ।।<br>
<br>
दैवे पैत्र्ये समाख्याहि नावेद्यं विद्यते तवल ।।<br>
<br>
सौतिरुवाच ।।<br>
तिथेः प्रांतं सुराणां हि उपोष्यं प्रीतिवर्द्धनम् ।। २-८ ।।<br>
<br>
मूलं तिथेः पितॄणां तु कालज्ञैः प्रियमीरितम् ।।<br>
अतः प्रांतमुपोष्यं हि तिथेर्दशफलेप्सुभिः ।। २-९ ।।<br>
<br>
मूलं हि पितृतृप्त्यर्थं विज्ञेयं धर्मकांक्षिभिः ।।<br>
पूर्वविद्धा न कर्तव्या द्वितीया चाष्टमी तथा ।। २-१० ।।<br>
<br>
षष्ठी चैकादशी भूप धर्मकामार्थलिप्सुभिः ।।<br>
पूर्वविद्धा द्विजश्रेष्ठाः कर्तव्या सप्तमी सदा ।। २-११ ।।<br>
<br>
दर्शश्च पौर्णमासश्च पितुः सांवत्सरं दिनम् ।।<br>
पूर्वविद्धानिमांस्त्यक्त्वा नरकं प्रतिपद्यते ।। २-१२ ।।<br>
<br>
हानिं च संततेर्भूपदौर्भाग्यं समवाप्नुयात् ।।<br>
एतच्छ्रुतं मया विप्राः कृष्णद्वैपायनात्पुरा ।। २-१३ ।।<br>
<br>
आदित्योदयवेलायां यास्तोकापि तिथिर्भवेत् ।।<br>
पूर्वविद्धा तु मंतव्या प्रभूता नोदयं विना ।। २-१४ ।।<br>
<br>
पारणे मरणे नॄणां तिथिस्तात्कालिकी स्मृता ।।<br>
पित्र्येऽस्तमनवेलायां स्पर्शे पूर्णा निगद्यते ।। २-१५ ।।<br>
<br>
न तत्रोदयिनी ग्राह्या दैवस्योदयिकी तिथिः ।।<br>
प्रत्यहं शोधयेत्प्राज्ञस्तिथिं दैवज्ञचिंतकात् ।। २-१६ ।।<br>
<br>
तिथिप्रमाणं विप्रेंद्राः क्षपाकरदिवाकरौ ।।<br>
चंद्रार्कचारविज्ञानात्कालं कालविदो विदुः ।। २-१७ ।।<br>
<br>
पूर्वायाः संगदोषेण न योग्यास्ताः प्रपूजने ।।<br>
वर्जयन्ति नरास्तज्ज्ञा यामांश्च चतुरो द्विजाः ।। २-१८ ।।<br>
<br>
अत ऊर्द्ध्वं प्रवक्ष्यामि स्नानपूजाविधिक्रमम् ।।<br>
न दिवा शुद्धिमाप्नोति तदा रात्रौ विधीयते ।। २-१९ ।।<br>
<br>
दिनकार्यमशेषं हि कर्तव्यं शर्वरीमुखे ।।<br>
विधिरेष मया ख्यातो नराणामुपवासिनाम् ।। २-२० ।।<br>
<br>
अल्पायामथ विप्रेंद्रा द्वादश्यामरुणोदये ।।<br>
स्नानार्चनक्रिया कार्य्या दानहोमादिसंयुता ।। २-२१ ।।<br>
<br>
त्रयोदश्यां हि शुद्दायां पारणे पृथिवीफलम् ।।<br>
शतयज्ञाधिकं वापि नरः प्राप्नोत्यसंशयम् ।। २-२२ ।।<br>
<br>
एतस्मात्कारणाद्विप्राः प्रत्यूषे स्नानमाचरेत् ।।<br>
पितृतर्पणसंयुक्तं न दृष्ट्वा द्वादशीदिनम् ।। २-२३ ।।<br>
<br>
महाहानिकरा ह्येषा द्वादशी लंघिता नृभिः ।।<br>
करोति धर्महरणमस्नातेव सरस्वती ।। २-२४ ।।<br>
<br>
क्षये वाप्यथवा वृद्धौ संप्राप्ते वा दिनोदये ।।<br>
उपोष्या द्वादशी पुण्या पूर्वविद्धां विवर्जयेत् ।। २-२५ ।।<br>
<br>
ब्राह्मण उवाच ।।<br>
यदा च प्राप्यते सूत द्वादश्यां पूर्वसंभवा ।।<br>
तदोपवासो हि कथं कर्तव्यो मानवैर्वद ।। २-२६ ।।<br>
<br>
उपवासदिनं विद्धं यदा भवति पूर्वया ।।<br>
द्वितीयेऽह्नि यदा न स्यात्स्वल्पाप्येकादशी तिथिः ।। २-२७ ।।<br>
<br>
तत्रोपवासो विहितः कथं तद्वद सूतज ।<br>
<br>
सौतिरुवाच ।।<br>
यदा न प्राप्यते विप्रा द्वादश्यां पूर्वसम्भवम् ।। २-२८ ।।<br>
<br>
रविचन्द्रार्कजाहं तु तदोपोष्यं परं दिनम् ।।<br>
बह्वा गमविरोधेषु ब्राह्मणेषु विवादिषु ।। २-२९ ।।<br>
<br>
उपोष्या द्वादशी पुण्या त्रयोदश्यां तु पारणम् ।।<br>
एकादश्यां तु विद्धायां संप्राप्ते श्रवणे तथा ।। २-३० ।।<br>
<br>
उपोष्या द्वादशी पुण्या पक्षयोरुभयोरपि ।।<br>
एष वो निर्णयः प्रोक्तो मया शास्त्रविनिर्णयात् ।। २-३१ ।।<br>
<br>
किमन्यच्छ्रोतुकामा हि तद्भवंतो ब्रुवंतु मे ।।<br>
<br>
ऋषय ऊचुः ।।<br>
युगादीनां वद्विधिं सौते सम्यग्यथातथम् ।। २-३२ ।।<br>
<br>
रविसंक्रातिकादीनां नावेद्यं विद्यते तव ।।<br>
<br>
सौतिरुवाच ।।<br>
द्वे शुक्ले द्वे तथा कृष्णे युगाद्याः कवयो विदुः ।। २-३३ ।।<br>
<br>
शुक्ले पूर्वाह्णिके ग्राह्ये कृष्णे ग्राह्येऽपराह्णिके ।।<br>
अयनं दिनभागाढ्यं संक्रमः षोडशः पलः ।। २-३४ ।।<br>
<br>
पूर्वे तु दक्षिणे भागे व्यतीते चोत्तरो मतः ।।<br>
मध्यकाले तु विषुवे त्वक्षया परिकीर्तिता ।। २-३५ ।।<br>
<br>
ज्ञात्वा विप्रास्तिथिं सम्यक्सांवत्सरसमीरिताम् ।।<br>
कर्तव्यो ह्युपवासस्तु अन्यथा नरकं व्रजेत् ।। २-३६ ।।<br>
<br>
पूर्वविद्धां प्रकुर्वाणो नरो धर्मं निकृंतति ।।<br>
संततेस्तु विनाशाय संपदां हरणाय च ।। २-३७ ।।<br>
<br>
पलवेधेऽपि विप्रेंद्रा दशम्या वर्जयेच्छिवाम् ।।<br>
सुराया बिंदुना स्पृष्टं यथा गंगाजलंत्यजेत् ।। २-३८ ।।<br>
<br>
श्वहतं पंचगव्यं च दशम्या दूषितां त्यजेत् ।।<br>
एकादशीं द्विजश्रेष्ठाः पक्षयोरुभयोरपि ।। २-३९ ।।<br>
<br>
पूर्वविद्धा पुरा दत्ता सा तिथिर्यदुमौलिना ।।<br>
दानवेभ्यो द्विजश्रेष्ठाः प्रीणनार्थं महात्मनाम् ।। २-४० ।।<br>
<br>
अकाले यद्धनं दत्तमपात्रेभ्यो द्विजोत्तमाः ।।<br>
संक्रुद्वैरपि यद्दत्तं यद्दत्तं चाप्यसत्कृतम् ।। २-४१ ।।<br>
<br>
पूर्वविद्धतिथौ दत्तं तद्दत्तमसुरेष्वथ ।।<br>
यदुच्छिष्टेन दत्तं तु यद्दत्तं पतितेष्वपि ।। २-४२ ।।<br>
<br>
स्त्रीजेतेषु च यद्दत्तं यद्दत्तं जलवर्जितम् ।।<br>
पुनः कीर्तनसंयुक्तं तद्दत्तमसुरेषु वै ।। २-४३ ।।<br>
<br>
तस्माद्विप्रा न कर्त्व्या विद्धाप्येकादशी तिथिः ।।<br>
यथा हंतिपुरा पुण्यं श्राद्धं च वृषलीपतिः ।। २-४४ ।।<br>
<br>
दत्तं जप्तं हुतं स्नातं तथा पूजा कृता हरेः ।।<br>
तिथौ विद्धे क्षयं याति तमः सूर्योदये यथा ।। २-४५ ।।<br>
<br>
जीर्णं पतिं यौवनगर्विता यथा त्यजंति नार्यो झषकेतुनार्दिताः ।।<br>
तथा हि वेधं विबुधास्त्यजंति तिथ्यंतरं धर्मविवृद्धये सदा ।। २-४६ ।।<br>
<br>
श्रीबृहन्नारदीयपुरणोत्तरभागे तिथिविचारो नाम द्वितीयोऽध्यायः ।। २ ।।
