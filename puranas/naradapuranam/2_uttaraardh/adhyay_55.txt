मोहिन्युवाच ॥<br>
कस्मिन्कालें द्विजश्रेष्ठ गंतव्यं पुरुषोत्तमे ॥<br>
विधिना केन कर्तव्या पंचतीर्थ्यपि मानद ॥ ५५-१ ॥<br>
एकैकस्य च तीर्थस्य स्नाने दाने च यत्फलम् ॥<br>
देवताप्रेक्षणे चैव ब्रूहि सर्वं पृथक् पृथक् ॥ ५५-२ ॥<br>
वसुरुवाच ॥<br>
निराहारः कुरुक्षेत्रे पादेनैकेन यस्तपेत् ॥<br>
जितेंद्रियो जितक्रोधः सप्तसंवत्सरायुतम् ॥ ५५-३ ॥<br>
दृष्ट्वा सकृज्ज्येष्ठशुक्लद्वादश्यां पुरुषोत्तमम् ॥<br>
कृतोपवासः प्राप्नोति ततोऽधिकतरं फलम् ॥ ५५-४ ॥<br>
तस्माज्ज्येष्ठे तु सुभगे प्रयत्नेन सुसंयतैः ॥<br>
स्वर्गलोकेप्सुभिर्मर्त्यैर्द्रष्टव्यः पुरुषोत्तमः ॥ ५५-५ ॥<br>
पंचतीर्थीं च विधिवत्कृत्वा ज्येष्ठे नरोत्तमः ॥<br>
द्वादश्यां शुक्लपक्षस्य पश्येत्तं पुरुषोत्तमम् ॥ ५५-६ ॥<br>
ये पश्यंत्यव्ययं देवं द्वादश्यां पुरुषोत्तमम् ॥<br>
ते विष्णुलोकमासाद्य न च्यवंते कदाचन ॥ ५५-७ ॥<br>
तस्माज्ज्येष्ठे प्रयत्नेन गंतव्यं विधिनंदिनि ॥<br>
कृत्वा सम्यक्पंचतीर्थीं द्रष्टव्यः पुरुषोत्तमः ॥ ५५-८ ॥<br>
सुदूरस्थोऽपि प्रीतात्मा कीर्तयेत्पुरुषोत्तमम् ॥<br>
अहन्यहनि शुद्धात्मा सोऽपि विष्णुपुरं व्रजेत् ॥ ५५-९ ॥<br>
यात्रां करोति कृष्णस्य श्रद्धया यः समाहितः ॥<br>
सर्वपापविनिर्मुक्तो विष्णुलोकं व्रजेन्नरः ॥ ५५-१० ॥<br>
चक्रं दृष्ट्वा हरेर्दूरात्प्रासादोपरि संस्थितम् ॥<br>
सहसा मुच्यते पापान्नरो भक्त्या प्रणम्य तम् ॥ ५५-११ ॥<br>
पंचतीर्थीविधिं वक्ष्ये श्रृणु मोहिनि सांप्रतम् ॥<br>
यस्यां कृतायां मनुजो माधवस्य प्रियो भवेत् ॥ ५५-१२ ॥<br>
मार्गंडेयह्रदं गत्वा स्नात्वा चोदङ्मुखः शुचिः ॥<br>
निमज्जेत्तत्र त्रीन्वारानिमं मंत्रमुदीरयेत् ॥ ५५-१३ ॥<br>
"संसारसागरे मग्नि पापग्रस्तमचेतनम् ॥<br>
त्राहि मां भगनेत्रघ्न त्रिपुरारे नमोऽस्तु ते ॥ ५५-१४ ॥<br>
नमः शिवाय शांताय सर्वपापहराय च ॥<br>
स्नानं करोमि देवेश मम नश्यतु पातकम्" ॥ ५५-१५ ॥<br>
नाभिमात्रे जले स्थित्वा विधिवद्देवता ऋषीन् ॥<br>
तिलोदकेन मतिमान्पितॄनन्यांश्च तर्पयेत् ॥ ५५-१६ ॥<br>
स्नात्वैवं च तथाचम्य ततो गच्छेच्छिवालयम् ॥<br>
प्रविश्य देवतागारं कृत्वा तं त्रिः प्रदक्षिणम् ॥ ५५-१७ ॥<br>
मूलमंत्रेण संपूज्य मार्कंडेयेशमादरात् ॥<br>
अघोरेण तु मंत्रेण प्रणिपत्य क्षमापयेत् ॥ ५५-१८ ॥<br>
"त्रिलोचन नमस्तेऽस्तु नमस्ते शशिभूषण ॥<br>
त्राहि मां पुंडरीकाक्ष महादेव नमोऽस्तुते" ॥ ५५-१९ ॥<br>
मार्कण्डेयह्रदे त्वेवं स्नात्वा दृष्ट्वा च शंकरम् ॥<br>
दशानामश्वमेधानां फलं प्राप्नोति मानवः ॥ ५५-२० ॥<br>
पापैः सर्वैर्विनिर्मुक्तः शिवलोकं स गच्छति ॥<br>
तत्र भुक्त्वा वरान्भोगान्यावदाभूतसंप्लवम् ॥ ५५-२१ ॥<br>
इह लोकं समासाद्य भवेद्विप्रो बहुश्रुतः ॥<br>
शांकरंयोगमासाद्य ततो मोक्षमवाप्नुयात् ॥ ५५-२२ ॥<br>
कल्पवृक्षं ततो गत्वा कृत्वा तं त्रिः प्रदक्षिणम् ॥<br>
पूजयेत्परया भक्त्या मंत्रेणानेन तं वटम् ॥ ५५-२३ ॥<br>
"ॐ नमोऽव्यक्तरूपाय महते नतपालिने ॥<br>
महोदकोपविष्टाय न्यग्रोधाय नमोऽस्तु ते ॥ ५५-२४ ॥<br>
अवसस्त्वं सदा कल्पे हरेश्चायतने वटे ॥<br>
न्यग्रोध हर मे पापं कल्पवृक्ष नमोऽस्तु ते" ॥ ५५-२५ ॥<br>
भक्त्या प्रदक्षिणं कृत्वा गत्वा कल्पवटं नरः ॥<br>
सहसोज्झति पापौघं जीर्णां त्वचमिवोरगः ॥ ५५-२६ ॥<br>
छायां तस्य समाक्रम्य कल्पवृक्षस्य मोहिनि ॥<br>
ब्रह्मह्त्यां नरो जह्यात्पापेष्वन्येषु का कथा ॥ ५५-२७ ॥<br>
दृष्ट्वा कृष्णांगसंभूते ब्रह्मतेजोमयं परम् ॥<br>
न्यग्रोधाकृतिकं विष्णुं प्रणिपत्य च वैधसि ॥ ५५-२८ ॥<br>
राजसूयाश्वमेधाभ्यां फल प्राप्नोति चाधिकम् ॥<br>
तथा कुलं समुद्धृत्य विष्णुलोकं स गच्छति ॥ ५५-२९ ॥<br>
वैनतेयं नमस्कृत्य कृष्णस्य पुरतः स्थितम् ॥<br>
सर्वपापविनिर्मुक्तस्ततो विष्णुपुरं व्रजेत् ॥ ५५-३० ॥<br>
दृष्ट्वा वटं वैनतेयं यः पश्येत्पुरुषोत्तमम् ॥<br>
संकर्षणं सुभद्रां च स याति परमां गतिम् ॥ ५५-३१ ॥<br>
प्रविश्यायतनं विष्णोः कृत्वा तं त्रिः प्रदक्षिणम् ॥<br>
संकर्षणं सुभद्रां च भक्त्या पूज्य प्रसादयेत् ॥ ५५-३२ ॥<br>
नमस्ते हलधृङ्नाम्ने नमस्ते मुसलायुध ॥<br>
नमस्ते रेवतीकांत नमस्ते भक्तवत्सल ॥ ५५-३३ ॥<br>
नमस्ते बलिनां श्रेष्ठ नमस्ते धरणीधर ॥<br>
प्रलंबारे नमस्तेऽस्तु त्रीहि मां कृष्णपूर्वज ॥ ५५-३४ ॥<br>
एवं प्रसाद्य चानंतमजेयं त्रिदशार्चितम् ॥<br>
कैलासशिखराकारं चंद्रकांतवराननम् ॥ ५५-३५ ॥<br>
नीलवस्त्रधरं देवं फणाविकटमस्तकम् ॥<br>
महाबलं हलधरं कुंडलैकविभूषितम् ॥ ५५-३६ ॥<br>
रौहिणेयं नरो भक्त्या लभेदभिमतं फलम् ॥<br>
सर्वपापैर्विनिर्मुक्तो विष्णुलोकं च गच्छति ॥ ५५-३७ ॥<br>
आभूतसंप्लवं यावद्भुक्त्वा तत्र स्वयं बुधः ॥<br>
पुण्यक्षयादिहागत्य प्रवरो योगिनां कुले ॥ ५५-३८ ॥<br>
ब्राह्मणप्रवरो भूत्वा सर्वशास्त्रार्थपारगः ॥<br>
ज्ञानं तत्र समासाद्य मुक्तिं प्राप्नोति दुर्लभाम् ॥ ५५-३९ ॥<br>
एवमभ्यर्च्य हलिनं ततः कृष्णं विचक्षणः ॥<br>
द्वादशाक्षरमंत्रेण पूजयेत्सुसमाहितः ॥ ५५-४० ॥<br>
द्विषट्कवर्णमंत्रेण भक्त्या ये पुरुषोत्तमम् ॥<br>
पूजयंति सदा धीरास्ते मोक्षं प्राप्नुवन्ति वै ॥ ५५-४१ ॥<br>
न तां गतिं सुरा यांति योगिनो नैव सोमपाः ॥<br>
यां गतिं यांति विधिजे द्वादशाक्षरतत्पराः ॥ ५५-४२ ॥<br>
तस्मात्तेनैव मंत्रेण भक्त्या कृष्णं जगद्गुरुम् ॥<br>
संपूज्य गंधपुष्पाद्यैः प्रणिपत्य प्रसादयेत् ॥ ५५-४३ ॥<br>
जय कृष्ण जगन्नाथ जय सर्वाघनाशन ॥<br>
जय चाणूरकेशिघ्नजय कंसनिषूदन ॥ ५५-४४ ॥<br>
जय पद्मपलाशाक्ष जय चक्रगदाधर ॥<br>
जय नीलांबुदश्याम जय सर्वसुखप्रद ॥ ५५-४५ ॥<br>
जय देव जगत्पूज्य जय संसारनाशन ॥<br>
जय लोकपते नाथ जय वांछाफलप्रद ॥ ५५-४६ ॥<br>
संसारसागरे घोरे निःसारे दुःखफेनिले ॥<br>
क्रोधग्राहाकुले रौद्रे विषयोदकसंप्लवे ॥ ५५-४७ ॥<br>
नानारोगोर्मिकलिले मोहावर्तसुदुस्तरे ॥<br>
निमग्नोऽहं सुरश्रेष्ठ त्राहि मां पुरुषोत्तम ॥ ५५-४८ ॥<br>
एवं प्रसाद्य देवेशं वरदं भक्तवत्सलम् ॥<br>
सर्वपापहरं देवं सर्वकामफलप्रदम् ॥ ५५-४९ ॥<br>
पीनांसं द्विभुजं कृष्णं पद्मपत्रायतेक्षणम् ॥<br>
महोरस्कं महाबाहुं पीतवस्त्रं शुभाननम् ॥ ५५-५० ॥<br>
शंखचक्रगदापाणिं मुकुटांगदभूषणम् ॥<br>
सर्वलक्षणसंयुक्तं वनमालाविभूषितम् ॥ ५५-५१ ॥<br>
दृष्ट्वा नरोंऽजलिं कृत्वा दंडवत्प्रणिपत्‌य च ॥<br>
अश्वमेधसहस्राणां फलं प्राप्नोति मोहिनि ॥ ५५-५२ ॥<br>
यत्फलं सर्वतीर्थेषु स्नाने दाने प्रकीर्तितम् ॥<br>
नरस्तत्फलमाप्नोति दृष्ट्वा कृष्णं प्रणम्य च ॥ ५५-५३ ॥<br>
यत्फलं सर्ववेदेषु सर्वयज्ञेषु यत्फलम् ॥<br>
तत्फलं समवाप्नोति नरः कृष्णं प्रणम्य च ॥ ५५-५४ ॥<br>
यत्फलं सर्वदानेषु व्रतेषु नियमेषु च ॥<br>
नरस्तत्फलमाप्नोति दृष्ट्वा कृष्णं प्रणम्य च ॥ ५५-५५ ॥<br>
यत्फलं ब्रह्मचर्येण सम्यक् चीर्णेन कीर्तितम् ॥<br>
नरस्तत्फलमाप्नोति दृष्ट्वा कृष्णं प्रणम्य च ॥ ५५-५६ ॥<br>
गार्हस्थ्येन यथोक्तेन यत्फलं समुदाहृतम् ॥<br>
नरस्त्फलमाप्नोति दृष्ट्वा चीर्णेन कीर्तितम् ॥ ५५-५७ ॥<br>
यत्फलं वनवासेन वानप्रस्थस्य कीर्तितम् ॥<br>
नरस्तत्फलमाप्नोति दृष्ट्वा चीर्णेन कीर्तितम् ॥ ५५-५७ ॥<br>
सन्यासेन यथोक्तेन यत्फलं समुदाहृतम् ॥<br>
नरस्तत्फलमाप्नोति दृष्ट्वा चीर्णेन कीर्तितम् ॥ ५५-५९ ॥<br>
किं चात्र बहुनोक्तेन माहात्म्यं तस्य भामिनि ॥<br>
दृष्ट्वा कृष्णं नरोभक्त्या मोक्षं प्राप्नोति दुर्लभम् ॥ ५५-६० ॥<br>
पापैर्विमुक्तः शुद्धात्मा कल्पकोटिसमुद्भवैः ॥<br>
श्रिया परमया युक्तः सर्वैः समुदितो गुणैः ॥ ५५-६१ ॥<br>
सर्वकामसमृद्धेन विमानेन सुवर्चसा ॥<br>
त्रिःसप्तकुलमृद्धृत्य नरो विष्णुपुरं व्रजेत् ॥ ५५-६२ ॥<br>
ततः कल्पशतं यावद्बुक्त्वा भोगान्मनोरमान् ॥<br>
गंधर्वाप्सरसैः सार्धं यथा विष्णुश्चतुर्भुजः ॥ ५५-६३ ॥<br>
च्युतस्तस्मादिहायातो विप्राणां प्रवरे कुले ॥<br>
सर्वज्ञः सर्ववेदी च जायते गतमत्सरः ॥ ५५-६४ ॥<br>
स्वधर्मनिरतः शांतो दाता भूतहिते रतः ॥<br>
आसाद्य वैष्णवं ज्ञानं ततो मुक्तिमवाप्नुयात् ॥ ५५-६५ ॥<br>
ततः संपूज्य मंत्रेण सुभद्रां भक्तवत्सलाम् ॥<br>
प्रसादयेच्च विधिजेप्रणिपत्य कृतांजलिः ॥ ५५-६६ ॥<br>
"नमस्ते सर्वगे देवि नमस्ते शुभसौख्यदे ॥<br>
त्राहि मां पद्मपत्राक्षि कात्यायनि नमोऽस्तु ते" ॥ ५५-६७ ॥<br>
एवं प्रसाद्य तां देवीं जगद्धात्रीं जगद्धिताम् ॥<br>
बलदेवस्य भगिनीं सुभद्रां वरदां शिवाम् ॥ ५५-६८ ॥<br>
कामगेन विमानेन नरो विष्णुपुरं व्रजेत् ॥<br>
आभूतसंप्लवं यावत्क्रीडित्वा तत्र देववत् ॥ ५५-६९ ॥<br>
इह मानुषतां प्राप्तो ब्राह्मणो वेदविद्भवेत् ॥<br>
प्राप्य योगं हरेस्तत्र मोक्षं च लभते ध्रुवम् ॥ ५५-७० ॥<br>
निष्क्रम्य देवतागारात्कृतकृत्यो भवेन्नरः ॥<br>
प्रणम्यायतने पश्चाद्व्रजेत्तत्र समाहितः ॥ ५५-७१ ॥<br>
इंद्रनीलमयो विष्णुर्यत्रास्ते वालुकावृतः ॥<br>
अंतर्धानेऽपि तं नत्वा ततो विष्णुपुरं व्रजेत् ॥ ५५-७२ ॥<br>
सर्वदेवमयो देवो हिरण्यकशिपूद्धरः ॥<br>
यत्रास्ते नित्यदा देवि सिंहार्द्धकृतविग्रहः ॥ ५५-७३ ॥<br>
भक्त्या दृष्ट्वा तु तं देवं प्रणम्य नृहरिं शुभे ॥<br>
मुच्यते पातकैर्मर्त्यः समस्तैर्नात्र संशयः ॥ ५५-७४ ॥<br>
नरसिंहस्य ये भक्त्या भवंति भुवि मानवाः ॥<br>
न तेषां दुष्कृतं किंचित्फलं च स्याद्यदीप्सितम् ॥ ५५-७५ ॥<br>
तस्मात्सर्वप्रयत्नेन नरसिंहं समाश्रयेत् ॥<br>
धर्मार्थकाममोक्षाणां फलं यस्मात्प्रयच्छति ॥ ५५-७६ ॥<br>
तस्मात्तं ब्रह्मतनये भक्त्या संपूजयेत्सदा ॥<br>
मृगराजं महावीर्यं सर्वकामफलप्रदम् ॥ ५५-७७ ॥<br>
ब्राह्मणाः क्षत्रिया वैश्याः स्त्रियः शूद्रांत्यजादयः ॥<br>
संपूज्य तु सुरश्रेष्ठं भक्ताः सिंहवपुर्द्धरम् ॥ ५५-७८ ॥<br>
मुच्यंते चाशुभाहुःखाज्जन्मकोटिसमुद्भवात् ॥<br>
संपूज्य तं सुरश्रेष्ठं प्राप्नुवंत्यभिवांछितम् ॥ ५५-७९ ॥<br>
देवत्वममरेशत्वं धनेशत्वं च भामिनि ॥<br>
यक्षविद्याधरत्वं च तथान्यच्च प्रयच्छति ॥ ५५-८० ॥<br>
श्रृणुष्व नरसिंहस्य प्रभावं विधिनंदिनि ॥<br>
अजितस्याप्रमेयस्य भुक्तिमुक्तिप्रदस्य च ॥ ५५-८१ ॥<br>
कः शक्नोति गुणान्वक्तुं समस्तांस्तस्य सुव्रते ॥<br>
सिंहार्द्धकृतदेहस्य प्रवक्ष्यामि समासतः ॥ ५५-८२ ॥<br>
याः काश्चित्सिद्धयश्चात्र श्रूयंते दैवमानुषाः ॥<br>
प्रसादात्तस्य ताः सर्वाः सिद्ध्यंते नात्र संशयः ॥ ५५-८३ ॥<br>
स्वर्गे मर्त्ये च पाताले दिवितोये सुरे नगे ॥<br>
प्रसादात्तस्य देवस्य भवत्यव्याहता गतिः ॥ ५५-८४ ॥<br>
असाध्यं तस्य देवस्य नास्त्यत्र सचराचरे ॥<br>
नरसिंहस्य सुभगे सदा भक्तानुकंपिन ॥ ५५-८५ ॥<br>
विधानं तस्य वक्ष्यामि भक्तानामुपकारकम् ॥<br>
येन प्रसीदते चासौ सिंहार्द्धकृतविग्रहः ॥ ५५-८६ ॥<br>
यत्तत्वं तस्य देवस्य तदज्ञातं सुरासुरैः ॥<br>
शाकयावकमूलैस्तु फलपिण्याकसक्तुभिः ॥ ५५-८७ ॥<br>
पयोभक्ष्येण वा भद्रे वर्तते साधकेश्वरः ॥<br>
कासकौपीनवासाश्च ध्यानयुक्तो जितेन्द्रियः ॥ ५५-८८ ॥<br>
अरण्ये विजने देशे नदीसंगमपर्वते ॥<br>
सिद्धक्षेत्रे चोषरे च नरसिंहाश्रमे तथा ॥ ५५-८९ ॥<br>
प्रतिष्ठाप्य स्वयं चापि पूजांकृत्वा विधानतः ॥<br>
उपपातकवान्देवि महापातकवानपि ॥ ५५-९० ॥<br>
मुक्तो भवेत्पातकेभ्यः साधको नात्र संशयः ॥<br>
कृत्वा प्रदक्षिणं तत्र नरसिंहं प्रपूजयेत् ॥ ५५-९१ ॥<br>
गंधपुष्पादिभिर्धूपैः प्रणम्य शिरसा प्रभुम् ॥<br>
कर्पूरचंदनाक्तानि जातीपुष्पाणि मस्तके ॥ ५५-९२ ॥<br>
प्रदद्यान्नरसिंहस्य ततः सिद्धिः प्रजायते ॥<br>
भगवान्सर्वकार्येषु न क्वचित्प्रतिदूयते ॥ ५५-९३ ॥<br>
न शक्तास्तं समाक्रांतुं ब्रह्मरुद्रादयः सुराः ॥<br>
किं पुनर्दानवा लोके सिद्धगंधर्वमानुषाः ॥ ५५-९४ ॥<br>
विद्याधरां यक्षगणाः सकिन्नरमहोरगाः ॥<br>
ते सर्वे प्रलयं यांति दिव्या दिव्याग्नितेजसा ॥ ५५-९५ ॥<br>
सकृज्जप्त्वाग्निशिखया हन्यात्सर्वानुपद्रवान् ॥<br>
त्रिर्जप्त्वा कवचं दिव्यं संरक्षेद्दैत्यदानवात् ॥ ५५-९६ ॥<br>
भूतात्पिशाचाद्रक्षोभ्यो ये चान्ये परिपंथिनः ॥<br>
त्रिर्जप्तं कवचं दिव्यमभेद्यं च सुरासुरैः ॥ ५५-९७ ॥<br>
योजनद्वादशांतस्तु देवो रक्षति सर्वदा ॥<br>
नरसिंहो महाभागे महाबलपराक्रमः ॥ ५५-९८ ॥<br>
ततो गत्वा बिलद्वारमुपोष्य रजनत्रयम् ॥<br>
पलाशकाष्ठैः प्रज्वाल्य भगवज्जातवेदसम् ॥ ५५-९९ ॥<br>
पालाशसमिधं तत्र जुहुयात्त्रिमधुप्लुताम् ॥<br>
द्वेऽयुते कंजनयने शकटश्चैव साधकः ॥ ५५-१०० ॥<br>
ततः कवल्लीविवरं प्रकटं जायते क्षणात् ॥<br>
ततो विशेत्तु निःशंकः कवल्लीविवरं बुधः ॥ ५५-१०१ ॥<br>
गच्छतः शकटस्याथ तमो मोहश्च नश्यति ॥<br>
राजमार्गस्तु विस्तीर्णो दृश्यते तत्र मोहिनि ॥ ५५-१०२ ॥<br>
नरसिंहं स्मरंस्तत्र पातालं विशते तदा ॥<br>
गत्वा तत्र जपेच्छुद्धो नरसिंहं तमव्ययम् ॥ ५५-१०३ ॥<br>
ततः स्त्रीणां सहस्राणि वीणाचामरकर्मणाम् ॥<br>
निर्गच्छँति पुराच्चैव स्वागतं ता वदंति च ॥ ५५-१०४ ॥<br>
प्रवेशयंति तं हस्ते गृहीत्वा साधकेश्वरम् ॥<br>
ततो रसायनं दिव्यं पाययंति सुलोचने ॥ ५५-१०५ ॥<br>
पीतमात्रे दिव्यदेहो जायते सुमहाबलः ॥<br>
क्रीडते दिव्यकन्याभिर्यावदाभूतसंप्लवम् ॥ ५५-१०६ ॥<br>
भिन्नदेहो वासुदेवं नीयते नात्र संशयः ॥<br>
यदा न रोचयन्त्येतास्ततो निर्गच्छते पुनः ॥ ५५-१०७ ॥<br>
पट्टं शूलं च खङ्गं च रोचनां च मणिं तथा ॥<br>
रसं रसायनं चैव पादुकांजनमेव च ॥ ५५-१०८ ॥<br>
कृष्णांजलिं च सुभगे गुटिकां च मनःशिलाम् ॥<br>
मुंडलां चाक्षसूत्रं च षष्ठीं संजीवनीं तथा ॥ ५५-१०९ ॥<br>
सिद्धां विद्यां च शास्त्राणि गृहीत्वा साधकोत्तमः ॥<br>
ज्वलद्वह्निस्फुलिंगोर्मिवेष्टितं त्रिदशं हृदि ॥ ५५-११० ॥<br>
सकृन्न्यस्तं दहेत्सर्वं वृजिनं जन्मकोटिकम् ॥<br>
विषेन्यस्तं विषं हन्यात्कुष्ठं हन्यात्तनौ स्थितम् ॥ ५५-१११ ॥<br>
सुदेहभ्रूणहत्यादि कृत्वा दिव्येन शुध्यति ॥<br>
महाग्रहगृहीतेषु ज्वलमानं विचिंतयेत् ॥ ५५-११२ ॥<br>
रुदंतिं वै ततः शीघ्रं नश्येयुर्दारुणा ग्रहाः ॥<br>
बालानां कंठके बद्ध्वा रक्षा भवति नित्यशः ॥ ५५-११३ ॥<br>
गंडपिंडककृत्यानां नाशनं कुरुते ध्रुवम् ॥<br>
व्याधिघाते समिद्भिश्च घृतं क्षीरेण होभयेत् ॥ ५५-११४ ॥<br>
त्रिसंध्यं मासमेकं तु सर्वरोगान्विनाशयेत् ॥<br>
असाध्यं नास्य पश्यामि तत्वस्य सचराचरे ॥ ५५-११५ ॥<br>
यां यां कामयते सिद्धिं तां तां प्राप्नोत्यपि ध्रुवम् ॥<br>
अष्टोत्तरशतं त्वेकं पूजयित्वा मृगाधिपम् ॥ ५५-११६ ॥<br>
मृत्तिकां सप्त वल्मीके श्मशाने च चतुष्पथे ॥<br>
रक्तचंदनसंमिश्रां गवां क्षीरेण लेपयेत् ॥ ५५-११७ ॥<br>
सिंहस्य प्रतिमां कृत्वा प्रमाणेन षडंगुलाम् ॥<br>
भूर्जपत्रे विशेषेण लिखेद्रोचनया तथा ॥ ५५-११८ ॥<br>
नरसिंहस्य कंठे तु बद्ध्वा चैव समंत्रवत् ॥<br>
जपेत्संख्याविहीनं तु पूजयित्वा जलाशये ॥ ५५-११९ ॥<br>
यावन्मंत्रं तु जपति सप्ताहं संयतेन्द्रियः ॥<br>
जलाकीर्णा मुहूर्तेन जायते सर्वमेदिनी ॥ ५५-१२० ॥<br>
अथवा शुद्धवृक्षाग्रे नरसिंहं तु पूजयेत् ॥<br>
जप्त्वा चाष्टशतं तत्त्वं वर्षं तद्विनिवारयेत् ॥ ५५-१२१ ॥<br>
तमेव पिंजके बद्ध्वा भ्रामयेत्साधकोत्तमः ॥<br>
महावातो मुहूर्तेन आगच्छेन्नात्र संशयः ॥ ५५-१२२ ॥<br>
पुनश्च वारयन्सिक्तां सप्तजप्तेन वारिणा ॥<br>
अथ तां प्रतिमां द्वारे निखनेद्यस्य साधकः ॥ ५५-१२३ ॥<br>
गोत्रोत्सादो भवेत्तस्य उद्धृते चैव शांतिदः ॥<br>
तस्माद्वै ब्रह्मतनये पूजयेद्भक्तितः सदा ॥ ५५-१२४ ॥<br>
मृगराजं महावीर्यं सर्वकामफलप्रदम् ॥<br>
दृष्ट्वा स्तुत्वा नमस्कृत्य संपूज्य नृहरिं शुभे ॥ ५५-१२५ ॥<br>
प्राप्नुवंति नरा राज्यं स्वर्गं मोक्षं च दुर्लभम् ॥<br>
नरसिंहं नरो दृष्ट्वा लभेदभिमतं फलम् ॥ ५५-१२६ ॥<br>
विमुक्तः सर्वपापेभ्यो विष्णु लोकं च गच्छति ॥<br>
सकृद्दृष्‌टवा तु तं देवं भक्त्या सिंहवपुर्द्धरम् ॥ ५५-१२७ ॥<br>
मुच्यते पातकैः सर्वैः कायवाक्चित्तसंभवैः ॥<br>
संग्रामे संकटे दुर्गे चौख्याघ्रादिपीडिते ॥ ५५-१२८ ॥<br>
कांतारे प्राणसंदेहे विषवह्निजलेषु च ॥<br>
राजादिभीषु संग्रामे ग्रहरोगादिपीडिते ॥ ५५-१२९ ॥<br>
स्मृत्वा तं यो हि पुरुषः संकटैर्विप्रमुच्यते ॥<br>
सूर्योदये यथा नाशं तमोऽभ्येति महत्तरम् ॥ ५५-१३० ॥<br>
तथा संदर्शने तस्य विनाशं यांत्युपद्रवाः ॥<br>
गुटिकां जनपाताले पादलेपरसायनम् ॥ ५५-१३१ ॥<br>
नरसिंहे प्रसन्ने तु प्राप्नोत्यन्यांश्च वांछितान् ॥<br>
यान्यान्कामानभिध्यायन्भजेत नृहरिं नरः ॥ ५५-१३२ ॥<br>
तांस्तान्कामानवाप्नोति नरो नास्त्यत्र संशयः ॥ ५५-१३३ ॥<br>
इति श्रीबृहन्नारदीयपुराणोत्तरभागे मोहिनीवसुसंवादे पुरुषोत्तममाहात्म्ये पंचपंचाशत्तमोऽध्यायः ॥ ५५ ॥<br>
<br>
