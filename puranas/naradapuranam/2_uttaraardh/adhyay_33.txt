वसिष्ठ उवाच ।।<br>
संध्यावली ततः पादौ भर्तुः संगृह्य भूपते ।।<br>
उवाच वचनं देवी धर्मां गदविनाशनम् ।। ३३-१ ।।<br>
<br>
बहुधाप्यनुशिष्टेयं मया भूप यथा त्वया ।।<br>
मोहिन्या मोहरूपाया नान्यत्संरोचतेऽधुना ।। ३३-२ ।।<br>
<br>
भोजनं वासरे विष्णोर्वधं वा तनयस्य वै ।।<br>
धर्मत्यागाद्वरं नाथ पुत्रस्य विनिपातनम् ।। ३३-३ ।।<br>
<br>
यादृशी हि जनन्यास्तु पीडा भवति भूपते ।।<br>
पुत्रस्योत्पादने तीव्रातादृशी न भवेत्पितुः ।। ३३-४ ।।<br>
<br>
गर्भसंधारणे राजन् खेदः स्नेहोऽधिको यथा ।।<br>
मातुर्भवति भूपाल तथा नहि भवेत्पितुः ।। ३३-५ ।।<br>
<br>
बीजनिर्वाषकः प्रोक्तः पिता राजेंद्र भूतले ।।<br>
जननी धारिणी क्लिष्टा वर्द्धने पालनेऽधिका ।। ३३-६ ।।<br>
<br>
पितुः शतगुणः स्नेहो मातुः पुत्रे प्रवर्तते ।।<br>
स्नेहाधिक्यं तु संप्रेक्ष्य मातरं महतीं विदुः ।। ३३-७ ।।<br>
<br>
साहं जाता गतस्नेहा परलोकजिगीषया ।।<br>
पुत्रस्य नृपशार्दूल सत्यवाक्यस्य पालनात् ।। ३३-८ ।।<br>
<br>
व्यापादय सुतं भूप स्नेहं त्यक्त्वा सुदूरतः ।।<br>
मा सत्यलंघनं कार्षीः शापितोऽसि मयात्मना ।। ३३-९ ।।<br>
<br>
निकषेषु ह्यषीकेशो भविष्यति फलप्रदः ।।<br>
यस्मिंश्चीर्णे रुजा देहे नाल्पापि नृप जायते ।। ३३-१० ।।<br>
<br>
अधर्मान्मानवोऽवश्यं स्वर्गभ्रष्टो न संशयः ।।<br>
प्राणानादाय पुत्रं वा सर्वस्वं वा महीपते ।। ३३-११ ।।<br>
<br>
यश्चानुवर्तते दैवं स पुमान् गीयते महान् ।।<br>
ता आपदोऽपि भूपाल धन्या याः सत्यकारिकाः ।। ३३-१२ ।।<br>
<br>
सत्तयसंरक्षणार्थत्वान्नृणां स्युर्मोक्षदायिकाः ।।<br>
कीर्तिसंस्तरणार्थाय कर्त्तव्यं मनुजैः सदा ।। ३३-१३ ।।<br>
<br>
कर्म भूपाल शास्त्रोक्तं स्नेहद्वेषविवर्जितम् ।।<br>
तदलं परितापेन सत्यं पालय भूपते ।। ३३-१४ ।।<br>
<br>
सत्यस्य पालनाद्राजन्विष्णुदेहेन युज्यते ।।<br>
देवैरुत्पादिता ह्येषा निकषा ते विमोहिनी ।। ३३-१५ ।।<br>
<br>
मन्ये भूपाल सा पत्न्या कृता तां त्वं न बुध्यसे ।।<br>
पुत्रव्यपादनाद्देवा भविष्यंति ह्यवाङ्मुखाः ।। ३३-१६ ।।<br>
<br>
तेषां दत्वा पदं मूर्ध्नि यास्यसे परमं पदम् ।।<br>
विष्णोरुद्वहतां भक्तिं देवताः परिपंथिनः ।। ३३-१७ ।।<br>
<br>
भविष्यत्यंधता लोके तदेव प्रकटीकृतम् ।।<br>
विरुद्धा विबुधा भूप सेश्वरास्तव चेष्टितैः ।। ३३-१८ ।।<br>
<br>
मोक्षमार्गप्रभेत्तारस्तव निश्चया लोपकाः ।।<br>
स त्वं भूप दृढो भूत्वा घातयस्व सुतं प्रियम् ।। ३३-१९ ।।<br>
<br>
मोहिन्याः कुरु वाक्यं तु आत्मनः सत्यपालनात् ।। ३३-२० ।।<br>
<br>
लुप्तेऽपि वाक्ये भविता नृपेश पापं समं ब्रह्मवधेन घोरम् ।।<br>
तंतासि लोके शमनस्य भूप यशःप्रणाशो भविता धरायाम् ।। ३३-२१ ।।<br>
<br>
वसिष्ठ उवाच ।।<br>
भार्याया वचनं श्रुत्वा राजा रुक्मांगदस्तदा ।।<br>
संध्यावलीमुवाचेदं मोहिन्याः सन्निधौ नृप ।। ३३-२२ ।।<br>
<br>
पुत्रहत्या महाहत्या ब्रह्महत्याधिका प्रिये ।।<br>
घातयित्वा सुतं लोके का गतिर्म्मे भविष्यति ।। ३३-२३ ।।<br>
<br>
क्व गतो मंदरं शैलं क्व प्राप्ता मोहिनी मया ।।<br>
धर्मांगदविनाशाय देवि कालप्रिया त्वियम् ।। ३३-२४ ।।<br>
<br>
धर्मज्ञं विनयोपेतं प्रजारंजनकारकम् ।।<br>
अप्रजं च सुतं हत्वा का गतिर्मे भविष्याति ।। ३३-२५ ।।<br>
<br>
कुपुत्रस्यापि हननाद्देवि दुःखं भवेत्पितुः ।। ३३-२६ ।।<br>
<br>
किं पुनर्द्धर्मशीलस्य गुरुसेवाविधायिनः ।।<br>
जम्बूद्वीपमिदं भुक्तं मया तु वरवर्णिनि ।। ३३-२७ ।।<br>
<br>
द्वीपानि सप्त भुक्तानि तनयेन तवाधुना ।।<br>
विष्णोरंशो वरारोहे पितुरप्यधिको भवेत् ।। ३३-२८ ।।<br>
<br>
पुराणेषु वरारोहे कविभिः परिकीर्तितः ।।<br>
योऽयमत्यधिकः पुत्रो धर्मांगद इति क्षितौ ।। ३३-२९ ।।<br>
<br>
मम वंशस्य चार्वंगि किं पुनर्मम मानदः ।।<br>
अहो दुःखमनुप्राप्तं पुत्रादप्यधिकं मया ।। ३३-३० ।।<br>
<br>
पुनरेव वरारोहे ब्रूहि त्वं वचनैः शुभैः ।।<br>
मोहिनीं मोहसंप्राप्तां मम दुःखप्रदायिनीम् ।। ३३-३१ ।।<br>
<br>
एवमुक्त्वा तु नृपतिः प्रियां सन्ध्यावलीं तदा ।।<br>
समीपमागत्य नृपो मोहिनीमिदमब्रवीत् ।। ३३-३२ ।।<br>
<br>
न भोक्ष्ये वासरे विष्णोर्न हिंस्ये तनयं शुभे ।।<br>
आत्मानं दारयिष्यामि देवीं सन्ध्यावलीं तथा ।। ३३-३३ ।।<br>
<br>
अन्यद्वा दारुणं कर्म करोमि तव शासनात् ।।<br>
दुष्टाग्रहमिमं सुभ्रु परित्यज सुतं प्रति ।। ३३-३४ ।।<br>
<br>
किं फलं भविता तुभ्यं हत्वा धर्मांगदं सुतम् ।।<br>
भोजयित्वा दिने विष्णोः को लाभो भविता वद ।। ३३-३५ ।।<br>
<br>
दासोऽस्मि तव भृत्योऽस्मि वशगोऽस्मि वरानने ।।<br>
अन्यं याचस्व सुभगे वरं त्वां शरणं गतः ।। ३३-३६ ।।<br>
<br>
रक्ताशोकसमानाभ्यां तव चार्वंगिसर्वशः ।।<br>
अन्यत्प्रयोजनं किंचित्कर्त्ताऽस्मि वशगस्तव ।। ३३-३७ ।।<br>
<br>
प्रसादं कुरु मे देवि पुत्रभिक्षां प्रयच्छ मे ।।<br>
दुर्लभो गुणवान्पुत्रो दुर्लभो हरिवासरः ।। ३३-३८ ।।<br>
<br>
दुर्लभः जाह्नवीतोयं दुर्लभा जननी क्षितौ ।।<br>
दुर्लभं हि कुले जन्म दुर्लभा वंशजा प्रिया ।। ३३-३९ ।।<br>
<br>
दुर्लभं कांचनं दानं दुर्लभं हरिपूजनम् ।।<br>
दुर्लभा वैष्णवी दीक्षा दुर्लभः स्मृतिसंग्रहः ।। ३३-४० ।।<br>
<br>
दुर्लभः शौकरे वासो दुर्लभं हरिचिन्तनम् ।<br>
दुर्लभो जागरो विष्णोर्दुर्लभा ह्यात्मसत्क्रिया ।। ३३-४१ ।।<br>
<br>
दुर्लभा पुत्रसंप्राप्तिर्दुर्लभं पौष्करं जलम् ।।<br>
दुर्लभः शिष्टसंसर्गो दुर्लभा भक्तिरुच्यते ।। ३३-४२ ।।<br>
<br>
दुर्लभं कपिलादानं दुर्लभं नीलमोक्षणम् ।।<br>
कृतं श्राद्धं त्रयोदश्यां दुर्लभं वरवर्णिनि ।। ३३-४३ ।।<br>
<br>
दुर्लभा वसुधा चीर्णं व्रतं पातकनाशनम् ।।<br>
धेनुस्तिलमयी सुभ्रु दुर्लभा विप्रगामिनी ।। ३३-४४ ।।<br>
<br>
धात्रीस्नानं वरारोहे दुर्लभो हरिवासरः ।।<br>
दुर्लभं पर्वकाले तु स्नानं शीतलवारिणा ।। ३३-४५ ।।<br>
<br>
माघमासे विशेषेण प्रत्यूषसमये शुभे ।।<br>
यथाशास्त्रोदितं कर्म तद्देवि भुवि दुर्लभम् ।। ३३-४६ ।।<br>
<br>
दुर्लभं कुशलं पथ्यं दुर्लभं चौषधं तथा ।।<br>
व्याधेर्विघातकरणं दुर्लभं शास्त्रमार्गतः ।। ३३-४७ ।।<br>
<br>
दुर्लभं स्मरणं विष्णोर्मरणे वरवर्णिनि ।।<br>
एवं वचो वरारोहे कुरु मे धर्मरक्षकम् ।। ३३-४८ ।।<br>
<br>
किं वधेनेवै चार्वंगि प्रसादं कर्तुमर्हसि ।।<br>
सेविता विषयाः सम्यक्कृतं राज्यमकंटकम् ।। ३३-४९ ।।<br>
<br>
मया मूर्घ्नि पदं दत्तं देवगोविप्ररक्षिणाम् ।।<br>
अदृष्टविषयं पुत्रं नाहं हिंस्ये कदाचन ।। ३३-५० ।।<br>
<br>
स्वहस्तेनेह चार्वंगि किं नु पापमतः परम् ।।<br>
<br>
मोहिन्युवाच ।।<br>
धर्मांगदो न मे शत्रुर्नाहं हन्मि सुतं तव ।। ३३-५१ ।।<br>
<br>
पूर्वमेव मया प्रोक्तं भुंक्ष्वत्वं हरिवासरे ।।<br>
वसुधां स्वेच्छया राजंस्त्वं शाधि बहुवत्सरम् ।। ३३-५२ ।।<br>
<br>
नाहं व्यापादये पुत्रमर्थसिद्धिस्तु भोजने ।।<br>
मम भूमिपते कार्यं न पुत्रनिधने तव ।। ३३-५३ ।।<br>
<br>
यदि पुत्रः प्रियो राजन्भुज्यतां हरिवासरे ।।<br>
किं विलापैर्महीपाल एतैर्द्धर्मबहिष्कृतैः ।। ३३-५४ ।।<br>
<br>
सत्यं संरक्ष यत्नेन कुरुष्व वचनं मम ।।<br>
एवं ब्रुवाणां तां राजन्मोहिनीं तनुमध्यमाम् ।। ३३-५५ ।।<br>
<br>
धर्मांगदः प्रत्युवाच दृष्ट्वा नत्वाग्रतः स्थितः ।।<br>
एतदेव गृहाण त्वं मा शंकां कुरु भामिनि ।। ३३-५६ ।।<br>
<br>
गृहीत्वा निर्मलं खङ्गं विन्यस्य नृपतेः पुरः ।।<br>
आत्मानं च प्रत्युवाच सत्यधर्मव्यवस्थितः ।। ३३-५७ ।।<br>
<br>
न विलंबः पितः कार्यस्त्वया मम निपातने ।।<br>
मन्मातुर्वचनं सत्यं कुरु भूप प्रतिश्रुतम् ।। ३३-५८ ।।<br>
<br>
आत्मा रक्ष्यो धनैर्दारैरथवापि निजात्मजैः ।।<br>
अपत्यं धर्मकामार्थं श्रेयस्कामस्य भूपतेः ।। ३३-५९ ।।<br>
<br>
त्वदर्थे मरणं मह्यमक्षय्य गतिदायकम् ।।<br>
तवापि निर्मला लोकाः स्ववाक्यपरिपालनात् ।। ३३-६० ।।<br>
<br>
परित्यज्य परं दुःखं पुत्रव्यापादनोद्भवम् ।।<br>
देहत्यागे ममारंभो नरदेहे भविष्यति ।। ३३-६१ ।।<br>
<br>
सर्वामयविनिर्मुक्ते शतक्रतुसमे विभो ।।<br>
पितुरर्थे हता ये तु मातुरर्थे हतास्तथा ।। ३३-६२ ।।<br>
<br>
गवार्थे ब्राह्यणार्थे वा प्रमदार्थे महीपते ।।<br>
भूम्यर्थे पार्थिवार्थे वा देवतार्थे तथैव च ।। ३३-६३ ।।<br>
<br>
बालार्थे विकलार्थे च यांति लोकान्सुभास्वरान् ।।<br>
तदलं परितापेन जहि मां त्वं वरासिना ।। ३३-६४ ।।<br>
<br>
सत्यं पालय राजेंद्र मा भुंक्ष्व हरिवासरे ।।<br>
धर्मार्थे तनयं हन्याद्भार्यां वापि महीपते ।। ३३-६५ ।।<br>
<br>
श्रूयते वेदवाक्येषु पुत्रं हन्यान्मखस्थितः ।।<br>
अश्वमेघे मखवरे न दोषो जायते नृप ।। ३३-६६ ।।<br>
<br>
यद्ब्रवीति महीपाल मोहिनी जननी मम ।।<br>
तत्त्वया ह्यविचारेण कर्त्तव्यं वचनं ध्रुवम् ।। ३३-६७ ।।<br>
<br>
प्रसीद राजेंद्र कुरुष्व वाक्यं मयेरितं चात्मवधाय सत्यम् ।।<br>
विमोचयेथा नृपते सुघोराद्वाक्यानृतान्मोहिनिहस्तयोगात् ।। ३३-६८ ।।<br>
<br>
वधेन ते भूमिपते सुतस्य यशः प्रकाशं गमयिष्यते च ।।<br>
यशः प्रकाशाद्भविता हि कीर्तिस्तथाक्षया तात न संशयोऽत्र ।। ३३-६९ ।।<br>
<br>
इति श्रीबृहन्नारदीयपुराणोत्तरभागे मोहिनीचरिते धर्मांगदोक्तिर्नाम त्रयस्त्रिंशोऽध्यायः ।। ३३ ।।
