ऋषय ऊचुः ॥<br>
विस्तरेण समाख्या हि विष्णोराराधनक्रियाम् ॥<br>
यया तोषं समायाति प्रददाति समीहितम् ॥ ३-१ ॥<br>
<br>
लक्ष्मीभर्ताजगन्नाथोह्यशेषाघौघनाशनः ॥<br>
कर्मणा केन स प्रीतो भवेद्यः सचराचरः ॥ ३-२ ॥<br>
<br>
सौतिरुवाच ॥<br>
भक्तिग्राह्यो हृषीकेशो न धनैर्द्धरणीधर ॥<br>
भक्त्या संपूजितो विष्णुः प्रददाति मनोरथम् ॥ ३-३ ॥<br>
<br>
तस्माद्विप्राः सदा भक्तिः कर्त्तव्या चक्रपाणिनः ॥<br>
जनेनापि जगन्नाथः पूजितः क्लेशहा भवेत् ॥ ३-४ ॥<br>
<br>
परितोषं व्रजत्याशुतृषितस्तु जलैर्यथा ॥<br>
अत्रापि श्रूयते विप्रा आख्यानं पापनाशनम् ॥ ३-५ ॥<br>
<br>
रुक्मांगदस्य संवादमृषिणा गौतमेन हि ॥<br>
आसीद्ग्रुक्मांगदो राजा सार्वभौमः क्षमान्वितः ॥ ३-६ ॥<br>
<br>
क्षीरशायिप्रियो भक्तो हरिवासरतत्परः ॥<br>
नान्यं पश्यति देवेशात्पद्मनाभान्महीपतिः ॥ ३-७ ॥<br>
<br>
पटहं वारणे धृत्वा वादयेद्धरि वासरे ॥<br>
अष्टवर्षाधिको यस्तु पञ्चाशीत्यूनवर्षकः ॥ ३-८ ॥<br>
<br>
भुनक्ति मानवो ह्यद्य विष्णोरहनि मंदधीः ॥<br>
स मे दंड्यश्च वध्यश्च निर्वास्यो नगराद्बहिः ॥ ३-९ ॥<br>
<br>
पिता च यदि वा भ्राता पुत्रो भार्या सुहृन्मम ॥<br>
पद्मनाभदिने भोक्ता निग्राह्यो दस्युवद्भवेत् ॥ ३-१० ॥<br>
<br>
ददघ्वंम विप्रमुख्यभ्यो मज्जध्वं जाह्नवीजले ॥<br>
ममेद वचनं श्रृत्वा राज्यं भुंजीत मामकम् ॥ ३-११ ॥<br>
<br>
वासरे वासरे विष्णोः शुक्लपक्षे महीपतिः ॥ <br>
अशुक्ले तु विशेषेण पटहे हेमसंपुटे ॥ ३-१२ ॥<br>
<br>
एवं प्रघुष्टे भूपेन सर्वभूमौ द्विजोत्तमाः ॥<br>
गच्छिद्भिः संकुलो मार्गः कृतो कृतो लोकैर्हरेर्द्विजाः ॥ ३-१३ ॥<br>
<br>
ये केचिन्निधनं यांति भूपालविषये नराः ॥<br>
ज्ञानात्प्रमादतो वापि ते यांति हरिमन्दिरम् ॥ ३-१४ ॥<br>
<br>
अवश्यं वैष्णवो लोकः प्राप्यते मानवैर्द्विजाः ॥<br>
व्याजेनापि प्रकुर्वाणैर्द्वादशीं पापनाशिनीम् ॥ ३-१५ ॥<br>
<br>
सोऽश्नाति पार्थिवं पापं योऽश्नाति हरिवासरे ॥<br>
स प्राप्नोति धराधर्मं यो नाश्नाति हरेर्दिने ॥ ३-१६ ॥<br>
<br>
ब्राह्मणो नैव हंतव्य इत्येषा वैदिकी स्मृतिः ॥<br>
एकादश्यां न भोक्तव्यं पक्षयोरुभयोरपि ॥ ३-१७ ॥<br>
<br>
वैलक्ष्यमगमद्राजा रविसूनुर्द्विजोत्तमाः ॥<br>
लेख्यकर्मणि विश्रांतश्चित्रगुप्तोऽभवत्तदा ॥ ३-१८ ॥<br>
<br>
संमार्जितानि लेख्यानि पूर्वकर्मोद्भवानि च ॥<br>
गच्छंति वैष्णवं लोकं स्वधर्मैर्मानवाः क्षणात् ॥ ३-१९ ॥<br>
<br>
शून्यास्तु निरयाः सर्वे पापप्राणिविवर्जिताः ॥<br>
भग्नो याम्योऽभवन्मार्गो द्वादशादित्यतापितः ॥ ३-२० ॥<br>
<br>
सर्वे हि गरुडारूढा जना यांति हरेः पदम् ॥<br>
देवा नामपि ये लोकास्ते शून्या ह्यभवँस्तथा ॥ ३-२१ ॥<br>
<br>
उत्सन्नाः पितृदेवेज्यास्तीर्थदानादिसत्क्रियाः ॥<br>
मुक्त्वैकां द्वादशीं मर्त्या नान्यं जानंति ते व्रतम् ॥ ३-२२ ॥<br>
<br>
शून्ये त्रिविष्टपे जाते शून्ये च नरके तथा ॥<br>
नारदो धर्मराजानं गत्वा चेदमुवाच ह ॥ ३-२३ ॥<br>
<br>
नारद उवाच ॥<br>
नाक्रंदः श्रूयते राजन् प्रांगणे नरकेष्वथ ॥<br>
न चापि क्रियते लेख्यं किंचिद्दुष्कृतकर्मणाम् ॥ ३-२४ ॥<br>
<br>
चित्रगुप्तो मुनिरिव स्थितोऽयं मौनसंयुतः ॥<br>
कारणं किं न चायांति पापिनो येन ते गृहम् ॥ ३-२५ ॥<br>
<br>
मायादंभसमाक्रांता दुष्टकर्मरतास्तथा ॥<br>
एवमुक्ते तु वचने नारदेन महात्मना ॥ ३-२६ ॥<br>
<br>
प्राह वैवस्वतो राजा किंचिद्दैन्यसमन्वितः ॥<br>
<br>
यम उवाच ॥<br>
योऽयं नारद भूपालः पृथिव्यां सांप्रतं स्थितः ॥ ३-२७ ॥<br>
<br>
स हि भक्तो हृषीकेशे पुराणपुरुषोत्तमे ॥<br>
प्रबोधयति राजेंद्रः स जनं पटहेन हि ॥ ३-२८ ॥<br>
<br>
न भोक्तव्यं न भोक्तव्यं संप्राप्ते हरिवासरे ॥<br>
ये केचिद्भुञ्जते मर्त्यास्ते मे दंडेषु यांति हि ॥ ३-२९ ॥<br>
<br>
तद्भयाद्धि जनाः सर्वे द्वादशीं समुपासते ॥<br>
व्याजेनापि मुनुश्रेष्ठ द्वादश्यां समुपोषिताः ॥ ३-३० ॥<br>
<br>
प्रयांति वैष्णवं लोकं दाहप्रलयवर्जितम् ॥<br>
द्वादशीसेवनाल्लोकाः प्रायांति हरिमंदिरम् ॥ ३-३१ ॥<br>
<br>
तेन राज्ञा द्विजश्रेष्ठ मार्गा लुप्ता ममाधुना ॥<br>
कृत हि नरकाः शून्या लोकाश्चापि दिवौकसाम् ॥ ३-३२ ॥<br>
<br>
विश्रांतं लेखकेर्लेख्यं लिखितं मार्जितं जनैः ।<br>
एकादश्युपवासस्य माहात्म्येन द्विजोत्तम ॥ ३-३३ ॥<br>
<br>
ब्रह्महत्यादिपापानि अभुक्त्वैव जना द्विज ॥<br>
समुपोष्य दिनं विष्णोः प्रयांति हरिमंदिरम् ॥ ३-३४ ॥<br>
<br>
सोऽहं काष्‍टमृगेणैव तुल्यो जातो महामुने ॥<br>
नेत्रहीनः कर्णहीनः संध्याहीनो द्विजो यथा ॥ ३-३५ ॥<br>
<br>
स्त्रीजितो वा पुमान्यद्वत्षंढो वा प्रमदापतिः ॥<br>
त्यक्तकामस्त्वहं ब्रह्मंल्लोकपालत्वमीदृशम् ॥ ३-३६ ॥<br>
<br>
यास्यामि ब्रह्मलोके वै दुःखं ज्ञापयितुं स्वकम् ॥<br>
निर्व्यापारो नियोगी तु नियोगे यस्तु तिष्ठति ॥ ३-३७ ॥<br>
<br>
स्वामिवित्तं समश्नाति स याति नरकं ध्रुवम् ॥<br>
<br>
सौतिरुवाच ॥<br>
एवमुक्त्वा यमो विप्रा नारदेन समन्वितः ॥ ३-३८ ॥<br>
<br>
ययौ विरंचिसदनं चित्रगुप्तेन चान्वितः ॥<br>
स ददर्श समासीनं मूर्तामूर्तजनावृतम् ॥ ३-३९ ॥<br>
<br>
वेदाश्रयं जगद्बीजं सर्वेषां प्रपितामहम् ॥<br>
स्वभवं भूतनिलयमोंकाराख्यमकल्मषम् ॥ ३-४० ॥<br>
<br>
शुचिं शुचिपदं हंसं ब्रह्माणं दर्भलांछनम् ॥<br>
उपास्यमानं विविधैर्लोकपालैर्दिगीश्वरैः ॥ ३-४१ ॥<br>
<br>
इतिहासपुराणैश्च वेदौर्वेग्रहसंस्थितैः ॥<br>
मूर्तिमद्भिः समुद्रैश्य नदीभिश्च सरोवरैः ॥ ३-४२ ॥<br>
<br>
देहधृग्भिस्तथा वृक्षैरश्वत्थाद्यैर्विशेषतः ॥<br>
वापीकूपतडागाद्यैर्मूर्तिमद्भिश्च पर्वतैः ॥ ३-४३ ॥<br>
<br>
अहोरात्रैस्तथा पक्षैर्मासैः संवत्सरैर्द्विजाः ॥<br>
कलाकाष्ठानिमेषैश्च ऋतुभिश्चायनैर्युगैः ॥ ३-४४ ॥<br>
<br>
मन्वंतरैस्तथा कल्पैर्निमेषैरुन्मिषैरपि ।<br>
ऋक्षैर्योगैश्च करणैः पौर्णमासेंदुसंक्षयैः ॥ ३-४५ ॥<br>
<br>
सुखैर्दुःखैस्तथा द्वंद्वैर्लाभालाभैर्जयाजयैः ॥<br>
सत्यानृतैश्च देवेशो वेष्टितो धर्मपावकः ॥ ३-४६ ॥<br>
<br>
कर्मविद्भिश्च पुरुषैरनुरुपैरुपास्यते ॥<br>
सत्त्वेन रजसा चैव तमसा च पितामहः ॥ ३-४७ ॥<br>
<br>
शांतमूढातिघोरैश्च विकारैः प्राकृतैर्विभुः ॥<br>
वायुना श्लेष्मपित्ताभ्यां मूर्तैरातंकनामभिः ॥ ३-४८ ॥<br>
<br>
आनंदेन च विश्वात्मा परधर्मं समाश्रितः ॥<br>
अनुक्तैरपि भूतैश्च संवृतो लोककृत्स्वयम् ॥ ३-४९ ॥<br>
<br>
दुरुक्तैः कटुवाक्याद्यैर्मूर्तिमद्भिरुपास्यते ॥<br>
तेषां मध्येऽविशत्सौरिः सव्रीडेव वधूर्यथा ॥ ३-५० ॥<br>
<br>
विलोकयन्नधोभागं नम्रवक्त्रो व्यदर्शयत् ॥<br>
ते प्रविष्टं यमं दृष्ट्वा सकायस्थं सनारदम् ॥ ३-५१ ॥<br>
<br>
विस्मिताक्षा मिथः प्रोचुः किमयं भास्करिस्त्विह ॥<br>
संप्राप्तो हि लोककरं द्रष्टुं देवं पितामहम् ॥ ३-५२ ॥<br>
<br>
निर्व्यापारः क्षणं नास्ति योऽयं व्यग्रो रवेः सुतः ॥<br>
सोऽयमभ्यागतः कस्मात्कञ्चित्क्षेमं दिवौकसाम् ॥ ३-५३ ॥<br>
<br>
आश्चर्यातिशयं मन्ये यन्मार्जितपटस्त्वयम् ॥<br>
लेखकः समनुप्राप्तो दैन्येन महतान्वितः ॥ ३-५४ ॥<br>
<br>
न केनचित्पटो ह्यस्य मार्जितोऽभूच्च धर्मिणा ॥<br>
यन्न दृष्टं श्रुंत वापि तदिहैव प्रदृश्यते ॥ ३-५५ ॥<br>
<br>
एवमुच्चरतां तेषां भूतानां कृतशासनः ॥<br>
निपपाताग्रतो विप्रा ब्रह्मणो रविनन्दनः ॥ ३-५६ ॥<br>
<br>
मूलच्छिन्नो यथा शाखी त्राहि त्राहीति संरुदन् ॥<br>
परिभूतोऽस्मि देवेश यन्मार्जितपटः कृतः ॥ ३-५७ ॥<br>
<br>
त्वया नाथेन विधुरं पश्यामि कमलासन ॥<br>
एवं ब्रुवन्स निश्चेष्टो बभूव द्विजसंत्तमाः ॥ ३-५८ ॥<br>
<br>
ततो हलहलाशब्दः सभायां समवर्तत ॥<br>
योऽर्थं रोदयते लोकान्सर्वान्स्थावरज गमान् ॥ ३-५९ ॥<br>
<br>
सोऽयं रोदिति दुःखार्तः कस्माद्वैवस्वतो यमः ॥<br>
अथवा सत्यगाथेयं लौकिकी प्रतिभाति नः ॥ ३-६० ॥<br>
<br>
जनसन्तापकर्ता यः सोऽचिरेणोपतप्यते ॥<br>
नहि दुष्कृतकर्मा हि नरः प्राप्नोति शोभनम् ॥ ३-६१ ॥<br>
<br>
ततो निवारयामास वायुस्तेषां वचस्तदा ॥<br>
लोकानां समचित्तानां मतं ज्ञात्वा हि वेधसः ॥ ३-६२ ॥<br>
<br>
निवार्य शंकां मार्तंडिं शनैरुत्थापयन् विभुः ॥<br>
भुजाभ्यां साधुपीनाभ्यां लोकमूर्तिरुदारधीः ॥ ३-६३ ॥<br>
<br>
विह्वलं तं पलायंतमासने संन्यवेशयत् ॥<br>
सकायस्थमुवाचेदं व्योममूर्तिं रवेः सुतम् ॥ ३-६४ ॥<br>
<br>
केन त्वमभिभूतोऽसि केन स्थानाद्विवासितः ॥<br>
केनापमार्जितो देवपटो लोकपटस्तव ॥ ३-६५ ॥<br>
<br>
ब्रूहि सर्वमशेषेण कुशकेतुर्वदत्वयम् ॥<br>
यः प्रभुस्तात सर्वेषां स ते कर्ता समुन्नतिम् ॥<br>
अपनेष्यति मार्तंडे दुःखं हृदयसंस्थितम् ॥। ३-६६ ॥<br>
<br>
स एवमुक्तस्तु प्रभंजनेन दिनेशसूनुस्तमथो बभाषे ॥<br>
विलोक्य वक्त्रं कुशकेतुसूनोः सगद्गदं मंदमुदीरयन्वचः ॥ ३-६७ ॥<br>
<br>
इति श्रीबृहन्नारदीयपुराणोत्तरे भागे यमस्य ब्रह्मलोकगमनं नाम तृतीयोऽध्यायः ॥ ३ ॥
