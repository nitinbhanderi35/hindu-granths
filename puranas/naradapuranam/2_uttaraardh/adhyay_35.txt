यम उवाच ।।<br>
विबुधेश जगन्नाथ चराचरगुरो प्रभो ।।<br>
मोहिनी निष्फला जाता वंध्या स्त्री जनने यथा ।। ३५-१ ।।<br>
<br>
रुक्मांगदप्रणीतेन मार्गेण कुशलांछन ।।<br>
लोकः प्रयाति वैकुंण्ठं न मां कश्चित्प्रपद्यते ।। ३५-२ ।।<br>
<br>
गतेऽपि भूमिनाथेशे देहं देवस्य चक्रिणः ।।<br>
तथापि सर्वभूतानां न बुद्धिः परिवर्तते ।। ३५-३ ।।<br>
<br>
उपोष्य वासरं विष्णोराकुमारात्तु मानवाः ।।<br>
प्रयांति परमं लोकं लुप्तपापाः पितामह ।। ३५-४ ।।<br>
<br>
पुत्री ते व्रीडिता देवी मोहिनी मोहमागता ।।<br>
नायाति तव सामीप्यं न भुंक्ते लोकगर्हिता ।। ३५-५ ।।<br>
<br>
निर्व्यापारस्त्वहं जातः किं करोमि प्रशाधि माम् ।।<br>
रविपुत्रवचः श्रुत्वा प्रोवाच कमलासनः ।। ३५-६ ।।<br>
<br>
गच्छामः सहिताः सर्वे मोहिनीं प्रतिबोधितुम् ।।<br>
मोहिन्यां प्रतिबुद्धायां करिष्यामो दिवाकरे ।। ३५-७ ।।<br>
<br>
तव कार्यं न संदेहः संभ्रमस्त्यज्यतामयम् ।।<br>
ततो देव गणाः सर्वे शतक्रतुपुरोगमाः ।। ३५-८ ।।<br>
<br>
ब्रह्मणा सहिताः पृथ्वीं विमानैः सूर्यसप्रभैः ।।<br>
समायाता महीपाल नारीं तां प्रतिबोधितुम् ।। ३५-९ ।।<br>
<br>
ते विमानैः समंतात्तु परिवार्य शुभाननाम् ।।<br>
तेजोहीनां निरानंदां शुष्कतोयां नदीमिव ।। ३५-१० ।।<br>
<br>
शशिहीनां निशां भूप ऋत्विग्घीनां क्रियामिव ।।<br>
पराजितो यथा मर्त्यः प्रम्लानकुसुमं यथा ।। ३५-११ ।।<br>
<br>
निवृत्तोत्सववेदीव विद्रुमं धवलं यथा ।।<br>
गतशालिस्तु केदारो निष्प्र यथा ।। ३५-१२ ।।<br>
<br>
मंड वा गतोद्वा यथा सरः ।।<br>
मंथानं नवनीते वा उद्धृते धरणीपते ।। ३५-१३ ।।<br>
<br>
असंस्कृता यथा वाणी मर्दिता च यथा चमूम् ।।<br>
हत नाथां तु युवतीं धान्यहीनां प्रजां यथा ।। ३५-१४ ।।<br>
<br>
मंत्रहीनविधिं युद्धं धर्मं च दयया विना ।।<br>
पृथ्वीं भूपालहीना वा मंत्रही नोयथा नृप ।। ३५-१५ ।।<br>
<br>
धनधान्यविहीनं वा गृहं नृपवरोत्तम ।।<br>
जलहीनं यथा कुंभं पंकस्थं गोपतिं यथा ।। ३५-१६ ।।<br>
<br>
गृहस्थं भार्यया हीनं राष्ट्रभ्रष्टं च भूपतिम् ।।<br>
भग्नक्रियं यथा वैद्यं भग्नशाखं यथा द्रुमम् ।। ३५-१७ ।।<br>
<br>
तेजोहीनं यथागारं निर्जलं वा घनं यथा ।।<br>
विधूम इव सप्तार्चिर्विरश्मिरिव भास्करः ।। ३५-१८ ।।<br>
<br>
मतिभ्रष्टो यथा मर्त्यः पर्वसंगी यथा नरः ।।<br>
अतृप्तः कांतया कांतः पन्नगश्च विषोज्झितः ।। ३५-१९ ।।<br>
<br>
लूनपक्षो यथा पक्षी वृत्तिहीनो यथा द्विजः ।।<br>
शिरोभ्रष्टा यथा माला पर्वतो धातुवर्जितः ।। ३५-२० ।।<br>
<br>
प्रभ्रष्टलिपि शास्त्रं वा ऋग्यजुर्विस्वरं यथा ।।<br>
स्वरहीनं यथा साम पद्महीनं यथा सरः ।। ३५-२१ ।।<br>
<br>
यथा मार्गं तृणै रुद्धं पद्मं पत्रविवर्जितम् ।।<br>
ज्ञानं ममत्वसंयुक्तं पुमांसं प्रकृतिं विना ।। ३५-२२ ।।<br>
<br>
सांख्यानि तत्त्वहीनानि धर्मं दंभान्वितं यथा ।।<br>
तेजोहीनां तथापश्यन् मोहिनीं ते दिवौकसः ।। ३५-२३ ।।<br>
<br>
ध्यायमानां निरुत्साहां दृश्यमानां जनैः प्रभो ।।<br>
आक्रोशवचनैः क्रूरैः पुत्रहत्यासमन्विताम् ।। ३५-२४ ।।<br>
<br>
दुःशीलां धर्मसंत्यक्तां तद्वाक्यपरिमोषिताम् ।।<br>
स्ववाक्यपालनां चंडामुचुर्देवाः समागताः ।। ३५-२५ ।।<br>
<br>
मां शोकं कुरु वामोरु पौरुषं हि त्वया कृतम् ।।<br>
नहि माधवभक्तानां विद्यते मानखण्डनम् ।। ३५-२६ ।।<br>
<br>
सा त्वं हरिणशावाक्षि देवकार्यार्थमागता ।।<br>
तन्न सिद्धं वरारोहे स प्रयातोऽधुनाभवम् ।। ३५-२७ ।।<br>
<br>
विघ्नविध्वंसिनीं पूर्वं कृता रुक्मांगदेन हि ।।<br>
एकादशी महापुण्या मोहिनी माधवे सिते ।। ३५-२८ ।।<br>
<br>
संवत्सरं विशालाक्षि कृच्छ्रपादप्रपूजिता ।।<br>
तस्यैवाध्युष्टिरतुला यत्सत्याचच्चलितो न हि ।। ३५-२९ ।।<br>
<br>
विघ्नराज्ञी तु वै नारी लोकेषु परिगीयते ।।<br>
कर्मणा मनसा वाचा पुत्रव्यापादने मतिम् ।। ३५-३० ।।<br>
<br>
कृत्वा चोद्धृत्य खङ्गं च त्यक्त्वा स्नेहं सुदूरुरतः ।।<br>
तादृशं निकषं प्रोक्ष्य भगवान्मधुसूदनः ।। ३५-३१ ।।<br>
<br>
हनिष्यति प्रियं पुत्रं न भुङ्क्ते हरिवासरे ।।<br>
पुत्रस्य च प्रियायाश्च भावं प्रेक्ष्य नृपस्य च ।। ३५-३२ ।।<br>
<br>
विष्णुना परेतुष्टेन नीताः स्वभवने त्रयः ।।<br>
सदेहाः क्षीणकर्माणोह्यंगारोऽग्निरिवाहितः ।। ३५-३३ ।।<br>
<br>
फलं कर्मणि चारब्धे यदि देवी न सिद्ध्यति ।।<br>
सर्वयत्नेन सुभगे दोषः कोऽत्र तवाधुना ।। ३५-३४ ।।<br>
<br>
एतस्माद्वरदाः सर्वे संप्राप्ता विबुधाः शुभे ।।<br>
सिद्धौ वाप्यथ वासिद्धौ कर्मकृत्स्याद्दृथा न हि ।। ३५-३५ ।।<br>
<br>
भर्तव्यो भृत्यवर्गश्च भूभुजा धर्ममिच्छता ।।<br>
सद्भावे घटमानस्य यदि कर्म न सिद्ध्यति ।। ३५-३६ ।।<br>
<br>
देयं वेतनमात्रं तु न च तुष्टिफलं भवेत् ।।<br>
यो न तस्मै प्रयच्छेत जीवनं जीवनाय वै ।। ३५-३७ ।।<br>
<br>
गोवधं समवाप्नोति स नरो नात्र संशयः ।।<br>
तस्माद्देयं वरारोहे अभीष्टं वरसुन्दरि ।। ३५-३८ ।।<br>
<br>
सद्भावेन कृते सम्यग्विघ्नं कार्यं दिवौकसाम् ।।<br>
किं न कुर्वंति विबुधास्त्वया सह वरानने ।। ३५-३९ ।।<br>
<br>
द्वादश्यास्तेजसा भग्ना यामाहुर्विघ्रनाशिनीम् ।।<br>
विबुधैरेवमुक्ता तु मोहिनी लोकमोहिनी ।। ३५-४० ।।<br>
<br>
उवाच सा निरानन्दा पतिहीनातिदुःखिता ।।<br>
धिगिदं जीवितं मह्यं येन कार्यं न साधितम् ।। ३५-४१ ।।<br>
<br>
न कृतो जनसंबाधो यममार्गोऽमराधिपाः ।।<br>
न तु लुप्तं हरिदिनं न भुक्तं हरिवासरे ।। ३५-४२ ।।<br>
<br>
भूभुजा तेन वीरेण कृतः पुत्रवधो मुदा ।।<br>
गतो मूर्ध्नि पदं दत्वा मम रुक्माङ्गदो हरिम् ।। ३५-४३ ।।<br>
<br>
अप्रमेयगुणं विष्णुं निर्मलं निर्मलाश्रयम् ।।<br>
हंसं शुचिपदं व्योम प्रणवं बीजमव्ययम् ।। ३५-४४ ।।<br>
<br>
निराकारं निराभासं निष्प्रपंचं निरंजनम् ।।<br>
शून्यं वियत्स्वरूपं च ध्येयध्यानविवर्जितम् ।। ३५-४५ ।।<br>
<br>
अस्ति नास्तीति यं प्राहुर्न दूरे नापि चान्तिके ।।<br>
परं धाम मनोग्राह्यं पुरुषाख्यं जगन्मयम् ।। ३५-४६ ।।<br>
<br>
हृत्पंकजसमासीनं तेजोरूपंसनातनम् ।।<br>
तस्मिँल्लयमनुप्राप्ते किं नु मे जीविते फलम् ।। ३५-४७ ।।<br>
<br>
असाधिते तु यः कार्ये नरो गृह्णाति वेतनम् ।।<br>
स्वामिनं तु परित्यज्य प्रयाति नरकं ध्रुवम् ।। ३५-४८ ।।<br>
<br>
न साधयंति ये कार्यं स्वामिनां तु दिवौकसः ।।<br>
भृत्या वेतनभोक्तारो जायंते भूतले हयाः ।। ३५-४९ ।।<br>
<br>
असाधिनीयं कार्यस्य भर्तृपुत्रविनाशिनी ।।<br>
कथं वरं तु गृह्णामि भवतां नाकवासिनाम् ।। ३५-५० ।।<br>
<br>
देवा ऊचुः ।।<br>
ब्रूहि मोहिनि दास्यामि यत्ते हृदि समीहितम् ।।<br>
अनृणास्तु भविष्यामः कृत्वा चोपकृतिं तव ।। ३५-५१ ।।<br>
<br>
परिश्रमः कृतो देवि त्वया राजप्रयोजने ।।<br>
तस्य त्वं फलभाग्देवि तादृशार्थे कृतस्य तु ।। ३५-५२ ।।<br>
<br>
एवमुच्चरमाणानां देवतानां महीपते ।।<br>
नृपतेराजगामाथ पुरोधाः पावकप्रभः ।। ३५-५३ ।।<br>
<br>
उषितो जलमध्ये तु प्राणायामरतो मुनिः ।।<br>
द्वादशाब्दे ततः पूर्णे निर्गतो जलमध्यतः ।। ३५-५४ ।।<br>
<br>
निर्गतेन श्रुतं तेन मोहिनीचेष्टितं नृप ।।<br>
सक्रोधो मुनिशार्दूलो देववृंदमुपागतः ।। ३५-५५ ।।<br>
<br>
उवाच विबुधान्सर्वान्मोहिनीवरदायिनः ।।<br>
धिगिमां धिग्देवसंघं कर्म धिक्पापसंज्ञितम् ।। ३५-५६ ।।<br>
<br>
भवतां भावनाशाय पुरुषार्थे प्ररोहकम् ।।<br>
भवंतो यच्च दातारो मोहिन्या वांछितं वरम् ।। ३५-५७ ।।<br>
<br>
हत्यायुता भर्तृसुतोपघातिनी विहिनवृत्तिश्च नराशिरूपा ।।<br>
नास्या हि लोके भवतीह शुद्धिः समिद्धवह्नौ पतनेऽपि देवाः ।। ३५-५८ ।।<br>
<br>
"हत्यायुतं भर्तृवधो निरर्थकमेतत्समं विप्रवरैः पुराकृतम् ।।<br>
न चापि चास्या भवतीह शुद्धिः समिद्भवह्नौ पतनेऽपि देवाः" ।। ३५-५९ ।।<br>
<br>
विमोयित्वा वचनैः सुधामयैरुक्माङ्गदं धर्मंविभूषणं च ।। <br>
प्रियायुतं मोक्षपदं निहत्य चकार भूमिं नृपवर्जितां च ।। ३५-५९ ।।<br>
<br>
न चापि वासो नरकेषु देवा अस्याः स्थितिः क्क त्रिदिवेऽल्पबुद्धेः ।।<br>
न चापि राज्ञो निकटे च देवा नाप्येतु विष्णोः पदमव्ययं यत् ।। ३५-६० ।।<br>
<br>
न लोकवादेन विदूषिताया लोकेषु कुत्रापि भवेच्च वासः ।।<br>
धिग्रजीवनं कर्ग्मविगर्हिताया देवाः सदा पापसमारतायाः ।। ३५-६१ ।।<br>
<br>
पतिं हत्वा सुतं हत्वा सपत्नीं जननीसमाम् ।।<br>
हत्वा धरां समस्तां वा कां गतिं यास्यते सुराः ।। ३५-६२ ।।<br>
<br>
इयं पापतरा देवा धर्मविध्वंसिनी हरेः ।।<br>
सर्वदाप्यनया प्रोक्तं भुज्यतां हरिवासरे ।। ३५-६३ ।।<br>
<br>
प्राणसंवर्द्धनार्थाय तेषामेवाप्यधोगतिः ।।<br>
भुज्यतां वासरे विष्णोर्हन्यतां गौर्द्विजान्विता ।। ३५-६४ ।।<br>
<br>
अपेयं पीयता मुक्त्वा कथं वासं लभेद्दिवि ।।<br>
एतदज्ञानिनां प्रोक्तं ज्ञाननां तु न निर्णयः ।। ३५-६५ ।।<br>
<br>
अज्ञानाव्द्याहृते वाक्ये भुज्यतां हरिवासरे ।।<br>
तस्यापि शुद्धिर्गदिता प्राणायामशतेन हि ।। ३५-६६ ।।<br>
<br>
अथवाप्युपवासेन एकादश्या दिवौकसः ।।<br>
ऋक्षेण संयुतायास्तु ज्येष्ठकुंडाप्लवेन वा ।। ३५-६७ ।।<br>
<br>
शौकरस्पर्शनाद्वापि नरो देवार्चनेन वा ।।<br>
व्याहृते कथितं विप्रैः सेयमद्य सुनिष्ठुरा ।। ३५-६८ ।।<br>
<br>
भोजने पापनिरता दिने विष्णोर्दुरासदे ।।<br>
भर्तुर्वाक्यं व्यपोह्यैव घातयित्वा सुतं प्रियम् ।। ३५-६९ ।।<br>
<br>
वाक्यज्ञं वाक्यनिरतं मातॄणां तु हिते रतम् ।।<br>
विष्णुधर्मप्रलोप्त्रीयं बहुपापसमन्विता ।। ३५-७० ।।<br>
<br>
नैषा स्पृश्यास्ति देवेशाः कथमस्या वरप्रदाः ।।<br>
भवंतो न्याययुक्तेषु धर्मयुक्तेषु तत्पराः ।। ३५-७१ ।।<br>
<br>
पालनं पापयुक्तस्य न कुर्वंति दिवौकसः ।।<br>
धर्माधाराः स्मृता देवा धर्मो वेदेसमास्थितः ।। ३५-७२ ।।<br>
<br>
वेदैः शुश्रूषणं भर्तुः स्त्रीणां धर्मः प्रकीर्तितः ।।<br>
यद्ब्रवीति पतिः किंचित्तत्कार्यमाविशंकया ।। ३५-७३ ।।<br>
<br>
शुक्लं शुक्लमिति ब्रूयात्कृष्णं कृष्णेति चामराः ।।<br>
शुश्रूषा सा हि विज्ञेया न शुश्रूषा हि सेवनम् ।। ३५-७४ ।।<br>
<br>
भर्तुराज्ञा हता देवा आत्माज्ञास्थापनेच्छया ।।<br>
तस्मात्पापा न संदेहो मोहिनी सर्वयोषिताम् ।।<br>
सत्यस्य साधनार्थाय शपथैर्यंत्रितो नृपः ।। ३५-७५ ।।<br>
<br>
उवाच विविधं वाक्यं सा नैच्छत्पुत्रघातिनी ।।<br>
तेन मोक्षं गतो राजा पापमस्यां विसृज्य च ।। ३५-७६ ।।<br>
<br>
सेयं पापशरीरा हि हत्यायुतसमन्विता ।। ३५-७७ ।।<br>
<br>
दातारं सर्वदानानां ब्रह्मण्यं हरिदैवतम् ।।<br>
प्रजारंजनशीलं च हरिवासरसेविनम् ।। ३५-७८ ।।<br>
<br>
परदारेषु निःस्नेहं विषये विगतस्पृहम् ।।<br>
परार्थत्यक्तकामं च सदा मखनिषेविणम् ।। ३५-७९ ।।<br>
<br>
सदैव दुष्टदमने वर्तमानं धरातले ।।<br>
व्यसनैः सप्तभिर्घोरैरनाक्रांतं महीपतिम् ।। ३५-८० ।।<br>
<br>
संनिरस्य दुराचारा वरयोग्या कथं भवेत् ।।<br>
योऽस्याः पक्षेतु वर्तेत देवो वा दानवोऽपि वा ।। ३५-८१ ।।<br>
<br>
तं चापि भस्मसात्कुर्यां क्षणेन सुरसत्तमाः ।।<br>
मोहिन्या रक्षणे यस्तु प्रयत्नं कुरुते सुराः ।। ३५-८२ ।।<br>
<br>
तस्य तज्जायते पापं यन्मोहिन्यां व्यवस्थितम् ।। ३५-८३ ।।<br>
<br>
स एवमुक्त्वा नृपते द्विजेंद्रः संगृह्य पाणौ सलिलं च तीव्रम् ।।<br>
क्रोधेन संवीक्ष्य विधिप्रसूतां चिक्षेप तन्मूर्घ्न्यनलप्रकाशम् ।। ३५-८४ ।।<br>
<br>
निक्षिप्तमात्रे सलिले महीप सद्यः प्रजज्वाल च तच्छरीरम् ।।<br>
संपश्यतां नाकनिवासिनां तु तृण्या यथा वह्निशिखावलीढा ।। ३५-८५ ।।<br>
<br>
कोपं विभो संहर संहरेति यावद्गिरः खे मरुतां बभूवुः ।।<br>
तावत्स वह्निर्द्विजवाक्यमृष्टो भस्मावशेषां प्रमदां चकार ।। ३५-८६ ।।<br>
<br>
इति श्रीबृहन्नारदीयपुराणोत्तरभागे मोहिनी चरिते शापप्राप्तिर्नाम पञ्चत्रिंशोऽध्यायः ।। ३५ ।।
