वसिष्ठ उवाच ॥<br>
संध्यावलीवचः श्रुत्वा मोहिनी दुहिता विधेः ॥<br>
उवाच तत्परा स्वीये कार्ये मोहकरंडिका ॥ ३२-१ ॥<br>
<br>
यद्येवं त्वं विजानासि धर्माधर्मगतिं शुभे ॥<br>
भर्तुरर्थे प्रदात्री च धनजीवितयोरपि ॥ ३२-२ ॥<br>
<br>
तदाहं याचये वित्तं जीवितादधिकं शुभे ॥<br>
देहि पुत्रशिरों मह्यं यदिष्टटं हृदयाधिकम् ॥ ३२-३ ॥<br>
<br>
यदि नो भोजनं कुर्यात्संप्राप्ते हरिवासरे ॥<br>
तदा स्वहस्ते संगृह्य खङगं राजा पतिस्तव ॥ ३२-४ ॥<br>
<br>
धर्मांगदशिरश्चारु चंद्रबिंबोपमं शुभम् ॥<br>
अजातश्मश्रुकं चैव कुंडलाभ्यां विभूषितम् ॥ ३२-५ ॥<br>
<br>
छित्वा शीघ्रं पातयतु ममोत्संगे सुलोचने ॥<br>
एतद्वा कुरुतद्भद्रे यदान्नं न भुनक्ति च ॥ ३२-६ ॥<br>
<br>
दिने माधवदेवस्य पापसंघविनाशने ॥<br>
तच्छ्रुत्वा वचनं तस्या मोहिन्याः कटुकाक्षरम् ॥ ३२-७ ॥<br>
<br>
प्रचकंपे क्षणं देवी शीतार्ता कदली यथा ॥<br>
संध्यावली ततो धैर्यमास्थाय वरवार्णिनी ॥ ३२-८ ॥<br>
<br>
उवाच मोहिनीं वाक्यं सुमुखी प्रहसंत्यपि ॥<br>
श्रूयंते हि पुराणेषु गाथाः सुभ्रु समीरिताः ॥ ३२-९ ॥<br>
<br>
द्वादशी प्रति संबद्धाः स्वर्गमोक्षप्रदायिकाः ॥<br>
धनं त्यजेत्त्यजेद्दाराञ्जीवितं च गृहं त्यजेत् ॥ ३२-१० ॥<br>
<br>
त्यजेद्देशं तथा भूपं स्वर्गं मित्रं गुरुं त्यजेत् ॥<br>
त्यजेत्तीर्थं त्यजेद्धर्मं त्यजेदत्यंतसुप्रियम् ॥ ३२-११ ॥<br>
<br>
त्यजेद्योगं त्यजेद्दानं ज्ञानं पुण्यक्रिया त्यजेत् ॥<br>
तपस्त्यजेत्त्यजेद्विद्यां सिद्धिं मोक्षं त्यजेच्छुभे ॥ ३२-१२ ॥<br>
<br>
न त्यजेद्‌द्वादगशीं पुण्यां पक्षयोरुभयोरपि ॥<br>
इह संबंधिनः सर्वे पुत्रभ्रातृसुहृत्प्रियाः ॥ ३२-१३ ॥<br>
<br>
ऐहिकामुष्मिके देवि साधनी द्वादशी स्मृता ॥<br>
द्वादश्यास्तु प्रभावेण सर्वं क्षेमं भविष्यति ॥ ३२-१४ ॥<br>
<br>
दापये तव तुष्ट्यर्थं धर्मांगदशिरः शुभे ॥ <br>
विश्वासं कुरु मे वाक्ये सुखिनी भव शोभने ॥ ३२-१५ ॥<br>
<br>
इहार्थं श्रूयते भद्रे इतिहासः पुरातनः ॥<br>
कथयिष्यामि ते भद्रे सावधाना श्रुणुष्व मे ॥ ३२-१६ ॥<br>
<br>
आसीद्विरोचनः पूर्वं दैत्यो धर्मपरायणः ॥<br>
तस्य भार्या विशालाक्षी द्विजपूजनतत्परा ॥ ३२-१७ ॥<br>
<br>
नित्यमेकमृषिं प्रातः पूजयित्वा यथाविधि ॥<br>
पादोदकं तस्य सुभ्रु भक्त्या पिबति हृष्टधीः ॥ ३२-१८ ॥<br>
<br>
प्राह्लादिशंकिता देवा आसन्पूर्वं मृते सति ॥<br>
हिरण्यकशिपौ राज्यं शासति ह्युग्रतेजसि ॥ ३२-१९ ॥<br>
<br>
प्राह्लादौ ह्लादसंयुक्ते चेरुर्व्यग्रा महीतले ॥<br>
एकदा शक्रमुख्यास्ते देवाः समंत्र्य वाक्पतिम् ॥ ३२-२० ॥<br>
<br>
प्रोचुः किं कार्यमधुनास्माभिः शत्रु प्रतापितैः ॥<br>
तच्छ्रुत्वा वचनं तेषां देवानां गुरुरब्रवीत् ॥ ३२-२१ ॥<br>
<br>
विष्णुर्विज्ञापनीयोऽद्य दुःखं प्राप्तैः सुरव्रजैः ॥<br>
तच्छ्रुत्वा भाषितं तस्य गुरोरमिततेजसः ॥ ३२-२२ ॥<br>
<br>
विरोचनप्राणहत्यै जग्मुर्वैकुंठमंतिके ॥<br>
तत्र गत्वा सुरश्रेष्ठं वैकुंठं तुष्टुवुः स्तवैः ॥ ३२-२३ ॥<br>
<br>
देवा ऊचुः ॥<br>
नमो देवाधिदेवाय विष्णवेऽमिततेजसे ॥<br>
भक्तविघ्नविनाशाय वैकुण्ठाय नमो नमः ॥ ३२-२४ ॥<br>
<br>
हरयेऽद्भुतसिंहाय वामनाय महात्मने ॥<br>
क्रोडरूपाय मत्स्याय प्रलयाब्धिनिवासिने ॥ ३२-२५ ॥<br>
<br>
कूर्माय मन्दरधृते भार्गवायाब्धिशायिने ॥<br>
रामायाखिलनाथाय विश्वेशाय च साक्षिणे ॥ ३२-२६ ॥<br>
<br>
दत्तात्रेयाय शुद्धाय कपिलायार्तिहारिणे ॥<br>
यज्ञाय धृतधर्माय सनकादिस्वरूपिणे ॥ ३२-२७ ॥<br>
<br>
ध्रुवस्य वरदात्रे च पृथवे भूरिकर्मणे ॥<br>
ऋषभाय विशुद्धाय हयशीर्षभृतात्मने ॥ ३२-२८ ॥<br>
<br>
हंसायागमरूपायामृतकुम्भविधारिणे ॥<br>
कृष्णांय वासुदेवाय संकर्षणवपुर्धृते ॥ ३२-२९ ॥<br>
<br>
प्रद्युम्नायानिरुद्धाय ब्रह्मणे शंकराय च ॥<br>
कुमाराय गणेशाय नन्दिने भृंगिणे नमः ॥ ३२-३० ॥<br>
<br>
गन्धमादनवासाय नरनारायणाय च ॥<br>
जगन्नाथाय नाथाय नमो रामेश्वराय च ॥ ३२-३१ ॥<br>
<br>
द्वारकावासिने चैव तुलसी वनवासिने ॥<br>
नमः कमलनाभाय नमस्ते पंकजांघ्रये ॥ ३२-३२ ॥<br>
<br>
नमः कमलहस्ताय कमलाक्षाय ते नमः ॥<br>
कमलाप्रतिपालाय केशवाय नमो नमः ॥ ३२-३३ ॥<br>
<br>
नमो भास्कररूपाय शशिरूपधराय च ॥<br>
लोकपालस्वरूपाय प्रजापतिवपुर्धृते ॥ ३२-३४ ॥<br>
<br>
भूतग्रामस्वरूपाय जीवरूपाय तेजसे ॥<br>
जयाय जयिने नेत्रे नियमाय क्रियात्मने ॥ ३२-३५ ॥<br>
<br>
निर्गुणाय निरीहाय नीतिज्ञायाक्रियात्मने ॥<br>
बुद्धाय कल्किरूपाय क्षेत्रज्ञायाक्षराय च ॥ ३२-३६ ॥<br>
<br>
गोविंदाय जगद्भर्त्रेऽनन्तायाद्याय शार्ङ्गिणे ॥<br>
शंखिने गदिने चैव नमश्चक्रधराय च ॥ ३२-३७ ॥<br>
<br>
खड्गिने शूलिने चैव सर्वशस्त्रास्त्रघातिने ॥<br>
शरण्याय वरेण्याय पराय परमात्मने ॥ ३२-३८ ॥<br>
<br>
हृषीकेशाय विश्वाय विश्वरूपाय ते नमः ॥<br>
कालनाभाय कालाय शशिसूर्य्यदृशे नमः ॥<br>
पूर्णाय परिसेव्याय परात्परतराय च ॥ ३२-३९ ॥<br>
<br>
जगत्कर्त्रे जगद्भर्त्रे जगद्धात्रेंऽतकाय च ॥<br>
मोहिने क्षोभिने कामरूपिणेऽजाय सूरिणे ॥ ३२-४० ॥<br>
<br>
भगवंस्तव संप्राप्ताः शरणं दैत्यतापिताः ॥<br>
तद्विधत्स्वाखिलाधार यथा हि सुखिनो वयम् ॥ ३२-४१ ॥<br>
<br>
पुत्रमित्रकलत्रादिसंयुता विहरामहे ॥<br>
तच्छ्रुत्वा स्तवनं तेषां वैकुंठः प्रीतमानसः ॥ ३२-४२ ॥<br>
<br>
प्रददौ दर्शनं तेषां दैत्यसं संतापितात्मनाम् ॥<br>
ते दृष्ट्वा देवदेवेशं वैकुंठं स्निग्धमानसम् ॥ ३२-४३ ॥<br>
<br>
विरोचनवधायाशु प्रार्थयामासुरादरात् ॥<br>
तच्छ्रुत्वा शक्रमुख्यानां कार्यं कार्यविदां वरः ॥ ३२-४४ ॥<br>
<br>
समाश्वास्य सुरान्प्रीत्या विससर्ज मुदान्वितान् ॥<br>
गतेषु देववर्गेषु सर्वोपायविदांवरः ॥ ३२-४५ ॥<br>
<br>
वृद्धब्राह्मणरूपेण विरोचनगृहं ययौ ॥<br>
द्विजपूजनकाले तु संप्राप्तः कार्यसाधकः ॥ ३२-४६ ॥<br>
<br>
तं तु दृष्ट्वा विशालाक्षी ब्राह्मणं हृष्टमानसा ॥<br>
अपूर्वं भक्तिभावेन ददौ सत्कृत्य चासनम् ॥ ३२-४७ ॥<br>
<br>
सोऽनंगीकृत्य तद्दत्तमासनं प्राह तां शुभे ॥<br>
नाहं समाददे देवि त्वद्दत्तं परमासनम् ॥ ३२-४८ ॥<br>
<br>
श्रृणु मे कार्यमतुलं यदर्थमहमागतः ॥<br>
यन्मे मनोगतं कार्यं तद्विज्ञाय च मानिनि ॥ ३२-४९ ॥<br>
<br>
योंऽगीकरोति तत्पूजां ग्रहीष्यामि वरानने ॥<br>
तच्छ्रुत्वा वृद्धविप्रस्य वाक्यं वाक्यविशारदा ॥ ३२-५० ॥<br>
<br>
मायया मोहिता विष्णोः स्त्रीत्वाच्चाहातिहर्षिता ॥<br>
विशालाक्ष्युवाच ॥<br>
यत्ते मनोगतं विप्र तद्दास्यामि गृहाणमे ॥ ३२-५१ ॥<br>
<br>
आसनं पादसलिलं देहि मे वांछितार्थदम् ॥<br>
इत्युक्तः स द्विजः प्राह न प्रत्येमि स्त्रिया वचः ॥ ३२-५२ ॥<br>
<br>
तव भर्ता यदि वदेत्तदा मे प्रत्ययो भवेत् ॥<br>
तदाकर्ण्य द्विजेनोक्तं विरोचनगृहेश्वरी ॥ ३२-५३ ॥<br>
<br>
पतिमाकारयामास तत्रैव द्विजसन्निधौ ॥<br>
स प्राप्तो दूतवाक्येन प्राह्लादिर्हृष्टमानसः ॥ ३२-५४ ॥<br>
<br>
अंतःपुरं यत्र भार्या विशालाक्षी समास्थिता ॥<br>
तमागतं समालोक्य पतिं धर्मपरायणा ॥ ३२-५५ ॥<br>
<br>
उत्थाय नत्वा विप्राग्र्यमासनं पुनरर्पयत् ॥<br>
यदा तु जगृहे नैव दत्तमासनमादरात् ॥ ३२-५६ ॥<br>
<br>
राजानं कथयामास दैत्यानां पतिमात्मनः ॥<br>
तद्दृत्तांतमुपाज्ञाय दैत्यराट् स विरोचनः ॥ ३२-५७ ॥<br>
<br>
भार्यास्नेहेन मुग्धात्मा तत्तदांगीचकार ह ॥<br>
अंगीकृते तु दैत्येन तद्विज्ञाय च मानसम् ॥ ३२-५८ ॥<br>
<br>
उवाच ब्राह्मणो हृष्टः स्वमायुर्मम कल्पय ॥<br>
ततस्तु दंपती तत्र मुग्धौ स्वकृतया शुचा ॥ ३२-५९ ॥<br>
<br>
मुहूर्तं ध्यानमास्थाय करौ बद्धोचतुर्द्विजम् ॥<br>
गृहाण जीवितं विप्र देहि पादोदकं मम ॥ ३२-६० ॥<br>
<br>
त्वयोक्तं वचनं सत्यं कुर्वः प्रीतिमवाप्नुहि ॥<br>
ततस्तु विप्रः प्रोतात्मा तदंगीकृत्य चासनम् ॥ ३२-६१ ॥<br>
<br>
पादोदकं ददौ तस्यै भक्त्या प्रीतो जनार्दनः ॥<br>
प्रक्षाल्य पादौ विप्रस्य विशालाक्षी मुदान्विता ॥ ३२-६२ ॥<br>
<br>
पत्या सह दधौ मूर्ध्नि अपः पादावनेजनीः ॥<br>
ततस्तु सहसा सुभ्रु दंपती दिव्यरूपिणौ ॥ ३२-६३ ॥<br>
<br>
विमानवरमारुह्य जग्मतुर्वैष्णवं पदम् ॥<br>
ततः प्रसन्नो भगवान् देवशल्यं विमोच्य सः ॥ ३२-६४ ॥<br>
<br>
ययौ वैकुंठभवनं सर्वैर्देवगणैः स्तुतः ॥<br>
एवं मयापि दातव्यं तव देवि प्रतिश्रुतम् ॥ ३२-६५ ॥<br>
<br>
न सत्याच्चालये देवि पतिं रुक्मांगदाभिधम् ॥<br>
सत्तयमेव मनुष्याणां गतिदं परिकीर्तितम् ॥ ३२-६६ ॥<br>
<br>
सत्याच्च्चुतं मनुष्यं हि श्वपाकादधमं विदुः । ३२-६७ ॥<br>
<br>
इत्येवमुक्त्वा कनकावदाता सा मोहिनीं पंकजजन्मजाताम् ॥<br>
जग्राह भर्तुश्चरणौ सुताम्नौ रक्तांगुली पाणियुगेन सुभ्रूः ॥ ३२-६८ ॥<br>
<br>
इति श्रीबृहन्नारदीयपुराणोत्तरभागे मोहिनीचरिते संध्यावलीकथनं नाम द्वात्रिंशत्तमोऽध्यायः ॥ ३२ ॥
