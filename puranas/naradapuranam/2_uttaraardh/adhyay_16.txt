वसिष्ठ उवाच ।।<br>
धर्मांगवदचः श्रुत्वा हृष्टो रुक्मांगदोऽब्रवीत् ।।<br>
सत्य ते जननी पुत्र संप्राप्ता मंदरे मया ।। १६-१ ।।<br>
<br>
वेदाश्रयसुता बाला मदर्थं कृतनिश्चया ।।<br>
कुर्वंती दारुणं पुत्र तपो देवगिरौ पुरा ।। १६-२ ।।<br>
<br>
इतः पंचदशादह्नो हयगामी गतो ह्यहम् ।।<br>
मंदरे पर्वतश्रेष्ठे बहुधातुसमन्विते ।। १६-३ ।।<br>
<br>
तस्य मूर्द्धनि बालेयं तोषयंती महेश्वरम् ।।<br>
स्थिता गानपरा दृष्टा मया तत्र सुदर्शना ।। १६-४ ।।<br>
<br>
ततोऽहं मूर्च्छया युक्तः पतितो धरणीतले ।।<br>
अनंगबाणसंविद्धो व्याधविद्धो यथा मृगः ।। १६-५ ।।<br>
<br>
ततोऽहमनया देव्या चालितश्चारुनेत्रया ।।<br>
वृतश्चैवापि भर्तृत्वे किंचित्प्रार्थनया सह ।। १६-६ ।।<br>
<br>
मया चापि प्रतिज्ञातं स्वदक्षिणकरान्वितम् ।।<br>
सेयं भार्या विशालाक्षी कृता भूधरमस्तके ।। १६-७ ।।<br>
<br>
अवरुह्य धरापृष्टे समारुह्य तुरंगमम् ।।<br>
दिनत्रयेण त्वरितः संप्राप्तस्तव सन्निधौ ।। १६-८ ।।<br>
<br>
पश्यमानो गिरीन्देशान्सरांसिसरितस्तथा ।।।<br>
इयं हि जननी पुत्र तव प्रीतिविवर्द्धिनी ।। १६-९ ।।<br>
<br>
अभिवादय चार्वंगीं त्वं निजामिव मातरम् ।।<br>
तत्पितुर्वचनं श्रुत्वा हयसंस्थामरिंदमः ।। १६-१० ।।<br>
<br>
शिरसा धरणीं गत्वा इदं वचनमब्रवीत् ।।<br>
प्रसीद देवि मातस्त्वं भृत्यो दासः सुतस्तव ।। १६-११ ।।<br>
<br>
नमस्करोमि जननीं बहुभूपालसंयुतः ।।<br>
तं पुत्रमवनीं प्राप्तं मोहिनी प्रेक्ष्य भूपते ।। १६-१२ ।।<br>
<br>
भर्तुर्दाक्षिण्ययोगाच्च अवतीर्य तुरंगमात् ।।<br>
अवागूहत बाहुभ्यामुत्थाप्य पतितं सुतम् ।। १६-१३ ।।<br>
<br>
परिष्वक्तस्तदा मात्रा पुनरेवाभ्यनंदयत् ।।<br>
ततस्तां सुमनोज्ञैस्तु चारुवस्त्रैस्च भूषणैः ।। १६-१४ ।।<br>
<br>
भूषयित्वा समारोप्य पुनरेव हयोत्तमम् ।।<br>
स्वपृष्ठे चरणं कृत्वा तस्या राजीवलोचनः ।। १६-१५ ।।<br>
<br>
तेनैव विधिना भूप पितरं चान्वरोहयत् ।।<br>
भूपालैः संवृतो गच्छन्पभ्द्यां धर्मांगदः सुतः ।। १६-१६ ।।<br>
<br>
प्रहर्षपुलको ह्यासीज्जननीं प्रेक्ष्य मोहिनीम् ।।<br>
स्तूयमानः स्वयं चापि मेघगंभीरया गिरा ।। १६-१७ ।।<br>
<br>
धन्यः स तनयो लोके मातरो यस्य भूरिशः ।।<br>
नवा नवतरा भार्याः पितुरिष्टा मनोहराः ।। १६-१८ ।।<br>
<br>
यस्यैका जननी लोके पिता तस्यैव दुःखभाक् ।।<br>
पितुर्दुःखेन किं सौख्यं पुत्रस्य हृदि वर्तते ।। १६-१९ ।।<br>
<br>
एकस्या वंदने मातुः पृथिवीफलमश्नुते ।।<br>
मातॄणां वंदने मह्यं महत्पुण्यं भविष्यति ।। १६-२० ।।<br>
<br>
तस्मादभ्यधिकं पुण्यं भविष्यति दिने दिने ।।<br>
एकमुच्चरमाणोऽसौ राजभिः परिवारितः ।। १६-२१ ।।<br>
<br>
प्रविष्टो नगरं रम्यं वैदिशं ऋद्धिसंयुतम् ।।<br>
हयस्थः प्रययौ राजा मोहिन्या सह तत्क्षणात् ।। १६-२२ ।।<br>
<br>
ततो गृहवरं प्राप्य पूज्यमानो जनैर्नृपः ।।<br>
अवरुह्य हयातस्मान्‌मोहिनीं वाक्यमब्रवीत् ।। १६-२३ ।।<br>
<br>
धर्मांगदस्य पुत्रस्य गृहे गच्छ मनोहरे ।।<br>
एष ते गुरुशुश्रूषां करिष्यति यथा गुणम् ।। १६-२४ ।।<br>
<br>
न सखी नैव दासी ते शुश्रूषामाचरेदिति ।।<br>
सा चैवमुक्ता पत्या तु प्रस्थिता सुतमन्दिरम् ।। १६-२५ ।।<br>
<br>
धर्मांगदेन सा दृष्टा गच्छंती मन्दिराय वै ।।<br>
आत्मनो भर्तृवाक्येन परित्यज्य महीपतीन् ।। १६-२६ ।।<br>
<br>
तिष्ठध्वं पितुरादेशादिमां शुश्रूषये ह्यहम् ।।<br>
स एवमुक्त्वा गत्वा तु बाहुभ्यां परिगृह्य वै ।।<br>
क्रमे पञ्चदशे प्राप्ते पर्यंके त्ववरोपयत् ।। १६-२७ ।।<br>
<br>
कांचने पट्टसूत्रेण रचिते कोमले दृढे ।।<br>
मृद्वास्तरणसंयुक्ते मणिरत्नविभूषिते ।। १६-२८ ।।<br>
<br>
रत्नदीपैश्च बहुशः खचिते सूर्यसप्रभे ।।<br>
ततः पादोदकं चक्रे मोहिन्या धर्मभूषणः ।। १६-२९ ।।<br>
<br>
सन्ध्यावल्या गुरुत्वेन ह्यपश्यत्तां नृपात्मजः ।।<br>
नैवमस्याभवद्दुष्टं मनस्तां मोहिनीं प्रति ।। १६-३० ।।<br>
<br>
सुकुमारोऽपि तन्वंगीं पीनोरुजघनस्तनीम् ।।<br>
मेने वर्षायुतसमामात्मानं च त्रिवत्सरम् ।। १६-३१ ।।<br>
<br>
प्रक्षाल्य चरणौ तस्यास्तज्जलं शिरसि न्यधात् ।।<br>
उवाचावनतो भूत्वा सुकृती मातरस्म्यहम् ।। १६-३२ ।।<br>
<br>
इत्युक्त्वा नरनारीभिः स्वयं च श्रमनाशनम् ।।<br>
चकार सर्वभोगैस्तां युयोज च मुदान्वितः ।। १६-३३ ।।<br>
<br>
क्षीरोदमथने जाते कुण्डले चामृतस्रवं ।।<br>
ये लब्धे दानवाञ्चित्वा पाताले धर्ममूर्त्तिना ।। १६-३४ ।।<br>
<br>
मोहिन्या कर्णयोश्चक्रे स्वयमेव वृषांगदः ।।<br>
अष्टोत्तरसहस्रैश्च धात्रीफलनिभैः शुभैः ।। १६-३५ ।।<br>
<br>
मौक्तिकै रचितैः शुभ्रैर्हारो देव्याः कृतो हृदि ।।<br>
निष्कं पलशतं स्वर्णं कुलिशायुतभूषितम् ।। १६-३६ ।।<br>
<br>
हार लघूत्तरं चक्रे मातुर्नृपसुतस्तदा ।।<br>
वलया वज्रखचिता द्विरष्टौ करयोर्द्वयोः ।। १६-३७ ।।<br>
<br>
एकैके निष्ककोटीभिर्मूल्यविद्भिर्नरैः कृताः ।।<br>
केयूरनूपुरौ तस्या अनर्घौ स नृपात्मजः ।। १६-३८ ।।<br>
<br>
प्रददौ पितुरिष्टाया भूषणार्थं रविप्रभौ ।।<br>
कटिसूत्रं तु शर्वाण्या यदासीत्पावकप्रभम् ।। १६-३९ ।।<br>
<br>
तद्भ्रष्टं भयभीतायाः संग्रामे तारकामये ।।<br>
कालनेमौ स्थिते राज्ये पतितं मूलपाचने ।। १६-४० ।।<br>
<br>
तद्गृहीतं तु दैत्येन मयेन लोकमायिना ।।<br>
तं हत्वा मलये दैत्यं दैत्यकोटिसमावृतम् ।। १६-४१ ।।<br>
<br>
संवत्सररणे घोरे पितुर्वचनकारणात् ।।<br>
अवाप कटिसूत्रं तु दैत्यराजप्रियास्थितम् ।। १६-४२ ।।<br>
<br>
तद्ददौ पितुरिष्टायाः सानन्दपुलको नृपः ।।<br>
हिरण्यकशिपोः पूर्वं या भार्या लोकसुन्दरी ।। १६-४३ ।।<br>
<br>
तस्याः सीमंतकश्चासीत्सौदामिनिसमप्रभः ।।<br>
सा प्रविष्टा समं पत्या यदा पावकमंगला ।। १६-४४ ।।<br>
<br>
समुद्रे क्षिप्य सीमन्तं दुःखेन महतान्विता ।।<br>
सागरस्तत्तु संगृह्य रत्नश्रेष्ठयुगं किल ।। १६-४५ ।।<br>
<br>
ददौ धर्मांगदायाथ तस्य वीर्येण तोषितः ।।<br>
जनन्याः प्रददौ हृष्टः सूर्यकोटिसमप्रभम् ।। १६-४६ ।।<br>
<br>
अग्निशौचे शुभे वस्त्रे कंचुके सुमनोहरे ।।<br>
सहस्रकोटिमूल्ये ते मोहिन्याः संन्यवेदयत् ।। १६-४७ ।।<br>
<br>
देवमाल्यं सुगंधाढ्यं तथा देवविलेपनम् ।।<br>
सर्वदेवगुरोः पूर्वं सिद्धहस्तात्सुदुर्लभम् ।। १६-४८ ।।<br>
<br>
धर्मांगदेन वीरेण द्वीपानां विजये तथा ।।<br>
लब्धं तत् प्रददौ देव्या मोहिन्याः कामवर्द्धनम् ।। १६-४९ ।।<br>
<br>
संभूष्य परया भक्त्या पश्चात्षड्रसभोजनम् ।।<br>
आनीतं मातृहस्तेन भोजयामास भूमिप ।। १६-५० ।।<br>
<br>
पुरस्तादेव जननीं वाक्यैः संबोध्य भूरिशः ।।<br>
मया त्वया च कर्तव्यं राज्ञो वाक्यं न संशयः ।। १६-५१ ।।<br>
<br>
या इष्टा नृपतेर्देवि सास्माकं हि गरीयसी ।।<br>
इष्टा या भूपतेर्भर्तुस्तस्या या दुष्टमाचरेत् ।। १६-५२ ।।<br>
<br>
सा पत्नी नरकं याति यावदिंद्राश्चतुर्दश ।।<br>
सापत्नभावं या कुर्याद्भर्तृस्नेहेष्टया सह ।। १६-५३ ।।<br>
<br>
तस्याः स्नेहवियोगार्थं तप्यते ताम्रभ्राष्टके ।।<br>
यथा सुखं भवेद्भर्तुस्तथा कार्यं हि भार्यया ।। १६-५४ ।।<br>
<br>
अनुकूलं हितं तस्या इष्टाया भर्तुराचरेत् ।।<br>
यथा भर्ता तथा तां हि पश्येत वरवर्णिनि ।। १६-५५ ।।<br>
<br>
हीनायाश्चापि शुश्रूषां कृत्वा याति त्रिविष्टपम् ।।<br>
पश्चात्स्थाने भवेत्सापि मनसा याभवत्प्रिये ।। १६-५६ ।।<br>
<br>
सर्वान्भोगानवाप्नोति भर्तुरिष्टं प्रगृह्य हि ।।<br>
इर्ष्याभावपरित्यागात्सर्वेश्वरपदं लभेत् ।। १६-५७ ।।<br>
<br>
सपत्नी या सपत्न्यास्तुःशुश्रूषां कुरुते सदा ।।<br>
भर्तुरिष्टां संनिरीक्ष्य तस्या लोकोऽक्षयो भवेत् ।। १६-५८ ।।<br>
<br>
भर्तुरिष्टा पुरा वेश्या ह्यभवत्सा कुलेषु वै ।।<br>
शूद्रजातेः सुदुष्टस्य परित्यक्तक्रियस्य तु ।। १६-५९ ।।<br>
<br>
आचरद्‌वेश्यया सार्द्धं सा भार्या पतिरंजिनी ।।<br>
प्रक्षालनं द्वयोः पादौ द्वयोरुच्छिष्टभोजिनी ।। १६-६० ।।<br>
<br>
उभयोरप्यधः शेते उभयोर्वै हितं रता ।।<br>
वेश्यया वार्यमाणापि सदाचारपथे स्थिता ।। १६-६१ ।।<br>
<br>
एवं शुश्रीषयंत्या हि भर्तारं वेश्यया सह ।।<br>
जगाम सुमहान्कालो वर्तंत्या दुःखसागरे ।। १६-६२ ।।<br>
<br>
अपरस्मिन्दिने भर्ता माहिषं मूलकान्वितम् ।।<br>
अभक्षयत निष्पावं दुर्मेधास्तैलमिश्रितम् ।। १६-६३ ।।<br>
<br>
तदपथ्यभुजस्तस्य अवमन्य पतिव्रताम् ।।<br>
अभवद्दारुणो रोगो गुदे तस्य भगंदरः ।। १६-६४ ।।<br>
<br>
संदह्यमानोऽतितरां दिवा रात्रौ स भूरिशः ।।<br>
तस्य गेहे स्थितं वित्तं समादाय जगाम सा ।। १६-६५ ।।<br>
<br>
वेश्यान्यस्मैददौ प्रीत्या यूने कामपरायणा ।।<br>
ततः स दीनवदनो व्रीडया च समन्वितः ।। १६-६६ ।।<br>
<br>
उवाच प्ररुदन्भार्यां शूद्रो व्याकुलचेतनः ।।<br>
परिपालय मां देवि वेश्यासक्तं सुनिष्ठुरम् ।। १६-६७ ।।<br>
<br>
न मयोपकृतं किंचित्तव सुंदरि पापिना ।।<br>
रमते वेश्यया सार्द्धं बहूनब्दान्सुमध्यमे ।। १६-६८ ।।<br>
<br>
यो भार्यां प्रणतां पापोनानुमन्येत गर्वितः ।।<br>
सोऽशुभानि समाप्नोति जन्मानि दश पंच च ।। १६-६९ ।।<br>
<br>
दिवाकीर्तिगृहे तस्माद्योनिं प्राप्स्यामि गर्हिताम् ।।<br>
तवापमानतो देवि मनो न कलुषीकृतम् ।। १६-७० ।।<br>
<br>
इति भर्तृवचः श्रुत्वा भार्या भर्तारमब्रवीत् ।।<br>
पुराकृतानि पापानि दुःखानि प्रभवंति हि ।।<br>
तानि सक्षमते विद्वान् स विज्ञेयो नृणां वरः ।। १६-७१ ।।<br>
<br>
तन्मया पापया पापं कृतं वै पूर्वजन्मनि ।।<br>
तद्भजंत्या न मे दुःखं न विषादः कथंचन ।। १६-७२ ।।<br>
<br>
एवमुक्त्वा समाश्वास्य भर्तारमनुशास्य च ।।<br>
अनीतं जनकाद्वित्तं बंधुभ्यो वरवर्णिनी ।। १६-७३ ।।<br>
<br>
क्षीरोदनिलयावासं मन्यते स्म सती पतिम् ।।<br>
दिवा दिवा त्रिर्यत्नेन रात्रौ गुह्यविशोधनम् ।। १६-७४ ।।<br>
<br>
रजनीकरवृक्षोत्थं गृह्य निर्यासमंजसा ।।<br>
नखेन पातयेद्भर्तुः क्रिमीन्कुष्ठाच्छनैः शनैः ।। १६-७५ ।।<br>
<br>
मयूरपुच्छसंयुक्तं पवनं चाकरोत्तदा ।।<br>
न देवि रात्रौ स्वपिति न दिवा च वरानना ।। १६-७६ ।।<br>
<br>
भर्तृदुःखेन संतप्ता अपश्यज्ज्वलितं जगत् ।।<br>
यद्यस्ति वसुधा देवी पितरो देवतास्तथा ।। १६-७७ ।।<br>
<br>
कुर्वंतु रोगहीनं मे भर्तारं गतकल्मषम् ।।<br>
चंडिकायै प्रदास्यामि रक्तं मांससमुद्भवम् ।। १६-७८ ।।<br>
<br>
नृच्छागमहिषोपेतं भर्तुरारोग्यहेतवे ।।<br>
सादरं कारयिष्यामि उपवासान्दशैव तु ।। १६-७९ ।।<br>
<br>
शरीरं स्थापयिष्येऽहं सूक्ष्मकंटकसंस्तरे ।।<br>
नोपभोक्ष्यामि मधुरं नोपभोक्ष्यामि वै घृतम् ।। १६-८० ।।<br>
<br>
बाह्याभ्यंगविहीनाहं संस्थास्ये दिनसंचयम् ।।<br>
जीवतां रोगहीनो हि भर्ता मे शरदां शतम् ।। १६-८१ ।।<br>
<br>
एवं प्रव्याहरंती सा वासरे वासरे गते ।।<br>
अथ कालेन चाल्पेन त्रिदोषोऽस्य व्यजायत ।। १६-८२ ।।<br>
<br>
त्रिकटुं प्रददौ भर्तुर्यत्नेन महता तदा ।।<br>
शीतार्तः कंपमानोऽसौ पत्न्यंगुलिमखंडयत् ।। १६-८३ ।।<br>
<br>
उभयोर्दतयोः श्लेषः सहसा समपद्यत ।।<br>
तत्खंडमंगुलेर्वक्त्रे स्थितं नृपतिवल्लभे ।। १६-८४ ।।<br>
<br>
अथ विक्रीय वलयं क्रीत्वा काष्ठानि भूरिशः ।।<br>
चितां सार्पिर्युतां चक्रे मध्ये धृत्वा पतिं तदा ।। १६-८५ ।।<br>
<br>
अवरुह्य च बाहुभ्यां पादेनाकृष्य पावकम् ।।<br>
मुखे सुखं समाधाय हृदये हृदयं तथा ।। १६-८६ ।।<br>
<br>
जघने जघनं देवि आत्मनः संनिवेश्य वै ।।<br>
दाहयामास कल्याणी भर्तुर्देहं रुजान्वितम् ।। १६-८७ ।।<br>
<br>
आत्मना सह चार्वंगी ज्वलिते जातवेदसि ।। १६-८८ ।।<br>
<br>
विमुच्य देहं सहसा जगाम पतिं समादाय च देवलोकम् ।।<br>
विशोधयित्वा बहुपापसंघान्स्वकर्मणा दुष्करसाधनेन ।। १६-८९ ।।<br>
<br>
इति श्रीबृहन्नारदीयपुराणोत्तरभागे पतिव्रतोपाख्यानं नाम षोडशोऽध्यायः ।। १६ ।।<br>
