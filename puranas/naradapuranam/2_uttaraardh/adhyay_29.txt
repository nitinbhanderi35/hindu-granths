काष्ठीलोवाच ॥<br>
एवं सा राक्षसी सुभ्रु हस्तिनीरूपधारिणी ॥<br>
त्रिभिर्मुहूर्तैः संप्राप्ता काशीं विश्वेशमंदिरम् ॥ २९-१ ॥<br>
<br>
उवाच तां पुरीं प्राप्य भर्तारमसितेक्षणा ॥<br>
इयं पापतरोः कांत कुठारा परिकीर्तिता ॥ २९-२ ॥<br>
<br>
षडूर्मिकांचनस्यैषा कांत प्रोक्ता दुरोदरी ॥<br>
कर्मबीजोपशमनी सर्वेषां गतिदायिका ॥ २९-३ ॥<br>
<br>
आद्यं हि वैष्णवं स्थानं पुराणाः संप्रचक्षते ॥<br>
नावैष्णवे स्थले मुक्तिः सर्वस्य तु कदाचन ॥ २९-४ ॥<br>
<br>
माधवस्य पुरी चेयं पूर्वमासीद्द्विजोत्तम ॥<br>
मुक्तिदा सर्वजंतूनां सर्वपापप्रणाशिनी ॥ २९-५ ॥<br>
<br>
एकदा शंकरो देवो द्रष्टुं प्रागात्पितामहम् ॥<br>
सर्वलोकैककर्तारं भ्राजमानं स्वतेजसा ॥ २९-६ ॥<br>
<br>
गत्वा तत्र महादेवो ब्रह्माणं जगतां गुरुम् ॥<br>
नमस्कृत्य स्थितो ह्यग्रे वेदपाठं निशामयन् ॥ २९-७ ॥<br>
<br>
चतुर्भिरद्भुतैवक्त्रैश्चतुरो निगमान्मुदा ॥<br>
उद्गिरंतं जगन्नाथं दृष्ट्वा प्रीतोऽभवत्तदा ॥ २९-८ ॥<br>
<br>
अथ तत्पंचमं वक्त्रं ब्रह्मणो भूतनायकः ॥<br>
प्रगल्भं तमुपालक्ष्य क्षणाज्जातः समत्सरः ॥ २९-९ ॥<br>
<br>
स क्रोधजन्मा विप्रेंद्र तस्य प्रागल्भ्यमक्षमन् ॥<br>
चकर्त तन्नखाग्रेण खस्थं वक्त्रं त्रिलोचनः ॥ २९-१० ॥<br>
<br>
तच्छिन्नं ब्रह्मणः शीर्षं संलग्नं करपल्लवे ॥<br>
वामे निर्धूतमानिशं न निवृत्तं द्विजोत्तम ॥ २९-११ ॥<br>
<br>
ब्रह्मा तु दुःखितो भूत्वा तस्थौ स्थाणुं व्यलोकयन् ॥<br>
रुद्रोऽपि लज्जितो भूत्वा निर्ज्जगाम त्वरान्वितः ॥ २९-१२ ॥<br>
<br>
बहुधा यतमानोऽपि तच्छिरः क्षेप्तुमातुरः ॥<br>
न शशाक परित्यक्तुं तदद्भुतमभून्महत् ॥ २९-१३ ॥<br>
<br>
चिंतया व्याकुलो भूत्वा सस्मार गरुडध्वजम् ॥<br>
तेन संस्मृतमात्रस्तु शीघ्रमाविरभूच्च सः ॥ २९-१४ ॥<br>
<br>
तं दृष्ट्वा देवदेवेशं विष्णुं सर्वगतं द्विज ॥<br>
ननाम शिरसा नम्रो निष्प्रभो वृषभध्वजः ॥ २९-१५ ॥<br>
<br>
तं तथातुरमालक्ष्य भीतं ब्रह्मद्रुहं हरिः ॥<br>
समाश्वास्या ब्रवीद्वाक्यं तत्तोषपरिकारकम् ॥ २९-१६ ॥<br>
<br>
शंभो त्वया कृतं पापं यच्चिन्नं ब्रह्मणः शिरः ॥<br>
तत्फलं भुंक्ष्व संर्वज्ञ कियत्कालं कृतं स्वयम् ॥ २९-१७ ॥<br>
<br>
अवश्यमेव भोक्तव्यं कृतं कर्म शुभाशुभम् ॥<br>
नाभुक्तं क्षीयते कर्म ह्यपि जन्मशतैः प्रिय ॥ २९-१८ ॥<br>
<br>
किं करोमि क्व गच्छामि त्वां दृष्ट्वा दुःखितं हरम् ॥<br>
प्राणा विकलतां यांति मम त्वद्दुःखदर्शनात् ॥ २९-१९ ॥<br>
<br>
यानि कानि च पापानि महांति महतां गते ॥<br>
न तानि ब्रह्महत्यायाः समानीति मतिर्मम ॥ २९-२० ॥<br>
<br>
यस्त्वं सर्वस्य लोकस्य गुरुर्धर्मोपदेशकः ॥<br>
ब्रह्महत्याभिभूतस्तु क्षणं स्थातुं न च क्षमः ॥ २९-२१ ॥<br>
<br>
एषा घोरतरा हत्या मीनगंध्या जरातुरा ॥<br>
लेलिहाना सुरेशान ग्रहीतुं त्वानुधावति ॥ २९-२२ ॥<br>
<br>
तस्मान्नैकत्र भवता स्थेयं द्वादशबत्सरम् ॥<br>
अटनीयं हितार्थाय पापनाशाभिकाम्यया ॥ २९-२३ ॥<br>
<br>
अटित्वा द्वादशाब्दानि तीर्थेषु सकलेषु च ॥<br>
प्रक्षालयन्करं वामं भिक्षां गृह्णन्कपालके ॥ २९-२४ ॥<br>
<br>
शुद्धिं यास्यसि देवेश पापादस्मात्सुदारुणात् ॥<br>
इत्युक्तो विष्णुना विप्र स्थाणुः सर्वगतोऽभवत् ॥ २९-२५ ॥<br>
<br>
कपालमोचनार्थं हि पाणिं प्रक्षालयन् जले ॥<br>
वर्षत्रयं भ्रमित्वा तु प्राप्तो बदरिकाश्रमम् ॥ २९-२६ ॥<br>
<br>
भिक्षार्थं देवदेवस्य धर्मपुत्रस्य मानद ॥<br>
द्वारस्थो देहि भिक्षां मे विष्णो इत्यवदन्मुहुः ॥ २९-२७ ॥<br>
<br>
ततो नारायणो देवो दृष्ट्वा द्वारि स्थितं हरम् ॥<br>
गृहाण भिक्षामित्युक्त्वा प्रददौ दक्षिणं करम् ॥ २९-२८ ॥<br>
<br>
ततो हरो हरिं दृष्ट्वा भिक्षां दातुं समुद्यतम् ॥<br>
प्राहरद्दक्षिणं पाणिं त्रिशूलेन द्विजोत्तम ॥ २९-२९ ॥<br>
<br>
तत्त्रिशूलक्षताद्धारास्तिस्रो लोकभयंकराः ॥<br>
प्रस्थद्वादशहस्ताश्च निर्गताश्चित्रवर्णिकाः ॥ २९-३० ॥<br>
<br>
एका क्षतजधारा तु कपाले न्यपतत्तदा ॥<br>
द्वितीया तन्मुखे प्राप्ता पयस्याथ तृतीयका ॥ २९-३१ ॥<br>
<br>
जलधारा शिवं प्राप्ता हरस्य हेतुरग्रतः ॥<br>
ता धारास्त्रीणि वर्षाणि संसेव्य विधिवद्धरः ॥ २९-३२ ॥<br>
<br>
किंचित्प्रीतो ययौ क्षेत्रं कुरोः पुण्यकरं द्विज ॥<br>
तत्र गत्वा हरः स्थाणुर्भूतस्तत्र पपात च ॥ २९-३३ ॥<br>
<br>
ब्रह्मह्रदे त्रिवर्षाणि मग्रो ब्रह्मह्रदांबुनि ॥<br>
वर्षत्रये गते तत्र क्षतार्द्धांगो विनिःसृतः ॥ २९-३४ ॥<br>
<br>
चिरं तुष्टाव देवेशं विष्णुं सर्वगुहाशयम् ॥<br>
ततस्तुष्टो जगन्नाथो वरं तस्मै ददौ तु सः ॥ २९-३५ ॥<br>
<br>
गच्छ काशीमितो भ्रांत्वा तीर्थानि बहुशो हर ॥<br>
ततो हरिं नमस्कृत्य परीत्य बहुधा तथा ॥ २९-३६ ॥<br>
<br>
क्रमात्तीर्थाटनं कुर्वन्नविमुक्तपुरीं गतः ॥<br>
अविमुक्तस्य सीमायां प्राविशद्वीक्ष्तय धूर्जटिः ॥ २९-३७ ॥<br>
<br>
नापश्यत्तामनुप्राप्तां ब्रह्महत्यां बहिः स्थिताम् ॥<br>
ततोऽसौ वैष्णवं ज्ञात्वा क्षेत्रं दुरितनाशनम् ॥<br>
तुष्टाव प्रयतो भूत्वा माधवं वंद्यमीश्वरम् ॥ २९-३८ ॥<br>
<br>
जय जय जगदीश नाथ विष्णो जगदानंदनिधान वेदवेद्य ॥<br>
मधुमथन नृसिंह पीतवासो गरुडाधिष्ठित माधवादिदेव ॥ २९-३९ ॥<br>
<br>
व्रजरमण रमेश राधिकेश त्रिदशेशाखिलकामपूर कृष्ण ॥<br>
सुरवरकरुणार्णवार्तिनाशिन्नलिनाक्षाधिपते विभो परेश ॥ २९-४० ॥<br>
<br>
यदुकु लतिलकाब्धिवास शौरे कुधरोद्धारविधानदक्ष धन्विन् ॥<br>
कलिकलुषहरांघ्रिपद्मयुग्म गृणदात्मप्रद कूर्म कश्यपोत्थ ॥ २९-४१ ॥<br>
<br>
कुकुपतिवनपावकाखिलेज्यास्रपकालासितवस्त्र बुद्ध कल्किन् ॥<br>
भवभयहर भक्तवश्य गोप प्रणत्तोद्धारक पुण्यकीर्तिनाम् ॥ २९-४२ ॥<br>
<br>
धरणिभरहरासुरारिपूज्य प्रकृतीशेश जगन्निवास राम ॥<br>
गुणगणविलसच्चराचरेश त्रिगुणातीत सनातनाग्रपूज्य ॥<br>
निजजनपरिरक्षितान्तकारे कमलाङ्घ्रे कमनीय पद्मनाभ ॥<br>
कमलकर कुशेशयाधिवास प्रियकामोन्मथन त्र्यधीशवंद्य ॥ २९-४३ ॥<br>
<br>
अघहर रघुनाथ यादवेश प्रियभूदेव परात्परामरेज्य ॥<br>
हलधर दुरितापह प्रणम्य त्रिगुणव्याप्त जगत्त्रिकालदक्ष ॥ २९-४४ ॥<br>
<br>
दनुजकुलविनाशनैककर्मन्ननघारूढफणीश कंसकाल ॥<br>
रविशशिनयन प्रगल्भचेष्ट प्रधुतध्वांत नवांबुदाभ मेश ॥ २९-४५ ॥<br>
<br>
मख मखधर मातृबद्धदामन्नवनीतप्रिय बल्लवीगणेश ॥<br>
अघबकवृषकेशिपूतनांत त्रिशिरोवालिदशास्यभेदकारिन् ॥ २९-४६ ॥<br>
<br>
नरकमुरविनाश बाणदोः कृत्त्रिपुरारीज्य सुदाममित्र सेव्य ॥<br>
भवतरणिवहित्रपादपद्म प्रकटैश्वर्य पुराण पूर्णबाहो ॥ २९-४७ ॥<br>
<br>
बहुजनिसुकृताप्य मंगलार्ह श्रुतिवेद्य श्रुतिधाम शांतशुद्ध ॥<br>
तव वरद वरेण्यमंघ्रियुग्मं शरणं प्राप्तमघार्दितं प्रपाहि ॥ २९-४८ ॥<br>
<br>
नहि मम गतिदं पुराणपुंसोऽन्यदिति प्रार्थनया प्रसीदऽमेद्य ॥ २९-४९ ॥<br>
<br>
इति स्तुतो जगन्नाथो भक्त्या देवेन शंभुना ॥<br>
आविर्बभूव सहसा माधवो भक्तवत्सलः ॥ २९-५० ॥<br>
<br>
तं दृष्ट्वा दंडवद्भूमौ निपपात हरो हरिम् ॥<br>
पुनरुत्थाय विप्रेंद्र ननाम विधृतांजलिः ॥ २९-५१ ॥<br>
<br>
तमुवाच हृषीकेशः प्रणतं भूतनायकम् ॥<br>
वरं वृणु प्रदास्येऽहं संतुष्टः स्तोत्रतस्तव ॥ २९-५२ ॥<br>
<br>
तच्छ्रुत्वा भगवद्वाक्यं भूतेशो ब्रह्यहत्यया ॥<br>
पीडितात्मा जगादेदं भुक्तिमुक्तिप्रदं हरिम् ॥ २९-५३ ॥<br>
<br>
इच्छामि वसितुं क्षेत्रे तव चक्रगदाधर ॥<br>
त्वत्क्षेत्रसीमाबाह्यस्था ब्रह्महत्या यदीक्ष्यते ॥ २९-५४ ॥<br>
<br>
क्षेत्रदानेन कारुण्यं कुरु मे गरुडध्वज ॥<br>
मम निर्गमने ब्रह्महत्या मां पुनरेष्यति ॥ २९-५५ ॥<br>
<br>
त्वत्क्षेत्रे संस्थितोऽहं तु पूजां प्राप्स्ये जगत्त्रये ॥<br>
इत्युक्त्वा ह्यभवत्तूष्णीं देवदेवं वृषध्वजः ॥ २९-५६ ॥<br>
<br>
तथेति प्रतिपेदे च क्षीरसागरजाप्रियः ॥<br>
ततः प्रभृति विप्रेंद्र शैवं क्षेत्रं निगद्यते ॥ २९-५७ ॥<br>
<br>
क्षेत्रं तु केशवस्येदं पुराणं कवयो विदुः ॥<br>
कृपया संपरीतस्य माधवस्य द्विजोत्तम ॥ २९-५८ ॥<br>
<br>
नेत्राभ्यां निर्गतं वारि तेन बिंदुसरोऽभवत् ॥<br>
माधवस्याज्ञया तत्र सस्नौ देवो वृषध्वजः ॥ २९-५९ ॥<br>
<br>
स्नातमात्रे हरे तत्तु कपालं पाणितोऽपतत् ॥<br>
कपालमोचनं नाम तत्तीर्थं ख्यातिमागतम् ॥ २९-६० ॥<br>
<br>
बिंदुमाधवनामासौ दत्वा स्वं धाम शूलिने ॥<br>
भक्तिभावेन शंभुस्तु निबद्धस्तत्र संस्थितः ॥ २९-६१ ॥<br>
<br>
यं तु ब्रह्मादयो देवाः स्वःस्थाः पश्यति सर्वदा ॥<br>
सूर्यायुतसमप्रख्य दिगंबरनिषेवितम् ॥ २९-६२ ॥<br>
<br>
विघ्नानि शूलिना कांत कृतान्यस्य निषेवणे ॥<br>
यैर्विघ्नैरभिभूतास्तु स्तुत्वा विष्णुं शिवार्चकाः ॥ २९-६३ ॥<br>
<br>
सर्वे लोकाः स्थिता ह्यत्र शिवः काशीति चिंतकाः ॥<br>
शिवस्य चिंतनाद्विप्र शैवाः सर्वे निराकुलाः ॥ २९-६४ ॥<br>
<br>
प्रयांति शिवलोकं वैजरामृत्युविवर्जितम् ॥<br>
बहुपुण्ययुताः संतो निवसंत्तयत्र नीरुजः ॥ २९-६५ ॥<br>
<br>
यज्ञशिष्टाशिनः काशीकांत ऋद्धिसमन्विताः ॥<br>
नात्र स्नानं प्रशंसंति न जपं न सुरार्चनम् ॥ २९-६६ ॥<br>
<br>
नापि दानं द्विजश्रेष्ठ मुक्त्वैकं देहपातनम् ॥<br>
मृत्युं प्रात्युं नरः कामं कृतकृत्यो भवेद्ध्रुवन् ॥ २९-६७ ॥<br>
<br>
सेयमासादिता विप्रर पुरी प्रासादसंकुला ॥<br>
भोगिनीमपि मोक्षाय किं पुनर्व्रतधारिणाम् ॥ २९-६८ ॥<br>
<br>
निक्षिप्यतामियं बाला काशीशस्येह मंदिरे ॥<br>
वियोजिता तु या पूर्वं तेन दुष्टेन रक्षसा ॥ २९-६९ ॥<br>
<br>
आत्मनः सुरतार्थाय कुमारी नियमान्विता ॥<br>
एष प्रभावोऽपि हितः क्षेत्रस्यास्य द्विजोत्म । २९-७० ॥<br>
<br>
विनश्यंतीह कर्माणि शुभान्यप्यशुभानि च ॥<br>
भूतव्यभविष्याणि ज्ञानाज्ञानकृतानि च ॥ २९-७१ ॥<br>
<br>
एषा पुरी कर्मविनाशनाय कृष्णेन पूर्वं हि विनिर्मिताभूत् ॥<br>
यस्यां मृता दुःखमनंतमुग्रं भुंजंति मर्त्या यमयातनां नो ॥ २९-७२ ॥<br>
<br>
इति श्रीबृहन्नारदीयपुराणोत्तरभागे मोहिनीचरिते काष्ठीलोपाख्याने राक्षसीचरिते काशीवर्णनं नाम एकोनत्रिंशोऽध्यायः ॥ २९ ॥<br>
