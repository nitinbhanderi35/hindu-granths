<br>
वसिष्ठ उवाच ॥<br>
वसोर्वचनमाकर्ण्य गङ्गामाहात्म्यसूचकम् ॥<br>
पुनः पप्रच्छ राजेन्द्रं तं विप्रं स्वपुरोहितम् ॥ ४३-१ ॥<br>
मोहिन्युवाच ॥<br>
श्रुतं विप्र मया सर्वं गोदानादि शुभावहम् ॥<br>
अधुना श्रोतुमिच्छामि गङ्गाव्रतमनुत्तमम् ॥ ४३-२ ॥<br>
गङ्गादीनां पूजनं च स्थापनं तत्र वा द्विज ॥<br>
किं फलं वद सर्वज्ञ त्वामहं शरणं गता ॥ ४३-३ ॥<br>
अधुना गतिदाता त्वं वर्जितायाश्च बंधुभिः ॥<br>
पत्या विरहिता चाहं पुत्रहीना विदांवर ॥ ४३-४ ॥<br>
त्वामेव शरणं प्राप्ता पितुर्वचनगौरवात् ॥<br>
तद्भवान्प्रणताया मे गंगामाहात्म्यंसंयुतम् ॥ <br>
देवताराधनं ब्रूहि यच्छ्रुत्वा मुच्यते ह्यघात् ॥ ४३-५ ॥<br>
वसिष्ठ उवाच ॥<br>
तच्छ्रुत्वा मोहिनीवाक्यं वसुर्विप्रः प्रतापवान् ॥<br>
सभाज्य मोहिनीं भूप प्राह वेदविदां वरः ॥ ४३-६ ॥<br>
वसुरुवाच ॥<br>
साधु पृष्टं त्वया देवि लोकानां हितकाम्यया ॥ ४३-७ ॥<br>
गंगामाहात्म्यमखिलं महापापप्रणाशनम् ॥<br>
वृषध्वजेन कथितं शिवेन दयया पुरा ॥ ४३-८ ॥<br>
प्रीत्या देव्याभि पृष्टेन गंगातीरनिवासिना ॥<br>
देवैस्तु भुक्तं पूर्वाह्णे मध्याह्ने ऋषिभिस्तथा ॥ ४३-९ ॥<br>
अपराह्णे च पितृभिः शर्वंर्यां गुह्यकादिभिः ॥<br>
सर्वा वेला अतिक्रम्य नक्तभोजनमुत्तमम् ॥ ४३-१० ॥<br>
उपवासाद्वारं भैक्ष्यं भैक्ष्याद्वरमयाचितम् ॥<br>
अयाचिताद्वारं नक्तं तस्मान्नक्तं समाचरेत् ॥ ४३-११ ॥<br>
हविष्यभोजनं स्नानं सत्यमाहारलाघवम् ॥<br>
अग्निकार्य्यमधःशय्यां नक्ताशी षट् समाचरेत् ॥ ४३-१२ ॥<br>
गंगातीरे माघमासे यः कुर्यान्नक्तभोजनम् ॥<br>
शिवायतनपार्श्वे तु कृशरं घृतसंयुतम् ॥ ४३-१३ ॥<br>
नैवेद्यं च निवेद्यैव कृशरान्नं शिवस्य तु ॥<br>
काष्ठमौनेन भुंजानो जिह्वालौल्यं विवर्जयेत् ॥ ४३-१४ ॥<br>
पलाशपत्रे भुञ्जानः शिवं स्मृत्वा जितेंद्रियः ॥<br>
धर्मराजस्य देव्याश्च पृथक्पिंडं प्रकल्पयेत् ॥ ४३-१५ ॥<br>
सोपवासश्चतुर्द्दश्यां भवेदुभयपक्षयोः ॥<br>
पौर्णमास्यां तु गंधैश्च गंगायाः सलिलैस्तथा ॥ ४३-१६ ॥<br>
शिवं संस्नाप्य पयसा मध्वाज्यदधिभिः पृथक् ॥<br>
तथैव हेमपुष्पं च लिंगमूर्ध्नि विनिक्षिपेत् ॥ ४३-१७ ॥<br>
ततो दद्यात्तु शक्त्यैवापूपञ्च घृतपाचितम् ॥<br>
तिलाढकं प्रगृह्याथ शिवलिंगोपरि क्षिपेत् ॥ ४३-१८ ॥<br>
नीलोत्पलैश्च सर्वेशं पूजयेत्पंकजैरपि ॥<br>
तदलाभे तु सौवर्णैः पंकजैः पूजयेद्धरम् ॥ ४३-१९ ॥<br>
पायसं चात्र मध्वक्तं घृतयुक्तं च गुग्गुलम् ॥<br>
घृतदीपं तथा चैव चंदनाद्यैर्विलेपनम् ॥ ४३-२० ॥<br>
दद्याद्भक्त्या महेशाय तथा पत्रफलानि च ॥<br>
कृष्णगोमिथुनं चैव सरूपं च निवेदयेत् ॥ ४३-२१ ॥<br>
भोजयेद्ब्राह्मणानष्टौ मासांते तु सदक्षिणान् ॥<br>
वर्जयेन्मधु मांसं च तं मासं ब्रह्मचर्यवान् ॥ ४३-२२ ॥<br>
एवं कृत्वा यथोद्दिष्टमेकवारमिदं व्रतम् ॥<br>
यमैश्च नियमैर्युक्तः श्रद्धाभक्तिपरायणः ॥ ४३-२३ ॥<br>
इह भोगानवाप्नोति प्रेत्य चानुत्तमां गतिम् ॥<br>
इंद्रनीलप्रतीकाशैर्विमानैः शिखिसंयुक्तैः ॥ ४३-२४ ॥<br>
दिव्यरत्नमयैश्चैव दिव्यभोगसमन्वितैः ॥<br>
गत्वा शिवपुरं रम्यं सर्वस्वकुलसंयुतः ॥ ४३-२५ ॥<br>
सुहृद्भिर्विविधैश्चैव विविधानप्यभीप्सितान् ॥<br>
भुक्त्वा भोगानशेषांश्च यावदाभूतसंप्लवम् ॥ ४३-२६ ॥<br>
ततो भवति धर्मात्मा जंबूद्वीपपतिस्तथा ॥<br>
तत्र भुंक्ते समस्ताँश्च भोगान्विगतकल्मषः ॥ ४३-२७ ॥<br>
सुरूपः सुभगश्चैव तथा विहितशासनः ॥<br>
सर्वरोगविनिर्मुक्तः सोऽप्येतत्फलभाग्भवेत् ॥ ४३-२८ ॥<br>
वैशाखे शुक्लपक्षे वा चतुर्दश्यां समाहितः ॥<br>
शाल्यन्नं क्षीरसंयुक्तं यः कुर्यान्नक्तभोजनम् ॥ ४३-२९ ॥<br>
शिवं संपूज्य पुष्पाद्यैर्भोज्यं तु संनिवेद्य च ॥<br>
काष्ठमौनेन भुंजानो वटकाष्टेन वै तथा ॥ ४३-३० ॥<br>
मौनेन प्रयतो भूत्वा कुर्याद्वै दंतधावनम् ॥<br>
शिवलिंगसमीपे तु गंगातीरे निशि स्वपेत् ॥ ४३-३१ ॥<br>
पौर्णमास्यां प्रभाते तु गंगायां विधिना तथा ॥<br>
स्नात्वोपवासं संकल्प्य कुर्य्याज्जागरणं निशि ॥ ४३-३२ ॥<br>
लिंगं घृतेन संस्नाप्य पुष्पगंधादिभिस्तथा ॥<br>
नैवेद्यधूपदीपैश्च संपूज्य वृषभं शुभम् ॥ ४३-३३ ॥<br>
सुश्वेतपुष्पवस्त्राद्यैर्हारिद्रैश्चंदनैस्तथा ॥<br>
अलंकृत्य विधानेन शिवाय विनिवेदयेत् ॥ ४३-३४ ॥<br>
ब्राह्मणांश्च यथाशक्ति पायसेन तु भोजयेत् ॥<br>
एवं सकृच्च यो भक्त्या करोति श्रद्धयान्वितः ॥ ४३-३५ ॥<br>
लभते दैवपादोनयुगानां द्विसहस्रकम् ॥<br>
तपः कृत्वा तु नियमाद्यत्पुण्यं तदसंशयम् ॥ ४३-३६ ॥<br>
हंसकुंदप्रभायुक्तैर्विमानैश्चन्द्रसन्निभैः ॥<br>
सुश्वेतवृषयुक्तैश्च मुक्ताजालविभूषितैः ॥ ४३-३७ ॥<br>
स्वकीयपितृभिः सार्द्धं प्रयातीश्वरमंदिरम् ॥<br>
नीलोत्पलसुंगंधाभिः सुरूपाभिः समंततः ॥ ४३-३८ ॥<br>
कांताभिर्दिव्यरूपाभिर्भुक्त्वा भोगाननेकशः ॥<br>
अनंतकालमैश्वर्ययुक्तो भूत्वा ततो भुवि ॥ ४३-३९ ॥<br>
जायते स महीपालः कीर्त्यैश्वर्यसमन्वितः ॥<br>
एकच्छत्रेण स महीं पालयत्याज्ञया सह ॥ ४३-४० ॥<br>
अन्ते वैराग्यसंपन्नो गंगां स लभते पुनः ॥<br>
स तया श्रद्धया युक्तो गंगायां मरणं लभेत् ॥ ४३-४१ ॥<br>
तथा तत्र स्मृतिं लब्ध्वा मोक्षमाप्नोति स ध्रुवम् ॥<br>
ज्येष्ठे मासि सिते पक्षे दशम्यां हस्तसंयुते ॥ ४३-४२ ॥<br>
गंगातीरे तु पुरुषो नारी वा भक्तिभावतः ॥<br>
निशायां जागरं कृत्वा गंगां दशविधैस्ततः ॥ ४३-४३ ॥<br>
पुष्पैर्गंधैश्च नैवेद्यैः फलैश्च दशसंख्याया ॥<br>
तथैव दीपैस्तांबूलैः पूजयेच्छ्रद्धयान्वितः ॥ ४३-४४ ॥<br>
स्नात्वा भक्त्या तु जाह्नव्यां दशकृत्वो विधानतः ॥<br>
दशप्रसृति कृष्णंश्च तिलान्सर्पिश्च वै जले ॥ ४३-४५ ॥<br>
सक्तुपिंडान्गुडपिंडान्दद्याच्च दशसंख्यया ॥<br>
ततो गंगातटे रम्ये हेम्ना रूप्येण वा तथा ॥ ४३-४६ ॥<br>
गंगायाः प्रतिमां कृत्वा वक्ष्यमाणस्वरूपिणीम् ॥<br>
पद्मस्वस्तिकचिह्नस्य संस्थितस्य तथोपरि ॥ ४३-४७ ॥<br>
वस्त्रस्रग्दामकंठस्य पूर्णकुंभस्य चोपरि ॥<br>
संस्थाप्य पूजयेद्देवीं तदलाभे मृदादि वा ॥ ४३-४८ ॥<br>
अथ तत्राप्यशक्तश्चेल्लिखेत्पिष्टेन वै भुवि ॥<br>
चतुर्भुजां सुनेत्रां च चन्द्रायुतसमप्रभाम् ॥ ४३-४९ ॥<br>
चामरैर्वीज्यमानां च श्वेतच्छत्रोपशिभिताम् ॥<br>
सुप्रसन्नां च वरदां करुणार्द्रनिजांतराम् ॥ ४३-५० ॥<br>
सुधाप्लावितभूपृष्ठां देवादिभिरभिष्टुताम् ॥<br>
दिव्यरत्नपरीतां च दिंव्यमाल्यानुलेपनाम् ॥ ४३-५१ ॥<br>
ध्यात्वा जले यथाप्रोक्तां तत्रार्चायां तु पूजयेत् ॥<br>
वक्ष्यमाणेन मंत्रेण कुर्यात्पूजां विशेषतः ॥ ४३-५२ ॥<br>
पंचामृतेन च स्नानमर्चायां तु विशिष्यते ॥<br>
प्रतिमाग्रे स्थंडिले तु गोमयेनोपलेपयेत् ॥ ४३-५३ ॥<br>
नारायणं महेशं च ब्रह्माणं भास्करं तथा ॥<br>
भगीरथं च नृपतिं हिमवंतं नगेश्वरम् ॥ ४३-५४ ॥<br>
गंधपुष्पादिभिश्चैव यथाशक्ति प्रपूजयेत् ॥<br>
दशप्रस्थांस्तिलान्दद्याद्दश विप्रेभ्य एव च ॥ ४३-५५ ॥<br>
दशप्रस्थान्यवान्दद्याद्दश गव्यैर्यथाहितान् ॥<br>
मत्स्यकच्छपमंडूकमकरादिजलेचरान् ॥ ४३-५६ ॥<br>
कारितान्वै यथाशक्ति स्वर्णेन रजतेन वा ॥<br>
तदलाभे पिष्टमयानभ्यर्च्य कुसुमादिभिः ॥<br>
गंगायां प्रक्षिपेत्पूर्व्वं मंत्रेणैव तु मंत्रवित् ॥ ४३-५७ ॥<br>
रथयात्रादिने तस्मिन्विभवे सति कारयेत् ॥<br>
रथारूढप्रतिकृतिं गंगायास्तूत्तरामुखाम् ॥ ४३-५८ ॥<br>
भ्रमंत्या दर्शनं लोके दुर्लभं पापकर्मणाम् ॥<br>
दुर्गाया रथयात्रास्ति तथैवात्रापि कारयेत् ॥ ४३-५९ ॥<br>
एवं कृत्वा विधानेन वित्तशाठ्यविवर्जितः ॥<br>
दशपापैर्वक्ष्यमाणैः सद्य एव विमुच्यते ॥ ४३-६० ॥<br>
अदत्तानामुपादानं हिंसा चैवाविधानतः ॥<br>
परदारोपसेवा च कायिकं त्रिविधं स्मृतम् ॥ ४३-६१ ॥<br>
पांरुष्यमनृतं वापि पैशुन्यं चापि सर्वशः ॥<br>
असंबद्धप्रलापश्च वाचिकं स्याच्चतुर्विधम् ॥ ४३-६२ ॥<br>
परद्रव्येष्वभिध्यानं मनसानिष्टचिंतनम् ॥<br>
वितथाभिनिवेशश्च मानसं त्रिविधं स्मृतम् ॥ ४३-६३ ॥<br>
एतैर्दशविधैः पापैः कोटिजन्मसमुद्भवैः ॥<br>
मुच्यते नात्र संदेहो ब्रह्मणो वचनं यथा ॥ ४३-६४ ॥<br>
दश त्रिंशच्च तान्पूर्वान्पितॄनेव तथापरान् ॥<br>
उद्धरत्येव संसारान्मंत्रेणानेन पूजिता ॥ ४३-६५ ॥<br>
"ॐ नमो दशहरायै नारायण्यै गंगायै नमः ॥" <br>
इति मंत्रेण यो मर्त्यो दिने तस्मिन्दिवानिशम् ॥ ४३-६६ ॥<br>
जपेत्पचसहस्राणि दशधर्मफलं लभेत् ॥<br>
उद्दरेद्दश पूर्वाणि पराणि च भवार्णवात् ॥ ४३-६७ ॥<br>
वक्ष्यमाणमिदं स्तोत्रं विधिना प्रतिगृह्य च ॥<br>
गंगाग्रे तद्दिने जप्यं विष्णुपूजां प्रवर्तयेत् ॥ ४३-६८ ॥<br>
ॐ नमः शिवायै गंगायै शिवदायै नमोऽस्तु ते ॥<br>
नमोऽस्तु विष्णुरूपिण्यै गंगायै ते नमो नमः ॥ ४३-६९ ॥<br>
सर्वदेवस्वरूपिण्यै नमो भेषजमूर्तये ॥<br>
सर्वस्य सर्वव्याधीनां भिषक्श्रेष्ठे नमोऽस्तु ते ॥ ४३-७० ॥<br>
स्थाणुजंगमसंभूतविषहंत्रि नमोऽस्तु ते ॥<br>
संसारविषनाशिन्यै जीवनायै नमोनमः ॥ ४३-७१ ॥<br>
तापत्रितयहंत्र्यै च प्राणेश्वर्यै नमोनमः ॥<br>
शांत्यै संतापहारिण्यै नमस्ते सर्वमूर्तये ॥ ४३-७२ ॥<br>
सर्वसंशुद्धिकारिण्यै नमः पापविमुक्तये ॥<br>
भुक्तिमुक्तिप्रदायिन्यै भोगवत्यै नमोनमः ॥ ४३-७३ ॥<br>
मंदाकिन्यै नमस्तेऽस्तु स्वर्गदायै नमोनमः ॥<br>
नमस्त्रैलोक्यमूर्तायै त्रिदशायै नमोनमः ॥ ४३-७४ ॥<br>
नमस्ते शुक्लसंस्थायै क्षेमवत्यै नमोनमः ॥<br>
त्रिदशासनसंस्थायै तेजोवत्यै नमोऽस्तु ते ॥ ४३-७५ ॥<br>
मंदायै लिंगधारिण्यै नारायण्यै नमोनमः ॥<br>
नमस्ते विश्वमित्रायै रेवत्यै ते नमोनमः ॥ ४३-७६ ॥<br>
बृहत्यै ते नमो नित्यं लोकधात्र्यै नमोनमः ॥<br>
नमस्ते विश्वमुख्यायै नंदिन्यै ते नमोनमः ॥ ४३-७७ ॥<br>
पृथ्व्यै शिवामृतायै च विरजायै नमोनमः ॥<br>
परावरगताद्यैयै तारायै ते नमोनमः ॥ ४३-७८ ॥<br>
नमस्ते स्वर्गसंस्थायै अभिन्नायै नमोनमः ॥<br>
शान्तायै ते प्रतिष्ठायै वरदायै नमोनमः ॥ ४३-७९ ॥<br>
उग्रायै मुखजल्पायै संजीविन्यै नमोनमः ॥<br>
ब्रह्मगायै ब्रह्मदायै दुरितघ्न्यै नमोनमः ॥ ४३-८० ॥<br>
प्रणतार्तिप्रभंजिन्यै जगन्मात्रे नमोनमः ॥<br>
विलुषायै दुर्गहंत्र्यै दक्षायै ते नमोनमः ॥ ४३-८१ ॥<br>
सर्वापत्प्रतिपक्षायै मंगलायै नमोनमः ॥<br>
परापरे परे तुभ्य नमो मोक्षप्रदे सदा ॥<br>
गंगा ममाग्रतो भूयाद्गंगा मे पार्श्वयोस्तथा ॥ ४३-८२ ॥<br>
गंगा मे सर्वतो भूयात्त्वयि गंगेऽस्तु मे स्थितिः ॥<br>
आदौ त्वमंते मध्ये च सर्वा त्वं गांगते शिवे ॥ ४३-८३ ॥<br>
त्वमेव मूलप्रकृतिस्त्वं हि नारायणः प्रभुः ॥<br>
गंगे त्वं परमात्मा च शिवस्तुभ्यं नमोनमः ॥ ४३-८४ ॥<br>
इतीदं पठति स्तोत्रं नित्यं भक्तिपरस्तु यः ॥<br>
श्रृणोति श्रद्धया वापि कायवाचिकसंभवैः ॥ ४३-८५ ॥<br>
दशधा संस्थितैर्दोषैः सर्वैरेव प्रमुच्यते ॥<br>
रोगी प्रमुच्यते रोगान्मुच्येतापन्न आपदः ॥ ४३-८६ ॥<br>
द्विषभ्द्यो बंधनाच्चापि भयेभ्यश्च विमुच्यते ॥<br>
सर्वान्कामानवाप्नोति प्रेत्य ब्रह्मणि लीयते ॥ ४३-८७ ॥<br>
इदं स्तोत्रं गृहे यस्य लिखितं परिपूज्यते ॥<br>
नाग्निचौरभयं तत्र पापेभ्योऽपि भयं नहि ॥ ४३-८८ ॥<br>
तस्यां दशम्यामेतच्च स्तोत्रं गंगाजले स्थितः ॥<br>
जपंस्तु दशकृत्वश्च दरिद्रो वापि चाक्षमः ॥ ४३-८९ ॥<br>
सोऽपि तत्फलमाप्नोति गंगां संपूज्य भक्तितः ॥<br>
पूर्वोक्तेन विधानेन फलं यत्परिकीर्तितम् ॥ ४३-९० ॥<br>
यथा गौरी तथा गंगा तस्माद्गौर्यास्तु पूजने ॥<br>
विधिर्यो विहितः सम्यक्सोऽपि गंगाप्रपूजने ॥ ४३-९१ ॥<br>
यथा शिवस्तथा विष्णुर्यथा विष्णुस्तथा ह्युमा ॥<br>
उमा यथा तथा गंगा चात्र भेदो न विद्यते ॥ ४३-९२ ॥<br>
विष्णुरुद्रांतरं यश्च गगागौर्यंतरं तथा ॥<br>
लक्ष्मीगौर्यतरं यश्च प्रब्रूते मूढधीस्तु सः ॥ ४३-९३ ॥<br>
शुक्लपक्षे दिवा भूमौ गंगायामुत्तरायणे ॥<br>
धन्या देहं विमुंचंति हृदयस्थे जनार्दने ॥ ४३-९४ ॥<br>
ये मुंचंति नरा- प्राणान् गंगायां विधिनं दिनि ॥<br>
ते विष्णुलोकं गच्छंति स्तूयमाना दिविस्थितैः ॥ ४३-९५ ॥<br>
अर्द्धोदकेन जाह्नव्यां म्रियतेऽनशनेन यः ॥<br>
स याति न पुनर्जन्म ब्रह्मसायुज्यमेति च ॥ ४३-९६ ॥<br>
या गतिर्योगयुक्तस्य सात्विकस्य मनीषिणः ॥<br>
सा गेतिस्त्यजतः प्राणान् गंगायां तु शरीरिणः ॥ ४३-९७ ॥<br>
अनशनं गृहीत्वा यो गंगातीरे मृतो नरः ॥<br>
सत्यमेव परं लोकमाप्नोति पितृभिः सह ॥ ४३-९८ ॥<br>
गंगायां मरणात्प्राणान्योः प्राज्ञस्त्यक्तुमिच्छति ॥<br>
गतानि बहुजन्मानि यत्र यत्र मृतानि च ॥ ४३-९९ ॥<br>
महाँश्चापि गतः कालो यत्र तत्रापि गच्छतः ॥<br>
अत्रदूरे समीपे च सदृशं योजनद्वयम् ॥ ४३-१०० ॥<br>
गंगायां मरणेनेह नात्र कार्या विचारणा ॥<br>
ज्ञानतोऽज्ञानतो वापि कामतोऽपि वा ॥ ४३-१०१ ॥<br>
गंगायां तु मृतो मर्त्यः स्वर्गं मोक्षं च विंदति ॥<br>
प्राणेषूत्सृज्यमानेषु यो गंगां संस्मरेन्नरः ॥ ४३-१०२ ॥<br>
स्पृशेद्वा पापशीलोऽपि स वै याति परां गतिम् ॥ ४३-१०३ ॥<br>
गंगां गत्वा यैः शरीरं विसृष्टं प्राप्ता धीरास्ते तु देवैः समत्वम् ॥<br>
तस्मात्सुर्वान्प्रोह्य मुक्तिप्रदान्वै सेवेद्गंगामा शरीरस्य पातम् ॥ ४३-१०४ ॥<br>
अंतरिक्षे क्षितौ तोये पापीयानपि यो मृतः ॥<br>
ब्रह्मविष्णुशिवैः पूज्यं पदमक्षय्यमश्नुते ॥ ४३-१०५ ॥<br>
यो धर्मिष्ठश्च सप्राणः प्रयतः शिष्टसंमतः ॥<br>
चिंतयेन्मनसा गंगां स गतिं परमां लभेत् ॥ ४३-१०६ ॥<br>
यत्र तत्र मृतो वापि मरणे समुपस्थिते ॥<br>
भक्त्या गंगां स्मरन्याति शैवं वा वैष्णवं पुरम् ॥ ४३-१०७ ॥<br>
शंभोर्जटाकलापात्तु विनिष्क्रांतातिकर्कशात् ॥<br>
प्लावयित्वा दिवं निन्ये या पापान्यगरात्मजान् ॥ ४३-१०८ ॥<br>
यावंत्यस्थीनि गंगायां तिष्ठंति पुरुषस्य वै ॥<br>
तावद्वर्षसहस्राणि स्वर्गलोके महीयते ॥ ४३-१०९ ॥<br>
गगातोये तु यस्यास्थि नीत्वा प्रक्षिप्यते नरैः ॥<br>
तत्कालमादितः कृत्वा स्वर्गलोके भवेत्स्थितिः ॥ ४३-११० ॥<br>
गंगातोये तु यस्यास्थि प्राप्यते शुभकर्मणः ॥<br>
न तस्य पुनरावृत्तिर्ब्रह्मलोकात्कथंचन ॥ ४३-१११ ॥<br>
दशाहाभ्यंतरे यस्य गंगातोयेऽस्थि संगतम् ॥<br>
गंगायां मरणे यादृक्तादृक्फलमवाप्नुयात् ॥ ४३-११२ ॥<br>
स्नात्वा ततः पञ्चगव्येन सिक्त्वा हिरण्यमध्वाज्यतिलैर्नियोज्य ॥<br>
तदस्थिपिंडं पुटके निधाय पश्यन् दिशं प्रेतगणोपगूढाम् ॥ ४३-११३ ॥<br>
नमोऽस्तु धर्माय वदन्प्रविश्य जलं स मे प्रीत इति क्षिपेच्च ॥<br>
स्नात्वा ततस्तीर्थवटाक्षयं च दृष्ट्वा प्रदद्यादथ दक्षिणां तु ॥ ४३-११४ ॥<br>
एवं कृत्वा प्रेतपुरे स्थितस्य स्वर्गे गतिः स्यात्त महेंद्रतुल्या ॥ ४३-११५ ॥<br>
प्रवाहमवधिं कृत्वा यावद्धस्तचतुष्टयम् ॥<br>
तत्र नारायणः स्वामी नान्यः स्वामी कदाचन ॥ ४३-११६ ॥<br>
न तत्र प्रतिगृह्णीयात्प्राणैः कंठगतैरपि ॥<br>
भाद्रशुक्लचतुर्दश्यां यावदाक्रमते जलम् ॥ ४३-११७ ॥<br>
तावद्गभं विजानीयात्तद्दूरं तीरमुच्यते ॥<br>
सार्द्धहस्तशतं यावद्गर्भस्तीरं ततः परम् ॥ ४३-११८ ॥<br>
इति केषां मतं देवि श्रुतिस्मृतिषु संमतम् ॥<br>
तीराद्गव्यूतिमात्रं तु परितः क्षेत्रमुच्यते ॥ ४३-११९ ॥<br>
तीरं त्यक्त्वा वसेत्क्षेत्रे तीरे वासो न चेष्यते ॥<br>
एकयोजनविस्तीर्णा क्षेत्रसीमा तटद्वयात् ॥ ४३-१२० ॥<br>
गंगासीमां न लघंति पापान्यप्यखिलान्यपि ॥<br>
तां तु दृष्ट्वा पलायंते यथा सिंहं वनौकसः ॥ ४३-१२१ ॥<br>
यत्र गंगा महाभागे रामशंभुतपोवनम् ॥<br>
सिद्धक्षेत्रं तु तज्ज्ञेयं समन्तात्तु त्रियोजनम् ॥ ४३-१२२ ॥<br>
तीर्थे न प्रतिगृह्णीयात्पुण्येष्वायतनेषु च ॥<br>
निमित्तेषु च सर्वेषु तन्निवृत्तो भवेन्नरः ॥ ४३-१२३ ॥<br>
तीर्थे यः प्रतिगृह्णाति पुण्येष्वायतनेषु च ॥<br>
निष्फलं तस्य तत्तीर्थं यावत्तद्धनमुच्यते ॥ ४३-१२४ ॥<br>
गंगाविक्रयाणाद्देवि विष्णोर्विक्रयणं भवेत् ॥<br>
जनार्दने तु विक्रीते विक्रीतं भुवनत्रयम् ॥ ४३-१२५ ॥<br>
गंगा तीरसमुद्भूतां मृदं मूर्घ्ना बिभर्ति यः ॥<br>
बिभर्ति रूपं सोऽर्कस्य तमोनाशाय केवलम् ॥ ४३-१२६ ॥<br>
गंगापुलिनजां धूलिमास्तीर्याथ निजान् पितॄन् ॥<br>
प्रीणयन्यो नरः पिंडान्दद्यात्तान् स्वर्नयेदपि ॥ ४३-१२७ ॥<br>
इदं तेऽभिहितं भद्रे गंगामाहात्म्यमुत्तमम् ॥<br>
पठन् श्रृण्वन्नरो ह्येति तद्विष्णोः परमं पदम् ॥ ४३-१२८ ॥<br>
नित्यं जप्यमिदं भक्त्या प्रयतैः श्रद्धयान्वितैः ॥<br>
वैष्णवीं गतिमिच्छद्भिः शैवीं वा विधिनंदिनि ॥ ४३-१२९ ॥<br>
इति श्रीबृहन्नारदीयपुराणोत्तरभागे मोहिनीवसुसंवादे गंगामाहात्म्ये पूजादिकथं नाम त्रिचत्वारिंशत्तमोऽध्यायः ॥ ४३ ॥<br>
<br>
<br>
