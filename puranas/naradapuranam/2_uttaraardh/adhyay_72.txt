अथ गौतमाश्रममाहात्म्यं प्रारभ्यते ।।<br>
<br>
मोहिन्युवाच ।।<br>
श्रुतं पुष्करमाहात्म्यं वसो पापप्रणाशनम् ।।<br>
गौतमाश्रममाहात्म्यमधुना कीर्तय प्रभो ।। ७२-१ ।।<br>
<br>
वसुरुवाच ।।<br>
श्रणु देवि प्रवक्ष्यामि गौतमाश्रममुत्तमम् ।।<br>
यत्र गत्वा नरो भक्त्या न भूयोऽर्हति यातनाः ।। ७२-२ ।।<br>
<br>
गौतमस्याश्रमं पुण्यं देवर्षिगणसेवितम् ।।<br>
सर्वपापप्रशमनं सर्वोपद्रवशांतिदम् ।। ७२-३ ।।<br>
<br>
सेवते द्वादशाब्दं यो भक्तिभावसमन्वितः ।।<br>
स शैवं लभते धाम यत्र गत्वा न शोचति ।। ७२-४ ।।<br>
<br>
मायादेवीसुतो यत्र तपस्युग्रे समास्थितः ।।<br>
तत्र गोदावरी गंगा सर्वपातकनाशिनी ।। ७२-५ ।।<br>
<br>
तपस्यतो मुनेस्तस्य द्वादशाब्दमवर्षणम् ।।<br>
बभूव घोरं विधिजे सर्वसत्त्वक्षयंकरम् ।। ७२-६ ।।<br>
<br>
तस्मिन्नुग्रे तु दुर्भिक्षे क्षुत्क्षामामुनयोऽखिलाः ।।<br>
नानादेशेभ्य आयाता गौतमस्याश्रमं शुभे ।। ७२-७ ।।<br>
<br>
चक्रुर्विज्ञापनं तस्य गौतमस्य तपस्यतः ।।<br>
देहि नो भोजनं येन प्राणास्तिष्ठंति वर्मसु ।। ७२-८ ।।<br>
<br>
एवं विज्ञापितस्तैस्तु मुनिभिर्गौतमो मुनिः ।।<br>
जातानुकंपस्तानाह विश्वस्तांस्तपसो बलात् ।। ७२-९ ।।<br>
<br>
गौतम उवाच ।।<br>
तिष्ठध्वं मुनयः सर्वे ममाश्रमसमीपतः ।।<br>
भोजनं वः प्रदास्यामि यावद्दुर्भिक्षमादृतः ।। ७२-१० ।।<br>
<br>
विश्वास्यैवमृषीन्सर्वान्गौतमस्तपसो बलात् ।।<br>
दध्यौ प्रसन्नमनसा गंगां सर्वार्थसाधिनीम् ।। ७२-११ ।।<br>
<br>
स्मृतमात्रा तु सा देवी तत्रोद्भूता धरातलात् ।।<br>
तां तु दृष्ट्वा मुनिर्गंगां संप्लावितधरातलाम् ।। ७२-१२ ।।<br>
<br>
प्रातरुप्त्वा क्षितौ शालीन्पक्वान्मध्याह्नकेऽलुनात् ।।<br>
शाल्यन्नेनन ततस्तेन तानृषीन्समभोजयत् ।। ७२-१३ ।।<br>
<br>
ततस्ते मुनयः प्रीता भुक्त्वान्नं तृप्तिमागताः ।।<br>
निवासं चक्रिरे तत्र गौतमाश्रमके मुदा ।। ७२-१४ ।।<br>
<br>
एवं प्रतिदिनं भद्रे शालिभिः पक्वतां गतैः ।।<br>
आतिथ्यं विदधे तेषां भक्तिभावसमन्वितः ।। ७२-१५ ।।<br>
<br>
ततस्तस्य मुनींद्रस्य द्विजान्भोजयतोऽन्वहम् ।।<br>
व्यतीयाय च दुर्भिक्षं द्वादशाब्दांतकालतः ।। ७२-१६ ।।<br>
<br>
ततस्ते मुनयः सर्वे सुभिक्षे काल आगते ।।<br>
विज्ञाप्य तं मुनिश्रेष्ठं जग्मुदेंशान्स्वकान्पुनः ।। ७२-१७ ।।<br>
<br>
एवंप्रभावः स मुनिर्गौतमस्तत्र मोहिनि ।।<br>
तपस्तेपे बहुतीथं कालं नियमितेंद्रियः ।। ७२-१८ ।।<br>
<br>
ततस्तत्तपसा तुष्टो भगवानंबिकापतिः ।।<br>
सगणो दर्शनं यातो वरं ब्रूहीत्युवाच ह ।। ७२-१९ ।।<br>
<br>
ततो मुनिवरो दृष्ट्वा देवदेवमुमापतिम् ।।<br>
त्र्यंबकं स नमश्चक्रे निपत्य भुवि तत्पुरः ।। ७२-२० ।।<br>
<br>
तत उत्थाय सहसा कृतांजलिरुपस्थितः ।।<br>
प्रोवाच देहि मे भक्तिं पादयोस्तव नित्यदा ।। ७२-२१ ।।<br>
<br>
ममाश्रमसमीपेऽत्र पर्वतोपरि शंकर ।।<br>
त्वामेवं संस्थितं पश्याम्येष एव वरो मम ।। ७२-२२ ।।<br>
<br>
इत्युक्तः पार्वतीनाथो भक्तानां वांछितप्रदः ।।<br>
तत्र दत्त्वा स्वसान्निध्यं सद्यः प्रीतं चकार तम् ।। ७२-२३ ।।<br>
<br>
तेन रूपेण तत्रैव न्यवसत्त्र्यंबकः सति ।।<br>
स गिरिरत्त्र्यंबकाख्यस्तु ततः प्रभृति कीर्त्यते ।। ७२-२४ ।।<br>
<br>
ये तु गोदावरीं गंगां प्राप्य भक्तियुता नराः ।।<br>
स्नानं कुर्वंति सुभगे ते स्युर्मुक्ता भवार्णवात् ।। ७२-२५ ।।<br>
<br>
स्नात्वा गोदावरीतोये त्र्यंबकं ये गिरिस्थितम् ।।<br>
उपचारैः पूजयंति ते स्युः साक्षान्महेश्वराः ।। ७२-२६ ।।<br>
<br>
त्र्यंबकस्य तु माहात्म्यं संक्षेपाद्वर्णितं मया ।।<br>
ब्रह्मापि विस्तराद्वक्तुं तव तातः क्षमो नहि ।। ७२-२७ ।।<br>
<br>
ततो गोदावरी यावत्साक्षाद्दर्शनतां गता ।।<br>
तावदप्याश्रमाः पुण्यास्तत्र संति ह्यनेकशः ।। ७२-२८ ।।<br>
<br>
तेषु स्नात्वा विधानेन संतर्प्य पितृदेवताः ।।<br>
नरोऽभिलषितान्कामान्प्राप्नुयान्नात्र संशयः ।। ७२-२९ ।।<br>
<br>
प्रकाशा तु क्वचिद्भद्रे क्वचिद्गुप्ता ततः परम् ।।<br>
प्लावयामास धरणीं पुण्या गोदावरी नदी ।। ७२-३० ।।<br>
<br>
यत्र प्रकटतां याता नृणां भक्त्या महेश्वरी ।।<br>
तत्र तीर्थं महत्पुण्यं स्नानमात्रादघापहम् ।। ७२-३१ ।।<br>
<br>
ततः पंचवटीं प्राप्य सा देवी नियतव्रता ।।<br>
सुप्रकाशमनुप्राप्ता लोकानां गतिदायिनी ।। ७२-३२ ।।<br>
<br>
गोदावर्यां पञ्चवट्यां यः स्नायान्नियतव्रतः ।।<br>
स नरः प्राप्नुयात्कामानभीष्टान्विधिनन्दिनि ।। ७२-३३ ।।<br>
<br>
यदा त्रेतायुगे रामः पंचवट्यामुपागतः ।।<br>
सभार्यः सानुजस्तत्र वसन्पुण्यतरां व्यधात् ।। ७२-३४ ।।<br>
<br>
इत्येत्सर्वमाख्यातं गौतमाश्रमजं शुभे ।।<br>
श्रृण्वतां पठतां पुण्यं पापघ्नं वांछितप्रदम् ।। ७२-३५ ।।<br>
<br>
इति श्रीबृहन्नारदीयपुराणोत्तरभागे बृहदुपाख्याने वसुमोहिनीसंवादे गौतमाश्रममाहात्म्ये गौतमतपश्चर्याप्रभाववर्णनं नाम <br>
द्वासप्ततितमोऽध्यायः ।। ७२ ।।<br>
<br>
इति गौतमाश्रममाहात्म्यम् ।।
