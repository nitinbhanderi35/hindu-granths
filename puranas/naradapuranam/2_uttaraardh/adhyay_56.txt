वसुरुवाच ।।<br>
अन्यच्छणु महाभागे तस्मिञ्छ्रीपुरुषोत्तमे ।।<br>
तीर्थव्रजं महत्पुण्यं दर्शनात्पापनाशनम् ।। ५६-१ ।।<br>
<br>
अनंताख्यं वासुदेवं दृष्ट्वा भक्त्या प्रणम्य च ।।<br>
सर्वपापविनिर्मुक्तो नरो याति परं पदम् ।। ५६-२ ।।<br>
<br>
श्वेतगंगां नरः स्नात्वा यः पश्येच्छ्वतमाधवम् ।।<br>
मत्स्याख्यं माधवं चैव श्वेतद्वीपं स गच्छति ।। ५६-३ ।।<br>
<br>
तुषारप्रतिमं शुद्धं शंखचक्रगदाधरम् ।।<br>
सर्वलक्षणसंयुक्तं पुंडरीकायतेक्षणम् ।। ५६-४ ।।<br>
<br>
श्रीवत्सवक्षसा युक्तं सुप्रसन्नं चतुर्भुजम् ।।<br>
वनमालावृतोरस्कं मुकुटांगदधारिणम् ।। ५६-५ ।।<br>
<br>
पीतवस्त्रं सुपीनांसं कुंडलाभ्यामलं कृतम् ।।<br>
कुशाग्रेणापि राजेंद्र श्वेतगांगेयमेव च ।। ५६-६ ।।<br>
<br>
स्पृष्ट्वा स्वर्गं गमिष्यंति विष्णुभक्ताः समाहिताः ।।<br>
यस्त्विमां प्रतिमां पश्येन्माधवाख्यां शशिप्रभाम् ।। ५६-७ ।।<br>
<br>
शंखगोक्षीरसंकाशामशेषाघविनाशिनीम् ।।<br>
तां प्रणम्य सकृद्भक्त्या पुंडरीकनिभेक्षणाम् ।। ५६-८ ।।<br>
<br>
विहाय सर्वकामान्वै विष्णुलोके महीयते ।।<br>
मन्वंतराणि तत्रैव देवकन्याभिरावृतः ।। ५६-९ ।।<br>
<br>
गीयमानश्च गंधर्वैः सिद्धविद्याधरार्चितः ।।<br>
भुनक्ति विपुलान्भोगान्यथेष्टं दैवतैः सह ।। ५६-१० ।।<br>
<br>
च्युतस्तस्मादिहागत्य मानुष्ये ब्राह्मणो भवेत् ।।<br>
वेदवेदांगविद्धीमान् भोगवांश्चिरजीवितः ।। ५६-११ ।।<br>
<br>
गजाश्वरथयानाढ्यो धनधान्यवृतः शुचिः ।।<br>
रूपवान्बहुभाग्यश्च पुत्रपौत्रसमन्वितः ।। ५६-१२ ।।<br>
<br>
पुरुषोत्तमं पुनः प्राप्य वटमूलेऽथ सागरे ।।<br>
त्यक्त्वा देहं हरिं स्मृत्वा ततः शांतं पदं व्रजेत् ।। ५६-१३ ।।<br>
<br>
श्वेतमाधवमालोक्य समीपे मत्स्यमाधवम् ।।<br>
एकार्णवे जले पूर्वं रूपं रोहितमास्थितः ।। ५६-१४ ।।<br>
<br>
वेदानां हरणार्थाय रसातलतले स्थितः ।।<br>
चिंतयित्वा क्षितिं मत्स्यं तस्मिन्स्थाने व्यवस्थितम् ।। ५६-१५ ।।<br>
<br>
आधाय तरुणं रूपं माधवं मत्स्यमाधवम् ।।<br>
प्रणम्य प्रयतो भूत्वा सर्वान्कष्टान्विमुंचति ।। ५६-१६ ।।<br>
<br>
प्रयाति परमं स्थानं यत्र देवो हरिः स्वयम् ।।<br>
काले पुनरिहायातो राजा स्यात्पृथिवीतले ।। ५६-१७ ।।<br>
<br>
मत्स्यमाधवमासाद्य दुराधर्षो भवेन्नरः ।।<br>
दाता भोक्ता भवेद्योद्धा वैष्णवः सत्यसंगरः ।। ५६-१८ ।।<br>
<br>
योगं प्राप्य हरेः पश्चात्ततो मोक्षमवाप्नुयात् ।।<br>
मत्स्यमाधवमाहात्म्यं मया ते परिकीर्तितम् ।। ५६-१९ ।।<br>
<br>
यं दृष्ट्वा ब्रह्मतनये सर्वान्कामानवाप्नुयात् ।।<br>
मार्जनं तत्र वक्ष्यामि मार्कंडेयह्रदे शुभे ।। ५६-२० ।।<br>
<br>
भक्त्या तु तन्मना भूत्वा पुराणं पुण्यमुक्तिदम् ।।<br>
मार्कंडेयह्रदे स्नानं सर्वकालं प्रशस्यते ।। ५६-२१ ।।<br>
<br>
चतुर्दश्यां विशेषेण सर्वपापप्रणाशनम् ।।<br>
तद्वत्स्नानं समुद्रस्य सर्वकालं प्रशस्यते ।। ५६-२२ ।।<br>
<br>
पौर्णमास्यां विशेषेण हयमेधफलं लभेत् ।।<br>
पूर्णिमा ज्येष्ठमासस्य ज्येष्ठा ऋक्षं यदा भवेत् ।। ५६-२३ ।।<br>
<br>
तदा गच्छेद्विशेषण तीर्थराजं परं शुभम् ।।<br>
कायवाङ्मानसैः शुद्धसद्भावोऽनन्यमानसः ।। ५६-२४ ।।<br>
<br>
सर्वद्वंद्वविनिर्मुक्तो वीतरागो विमत्सरः ।।<br>
कल्पवृक्षं वटं रम्यं यत्र साक्षाज्जनार्दनः ।। ५६-२५ ।।<br>
<br>
प्रदक्षिणं प्रकुर्वीतं त्रीन्वारान्सुसमाहितः ।।<br>
दृष्ट्वा नश्यति यत्पापं सप्तजन्मसमुद्भवम् ।। ५६-२६ ।।<br>
<br>
पुण्यं प्राप्नोति विपुलं गतिमिष्टां च मोहिनि ।।<br>
तस्य नामानि वक्ष्यामि सप्रमाणं युगे युगे ।। ५६-२७ ।।<br>
<br>
वटं वटेश्वरं शांतं पुराणपुरुषं विदुः ।।<br>
वटस्यैतानि नामानि कीर्तितानि कृतादिषु ।। ५६-२८ ।।<br>
<br>
योजनं पादहीनं च योजनार्द्धतदर्द्धकम् ।।<br>
प्रमाणं कल्पवृक्षस्य कृतादिषु यथाक्रमम् ।। ५६-२९ ।।<br>
<br>
पूर्वोक्तेन तु मंत्रेण नमस्कृत्त्वा च तं वटम् ।।<br>
दक्षिणाभिमुखो गच्छेद्धन्वंतरशतत्रयम् ।। ५६-३० ।।<br>
<br>
यत्रासौ दृश्यते चिह्नं स्वर्गद्वारं मनोरमम् ।।<br>
सागरांतः समाकृष्टं काष्ठं सर्वगुणान्वितम् ।। ५६-३१ ।।<br>
<br>
प्रणिपत्य ततस्तिष्ठेत्परिपूज्य ततः पुनः ।।<br>
मुच्यते सर्वपापौघैस्तथा पापग्रहादिभिः ।। ५६-३२ ।।<br>
<br>
उग्रसेनः पुरा दृष्ट्वा स्वर्गद्वारेण सागरम् ।।<br>
गत्वाऽऽचम्य शुचिस्तत्रध्यात्वा नारायणं परम् ।। ५६-३३ ।।<br>
<br>
न्यसेदष्टाक्षरं मंत्रं पश्चाद्धस्तशरीरयोः ।।<br>
ॐ नमो नारायणायेति यं वदंति मनीषिणः ।। ५६-३४ ।।<br>
<br>
किं कार्यं बहुभिर्मंत्रैर्मनोविभवकारकैः ।।<br>
नमोनारायणायेति मन्त्रः सर्वार्थसाधकः ।। ५६-३५ ।।<br>
<br>
आपो नरस्य सूनुत्वान्नारा इति ह कीर्तिताः ।।<br>
विष्णोस्तस्त्वालयं पूर्वं तेन नारायणः स्मृतः ।। ५६-३६ ।।<br>
<br>
नारायणपरा वेदा नारायणपरा द्विजाः ।।<br>
नारायणपरं ज्ञानं नारायणपरा क्रिया ।। ५६-३७ ।।<br>
<br>
नारायणपरो धर्मो नारायणपरं तपः ।।<br>
नारायणपरं दानं नारायणपरं व्रतम् ।। ५६-३८ ।।<br>
<br>
नारायणपरा लोका नारायणपराः सुराः ।।<br>
नारायणपरं नित्यं नारायणपरं पदम् ।। ५६-३९ ।।<br>
<br>
नारायणपरा पृथ्वी नारायणपरं जलम् ।।<br>
नारायणपरो वह्निर्नारायणपरं नभः ।। ५६-४० ।।<br>
<br>
नारायणपरो वायुर्नारायणपरं मनः ।।<br>
अहंकारश्च बुद्धिश्च उभे नारायणात्मके ।। ५६-४१ ।।<br>
<br>
भूतं भव्यं भविष्यच्च यत्किंचिज्जीवसंज्ञितम् ।।<br>
स्थूलं सूक्ष्मं परं चैव सर्वं नारायणात्मकम् ।। ५६-४२ ।।<br>
<br>
नारायणात्परं किंचिन्नेह पश्यामि मोहिनि ।।<br>
तेन व्याप्तमिदं सर्वं दृश्यादृश्यं चराचरम् ।। ५६-४३ ।।<br>
<br>
आपो ह्यायतनं विष्णोः स चा सावम्भसांपतिः ।।<br>
तस्मादप्सु स इत्येवं नारायणमघापहम् ।। ५६-४४ ।।<br>
<br>
स्नानकाले विशेषेण चोपस्थाय जले शुचिः ।।<br>
स्मरेन्नारायणं ध्यायेद्धस्ते काये च विन्यसेत् ।। ५६-४५ ।।<br>
<br>
ॐकारं वामकट्यां तु नाकारं दक्षिणे तथा ।।<br>
राकारं नाभिदेशे तु यकारं वामबाहुके ।। ५६-४६ ।।<br>
<br>
णाकारं दक्षिणे न्यस्य यकारं मूर्ध्नि विन्यसेत् ।।<br>
अधश्चोर्द्ध्वं च हृदये पार्श्वतः पृष्ठतोऽग्रतः ।। ५६-४७ ।।<br>
<br>
ध्यात्वा नारायणं पश्चादारभेत्कवचं बुधः ।।<br>
पूर्वे मां पातु गोविंदो दक्षिणे मधुसूदनः ।। ५६-४८ ।।<br>
<br>
पश्चिमे श्रीधरो देवः केशवस्तु तथोत्तरे ।।<br>
पातु विष्णुस्तथाग्नेये नैर्ऋते माधवोऽव्ययः ।। ५६-४९ ।।<br>
<br>
वायव्ये तु हृषीकेशस्तथेशाने च वामनः ।।<br>
भूतले पातु वाराहस्तथोर्द्ध्वे च त्रिविक्रमः ।। ५६-५० ।।<br>
<br>
कृत्वैवं कवचं पश्चादात्मानं चिंतयेत्ततः ।।<br>
अहं नारायणो देवः शंखचक्रगदाधरः ।। ५६-५१ ।।<br>
<br>
एवं ध्यात्वा तदात्मानमिमं मन्त्रमुदीरयेत् ।।<br>
"त्वमग्निर्द्विपदां नाथ रेतोधाः कामदीपनः ।। ५६-५२ ।।<br>
<br>
प्रधानः सर्वभूतानां जीवानां प्रभुख्ययः ।।<br>
अमृतस्यारणिस्त्वं हि देवयोनिरपांपते ।। ५६-५३ ।।<br>
<br>
वृजिनं हर मे सर्वं तीर्थराज नमोऽस्तु ते" ।।<br>
एवमुच्चार्य विधिवत्ततः स्नानं समाचरेत् ।। ५६-५४ ।।<br>
<br>
अन्यथा ब्रह्मतनये स्नानं तत्र न शस्यते ।।<br>
कृत्वा चाब्दैवतैमत्रैरभिषेकं च मार्जनम् ।। ५६-५५ ।।<br>
<br>
अन्तर्जले जपन्पश्चात्त्रिरावृत्याघमर्षणम् ।।<br>
हयमेधो यथा देवि सर्वपापहरः क्रतुः ।। ५६-५६ ।।<br>
<br>
तथाघमर्षणं चात्र सूक्तं सर्वाघपर्षणम् ।।<br>
उत्तीर्य वाससी धौते निर्मले परिधाय च ।। ५६-५७ ।।<br>
<br>
प्राणानायम्य चाचम्य संध्यां चोपास्य भास्करम् ।।<br>
उपातिष्ठेत्ततश्चोर्द्ध्वं क्षिप्त्वा पुष्पजलाञ्जलिम् ।। ५६-५८ ।।<br>
<br>
उपस्थायोर्द्धबाहुश्च तल्लिंगैभांस्करं ततः ।।<br>
गायत्रीं पावनीं देवीं जपेदष्टोत्तरं शतम् ।। ५६-५९ ।।<br>
<br>
अन्यांश्च सोरमन्त्रान्हि जप्त्वा तिष्ठन्समाहितः ।।<br>
कृत्वा प्रदक्षिणं सूर्यं नमस्कृत्योपविश्य च ।। ५६-६० ।।<br>
<br>
स्वाध्यायं प्राङ्मुखः कृत्वा तर्पयेद्देवमानवान् ।।<br>
ऋषीन्पितॄन्हि स्वीयांश्च विधिवन्नामगोत्रवित् ।। ५६-६१ ।।<br>
<br>
तोयेन तिलमिश्रेण विधिवत्सुसमाहितः ।।<br>
श्राद्धे हवनकाले च पाणिनैकेन निर्वपेत् ।। ५६-६२ ।।<br>
<br>
तर्पणे तूभयं कुर्यादेष एव विधिः सदा ।।<br>
अन्वारब्धेन सव्येन पाणिना दक्षिणेन तु ।। ५६-६३ ।।<br>
<br>
तृप्यतामिति सुव्यक्तं नामगोत्रेण वाग्यतः ।।<br>
कायस्थैर्यस्तिलैर्मोहात्करोति पितृतर्पणम् ।। ५६-६४ ।।<br>
<br>
तर्पितास्तेन पितरस्त्वङ्मांसरुधिरास्थिभिः ।।<br>
जले स्थित्वा स्थले दत्तं स्थले स्थित्वा जलेऽर्पितम् ।। ५६-६५ ।।<br>
<br>
नोपतिष्ठति तत्तोयं यद्भूम्यां न प्रतदीयते ।।<br>
पितॄणामक्षयं स्थानं मही दत्ता विरंचिना ।। ५६-६६ ।।<br>
<br>
तस्मात्तत्रैव दातव्यं पितॄणां प्रीतिमिच्छता ।।<br>
भूमिस्तेन समुत्पन्ना भूम्यां चैव तु संस्थितम् ।। ५६-६७ ।।<br>
<br>
भूम्यां चैव लयं यांति भूमौ दद्यात्ततो जलम् ।।<br>
आस्तीर्य च कुशान्साग्रानावाह्य स्वस्वमन्त्रतः ।।<br>
प्राचीनाग्रेषु वै देवान्याम्याग्रेषु तथा पितॄन् ।। ५६-६८ ।।<br>
<br>
इति श्रीबगृहन्नारदीयपुराणोत्तरभागे मोहिनीवसुसंवादे पुरुषोत्तममाहात्म्ये षट्पञ्चाशत्तमोऽध्यायः ।। ५६ ।।
