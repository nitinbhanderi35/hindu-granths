वसुरुवाच ॥<br>
अतः परं प्रवक्ष्यामि यात्राकालं तु मोहिनि ॥<br>
देवाद्यैस्तु कृता या तु यथायोग्यफलाप्तिदा ॥ ५०-१ ॥<br>
<br>
चैत्रमासे तु दिविजैर्यात्रेयं विहिता पुरा ॥<br>
तत्रस्थैः कामकुंडे तु स्नानपूजनतत्परैः ॥ ५०-२ ॥<br>
<br>
ज्येष्ठमासे तु वै सिद्धैः कृता यात्रा शुभानने ॥<br>
रुद्रावासस्य कुंडे तु स्नानपूजापरायणैः ॥ ५०-३ ॥<br>
<br>
आषाढे चापि गंधर्वैर्यात्रेयं विहिता शुभैः ॥<br>
प्रियादेव्यास्तु कुंडे वै स्नानपूजनकारकैः ॥ ५०-४ ॥<br>
<br>
विद्याधरैस्तु यात्रेयं श्रावणे मासि मोहिनि ॥<br>
लक्ष्मीकुंडस्थितैश्चीर्णा स्नानार्चनपरायणैः ॥ ५०-५ ॥<br>
<br>
मार्कंडेयह्रदस्थैस्तु स्नानपूजनतत्परैः ॥<br>
कृता यक्षैस्तु यात्रेयमिषमासे वरानने ॥ ५०-६ ॥<br>
<br>
पन्नगैश्चैव यात्रेयं मार्गमासे तु मोहिनि ॥<br>
कोटितीर्थस्थितैश्चीर्णा स्नानपूजाविधायकैः ॥ ५०-७ ॥<br>
<br>
कपालमोचनस्थैस्तु गुह्यकैः शुभलोचने ॥<br>
पौषे मासि कृता यात्रा स्नानध्यानार्चनान्वितैः ॥ ५०-८ ॥<br>
<br>
कालेश्वराख्यकुंडस्थैः फाल्गुने मासि शोभने ॥<br>
पिशाचैस्तु कृता यात्रा स्नानपूजादितत्परैः ॥ ५०-९ ॥<br>
<br>
फाल्गुने तु शुभे मासे सिते या तु चतुर्दशी ॥<br>
तेन सा प्रोच्यते देवि पिशाची नाम विश्रुता ॥ ५०-१० ॥<br>
<br>
अथ ते संप्रवक्ष्यामि यात्राकृत्यं शुभानने ॥<br>
कृतेन येन मनुजो यात्राफलमवाप्नुयात् ॥ ५०-११ ॥<br>
<br>
उदकुंभास्तु दातव्या मिष्टान्नेन समन्विताः ॥<br>
फलपुष्पसमोपेता वस्त्रैः संछादिताः शुभाः ॥ ५०-१२ ॥<br>
<br>
चैत्रस्य शुक्लपक्षे तु तृतीया या महाफला ॥<br>
तत्र गौरी तु द्रष्टव्या भक्तिभावेन मानवैः ॥ ५०-१३ ॥<br>
<br>
स्नानं कृत्वा तु गंतव्यं गोप्रेक्षे तु वरानने ॥<br>
स्वर्द्वारि कालिकादेवी अर्चितव्या प्रयत्नतः ॥ ५०-१४ ॥<br>
<br>
अन्या चापि परा प्रोक्ता संवर्ता ललिता शुभा ॥<br>
द्रष्टव्या चैव सा भक्त्या सर्वकामफलप्रदा ॥ ५०-१५ ॥<br>
<br>
ततस्तु भोजयेद्विप्राञ्छिवभक्ताञ्छुचिव्रतान् ॥<br>
वासोभिर्द्दक्षिणाभिश्च पुष्कालभिर्यथार्हतः ॥ ५०-१६ ॥<br>
<br>
पंचगौरीः समुद्दिश्य रसान् गंधान्द्विजेऽर्पयेत् ॥<br>
उत्तमं श्रेय आप्रोति सौभाग्येन समन्वितः ॥ ५०-१७ ॥<br>
<br>
विनायकान्प्रवक्ष्यामि क्षेत्रावासे तु विघ्नदान् ॥<br>
यान्संपूज्य नरो देवि निर्विघ्नेन फलं लभेत् ॥ ५०-१८ ॥<br>
<br>
ढुण्ढिं तु प्रथमं दृष्ट्वा तथा किलविनायकम् ॥<br>
देव्या विनायकं चैव गोप्रेक्षं हस्तिहस्तिनम् ॥ ५०-१९ ॥<br>
<br>
विनायकं तकथैवान्यं सिंदूर्यं नाम विश्रुतन् ॥<br>
चतुर्थ्यां देवि द्रंष्टव्या एवं चैव विनायकाः ॥ ५०-२० ॥<br>
<br>
लड्डुकाश्च प्रदातव्या एतानुद्दिश्य वाडवे ॥<br>
एतेन चैव कृत्येन सिद्धिमाञ्जायते नरः ॥ ५०-२१ ॥<br>
<br>
अतः परं प्रवक्ष्यामि चंडिकाः क्षेत्ररक्षिकाः ॥<br>
दक्षिणे रक्षते दुर्गा नैर्ऋते चांतरेश्वरी ॥ ५०-२२ ॥<br>
<br>
अंगारेशी पश्चिमे तु वायव्ये भद्रकालिका ॥<br>
उत्तरे भीमचंडा च महामत्ता तथैशके ॥ ५०-२३ ॥<br>
<br>
ऊर्द्ध्वकेशीसमायुक्ताशांकरी पूर्वतः स्मृता ॥<br>
अधः केशी तथाग्नेय्यां चित्रघंटा च मध्यतः ॥ ५०-२४ ॥<br>
<br>
एतास्तु चंडिकादेवीर्यो वै पश्यति मानवः ॥<br>
तस्य तुष्टाश्च ताः सर्वाः क्षेत्रं रक्षति तत्पराः ॥ ५०-२५ ॥<br>
<br>
विघ्नं कुर्वंति सततं पापिनां देवि सर्वदा ॥<br>
तस्माद्देव्यः सदा पूज्या रक्षार्थे सविनायकाः ॥ ५०-२६ ॥<br>
<br>
यदीच्छेत्परमां सिद्धिं संततिं विभवं सुखम् ॥<br>
ततो भक्त्या गंधपुष्पनैवेद्यादीन्समर्प्पयेत् ॥ ५०-२७ ॥<br>
<br>
अन्यच्च ते प्रवक्ष्यामि तस्मिन्स्थाने सुलोचने ॥<br>
तिस्रो नद्यस्तु तत्रस्था वहंति च शुभोदकाः ॥ ५०-२८ ॥<br>
<br>
तासां दर्शनमात्रेण ब्रह्महत्या निवर्तिते ॥<br>
एका तु तत्र त्रिस्रोता तथा मंदाकिनी परा ॥ ५०-२९ ॥<br>
<br>
मत्स्योदरी तृतीया च एतास्तिस्रतु पुण्यदाः ॥<br>
मंदाकिनी तत्र पुण्या मध्यमेश्वरसंस्थिता ॥ ५०-३० ॥<br>
<br>
संस्थिता त्रिस्रोतिका च अविमुक्तेति पुण्यदा ॥<br>
मत्स्योदरी तु ॐकारे पुण्यदा सर्वदैव हि ॥ ५०-३१ ॥<br>
<br>
तस्मिन्स्थाने यदा गंगा आगमिष्यति मोहिनी ॥<br>
तदा पुण्यतमः कालो देवानामपि दुर्लभः ॥ ५०-३२ ॥<br>
<br>
वरणासिक्तसलिले जाह्नवीजलविप्लुते ॥<br>
तत्र नादेश्वरे पुण्ये स्नातः किमनुशोचति ॥ ५०-३३ ॥<br>
<br>
मत्स्योदरीसमायुक्ता यदा गंगा बभूव ह ॥<br>
तस्मिन्काले शिवः स्नानात्कपालं मुक्तवाञ्छुभे ॥ ५०-३४ ॥<br>
<br>
कपालमोचनं नाम तत्रैव सुमहत्सरः ॥<br>
पावनं सर्वसत्त्वानां पुण्यदं परिकीर्तितम् ॥ ५०-३५ ॥<br>
<br>
मत्स्योदरीजले गंगा ॐकारेश्वरसन्निधौ ॥<br>
तदा तस्मिञ्जले स्नात्वा दृष्ट्वा चोंकारमीश्वरम् ॥ ५०-३६ ॥<br>
<br>
शोकं जरां मृत्युबंधं ततो न स्पृशते नरः ॥<br>
तस्मिन्स्रातः शिवः साक्षादोंकारेश्वरसंज्ञितः ॥ ५०-३७ ॥<br>
<br>
एतद्रहस्यमाख्यातं तव स्नेहाद्वरानने ॥<br>
अकारं चाप्युकरं च मकारं च प्रकीर्तितम् ॥ ५०-३८ ॥<br>
<br>
अकारस्तत्र विज्ञेयो विष्णुलोकगतिप्रदः ॥<br>
तस्य दक्षिणपार्श्वे तु उकारः परिकीर्तितः ॥ ५०-३९ ॥<br>
<br>
तत्र सिद्धिं परां प्राप्तो देवाचार्यो बृहस्पतिः ॥<br>
ॐकारं तत्र विज्ञेयं ब्रह्मणः पदमव्ययम् ॥ ५०-४० ॥<br>
<br>
तयोस्तथोत्तरे भागे मकारं विष्णुसंज्ञितम् ॥<br>
तस्मिँल्लिंगे तु संसिद्धः कपिलर्षिर्महामुनिः ॥ ५०-४१ ॥<br>
<br>
वाराणसीमभ्युपेत्य पंचायतनमुत्तमम् ॥<br>
आराध्यमानो देवशं भीष्मस्तत्र स्थितोऽभवत् ॥ ५०-४२ ॥<br>
<br>
तस्मिन्स्थाने तु सुभगे स्वयमाविरभूच्छिवः ॥<br>
गोप्रेक्षक इति ख्यातः संस्तुतः सर्वदैवतैः ॥ ५०-४३ ॥<br>
<br>
गोप्रेक्षेश्वरमागत्य दृष्ट्वाभ्यर्च्य च मानवः ॥<br>
न दुर्गतिमवाप्नोति कल्मषैश्च विमुच्यते ॥ ५०-४४ ॥<br>
<br>
वनस्था दह्यमानास्तु सुरभ्यो दाववह्निना ॥<br>
म्रमंत्योऽस्मिन्ह्रदेऽभ्येत्य शांतास्तोयं पपुस्तदा ॥ ५०-४५ ॥<br>
<br>
कपिला ह्रद इत्येवं ततः प्रभृति कथ्यते ॥<br>
तत्रापि स शिवः साक्षाद्वषध्वज इति स्मृतः ॥ ५०-४६ ॥<br>
<br>
सान्निध्यं कृतवान्देवो दृश्यमानः सदा स्थितः ॥<br>
कपिलाह्रदतीर्थेऽस्मिन्स्नात्वा संयतमानसः ॥ ५०-४७ ॥<br>
<br>
वृषध्वजं शिवं दृष्ट्वा सर्वयज्ञफलं लभेत् ॥<br>
स्वर्लोकतां मृतस्तत्र पूजयित्वा शिवो भवेत् ॥ ५०-४८ ॥<br>
<br>
लभते देहभेदेन गणत्वं चातिदुर्लभम् ॥<br>
अस्मिन्नेव प्रदेशे तु गावो वै ब्रह्मणा स्वयम् ॥ ५०-४९ ॥<br>
<br>
शांत्यर्थं सर्वलोकानां सर्वान्पावयितुं ध्रुवम् ॥<br>
भद्रदोहं सरस्तत्र पुण्यं पापहरं शुभम् ॥ ५०-५० ॥<br>
<br>
तस्मिन्स्थाने नरः स्नातः साक्षाद्वागीश्वरो भवेत् ॥<br>
शिवस्तत्र समानीय स्थापितः परमेष्ठिना ॥ ५०-५१ ॥<br>
<br>
ब्रह्मणश्चापि संगृह्य विष्णुना स्थापितः पुनः ॥<br>
हिरण्यगर्भ इत्येवं नाम्ना तत्र स्थितः शिवः ॥ ५०-५२ ॥<br>
<br>
पुनश्चापि ततो ब्रह्मा स्वर्लोकेश्वरसंज्ञकम् ॥<br>
स्थापयामास वै लिंगं स्वर्लीलं कारणे क्वचित् ॥ ५०-५३ ॥<br>
<br>
दृष्ट्वा वै तं तु देवेशं शिवलोके महीयते ॥<br>
प्राणानिह पुनस्त्यक्त्वा न पुनर्जायते क्वचित् ॥ ५०-५४ ॥<br>
<br>
अनंता सा गतिस्तस्य योगिनामेव या स्मृता ॥<br>
अस्मिन्नेव महीदेशे दैत्यो दैवतकंटकः ॥ ५०-५५ ॥<br>
<br>
व्याघ्ररूपं समास्थाय निहतो दर्पितो बली ॥<br>
व्याघ्रेश्वर इति ख्यातो नित्यं तत्र समास्थितः ॥ ५०-५६ ॥<br>
<br>
न पुनर्दुर्गतिं याति दृष्ट्वैनममरेश्वरम् ॥<br>
हिमवत्स्थापितं लिंगं शैलेश्वरमिति स्थितम् ॥ ५०-५७ ॥<br>
<br>
दृष्ट्वैतन्मनुजो भद्रे न दुर्गतिमवाप्नुयात् ॥<br>
उत्पलो विदलश्चैव यौ दैत्यौ ब्रह्मणो वरात् ॥ ५०-५८ ॥<br>
<br>
स्त्रीलौल्याद्दर्पितौ दृष्ट्वा पार्वत्या निहतावुभौ ॥<br>
सांरंगं कंतुकेनात्र तस्येदं चिह्नमास्थितम् ॥ ५०-५९ ॥<br>
<br>
दृष्ट्वैतन्मनुजो लिंगं ज्येष्ठस्थानं समाश्रितम् ॥<br>
न शोचति पुनर्भद्रे सिद्धो जन्मनि जन्मनि ॥ ५०-६० ॥<br>
<br>
समंतात्तस्य देवैस्तु लिंगानि स्थापितानि च ॥<br>
दृष्ट्वा च तानि वै मर्त्यो देहभेदे गणो भवेत् ॥ ५०-६१ ॥<br>
<br>
नदी वारायणसी चेयं पुण्या पापप्रणाशिनी ॥<br>
क्षेत्रमेतदलंकृत्य जाह्नव्या सह संगता ॥ ५०-६२ ॥<br>
<br>
स्थापितं संगमे चास्मिन्ब्रह्मणा लिंगमुत्तमम् ॥<br>
संगमेश्वरमित्येव ख्यातं जगति दृश्यताम् ॥ ५०-६३ ॥<br>
<br>
संगमे देवनद्योश्च यः स्नात्वा मनुजः शुभे ॥<br>
अर्चयेत्संगमेशानं तस्य जन्मभयं कुतः ॥ ५०-६४ ॥<br>
<br>
स्थापितं लिंगमेतच्च शुक्रेण भृगुसूनुना ॥<br>
नाम्ना शुक्रेश्वरं भद्रे सर्वसिद्धामरार्चितम् ॥ ५०-६५ ॥<br>
<br>
दृष्ट्वैतन्मानवः सद्यो मुक्तः स्यात्सर्वकिल्बिषैः ॥<br>
मृतश्च न पुनर्जन्म संसारे लभते नरः ॥ ५०-६६ ॥<br>
<br>
जंबुकोऽत्र हतो दैत्यो महादेवेन मोहिनि ॥<br>
तलिंगं तु नरो दृष्ट्वा सर्वान्कामानवाप्नुयात् ॥ ५०-६७ ॥<br>
<br>
देवैः शक्रपुरोगैश्च एतानि स्थापितानि हि ॥<br>
जानीहि पुण्यलिंगानि सर्वकामप्रदानि च ॥ ५०-६८ ॥<br>
<br>
एवमेतानि सर्वाणि शिवलिंगानि मोहिनि ॥<br>
कथितानि मया तुभ्यं क्षेत्रेऽस्मिन्नविमुक्तके ॥ ५०-६९ ॥<br>
<br>
इति श्रीबृहन्नारदीयपुराणोत्तरभागे मोहिनीवसुसंवादे काशीमाहात्म्यं नाम पञ्चाशत्तमोऽध्यायः ॥ ५० ॥<br>
