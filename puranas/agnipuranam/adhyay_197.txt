<span style="font-size: 14pt; line-height: 200%">दिवसव्रतानि<br>
<br>
अग्निरुवाच<br>
दिवसव्रतकं वक्ष्ये ह्यादौ धेनुव्रतं वदे  ।१९७.००१<br>
यश्चोभयमुखीन्दद्यात्प्रभूतकनकान्वितां  ॥१९७.००१<br>
दिनं पयोव्रतस्तिष्ठेत्स याति परसम्पदं  ।१९७.००२<br>
त्र्यहं पयोव्रतं कृत्वा काञ्चनं कल्पपादपं  ॥१९७.००२<br>
दत्वा ब्रह्मपदं याति कल्पवृक्षप्रदं स्मृतं  ।१९७.००३<br>
दद्याद्विंशत्पलादूर्ध्वं(१) महीङ्कृत्वा तु काञ्चनीं  ॥१९७.००३<br>
दिनं पयोव्रतस्तिष्ठेद्रुद्रगः स्याद्दिवाव्रती  ।१९७.००४<br>
पक्षे पक्षे त्रिरात्रन्तु भक्तेनैकेन यः क्षपेत्(२)  ॥१९७.००४<br>
विपुलं धनमाप्नोति त्रिरात्रव्रतकृद्दिनं  ।१९७.००५<br>
मासे मासे त्रिरात्राशी एकभक्ती गणेशतां  ॥१९७.००५<br>
यस्त्रिरात्रव्रतं(३) कुर्यात्समुहिश्य जनार्दनं  ।१९७.००६<br>
कुलानां शतमादाय स याति भवनं हरेः  ॥१९७.००६<br>
नवम्याञ्च सिते पक्षे नरो मार्गशिरस्यथ(४)  ।१९७.००७<br>
प्रारभेत त्रिरात्राणां व्रतन्तु विधिवद्व्रती  ॥१९७.००७<br>
<small><small>टिप्पणी<br>
१ दद्यात्त्रिंशत्पलादूर्ध्वमिति घ.. , ज.. , ञ.. च<br>
२ क्षिपेदिति ख.. , ग.. , घ.. , ङ.. , ञ.. च<br>
३ यस्त्रिरात्रशतं कुर्यादिति ग.. , घ.. , ञ..<br>
४ मार्गशिरस्य चेति ख.. , घ.. , ज.. , ञ.. च</small></small><br>
ओं नमो वासुदेवाय सहस्रं वा शतं जपेत् ।१९७.००८<br>
अष्टम्यामेकभक्ताशी दिनत्रयमुपावसेत् ॥१९७.००८<br>
द्वादश्यां पूजयेद्विष्णुं कार्त्तिके कारयेद्व्रतं  ।१९७.००९<br>
विप्रान् सम्भोज्य वस्त्राणि शयनान्यासनानि च  ॥१९७.००९<br>
छत्रोपवीतपात्राणि ददेत्सम्प्रार्थयेद्द्विजान्  ।१९७.०१०<br>
व्रतोऽस्मिन् दुष्करे चापि विकलं यदभून्मम  ॥१९७.०१०<br>
भवद्भिस्तदनुज्ञातं परिपूर्णं भवत्विति  ।१९७.०११<br>
भुक्तभोगो व्रजेद्विष्णुं त्रिरात्रव्रतकत्रती(१)  ॥१९७.०११<br>
कार्त्तिकव्रतकं वक्ष्ये भुक्तिमुक्तिप्रदायकं  ।१९७.०१२<br>
दशम्यां पञ्चगव्याशो एकादश्यामुपोषितः  ॥१९७.०१२<br>
कार्त्तिकस्य सितेऽभ्यर्च्य(२) विष्णुं देवविमानगः  ।१९७.०१३<br>
चैत्रे त्रिरात्रं नक्ताशी अजापञ्चप्रदः सुखी  ॥१९७.०१३<br>
त्रिरात्रं पयसः पानमुपवासपरस्त्र्यहं  ।१९७.०१४<br>
षष्ठ्यादि कार्त्तिके शुक्रे कृच्छ्रो माहेन्द्र उच्यते  ॥१९७.०१४<br>
पञ्चरात्रं पयः पीत्वा दध्याहारो ह्युपोषितः  ।१९७.०१५<br>
एकादश्यां कार्त्तिके तु कृच्छ्रोऽयं भास्करोर्थदः(३)  ॥१९७.०१५<br>
यवागूं यावकं शाकं दधि क्षीरं घृतं जलं  ।१९७.०१६<br>
पञ्चम्यादि सिते पक्षे कृच्छ्रः शान्तपनः स्मृतः  ॥१९७.०१६<br>
<small><small>टिप्पणी<br>
१ त्रिरात्रशतकव्रतो इति ख.. , घ.. , ञ.. च । त्रिरात्रशतककृद्व्रतो इति ङ..<br>
२ कार्त्तिकस्य सिते प्रार्च्य इति ख.. , ग.. , घ.. , ङ.. , छ.. , ज.. , ञ.. च<br>
३ भास्करोऽन्नद इति ख.. , ग.. , घ.. , ज.. , ञ.. च</small></small><br>
इत्याग्नेये महपुराणे दिवसव्रतानि नाम सप्तनवत्यधिकशततमोऽध्यायः ॥<br>
<br>
<br>
<br>
</span>
