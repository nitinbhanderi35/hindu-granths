पुष्कर उवाच<br>
यजुर्व्विधानङ्कथितं वक्ष्ये साम्नां विधानकं ।<br>
संहितां वैष्णवीञ्जप्त्वा हुत्वा स्यात् सर्व्वकामभाक् ॥ २६१.१ ॥<br>
<br>
संहिताञ्छान्दसीं साधु जप्त्वा प्रीणाति शङ्करं ।<br>
स्कान्दीं पैत्र्यां संहिताञ्च जप्त्वा स्यात्तु प्रसादवान् ॥ २६१.२ ॥<br>
<br>
यत इन्द्र भजामहे हिंसादोषविनाशनं ।<br>
अवकीर्णी मुच्यते च अग्निस्तिग्मेति वै जपन् ॥ २६१.३ ॥<br>
<br>
सर्व्वंपापहरं ज्ञेयं परितोयञ्च तासु च ।<br>
अविक्रेयञ्च विक्रीय जपेद्‌घृतवतीति च ॥ २६१.४ ॥<br>
<br>
अयानो देव सवितर्ज्ञेयन्दुःस्वप्ननाशनं ।<br>
अबोध्यग्निरितिमन्त्रेण घृतं राम यथाविधि ॥ २६१.५ ॥<br>
<br>
अभ्युक्ष्य घृतशेषेण मेखलाबन्ध इष्यते ।<br>
स्त्रीणां यासान्तु गर्भाणि पतन्ति भृगुसत्तम ॥ २६१.६ ॥<br>
<br>
मणिं जातस्य बालस्य वध्नीयात्तदनन्तरं ।<br>
सोमं राजानमेतेन व्याधिभिर्विप्रमुच्यते ॥ २६१.७ ॥<br>
<br>
सर्पसाम प्रयुञ्चानो नाप्नुयात् सर्पजम्भयं ।<br>
माद्य त्वा वाद्यतेत्येतद्‌धुत्वा विप्रः सहस्रशः ॥ २६१.८ ॥<br>
<br>
सतावरिमणिम्बद्‌ध्वा नाप्नुयाच्छस्त्रतो भयं ।<br>
दीर्घतससोर्क्क इति हुत्वान्नं प्राप्नुयाद्वहु ॥ २६१.९ ॥<br>
<br>
स्वमध्यायन्तीति जपन्न म्रियेत् पिपासया ।<br>
त्वमिमा ओषधी ह्येतज्‌जप्त्वा ब्याधिंन वाप्नुयात् ॥ २६१.१० ॥<br>
<br>
पथि देवव्रतञ्जप्त्वा भयेब्यो विप्रमुच्यते ।<br>
यदिन्द्रो मुनये त्वेति हुतं सौभाग्यवर्द्धनं ॥ २६१.११ ॥<br>
<br>
भगो न चित्र हत्येवं नेत्रयो रञ्जनं हितं ।<br>
सौभाग्यवर्द्धनं राम नात्र कार्य्या विचारणा ॥ २६१.१२ ॥<br>
<br>
जपेदिन्द्रेति वर्गञ्च तथा सौभाग्यवर्द्धनं ।<br>
परि प्रिया हि वः कारिः काभ्यां संश्रावयेत् स्त्रियं ॥ २६१.१३ ॥<br>
<br>
सा तङ्कामयते राम नात्र कार्य्या विचारणा ।<br>
रथन्तरं वामदेव्यं ब्रह्मवर्च्चसवर्द्धनं ॥ २६१.१४ ॥<br>
<br>
प्राशयेद्वालकं नित्यं वचाचूर्णं घृतप्लुतं ।<br>
इन्द्रमिद्‌गाथिनं जप्त्वा भवेच्छ्रुतिधरस्त्वसौ ॥ २६१.१५ ॥<br>
<br>
हुत्वा रथन्तरञ्जप्त्वा पुत्रमाप्नोत्यसंशयं ।<br>
मयि श्रीरिति मन्त्रोयं जप्तव्यः श्रीविवर्द्धनः ॥ २६१.१६ ॥<br>
<br>
वैरूप्यस्याष्टकं नित्यं प्रयुञ्जानः श्रियं लभेत् ।<br>
सप्ताष्टकं प्रयुञ्चानः सर्व्वान् कामानवाप्नुयात् ॥ २६१.१७ ॥<br>
<br>
गव्येषुणेति यो नित्यं सायं प्रातरतन्त्रितः ।<br>
उपस्थानं गवां कुर्य्यात्तस्य स्युस्ताः सदा गृहे ॥ २६१.१८ ॥<br>
<br>
घृताक्तन्तु यवद्रोणं वात आवातु भेषजं ।<br>
अनेन हुत्वा विधिवत् सर्व्वां मायां व्यपोहति ॥ २६१.१९ ॥<br>
<br>
प्रदेवो दासेन तिलान् हुत्वा कार्म्मणकृन्तनं ।<br>
अभि त्वा पूर्व्वपीतये वषट़कारसमन्वितं ॥ २६१.२० ॥<br>
<br>
वासकेध्मसहस्रन्तु हुतं युद्‌धे जयप्रदं ।<br>
हस्त्यश्वपुरुषान् कुर्य्याद् बुधः पिष्टमयान् शुभान् ॥ २६१.२१ ॥<br>
<br>
परकीयानथोद्देश्य प्रधानपुरुषांस्तथा ।<br>
सुस्विन्नान् पिष्टकवरान् क्षुरेणोत्‌कृत्य भागशः ॥ २६१.२२ ॥<br>
<br>
अभि त्वा शूर णोनुमो मन्त्रेणानेन मन्त्रवित् ।<br>
कृत्वा सर्षपतैलाक्तान् क्रोधेन जुहुयात्ततः ॥ २६१.२३ ॥<br>
<br>
एतत् कृत्वा बुघः कर्म्म संग्रामे जयमाप्नुयात् ।<br>
गारुड़ं वामदेव्यञ्च रथन्तरबृहद्रथौ ॥ २६१.२४ ॥<br>
<br>
सर्वपापप्रशमनाः कथिताः संशयं विना ।<br>
<br>
इत्यादिमहापुराणे आग्नेये सामविधानं नाम एकषष्ट्यधिकद्विशततमोऽध्यायः ॥<br>
