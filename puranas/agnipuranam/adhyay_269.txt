<span style="font-size: 14pt; line-height: 200%">पुष्कर उवाच <br>
छत्रादिमन्त्रान् वक्ष्यामि यैस्तत् पूज्य जयादिकम् ।<br>
ब्रह्मणः सत्यवाक्येन सोमस्य वरुणस्य च ॥ २६९.१ ॥<br>
<br>
सूर्य्यस्य च प्रभावेन वर्द्धस्व त्वं महामते ।<br>
पाण्डराभप्रतीकाश हिमकुन्देन्दुसुप्रभ ॥ २६९.२ ॥<br>
<br>
यथाम्बुदश्छादयते शिवायैनां वसुन्धरां ।<br>
तथाच्छादय राजानं विजयारोग्यवृद्धये ॥ २६९.३ ॥<br>
<br>
गन्धर्वकुलजातस्त्वं माभूयाः कुलदूषकः ।<br>
ब्रह्मणः सत्यवाक्येन सोमस्य वरुणस्य च ॥ २६९.४ ॥<br>
<br>
प्रभावाच्च हुताशस्य वर्द्धस्व त्वं तुरङ्गम ।<br>
तेजसा चैव सूर्य्यस्य मुनीनां तपसा तथा ॥ २६९.५ ॥<br>
<br>
रुद्रस्य ब्रह्मचर्य्येण पवनस्य बलेन च ।<br>
स्मर त्वं राजपुत्रोऽसि कौस्तुभन्तु मणिं स्मर ॥ २६९.६ ॥<br>
<br>
यां गतिं ब्रहाहा गच्छेत् पितृहा मातृहा मातृहा तथा ।<br>
भूम्यर्थेऽनृतवादी च क्षत्रियश्च पराङ्मुखः ॥ २६९.७ ॥<br>
<br>
ब्रजेस्त्वन्तां गतिं क्षिप्रं मा तत् पापं भवेत्तव ।<br>
विकृतिं मापगच्छेस्त्वं युद्धेऽध्वनि तुरङ्गम ॥ २६९.८ ॥<br>
<br>
रिपून् विनिघ्नन् समरे सह भर्त्रा सुखी भव ।<br>
शक्रकेतो महावीर्य्यः सुवर्णस्त्वामुपाश्रितः ॥ २६९.९ ॥<br>
<br>
पतत्रिराड्वैनतेयस्तथा नारायणध्वजः ।<br>
काश्यपेयोऽमृताहर्त्ता नागादिर्विष्णुवाहनः ॥ २६९.१० ॥<br>
<br>
अप्रमेयो दुराधर्षो रणे देवारिसूदनः ।<br>
महाबलो महावेगे महाकायोऽमृताशनः ॥ २६९.११ ॥<br>
<br>
गरुत्माम्मारुतगतिस्त्वयि सन्निहितः स्थितः ।<br>
विष्णुना देवदेवेन शक्रार्थं स्थापितो ह्यसि ॥ २६९.१२ ॥<br>
<br>
जयाय भव मे नित्यं वृद्धयेऽथ बलस्य च ।<br>
साश्ववर्मायुधान्योधान् रक्षास्माकं रिपून् दह ॥ २६९.१३ ॥<br>
<br>
कुमुदैरावणौ पद्मः पुष्पदन्तोऽथ वामनः॥<br>
सुप्रतीकोऽञ्जनो नील एतेऽष्टौ देवयोनयः ॥ २६९.१४ ॥<br>
<br>
तेषां पुत्राश्च पौत्राश्च बलान्यष्टौ समाश्रिताः ।<br>
भद्रो मन्दो मृगश्चैव गजः संकीर्ण एव च ॥ २६९.१५ ॥<br>
<br>
वने वने प्रसूतास्ते स्मर योनिं महागजाः ।<br>
पान्तु त्वां वसवो रुद्रा आदित्याः समरुद्गणाः ॥ २६९.१६ ॥<br>
<br>
भर्त्तारं रक्ष नागेन्द्र समयः परिपाल्यतां ।<br>
ऐरावताधिरूढ़स्तु वज्रहस्तः शतक्रतुः ॥ २६९.१७ ॥<br>
<br>
पृष्ठतोऽनुगतस्त्वेष रक्षतु त्वां स देवराट् ।<br>
अवाप्नुहि जयं युद्धे सुस्थश्चैव सदा व्रज ॥ २६९.१८ ॥<br>
<br>
अवाप्नुहि बलञ्चैव ऐरावतसमं युधि ।<br>
श्रीस्ते सोमाद्‌बलं विष्णोस्तेजः सूर्य्याज्जवोऽनिलात् ॥ २६९.१९ ॥<br>
<br>
स्थैर्य्यं गिरेर्जयं रुद्राद् यशो देवात् पुरन्दरात् ।<br>
युद्धे रक्षन्तु नागास्त्वां दिशश्च सह दैवतैः ॥ २६९.२० ॥<br>
<br>
अश्विनौ सह गन्धर्वैः पान्तु त्वां सर्वतो दिशः ।<br>
मनवो वसवो रुद्रा वायुः सोमो महर्षयः ॥ २६९.२१ ॥<br>
<br>
नागकिन्नरगन्धर्वयक्षभूतगणा ग्रहाः । <br>
प्रमथास्तु सहादित्यैर्भूतेशो मातृभिः सह ॥ २६९.२२ ॥<br>
<br>
शक्रः सेनापतिः स्कन्दो वरुणश्चाश्रितस्त्वयि ।<br>
प्रदहन्तु रिपून् सर्वान् राजा विजयमृच्छतु ॥ २६९.२३ ॥<br>
<br>
यानि प्रयुक्तान्यरिभिर्भूषणानि समन्ततः ।<br>
पतन्तु तव शत्रणां हतानि तव तेजसा ॥ २६९.२४ ॥<br>
<br>
कालनेमिबधे यद्वत् युद्धे त्रिपुरघातने ।<br>
हिरण्यकशिपोर्युद्धे बधे सर्वासुरेषु च ॥ २६९.२५ ॥<br>
<br>
शोभितासि तथैवाद्य शोभस्व समयं स्मर ।<br>
नीलस्वेतामिमान्दृष्ट्वा नश्यन्त्वाशु नृपारयः ॥ २६९.२६ ॥<br>
<br>
व्याधिभिर्विविधैर्घोरैः शस्त्रैश्च युधि निर्ज्जिताः ।<br>
पूतना रेवती लेखा कालरात्रीति पठ्यते ॥ २६९.२७ ॥<br>
<br>
दहन्त्वाशु रिपून् सर्वान् पताके त्वामुपाश्रिताः ।<br>
सर्वमेधे महायज्ञे देवदेवेन शूलिना ॥ २६९.२८ ॥<br>
<br>
शर्वेण जगतश्चैव सारेण त्वं विनिर्म्मितः ।<br>
नन्दकस्यापरां मूर्त्तिं स्मर शत्रुनिवर्हण ॥ २६९.२९ ॥<br>
<br>
नीलोत्पलदलश्याम कृष्ण दुःस्वप्ननाशन ।<br>
असिर्विशसनः खड्गस्तीक्ष्णधारो दुरासदः ॥ २६९.३० ॥<br>
<br>
औगर्भो विजयश्चैव धर्म्मपालस्तथैव च ।<br>
इत्यष्टौ तव नामानि पुरोक्तानि स्वयम्भुवा ॥ २६९.३१ ॥<br>
<br>
नक्षत्रं कृत्तिका तुभ्यं गुरुर्देवो महेश्वरः ।<br>
हिरण्यञ्च शरीरन्ते दैवतन्ते जनार्दनः ॥ २६९.३२ ॥<br>
<br>
राजानं रक्ष निस्त्रिंशं सबलं सपुरन्तथा ।<br>
पिता पितामहो देवः स त्वं पालय सर्वदा ॥ २६९.३३ ॥<br>
<br>
शर्मप्रदस्त्वं समरे वर्मन् सैन्ये यशोऽद्य मे ।<br>
रक्ष मां रक्षणीयोऽहन्तवानघ नमोऽस्तुते ॥ २६९.३४ ।<br>
<br>
दुन्दुभे त्वं सप्त्नानां घोषाद्‌धृदयकम्पनः ।<br>
भव भूमिपसैन्यानां यथा विजयवर्द्धनः ॥ २६९.३५ ॥<br>
<br>
यथा जीमूतघोषेण हृष्यन्ति वरवारणाः ।<br>
तथास्तु तव शब्देन हर्षोऽस्माकं मुदावह ॥ २६९.३६ ॥<br>
<br>
यथा जीमूतशब्देन स्त्रीणं त्रासोऽभिजायते ।<br>
तथा तु तव शब्देन त्रस्यन्त्वस्मद्‌द्विषो रणे ॥ २६९.३७ ॥<br>
<br>
मन्त्रैः सदार्च्चनीयास्ते योजनीया जयादिषु ।<br>
घृतकम्बलविष्णादेस्त्वभिषेकञ्च वत्सरे ॥ २६९.३८ ॥<br>
<br>
राज्ञोऽभिषेकः कर्त्तव्यो दैवज्ञेन पुरोधसा ।<br>
<br>
इत्यादिम्हापुराणए आग्नेये छत्रादिमन्त्रादयो नाम ऊनषष्ट्यधिकद्विशततमोऽध्यायः । ।<br>
<br>
</span>
