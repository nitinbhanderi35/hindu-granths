अग्निरुवाच <br>
आङीषदर्थेऽभिव्याप्तौ सीमार्थे धातुयोगजे ।<br>
आ प्रगृह्यः स्मृतौ वाक्येऽप्यास्तु स्यात् कोपपीड़योः ।। ३६१.१ ।।<br>
<br>
पापकुत्‌सेषदर्थे कु धिग्‌जुगुप्सननिन्दयोः ।<br>
चान्वाचयसमाहारेतरेतरसमुच्चये ।। ३६१.२ ।।<br>
<br>
स्वस्त्याशीः क्षएमपुण्यादौ प्रकर्षे लङ्घनेऽप्यति ।<br>
स्वित्प्रश्ने च वितर्के च तु स्याद् भेदेऽवधारणे ।। ३६१.३ ।।<br>
<br>
सकृत्सहैकवारे स्यादाराद्‌दूरसमीपयोः ।<br>
प्रतीच्यां चरमे पश्चादुताप्यर्थविकल्पयोः ।। ३६१.४ ।।<br>
<br>
पुनःसदार्थयोः शश्वत् साक्षात् प्रत्यक्षतुल्ययोः ।<br>
खेदानुकम्पासन्तोषविस्मयामन्त्रणे वत ।। ३६१.५ ।।<br>
<br>
हन्त हर्षेऽनुकम्पायां वाक्यारम्भविषादयोः ।<br>
प्रति प्रतिनिधौ वीप्सालक्षणादौ प्रयोगतः ।। ३६१.६ ।।<br>
<br>
इति हेतौ प्रकरणे प्रकाशादिसमाप्तिषु ।<br>
प्राच्यां पुरस्तात् प्रथमे पुरार्थेऽग्रत इत्यपि ।। ३६१.७ ।।<br>
<br>
यावत्तावच्च साकल्येऽवधौ मानेऽवदारणे ।<br>
मङ्गलानन्तरारम्भप्रश्नकार्त्स्नेष्वऽथोथ च ।। ३६१.८ ।।<br>
<br>
वृथा निरर्थकाविध्योर्नानाऽनेकोभयार्थयोः ।<br>
नु पृच्छायां विकल्पे च पश्चात्सादृश्ययोरनु ।। ३६१.९ ।।<br>
<br>
प्रश्नावधारणानुज्ञाऽनुनयामन्त्रणे ननु ।<br>
गर्हासमुच्चयप्रश्नशङ्कासम्भावनास्वऽपि ।। ३६१.१० ।।<br>
<br>
उपमायां विकल्पे वा सामि त्वर्द्धे जुगुप्सिते ।<br>
अमा सह समीपे च कं वारिणि च मूद्‌र्धनि ।। ३६१.११ ।।<br>
<br>
इवेत्थमर्थयोरेवं नूनं तर्क्केऽर्थनिश्चये ।<br>
तूष्णीमर्थे सुखे जोषं किम्पृच्छायां जुगुप्सने ।। ३६१.१२ ।।<br>
<br>
नाम प्राकाश्यसम्भाव्यक्रोधोपगमकुत्सने ।<br>
अलं भूषणपर्य्याप्तिशक्तिवारणवाचकम् ।। ३६१.१३ ।।<br>
<br>
हुं वितर्क्के परिप्रश्ने समयाऽन्तिकमध्ययोः ।<br>
पुनरप्रथमे भेदे निनिश्चयनिषेधयोः ।। ३६१.१४ ।।<br>
<br>
स्यात्प्रबन्धे चिरातीते निकटागामिके पुरा ।<br>
उरर्थुरी चीररी च विस्तारेऽङ्गीकृते त्रयम् ।। ३६१.१५ ।।<br>
<br>
स्वर्गे परे च लोके स्वर्वार्त्तासम्भावयोः किल ।<br>
निषेधवाक्यालङ्कारे जिज्ञासावसरे१ खलु ।। ३६१.१६ ।।<br>
<br>
समीपोभयतः शीघ्रसाकल्याभिमुखेऽभितः ।<br>
नामप्रकाशयोः प्रादुर्मिथोऽन्योन्यं रहस्यपि ।। ३६१.१७ ।।<br>
<br>
तिरोऽन्तर्द्धौ तिर्यगर्थे हा विषादशुगर्त्तिषु ।<br>
अहहेत्यद्‌भुते खेदे हि हेताववधारणे ।। ३६१.१८ ।।<br>
<br>
चिराय चिररात्राय चिरस्याद्याश्चिरार्थकाः ।<br>
मुहुः पुनः पुनः शश्वद भीक्षणमसकृत् समाः ।। ३६१.१९ ।।<br>
<br>
स्राग्ज्ञटित्यञ्जसाह्राय सपदि द्राङ्‌मङ्क्षु च द्रुते ।<br>
बलवत् सुष्ठु किमुत विकल्पे किं किमूत च ।। ३६१.२० ।।<br>
<br>
तु हि च स्म ह वै पादपूरणे पूजनेप्यति ।<br>
दिवाह्नीत्यथ दोषा च नक्तञ्च रजनाविति ।। ३६१.२१ ।।<br>
<br>
तिर्यगर्थे साचि तिरोऽप्यथ सम्बोधनार्थकाः ।<br>
स्युः प्याट्‌पाडङ्ग हे है भोः समया निकषा हिरुक् ।। ३६१.२२ ।।<br>
<br>
अतर्किते तु सहसा स्यात् पुरः पुरतोऽग्रतः ।<br>
स्वाहा देवहविर्दाने श्रौषट् वौषट् वषट् स्वधा ।। ३६१.२३ ।।<br>
<br>
किञ्चिदीषन्मनागल्पे प्रेत्याऽमुत्र भवान्तरे ।<br>
यथा तथा चैव साम्ये अहो ही इति विस्मये ।। ३६१.२४ ।।<br>
<br>
मौने तु तूष्णीं तूष्णीकं सद्यः सपदि तत्क्षणे ।<br>
दिष्ट्या शमुपयोषञ्चेत्यानन्देऽथान्तरेऽन्तरा ।। ३६१.२५ ।।<br>
<br>
अन्तरेण च मध्ये स्युः प्रसह्य तु हठार्थकम् ।<br>
युक्ते द्वे साम्प्रतं स्थानेऽभीक्ष्‌णं शश्वदनारते ।। ३६१.२६ ।।<br>
<br>
अभावे नह्यनो नापि मास्म मालञ्च वारणे ।<br>
पक्षान्तरे चेद्यदि च तत्त्वे त्वऽद्धाऽञ्चसा द्वयम् ।। ३६१.२७ ।।<br>
<br>
प्राकाश्ये प्रादुराविः स्यादोमेवं परमं मते ।<br>
समन्ततस्तु परितः सर्वतो विश्वगित्यपि ।। ३६१.२८ ।।<br>
<br>
अकामानुमतौ काममसूयोपगमेऽस्तु च ।<br>
ननु च स्याद्विरोधोक्तौ क्कच्चित् कामप्रवेदने ।। ३६१.२९ ।।<br>
<br>
निःषमं दुःषमं गर्ह्ये यथास्वलन्तु यथायथं ।<br>
मृषा मिथ्या च वितथे यथार्थन्तु यथातथं ।। ३६१.३० ।।<br>
<br>
स्युरेवन्तु पुनर्वैवेत्यवधारणवाचकाः ।<br>
प्रागतीतार्थकं नूनमवश्यं निश्चये द्वयं ।। ३६१.३१ ।।<br>
<br>
संवद्वर्षेऽवरे त्वर्वागामेवं स्वयमात्मना ।<br>
अल्पे नीचैर्महत्युच्चैः प्रायोभूम्न्यऽद्रुते शनैः ।। ३६१.३२ ।।<br>
<br>
सना नित्ये वहिर्वाह्ये स्मातीतेऽस्तमदर्शने ।<br>
अस्ति सच्चवे रुषोक्तावूमुं प्रश्नेऽनुनये त्वयि ।। ३६१.३३ ।।<br>
<br>
हूं तर्के स्यादुषा रात्रेकरवसाने नमो नतौ ।<br>
पुनरर्थेऽङ्गनिन्दायां दुष्ठु सुष्ठु प्रशंसने ।। ३६१.३४ ।।<br>
<br>
सायं साये प्रगे प्रातः प्रभाते निकषाऽन्तिके ।<br>
परुत्परार्य्यैषमोऽब्दे पूर्वे पूर्वतरे यति ।। ३६१.३५ ।।<br>
<br>
अद्यात्राह्न्यऽथ पूर्वलह्नीत्यदौ पूर्वोत्तरा परात् ।<br>
तथाऽधरान्यान्यतरेतरात्पूर्व्वोदुरादयः ।। ३६१.३६ ।।<br>
<br>
उभयद्युश्चोभयेद्युः परे त्वह्नि परेद्यवि ।<br>
ह्यो गतेऽनागतेऽह्नि स्वः परश्वः श्वः परेऽहनि ।। ३६१.३७ ।।<br>
<br>
तदा तदानीं युगपदेकदा सर्वदा सदा ।<br>
पतर्हि सम्प्रतीदानीमधुना साम्प्रतन्तथा ।। ३६१.३८ ।।<br>
<br>
इत्यादिमहापुराणे आग्नेये अव्ययवर्गानाम एकषष्ट्यथिकत्रिशततमोऽध्यायः॥	<br>
