स्कन्द उवाच <br>
कारकं सम्प्रवक्ष्यामि विभक्त्यर्थसमन्वितं ।<br>
ग्रामोऽस्ति हेमहार्केह नौमि विष्णुं श्रिया सह ।। ३५४.१ ।।<br>
<br>
स्वतन्त्रः कर्त्ता विद्यान्तं कृतिनः समुपासते ।<br>
हेतुकर्त्तालम्भयते हितं वै कर्म्मकर्त्तरि ।। ३५४.२ ।।<br>
<br>
स्वयं भिद्येत् प्राकृतधीः स्वयञ्च छिद्यते तरुः ।<br>
सर्त्ताऽभिहित उत्तमः कर्त्ताऽनभिहितोऽधमः ।। ३५४.३ ।।<br>
<br>
कर्त्ताऽनभिहितो धर्म्मः शिष्ये व्याख्यायते यथा ।<br>
कर्त्ता पञ्चविधः प्रोक्तः कर्म्म सप्तविधं श्रुणु ।। ३५४.४ ।।<br>
<br>
ईप्सितं कर्म्म च यथा श्रद्दधाति द्दरि यतिः ।<br>
अनीप्सितं कर्म्म यथा अहिं लङ्घयते भृशं ।। ३५४.५ ।।<br>
<br>
नैवेप्सितं नानीप्सितं दुग्धं सम्भक्षयन्रजः ।<br>
भक्ष्येदप्यकथितं गोपालो दोग्धि गां पयः ।। ३५४.६ ।।<br>
<br>
कर्त्तृ कर्माऽथ गमयेच्छिष्यं ग्रामं गुरुर्यथा ।<br>
कर्म्म चाभिहितं पूजा क्रियते वै श्रिये हरेः ।। ३५४.७ ।।<br>
<br>
कर्म्मानभिहितं स्तोत्रं हरेः कुर्य्यात्तु सर्व्वदं ।<br>
करणं द्विविधं प्रोक्तं वाह्यमाभ्यन्तरं तथा ।। ३५४.८ ।।<br>
<br>
चक्षुषा रूपं गृह्णाति वाह्यं दात्रेण तल्लुनेत् ।<br>
सम्प्रदानं त्रिधा प्रोक्तं प्रेरकं ब्राह्मणाय गां ।। ३५४.९ ।।<br>
<br>
नरो ददाति नृपतये दासन्तदनुमन्तृकं ।<br>
अनिराकर्त्तृकं भर्त्रे दद्यात् पुष्पाणि सज्जनः ।। ३५४.१० ।।<br>
<br>
अपादानं द्विधा प्रोक्तं चलमश्वात्तु धावतः ।<br>
पतितश्चाचलं ग्रामादागच्छति स वैष्णवः ।। ३५४.११ ।।<br>
<br>
चतुर्द्धा चाधिकरणं व्यापकन्दध्नि वै घृतम् ।<br>
तिलेषु तैलं देवार्थमौपश्लेषिकमुच्यते ।। ३५४.१२ ।।<br>
<br>
गृहे तिष्ठेत् कपिर्वृक्षे स्मृतं वैषयिकं यथा ।<br>
जले मत्स्यो वने सिंहः स्मृतं सामीप्यकं यथा ।। ३५४.१३ ।।<br>
<br>
गङ्गायां घोषो वसति औपचारिकमीदृशं ।<br>
तृतीया वाथ वा षष्ठी स्मृताऽनभिहिते तथा ।। ३५४.१४ ।।<br>
<br>
विष्णुः सम्पूज्यते लोकैर्गन्तव्यन्तेन तस्य वा ।<br>
प्रथमाऽभिहितकर्त्तृ कर्म्मणोः प्रणमेद्धरिम् ।। ३५४.१५ ।।<br>
<br>
हेतौ तृतीया चान्नेन वसेद् वृक्षाय वै जलं ।<br>
चतुर्थी तादर्थ्येऽभिहिता पञ्चमी पर्य्युपाङ्मुखैः ।। ३५४.१६ ।।<br>
<br>
योगे वृष्टः परि ग्रामाद्देवोऽयं बलवत् पुरा ।<br>
पूर्व्वो ग्रामादृते विष्णोर्न मुक्तिरितरो हरेः ।। ३५४.१७ ।।<br>
<br>
पृथग्विनाद्यैस्तृतीया पञ्चमी च तथा भवेत् ।<br>
पृथग्ग्रामाद्विहारेण विना श्रिश्च श्रीया श्रइयः ।। ३५४.१८ ।।<br>
<br>
कर्म्मप्रवचनीयाख्यैर्द्वितीया योगतो भवेत् ।<br>
अन्वर्ज्जुनञ्च योद्धारो ह्यभितो ग्राममीरितं ।। ३५४.१९ ।।<br>
<br>
नमः स्वाहास्वधास्वस्तिवषडाद्यैश्चतुर्थ्यपि ।<br>
नमो देवाय ते स्वस्ति तुमर्थाद्भाववाचिनः ।। ३५४.२० ।।<br>
<br>
पाकाय पक्तये याति तृतीया सहयोगके ।<br>
हेत्वर्थे कुत्सितेऽङ्गे सा तृतीया च विशेषणे ।। ३५४.२१ ।।<br>
<br>
पिताऽगात्सह पुत्रेण काणोऽक्ष्णा गदया हरिः ।<br>
अर्थेन निवसेकद्‌भृत्यः काले भावे च सप्तमी ।। ३५४.२२ ।।<br>
<br>
विष्णौ नते भवेन्मुक्तिर्वसन्ते स गतो हरिम् ।<br>
नृणां स्वामी नृषु स्वामी नृणामीशः सताम्पतिः ।। ३५४.२३ ।।<br>
<br>
नृणां साक्षी नृषु साक्षी गोषु नाथो गवाम्पतिः ।<br>
गोषु सूतो गवां सूतो राज्ञां दायादकोऽस्विह ।। ३५४.२४ ।।<br>
<br>
अन्नस्य१ हेतोर्वसति षष्ठी स्मृत्यर्थकर्मणि ।<br>
मातुः स्मरति गोप्तारं नित्यं स्यात् कर्तृकर्मणोः ।।<br>
<br>
अपां भेत्ता तव कृतिर्न निष्ठादिषु षष्ठ्यपि ।। ३५४.२५ ।।<br>
<br>
इत्यादिमहापुराणे आग्नेये व्याकरणे कारकं नाम चतुःफञ्चाशदधिकत्रिशततमोऽध्यायः ॥<br>
