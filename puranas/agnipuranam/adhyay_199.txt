<span style="font-size: 14pt; line-height: 200%">नानाव्रतानि<br>
<br>
अग्निरुवाच<br>
ऋतुव्रतान्त्यहं वक्ष्ये भुक्तिमुक्तिप्रदानि ते  ।१९९.००१<br>
इन्धनानि तु यो दद्याद्वर्षादिचतुरो ह्यृतून्  ॥१९९.००१<br>
घृतधेनुप्रदश्चान्ते ब्राह्मणोऽग्निव्रती भवेत् ।१९९.००२<br>
कृत्वा मौनन्तु सन्ध्यायां मासान्ते घृतकुम्भदः  ॥१९९.००२<br>
तिलघण्टावस्त्रदाता सुखी सारस्वतव्रती(१)<sup id="cite_ref-1" class="reference"><a href="#cite_note-1">[१]</a></sup>  ।१९९.००३<br>
पञ्चामृतेन स्नपनं कृत्वाब्दं धेनुदो नृपः  ॥१९९.००३<br>
एकादश्यान्तु नक्ताशी चैत्रे भक्तं निवेदयेत् ।१९९.००४<br>
हैमं विष्णोः पदं याति मासन्ते विष्णुसद्व्रती  ॥१९९.००४<br>
पायसाशी गोयुगदः श्रीभाग्देवीव्रती भवेत् ।१९९.००५<br>
निवेद्य पितृदेवेभ्यो यो भुङ्क्ते स भवेन्नृपः  ॥१९९.००५<br>
वर्षव्रतानि चोक्तानि(२)<sup id="cite_ref-2" class="reference"><a href="#cite_note-2">[२]</a></sup> सङ्क्रान्तिव्रतकं वदे  ।१९९.००६<br>
सङ्क्रान्तौ स्वर्गलोकी स्याद्रात्रिजागरणान्नरः  ॥१९९.००६<br>
अमावास्यां तु सङ्क्रान्तौ शिवार्कयजनात्तथा  ।१९९.००७<br>
उत्तरे त्वयने चाज्यप्रस्थस्नानेन केशवे  ॥१९९.००७<br>
द्वात्रिंशत्पलमानेन सर्वपापैः प्रमुच्यते  ।१९९.००८<br>
घृतक्षीरादिना स्नाप्य प्राप्नोति विषुवादिषु  ॥१९९.००८<br>
स्त्रीणामुमाव्रतं श्रीदं तृतीयास्वष्टमीषु च  ।१९९.००९<br>
गौरीं महेश्वरं चापि यजेत्सौभाग्यमाप्नुयात् ॥१९९.००९<br>
उमामहेश्वरौ प्रार्च्य अवियोगादि चाप्नुयात् ।१९९.०१०<br>
मूलव्रतकरी स्त्री च उमेशव्रतकारिणी  ॥१९९.०१०<br>
सूर्यभक्ता तु या नारी ध्रुवं सा पुरुषो भवेत् ।१९९.०११<br>
<br>
इत्याग्नेये महापुराणे नानाव्रतानि नाम एकोनशताधिकशततमोऽध्यायः ॥<br>
<br>
</span>
