अग्निरुवाच<br>
सामान्यान्यऽथ वक्ष्यामि नामलिङ्गानि तच्छृणु ।<br>
सुकृती पुण्यवान् धन्यो महेच्छस्तु महाशयः ॥ ३६७.१ ॥<br>
<br>
प्रवीणनिपुणाभिज्ञविज्ञविज्ञनिष्णातशिक्षिताः ।<br>
स्युर्वदान्यस्थूललक्षदानशौण्डा बहुप्रदे ॥ ३६७.२ ॥<br>
<br>
कृती कृतज्ञः कुशल आसक्तोद्युक्त उत्सुकः ।<br>
इभ्य आढ्यः परिवृढो ह्यधिभूर्नायकोऽधिपः ॥ ३६७.३ ॥<br>
<br>
लक्ष्मीवान् लक्ष्मणः श्रीलः स्वतन्त्रः स्वैर्य्यऽपावृतः ।<br>
खलपूः स्याद्धहुकरो दीर्घसूत्रश्चिरक्रियः ॥ ३६७.४ ॥<br>
<br>
जाल्मोऽसमीक्ष्यकारी स्यात् कुण्ठो मन्दः क्रियासु यः ।<br>
कर्म्मशूरः कर्म्मठः स्याद्भक्षको घस्मरोऽद्मरः ॥ ३६७.५ ॥<br>
<br>
लोलुपो गर्घ्लो गृध्नुर्विनीतप्रश्रितौ तथा ।<br>
धृष्टे धृष्णुर्वियातश्च निभृतः प्रतिबान्विते ॥ ३६७.६ ॥<br>
<br>
प्रगल्भो भीरुको भीरुर्वन्दारुरभिवादके ।<br>
भूष्णुर्भविष्णुर्भविता ज्ञाता विदुरविन्दुकौ ॥ ३६७.७ ॥<br>
<br>
मत्तशौण्डोत्कटक्षीवाश्चण्डस्त्वत्यन्तकोपनः ।<br>
देवानञ्चति देवद्र्यङ् विश्वद्र्यङ् विश्वगञ्चति ॥ ३६७.८ ॥<br>
<br>
यः सहाञ्चति स सध्र्यङ् स तिर्य्यङ् यस्तिरोऽञ्चति ।<br>
वाचोयुक्तिः पटुर्वाग्मी वावदूकश्च वक्तरि ॥ ३६७.९ ॥<br>
<br>
स्याज्जल्पकस्तु वाचालो वाचाटो बहुगर्ह्यवाक् ।<br>
अपध्वस्तो धिक्‌कृतः स्याद्‌ बद्धे कीलितसंयतौ ॥ ३६७.१० ॥<br>
<br>
वरणः शब्दनो नान्दीवादी नान्दीकरः समाः ।<br>
व्यसनार्त्तोपरक्तौ द्वौ बद्धे कीलितसंयतौ ॥ ३६७.११ ॥<br>
<br>
विहस्तव्याकुलौ तुल्यौ नृशंसक्रूरघातुकाः ।<br>
पापो धूर्त्तो वञ्चकः स्यान्मूर्खे वैदेहवालिशौ ॥ ३६७.१२ ॥<br>
<br>
कदर्य्ये कृपणक्षुद्रौ मार्गणो याचकार्थिनौ ।<br>
अहङ्कारवानहंयुः स्याच्छुभंयुस्तु शुभान्वितः ॥ ३६७.१३ ॥<br>
<br>
कात्तं मनोरमं रुच्यं हृद्याभीष्टे ह्यभीप्सिते ।<br>
असारं फल्गु शून्यं वै मुख्यवर्य्यवरेण्यकाः ॥ ३६७.१४ ॥<br>
<br>
श्रेयान् श्रेष्ठः पुष्कलः स्यात्प्राग्र्याग्र्यग्रीयमग्रिमं ।<br>
वड्रोरु विपुलं पीनपीव्नी तु स्थूलपीवरे ॥ ३६७.१५ ॥<br>
<br>
स्तोकाल्पक्षुल्लकाः सूक्ष्मं श्लक्ष्णं दभ्रं कृशन्तनु ।<br>
मात्राकुटीलवकणा भूयिष्ठं पुरुहं पुरु ॥ ३६७.१६ ॥<br>
<br>
अखण्डं पूर्णसकलमुपकण्ठान्तिकाभितः ।<br>
समीपे सन्निदाभ्यासौ नेदिष्ठं सुसमीपकं ॥ ३६७.१७ ॥<br>
<br>
सुदूरे तु दविष्ठं स्याद्‌वृत्तं निस्तलवर्तुले ।<br>
उच्चप्रांशून्नतोदग्रा ध्रुवो नित्यः सनातनः ॥ ३६७.१८ ॥<br>
<br>
आविद्धं कुटिलं भुग्नं वेल्लितं वक्रमित्यपि ।<br>
चञ्चलं चरलञ्चैव कठोरं जठरं दृढ़ं ॥ ३६७.१९ ॥<br>
<br>
प्रत्यग्रोऽभिनवो नव्यो नवीनो नूतनो नवः ।<br>
एकतानोऽन्न्यवृत्तिरुच्चण्डमविलम्बितं ॥ ३६७.२० ॥<br>
<br>
उच्चावचं नैकभेदं सम्बाधकलिलं तथा ।<br>
तिमितं स्तिमितं क्लिन्नमभियोगस्त्वभिग्रहः ॥ ३६७.२१ ॥<br>
<br>
स्फतिर्वृद्धौ प्रथा ख्यातौ समाहारः समुच्चयः ।<br>
अपहारस्त्वपचयो विहारस्तु परिक्रमः ॥ ३६७.२२ ॥<br>
<br>
प्रत्याहार उपादानं निर्द्धारोऽब्यवकर्षणं ।<br>
विघ्नोऽन्तरायः प्रत्यूहः स्यादास्या त्वासना स्थितिः ॥ ३६७.२३ ॥<br>
<br>
सन्निधिः सन्निकर्षः स्यात्संक्रमो दुर्गसञ्चरः ।<br>
उपलम्भस्त्वनुभवः प्रत्यादेशो निराकृतिः ॥ ३६७.२४ ॥<br>
<br>
परिरम्भः परिष्वङ्गः संश्लेष उपगूहनं ।<br>
अनुमा पक्षहेत्वाद्यैडिम्बे भ्रमरविप्लवौ ॥ ३६७.२५ ॥<br>
<br>
असन्निकृष्टार्थज्ञानं शब्दाद्धि शाब्दमीरितं ।<br>
सादृश्यदर्शनात्तुल्ये बुद्धिः स्यादुपमानकं ॥ ३६७.२६ ॥<br>
<br>
काय्य दृष्ट्वा विना नस्यादर्थापत्तिः परार्थधीः ।<br>
प्रतियोगिन्यऽगृहीते भुवि नास्तीत्यभावकः ॥<br>
<br>
इत्यादिनाम लिङ्गो हि हरिरुक्तो नृबुद्धये ॥ ३६७.२७ ॥<br>
<br>
इत्यादिमहापुराणे आग्नेये सामान्यनामलिङ्गानि नाम सप्तषष्ट्यधिकत्रिशततमोऽध्याययः ॥<br>
