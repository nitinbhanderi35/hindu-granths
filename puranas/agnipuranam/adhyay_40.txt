<span style="font-size: 14pt; line-height: 200%"><br>
भगवानुवाच<br>
पूर्व्वमासीत् महद्भूतं सर्व्वभूतभयङ्करम्।<br>
तद्देवैर्न्निहितं भूमौ स वास्तुपुरुषः स्मृतः ॥ १ ॥<br>
<br>
चतुः षष्टिपदे क्षेत्रे ईशं कोणार्द्धसंस्थितम्।<br>
घृताक्षतैस्तर्प्पयेत्तं पर्ज्जन्यं पदगं ततः ॥ २ ॥<br>
<br>
उत्पलाद्भिर्जयन्तञ्च द्विपदस्थं पताकया।<br>
महेन्द्रञ्चैककोष्ठस्थं सर्व्वरक्तैः पदे रविम् ॥ ३ ॥<br>
<br>
वितानेनार्द्धपदगं सत्यं पदे भृशं घृतैः।<br>
व्योम शाकुनमांसेन कोणार्द्धपदसंस्थितम् ॥ ४ ॥<br>
<br>
स्रुचा चार्द्धपदे वह्नि पूषणं लाजयैकतः।<br>
स्वर्णेन वितथं द्विष्ठं मंथनेन गृहक्षतम् ॥ ५ ॥<br>
<br>
मांसौदनेन धर्म्मेशमेकैकस्मिन् स्थितं द्वयम्।<br>
गन्धर्वं द्विपदं गन्धैर्भृशं शाकुनजिह्वया ॥ ६ ॥<br>
<br>
एकस्थमर्धसंस्थञ्च मृगं नीलपटैस्तथा।<br>
पितॄन् कृशरयार्द्धस्थं दन्तकाष्ठैः पदस्थितम् ॥ ७ ॥<br>
<br>
दौवारिकं द्विसंस्थञ्च सुग्रीवं यावकेन तु।<br>
पुष्पदन्तं कुशस्तम्बैः पद्मैर्व्वरुणमेकतः ॥ ८ ॥<br>
<br>
असुरं सुरया द्विष्ठं पदे शेषं घृताम्भसा।<br>
यवैः पापं पदार्द्धस्थं रोगमध्ये   च मण्डकैः ॥ ९ ॥<br>
<br>
नागपुष्पैः पदे नागं मुख्यं भक्ष्यैर्हि संस्थितम्।<br>
मुद्गोदनेन भल्लाटं पदे सोमं पदे तथा ॥ १० ॥<br>
<br>
मधुना पायसेनाथ शालूकेन ऋषिं द्वये।<br>
पदे दितिं लोपिकाभिरर्द्धे दितिमथापरम् ॥ ११ ॥<br>
<br>
पूरिकाभिस्ततञ्चापमीशाधः पयसा पदे।<br>
ततोधश्चापवत्सन्तु दध्ना चैकपदे स्थितम् ॥ १२ ॥<br>
<br>
लड्ङुकैश्च मरीचिन्तु पूर्वकोष्ठचतष्टये ।<br>
सवित्रे रक्तपुष्पाणि ब्रह्माधः कोणकोष्ठके ॥ १३ ॥<br>
<br>
तदधः कोष्ठके दद्यात् सावित्र्यै च कुशोदकम्।<br>
विवस्वतेऽरुणं दद्याच्चन्दनञ्चतुरङ्घ्निषु ॥ १४ ॥<br>
<br>
रक्षोधः कोणकोष्ठे तु इन्द्रायान्नं निशान्वितम्।<br>
इन्द्रजयाय तस्याधो घृतान्नं कोणकोष्ठके ॥ १५ ॥<br>
<br>
चतुष्पदेषु दातव्यमिन्द्राय गुडपायसम्।<br>
वाय्वधः कोणदेशे तु रुद्राय पक्कमांसकम् ॥ १६ ॥<br>
<br>
तदधः कोणकोष्ठे तु यक्षायार्द्धं फलन्तथा।<br>
महीधराय मांसान्नं माषञ्च चतुरङ्घ्रिषु ॥ १७ ॥<br>
<br>
मध्ये चतुष्पदे स्थाप्या ब्रह्मणे तिलतण्डुलाः।<br>
चरकीं माषसर्प्पिर्भ्यां स्कन्दं कृशरयासृजा ॥ १८ ॥<br>
<br>
रक्तपत्रैर्विदारीञ्च कन्दर्पञ्च पलोदनैः।<br>
पूतन ांपलपित्ताभ्यां मांसासृग्भ्याञ्च जम्भकम् ॥ १९ ॥<br>
<br>
पित्तासृगस्थिभिः पापं पिलिपिञ्चं स्रजासृजा।<br>
ईशाद्यान् रक्तमांसेन अभावादक्षतैर्यजेत् ॥ २० ॥<br>
<br>
रक्षोमातृगणेभ्यश्च पिशाचादिभ्य एव च।<br>
पितृभ्यः क्षेत्रपालेभ्यो बलीन् दद्यात् प्रकामतः ॥ २१ ॥<br>
<br>
अहुत्वैतानसन्तप्य प्रासादादीन्न कारयेत्।<br>
ब्रह्मस्थाने हरिं लक्ष्मीं गणं पश्चात् समर्च्चयेत् ॥ २२ ॥<br>
<br>
महीश्वरं वास्तुमयं वर्द्धन्या सहितं घटम्।<br>
ब्रह्माणं मध्यतः कुम्भे ब्रह्मादींस्छ दिगीश्वरान् ॥ २३ ॥<br>
<br>
दद्यात् पूर्णाहुति पश्चात् स्वस्ति वाच्य प्रणम्य च।<br>
प्रगृह्य कर्करीं सम्यक् मण्डलन्तु प्रदक्षिणम् ॥ २४ ॥<br>
<br>
सूत्रमार्गेण हे ब्रह्मांस्तोयधाराञ्च भ्रामयेत्।<br>
पूर्व्ववक्तेन मार्गेण सप्त वीजानि वापयेत् ॥ २५ ॥<br>
<br>
प्रारम्भं तेन मार्गेण तस्य खातस्य कारयेत्।<br>
ततो गर्त्तं खनेन्मध्ये हस्तमात्रं प्रमाणतः ॥ २६ ॥<br>
<br>
चतुरङ्गलकं चाधश्चोपलिप्यार्च्चयेत्ततः।<br>
ध्यात्वा चतुर्भुजं विष्णुमर्घ्यं दद्यात्तु कुम्भतः ॥ २७ ॥<br>
<br>
कर्कर्या पूरयेत् श्वभ्रं शुक्लपुष्पाणि च न्यसेत्।<br>
दक्षिणावर्त्तकं श्रेष्ठं बीजैर्मृद्भिश्च पूरयेत् ॥ २८ ॥<br>
<br>
अर्घ्यदानं विनिष्पाद्य गोवस्त्रादीन्ददेद्‌गुरौ।<br>
कालज्ञाय स्थपतये वैष्णवादिभ्य अर्च्चयेत् ॥ २९ ॥<br>
<br>
ततस्तु खानयेद्यत्नाज्जलान्तं यावदेव तु।<br>
पुरुषाधः स्थितं शल्यं न गृहे दोषदं भवेत् ॥ ३० ॥<br>
<br>
अस्थिशल्ये भिद्यते वै भित्तिर्वै गृहिणोऽसुखम्।<br>
यन्नामशब्दं श्रृणुयात्तत्र शल्यं तदुद्भवम् ॥ ३१ ॥<br>
<br>
इत्यादिमहापुराणे आग्नेये अर्घ्यदानकथनं नाम चत्वारिंशोऽध्यायः।<br>
<br>
</span>
