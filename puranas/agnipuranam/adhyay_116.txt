<span style="font-size: 14pt; line-height: 200%">अग्निरुवाच<br>
गायत्र्यैव महानद्यां स्नातः(१) सन्ध्यां समाचरेत् ।११६.००१<br>
गायत्र्या अग्रतः प्रातः श्राद्धं पिण्डमथाक्षयं  ॥११६.००१<br>
मध्याह्ने चोद्यति(२) स्नात्वा गीतवाद्यैर्ह्युपास्य च  ।११६.००२<br>
सावित्रीपुरतः सन्ध्यां पिण्डदानञ्च तत्पदे  ॥११६.००२<br>
अगस्त्यस्य पदे कुर्याद्योनिद्वारं प्रविश्य च  ।११६.००३<br>
निर्गतो न पुनर्योनिं प्रविशेन्मुच्यते भवात्(३)  ॥११६.००३<br>
<small><small>टिप्पणी<br>
१ प्रात इति क..<br>
२ मध्याह्ने सरसीति ग..<br>
३ मुच्यते भयादिति छ.. , झ.. च</small></small><br>
बलिं काकशिलायाञ्च कुमारञ्च नमेत्ततः(१)  ।११६.००४<br>
स्वर्गद्वार्यां सोमकुण्डे वायुतीर्थेऽथ पिण्डदः  ॥११६.००४<br>
भवेदाकशगङ्गायां कपिलायाञ्च पिण्डदः  ।११६.००५<br>
कपिलेशं शिवं नत्वा रुक्मिकुण्डे च पिण्डदः  ॥११६.००५<br>
कोटीतीर्थे च कोटीशं नत्वामोघपदे नरः(२)  ।११६.००६<br>
गदालोले वानरके गोप्रचारे च पिण्डदः(३)  ॥११६.००६<br>
नत्वा गावं वैतरण्यामेकविंशकुलोद्धृतिः  ।११६.००७<br>
श्राद्धपिण्डप्रदाता(४) स्यात्क्रौञ्चपदे च पिण्डदः(५)  ॥११६.००७<br>
तृतीयायां विशालायां निश्चिरायाञ्च पिण्डदः  ।११६.००८<br>
ऋणमोक्षे पापमोक्षे भस्मकुण्डेऽथ भस्मना  ॥११६.००८<br>
स्नानकृन्मुच्यते पापान्नमेद्देवं जनार्दनम्  ।११६.००९<br>
एष पिण्डो मया दत्तस्तव हस्ते जनार्दन  ॥११६.००९<br>
परलोकगते मह्यमक्ष्यय्यमुपतिष्ठतां  ।११६.०१०<br>
गयायां पितृरूपेण स्वयमेव जनार्दनः  ॥११६.०१०<br>
तं दृष्ट्वा पुण्डरीकाक्षं मुच्यते वै ऋणत्रयात् ।११६.०११<br>
मार्कण्डेयेश्वरं नत्वा नमेद्गृध्रेश्वरं नरः(६)  ॥११६.०११<br>
मूलक्षेत्रे महेशस्य धारायां पिण्डदो भवेत् ।११६.०१२<br>
<small><small>टिप्पणी<br>
१ नमेन्नर इति ख.. , ग.. , घ.. , ङ.. , छ.. च<br>
२ मासपदेऽन्नद इति ख.. , घ.. च<br>
३ कपिलेशमित्यादिः, गोप्रचारे च पिण्डद इत्यन्तः पाठो ग.. पुस्तके नास्ति<br>
४ श्राद्धे पिण्डप्रदतेति ख..<br>
५ भवेदाकाशगङ्गायामैत्यादिः, क्रौञ्चपादे च पिण्डद इत्यन्तः पाठः छ.. पुस्तके नास्ति<br>
६ नमेद्भूतेश्वरं नर इति घ..</small></small><br>
(१)गृध्रकूटे गृध्रवटे धौतपादे च पिण्डदः  ॥११६.०१२<br>
पुष्करिण्यां कर्दमाले रामतीर्थे च पिण्डदः  ।११६.०१३<br>
प्रभासेशन्नमेत्प्रेतशिलायां पिण्डदो भवेत् ॥११६.०१३<br>
दिव्यान्तरीक्षभूमिष्ठाः पितरो बान्धवादयः  ।११६.०१४<br>
प्रेतादिरूपा मुक्ताः(२) स्युः पिण्डैर्दत्तैर्मयाखिलाः  ॥११६.०१४<br>
स्थानत्रये प्रेतशिला गयाशिरसि पावनी  ।११६.०१५<br>
प्रभासे प्रेतकुण्डे च पिण्डदस्तारयेत्कुलम्  ॥११६.०१५<br>
वसिष्ठेशन्नमस्कृत्य तदग्रे पिण्डदो भवेत् ।११६.०१६<br>
गयानाभौ सुषुम्णायां महाकोष्ट्याञ्च पिण्डदः  ॥११६.०१६<br>
गदाधराग्रतो मुण्डपृष्ठे देव्याश्च सन्निधौ  ।११६.०१७<br>
मुण्दपृष्ठं नमेदादौ क्षेत्रपालादिसंयुतम्  ॥११६.०१७<br>
पूजयित्वा भयं न स्याद्विषरोगादिनाशनम्  ।११६.०१८<br>
ब्रह्माणञ्च नमस्कृत्य ब्रह्मलोकं नयेत्कुलम्  ॥११६.०१८<br>
सुभद्रां बलभद्रञ्च प्रपूज्य पुरुषोत्तमम्  ।११६.०१९<br>
सर्वकामसमायुक्तः कुलमुद्धृत्य नाकभाक्(३)  ॥११६.०१९<br>
हृषीकेशं नमस्कृत्य तदग्रे पिण्डदो भवेत् ।११६.०२०<br>
माधवं पूजयित्वा च देवो वैमानिको(४) भवेत् ॥११६.०२०<br>
महालक्ष्मीं प्रार्च्य गौरीं मङ्गलाञ्च सरस्वतीम्  ।११६.०२१<br>
पितॄनुद्धृत्य स्वर्गस्थो भुक्तभोगोऽत्र शास्त्रधीः  ॥११६.०२१<br>
<small><small>टिप्पणी<br>
१ सर्वकामसमायुक्तः कुलमुद्धृत्य लोकभागिति पाठोत्र झ.. पुस्तकेऽधिकोऽस्ति<br>
२ प्रेतादिरूपमुक्ता इति ख.. , ग.. , घ.. , ङ.. , ज.. च<br>
३ कुलमुद्धृत्य लोकभागिति ग.. , ज.. च । वशिष्ठेशमित्यादिः, कुलमुद्धृत्य नाकभागित्यन्तः पाठो झ.. पुस्तके नास्ति<br>
४ देवैर्वैमानिक इति छ..</small></small><br>
द्वादशादित्यमभ्यर्य वह्निं रेवन्तमिन्द्रकम्  ।११६.०२२<br>
रोगादिमुक्तः स्वर्गी स्याच्छ्रीकपर्दिविनायकम्  ॥११६.०२२<br>
प्रपूज्य कार्त्तिकेयञ्च निर्विघ्नः सिद्धिमाप्नुयात् ।११६.०२३<br>
सोमनाथञ्च कालेशङ्केदारं प्रपितामहम्  ॥११६.०२३<br>
सिद्धेश्वरञ्च रुद्रेशं रामेशं ब्रह्मकेश्वरम्  ।११६.०२४<br>
अष्टलिङ्गानि गुह्यानि पूजयित्वा तु(१) सर्वभाक् ॥११६.०२४<br>
नारायणं वराहञ्च नारसिंहं नमेच्छ्रिये  ।११६.०२५<br>
ब्रह्मविष्णुमहेशाख्यं त्रिपुरघ्नमशेषदम्  ॥११६.०२५<br>
सीतां रामञ्च गरुडं वामनं सम्प्रपूज्य च  ।११६.०२६<br>
सर्वकामानवाप्नोति ब्रह्मलोकं नयेत्पितॄन्  ॥११६.०२६<br>
देवैः सार्धं सम्प्रपूज्य देवमादिगदाधरम्  ।११६.०२७<br>
ऋणत्रयविनिर्मुक्तस्तारयेत्सकलं कुलम्  ॥११६.०२७<br>
देवरूपा शिला पुण्या तस्माद्देवमयी शिला  ।११६.०२८<br>
गयायां नहि तत्स्थानं यत्र तीर्थं न विद्यते  ॥११६.०२८<br>
यन्नाम्ना पातयेत्पिण्डं तन्नयेद्ब्रह्म शाश्वतम्  ।११६.०२९<br>
फल्ग्वीशं फल्गुचण्डीं च प्रणम्याङ्गारकेश्वरम्  ॥११६.०२९<br>
मतङ्गस्य पदे श्राद्धी भरताश्रमके भवेत् ।११६.०३०<br>
हंसतीर्थे कोटितीर्थे यत्र पाण्डुशिलान्नदः  ॥११६.०३०<br>
तत्र स्यादग्निधारायां मधुस्रवसि पिण्डदः  ।११६.०३१<br>
रुद्रेशं किलिकिलेशं नमेद्वृद्धिविनायकम्(२)  ॥११६.०३१<br>
पिण्डदो धेनुकारण्ये पदे धेनोर्नमेच्च गाम्  ।११६.०३२<br>
<small><small>टिप्पणी<br>
१ पूजयित्वाथेति क.. , घ.. , ङ.. , ज.. च<br>
२ नमेद्बुद्धिविनायकमिति ख.. , ग.. , छ.. च । नमेद्वृद्धविनायकमिति घ..</small></small><br>
सर्वान् पितॄंस्तारयेच्च सरस्वत्याञ्च पिण्डदः  ॥११६.०३२<br>
सन्ध्यामुपास्य सायाह्ने नमेद्देवीं सरस्वतीम्  ।११६.०३३<br>
त्रिसन्ध्याकृद्भवेद्विप्रो वेदवेदाङ्गपारगः  ॥११६.०३३<br>
गयां प्रदक्षिणीकृत्य गयाविप्रान् प्रपूज्य च  ।११६.०३४<br>
अन्नदानादिकं सर्वं कृतन्तत्राक्षयं भवेत् ॥११६.०३४<br>
स्तुत्वा सम्प्रार्थयेदेवमादिदेवं गदाधरम्  ।११६.०३५<br>
गदाधरं गयावासं पित्रादीनां गतिप्रदम्  ॥११६.०३५<br>
धर्मार्थकाममोक्षार्थं योगदं प्रणमाम्यहम्  ।११६.०३६<br>
देहेन्द्रियमनोबुद्धिप्राणाहङ्कारवर्जितम्  ॥११६.०३६<br>
नित्यशुद्धं बुद्धियुक्तं(१) सत्यं ब्रह्म नमाम्यहम्  ।११६.०३७<br>
आनन्दमद्वयं देवं देवदानववन्दितम्  ॥११६.०३७<br>
देवदेवीवृन्दयुक्तं सर्वदा प्रणमाम्यहम्  ।११६.०३८<br>
कलिकल्मषकालार्तिदमनं(२) वनमालिनम्  ॥११६.०३८<br>
पालिताखिललोकेशं(३) कुलोद्धरणमानसम्  ।११६.०३९<br>
व्यक्ताव्यक्तविभक्तात्माविभक्तात्मानमात्मनि  ॥११६.०३९<br>
स्थितं स्थिरतरं(४) सारं वन्दे घोराघमर्दनम्(५)  ।११६.०४०<br>
आगतोऽस्मि गयां देव पितृकार्ये गदाधरः  ॥११६.०४०<br>
त्वं मे साक्षी भवाद्येह अनृणोऽहमृणत्रयात् ।११६.०४१<br>
<small><small>टिप्पणी<br>
१ नित्यशुद्धबुद्धियुक्तमिति घ.. , छ.. च<br>
२ कालार्तिनाशनमिति घ.. । कालार्तिदलनमिति ग.. , ङ.. , घ.. , ज.. च<br>
३ पालिताखिलदेवेशमिति घ..<br>
४ स्थिततरमिति ग.. , घ.. , ङ.. च<br>
५ वन्देहमरिमर्दनमिति ङ.. । वन्दे संसारमर्दनमिति ज..</small></small><br>
साक्षिणः सन्तु मे देवा ब्रह्मेशानादयस्तथा  ॥११६.०४१<br>
मया गयां समासाद्य पितॄणां निष्कृतिः कृता  ।११६.०४२<br>
गयामाहात्म्यपठनाच्छ्राद्धादौ ब्रह्मलोकभाक् ॥११६.०४२<br>
पितॄणामक्षयं श्राद्धमक्षयं ब्रह्मलोकदम् ॥४३॥११६.०४३<br>
<br>
इत्याग्नेये महापुराणे गयामाहात्म्ये गयायात्रा नाम षोडशाधिकशततमोऽध्यायः ॥<br>
<br>
<br>
</span>
