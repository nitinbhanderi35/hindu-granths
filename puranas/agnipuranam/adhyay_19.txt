<span style="font-size: 14pt; line-height: 200%">अग्निरुवाच<br>
कश्यपस्य वेदे सर्गमदित्यादिषु हे मुने  ।१९.००१<br>
चाक्षुषे तुषिता देवास्तेऽदित्यां कश्यपात्पुनः  ॥१९.००१<br>
आसन् विष्णुश्च शक्रश्च त्वष्टा धाता तथार्यमा  ।१९.००२<br>
पूषा विवस्वान् सविता मित्रोथ वरुणो भगः  ॥१९.००२<br>
अंशुश्च द्वादशादित्या आसन् वैवस्वतेन्तरे  ।१९.००३<br>
अरिष्टनेमिपत्नीनामपत्यानीह षोडश  ॥१९.००३<br>
बहुपुत्रस्य विदुषश्चतस्रो विद्युतः सुताः<sup id="cite_ref-1" class="reference"><a href="#cite_note-1">[१]</a></sup> ।१९.००४<br>
प्रत्यङ्गिरसजाः श्रेष्ठाः कृशाश्वस्य सुरायुधाः  ॥१९.००४<br>
उदयास्तमने सूर्ये तद्वदेते युगे युगे  ।१९.००५<br>
हिरण्यकशिपुर्दित्यां हिरण्याक्षश्च कश्यपात् ॥१९.००५<br>
सिंहिका चाभवत्कन्या विप्रचित्तेः परिग्रहः  ।१९.००६<br>
राहुप्रभृतयस्तस्यां सैंहिकेया इति श्रुताः  ॥१९.००६<br>
हिरण्यकशिपोः पुत्राश्चत्वारः प्रथितौजसः  ।१९.००७<br>
अनुह्रादश्च ह्रादश्च प्रह्रादश्चातिवैष्णवः  ॥१९.००७<br>
संह्रादश्च चतुर्थोभूथ्रादपुत्रो ह्रदस्तथा  ।१९.००८<br>
ह्रदस्य पुत्र आयुष्मान्<sup id="cite_ref-2" class="reference"><a href="#cite_note-2">[२]</a></sup>शिबिर्वास्कल एव च  ॥१९.००८<br>
विरोवनस्तु प्राह्रादिर्बलिर्जज्ञे विरोचनात् ।१९.००९<br>
बलेः पुत्रशतं त्वासीद्वाणश्रेष्ठं<sup id="cite_ref-3" class="reference"><a href="#cite_note-3">[३]</a></sup>महामुने  ॥१९.००९<br>
पुराकल्पे हि बाणेन प्रसाद्योमापतिं वरः<sup id="cite_ref-4" class="reference"><a href="#cite_note-4">[४]</a></sup>   ।१९.०१०<br>
पार्श्वतो विहरिष्यामीत्येवं प्राप्तश्च ईश्वरात्<sup id="cite_ref-5" class="reference"><a href="#cite_note-5">[५]</a></sup>   ॥१९.०१०<br>
हिरण्याक्षसुताः पञ्च शम्बरः शकुनिस्त्विति<sup id="cite_ref-6" class="reference"><a href="#cite_note-6">[६]</a></sup>  ।१९.०११<br>
द्विमूर्धा शङ्कुरार्यश्च<sup id="cite_ref-7" class="reference"><a href="#cite_note-7">[७]</a></sup>शतमासन् दनोः सुताः  ॥१९.०११<br>
स्वर्भानोस्तु प्रभा कन्या पुलोम्नस्तु शची स्मृता  ।१९.०१२<br>
उपदानवी हयशिरा शर्मिष्ठा वार्षपर्वणी  ॥१९.०१२<br>
पुलोमा कालका चैव वैश्वानरसुते उभे  ।१९.०१३<br>
कश्यपस्य तु भार्ये द्वे तयोः पुत्राश्च कोटयः  ॥१९.०१३<br>
प्रह्रादस्य चतुष्कोट्यो निवातकवचाः कुले  ।१९.०१४<br>
ताम्रायाः षट्सुताः स्युश्च काकी श्वेनी च भास्यपि  ॥१९.०१४<br>
गृध्रिका शुचि सुग्रीवा<sup id="cite_ref-8" class="reference"><a href="#cite_note-8">[८]</a></sup>ताभ्यः काकादयोऽभवन्  ।१९.०१५<br>
अश्वाश्चोष्ट्राश्च ताम्राया अरुणो गरुडस्तथा  ॥१९.०१५<br>
विनतायाः सहस्रन्तु सर्पाश्च सुरसाभवाः  ।१९.०१६<br>
काद्रवेयाः सहस्रन्तु शेषवासुकितक्षकाः  ॥१९.०१६<br>
दंष्ट्रिणः क्रोधवशजा धरोत्थाः<sup id="cite_ref-9" class="reference"><a href="#cite_note-9">[९]</a></sup>(१) पक्षिणो जले  ।१९.०१७<br>
सुरभ्यां गोमहिष्यादि इरोत्पन्नास्तृणादयः  ॥१९.०१७<br>
स्वसायां यक्षरक्षांसि मुनेरश्वरसोभवन्  ।१९.०१८<br>
अरिष्टायान्तु गन्धर्वाः कश्यपाद्धि स्थिरञ्चरं<sup id="cite_ref-10" class="reference"><a href="#cite_note-10">[१०]</a></sup>(२)  ॥१९.०१८<br>
एषां पुत्रादयोऽसङ्ख्या देवैर्वै दानवा जिताः<sup id="cite_ref-11" class="reference"><a href="#cite_note-11">[११]</a></sup>(३)  ।१९.०१९<br>
दितिर्विनष्टपुत्रा वै तोषयामास कश्यपं  ॥१९.०१९<br>
पुत्रमिन्द्रप्रहर्तारमिच्छती प्राप कश्यपात् ।१९.०२०<br>
पादाप्रक्षालनात्सुप्ता तस्या गर्भं जघान ह  ॥१९.०२०<br>
छिद्रमन्विष्य चेन्द्रस्तु ते देवा मरुतोऽभवन्  ।१९.०२१<br>
शक्रस्यैकोनपञ्चाशत्सहाया दीप्ततेजसः  ॥१९.०२१<br>
एतत्सर्वं हरिर्ब्रह्मा अभिषिच्य पृथुं नृपं  ।१९.०२२<br>
ददौ क्रमेण राज्यानि अन्येषामधिपो हरिः  ॥१९.०२२<br>
द्विजौषधीनां चन्द्रश्च अपान्तु वरुणो नृपः  ।१९.०२३<br>
राज्ञां वैश्रवणो राजा सूर्याणां विष्णोरीश्वरः  ॥१९.०२३<br>
वसूनां पावको राजा मरुतां वासवः प्रभुः  ।१९.०२४<br>
प्रजापतीनां दक्षोऽथ प्रह्लादो दानवाधिपः  ॥१९.०२४<br>
पितॄणां च यमो राजा भूतादीनां हरः<sup id="cite_ref-12" class="reference"><a href="#cite_note-12">[१२]</a></sup>प्रभुः  ।१९.०२५<br>
हिमवांश्चैव शैलानां नदीनां सागरः प्रभुः  ॥१९.०२५<br>
गान्धर्वाणां चित्ररथो नागानामथ वासुकिः  ।१९.०२६<br>
सर्पाणां तक्षको राजा गरुडः पक्षिणामथ  ॥१९.०२६<br>
ऐरावतो गजेन्द्राणां गोवृषोथ गवामपि  ।१९.०२७<br>
मृगणामथ शार्दूलः प्लक्षो वनस्पतीश्वरः  ॥१९.०२७<br>
उच्चैःश्रवास्तथाश्वानां सुधन्वा पूर्वपालकः  ।१९.०२८<br>
दक्षिणस्यां शङ्खपदः केतुमान् पालको जले  ।१९.०२८<br>
हिरण्यरोमकः सौम्ये प्रतिसर्गोयमीरितः  ॥१९.०२८<br>
<br>
इत्यादिमहापुराणे आग्नेये प्रतिसर्गवर्णनं नाम ऊनविंशतितमोऽध्यायः<br>
<br>
<br>
</span>
