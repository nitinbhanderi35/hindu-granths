<span style="font-size: 14pt; line-height: 200%">पुष्कर उवाच<br>
राजदेवाद्यभिषेकमन्त्रान्वक्ष्येऽघमर्दनान्  ।२१९.००१<br>
कुम्भात्कुशोदकैः सिञ्चेत्तेन सर्वं हि सिद्ध्यति  ॥२१९.००१<br>
सुरास्त्वामभिषिञ्चन्तु ब्रह्मविष्णुमहेश्वराः  ।२१९.००२<br>
वासुदेवः सङ्कर्षणः प्रद्युम्नश्चानिरुद्धकः  ॥२१९.००२<br>
भवन्तु विजयायैते इन्द्राद्या दशदिग्गताः  ।२१९.००३<br>
रुद्रो धर्मो मनुर्दक्षो रुचिः श्रद्धा च सर्वदा  ॥२१९.००३<br>
भृगुरत्रिर्वसिष्ठश्च सनकश्च सनन्दनः  ।२१९.००४<br>
सनत्कुमारोऽङ्गिराश्च पुलस्त्यः पुलहः क्रतुः  ॥२१९.००४<br>
मरीचिः कश्यपः पान्तु प्रजेशाः पृथिवीपतिः  ।२१९.००५<br>
प्रभासुरा वहिर्षद अग्निष्वात्ताश्च पान्तु ते  ॥२१९.००५<br>
क्रव्यादाश्चोपहूताश्च आज्यपाश्च सुकालिनः  ।२१९.००६<br>
अग्निभिश्चाभिषिञ्चन्तु लक्ष्म्याद्या धर्मवल्लभाः  ॥२१९.००६<br>
आदित्याद्याः कश्यपस्य बहुपुत्रस्य(१) वल्लभाः  ।२१९.००७<br>
कृशाश्वस्याग्निपुत्रस्य भार्याश्चारिष्ठनेमिनः  ॥२१९.००७<br>
अश्विन्याद्याश्च चन्द्रस्य पुलहस्य(२) तथा प्रियाः  ।२१९.००८<br>
भूता च कपिशा दंष्ट्री सुरसा सरमा दनुः  ॥२१९.००८<br>
श्येनी भासी तथा क्रौञ्ची धृतराष्ट्री शुकी तथा  ।२१९.००९<br>
पत्न्यस्त्वामभिषिञ्चन्तु अरुणश्चार्कसारथिः  ॥२१९.००९<br>
आयतिर्नियतीरात्रिर्निद्रा लोकस्थितौ स्थिताः  ।२१९.०१०<br>
उमा मेना शची पान्तु धूमोर्नानिर्ऋतिर्जये  ॥२१९.०१०<br>
गौरी शिवा च ऋद्धिश्च वेला चैव नड्वला  ।२१९.०११<br>
अशिक्नी च(३) तथा ज्योत्स्ना देवपत्न्यो वनस्पतिः  ॥२१९.०११<br>
महाकल्पश्च कल्पश्च मन्वन्तरयुगानि च  ।२१९.०१२</span>
