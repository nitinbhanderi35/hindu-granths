<span style="font-size: 14pt; line-height: 200%"><br>
ईश्वर उवाच<br>
ततः प्रासादमासूत्र्य वर्त्तयेकद्वास्तुमण्डपं। <br>
कुर्य्यात् कोष्ठचतुः षष्टि वेदास्रके समे ॥ १ ॥<br>
<br>
कोणेषु विन्यसेद् वंशौ रज्जवोऽष्टौ विकोणगाः।<br>
द्विपदाः षट्पदास्तास्तु वास्तुन्तत्रार्च्चयेद् यथा ॥ २ ॥<br>
<br>
आकुञ्चितकचं वास्तुमुत्तानमसुराकृति । <br>
स्मरेत् पूजासु कुड्यादिनिवेशे उत्तराननं ॥ ३ ॥<br>
<br>
जानुनी कूर्परौ शक्‌थि दिशि वातहुताशयोः।<br>
पैत्र्यां पादपुटे रौद्र्यां शिरोऽस्य हृदयेऽञ्जलिः ॥ ४ ॥<br>
<br>
अस्य देहे समारूढा देवताः पूजिताः शुभाः। <br>
अष्ठौ कोणाधिपास्तत्र कोणार्द्धेष्वष्टसु स्थिताः ॥ ५ ॥<br>
<br>
षट्‌पदास्तु मरीच्याद्या दिक्षु पूर्वादिषु क्रमात्।<br>
मध्ये चतुष्पदो ब्रह्मा शेषास्तु पदिकाः स्मुताः ॥ ६ ॥<br>
<br>
समस्तनाडीसंयोगे महामर्म्मानुजं फलं। <br>
त्रिशूलं स्वस्तिकं वज्रं महास्वस्तिकसम्पुटौ ॥ ७ ॥<br>
<br>
त्रिकटुं मणिबन्धं च सुविशुद्धं पदं तता। <br>
इति द्वादश मर्म्माणि वास्तोर्भित्त्यादिषु त्यजेत् ॥ ८ ॥<br>
<br>
साज्यमक्षतमीशाय पर्जन्यायाम्बुजोदकं। <br>
ददीताथ जयन्ताय पताकां कुङ्कुमोज्ज्वलां  ॥ ९ ॥<br>
<br>
रत्नवारि महेन्द्राय रवौ धूम्रं वितानकं। <br>
सत्याय घृतगोधूममाज्यभक्तं भृशाय च ॥ १० ॥<br>
<br>
विमांसमन्तरिक्षाय शक्तुन्तेभ्यस्तु पूर्वतः। <br>
मधुक्षीराकज्यसम्बूर्णां प्रदद्याद्वह्नये श्रुचं ॥ ११ ॥<br>
<br>
लाजान् पूर्णे सुवर्णाम्बु वितथाय निवेदयेत्। <br>
दद्याद् गृहक्षते क्षौद्रं यमराजे पलौदनं ॥ १२ ॥<br>
<br>
गन्धं गन्धर्वनाथाय जिह्वां भृङ्गाय पक्षिणः। <br>
मृगाय पद्मपर्णानि याम्यामित्यष्टदेवता ॥ १३ ॥<br>
<br>
पित्रे तिलोदकं क्षीरं वृक्षजं दन्तधावनं। <br>
दौवारिकाय देवाय प्रदद्याद् धेनुमुद्रया ॥ १४ ॥<br>
<br>
सुग्रीवाय दिशेत् पूपान् पुष्पदन्ताय दर्ब्भकं। <br>
रक्तं प्रचेतसे पद्ममसुराय सुरासवं ॥ १५ ॥<br>
<br>
घृतं गुडौदनं शेषे रोगाय घृतमण्डकान्। <br>
लाजान् वा पश्चिमाशायां देवाष्टकमितीरितं ॥ १६ ॥<br>
<br>
मारुताय ध्वजं पीतं नागाय नागकेशरं। <br>
मुख्ये भक्ष्याणि भल्लाटे मुद्गसूपं सुसंस्कृतं ॥ १७ ॥<br>
<br>
सोमाय पायसं साज्यं शालूकमूषये दिशेत्। <br>
लोपीमदितये दित्यै पुरीमित्युत्तराष्टकं  ॥ १८ ॥<br>
<br>
मोदकान् ब्रह्मणः प्राच्यां षट्पदाय मरीचये। <br>
सवित्रे रक्तपुष्पाणि वह्न्यधः कोणकोष्ठके ॥ १९ ॥<br>
<br>
तदधः कोष्ठके दद्यात् सावित्र्यै च कुशोदकं । <br>
दक्षिणे चन्दनं रक्तं षट्पदाय विवस्वते ॥ २० ॥<br>
<br>
हरिद्रौदनमिन्द्राय रक्षोधः कोणकोष्ठके।<br>
इन्द्रजयाय मिश्रान्नमिन्द्राधस्तान्निवेदयेत् ॥ २१ ॥<br>
<br>
वारुण्यां षट्पदासीने मित्रे सगुडमोदनं। <br>
रुद्राय घृतसिद्धान्नं वायुकोणाधरे पदे ॥ २२ ॥<br>
<br>
तदधो रुद्रदासाय मांसं मार्गमथोत्तरे। <br>
ददीत माषनैवेद्यं षट्पदस्थे धराधरे ॥ २३ ॥<br>
<br>
आपाय शिवकोणाधः तद्वत्साय च तत्स्थले । <br>
क्रमाद्दद्याद्दधि क्षीरं पूजयित्वा विधानतः ॥ २४ ॥<br>
<br>
चतुष्पदे निविष्टाय ब्रह्मणे मध्यदेशतः। <br>
पञ्चगव्याक्षतोपेतञ्चरुं साज्यं निवेदयेत् ॥ २५ ॥<br>
<br>
ईशादिवायुपर्य्यन्तकोणेष्वथ यथाक्रमं। <br>
वास्तुवाह्ये चरक्याद्याश्चतस्रः पूजयेद् यथा ॥ २६ ॥<br>
<br>
चरक्यै सघृतं मांसं विदार्य्यै दधिपङ्कजे। <br>
पूतनायै पलं पित्तं रुधिरं च निवेदयेत् ॥ २७ ॥<br>
<br>
अस्थीनि पापराक्षस्यै रक्तपित्तपलानि च। <br>
ततोमाषौदनं प्राच्यां स्कन्दाय विनिवेदयेत् ॥ २८ ॥<br>
<br>
अर्य्यम्णे दक्षिणाशायां पूपान् कृसरया युतान्।<br>
जम्भकाय  च वारुण्यामामिषं रुधिरान्वितं ॥ २९ ॥<br>
<br>
उदीच्यां पिलिपिञ्जाय रक्तान्नं कुसुमानि च। <br>
यजेद्वा सकलं वास्तुं कुशदध्यक्षतैर्जलैः ॥ ३० ॥<br>
<br>
गृहे च नगरादौ च एकाशीतिपदैर्यजेत्। <br>
त्रिपदा रज्जवः कार्य्याः षट्पदाश्च विकोणके ॥ ३१ ॥<br>
<br>
ईशाद्याः पादिकस्तस्मिन्नागाद्याश्च द्विकोष्ठगाः।<br>
षट्पदस्था मरीच्याद्या ब्रह्मा नवपदः स्मृतः ॥ ३२ ॥<br>
<br>
नगरग्रामखेटादौ वास्तुः शतपदोऽपि वा। <br>
वंशद्वयं कोणगतं दुर्जयं दुर्द्धरं सदा ॥ ३३ ॥<br>
<br>
यथा देवालये न्यासस्तथा शतपदे हितः। <br>
ग्रहाः स्कन्दादयस्तत्र विज्ञेयाश्चैव षट्पदाः ॥ ३४ ॥<br>
चरक्याद्या भूतपदा रज्जुवंशादि पूर्ववत्। <br>
देशसंस्थापने वास्तु चतुस्त्रिशंच्छतं भवेत् ॥ ३५ ॥<br>
<br>
चतुः षष्टिपदो ब्रह्मा मरीच्याद्याश्च देवताः। <br>
चतुः पञ्चाशत्पदिका आपाद्यष्टौ रसाग्निभिः ॥ ३६ ॥<br>
<br>
ईशानाद्या नवपदाः स्कन्दाद्याः शक्तिकाः स्मृताः।<br>
चरक्याद्यास्तद्वदेव रज्जुवंशादिपूर्ववत् ॥ ३७ ॥<br>
<br>
ज्ञेयो वंळशसहस्रैस्तु वास्तुमण्डलगः पदैः <br>
न्यासो नवगुणस्तत्र कर्त्तव्यो देशवास्तुवत् ॥ ३८ ॥<br>
<br>
पञ्चविंशतिपदो वास्तुर्वेतालाख्यश्चितौ स्मृतः। <br>
अन्यो नवपदो वास्तुः षोडशाङ्घ्निस्तथापरः ॥ ३९ ॥<br>
<br>
षडस्रत्र्यस्रवृत्तादेर्म्मध्ये स्याच्चतुरस्रकं। <br>
खाते वास्तोः समं पृष्ठे न्यासे ब्रह्मशिलात्मके ॥ ४० ॥<br>
<br>
शावाकस्य निवेशे च मूर्त्तिसंस्थापने तथा। <br>
पायसेन तुं नैवेद्यं सर्वेषां वा प्रदापयेत् ॥ ४१ ॥<br>
<br>
उत्तानुक्ते तु वै वास्तुः पञ्चहस्तप्रमाणतः । <br>
गृहप्रासादमानेन वास्तुः श्रेष्ठस्तु सर्वदा ॥ ४२ ॥<br>
<br>
इत्यादिमहापुराणे आग्नेये वास्तुपूजाकथनं नाम त्रिनवतितमोऽध्यायः।<br>
<br>
</span>
