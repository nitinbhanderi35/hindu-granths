अग्निरुवाच<br>
चतुःशतमुत्कृतिः स्यादुकृतेश्चतुरस्त्यजेत् ।<br>
अभिसंव्या प्रत्यकृतिस्तानि छन्दांसि वै पृथक् ॥ ३३१.१ ॥<br>
<br>
कृतिश्चातिधृतिवृत्ती अत्यष्टिष्चाष्टिरित्यतः ।<br>
अतिशर्क्करी शक्करीति अतिजगती जगत्यपि ॥ ३३१.२ ॥<br>
<br>
छन्दोऽत्र लौकिकंस्याच्च आर्षमात्रैष्टुभात् स्मृतम् ।<br>
त्रिष्टुप्पङ्‌क्तिवृहती अनुष्टुवुष्णिगी रितम् ॥ ३३१.३ ॥<br>
<br>
गायत्री स्यात् सुप्रतिष्ठा प्रतिष्ठा मध्यया सह ।<br>
अत्युक्तात्युक्त आदिश्च एकैकाक्षरवर्जितम् ॥ ३३१.४ ॥<br>
<br>
चतुर्भागो भवेत् पादो गण्च्छन्दः प्रदर्श्यते ।<br>
तावन्तः समुद्रा गणा ह्यादिमध्यान्तसर्वगाः ॥ ३३१.५ ॥<br>
<br>
चतुर्णः पञ्च च गणा आर्य्यालक्षणमुच्यते ।<br>
स्वरार्द्धञ्चार्य्यार्द्धं स्यादार्य्यांयां विषमेनजः ॥ ३३१.६ ॥<br>
<br>
षष्ठो जो नलपूर्वा स्याद्‌द्वितीयादिपदं नले ।<br>
सप्तमेऽन्ते प्रथमा च द्वितीये पञ्चमे नले ॥ ३३१.७ ॥<br>
<br>
अर्द्धे पदं प्रथमादि षष्ठ एको लघुर्भवेत् ।<br>
त्रिषु गणेषु पादः स्यादार्य्या पञ्चार्द्धके स्मृता ॥ ३३१.८ ॥<br>
<br>
विपुलान्याथ चपला गुरुमध्यागतौ च जौ ।<br>
द्वितीयचतुर्थौ पूर्वे च चपला मुखपुर्विका ॥ ३३१.९ ॥<br>
<br>
द्वितीथे जघनपूर्व्वा चपलार्य्या प्रकीर्त्तिता ।<br>
उभयोर्महाचपला गीतवाद्यार्द्धतुल्यका ॥ ३३१.१० ॥<br>
<br>
अन्त्येनार्द्धेनोपगीतिरुद्‌गीतिश्चोत्क्रमात् स्मृता ।<br>
अर्द्धे रक्षगणा आर्य्या गीतच्छन्दोऽथ मात्रया ॥ ३३१.११ ॥<br>
<br>
वैतालीयं द्विस्वरा स्यादयुष्पादे समे नलः ।<br>
वसवोऽन्ते वनगाश्च गोपुच्छन्दशकं भवेत् ॥ ३३१.१२ ॥<br>
<br>
भगणआन्ता पाटलिका शेषे परे च पूर्ववत् ।<br>
साकं षड्वा मिश्रायुक् प्राच्यवृत्तिः प्रदर्श्यते ॥ ३३१.१३ ॥<br>
<br>
पञ्चमेन पूर्वसाकं तृतीयेन सहस्रयुक् ।<br>
उदीच्यवृत्तिर्वाच्यां स्याद् युगपच्च प्रवर्त्तकं ॥ ३३१.१४ ॥<br>
<br>
अयुक्चारुहासिनी स्याद्‌युगपच्चान्तिका भवेत् ॥ ३३१.१५ ॥<br>
<br>
सप्तार्च्चिर्वसवश्चैव मात्रासमकमीरितम् ।<br>
भवेन्नलवमौ लश्च द्वादशो वा नवासिका ॥ ३३१.१६ ॥<br>
<br>
विश्वोकः पञ्चमाष्टौ मो चित्र लवमकश्चलः ।<br>
परयुक्तेनोपचित्रा पादाकुलकमित्यतः ॥ ३३१. १७ ॥<br>
<br>
गीतार्य्या लोपश्चेत् सौम्या लः पूर्वः ज्योतिरीरिता ।<br>
स्याच्छिखा विपर्य्यास्तार्द्धा तूलिका समुदाहृता ॥ ३३१.१८ ॥<br>
<br>
एकोनत्रिंशदन्ते गः स्याज्ज्ञेजनसमावला ।<br>
गु इत्येकगुरुं संख्यावर्णाद्दशविपर्य्ययात् ॥ ३३१.१९ ॥<br>
<br>
इत्यादिमहापुराणे आग्नेये छन्दोजातिनिरूपणं नामैकत्रिंशदधिकत्रिशततमोऽध्यायः ॥<br>
