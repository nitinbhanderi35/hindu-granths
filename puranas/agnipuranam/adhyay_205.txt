<span style="font-size: 14pt; line-height: 200%">अग्निरुवाच<br>
भीष्मपञ्चकमाख्यास्ये व्रतराजन्तु सर्वदं  ।२०५.००१<br>
कार्त्तिकस्यामले पक्षे एकादश्यां समचरेत् ॥२०५.००१<br>
दिनानि पञ्चत्रिःस्नाती पञ्चव्रीहितिलैस्तथा(१)  ।२०५.००२<br>
तर्पयेद्देवपित्रादीन्मौनी सम्पूजयेद्धरिं  ॥२०५.००२<br>
पञ्चगव्येन संस्नाप्य देवं पञ्चामृतेन च  ।२०५.००३<br>
चन्दनाद्यैः समालिप्य गुग्गुलुं सघृतन्दहेत् ॥२०५.००३<br>
दीपं दद्याद्दिवारात्रौ नैवेद्यं परमान्नकं  ।२०५.००४<br>
ओं नमो वासुदेवाय जपेदष्टोत्तरं शतं  ॥२०५.००४<br>
<small><small>टिप्पणी<br>
१ यवव्रीहितिलैस्तथेति घ.. , ङ.. , छ.. , ज.. च</small></small><br>
जुहुयाच्च घृताभ्यक्तांस्तिलव्रीहींस्ततो व्रती  ।२०५.००५<br>
षडक्षरेण मन्त्रेण स्वाहाकारान्वितेन च  ॥२०५.००५<br>
कमलैः पूजयेत्पादौ द्वितीये बिल्वपत्रकैः  ।२०५.००६<br>
जानु सक्थि तृतीयेऽथ नाभिं भृङ्गरजेन तु  ॥२०५.००६<br>
वाणबिल्वजवाभिस्तु चतुर्थे पञ्चमेऽहनि  ।२०५.००७<br>
मालत्या भूमिशायी स्यादेकादश्यान्तु गोमयं  ॥२०५.००७<br>
गोमूत्रं दधि दुग्धं च पञ्चमे पञ्चगव्यकं  ।२०५.००८<br>
पौर्णमास्याञ्चरेन्नक्तं भुक्तिं मुक्तिं लभेद्व्रती  ॥२०५.००८<br>
भीष्मः कृत्वा हरिं प्राप्तस्तेनैव(१) भीष्मपञ्चकं  ।२०५.००९<br>
ब्राह्मणः पूजनाद्यैश्च उपवासादिकं व्रतं(२)  ॥२०५.००९<br>
<br>
इत्याग्नेये महापुराणे भीष्मपञ्चकं नाम पञ्चाधिकद्विशततमोऽध्यायः ॥<br>
<small><small>टिप्पणी<br>
१ हरिं लेभे तेनैतदिति ग.. । हरिं प्राप तेनैतदिति ङ.. । हरिं प्राप्तस्तेनैतदिति ज.. , ट.. च<br>
२ पूजनात्पञ्च उपवासादजव्रतमिति ग.. , घ.. , ङ.. , ज.. , ञ.. , ड.. च</small></small><br>
<br>
</span>
