पुष्कर उवाच<br>
स्वप्नं शुभाशुभं वक्ष्ये दुःस्वप्नहरणन्तथा ।<br>
नाभिं विनान्यत्र गात्रे तृणवृक्षसमुद्भवः ।। २२९.१ ।।<br>
<br>
चूर्णनं मूद्‌र्ध्नि कांस्यानां मुण्डनं नग्नता तथा ।<br>
मलिनाम्बरधारित्वमभ्यङ्गः पङ्कदिग्धता ।। २२९.२ ।।<br>
<br>
उच्चात् प्रपतनञ्चैव विवाहो गीतमेव च ।<br>
तन्त्रीवाद्यविनोदश्च दालारोहणमेव च ।। २२९.३ ।।<br>
<br>
अर्जनं पद्मलोहानां सर्पाणामथ मारणं ।<br>
रक्तपुष्पद्रुमाणाञ्च चण्डालस्य तथैव च ।। २२९.४ ।।<br>
<br>
वराहश्वखरोष्ट्राणां तथा चारोहणक्रिया ।<br>
भक्षणं पक्षिमांसानां तैलस्य कृशरस्य च१ ।। २२९.५ ।।<br>
<br>
मातुः प्रवेशो जठरे चितारोहणमेव च ।<br>
शक्रध्वजाभिपतनं पतनं शशिसूर्य्ययोः ।। २२९.६ ।।<br>
<br>
दिव्यान्तरीक्षभौमानामुत्पातानाञ्च दर्शनं ।<br>
देवद्विजातिभूपानां गुरूणाङ्कोप एव च ।। २२९.७ ।।<br>
<br>
नर्त्तनं हसनञ्चैव विवाहो गीतमेव च२ ।<br>
तन्त्रीवाद्यविहीनानां वाद्यानामपि वादनं ।। २२९.८ ।।<br>
<br>
स्त्रोतोवहाधोगमनं स्नानं गोमयवारिणा ।<br>
पङ्कोदकेन च तथा मशीतोयेन वाप्यथ ।। २२९.९ ।।<br>
<br>
आलिड्गनं कुमारीणां पुरुषाणाञ्च मैथुनं३ ।<br>
हानिश्चैव स्वगात्राणां विरेको वमनक्रिया ।। २२९.१० ।।<br>
<br>
दक्षिणाशाप्रगमनं व्याधिनाभिभवस्तथा ।<br>
फलानामुपहानिश्च धातूनां भेदनं तथा ।। २२९.११ ।।<br>
<br>
गृहाणाञ्चैव पतनं गृहसम्मार्जनन्तथा ।<br>
क्रोडा पिशाचक्रव्यादवानरान्त्यनरैरपि ।। २२९.१२ ।।<br>
<br>
परादभिभवश्चैव तस्माच्च व्यसनोद्भवः ।<br>
काषायवस्त्रधारित्वं तद्वस्त्रै क्रीडनं तथा४ ।। २२९.१३ ।।<br>
<br>
स्रेहपानावगाहौ च रक्तमाल्यानुलेपनं ।<br>
इत्यधन्यानि स्वप्नानि तेषामकथनं शुभं ।। २२९.१४ ।।<br>
<br>
भूयश्च स्वपनं तद्वत् कार्य्यं स्नानं द्विजार्च्चनं ।<br>
तिलैर्होमो हरिब्रह्मशिवार्कगणपूजनं ।। २२९.१५ ।।<br>
<br>
तथा स्तुतिप्रपठनं पुंसूक्तादिजपस्तथा ।<br>
स्वप्नास्तु प्रथमे यामे५ संवत्सरविपाकिनः ।। २२९.१६ ।।<br>
<br>
षड्‌भिर्मासैर्द्वितीये तु त्रिभिर्मासैस्त्रियामिकाः ।<br>
चतुर्थे त्वर्द्धमासेन दशाहादरुणोदये ।। २२९.१७ ।।<br>
<br>
एकस्यामथ चेद्रात्रौ शुभं वा यदि वाऽशुभं ।<br>
पश्चाद् दृष्टस्तु यस्तत्र तस्य पाकं विनिर्दिशेत् ।। २२९.१८ ।।<br>
<br>
तस्मात्तु शोभने स्वप्ने पश्चात्स्वापो न शस्यते ।<br>
शैलप्रासादनागाश्ववृषभारोहणं हितं ।। २२९.१९ ।।<br>
<br>
द्रुमाणां स्वेतपुष्पाणां गगने च तथा द्विज ।<br>
द्रुमतृणोद्भवो नाभौ तथा च बहुबाहुता ।। २२९.२० ।।<br>
<br>
तथा च बहुशीर्षत्वं पलितोद्बव एव च ।<br>
सुशुक्लमाल्यधारित्वं सुशुक्लाम्बरधारिता ।। २२९.२१ ।।<br>
<br>
चन्द्रार्कताराग्रहणं परिमार्जनमेव च ।<br>
शक्रध्वजालिङ्गनञ्च ध्वजोच्छ्रायक्रिया तथा ।। २२९.२२ ।।<br>
<br>
भूम्यम्बुधाराग्रहणं६ शत्रूणाञ्चैव विक्रिया ।<br>
जयो विवादे द्युते च सङ्‌ग्रामे च तथा द्विज ।। २२९.२३ ।।<br>
<br>
भक्षणञ्चार्ट्रमांसानाम्पायसस्य च भक्षणं । <br>
दर्शनं रुधिरस्यापि स्नानं वा रुधिरेण च ।। २२९.२४ ।।<br>
<br>
सुगरुधिरमद्यानां पानं क्षीरस्य वाप्यथ ।<br>
अस्त्रैर्विचेष्टनं भूमौ निर्मलं गगनं तथा ।। २२९.२५ ।।<br>
<br>
मुखेन दोहनं शस्तं महिषीणां तथा गवां ।<br>
सिंहीनां हस्तिनीनाञ्च बडवानां तथैव च ।। २२९.२६ ।।<br>
<br>
प्रसादो देवविप्रेभ्यो गुरुभ्यश्च तथा द्विज ।<br>
अम्भसा चाभिषेखस्तु गवां श्रृङ्गच्युतेन च ।। २२९.२७ ।।<br>
<br>
चन्द्राद् भ्रष्टेन वा राम ज्ञेयं राकज्यप्रदं हि तत् ।<br>
राज्याभिषेकश्च तथा छेदनं शिरसोऽप्यथ ।। २२९.२८ ।।<br>
<br>
मरणं वह्निलाभश्च वह्निदाहो गृहादिषु ।<br>
लब्धिश्च राकजलिङ्गानां तन्त्रीवाद्याभिवादनं ।। २२९.२९ ।।<br>
<br>
यस्तु पश्यति स्वप्नान्ते राजानं कुञ्जरं हयं ।<br>
हिरण्यं वृषभङ्गाञ्च कुटुम्बस्तस्य वर्द्धते ।। २२९.३० ।।<br>
<br>
वृषेभगृहशैलाग्रवृक्षारोहणरोदनं ।<br>
घृतविष्ठानुलेपो वा अगम्यागमनं तथा ।। २२९.३१ ।।<br>
<br>
सितवस्त्रं प्रसन्नाम्भः फली वृक्षो नभोऽमलं।<br>
<br>
इत्यादिमहापुराणे आग्नेये स्वप्नाध्यायो नाम एकोनत्रिंशत्यधिकद्विशततमोऽध्यायः ।<br>
