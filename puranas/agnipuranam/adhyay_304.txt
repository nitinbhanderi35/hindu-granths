<span style="font-size: 14pt; line-height: 200%">अग्निरुवाच <br>
मेषः संज्ञा विषं साज्यमस्ति दीर्घेदकं रसः ।<br>
एतत् पञ्चाक्षरं मन्त्रं शिवदञ्च शिवात्मकं ॥ ३०४.१ ॥<br>
तारकादि समभ्यर्च्च्य देवत्वादि समाप्नुयात् ।<br>
ज्ञानात्मकं परं ब्रह्म परं बुद्धिः शिवो हृदि ॥ ३०४.२ ॥<br>
तच्छक्तिभूतः सर्व्वेशो भिन्नो ब्रह्मादिमूर्त्तिभिः ।<br>
मन्त्रार्णाः पञ्च भूतानि तन्मन्त्रा विषयास्तथा ॥ ३०४.३ ॥<br>
प्राणादिवायवः पञ्च ज्ञानकर्म्मेन्द्रियाणि च ।<br>
सर्वं पञ्चाक्षरं ब्रह्म तद्वदष्टाक्षरान्तकः ॥ ३०४.४ ॥<br>
गव्येन प्रोक्षयेद्दीक्षास्थानं मन्त्रेण चोदितं ।<br>
तन्त्रसम्भूतसम्भावः शिवमिष्ट्वा विधानतः ॥ ३०४.५ ॥<br>
मूलमूर्त्त्यङ्गविद्याभिस्तण्डुलक्षेपणादिकम् ।<br>
कृत्वा चरुञ्च यत् क्षीरं पुनस्तद्विभजेत् त्रिधा ॥ ३०४.६ ॥<br>
निवेद्यैकं परं हुत्वा सशिष्योऽन्यद् भजेद्‌गुरुः ।<br>
आचम्य सकलीकृत्य दद्याच्छिष्याय देशिकः ॥ ३०४.७ ॥<br>
दन्तकाष्ठं हृदा जप्तंक्षीरवृक्षादिसम्भवम् ।<br>
संशोध्य दन्तान् संक्षीप्त्वा प्रक्षाल्यैतत् क्षिपेद्भुवि ॥ ३०४.८ ॥<br>
पूर्व्वेण सौम्यवारीशगं शुभमतौ शुभम् ।<br>
पुनस्तं शिष्यमायान्तं शिखाबन्धादिरक्षितं ॥ ३०४.९ ॥<br>
कृत्वा वेद्यां सहानेन स्वपेद्दर्भास्तरे बुधः ।<br>
सुषुप्तं वीक्ष्य तं शिष्यः प्रभाते श्रावयेद् गुरुं ॥ ३०४.१० ॥<br>
शुभैः सिद्धिपदैर्भक्तिस्तैः पुनर्म्मण्डलार्च्चनम् ।<br>
मण्डलं भद्रकाद्युक्तं पूजयेत्सर्व्वसिद्धिदं ॥ ३०४.११ ॥<br>
स्नात्वाचम्य मृदा देहं मन्त्रैरालिप्य कल्प्यते ।<br>
शिवतीर्थे नरः स्नायादघमर्षणपूर्वकम् ॥ ३०४.१२ ॥<br>
हस्ताभिषेकं कृत्वाथ प्रायात् पूजादिकं बुधः ।<br>
मूलेनाब्जासनं कुर्य्यात्तेन पूरककुम्भकान् ॥ ३०४.१३ ॥<br>
आत्मानं योजयित्वोर्द्ध्वं शिखान्ते द्वादशाङ्गुले ।<br>
संशोष्य दग्धवा स्वतनुं प्लावयेदमृतेन च ॥ ३०४.१४ ॥<br>
ध्यात्वा दिव्यं वपुस्तस्मिन्नात्मानञ्च पुनर्नयेत् ।<br>
कृत्वैवं चात्मशुद्धिः स्याद्विन्यस्यार्च्चनमारभेत् ॥ ३०४.१५ <br>
क्रमात् कृष्णसितश्यामरक्तपीता नगादयः ।<br>
मन्त्रार्णा दण्डिनाङ्गनि तेषु सर्व्वास्तु मूर्त्तयः ॥ ३०४.१६ ॥<br>
अङ्गुष्ठादिकनिष्ठान्तं विन्यस्याङ्गानि सर्व्वतः ।<br>
न्यसेन्मन्त्राक्षरं पादगुह्यहृद्वक्त्रमूर्द्धसु ॥ ३०४.१७ ॥<br>
व्यापकं न्यस्य मूर्द्धादि मूलमङ्गानि विन्यसेत् ।<br>
रक्तपीतश्यामसितान् पीठपादान् स्वकोणजान् ॥ ३०४.१८ ॥<br>
स्वाङ्गान्मन्त्रैर्न्यसेद् गात्राण्यधर्म्मादीनि दिक्षु च ।<br>
तत्र पद्मञ्च सूर्य्यादिमण्डल त्रितयं गुणान् ॥ ३०४.१९ ॥<br>
पूर्व्वादिपत्रे वामाद्या नवमी कर्णिकोपरि ।<br>
वामा ज्येष्ठा क्रमाद्रौद्री काली कलविकारिणी ॥ ३०४.२० ॥<br>
बलविकारिणी चाथ बलप्रमथनी तथा ।<br>
सर्व्वभूतदमनी च नवमी च मनोन्मनी ॥ ३०४.२१ ॥<br>
श्वेता रक्ता सिता पीता श्यामा वह्निनिभाषिता ।<br>
कृष्णारुणाश्च ताः शक्तीर्ज्वालारूपाः स्मरेत् क्रमात् ॥ ३०४.२२ ॥<br>
अनन्तयोगपीठे च आवाह्याथ हृदब्जतः ।<br>
स्फटिकाभं चतुर्बाहुं फलशूलधरं शिवम् ॥ ३०४.२३ ॥<br>
साभयं वरदं पञ्चवदनञ्च त्रिलोचनम् ।<br>
पत्रेषु मूर्त्तयः पञ्च स्थाप्यास्तत्पुरुषादयः ॥ ३०४.२४ ॥<br>
पूर्व्वे तत्पुरुषः श्वेतो अघोरोऽष्टभुजोऽसितः ।<br>
चतुर्बाहुमुखः पीतः सद्योजातश्च पश्चिमे ॥ ३०४.२५ ॥<br>
वामदेवः स्त्रीविलासी चतुर्वक्त्रभुजोऽरुणः ।<br>
सौम्ये पञ्चास्य ईशाने ईशानः सर्व्वदः सितः ॥ ३०४.२६ ॥<br>
इष्टाङ्गानि यथान्यायमनन्तं सूक्ष्म्मर्च्चयेत् ।<br>
सिद्धेश्वरं त्वेकनेत्रं पूर्व्वादौ दिशि पूजयेत् ॥ ३०४.२७ ॥<br>
एकरुद्रं त्रिनेत्रञ्च श्रीकण्ठञ्च शिखण्डिनम् । <br>
ऐशान्यादिविदिक्ष्वेते विद्येशाः कमलासनाः ॥ ३०४.२८ ॥<br>
श्वेतः पीतः सितो रक्तो धूम्रो रक्तोऽरुणः सितः ।<br>
शूलाशनिशरेष्वासवाहवश्चतुराननाः ॥ ३०४.२९ ॥<br>
उमा चण्डीशनन्दीशौ महाकालो गणेश्वरः ।<br>
वृषो भृङ्गरिटिस्कन्दानुत्तरादौ प्रपूजयेत् ॥ ३०४.३० ॥<br>
कुलिशं शक्तिदण्डौ च खड्गपाशध्वजौ गदां ।<br>
शूलं चक्रं यजेत् पद्मं पूर्व्वादौ देवमर्च्य च ॥ ३०४.३१ ॥<br>
ततोऽधिवासितं शिष्यं पाययेद् गव्यपञ्चकम् ।<br>
आचान्तं प्रोक्ष्य नेत्रान्तैर्नेत्रे नेत्रेण बन्धयेत् ॥ ३०४.३२ ॥<br>
द्वारे प्रवेशयेच्छिष्यं मण्डपस्याथ दक्षिणे ।<br>
सासनादिकुशासीनं तत्र संशोधयेद् गुरुः ॥ ३०४.३३ ॥<br>
आदितत्त्वानि संहृत्य परमार्थे लयः क्रमात् ।<br>
पुनरुत्पादयेच्छिष्यं सृष्टिमार्गेण देशिकः ॥ ३०४.३४ ॥<br>
न्यासं शिष्ये ततः कृत्वा तं प्रदक्षिणमानयेत् ।<br>
पश्चिमद्वारमानीय क्षेपयेत् कुसुमाञ्जलिम् ॥ ३०४.३५ ॥<br>
यस्मिन् पतन्ति पुष्पाणि तन्नामाद्यं विनिर्द्दिशेत् ।<br>
पार्श्वे यागभुवः खाते कुण्डे सन्नाभिमेखले ॥ ३०४.३६ ॥<br>
शिवाग्निं जनयित्वेष्ट्वा पुनः शिष्येण चार्च्चयेत् ।<br>
ध्यानेनात्मनि तं शिष्यं संहृत्य प्रलयः क्रमात् ॥ ३०४.३७ ॥<br>
पुनरुत्पाद्य तत्पाणौ दद्याद्दर्भांश्च मन्त्रितान् ।<br>
पृथिव्यादीनि तत्त्वानि जुहुयाद् हृदयादिभिः ॥ ३०४.३८ ॥<br>
एकैकस्य शतं हुत्वा व्योममूलेन होमयेत् ।<br>
हुत्वा पूर्णाहुतिं कुर्य्यादस्त्रेणाष्टाहुतीर्हुनेत् ॥ ३०४.३९ ॥<br>
प्रायश्चित्तं विशुद्ध्यर्थं ततः शेषं समापयेत् ।<br>
कुम्भं समन्त्रितं प्रार्च्यं शिशुं पीठेऽभिषेचयेत् ॥ ३०४.४० ॥<br>
शिष्ये तु समयं दत्वा स्वर्णाद्यैः स्वगुरुं यजेत् ।<br>
दीक्षा पञ्चाक्षरस्योक्ता विष्ण्वादेरेवमेव हि ॥ ३०४.४० ॥<br>
इत्यादिमहापुराणे आग्नेये पञ्चाक्षरदीक्षाविधानं नाम चतुरधिकत्रिशततमोऽध्यायः ॥<br>
<br>
<br>
</span>
