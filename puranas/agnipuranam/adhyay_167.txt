<span style="font-size: 14pt; line-height: 200%">अयुतलक्षकोटिहोमाः<br>
<br>
अग्निरुवाच<br>
श्रीशान्तिविजयाद्यर्थं ग्रहयज्ञं पुनर्वदे  ।१६७.००१<br>
ग्रहयज्ञोऽयुतहोमलक्षकोट्यात्मकस्त्रिधा  ॥१६७.००१<br>
वेदेरैशे ह्यग्निकुण्डाद्ग्रहानावाह्य मण्डले  ।१६७.००२<br>
सौम्ये गुरुर्बुधश्चैशे शुक्रः पूर्वदले शशी  ॥१६७.००२<br>
आग्नेये दक्षिणे भौमो मध्ये स्याद्भास्करस्तथा  ।१६७.००३<br>
शनिराप्येऽथ नैर्ऋत्ये राहुः केतुश्च वायवे  ॥१६७.००३<br>
ईशश्चोमा गुहो विष्णुर्ब्रह्मेन्द्रौ यमकालकौ  ।१६७.००४<br>
चित्रगुप्तश्चाधिदेवा अग्निरापः क्षितिर्हरिः  ॥१६७.००४<br>
इन्द्र ऐन्द्री देवता च प्रजेशोऽहिर्विधिः क्रमात् ।१६७.००५<br>
एते प्रत्यधिदेवाश्च गणेशो दुर्गयानिलः  ॥१६७.००५<br>
खमश्विनौ च सम्पूज्य यजेद्वीजैश्च वेदजैः  ।१६७.००६<br>
अर्कः पलाशः खदिरो ह्यपामार्गश्च पिप्पलः  ॥१६७.००६<br>
उदुम्बरः शमी दुर्वा कुशाश्च समिधः क्रमात् ।१६७.००७<br>
मध्वाज्यदधिसंमिश्रा होतव्याश्चाष्टधा शतम्  ॥१६७.००७<br>
एकाष्टशतुरः कुम्भान् पूर्य पूर्णाहुतिन्तथा  ।१६७.००८<br>
वसोर्धारान्ततो दद्याद्दक्षिणाञ्च ततो ददेत् ॥१६७.००८<br>
यजमानं चतुर्भिस्तैरभिषिञ्चेत्समन्त्रकैः  ।१६७.००९<br>
सुरास्त्वामभिषिञ्चन्तु ब्रह्मविष्णुमहेश्वराः  ॥१६७.००९<br>
वासुदेवो जगन्नाथस्तथा सङ्कर्षणः प्रभुः  ।१६७.०१०<br>
प्रद्युम्नश्चानिरुद्धश्च भवन्तु विजयाय ते  ॥१६७.०१०<br>
आखण्डलोऽग्निर्भगवान् यमो वै नैर्ऋतस्तथा  ।१६७.०११<br>
वरुणः पवनश्चैव धनाध्यक्षस्तथा शिवः  ॥१६७.०११<br>
ब्रह्मणा सहितः शेषो दिक्पालाः पान्तु वः सदा  ।१६७.०१२<br>
कीर्तिर्लक्ष्मीर्धृतिर्मेधा पुष्टिः श्रद्धा क्रिया मतिः  ॥१६७.०१२<br>
बुद्धिर्लज्जा वपुः शान्तिस्तुष्टिः कान्तिश्च मातरः  ।१६७.०१३<br>
एतास्त्वामभिषिञ्चन्तु धर्मपत्न्याः समागताः  ॥१६७.०१३<br>
आदित्यश्चन्द्रमा भौमो बुधजीवशितार्कजाः  ।१६७.०१४<br>
ग्रहास्त्वामभिषिञ्चन्तु राहुः केतुश्च तर्पिताः  ॥१६७.०१४<br>
देवदानवगन्धर्वा यक्षराक्षसपन्नगाः  ।१६७.०१५<br>
ऋषयो मनवो गावो देवमातर एव च  ॥१६७.०१५<br>
देवपत्न्यो द्रुमा नागा दैत्याश्चाप्सरसाङ्गणाः  ।१६७.०१६<br>
अस्त्राणि सर्वशास्त्राणि राजानो वाहनानि च  ॥१६७.०१६<br>
औषधानि च रत्नानि कालस्यावयवाश्च ये  ।१६७.०१७<br>
सरितः सागराः शैलास्तीर्थानि जलदा नदाः  ॥१६७.०१७<br>
एते त्वामभिषिञ्चन्तु सर्वकामार्थसिद्धये(१)  ।१६७.०१८<br>
अलङ्कृतस्ततो दद्याद्धेमगोन्नभुवादिकं  ॥१६७.०१८<br>
कपिले सर्वदेवानां पूजनीयासि रोहिणि  ।१६७.०१९<br>
तीर्थदेवमयी यस्मादतःशान्तिं प्रयच्छ मे  ॥१६७.०१९<br>
पुण्यस्त्वं शङ्ख पुण्यानां मङ्गलानाञ्च मङ्गलं  ।१६७.०२०<br>
विष्णुना विधृतो नित्यमतः शान्तिं प्रयच्छ मे  ॥१६७.०२०<br>
धर्म त्वं वृषरूपेण जगदानन्दकारकः  ।१६७.०२१<br>
अष्टमूर्तेरधिष्टानमतः शान्तिं प्रयच्छ मे  ॥१६७.०२१<br>
हिरण्यगर्भगर्भस्थं हेमवीजं विभावसोः  ।१६७.०२२<br>
अनन्तपुण्यफलदमतः शान्तिं प्रयच्छ मे  ॥१६७.०२२<br>
पीतवस्त्रयुगं यस्माद्वासुदेवस्य वल्लभं  ।१६७.०२३<br>
प्रदानात्तस्य वै विष्णुरतः शान्तिं प्रयच्छ मे  ॥१६७.०२३<br>
विष्णुस्त्वं मत्स्यरूपेण यस्मादमृतसम्भवः  ।१६७.०२४<br>
चन्द्रार्कवाहनो नित्यमतः शान्तिं प्रयच्छ मे  ॥१६७.०२४<br>
यस्मात्त्वं पृथिवी सर्वा धेनुः केशवसन्निभा  ।१६७.०२५<br>
सर्वपापहरा नित्यमतः शान्तिं प्रयच्छ मे  ॥१६७.०२५<br>
यस्मादायसकर्माणि तवाधीनानि सर्वदा  ।१६७.०२६<br>
लाङ्गलाद्यायुधादीनि अतः शान्तिं प्रयच्छ मे  ॥१६७.०२६<br>
यस्मात्त्वं स्सर्वयज्ञानामङ्गत्वेन व्यवस्थितः  ।१६७.०२७<br>
योनिर्विभावसोर्नित्यमतः शान्तिं प्रयच्छ मे  ॥१६७.०२७<br>
गवामङ्गेषु तिष्ठन्ति भुवनानि चतुर्दश  ।१६७.०२८<br>
यस्मात्तस्माच्छिवं मे स्यादिह लोके परत्र च  ॥१६७.०२८<br>
<small><small>टिप्पणी<br>
१ धर्मकामार्थसिद्धये इति ख..</small></small><br>
यस्मादशून्यं शयनं केशवस्य शिवस्य च  ।१६७.०२९<br>
शय्या ममाप्यशून्यास्तु दत्ता जन्मनि जन्मनि(१)  ॥१६७.०२९<br>
यथा रत्नेषु सर्वेषु सर्वे देवाः प्रतिष्ठिताः  ।१६७.०३०<br>
तथा शान्तिं प्रयच्छन्तु रत्नदानेन मे सुराः  ॥१६७.०३०<br>
यथा भूमिप्रदानस्य कलां नार्हन्ति षोडशीं  ।१६७.०३१<br>
दानान्यन्यानि मे शान्तिर्भूमिदानाद्भवत्विह  ॥१६७.०३१<br>
ग्रहयज्ञोऽयुतहोमो दक्षिणाभी रणे जितिः  ।१६७.०३२<br>
विवाहोत्सवयज्ञेषु प्रतिष्ठादिषु कर्मषु  ॥१६७.०३२<br>
सर्वकामाप्तये लक्षकोटिहोमद्वयं मतं  ।१६७.०३३<br>
गृहदेशे मण्डपेऽथ(२) अयुते हस्तमात्रकं  ॥१६७.०३३<br>
मेखलायोनिसंयुक्तं कुण्डञ्चत्वार ऋत्विजः  ।१६७.०३४<br>
स्वयमेकोऽपि वा लक्षे सर्वं दशगुणं हि तत् ॥१६७.०३४<br>
चतुर्हस्तं द्विहस्तं वा तार्क्षञ्चात्राधिकं यजेत् ।१६७.०३५<br>
सामध्वनिशीरस्त्वं वाहनं पमेष्ठिनः  ॥१६७.०३५<br>
विषयापहरो नित्यमतः शान्तिं प्रयच्छ मे  ।१६७.०३६<br>
पूर्ववत्कुण्डमामन्त्र्य लक्षहोमं समाचरेत् ॥१६७.०३६<br>
वसोर्धारां ततो दद्याच्छय्याभूषादिकं ददेत् ।१६७.०३७<br>
तत्रापि दश चाष्टौ च लक्षहोमे तथर्त्विजः  ॥१६७.०३७<br>
पुत्रान्नराज्यविजयभुक्तिमुक्त्यादि(३) चाप्नुयात् ।१६७.०३८<br>
दक्षिणाभिः फलेनास्माच्छत्रुघ्नः कोटिहोमकः  ॥१६७.०३८<br>
<small><small>टिप्पणी<br>
१ तथा जन्मनि जन्मनीति ङ..<br>
२ गृहादौ मण्डपे वाथेति ख.. । गृहादौ मण्डपे चैवमिति ञ..<br>
३ पुत्रार्थराज्यविजयभुक्तिमुक्त्यादीति ख.. , ङ.. च</small></small><br>
चतुर्हस्तं चाष्टहस्तं कुण्डन्द्वादश च द्विजाः  ।१६७.०३९<br>
पञ्चविंशं षोडशं वा पटे द्वारे चतुष्टयं  ॥१६७.०३९<br>
कोटिहोमी सर्वकामी विष्णुलोकं स गच्छति  ।१६७.०४०<br>
होमस्तु ग्रहमन्त्रैर्वा गायत्र्या वैष्णवैरपि  ॥१६७.०४०<br>
जातवेदोमुखैः शैवैः(१) वैदिकैः प्रथितैरपि  ।१६७.०४१<br>
तिलैर्यवैर्घृतैरश्वमेधफलादिभाक् ॥१६७.०४१<br>
विद्वेषणाभिचारेषु त्रिकोणं कुण्डमिष्यते  ।१६७.०४२<br>
समिधो वामहस्तेन श्येनास्थ्यनलसंयुताः  ॥१६७.०४२<br>
रक्तभूषैर्मुक्तकेशैर्ध्यायद्भिरशिवं रिपोः  ।१६७.०४३<br>
दुर्मित्रियास्तस्मै सन्तु यो द्वेष्टि हुं फडिति च  ॥१६७.०४३<br>
छिन्द्यात्क्षुरेण प्रतिमां पिष्टरूपं रिपुं हनेत्(२)  ।१६७.०४४<br>
यजेदेकं पीडकं वा यः स कृत्वा दिवं व्रजेत् ॥१६७.०४४<br>
<br>
इत्याग्नेये महपुराणेऽयुतलक्षकोटिहोमा नाम सप्तषष्ट्यधिकशततमोऽध्यायः ॥<br>
<br>
</span>
