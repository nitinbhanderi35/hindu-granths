<span style="font-size: 14pt; line-height: 200%">शावाशौचादिः<br>
<br>
पुष्कर उवाच<br>
प्रेतशुद्धिं प्रवक्ष्यामि सूतिकाशुध्हिमेव च  ।१५७.००१<br>
दशाहं शावमाशौचं सपिण्देषु विधीयते  ॥१५७.००१<br>
जनने च तथा शुद्धिर्ब्राह्मणानां भृगूत्तम  ।१५७.००२<br>
द्वादशाहेन राजन्यः पक्षाद्वैश्योऽथ मासतः  ॥१५७.००२<br>
शूद्रोऽनुलोमतो दासे स्वामितुल्यन्त्वशौचकं  ।१५७.००३<br>
षट्भिस्त्रिभिरथैकेन क्षत्रविट्शूद्रयोनिषु  ॥१५७.००३<br>
ब्राह्मणः शुद्धिमाप्नोति क्षत्रियस्तु तथैव च  ।१५७.००४<br>
विट्शूद्रयोनेः शुद्धिः स्यात्क्रमात्परशुरामक  ॥१५७.००४<br>
षड्रात्रेण त्रिरात्रेण षड्भिः शूद्रे तथा विशः  ।१५७.००५<br>
आदन्तजननात्सद्य आचूडान्नैशिकी श्रुतिः(१)  ॥१५७.००५<br>
त्रिरात्रमाव्रतादेशाद्दशरात्रमतः परं  ।१५७.००६<br>
ऊनत्रैवार्षिके शूद्रे पञ्चाहाच्छुद्धिरिष्यते  ॥१५७.००६<br>
द्वादशाहेने शुद्धिः स्यादतीते वत्सरत्रये  ।१५७.००७<br>
गतैः संवत्सरैः षड्भिः शुद्धिर्मासेन कीर्तिता  ॥१५७.००७<br>
स्त्रीणामकृतचूडानां विशुद्धिर्नैशिकी स्मृता  ।१५७.००८<br>
तथा च कृतचुडानां त्र्यहाच्छुद्ध्यन्ति बान्धवाः  ॥१५७.००८<br>
विवाहितासु नाशौचं पितृपक्षे विधीयते  ।१५७.००९<br>
पितुर्गृहे प्रसूतानां विशुद्धिर्नैशिकी स्मृता  ॥१५७.००९<br>
सूतिका दशरात्रेण शुद्धिमाप्नोति नान्यथा  ।१५७.०१०<br>
विवाहिता हि चेत्कन्या म्रियते पितृवेश्मनि  ॥१५७.०१०<br>
तस्यास्त्रिरात्राच्छुद्ध्यन्ति बान्धवा नात्र संशयः  ।१५७.०११<br>
समानं लब्धशौचन्तु प्रथमेन समापयेत् ॥१५७.०११<br>
असमानं द्वितीयेन धर्मराजवचो यथा  ।१५७.०१२<br>
देशान्तरस्थः श्रुत्वा तु कुल्याणां मरणोद्भवौ  ॥१५७.०१२<br>
यच्छेषं दशरात्रस्य तावदेवशुचिर्भवेत् ।१५७.०१३<br>
अतीते दशरात्रे तु त्रिरात्रमशुचिर्भवेत् ॥१५७.०१३<br>
तथा संवत्सरेऽतीते स्नात एव विशुद्ध्यति  ।१५७.०१४<br>
मातामहे तथातीते आचार्ये च तथा मृते  ॥१५७.०१४<br>
रात्रिभिर्मासतुल्याभिर्गर्भस्रावे विशोधनं  ।१५७.०१५<br>
सपिण्डे ब्राह्मणे वर्णाः सर्व एवाविशेषतः  ॥१५७.०१५<br>
<small><small>टिप्पणी<br>
१ आचडान्नैशिकी तथेति ट..</small></small><br>
दशरात्रेण शुद्ध्यन्ति द्वादशाहेन भूमिपः  ।१५७.०१६<br>
वैश्याः पञ्चदशाहेन शूद्रा मासेन भार्गव  ॥१५७.०१६<br>
उच्छिष्टसन्निधावेकं तथा पिण्डं निवेदयेत् ।१५७.०१७<br>
कीर्तयेच्च तथा तस्य नमगोत्रे समाहितः  ॥१५७.०१७<br>
भुक्तवत्सु द्विजेन्द्रेषु पूजितेषु धनेन च(१)  ।१५७.०१८<br>
विसृष्टाक्षततोयेषु गोत्रनामानुकीर्तनैः  ॥१५७.०१८<br>
चतुरङ्गुलविस्तारं तत्खातन्तावदन्तरं  ।१५७.०१९<br>
वितस्तिदीर्घं कर्तव्यं विकर्षूणां तथा त्रयं  ॥१५७.०१९<br>
विकर्षूणां समीपे च ज्वालयेज्ज्वलनत्रयं  ।१५७.०२०<br>
सोमाय वह्नये राम यमाय च समासतः  ॥१५७.०२०<br>
जुहुयादाहुतीः सम्यक्सर्वत्रैव चतुस्त्रयः  ।१५७.०२१<br>
पिण्डनिर्वपणं कुर्यात्प्राग्वदेव पृथक्पृथक् ॥१५७.०२१<br>
अन्नेन दध्ना मधुना तथा मांसेन पूरयेत् ।१५७.०२२<br>
मध्ये चेदधिमासः स्यात्कुर्यादभ्यधिकन्तु तत् ॥१५७.०२२<br>
अथवा द्वादशाहेन सर्वमेतत्समापयेत् ।१५७.०२३<br>
संवत्सरस्य मध्ये च यदि स्यादधिमासकः  ॥१५७.०२३<br>
तदा द्वादशके श्राद्धे कार्यं तदधिकं भवेत् ।१५७.०२४<br>
संवत्सरे समाप्ते तु श्राद्धं श्राद्धवदाचरेत् ॥१५७.०२४<br>
प्रेताय तत ऊर्धवं च तस्यैव पुरुषत्रये  ।१५७.०२५<br>
पिण्डान् विनिर्वपेत्तद्वच्चतुरस्तु समाहितः  ॥१५७.०२५<br>
सम्पूज्य दत्वा पृथिवी समाना इति चाप्यथ  ।१५७.०२६<br>
<small><small>टिप्पणी<br>
१ धनेषु चेति क.. , ख.. , घ.. , ङ.. , छ.. , ज.. , ञ.. च</small></small><br>
योजयेत्प्रेतपिण्डं तु पिण्डेष्वन्येषु भार्गव  ॥१५७.०२६<br>
प्रेतपात्रं च पात्रेषु तथैव विनियोजयेत् ।१५७.०२७<br>
पृथक्पृथक्प्रकर्तव्यं कर्मैतत्कर्मपात्रके  ॥१५७.०२७<br>
मन्त्रवर्जमिदं कर्म शूद्रस्य तु विधीयते  ।१५७.०२८<br>
सपिण्डीकरणं स्त्रीणां कार्यमेवं तदा भवेत्(१)  ॥१५७.०२८<br>
श्राद्धं कुर्याच्च प्रत्यब्दं प्रेते कुम्भान्नमब्दकं  ।१५७.०२९<br>
गङ्गायाः सिकता धारा यथा वर्षति वासवे  ॥१५७.०२९<br>
शक्या गणयितुं लोके नत्वतीताः पितामहाः  ।१५७.०३०<br>
काले सततगे स्थैर्यं नास्ति तस्मात्क्रियां चरेत् ॥१५७.०३०<br>
देवत्वे यातनास्थाने प्रेतः श्राद्धं कृतं लभेत् ।१५७.०३१<br>
नोपकुर्यान्नरः शोचन् प्रेतस्यात्मन एव वा  ॥१५७.०३१<br>
भृग्वग्निपाशकाम्भोभिर्मृतानामात्मघातिनां  ।१५७.०३२<br>
पतितानां च नाशौचं विद्युच्छस्त्रहताश्च ये  ॥१५७.०३२<br>
यतिब्रतिब्रह्मचारिनृपकारुकदीक्षिताः  ।१५७.०३३<br>
राजाज्ञाकारिणो(२) ये च स्नायाद्वै प्रेतगाम्यपि  ॥१५७.०३३<br>
मैथुने कटधूमे च सद्यः स्नानं विधीयते  ।१५७.०३४<br>
द्विजं न निर्हरेत्(३) प्रेतं शूद्रेण तु कथञ्चन  ॥१५७.०३४<br>
न च शूद्रं द्विजेनापि तयोर्दोषो हि जायते(४)  ।१५७.०३५<br>
अनाथविप्रप्रेतस्य वहनात्स्वरगलोकभाक् ॥१५७.०३५<br>
<small><small>टिप्पणी<br>
१ कार्यमेव तथा भवेदिति छ.. , ङ.. , ञ.. च । कार्यमेतत्तथा भवेदिति झ..<br>
२ राजाज्ञाकारका इति ट..<br>
३ न निर्दहेदिति ख..<br>
४ तयोर्दोषोऽभिजायते इति ङ..</small></small><br>
सङ्ग्रामे जयमाप्नोति प्रेतेऽनाथे च काष्ठदः  ।१५७.०३६<br>
सङ्कल्प्य बान्धवं प्रेतमपसव्येन तां चितिं  ॥१५७.०३६<br>
परिक्रम्य ततः स्नानं कुर्युः सर्वे सवाससः  ।१५७.०३७<br>
प्रेताय च तथा दद्युस्त्रींस्त्रींश्चैवोदकाञ्जलीन्  ॥१५७.०३७<br>
द्वार्यश्मनि पदं दत्वा प्रविशेयुस्तथा गृहं  ।१५७.०३८<br>
अक्षतान्निक्षिपेद्वह्नौ निम्बपत्रं विदश्य च  ॥१५७.०३८<br>
पृथक्शयीरन् भूमौ च क्रीतलब्धाशनो भवेत् ।१५७.०३९<br>
एकः पिण्दो दशाहे तु श्मश्रुकर्मकरः शुचिः  ॥१५७.०३९<br>
सिद्धार्थकैस्तिलैर्विद्वान्मज्जेद्वासोपरं दधत्(१)  ।१५७.०४०<br>
अजातदन्ते तनये शिशौ गर्भस्रुते तथा  ॥१५७.०४०<br>
कार्यो नैवाग्निसंस्कारो नैव चास्योदकक्रिया  ।१५७.०४१<br>
चतुर्थे च दिनेकार्यस्तथास्थ्नां चैव सञ्चयः  ॥१५७.०४१<br>
अस्थिसञ्चयनादूर्ध्वमङ्गस्पर्शो विधीयते ॥४२॥१५७.०४२<br>
<small><small>टिप्पणी<br>
१ सिद्धार्थकैस्तिलैर्विप्रान् यजद्वासोऽपरं दधदिति घ.. , ङ.. , ञ.. च । सिद्धार्थस्तिलैर्विद्वान् स्नायाद्वासोऽपरं दधदिति ग.. , ट.. च<br>
</small></small>इत्याग्नेये महापुराणे शावाशौचं नाम सप्तपञ्चाशदाधिकशततमोऽध्यायः ॥<br>
<br>
</span>
