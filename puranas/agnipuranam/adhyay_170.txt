<span style="font-size: 14pt; line-height: 200%">प्रायश्चित्तानि<br>
<br>
पुष्कर उवाच<br>
महापापानुयुक्तानां(१) प्रायश्चित्तानि(२) वच्मिते  ।१७०.००१<br>
संवत्सरेण पतति पतितेन सहाचरन्  ॥१७०.००१<br>
याजनाद्ध्यापनाद्यौनान्न तु यानाशनासनात् ।१७०.००२<br>
यो येन पतितेनैषां संसर्गं याति मानवः  ॥१७०.००२<br>
स तस्यैव व्रतं कुर्यात्तत्संसर्गस्य शुद्धये  ।१७०.००३<br>
पतितस्योदकं कार्यं सपिण्डैर्बान्धवैः सह  ॥१७०.००३<br>
निन्दितेऽहनि सायाह्णे ज्ञात्यृत्विग्गुरुसन्निधौ  ।१७०.००४<br>
दासो घटमपां पूर्णं पर्यस्येत्प्रेतवत्पदा(३)  ॥१७०.००४<br>
अहोरात्रमुपासीतन्नशौचं बान्धवैः सह  ।१७०.००५<br>
निवर्तयेरंस्तस्मात्तु ज्येष्ठांशम्भाषणादिके  ॥१७०.००५<br>
ज्येष्ठांशम्प्राप्नुयाच्चास्य यवीयान् गुणतोऽधिकः  ।१७०.००६<br>
<small><small>टिप्पणी<br>
१ महापापोपपन्नानामिति ङ..<br>
२ प्रायश्चित्तं वदामि त इति झ..<br>
३ प्रेतवत्सदेति ख.. , ग.. , घ.. , ङ.. च</small></small><br>
प्रायश्चित्ते तु चरिते पूर्णं कुम्भमपां नवं  ॥१७०.००६<br>
तेनैव सार्धं प्राश्येयुः स्नात्वा पुण्यजलाशये  ।१७०.००७<br>
एवमेव विधिं कुर्युर्योषित्सु पपितास्वपि  ॥१७०.००७<br>
वस्त्रान्नपानन्देयन्तु वसेयुश्च गृहान्तिके  ।१७०.००८<br>
तेषां द्विजानां सावित्री नानूद्येत(१) यथाविधि  ॥१७०.००८<br>
तांश्चारयित्वा त्रीन् कृछ्रान् यथाविध्युपनाययेत् ।१७०.००९<br>
विकर्मस्थाः परित्यक्तास्तेषां मप्येतदादिशेत् ॥१७०.००९<br>
जपित्वा त्रीणि सावित्र्याः सहस्त्राणि समाहितः  ।१७०.०१०<br>
मासङ्गोष्ठे पयः पीत्वा मुच्यतेऽसत्प्रतिग्रहात् ॥१७०.०१०<br>
ब्रात्यानां याजनं कृत्वा परेषामन्त्यकर्म च  ।१७०.०११<br>
अभिचारमहीनानान्त्रिभिः कृच्छैर्व्यपोहति(२)  ॥१७०.०११<br>
शरणागतं परित्यज्य वेदं विप्लाव्य च द्विजः  ।१७०.०१२<br>
संवत्सं यताहारस्तत्पापमपसेधति  ॥१७०.०१२<br>
श्वशृगालखरैर्दष्टो ग्राम्यैः क्रव्याद्भिरेव च  ।१७०.०१३<br>
नरोष्ट्राश्वैर्वराहैश्च(३) प्राणायामेन शुद्ध्यति  ॥१७०.०१३<br>
स्नातकव्रतलोपे च कर्मत्यागे ह्यभोजनं  ।१७०.०१४<br>
हुङ्कारं(४) ब्राह्मणस्योक्त्वा त्वङ्करञ्च गरीयसः  ॥१७०.०१४<br>
स्नात्वानश्नन्नहःशेषमभिवाद्य प्रसादयेत् ।१७०.०१५<br>
अवगूर्य चरेक्षच्छ्रमतिकृच्छ्रन्निपातने  ॥१७०.०१५<br>
कृच्छ्रातिकृच्छ्रं कुर्वीत विप्रस्योत्पाद्य शोणितं  ।१७०.०१६<br>
<small><small>टिप्पणी<br>
१ न युज्येतेति ख..<br>
२ कृच्छ्रैर्विशुद्ध्यति इति ग.. , घ.. , ङ.. च<br>
३ नरोष्टविड्वराहैश्चेति ङ..<br>
४ क्रूङ्कारमिति ख.. , घ.. , छ.. च । ओङ्कारमिति ग.. , ङ.. च । हङ्कारञ्चेति ख..</small></small><br>
चाण्डालादिरविज्ञातो यस्य तिष्ठेत वेश्मनि  ॥१७०.०१६<br>
सम्यग्ज्ञातस्तु कालेन तस्य कुर्वीत शोधनं  ।१७०.०१७<br>
चान्द्रायणं पराकं वा द्विजानान्तु विशोधनं  ॥१७०.०१७<br>
प्राजापत्यन्तु शूद्राणां शेषन्तदनुसारतः  ।१७०.०१८<br>
गुंडङ्कुसुम्भं लवणं तथा धान्यानि यानि च  ॥१७०.०१८<br>
कृत्वा गृहे ततो द्वारि तेषान्दद्याद्धुताशनं  ।१७०.०१९<br>
मृणमयानान्तु भाण्डानां त्याग एव विधीयते  ॥१७०.०१९<br>
द्रव्याणां परिशेषाणां द्रव्यशुद्धिर्विधीयते  ।१७०.०२०<br>
कूपैकपानसक्ता ये स्पर्शात्सङ्कल्पदूषिताः(१)  ॥१७०.०२०<br>
शुद्ध्येयुरुपवासेन पञ्चगव्येन वाप्यथ  ।१७०.०२१<br>
यस्तु संस्पृश्य चण्डालमश्नीयाच्च स्वकामतः  ॥१७०.०२१<br>
द्विजश्चान्द्रायणं कुर्यात्तप्तकृच्छ्रमथापि वा  ।१७०.०२२<br>
भाण्डसङ्कलसङ्कीर्णश्चाण्डालादिजुगुप्सितैः  ॥१७०.०२२<br>
भुक्त्वापीत्वा तथा तेषां षड्रात्रेण विशुद्ध्यति  ।१७०.०२३<br>
अन्त्यानां भुक्तशेषन्तु भक्षयित्वा द्विजातयः  ॥१७०.०२३<br>
व्रतं चान्द्रायणं कुर्युस्त्रिरात्रं शूद्र एव तु  ।१७०.०२४<br>
चण्डालकूपभाण्डेषु अज्ञानात्पिवते जलं  ॥१७०.०२४<br>
द्विजः शान्तपनं कुर्याच्छूद्रश्चोपवसेद्दिनं  ।१७०.०२५<br>
चण्डालेन तु संस्पृष्टो(२) यस्त्वपः पिवते द्विजः  ॥१७०.०२५<br>
त्रिरात्रन्तेन कर्तव्यं शूद्रश्चोपवसेद्दिनं  ।१७०.०२६<br>
उच्छिष्टेन यदि(३) स्पृष्टः शुना शूद्रेण वा द्विजः  ॥१७०.०२६<br>
<small><small>टिप्पणी<br>
१ स्पर्शसङ्कल्पभूषिता इति झ..<br>
२ संसृष्ट इति क..<br>
३ यदेति ख.. , ग.. , घ.. , ङ.. , छ.. च</small></small><br>
उपोष्य रजनीमेकां पञ्चगव्येन शुद्ध्यति  ।१७०.०२७<br>
वैश्येन क्षत्रियेणैव स्नानं नक्तं समाचरेत् ॥१७०.०२७<br>
अध्वानं प्रस्थितो विप्रः कान्तारे यद्यनूदके  ।१७०.०२८<br>
पक्वान्नेन गृहीतेन मूत्रोच्चारङ्करोति वै  ॥१७०.०२८<br>
अनिधायैव तद्द्रव्यं अङ्गे कृत्वा तु संस्थितं  ।१७०.०२९<br>
शौचं कृत्वान्नमभ्युक्ष्य अर्कस्याग्नेयश्च दर्शयेत् ॥१७०.०२९<br>
म्लेच्छैर्गतानां चौरैर्वा कान्तारे वा प्रवासिनां  ।१७०.०३०<br>
भक्ष्याभक्ष्यविशुद्ध्यर्थं(१) तेषां वक्ष्यामि निष्कृतिं  ॥१७०.०३०<br>
पुनः प्राप्य स्वदेशञ्च वर्णानामनुपूर्वशः  ।१७०.०३१<br>
कृच्छ्रस्यान्ते ब्राह्मणस्तु पुनः संस्कारमर्हति  ॥१७०.०३१<br>
पादोनान्ते क्षत्रियश्च अर्धान्ते वैश्य एव च  ।१७०.०३२<br>
पादं कृत्वा तथा शूद्रो दानं दत्वा विशुद्ध्यति  ॥१७०.०३२<br>
उदक्या तु सवर्णा या स्पृष्टा चेत्स्यादुदक्यया  ।१७०.०३३<br>
तस्मिन्नेवाहनि स्नाता शुद्धिमाप्नोत्यसंशयं  ॥१७०.०३३<br>
रजस्वला तु नाश्नीयात्संस्पृष्टा हीनवर्णया  ।१७०.०३४<br>
यावन्न शुद्धिमाप्नोति शुद्धस्नानेन शुद्ध्यति  ॥१७०.०३४<br>
मूत्रं कृत्वा व्रजन्वर्त्म स्मृतिभ्रंशाज्जलं पिवेत् ।१७०.०३५<br>
अहोरात्रोषितो भूत्वा पञ्चगव्येन शुद्ध्यति  ॥१७०.०३५<br>
मूत्रोच्चारं द्विजः कृत्वा अकृत्वा शौचमात्मनः  ।१७०.०३६<br>
मोहाद्भुक्त्वा(२) त्रिरात्रन्तु यवान् पीत्वा विशुद्ध्यति  ॥१७०.०३६<br>
ये प्रत्यवसिता विप्राः प्रव्रज्यादिबलात्तथा  ।१७०.०३७<br>
<small><small>टिप्पणी<br>
१ भक्ष्यभोज्यविशुद्ध्यर्थमिति झ..<br>
२ लोभाद्भुक्त्वेति ख.. , ग.. , घ.. , ङ.. , छ.. च</small></small><br>
अनाशकनिवृताश्च तेषां शुद्धिः प्रचक्ष्यते  ॥१७०.०३७<br>
चारयेत्त्रीणि कृच्छ्राणि चान्द्रायणमथापि वा  ।१७०.०३८<br>
जातकर्मादिसंस्कारैः संस्कुर्यात्तं तथा पुनः  ॥१७०.०३८<br>
उपानहममेध्यं च यस्य संस्पृशते मुखं  ।१७०.०३९<br>
मृत्तिकागोमयौ तत्र पञ्चगव्यञ्च शोधनं  ॥१७०.०३९<br>
वापनं विक्रयञ्चैव नीलवस्त्रादिधारणं  ।१७०.०४०<br>
तपनीयं हि विप्रस्य त्रिभिः कृछ्रैर्विशुद्ध्यति  ॥१७०.०४०<br>
अन्त्यजातिश्वपाकेन(१) संस्पृष्टा स्त्री रजस्वला  ।१७०.०४१<br>
चतुर्थेऽहनि शुद्धा सा त्रिरात्रं तत्र आचरेत्(२)  ॥१७०.०४१<br>
चाण्डालश्वपचौ स्पृष्ट्वा तथा पूयञ्च सूतिकां  ।१७०.०४२<br>
शवं तत्स्पर्शिनं स्पृष्ट्वा(३) सद्यः स्नानेन शुद्ध्यति  ॥१७०.०४२<br>
नारं स्पृष्ट्वास्थि सस्नेहं स्नात्वा विप्रो विशुद्ध्यति  ।१७०.०४३<br>
रथ्यार्कद्दमतोयेन अधीनाभेर्मृदोदकैः  ॥१७०.०४३<br>
वान्तो विविक्तः स्नात्वा तु घृतं प्राश्य विशुद्ध्यति  ।१७०.०४४<br>
स्नानात्क्षुरकर्मकर्ता कृच्छ्रकृद्ग्रहणेऽन्नभुक् ॥१७०.०४४<br>
अपाङ्क्तेयाशी गव्याशी शुना दष्टस्तथा शुचिः  ।१७०.०४५<br>
कृमिदष्टश्चात्मघाती कृच्छ्राज्जप्याच्च होमतः  ॥१७०.०४५<br>
होमाद्यैश्चानुतापेन पूयन्ते पापिनोऽखिलाः(४) ॥४६॥।१७०.०४६<br>
<small><small>टिप्पणी<br>
१ अन्त्यजैश्च स्वपाकेनेति ङ.<br>
२ अन्त्यजातिश्वपाकेनेत्यादिः, तत्र आचरेदित्यन्तः पाठः छ.. पुस्तके नास्ति<br>
३ शवन्ततत्स्पर्शिनं श्वानमिति ख.. । शवन्तत्स्पृष्टिनं श्वानमिति घ.. , ज.. च<br>
४ मूत्रोच्चारं द्विजः कृत्वेत्यादिः, पूयन्ते पापिनोऽखिला इत्यन्तः पाठः ज.. , झ.. पुस्तके नास्ति</small></small><br>
<br>
इत्याग्नेये महापुराणे प्रायश्चित्तानि नाम सप्तत्यधिकशततमोऽध्यायः ॥<br>
<br>
<br>
</span>
