अग्निरुवाच<br>
शब्दार्थयोरलङ्कारो द्वावलङ्कुरुते समं ।<br>
एकत्र निहितो हारः स्तनं ग्रीवामिव त्रियाः ।। ३४५.१ ।।<br>
<br>
प्रशस्तिः कान्तिरौचित्यं संक्षेपो यावदर्थता ।<br>
अबिव्यक्तिरिति व्यक्तं षड्‌भेदास्तस्य जाग्रति ।। ३४५.२ ।।<br>
<br>
प्रशस्तिः परवन्मर्म्मद्रवीकरणकर्म्मणः ।<br>
वाचो युक्तिर्द्विधा सा च प्रेमोक्तिस्तुतिभेदतः ।। ३४५.३ ।।<br>
<br>
प्रेमोक्तिस्तुतिपर्य्यायौ प्रियोक्तिगुणकीर्त्तने ।<br>
कान्तिः सर्व्वमनोरुच्यवाच्यवाचकसङ्गतिः ।। ३४५.४ ।।<br>
<br>
यथा वस्तु तथा रीतिर्यथा वृत्तिस्तथा रसः ।<br>
उर्ज्जस्विमृदुसन्दर्भादौचित्यमुपजायते ।। ३४५.५ ।।<br>
<br>
संक्षेणो वाचकैरस्पैर्वहोरर्थस्य संग्रहः ।<br>
अन्यूनाधिकता शब्दवस्तुनोर्यावदर्थता ।। ३४५.६ ।।<br>
<br>
प्रकटत्वमभिव्यक्तिः श्रुतिराक्षेप इत्यपि ।<br>
तस्या भेदौ श्रुतिस्तत्र शब्दं स्वार्थसमर्पणम् ।। ३४५.७ ।।<br>
<br>
भवेन्नैमित्तिकी पारिभाषिकी द्विविधैव सा ।<br>
सङ्केतः परिभाषेति ततः स्यात् पारिभाषिकी ।। ३४५.८ ।।<br>
<br>
मुख्यौपचारिकी चेति सा च सा च द्विधा द्विधा ।<br>
स्वाभिधेयस्खलद्‌वृत्तिरमुख्यार्थस्य वाचकः ।। ३४५.९ ।।<br>
<br>
यया शब्दो निमित्तेन केनचित्सौपचारिकी ।<br>
सा च लाक्षणिकी गौणी लक्षणागुणयोगतः ।। ३४५.१० ।।<br>
<br>
अभिधेयाविनाभूता प्रतीतिर्ल्लक्षणोच्यते ।<br>
अभिधेयेन सम्बन्धात्सामीप्यात्समवायतः ।। ३४५.११ ।।<br>
<br>
वैपरीत्यात्‌क्रियायोगाल्लक्षणा पञ्चधा मता ।<br>
गौणीगुणानामानन्त्यादनन्ता तद्विवक्षया ।। ३४५.१२ ।।<br>
<br>
अन्यधर्म्मस्ततोऽन्यत्र लोकसीमानुरोधिना ।<br>
सम्यगाधीयते यत्र स समाधिरिह स्मृतः ।। ३४५.१३ ।।<br>
<br>
श्रुतेरलभ्यमानोऽर्थो यस्माद्भाति सचेतनः ।<br>
स आक्षएपो ध्वनिः स्याच्च ध्वनिना व्यज्यते यतः ।। ३४५.१४ ।।<br>
<br>
शब्देनार्थेन यत्रार्थः कृत्वा स्वयमुपार्जनम् ।<br>
प्रतिषेध इवेष्टस्य यो विशेषोऽभिधित्सया ।। ३४५.१५ ।।<br>
<br>
तमाक्षेपं ब्रुवन्त्यत्र स्तुतं स्तोत्रमिदं पुनः ।<br>
अधिकारादपेतस्य वस्तुनोऽन्यस्य या स्तुतिः ।। ३४५.१६ ।।<br>
<br>
यत्रोक्तं गम्यते नार्थस्तत्‌समानविशेषणं ।<br>
सा समासोक्तिरुदिता सङ्‌क्षेपार्थतया बुधैः ।। ३४५.१७ ।।<br>
<br>
अपह्नुतिरपह्नुत्य किञ्चिदन्यार्थसूचनम् ।<br>
पर्य्यायोक्तं यदन्येन प्रकारेणाभिधीयते ।। ३४५.१८ ।।<br>
<br>
एषामेकंतमस्येव समाख्या ध्वनिरित्यतः ।। ३४५.१९ ।।<br>
<br>
इत्यादिमहापुराणे आग्नेये अलङ्कारे शब्दार्थालङ्कारनिरूपणं नाम पञ्चचत्वारिशदधिकत्रिशततमोऽध्यायः ।।<br>
