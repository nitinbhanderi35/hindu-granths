नारद उवाच<br>
सामान्यपूजां विष्णवादेर्वक्ष्ये मन्त्रांश्च सर्वदान्।<br>
समस्तपरिवाराय अच्युताय नमो यजेत ॥ १ ॥<br>
<br>
धात्रे विधात्रे गङ्गायै यमुनायै निधी तथा।<br>
द्वारश्रियं वास्तुनवं शक्तिं कूर्म्मनन्तकम् ॥ २ ॥<br>
<br>
पृथिवीं धर्म्मकं ज्ञानं वैराग्यैश्वर्यमेव च।<br>
अधर्मादीन् कन्दनालपद्मकेशरकर्णिकाः ॥ ३ ॥<br>
<br>
ऋग्वेदाद्यं कृताद्यञ्च सत्त्वाद्यर्क्कादिमण्डलम्।<br>
विमलोत्कर्षिणी ज्ञाना क्रिया योगा च ता यजेत् ॥ ४ ॥<br>
<br>
प्रह्वीं सत्यां तथेशानानुग्रहसनमूर्त्तिकाम् ।<br>
दुर्गां गिरङ्गणं क्षेत्रं वासुदेवादिकं यजेत् ॥ ५ ॥<br>
<br>
हृदयञ्च शिरः शूलं वर्मनेत्रमथास्त्रकम्।<br>
शङ्खं चक्रं गदां पद्मं श्रीवत्सं कौस्तुभं यजेत् ॥ ६ ॥<br>
<br>
वनमालां श्रियं पुष्टिं गरुडं गुरुमर्चयेत्।<br>
इन्द्रमग्निं यमं रक्षो जलं वायुं धनेश्वरम् ॥ ७ ॥<br>
<br>
ईशानन्तमजं चास्त्रं वाहनं कुमुदादिकम्।<br>
विष्वकसेनं मण्डलादौ सिद्धिः पूजादिना भवेत् ॥ ८ ॥<br>
<br>
शिवपूजाथ सामान्या पूर्वं नन्दिनमर्च्चयेत्।<br>
महाकालं यजेद्गङ्गां यमुनाञ्च गणादिकम् ॥ ९ ॥<br>
<br>
गिरं श्रियं गुरुं वास्तुं शक्त्यादीन् धर्मकादिकम्।<br>
वामा ज्येष्ठा तथा रौद्री काली कलविकारिणी ॥ १० ॥<br>
<br>
बलविकरिणी चापि बलप्रमथिनी क्रमात्। <br>
सर्वभूतदमनी च मदनोन्मादिनी शिवासनम् ॥ ११ ॥<br>
<br>
हां हुं हां शिवमूर्त्तये साङ्गवक्त्रं शिवं यजेत्। <br>
हौं शिवाय हामित्यादि हामीशानादिवक्त्रकम् ॥ १२ ॥<br>
<br>
ह्रीं गौरीं गं गणः शक्रमुखाश्चण्डीहृदादिकाः। <br>
क्रमात्सूर्य्यार्च्यने मन्त्रा दण्डी पूज्यश्च पिङ्गलः ॥ १३ ॥<br>
<br>
उच्चैः श्रवाश्चारुणश्च प्रभूतं विमलं यजेत्। <br>
साराध्योपरमसुखं स्कन्दाद्यंमध्यतो यजेत् ॥ १४ ॥<br>
<br>
दीप्ता सूक्ष्मा जया भद्रा विभूतिर्विमला तथा। <br>
अमोघा विद्युता चैव पूज्याथ सर्वतोमुखी ॥ १५ ॥<br>
<br>
अर्क्कासनं हि हं खं ख सोल्कायेति च मूर्तिकाम्।<br>
ह्रां ह्रीं स सूर्य्याय नम आं नमो ह्रदयाय च ॥ १६ ॥<br>
<br>
अर्क्काय शिकसे तद्वदग्नीशासुरवायुगान् । <br>
भूर्भवः स्वरे ज्वालिनि शिखा हुं कवचं स्मृतम् ॥ १७ ॥<br>
<br>
मां नेत्रं वस्तथार्क्कास्त्रं राज्ञी शक्तिश्च निष्कुभा ।<br>
सोमोऽङ्गारकोथ बुधो जीवः शुक्रः शनिः क्रमात् ॥ १८ ॥<br>
<br>
राहुः केतुस्तेजश्चण्डः सङ्‌क्षेपादथ पूजनम्। <br>
आसनं मूर्त्तये मूलं हृदाद्यं परिचारकः ॥ १९ ॥<br>
<br>
विष्णवासनं विष्णुमूर्त्ते रों श्रीं श्रीं श्रीधरो हरिः। <br>
ह्रीं सर्वमूर्त्तिमन्त्रीयमिति त्रैलोक्यमोहनः ॥ २० ॥<br>
<br>
ह्रीं  हृषीकेशः क्लीं विष्णुः स्वरैर्द्दीर्घैर्हृदादिकम्। <br>
समस्तैः पञ्चमी पूजा सङ्‌ग्रामादौ जयादिदा ॥ २१ ॥<br>
<br>
चक्रं गदां क्रमाच्छङ्खं मुषलं खड्गशार्ङ्गकम्। <br>
पाशाङ्कुशौ च श्रीवत्सं कौस्तुभं वनमालया ॥ २२ ॥<br>
<br>
श्रीं श्रीर्महालक्ष्मीतातार्क्ष्यो गुरुरिन्द्रादयोऽर्च्चनम्। <br>
सरस्वत्यासनं मूर्त्तिरौं ह्रीं देवी सरस्वती ॥ २३ ॥<br>
<br>
हृदाद्यालक्ष्मीर्म्मेधा च कलातुष्टिश्च पुष्टिका। <br>
गौरी प्रभामती दुर्गा गणो गुरुश्च क्षेत्रपः ॥ २४ ॥<br>
<br>
तथा गं गणपतये च ह्रीं गौर्यै च श्रीं श्रियै।<br>
ह्रीं त्वरितायै ह्रीं सौ त्रिपुरा चतुर्थ्यन्तनमोन्तकाः ॥ २५ ॥<br>
<br>
प्रणवाद्याञ्च नामाद्यमक्षरं बिन्दुसंयुतम्। <br>
ओं युतं वा सर्वमन्त्रपूजनाज्जपतः स्मृताः ॥ २६ ॥<br>
<br>
होमात्तिलघृताद्यैञ्च धर्म्मकामार्थमोक्षदाः। <br>
पूजामन्त्रान् पठेद्यस्तु भुक्तभोगो दिवं व्रजेत् ॥ २७ ॥<br>
<br>
इत्यादिमहापुराणे आग्नेये वासुदेवादिपूजाकथनं नामएकविंशतितमोऽध्यायः॥<br>
