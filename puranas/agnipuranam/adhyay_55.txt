भगवानुवाच<br>
अतः परं प्रवक्ष्यामि प्रतिमानान्तु पिण्डिकाम्। <br>
दैर्घ्येण प्रतिमातुल्या तदर्द्धेन तु विस्तृता ।। १ ।।<br>
<br>
उच्छितायामतोर्द्धेन सुविस्तारार्द्धभागतः। <br>
तृतीयेन तु वा तुल्यं तत्त्रिभागेण मेखला ।। २ ।।<br>
<br>
खातं च तत्‌प्रमाणं तु किञ्चिदुत्तरतो नतम्। <br>
विस्तारस्य चतुर्थेन प्रणालस्य विनिर्गमः ।। ३ ।।<br>
<br>
सममूलस्य विस्तारमग्ने कुर्य्यात्तदर्द्धतः। <br>
विस्तारस्य तृतीयेन तोयमार्गन्तु कारयेत् ।। ४ ।।<br>
<br>
पिण्डिकार्द्धेन वा तुल्यं  दैर्घ्यमीशस्य कीर्तितम्।<br>
ईशं वा तुल्यदीर्घञ्च ज्ञात्वा सूत्रं प्रकल्पयेत् ।। ४ ।।<br>
<br>
उच्छायं पूर्ववत् कुर्य्याद्भागषोडशसङ्‌ख्यया। <br>
अधः षट्कं द्विभागन्तु कण्ठं कुर्यात्त्रिभागकम् ।। ५ ।।<br>
<br>
शेषास्त्वेकैकशः कार्याः प्रतिष्ठानिर्गमास्तथा। <br>
पट्टिका पिण्डिका चेयं सामान्यप्रतिमासु च ।। ६ ।।<br>
<br>
प्रासादद्वारमानेन प्रतिमाद्वारमुच्यते । <br>
गजव्यालकसंयुक्ता प्रभा स्यात् प्रतिमासु च ।।७ ।।<br>
पिण्डिकापि यथाशोभं कर्त्तव्या सततं हरेः।<br>
<br>
सर्वेषामेव देवानां विष्णूक्तं मानमुच्यते। <br>
देवीनामपि सर्वासं लक्ष्म्युक्तं मानमुच्यते ।। ८ ।।<br>
<br>
इत्यादिमहापुराणे आग्नेये पिण्डिकालक्षणं नाम इति पञ्चपञ्चाशत्तमोऽध्यायः<br>
