<span style="font-size: 14pt; line-height: 170%"><br>
<br>
अग्निरुवाच<br>
संसारतापमुक्त्यर्थं वक्ष्याम्यऽष्टाङ्गयोगकं ।<br>
ब्रह्मप्रकाशकं ज्ञानं योगस्तत्रैकचित्तता ॥ ३७२.१ ॥<br>
<br>
चित्तवृत्तिनिरोधश्य जीवब्रह्मात्मनोः परः ।<br>
अहिसा सत्यमस्तेयं ब्रह्मचर्य्यापरिग्रहौ ॥ ३७२.२ ॥<br>
<br>
यमाः पञ्च स्मृता विप्र नियमाद्‌भुक्तिमुक्तिदाः ।<br>
शौचं सन्तोषतपसी स्वाध्यायेश्वरपूजने ॥ ३७२.३ ॥<br>
<br>
भूतापीड़ा ह्यहिंसा स्यादहिंसा धर्म्म उत्तमः ।<br>
यथा गजपदेऽन्यानि पदानि पथगामिनां ॥ ३७२.४ ॥<br>
<br>
एवं सर्वमहिंसायां धर्म्मार्थमभिधीयते ।<br>
उद्वेगजननं हिंसा सन्तापकरणन्तथा ॥ ३७२.५ ॥<br>
<br>
रुक्कृतिः शोनितकृतिः पैशुन्यकरणन्तथा ।<br>
हितस्यातिनिषेधश्च मर्मोद्‌घाटनमेव च ॥ ३७२.६ ॥<br>
<br>
सुखापह्नुतिः संरोधो बधो दशविधा च सा ।<br>
यद्‌भूतहितमत्यन्तं वचः सत्यस्य लक्षणं ॥ ३७२.७ ॥<br>
<br>
सत्यं ब्रूयात्प्रियं ब्रूयान्न ब्रूयात्सत्यमप्रियं ।<br>
प्रियञ्च नानृतं ब्रूयादेष धर्म्मः सनातनः ॥ ३७२.८ ॥<br>
<br>
मैथुनस्य परित्यागो ब्रह्मचर्य्यन्तदष्टधा ।<br>
स्मरणां कीर्त्तनं केलिः प्रेक्षणं गुह्यभाषणं ॥ ३७२.९ ॥<br>
<br>
सङ्कल्पोऽध्यवसायश्च क्रियानिर्वृत्तिरेव च ।<br>
एतन्मैथुनमष्टाङ्गं प्रवदन्ति मनीषिणः ॥ ३७२.१० ॥<br>
<br>
ब्रह्मचर्य्यं क्रियामूलमन्यथा विफला क्रिया ।<br>
वसिष्ठञ्चन्द्रमाः शुक्रो देवाचार्य्यः पितामहः ॥ ३७२.११ ॥<br>
<br>
तपोवृद्धा वयोवृद्धास्तेऽपि स्त्रीभिर्विमोहिताः ।<br>
गौड़ी पैष्टी च माध्वी च विज्ञेयास्त्रिविधाः सुराः ॥ ३७२.१२ ॥<br>
<br>
चतुर्थी स्त्री सुरा ज्ञेया ययेदं मोहितं जगत् ।<br>
माद्यति प्रमदां दृष्ट्वा सुरां पीत्वा तु माद्याति ॥ ३७२.१३ ॥<br>
<br>
यस्माद्‌दृष्टमदा नारी तस्मात्तान्नावलोकयेत् ।<br>
यद्वा तद्वाऽपरद्रव्यमपहृत्य बलान्नरः ॥ ३७२.१४ ॥<br>
<br>
अवश्यं याति तिर्य्यक्त्वं जगध्वा चैवाहुतं हविः ।<br>
कौपीनाच्छादनं वासः कन्था शीतनिवारिणीं ॥ ३७२.१५ ॥<br>
<br>
पादुके चापि गृह्णीयात् कुर्य्यान्नान्यस्य संग्रहं ।<br>
देहस्थितिनिमित्तस्य वस्त्रादेः स्यात्परिग्रहः ॥ ३७२.१६ ॥<br>
<br>
शरीरं धर्म्मसंयुक्तं रक्षणीयं प्रयत्नतः ।<br>
शौचन्तु द्विविधं प्रोक्तं वाह्यमभ्यन्तरं तथा ॥ ३७२.१७ ॥<br>
<br>
मृज्जलाभ्यां स्मृतं वाह्यं भावशुद्धेरथान्तरं ।<br>
उभयेन् शुचिर्यस्तु स शुचिर्नेतरः शुचिः ॥ ३७२.१८ ॥<br>
<br>
यथा कथञ्चित्प्राप्त्या च सन्तोषस्तुष्टिरुच्यते ।<br>
मनसश्येन्द्रियाणाञ्च ऐकाग्र्यं तप उच्यते ॥ ३७२.१९ ॥<br>
<br>
तज्जयः सर्वधर्म्मेभ्यः स धर्म्मः पर उच्यते ।<br>
वाचिकं मन्त्रजप्यादि मानसं रागवर्ज्जनं ॥ ३७२.२० ॥<br>
<br>
शारीरं देवपूजादि सर्वदन्तु त्रिधा तपः ।<br>
प्रणवाद्यास्ततो वेदाः प्रणवे पर्यवस्थिताः ॥ ३७२.२१ ॥<br>
<br>
वाङ्‌मयः प्रणवः सर्वं तस्मात्प्रणवमभ्यसेत् ।<br>
अकारश्च तथोकारो मकारश्चार्द्धमात्रया ॥ ३७२.२२ ॥<br>
<br>
तिस्रो मात्रास्त्रयो वेदाः लोका भूरादयो गुणाः ।<br>
जाग्रत् स्वप्नः सुषुप्तिश्च ब्रह्मविष्णुमहेश्वराः ॥ ३७२.२३ ॥<br>
<br>
प्रद्युम्नः श्रीर्वासुदेवः सर्वमोङ्कारकः क्रमात् ।<br>
अमात्रो नष्टमात्रश्च द्वैतस्यापगमः शिवः ॥ ३७२.२४ ॥<br>
<br>
ओङ्कारो विदितो येन स मुनिर्नेतरो मुनिः ।<br>
चतुर्थी मात्रा गान्धारी प्रयुक्ता मूर्ध्निलक्ष्यते ॥ ३७२.२५ ॥<br>
<br>
तत्तुरीयं परं ब्रह्म ज्योतिर्दीपो घटे यथा ।<br>
तथा हृत्पद्मनिलयं ध्यायेन्नित्यं जपेन्नरः ॥ ३७२.२६ ॥<br>
<br>
प्रणवो धनुः शरो ह्यात्मा ब्रह्म तल्लक्ष्यमुच्यते ।<br>
अप्रमत्तेन वेद्धव्यं शरवत्तन्मयो भवेत् ॥ ३७२.२७ ॥<br>
<br>
एतदेकाक्षरं ब्रह्म एतदेकाक्षरं परं ।<br>
एतदेकाक्षरं ज्ञात्वा यो यदिच्छति तस्य तत् ॥ ३७२.२८ ॥<br>
<br>
छन्दोऽस्य देवी गायत्री अन्तर्य्यामी ऋषिः स्मृतः ।<br>
देवता परमात्मास्य नियोगो भुक्तिमुक्तये ॥ ३७२.२९ ॥<br>
<br>
भूरगन्यात्मने हृदयं भुवः प्राजापत्यात्मने ।<br>
शिरः स्वः सूर्य्यात्मने च शिखा कवचमुच्यते ॥ ३७२.३० ॥<br>
<br>
ओंभूर्भुवः स्वः कवचं सत्यात्मने ततोऽस्त्रकं ।<br>
विन्यस्य पूजयेद्विष्णुं जपेद्वै भुक्तिमुक्तये ॥ ३७२.३१ ॥<br>
<br>
जुहुयाच्च तिलाज्यादि सर्वं सम्पद्यते नरे ।<br>
यस्तु द्वादशसाहस्रं जपमन्वहमाचरेत् ॥ ३७२.३२ ॥<br>
<br>
तस्य द्वादशभिर्मासैः परं ब्रह्मा प्रकाशते ।<br>
अणिमादि कोटिजप्याल्लक्षात्सारस्वतादिकं ॥ ३७२.३३ ॥<br>
<br>
वैदिकस्तान्त्रिको मिश्रो विष्णोर्वै त्रिविधो मखः ।<br>
त्रयाणामीप्सितेनैकविधिना हरिमर्च्चयेत् ॥ ३७२.३४ ॥<br>
<br>
प्रणम्य दण्डवद्भमौ नमस्कारेण योऽर्चयेत् ।<br>
स याङ्गतिमवाप्नोति न तां क्रतुशतैरपि ॥ ३७२.३५ ॥<br>
<br>
यस्य देवे परा भक्तिर्यथा देवे तथा गुरौ ।<br>
तस्यैते कथिता ह्यर्थाः प्रकाशन्ते महात्मनः ॥ ३७२.३६ ॥<br>
<br>
इत्यादिमहापुराणे आग्नेये यमनियमा नाम द्विसप्तत्यधिकत्रिशततमोऽध्यायः ॥<br>
&nbsp;<br>
</span>
