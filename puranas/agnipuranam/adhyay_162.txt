<span style="font-size: 14pt; line-height: 200%">धर्मशास्त्रकथनं<br>
<br>
पुष्कर उवाच<br>
मनुर्विष्णुर्याज्ञवल्को हारीतोऽत्रिर्यमोऽङिगिराः  ।१६२.००१<br>
वसिष्ठदक्षसंवर्तशातातपपराशराः  ॥१६२.००१<br>
आपस्तम्बोशनोव्यासाः कात्ययनबृहस्पती  ।१६२.००२<br>
गोतमः शङ्खलिखितौ धर्ममेते यथाब्रुवन्  ॥१६२.००२<br>
तथा वक्ष्ये समासेन भुक्तिमुक्तिप्रदं शृणु  ।१६२.००३<br>
प्रवृत्तञ्च निवृत्तञ्च द्विविधङ्कर्म वैदिकं  ॥१६२.००३<br>
काम्यं कर्म प्रवृत्तं स्यान्निवृत्तं ज्ञानपूर्वकं  ।१६२.००४<br>
वेदाभ्यासस्तपो ज्ञानमिन्दियाणाञ्च संयमः  ॥१६२.००४<br>
अहिंसा गुरुसेवा च निःश्रेयसकरं परं  ।१६२.००५<br>
सर्वेषामपि चैतेषामत्मज्ञानं परं स्मृतं  ॥१६२.००५<br>
तच्चग्र्यं सर्वविद्यानां प्राप्यते ह्यमृतं ततः  ।१६२.००६<br>
सर्वभूतेषु चात्मानं सर्वभूतानि चात्मनि  ॥१६२.००६<br>
समम्पश्यन्नात्मयाजी स्वाराज्यमधिगच्छति  ।१६२.००७<br>
आत्मज्ञाने समे च स्याद्वेदाभ्यासे च यत्नवान्  ॥१६२.००७<br>
एतद्द्विजन्मसामर्थ्यं(१) ब्राह्मणस्य विशेषतः  ।१६२.००८<br>
<small><small>टिप्पणी<br>
१ एतद्द्विजन्मसाग्र्यमिति ख.. , ङ.. , झ.. , ञ.. , ट.. च । एतद्द्विजन्मसामग्रीति घ.</small></small><br>
वेदशास्त्रार्थतत्त्वज्ञो यत्र तत्राश्रमे वसन्  ॥१६२.००८<br>
इहैव लोके तिष्ठन् हि ब्रह्मभूयाय कल्प्यते(१)  ।१६२.००९<br>
स्वाध्यायानामुपाकर्म श्रावण्यां श्रावणेन तु  ॥१६२.००९<br>
हस्ते चौषधिवारे च पञ्चम्यां श्रावणस्य वा  ।१६२.०१०<br>
पौषमासस्य रोहिण्यामष्टकायामथापि वा  ॥१६२.०१०<br>
जलान्ते छन्दसाङ्कुर्यादुत्सर्गं विधिवद्वहिः  ।१६२.०११<br>
त्र्यहं प्रेतेष्वनध्यायः शिष्यर्त्विग्गुरुबन्धुषु  ॥१६२.०११<br>
उपाकर्मणि चोत्सर्गं स्वशाखाश्रोत्रिये तथा(२)  ।१६२.०१२<br>
सन्ध्यागर्जितनिर्घाते भूकम्पोल्कानिपातने  ॥१६२.०१२<br>
समाप्य वेदं ह्यनिशमारण्यकमधीत्य च  ।१६२.०१३<br>
पञ्चदश्यां चतुर्दश्यामष्टम्यां राहुसूतके  ॥१६२.०१३<br>
ऋतुसन्धिषु भुक्त्वा वा श्राद्विकं प्रतिगृह्य च  ।१६२.०१४<br>
पशुमण्डूकनकुलश्वाहिमार्जारशूकरैः(३)  ॥१६२.०१४<br>
कृतेन्तरे त्वहोरात्रं शक्रपाते तथोच्छ्रिये  ।१६२.०१५<br>
श्वक्रोष्टुगर्धभोलूकमासवाणर्तुनिस्वने  ॥१६२.०१५<br>
अमेध्यशवशूद्रान्त्यश्मशानपतितान्तिके  ।१६२.०१६<br>
अशुभासु च तारासु विद्युत्स्तनितसम्प्लवे  ॥१६२.०१६<br>
भुत्क्वार्द्रपाणिरम्भोन्तरर्धरात्रेऽतिमारुते  ।१६२.०१७<br>
पांशुवर्षे दिशान्दाहे सन्ध्यानीहारभीतिषु  ॥१६२.०१७<br>
धावतः प्राणिबाधे च विशिष्टे गृहमागते  ।१६२.०१८<br>
<small><small>टिप्पणी<br>
१ ब्रह्मचर्याय कल्प्यते इति ङ..<br>
२ स्वशाखाश्रोत्रिये मृते इति घ.. , झ.. , ञ.. , ट च<br>
३ शशमार्जारशूकरैरिति ङ..</small></small><br>
खरोष्ट्रयानहस्त्यश्वनौकावृक्षादिरोहणे  ॥१६२.०१८<br>
सप्तत्रिंशदनध्यायानेतांस्तात्कालिकान्विदुः ॥१९॥१६२.०१९<br>
<br>
इत्याग्नेये महापुराणे धर्मशास्त्रं नाम द्विषष्ट्यधिकशततमोऽध्यायः ॥<br>
<br>
</span>
