अग्निरुवाच<br>
वक्ष्ये शिक्षान्त्रिषष्टिः स्युर्वर्णा वा चतुराधिकाः ।<br>
स्वरा विंशतिरेकश्च स्पर्शानां पञ्चविंशतिः ॥ ३३६.१ ॥<br>
<br>
यादयश्च स्मृता ह्यष्टौ चत्वारश्च समाः स्मृताः ।<br>
अनुस्वारो विसर्गश्च ᳲ क ᳲ पौ चापि परान्वितौ ॥ ३३६.२ ॥<br>
<br>
दुष्पृष्ठश्चेति विज्ञेया लृकारः प्लुत एव च ।<br>
रङ्गश्च खे अरं प्रोक्तं हकारः पञ्चमैर्युतः ॥ ३३६.३ ॥<br>
<br>
अन्तस्थाभिः समायुक्त औरस्यः कण्ठ्य एव सः ।<br>
आत्मबुद्ध्या समेसार्थं मनो युंक्ते विवक्षया ॥ ३३६.४ ॥<br>
<br>
मनः कायाग्निमाहन्ति स प्रेरयति मारुतम् ।<br>
मारुतस्तूरसि चरन् मन्त्रं जनयति स्वरं ॥ ३३६.५ ॥<br>
<br>
प्रातः सवनयोगस्तु छन्दो गायत्रमाश्रितम् ।<br>
कण्ठे माध्यन्दिनयुतं मध्यमन्त्रेषु भानुगम् ॥ ३३६.६ ॥<br>
<br>
तारन्तार्त्तीयसवनं शीर्षण्यं जागतानुगम् ।<br>
सोदीर्णो मूर्ध्न्यभिहितो वक्रमापद्य मारुतः ॥ ३३६.७ ॥<br>
<br>
वर्णान् जनयते तेषां विभागः पञ्चधा स्मृतः ।<br>
स्वरतः कालतः स्थानात् प्रयत्नार्थप्रदानतः ॥ ३३६.८ ॥<br>
<br>
अष्टौ स्थानानि वर्णानामुरः कण्ठः शिरस्तथा ।<br>
जिह्वामूलञ्च दन्ताश्च नासिकौष्ठौ च तालु च ॥ ३३६.९ ॥<br>
<br>
स्वभावश्च विवृत्तिश्च शषसा रेफ एव च ।<br>
जिह्वामूलमुपध्मा च गतिरष्टविधोष्मणः ॥ ३३६.१० ॥<br>
<br>
पद्यो भावप्रसन्धानमुकारादि परम्पदं ।<br>
स्वरान्तं तादृशं विद्याद्यादन्यद्व्यक्तमूष्मणः ॥ ३३६.११ ॥<br>
<br>
ऊतीर्थादागतं दग्धमप्रवर्णञ्च भक्षितं ।<br>
एवमुच्चारणं पापमेवमुच्चारणं शुभम् ॥ ३३६.१२ ॥<br>
<br>
अतीर्थादागतं द्रव्यं साम्नायं सुव्यवस्थितं ।<br>
सुस्वरेण सुवक्त्रेण प्रयुक्तं ब्रह्मराजनि ॥ ३३६.१३ ॥<br>
<br>
न करालो न लम्वोष्ठो नाव्यक्ता नानुनासिकः ।<br>
गद्गदो बहुजिह्वश्च न वर्णान् वक्तुमर्हति ॥ ३३६.१४ ॥<br>
<br>
एवं वर्णाः प्रयोक्तव्या नाव्यक्ता न च पीड़िताः ।<br>
सम्यग्वर्णप्र्योगेण ब्रह्मलोके महीयते ॥ ३३६.१५ ॥<br>
<br>
उदात्तश्चानुदात्तश्च स्वरितश्च स्वरास्त्रयः ।<br>
ह्रस्वो दीर्घः प्लुत इति कालतो नियमावधि ॥ ३३६.१६ ॥<br>
<br>
कण्ठ्या वहाविचुयशास्तालव्या ओष्ठजा वुपु ।<br>
स्युर्मूर्द्धन्या ऋटुरसाः दन्त्याः लृतुलसाः स्मृताः ॥ ३३६.१७ ॥<br>
<br>
जिह्वामूले तु कुः प्रोक्तो दन्त्योष्ठो वः स्मृतो बुधैः ।<br>
एदैतौ कण्ठतालव्यौ ओ औ कण्ठ्यौष्ठजौ स्मृतौ ॥ ३३६.१८ ॥<br>
<br>
अर्द्धमात्रा तु कण्ठस्य एकारैकारयोर्भवेत् ।<br>
अयोगवाहा विज्ञेया आश्रयस्थानभागिनः ॥ ३३६.१९ ॥<br>
<br>
अचोऽस्पृष्टापणस्त्वीषन्नोमाः स्पृष्टा हलः स्मृताः ।<br>
शेषाः स्पृष्टा हलः प्रोक्ता निबोधात्र प्रधानतः ॥ ३३६.२० ॥<br>
<br>
अमोऽनुनासिकानक्रौ नादिमौ हसपः स्मृता ।<br>
ईषन्नादोपणयशः स्वासिनश्च थकादयः ॥<br>
ईषच्छासं स्वरं विद्याद्दीर्घमेतत् प्रचक्षते ॥ ३३६.२२ ॥<br>
<br>
इत्यादिमहापुराणे आग्नेये शिक्षानिरूपणं नाम षट्‌त्रिंशदधिकत्रिशततमोऽध्यायः ॥<br>
