हयग्रीव उवाच<br>
विष्ण्वादीनां प्रतिष्ठादि वक्ष्ये ब्रह्मन् श्रृणुष्व मे। <br>
प्रोक्तानि पञ्चरात्राणि सप्तरात्राणि वै मया ॥ १ ॥<br>
<br>
व्यस्तानि मुनिभिर्लेके पञ्चविंशतिसङ्ख्यया। <br>
हयशीर्षं तन्त्रमाद्यं तन्त्रं त्रैलोक्यमोहनम् ॥ २ ॥<br>
<br>
वैभवं पौष्करं तन्त्रं प्रह्रादङ्गार्ग्यगालवम्। <br>
नारदीयञ्च सम्प्रश्नं शाण्डिल्यं वैश्वकं ॥ ३ ॥<br>
<br>
सत्योक्तं शौनकं तन्त्रं वासिष्ठंज्ञानसागरम्। <br>
स्वायम्भुवं कापिलञ्चातार्क्षं नारायणीयकम् ॥ ४ ॥<br>
<br>
आत्रेयं नारसिंहाख्यमानन्दाख्यं तथारुणम्। <br>
बौधायनं तथार्षं तु विश्वोक्तं तस्य सारतः ॥ ५ ॥<br>
<br>
प्रतिष्ठां हि द्विजः कुर्य्यान्मध्यदेशादिसम्भवः। <br>
न कच्छदेशसम्भूतः कावेरीकोङ्कणोद्‌गतः ॥ ६ ॥<br>
<br>
कामरूपकलिङ्गोत्थः काञ्चीकारमीरकोशलः । <br>
आकाशवायुतेजोम्बुभूरेताः पञ्च रात्रयः ॥ ७ ॥<br>
<br>
अचैतन्यास्तमोद्रिक्ताः पञ्चरात्रविवर्जितम्। <br>
ब्रह्माहं विष्णुरमल इति विद्यात्स देशिकः ॥ ८ ॥<br>
सर्व्लक्षणहीनोपि स गुरुस्तन्त्रपारगः। <br>
नगराभिमुखाः स्थाप्या देवा न च पराङ्‌मुखाः ॥ ९ ॥<br>
<br>
कुरुक्षेत्रे गयादौ च नदीनान्तु समीपतः। <br>
ब्रह्मा मध्ये तु नगरे पूर्वे शक्रस्य शोभनम् ॥ १० ॥<br>
<br>
अग्नावग्नेश्च मातॄणां भूतानाञ्च यमस्य च। <br>
दक्षिणे चण्डिकायाश्च पितृदैत्यादिकस्य च ॥ ११ ॥<br>
<br>
नैर्ऋते मन्दिरं कुर्यात् वरूणादेश्चवारुणे। <br>
वायोर्न्नागस्य वायव्ये सौम्ये यक्षगुहस्य च ॥ १२ ॥<br>
<br>
चण्डीशस्य महेशस्य ऐशे विष्णोश्च सर्वशः। <br>
पूर्वदेवकुलं पीड्य प्रासादं स्वल्पकं त्वथ ॥ १३ ॥<br>
<br>
समं वाप्यधिकं वापि न कर्त्तव्यं विजानता। <br>
उभयोर्द्विगुणां सीमांत्वक्त्वा चोच्छयसम्मिताम् ॥ १४ ॥<br>
<br>
प्रासादं कारयेदन्यं नोभयं पीडयेद् बुधः। <br>
भूमौ तु शोधितायां तु कुर्याद्‌भूमिपरिग्रहम् ॥ १५ ॥<br>
<br>
प्राकारसीमापर्य्यन्तं ततो भूतबलिं हरेत्। <br>
माषं हरिद्राचूर्णन्तु सलाजं दधिसक्तुभिः ॥ १६ ॥<br>
<br>
अष्टाक्षरेण सक्तूँश्च पातयित्वाष्टदिक्षु च। <br>
राक्षसाश्च पिशाचाश्च यस्मिंस्तिष्ठन्ति भूतले ॥ १७ ॥<br>
<br>
सर्व्वे ते व्यपगच्छन्तु स्थानं कुर्य्यामहं हरेः। <br>
हलेन वाहयित्वा गां गोभिश्चैवावदारयेत् ॥ १८ ॥<br>
<br>
परमाण्वष्टकेनैव रथरेणुः प्रकीर्तितः। <br>
रथरेण्वष्टकेनैव त्रसरेणुः प्रकीर्त्यते ॥ १९ ॥<br>
<br>
तैरष्टभिस्तु बालाग्रं लिख्या तैरष्टभिर्मता। <br>
ताभिर्यूकाष्टभिः ख्याता ताश्चाष्टौ यवमध्यमः ॥ २० ॥<br>
<br>
यवाष्टकैरङ्गुलं स्याच्चतुर्विंशाङ्गुलः करः। <br>
चतुरङ्गुलसंयुक्तः स हस्तः पद्महस्तकः ॥ २१ ॥<br>
<br>
इत्यादिमहापुराणे आग्नेये भूपरिग्रहो नाम ऊनचत्वारिंशोऽध्यायः।<br>
