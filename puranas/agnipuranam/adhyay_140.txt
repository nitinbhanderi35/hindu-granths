<span style="font-size: 14pt; line-height: 200%">ईश्वर उवाच<br>
वश्यादियोगान् वक्ष्यामि लिखेद्द्व्यष्टपदे त्विमान्  ।१४०.००१<br>
भृङ्गराजः सहदेवी(१) मयूरस्य शिखा तथा  ॥१४०.००१<br>
पुत्रञ्जीवकृतञ्जली ह्यधःपुष्पा रुदन्तिका  ।१४०.००२<br>
कुमारी रुद्रजटा(२) स्याद्विष्णुक्रान्ता शितोऽर्ककः  ॥१४०.००२<br>
लज्जालुका मोहलता कृष्णधुस्तूरसञ्ज्ञिता(३)  ।१४०.००३<br>
गोरक्षः कर्कटो चैव मेषशृङ्गी स्नुही तथा  ॥१४०.००३<br>
ऋत्विजो १६ वह्नये ३ नागाः ८ पक्षौ २ मुनि ३ मनू १४ शिवः ११  ।१४०.००४<br>
वसवो ८ दिक्१० रसा ६ वेदा ४ ग्रह ९ र्तु६ अवि १२ चन्द्रमाः १  ॥१४०.००४<br>
तिथयश्च १५ क्रमाद्भागा ओषधीनां प्रदक्षिणं  ।१४०.००५<br>
प्रथमेन चतुष्केण धूपश्चोद्वर्तनं परं  ॥१४०.००५<br>
तृतीयेनाञ्जनं कुर्यात्स्नानं कुर्याच्चतुष्कतः  ।१४०.००६<br>
भृङ्गराजानुलोमाच्च चतुर्धा लेपनं स्मृतं  ॥१४०.००६<br>
मुनयो दक्षणे पार्श्वे युगाद्याश्चोत्तराः स्मृताः  ।१४०.००७<br>
भुजगाः पादसंस्थाश्च ईश्वरा मूर्ध्नि संस्थिताः  ॥१४०.००७<br>
मध्येन सार्कशशिभिर्धूपः स्यात्सर्वकार्यके  ।१४०.००८<br>
एतैर्विलिप्तदेहस्तु त्रिदशैरपि पूज्यते(४)  ॥१४०.००८<br>
<small><small>टिप्पणी<br>
१ सहदेवा इति ख.. , घ.. , ङ.. , छ.. च<br>
२ कुमारी वज्रजटा इति छ..<br>
३ कृष्णधुस्तूरसञ्जिकेति ख..<br>
४ त्रिदशैरपि गृह्यते इति घ.. , ङ.. च</small></small><br>
धूपस्तु षोडशाद्यस्तु गृहाद्युद्वर्तने स्मृतः  ।१४०.००९<br>
युगाद्याश्चाञ्जने प्रोक्ता वाणाद्याः स्नानकर्मणि  ॥१४०.००९<br>
रुद्राद्या भक्षणे प्रोक्ताः पक्षाद्याः पानके स्मृताः  ।१४०.०१०<br>
ऋत्विग्वेदर्तुनयनैस्तिलकं लोकमोहनं  ॥१४०.०१०<br>
सूर्यत्रिदशपक्षैश्च शैलैः स्त्री लेपतो वशा  ।१४०.०११<br>
चन्द्रेन्द्रफणिरुद्रैश्च योनिलेपाद्वशाः स्त्रियः  ॥१४०.०११<br>
तिथिदिग्युगवाणैश्च गुटिका तु वशङ्करी  ।१४०.०१२<br>
भक्ष्ये भोज्ये तथा पाने दातव्या गुटिका वशे  ॥१४०.०१२<br>
ऋत्विग्ग्रहाक्षिशैलैश्च शस्त्रस्तम्भे मुखे धृता  ।१४०.०१३<br>
शैलेन्द्रवेदरन्ध्रैश्च अङ्गलेपाज्जले वसेत् ॥१४०.०१३<br>
वाणाक्षिमनुरुद्रैश्च गुटिका क्षुत्तृषादिनुत् ।१४०.०१४<br>
त्रिषोडशदिशावाणैर्लेपात्स्त्री दुर्भगा शुभा  ॥१४०.०१४<br>
त्रिदशाक्षिदिशानेत्रैर्लेपात्क्रीडेच्च पत्रगैः  ।१४०.०१५<br>
त्रिदशाक्षेशभुजगैर्लेपात्स्त्री सूयते सुखं  ॥१४०.०१५<br>
सप्तदिङ्मुनिरन्ध्रैश्च द्यूतजिह्वस्त्रलेपतः  ।१४०.०१६<br>
त्रिदशाक्ष्यब्धिमुनिभिर्ध्वजलेपात्(१) रतौ सुतः  ॥१४०.०१६<br>
ग्रहाब्धिसर्प्यत्रिदशैर्गुटिका स्याद्वशङ्करी  ।१४०.०१७<br>
ऋत्विक्पदस्थितौषध्याः प्रभावः प्रतिपादितः  ॥१४०.०१७<br>
इत्याग्नेये महापुराणे युद्धजयार्णवे षोडशपदका नाम चत्वारिंशदधिकशततमोऽध्यायः ॥<br>
<small><small>टिप्पणी<br>
१ त्रिदशाक्ष्यन्धिमनुभिर्ध्वजलेपादिति ग.. , घ.. , ङ.. , छ.. च</small></small><br>
<br>
</span>
