<span style="font-size: 14pt; line-height: 200%">अग्निरुवाच<br>
एवं सन्ध्याविधिं कृत्वा गायत्रीञ्च जपेत्स्मरेत् ।०१<br>
गायञ्च्छिष्यान् यतस्त्रायेत्भार्यां प्राणांस्तथैव च(१)  ॥०१<br>
ततः स्मृतेयं गायत्री सावित्रीय ततो यतः  ।०२<br>
प्रकाशनात्सा सवितुर्वाग्रूपत्वात्सरस्वती  ॥०२<br>
तज्ज्योतिः परमं ब्रह्म भर्गस्तेजो यतः स्मृतं  ।०३<br>
भा दीप्ताविति रूपं हि भ्रस्जः पाकेऽथ तत्स्मृतं  ॥०३<br>
ओषध्यादिकं पचति भ्राजृ दीप्तौ तथा भवेत् ।०४<br>
भर्गः स्याद्भ्राजत इति बहुलं छन्द ईरितं  ॥०४<br>
वरेण्यं सर्वतेजोभ्यः श्रेष्ठं वै परमं पदं  ।०५<br>
स्वर्गापवर्गकामैर्वा वरणीयं सदैव हि  ॥०५<br>
वृणोतेर्वरणार्थत्वाज्जाग्रत्स्वप्नादिवर्जितं  ।०६<br>
नित्यशुद्धबुद्धमेकं सत्यन्तद्धीमहीश्वरं  ॥०६<br>
अहं ब्रह्म परं ज्योतिर्ध्ययेमहि विमुक्तये  ।०७<br>
तज्ज्योतिर्भगवान् विष्णुर्जगज्जन्मादिकारणं  ॥०७<br>
शिवं केचित्पठन्ति स्म शक्तिरूपं पठन्ति च  ।०८<br>
केचित्सूर्यङ्केचिदग्निं वेदगा अग्निहोत्रिणः  ॥०८<br>
<small><small>टिप्पणी<br>
१ कायान् प्राणांस्तथैव चेति ञ..</small></small><br>
अग्न्यादिरूपो विष्णुर्हि वेदादौ ब्रह्म गीयते  ।०९<br>
तत्पदं परमं विष्णोर्देवस्य सवितुः स्मृतं  ॥०९<br>
महदाज्यं सूयते हि स्वयं ज्योतिर्हरिः प्रभुः  ।१०<br>
पर्जन्यो वायुरादित्यः शीतोष्णाद्यैश्च पाचयेत् ॥१०<br>
अग्नौ प्रास्ताहुतिः सम्यगादित्यमुपतिष्ठते  ।११<br>
आदित्याज्जायते वृष्टिर्वृष्टेरन्नन्ततः प्रजाः  ॥११<br>
दधातेर्वा धीमहीति मनसा धारयेमहि  ।१२<br>
नोऽस्माकं यश्च भर्गश्च सर्वेषां प्राणिनां धियः  ॥१२<br>
चोदयात्प्रेरयेद्बुद्धीर्भोक्तॄणां सर्वकर्मसु  ।१३<br>
दृष्टादृष्टविपाकेषु विष्णुसूर्याग्निरूपवान्  ॥१३<br>
ईश्वरप्रेरितो गच्छेत्स्वर्गं वाश्वभ्रमेव वा  ।१४<br>
ईशावास्यमिदं सर्वं महदादिजगद्धरिः  ॥१४<br>
स्वर्गाद्यैः क्रीडते देवो योऽहं स पुरुषः प्रभुः  ।१५<br>
आदित्यान्तर्गतं यच्च भर्गाख्यं वै मुमुक्षुभिः  ॥१५<br>
जन्ममृत्युविनाशाय दुःखस्य त्रिविधस्य च  ।१६<br>
ध्यानेन पुरुषोऽयञ्च द्रष्टव्यः सूर्यमण्डले  ॥१६<br>
तत्त्वं सदसि चिद्ब्रह्म विष्णोर्यत्परमं पदं  ।१७<br>
देवस्य सवितुर्भर्गो वरेण्यं हि तुरीयकं  ॥१७<br>
देहादिजाग्रदाब्रह्म अहं ब्रह्मेति धीमहि  ।१८<br>
योऽसावादित्यपुरुषः सोऽसावहमनन्त ओं  ॥१८<br>
ज्ञानानि शुभकर्मादीन् प्रवर्तयति यः सदा ॥१९॥१९<br>
<br>
इत्याग्नेये महापुराणे गायत्रीनिर्वाणं नाम षोडशाधिकद्विशततमोऽध्यायः ॥<br>
<br>
</span>
