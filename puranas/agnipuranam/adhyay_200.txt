<span style="font-size: 14pt; line-height: 200%"><br>
अग्निरुवाच<br>
दीपदानव्रतं वक्ष्ये भुक्तिमुक्तिप्रदायकं  ।२००.००१                        <br>
देवद्विजातिकगृहे दीपदोऽब्दं स सर्वभाक् ॥२००.००१<br>
चतुर्मासं विष्णुलोकी कार्त्तिके स्वर्गलोक्यपि  ।२००.००२<br>
दीपदानात्परं नास्ति न भूतं न भविष्यति  ॥२००.००२<br>
दीपेनायुष्यचक्षुष्मान्दीपाल्लक्ष्मीसुतादिकं  ।२००.००३<br>
सौभाग्यं दीपदः प्राप्य स्वर्गलोके महीयते  ॥२००.००३<br>
विदर्भराजदुहिता ललिता दीपदात्मभाक् ।२००.००४<br>
चारुधर्मक्ष्मापपत्नी शतभार्याधिकाभवत् ॥२००.००४<br>
ददौ दीपसहस्रं सा विष्णोरायतने सती  ।२००.००५<br>
पृष्टा सा दीपमाहात्म्यं सपत्नीभ्य उवाच ह  ॥२००.००५<br>
ललितोवाच<br>
सौवीरराजस्य पुरा मैत्रेयोऽभूत्पुरोहितः  ।२००.००६<br>
तेन चायतनं विष्णोः कारितं देविकातटे  ॥२००.००६<br>
कार्त्तिके दीपकस्तेन दत्तः सम्प्रेरितो मया  ।२००.००७<br>
वक्त्रप्रान्तेन नश्यन्त्या मार्जारस्य तदा भयात् ॥२००.००७<br>
निर्वाणवान् प्रदीप्तोऽभूद्वर्त्या मूषिकया तदा  ।२००.००८<br>
मृता राजात्मजा जाता राजपत्नी शताधिका  ॥२००.००८<br>
असङ्कल्पितमप्यस्य प्रेरणं यत्कृतं मया  ।२००.००९<br>
विष्ण्वायतनदीपस्य तस्येदं भुज्यते फलं  ॥२००.००९<br>
जातिस्मरा ह्यतो दीपान् प्रयच्छामि त्वहर्निशं  ।२००.०१०<br>
एकदश्यां दीपदो वै विमाने दिवि मोदते  ॥२००.०१०<br>
जायते दीपहर्ता तु मूको वा जड एव च  ।२००.०११<br>
अन्धे तमसि दुष्पारे नरके पतते किल  ॥२००.०११<br>
विक्रोशमानांश्च नरान् यमकिङ्कराहतान्  ।२००.०१२<br>
विलापैरलमत्रापि किं वो विलपिते फलं  ॥२००.०१२<br>
यदा प्रमादिभिः पूर्वमत्यन्तसमुपेक्षितः  ।२००.०१३<br>
जन्तुर्जन्मसहस्रेभ्यो ह्येकस्मिन्मानुषो यदि  ॥२००.०१३<br>
तत्राप्यतिविमूढात्मा किं भोगानभिधावति  ।२००.०१४<br>
स्वहितं(१) विषयास्वादैः क्रन्दनं तदिहागतं  ॥२००.०१४॥  <br>
<small><small>१ हर्षितमिति ख.. , ग.. , घ.. च । दूषितमिति ङ.</small></small><br>
भुज्यते च कृतं पूर्वमेतत्किं वो न चिन्तितं  ।२००.०१५<br>
परस्त्रीषु कुचाभ्यङ्गं प्रीतये दुःखदं हि वः  ॥२००.०१५<br>
मुहूर्तविषयास्वादोऽनेककोट्यब्ददुःखदः  ।२००.०१६<br>
परस्त्रीहारि यद्गीतं हा मातः किं विलप्यते  ॥२००.०१६<br>
कोऽतिभारो हरेर्नाम्नि जिह्वया परिकीर्तने  ।२००.०१७<br>
वर्तितैलेऽल्पमूल्येऽपि यदग्निर्लभ्यते सदा  ॥२००.०१७<br>
दानाशक्तैर्हरेर्दीपो हृतस्तद्वोऽस्ति दुःखदं  ।२००.०१८<br>
इदानीं किं विलापेन सहध्वं यदुपागतं  ॥२००.०१८<br>
अग्निरुवाच<br>
ललितोक्तञ्च ताः श्रुत्वा दीपदानाद्दिवं ययुः  ।२००.०१९<br>
तस्माद्दीपप्रदानेन व्रतानामधिकं फलं  ॥२००.०१९<br>
<br>
इत्याग्नेये महापुराणे दीपदानव्रतं नाम द्विशततमोऽध्यायः ॥<br>
<br>
<br>
</span>
