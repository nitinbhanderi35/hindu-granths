<span style="font-size: 14pt; line-height: 200%">स्रावाद्याशौचं<br>
<br>
पुष्कर उवाच<br>
स्रावाशौचं प्रवक्ष्यामि मन्वादिमुनिसम्मतं  ।१५८.००१<br>
रात्रिभिर्मासतुल्याभिर्गर्भस्रावे त्र्यहेण या  ॥१५८.००१<br>
चातुर्मासिकपातान्ते दशाहं पञ्चमासतः  ।१५८.००२<br>
राजन्ये च चतूरात्रं वैश्ये पञ्चाहमेव च  ॥१५८.००२<br>
अष्टाहेन तु शूद्रस्य द्वादशाहादतः परं  ।१५८.००३<br>
स्त्रीणां विशुद्धिरुदिता(१) स्नानमात्रेण वै पितुः  ॥१५८.००३<br>
न स्नानं हि सपिण्डे स्यात्त्रिरात्रं सप्तमाष्टयोः  ।१५८.००४<br>
सद्यः शौचं सपिण्डानामादन्तजननात्तथा  ॥१५८.००४<br>
आचूडादेकरात्रं स्यादाव्रताच्च त्रिरात्रकं  ।१५८.००५<br>
दशरात्रं भवेदस्मान्मातापित्रोस्त्रिरात्रकं  ॥१५८.००५<br>
अजातदन्ते तु मृते कृतचूडेऽर्भके तथा  ।१५८.००६<br>
प्रेते न्यूने त्रिभिर्वर्षैर्मृते शुद्धिस्तु नैशिल्की  ॥१५८.००६<br>
द्व्यहेण क्षत्रिये शुद्धिस्त्रिभिर्वैश्ये मृते तथा  ।१५८.००७<br>
शुद्धिः शूद्रे पञ्चभिः स्यात्प्राग्विवाहद्द्विषट्त्वहः(२)  ॥१५८.००७<br>
यत्र त्रिरात्रं विप्राणामशौचं सम्प्रदृश्यते  ।१५८.००८<br>
तत्र शूद्रे द्वादशाहः षण्णव क्षत्रवैशय्योः  ॥१५८.००८<br>
द्व्यब्दे नैवाग्निसंस्कारो मृते तन्निखनेद्भुवि  ।१५८.००९<br>
न चोदकक्रिया तस्य नाम्नि चापि कृते सति  ॥१५८.००९<br>
जातदन्तस्य वा कार्या स्यादुपनयनाद्दश  ।१५८.०१०<br>
एकाहाच्छुद्ध्यते विप्रो योऽग्निवेदसमन्वितः  ॥१५८.०१०<br>
हीने हीनतरे चैव त्र्यहश्चतुरहस्तथा  ।१५८.०११<br>
पञ्चाहेनाग्निहीनस्तु दशाहाद्ब्राह्मणव्रुवः  ॥१५८.०११<br>
<small><small>टिप्पणी<br>
१ विशुद्धिः कथितेति घ.. , ङ.. , ञ.. च<br>
२ द्विषट्ककमिति ट..</small></small><br>
क्षत्रियो नवसप्ताहच्छुद्ध्येद्विप्रो गुणैर्युतः  ।१५८.०१२<br>
दशाहात्सगुणो वैश्यो विंशाहाच्छूद्र एव च  ॥१५८.०१२<br>
दशाहाच्छुद्ध्यते विप्रो द्वादशाहेन भूमिपः  ।१५८.०१३<br>
वैश्यः पञ्चदशाहेन शूद्रो मासेन शुद्ध्यति  ॥१५८.०१३<br>
गुणोत्कर्षे दशाहाप्तौ त्र्यहमेकाहकं त्र्यहे  ।१५८.०१४<br>
एकाहाप्तौ सद्यः शौचं सर्वत्रैवं समूहयेत् ॥१५८.०१४<br>
दासान्तेवासिभृतकाः शिष्याश्चैवात्र वासिनः  ।१५८.०१५<br>
स्वामितुल्यमशौचं स्यान्मृते पृथक्पृथग्भवेत् ॥१५८.०१५<br>
मरणादेव कर्तव्यं संयोगो यस्य नाग्निभिः  ।१५८.०१६<br>
दाहादूर्ध्वमशौचं स्याद्यस्य वैतानिको विधिः  ॥१५८.०१६<br>
सर्वेषामेव वर्णानान्त्रिभागात्स्पर्शनम्भवेत् ।१५८.०१७<br>
त्रिचतुःपञ्चदशभिः स्पृश्यवर्णाः क्रमेण तु  ॥१५८.०१७<br>
चतुर्थे पञ्चमे चैव सप्तमे नवमे तथा  ।१५८.०१८<br>
अस्थिसञ्चयनं कार्यं वर्णानामनुपूर्वशः  ॥१५८.०१८<br>
अहस्त्वदत्तकन्यासु प्रदत्तासु त्र्यहं भवेत् ।१५८.०१९<br>
पक्षिणी संस्कृतास्वेव स्वस्रादिषु विधीयते  ॥१५८.०१९<br>
पितृगोत्रं कुमारीणां व्यूढानां भर्तृगोत्रता  ।१५८.०२०<br>
जलप्रदानं पित्रे च उद्वाहे चोभयत्र तु  ॥१५८.०२०<br>
दशाहोपरि पित्रोश्च दुहितुर्मरणे त्र्यहं  ।१५८.०२१<br>
सद्यः शौचं सपिण्डानां पूर्वं चूडाकृतेर्द्विज  ॥१५८.०२१<br>
एकाहतो ह्याविविहादूर्ध्वं हस्तोदकात्त्र्यहं  ।१५८.०२२<br>
पक्षिणी भ्रातृपुत्रस्य सपिण्डानां च सद्यतः  ॥१५८.०२२<br>
दशाहाच्छुद्ध्यते विप्रो जन्महानौ स्वयोनिषु  ।१५८.०२३<br>
षद्भिस्त्रिभिरहैकेन क्षत्रविट्शूद्रयोनिषु  ॥१५८.०२३<br>
एतज्ज्ञेयं सपिण्डानां वक्ष्ये चानौरसादिषु  ।१५८.०२४<br>
अनौरसेषु पुत्रेषु भार्यास्वन्यगतासु च  ॥१५८.०२४<br>
परपूर्वासु च स्त्रीषु त्रिरात्राच्छुद्धिरिष्यते  ।१५८.०२५<br>
वृथासङ्करजातानां प्रव्रज्यासु च तिष्ठतां  ॥१५८.०२५<br>
आत्मनस्त्यागिनाञ्चैव निवर्तेतोदकक्रिया  ।१५८.०२६<br>
मात्रैकया द्विपितरौ भ्रतरावन्यगामिनौ  ॥१५८.०२६<br>
एकाहः सूतके तत्र मृतके तु द्व्यहो भवेत्(१)  ।१५८.०२७<br>
सपिण्डानामशौचं हि समानोदकतां वदे  ॥१५८.०२७<br>
बाले देशान्तरस्थे च पृथक्पिण्डे च संस्थिते  ।१५८.०२८<br>
सवासा जलमाप्लुत्य सद्य एव विशुद्ध्यति  ॥१५८.०२८<br>
दशाहेन सपिण्डास्तु शुद्ध्यन्ति प्रेतसूतके  ।१५८.०२९<br>
त्रिरात्रेण सुकुल्यास्तु स्नानात्(२) शुद्ध्यन्ति गोत्रिणः  ॥१५८.०२९<br>
सपिण्डता तु पुरुषे सप्तमे विनिवर्तते  ।१५८.०३०<br>
समानोदकभावस्तु निवर्तेताचतुर्दशात् ॥१५८.०३०<br>
जन्मनामस्मृते वैतत्तत्परं गोत्रमुच्यते  ।१५८.०३१<br>
विगतन्तु विदेशस्थं शृणुयाद्यो ह्यनिर्दशं  ॥१५८.०३१<br>
यच्छेषं दशरात्रस्य तावदेवाशुचिर्भवेत् ।१५८.०३२<br>
अतिक्रान्ते दशाहे तु त्रिरात्रमशुचिर्भवेत् ॥१५८.०३२<br>
संवत्सरे व्यतीते तु स्पृष्ट्वैवापो विशुद्ध्यति  ।१५८.०३३<br>
<small><small>टिप्पणी<br>
१ मृतके तु त्र्यहो भवेदिति घ.. , ङ.. , ञ.. च । मतके तु तथा भवेदिति झ..<br>
२ स्नाता इति ख.. , ग.. , घ.. , ङ.. , छ.. , ज.. च</small></small><br>
मातुले पक्षिणो रात्रिः शिष्यत्विग्बान्धवेषु च  ॥१५८.०३३<br>
मृटे जामातरि प्रेते दैहित्रे भगिनीसुते(१)  ।१५८.०३४<br>
श्यालके तत्सुते चैव स्नानमात्रं विधीयते  ॥१५८.०३४<br>
मातामह्यां तथाचार्ये मृते मातामहे त्र्यहं  ।१५८.०३५<br>
दुर्भिक्षे राष्ट्रसम्पाते आगतायां तथापदि  ॥१५८.०३५<br>
उपसर्गमृतानाञ्च दाहे ब्रह्मविदान्तथा  ।१५८.०३६<br>
सत्रिव्रति(२) ब्रह्मत्तारिसङ्ग्रामे देशविप्लवे  ॥१५८.०३६<br>
दाने यज्ञे विवाहे च सद्यः शौचं विधीयते  ।१५८.०३७<br>
विप्रगोनृपहन्तॄणामनुक्तं चात्मघातिनां  ॥१५८.०३७<br>
असाध्यव्याधियुक्तस्य स्वाध्याये चाक्षमस्य च  ।१५८.०३८<br>
प्रायश्चित्तमनुज्ञातमग्नितोयप्रवेशनं  ॥१५८.०३८<br>
अपमानात्तथा(३) क्रोधात्स्नेहात्परिभवाद्भयात् ।१५८.०३९<br>
उद्बध्य म्रियते नारी पुरुषो वा कथञ्चन  ॥१५८.०३९<br>
आत्मघाती चैकलक्षं वसेत्स नरके शुचौ  ।१५८.०४०<br>
वृद्धः श्रौतस्मृतेर्लुप्तः परित्यजति यस्त्वसून्  ॥१५८.०४०<br>
त्रिरात्रं तत्र शाशौचं द्वितीये चास्थिसञ्चयं  ।१५८.०४१<br>
तृतीये तूदकं कार्यं चतुर्थे श्राद्धमाचरेत् ॥१५८.०४१<br>
विद्युदग्निहतानाञ्च त्र्यहं शुद्धिः सपिण्डिके(४)  ।१५८.०४२<br>
पाषण्डाश्रिता भर्तृघ्न्यो नाशौचोदकगाः स्त्रियः  ॥१५८.०४२<br>
पितृमात्रादिपाते तु आर्द्रवासा ह्युपोषितः  ।१५८.०४३<br>
<small><small>टिप्पणी<br>
१ प्रेते, भगिनीसुत इत्यपि इति ट..<br>
२ यतिव्रतीति ज..<br>
३ अपमानादथेति ख.. , ग.. , घ.. , ङ.. , छ.. , ज.. च<br>
४ विद्युदादिहतानाञ्च त्र्यहाच्छुद्धिर्विधीयते इति ट..</small></small><br>
अतीतेब्दे प्रकुर्वीत प्रेतकार्यं यथाविधि  ॥१५८.०४३<br>
यः कश्चित्तु हरेत्प्रेतमसपिण्डं कथञ्चन  ।१५८.०४४<br>
स्नात्वा स्चेलः स्पृष्ट्वाग्निं घृतं प्राश्य विशुद्ध्यति  ॥१५८.०४४<br>
यद्यन्नमत्ति तेषान्तु दशाहेनैव शुद्ध्यति  ।१५८.०४५<br>
अनदन्नन्नमह्न्येव न वै तस्मिन् गृहे वसेत् ॥१५८.०४५<br>
अनाथं व्राह्मणं प्रेतं ये वहन्ति द्विजातयः  ।१५८.०४६<br>
पदे पदे यज्ञफलं शुद्धिः स्यात्स्नानमात्रतः  ॥१५८.०४६<br>
प्रेतीभूतं द्विजः शूद्रमनुगच्छंस्त्र्यहाच्छुचिः  ।१५८.०४७<br>
मृतस्य बान्धवैः सार्धं कृत्वा च परिदेवनं  ॥१५८.०४७<br>
वर्जयेत्तदहोरात्रं दानश्राद्धादि कामतः(१)  ।१५८.०४८<br>
शूद्रायाः प्रसवो गेहे शूद्रस्य मरणं तथा  ॥१५८.०४८<br>
भाण्डानि तु परित्यज्य त्र्यहाद्भूलेपतः शुचिः  ।१५८.०४९<br>
न विप्रं स्वेषु तिष्ठत्सु मृतं शूद्रेण नाययेत् ॥१५८.०४९<br>
नयेत्प्रेतं स्नापितञ्च पूजितं कुसुमैर्दहेत् ।१५८.०५०<br>
नग्नदेहं दहेन्नैव किञ्चिद्देहं परित्यजेत् ॥१५८.०५०<br>
गोत्रजस्तु गृहीत्वा तु चितां चारोपयेत्तदा  ।१५८.०५१<br>
आहिताग्निर्यथान्यायं दग्धव्यस्तिभिरग्निभिः  ॥१५८.०५१<br>
अनाहिताग्निरेकेन लौकिकेनापरस्तथा  ।१५८.०५२<br>
अस्मात्त्वमभिजातोऽसि त्वदयं जायतां पुनः  ॥१५८.०५२<br>
असौ स्वर्गाय लोकाय सुखाग्निं प्रददेत्सुतः  ।१५८.०५३<br>
सकृत्प्रसिञ्चन्त्युदकं नामगोत्रेण बान्धवाः  ॥१५८.०५३<br>
<small><small>टिप्पणी<br>
१ दानश्राद्धादिकर्म चेति झ..</small></small><br>
एवं मातामहाचार्यप्रेतानाञ्चोदकक्रिया  ।१५८.०५४<br>
काम्योदकं सखिप्रेतस्वस्रीयश्वश्रुरर्त्विजां  ॥१५८.०५४<br>
अपो नः शोशुचिदयं दशाहञ्च सुतोऽर्पयेत् ।१५८.०५५<br>
ब्राह्मणे दशपिण्डाः स्युः क्षत्रिये द्वादश स्मृताः  ॥१५८.०५५<br>
वैश्ये पञ्चदश प्रोक्ताः शूद्रे त्रिंशत्प्रकीर्तिता  ।१५८.०५६<br>
पुत्रो वा पुत्रिकान्यो वा पिण्डं दद्याच्च पुत्रवत् ॥१५८.०५६<br>
विदिश्य निम्बपत्राणि नियतो द्वारि वेश्मनः  ।१५८.०५७<br>
आचम्य चाग्निमुदकं गोमयं गौरसर्षपान्  ॥१५८.०५७<br>
प्रविशेयुः समालभ्य कृत्वाश्मनि पदं शनैः  ।१५८.०५८<br>
अक्षरलवणान्नः स्युर्निर्मांसा भूमिशायिनः  ॥१५८.०५८<br>
क्रीतलब्धाशनाः स्नाता आदिकर्ता दशाहकृत् ।१५८.०५९<br>
अभावे ब्रह्मचारी तु कुर्यात्पिण्डोदकादिकं  ॥१५८.०५९<br>
यथेदं शावमाशौचं सपिण्डेषु विधीयते  ।१५८.०६०<br>
जननेप्येवं स्यान्निपुणां शुद्धिमिच्छतां  ॥१५८.०६०<br>
सर्वेषां शावमाशौचं मातापित्रोश्च सूतकं  ।१५८.०६१<br>
सूतकं मातुरेव स्यादुपस्पृश्य पिता शुचिः  ॥१५८.०६१<br>
पुत्रजन्मदिने श्राद्धं कर्तव्यमिति निश्चितं  ।१५८.०६२<br>
तदहस्तत्प्रदानार्थं गोहिरण्यादिवाससां  ॥१५८.०६२<br>
मरणं मरणेनैव सूतकं सूतकेन तु  ।१५८.०६३<br>
उभयोरपि यत्पूर्वं तेनाशौचेन शुद्ध्यति  ॥१५८.०६३<br>
सूतके मृतकं चेत्स्यान्मृतके त्वथ सूतकं  ।१५८.०६४<br>
तत्राधिकृत्य मृतकं शौचं कुर्यान्न सूतकं  ॥१५८.०६४<br>
समानं लघ्वशौचन्तु प्रथमेन समापयेत् ।१५८.०६५<br>
असमानं द्वितीयेन धर्मराजवचो यथा  ॥१५८.०६५<br>
शावान्तः शाव आयाते(१) पूर्वाशौचेन शुद्ध्यति  ।१५८.०६६<br>
गुरुणा लघु बाध्येत लघुना नैव तद्गुरु  ॥१५८.०६६<br>
मृतके सूतके वापि रात्रिमध्येऽन्यदापतेत् ।१५८.०६७<br>
तच्छेषेणैव सुद्ध्येरन् रात्रिशेषे द्व्यहाधिकात् ॥१५८.०६७<br>
प्रभाते यद्यशौचं स्याच्छुद्धेरंश्च त्रिभिर्दिनैः  ।१५८.०६८<br>
उभयत्र दशाहानि कुलस्यान्नं न भुज्यते  ॥१५८.०६८<br>
दानादि निनिवर्तेत कुलस्यान्नं न भुज्यते  ।१५८.०६९<br>
अज्ञाते पातकं नाद्ये भोक्तुरेकमहोऽन्यथा(२)  ॥१५८.०६९<br>
<br>
इत्याग्नेये महापुराणे स्रावाद्याशौचं नाम अष्टपञ्चाशदधिकशततमोऽध्यायः ॥<br>
<br>
</span>
