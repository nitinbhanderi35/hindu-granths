अग्निरुवाच<br>
यमगीतां प्रवक्ष्यामि उक्ता या नाचिकेतसे ।<br>
पठतां श्रृण्वतां भुक्त्यै मुक्त्यै मोक्षार्थिनां सतां ॥ ३८२.१ ॥<br>
<br>
यम उवाच<br>
आसनं शयनं यानपरिधानगृहादिकम् ।<br>
वाञ्छत्यहोऽतिमोहेन सुस्थिरं स्वयमस्थिरः ॥ ३८२.२ ॥<br>
<br>
भोगेष्वशक्तिः सततं तथैवात्मावलोकनं ।<br>
श्रेयः परं मनुष्याणां कपिलोद्गीतमेव हि ॥ ३८२.३ ॥<br>
<br>
सर्व्वत्र समदर्शित्वं निर्म्ममत्वमसङ्गता ।<br>
श्रेयः परं मनुष्याणां गीतं पञ्चशिखेन हि ॥ ३८२.४ ॥<br>
<br>
आगर्भजन्मबाल्यादिवयोऽवस्थादिवेदनं ।<br>
श्रेयः परं मनुष्याणां गङ्गाविष्णुप्रगीतकं ॥ ३८२.५ ॥<br>
<br>
आध्यात्मिकादिदुःखानामाद्यन्तादिप्रतिक्रिया ।<br>
श्रेयः परं मनुष्याणां जनकोद्गीतमेव च ॥ ३८२.६ ॥<br>
<br>
अभिन्नयोर्भेदकरः प्रत्ययो यः परात्मनः ।<br>
तच्छान्तिपरमं श्रेयो ब्रह्मोद्गीतमुदाहृतं ॥ ३८२.७ ॥*<br>
<br>
कर्त्तव्यमिति यत्कर्म्म ऋग्यजुःसामसंज्ञितं ।<br>
कुरुते श्रेयसे सङ्गाज्जैगीषव्येण गीयते ॥ ३८२.८ ॥<br>
<br>
हानिः सर्व्वविधित्‌सानामात्मनः सुखहैतुकी ।<br>
श्रेयः परं मनुष्याणां देवलोद्गीतमीरितं ॥ ३८२.९ ॥*<br>
<br>
कामत्यागात्तु विज्ञानं सुखं ब्रह्म परं पदं ।<br>
कामिनां न हि विज्ञानं सनकोद्गीतमेव तत् ॥ ३८२.१० ॥<br>
<br>
प्रवृत्तञ्च निवृत्तञ्च कार्य्यं कर्मपरोऽव्रवीत् ।<br>
श्रेयसां श्रेय एतद्धि नैष्कर्म्यं ब्रह्म तद्धरिः ॥ ३८२.११ ॥<br>
<br>
पुमांश्चाधिगतज्ञानो भेदं नाप्नोति सत्तमः ।<br>
ब्रह्माणा विष्णुसंज्ञेन परमेणाव्ययेन च । ३८२.१२ ॥<br>
<br>
ज्ञानं विज्ञानमास्तिक्यं सौभाग्यं रूपमुत्तमम् ।<br>
तपसा लभ्यते सर्वं मनसा यद्यदिच्छति ॥ ३८२.१३ ॥<br>
<br>
नास्ति विष्णुसमन्ध्येयं तपो नानशनात्परं ।<br>
नास्त्यारोग्यसमं धन्यं नास्ति गङ्गासमा सरित् ॥ ३८२.१४ ।<br>
<br>
न सोऽस्ति बान्धवः कश्चिद्विष्णुं मुक्त्वा जगद्गुरुं ।<br>
अधश्चोद्‌र्ध्वं हरिश्चाग्रे देहेन्द्रियमनोमुखे ॥ ३८२.१५ ॥<br>
<br>
इत्येवं संस्मरन् प्राणान् यस्त्यजेत्स हरिर्भवेत् ।<br>
यत्तद् ब्रह्म यतः सर्वं यत्सर्वं तस्य संस्थितम् ॥ ३८२.१६<br>
<br>
अग्राह्यकमनिर्देश्यं सुप्रतिष्ठञ्च यत्परं ।<br>
परापरस्वरूपेण विष्णुः सर्व्वहृदि स्थितः ॥ ३८२.१७ ॥<br>
<br>
यज्ञेशं यज्ञपुरुषं केचिदिच्छन्ति तत्परं ।<br>
केचिद्विष्णुं हरं केचित् केचिद् ब्रह्माणमीश्वरं ॥ ३८२.१८ ॥<br>
<br>
इन्द्रादिनामभिः केचित् सूर्य्यं सोमञ्च कालकम् ।<br>
ब्रह्मादिस्तम्भपर्यन्तं जगद्विष्णुं वदन्ति च ॥ ३८२.१९ ॥<br>
<br>
स विष्णुः परमं ब्रह्म यतो नावर्त्तते पुनः ।<br>
सुवर्णादिमहाकदानपुण्यतीर्थावगाहनैः ॥ ३८२.२० ॥<br>
<br>
ध्यानैर्व्रतैः पूजया च घर्म्मश्रुत्या तदाप्नुयात् ।<br>
आत्मानं रथिनं विद्धि शरीरं रथमेव तु ॥ ३८२.२१ ॥<br>
<br>
बुद्धिन्तु सारथिं विद्धि मनः प्रग्रहमेव च ।<br>
इन्द्रियाणि हयानाहुर्विषयांश्चेषुगोचरान् ॥ ३८२.२२ ॥<br>
<br>
आत्मेन्द्रियमनोयुक्तं भोक्तेत्याहुर्मनीषिणः ।<br>
यस्त्वविज्ञानवान् भवत्ययुक्तेन मनसा सदा ॥ ३८२.२३ ॥<br>
<br>
न सत्पदमवाप्नोति संसारञ्चाधिगच्छति ।<br>
यस्तु विज्ञानवान् भवति युक्तेन मनसा सदा ॥ ३८२.२४ ॥<br>
<br>
स तत्पदमवाप्नोति यस्माद्भूयो न जायते ।<br>
विज्ञानसारथिर्यस्तु मनःप्रग्रहवान्नरः ॥ ३८२.२५ ॥<br>
<br>
सोऽध्वानं परमाप्नोति तद्विष्णोः परमं पदम् ।<br>
इन्द्रियेभ्यः परा ह्यर्था अर्थेभ्यश्च परं मनः ॥ ३८२.२६ ॥<br>
<br>
मनसस्तु परा बुद्धिः बुद्धेरात्मा महान् परः ।<br>
महतः परमवव्यक्तमव्यक्तात्पुरुषः परः ॥ ३८२.२७ ॥<br>
<br>
पुरुषान्न परं किञ्चित् सा काष्ठा सा परा गतिः ।<br>
एषु सर्वेषु भूतेषु गूढ़ात्मा न प्रकाशते ॥ ३८२.२८ ॥<br>
<br>
दृश्यते त्वग्र्यया बुद्ध्या सूक्ष्मया सूक्ष्मदर्शिभिः ।<br>
यच्छेद्वाङ्‌मनसी प्राज्ञः तद्यच्छेज्ज्ञानमात्मनि ॥ ३८२.२९ ॥<br>
<br>
ज्ञानमात्मनि महति नियच्छेच्छान्त आत्मनि ।<br>
ज्ञात्वा ब्रह्मात्मनोर्योगं यमाद्यैर्ब्रह्म सद्भवेत् ॥ ३८२.३० ॥<br>
<br>
अहिंसा सत्यमस्तेयं ब्रह्मचर्यापरिग्रही ।<br>
यमाश्च नियमाः पञ्च शौचं सन्तोषसत्तपः ॥ ३८२.३१ ॥<br>
<br>
स्वाध्यायेश्वरपूजा च आसनं पद्मकादिकं ।<br>
प्राणायामो वायुजयः प्रत्याहारः स्वनिग्रहः ॥ ३८२.३२ ॥<br>
<br>
शुभे ह्येकत्र विषये चेतसो यत् प्रधारणं ।<br>
निश्चलत्वात्तु धीमद्भिर्धारणा द्विज कथ्यते ॥ ३८२.३३ ॥<br>
<br>
पौनःपुन्येन तत्रैव विषयेष्वेव धारणा ।<br>
ध्यानं स्मृतं समाधिस्तु अहं ब्रह्मात्मसंस्थितिः ॥ ३८२.३४ ॥<br>
<br>
घटध्वंसाद्यथाकाशमभिन्नं नभसा भवेत् ।<br>
मुक्तो जीवो ब्रह्मणैवं सद्‌ब्रह्म ब्रह्म वै भवेत् ॥ ३८२.३५ ॥<br>
<br>
आत्मानं मन्यते ब्रह्म जीवो ज्ञानेन नान्यथा ।<br>
जीवो ह्यज्ञानतत्कार्य्यमुक्तः स्यादजरामरः ॥ ३८२.३६ ॥<br>
<br>
अग्निरुवाच<br>
वशिष्ठ यमगीतोक्ता पठतां भुक्तिमुक्तिदा ।<br>
आत्यन्तिको लयः प्रोक्तो वेदान्तब्रह्मधीमयः ॥ ३८२.३७ ॥<br>
<br>
इत्यादिमहापुराणे आग्नेये यमगीता नाम द्व्यशीत्यधिकत्रिशततमोऽध्यायः ॥<br>
&nbsp;
