<span style="font-size: 14pt; line-height: 200%">साधारणप्रतिष्ठाविधानं<br>
भगवानुवाच<br>
समुदायप्रतिष्ठाञ्च वक्ष्ये सा वासुदेववत् ।६६.००१<br>
आदित्या वसवो रुद्राः साध्या विश्वेऽश्विनौ तथा  ॥६६.००१<br>
ऋषयश्च तथा सर्वे वक्ष्ये तेषां विशेषकं  ।६६.००२<br>
यस्य देवस्य यन्नाम तस्याद्यं गृह्य चाक्षरं  ॥६६.००२<br>
मात्राभिर्भेदयित्वा तु दीर्घाण्यङ्गानि भेदयेत्(१)  ।६६.००३<br>
प्रथमं कल्पयेद्वीजं सविन्दुं प्रणवं नतिं(२)  ॥६६.००३<br>
सर्वेषां मूलमन्त्रेण पूजनं स्थापनं तथा  ।६६.००४<br>
नियमव्रतकृच्छ्राणां मठसङ्क्रमवेश्मनां  ॥६६.००४<br>
मासोपवासं द्वादश्यां इत्यादिस्थापनं वदे  ।६६.००५<br>
शिलां पूर्णघटं कांस्यं सम्भारं स्थापयेत्ततः  ॥६६.००५<br>
ब्रह्मकूर्चं समाहृत्य श्रपेद्यवमयं चरुं  ।६६.००६<br>
क्षीरेण कपिलायास्तु तद्विष्णोरिति साधकः  ॥६६.००६<br>
प्रणवेनाभिघार्यैव दर्व्या सङ्घट्टयेत्ततः  ।६६.००७<br>
साधयित्वावतार्याथ विष्णुमभ्यर्च्य होमयेत् ॥६६.००७<br>
व्याहृता चैव गायत्र्या तद्विप्रासेति होमयेत् ।६६.००८<br>
विश्वतश्चक्षुर्वेद्यैर्भूरग्नये तथैव च  ॥६६.००८<br>
सूर्याय प्रजापतये अन्तरिक्षाय होमयेत् ।६६.००९<br>
द्यौः स्वाहा ब्रह्मणे स्वाहा पृथिवी महाराजकः  ॥६६.००९<br>
तस्मै सोमञ्च राजानं इन्द्राद्यैर्होममाचरेत् ।६६.०१०<br>
<small><small>टिप्पणी<br>
१ अङ्गानि कल्पयेदिति ख, ङ, चिह्नितपुस्तकद्वयपाठः<br>
२ प्रणवं गतिमिति ख, चिह्नितपुस्तकपाठः<br>
</small></small>एवं हुत्वा(१) चरोर्भागान् दद्याद्दिग्बलिमादरात् ॥६६.०१०<br>
समिधोऽष्टशतं हुत्वा पालाशांश्चाज्यहोमकं  ।६६.०११<br>
कुर्यात्पुरुषसूक्तेन इरावती तिलाष्टकं  ॥६६.०११<br>
हुत्वा तु ब्रह्मविष्ण्वीशदेवानामनुयायिनां  ।६६.०१२<br>
ग्रहाणामाहुतीर्हुत्वा लोकेशानामथो पुनः  ॥६६.०१२<br>
पर्वतानां नदीनाञ्च समुद्राणां तथाऽऽहुतीः  ।६६.०१३<br>
हुत्वा च व्याहृतीर्दद्द्यात्स्रुवपूर्णाहुतित्रयं  ॥६६.०१३<br>
वौषडन्तेन मन्त्रेण वैष्णवेन पितामह  ।६६.०१४<br>
पञ्चगव्यं चरुं प्राश्य दत्वाचार्याय दक्षिणां  ॥६६.०१४<br>
तिलपात्रं हेमयुक्तं सवस्त्रं गामलङ्कृतां  ।६६.०१५<br>
प्रीयतां भगवान् विष्णुरित्युत्सृजेद्व्रतं बुधः  ॥६६.०१५<br>
मासोपवासादेरन्यां प्रतिष्ठां वच्मि पूर्णतः  ।६६.०१६<br>
यज्ञेनातोष्य देवेशं श्रपयेद्वैष्णवं चरुं  ॥६६.०१६<br>
तिलतण्डुलनीवारैः श्यामाकैरथवा यवैः  ।६६.०१७<br>
आज्येनाधार्य चोत्तार्य होमयेन्मूर्तिमन्त्रकैः  ॥६६.०१७<br>
विष्ण्वादीनां मासपानां तदन्ते होमयेत्पुनः  ।६६.०१८<br>
ओं विष्णवे स्वाहा । ओं विष्णवे(२) निभूयपाय स्वाहा । ओं विष्णवे शिपिविष्टाय स्वाहा । ओं नरसिंहाय स्वाहा । ओं पुरुषोत्तमाय स्वाहा<br>
द्वादशाश्वत्थसमिधो होमयेद्घृतसम्प्लुताः  ॥६६.०१८<br>
विष्णो रराटमन्त्रेण ततो द्वादश चाहुतीः  ।६६.०१९<br>
<small><small>टिप्पणी<br>
१ एवं दत्वा इति ख, ङ, चिह्नितपुस्तकपाठः । एतान् दत्वा इति घ, चिह्नितपुस्तकपाठः<br>
२ ओं विष्णवे प्रवृषाय स्वाहा इति घ, चिह्नितपुस्तकपाठः<br>
</small></small>इदं विष्णुरिरावती चरोर्द्वादश आहुतीः  ॥६६.०१९<br>
हुत्वा चाज्याहुतीस्तद्वत्तद्विप्रासेति होमयेत् ।६६.०२०<br>
शेषहोमं ततः कृत्वा दद्यात्पूर्णाहुतित्रयं  ॥६६.०२०<br>
युञ्जतेत्यनुवाकन्तु(१) जप्त्वा प्राशीत वै चरुं  ।६६.०२१<br>
प्रणवेन स्वशब्दान्ते कृत्वा पात्रे तु पैप्पले  ॥६६.०२१<br>
ततो मासाधिपानान्तु विप्रान् द्वादश भोजयेत् ।६६.०२२<br>
त्रयोदश गुरुस्तत्र तेभ्यो दद्यात्त्रयोदश  ॥६६.०२२<br>
कुम्भान् स्वाद्वम्बुसंयुक्तान्(२) सच्छत्रोपानहान्वितान्  ।६६.०२३<br>
गावः प्रीतिं समायान्तु प्रचरन्तु प्रहर्षिताः  ।६६.०२४<br>
इति गोपथमुत्सृज्य यूपं तत्र निवेशयेत् ॥६६.०२४<br>
दशहस्तं प्रपाऽऽराममठसङ्क्रमणादिषु  ।६६.०२५<br>
गृहे च होममेवन्तु कृत्वा सर्वं यथाविधि  ॥६६.०२५<br>
पूर्वोक्तेन विधानेन प्रविशेच्च गृहं गृही  ।६६.०२६<br>
अनिवारितमन्नाद्यं सर्वेष्वेतेषु कारयेत् ॥६६.०२६<br>
द्विजेभ्यो दक्षिणा देया यथाशक्त्या विचक्षणैः  ।६६.०२७<br>
आरामं कारयेद्यस्तु नन्दने स चिरं वसेत् ॥६६.०२७<br>
मठप्रदानात्स्वर्लोके शक्रलोके वसेत्ततः  ।६६.०२८<br>
प्रपादानाद्वारुणेन सङ्क्रमेण वसेद्दिवि  ॥६६.०२८<br>
इष्टकासेतुकारी च गोलोके मार्गकृद्गवां  ।६६.०२९<br>
नियमव्रतकृद्विष्णुः कृच्छ्रकृत्सर्वपापहा  ॥६६.०२९<br>
गृहं दत्वा वसेत्स्वर्गे यावदाभूतसम्प्लवं  ।६६.०३०<br>
<small><small>टिप्पणी<br>
१ अञ्जतेत्यनुवाकस्तु इति ग, ङ, चिह्नितपुस्तकपाठः<br>
२ स्वाद्वन्नसंयुक्तानिति ख, ग, घ, ङ, चिह्नितपुस्तकचतुष्टयपाठः<br>
</small></small>समुदायप्रतिष्ठेष्टा शिवादीनां गृहात्मनां  ॥६६.०३०<br>
<br>
इत्यादिमहापुराणे आग्नेये समुदायप्रतिष्ठाकथनं नाम षट्षष्टितमोऽध्यायः ॥<br>
<br>
</span>
