<span style="font-size: 14pt; line-height: 200%">अग्निरुवाच<br>
काम्यदानानि वक्ष्यामि सर्वकाम प्रदानि ते  ।२१२.००१<br>
नित्यपूजां मासि मासि कृत्वाथो काम्यपूजनं  ॥२१२.००१<br>
व्रतार्हणं गुरोः पूजा वत्सरान्ते महार्चनं  ।२१२.००२<br>
अश्वं वै मार्गशीर्षे तु कमलं पिष्टसम्भवं  ॥२१२.००२<br>
शिवाय पूज्य यो दद्यात्सूर्यलोके चिरं वसेत्<sup id="cite_ref-1" class="reference"><a href="#cite_note-1">[१]</a></sup>(१)  ।२१२.००३<br>
गजं पौषे पिष्टमयं त्रिसप्तकुलमुद्धरेत् ॥२१२.००३<br>
माघे चाश्वरथं पैष्ठं दत्त्वा नरकं व्रजेत् ।२१२.००४<br>
फाल्गुने तु वृषं पैष्टं स्वर्गभुक्स्यान्महीपतिः  ॥२१२.००४<br>
चैत्रे चेक्षुमयीं गावन्दासदासीसमन्वितां  ।२१२.००५<br>
दत्त्वा स्वर्गे चिरं स्थित्वा तदन्ते स्यान्महीपतिः  ॥२१२.००५<br>
सप्तव्रीहींश्च वैशाखे दत्त्वा शिवमयो भवेत् ।२१२.००६<br>
बलिमण्डलकञ्चान्नैः कृत्वाषाढे शिवो भवेत् ॥२१२.००६<br>
विमानं श्रावणे पौष्पं दत्त्वा स्वर्गी ततो नृपः  ।२१२.००७<br>
शतद्वयं फलानान्तु दत्त्वोद्धृत्य कुलं नृपः  ॥२१२.००७<br>
गुग्गुलादि दहेद्भाद्रे स्वर्गी स स्यात्ततो नृपः  ।२१२.००८<br>
क्षीरसर्पिर्भृतं पात्रमाश्विने स्वर्गदम्भवेत् ॥२१२.००८<br>
कार्त्तिके गुडखण्डाज्यं दत्त्वा स्वर्गी ततो नृपः  ।२१२.००९<br>
मेरुदानं द्वादशकं वक्ष्येऽहं भुक्तिमुक्तिदं  ॥२१२.००९<br>
मेरुव्रते तु कार्त्तिक्यां रत्नमेरुन्ददेद्द्विजे  ।२१२.०१०<br>
सर्वेषाञ्चैव मेरूणां प्रमाणं क्रमशः शृणु  ॥२१२.०१०<br>
वज्रपद्ममहानीलनीलस्फटिकसञ्ज्ञितः  ।२१२.०११<br>
पुष्पं मरकतं मुक्ता प्रस्थमात्रेण चोत्तमः  ॥२१२.०११<br>
मध्योऽर्धः स्यात्तदर्धोऽधो वित्तशाठ्यं विवर्जयेत् ।२१२.०१२<br>
कार्णिकायां न्यसेन्मेरुं ब्रह्मविष्ण्वीशदैवतं  ॥२१२.०१२<br>
माल्यवान् पूर्वतः पूज्यस्तत्पूर्वे भद्रसञ्ज्ञितः  ।२१२.०१३<br>
अश्वरक्षस्ततः प्रोक्तो निषधो मेरुदक्षिणे  ॥२१२.०१३<br>
हेमकूटोऽथ हिमवान् त्रयं सौम्ये तथा त्रयं  ।२१२.०१४<br>
नीलः श्वेतश्च शृङ्गी च पश्चिमे गन्धमादनः  ॥२१२.०१४<br>
वैकङ्कः केतुमालः स्यान्मेरुर्द्वादशसंयुतः  ।२१२.०१५<br>
सोपवासोऽर्चयेद्विष्णुं शिवं वा स्नानपूर्वकं  ॥२१२.०१५<br>
देवाग्रे चार्च्य मेरुञ्च मन्त्रैर्विप्राय वै ददेत् ।२१२.०१६<br>
विप्रायामुकगोत्राय मेरुन्द्रव्यमयम्परं  ॥२१२.०१६<br>
भुक्त्यै मुक्त्यै निर्मलत्वे विष्णुदैवं ददामि ते  ।२१२.०१७<br>
इन्द्रलोके ब्रह्मलोके शिवलोके हरेः पुरे  ॥२१२.०१७<br>
कुलमुद्धृत्य क्रीडेत विमाने देवपूजितः  ।२१२.०१८<br>
अन्येष्वपि च कालेषु सङ्क्रान्त्यादौ प्रदापयेत् ॥२१२.०१८<br>
पलानान्तु सहस्रेण हेममेरुम्प्रकल्पयेत् ।२१२.०१९<br>
शृङ्गत्रयसमायुक्तं ब्रह्मविष्णुहरान्वितं  ॥२१२.०१९<br>
एकैकं पर्वतन्तस्य शतैकैकेन कारयेत् ।२१२.०२०<br>
मेरुणा सह शैलास्तु ख्यातास्तत्र त्रयोदश  ॥२१२.०२०<br>
अयने ग्रहणादौ च विष्ण्वग्रे हरिमर्च्य च  ।२१२.०२१<br>
स्वर्णमेरुं द्विजायार्प्य विष्णुलोके चिरं वसेत् ॥२१२.०२१<br>
परमाणवो यावन्त इह राजा भवेच्चिरं  ।२१२.०२२<br>
रौप्यमेरुं द्वादशाद्रियुतं सङ्कल्पतो ददेत्<sup id="cite_ref-2" class="reference"><a href="#cite_note-2">[२]</a></sup>(१)  ॥२१२.०२२<br>
प्रागुक्तं च फलं तस्य विष्णुं विप्रं प्रपूज्य च  ।२१२.०२३<br>
भूमिमेरुञ्च विषयं मण्डलं ग्राममेव च<sup id="cite_ref-3" class="reference"><a href="#cite_note-3">[३]</a></sup>(२)  ॥२१२.०२३<br>
परिकल्प्याष्टमांशेन शेषांशाः<sup id="cite_ref-4" class="reference"><a href="#cite_note-4">[४]</a></sup>(३) पूर्ववत्फलं  ।२१२.०२४<br>
द्वादशाद्रिसमायुक्तं हस्तिमेरुस्वरूपिणं  ॥२१२.०२४<br>
ददेत्त्रिपुरुषैर्युक्तं दत्त्वानन्तं फलं लभेत् ।२१२.०२५<br>
त्रिपञ्चाश्वैरश्वमेरुं हययद्वादशसंयुतं  ॥२१२.०२५<br>
विष्ण्वादीन् पूज्य तं दत्त्वा भुक्तभोगो नृपो भवेत् ।२१२.०२६<br>
अश्वसङ्ख्याप्रमाणेन गोमेरुं पूर्ववद्ददेत् ॥२१२.०२६<br>
पट्टवस्त्रैर्भारमात्रैर्वस्त्रमेरुश्च मध्यतः  ।२१२.०२७<br>
शैलैर्द्वादशवस्त्रैश्च दत्त्वा तञ्चाक्षयं फलं  ॥२१२.०२७<br>
घृतपञ्चसहस्रैश्च पलानामाज्यपर्वतः  ।२१२.०२८<br>
शतैः पञ्चभिरेकैकः पर्वतेऽस्मिन् हरिं यजेत् ॥२१२.०२८<br>
विष्ण्वग्रे ब्राह्मणायार्प्य सर्वं प्राप्य हरिं व्रजेत् ।२१२.०२९<br>
एवं च खण्डमेरुञ्च कृत्वा दत्त्वाप्नुयात्फलं  ॥२१२.०२९<br>
धान्यमेरुः पञ्चखारोऽपर एकैकखारकाः  ।२१२.०३०<br>
स्वर्णत्रिशृङ्गकाः सर्वे ब्रह्मविष्णुमहेश्वरान्  ॥२१२.०३०<br>
सर्वेषु पूज्य विष्णुं वा विशेषादक्षयं फलं  ।२१२.०३१<br>
एवं दशांशमानेन तिलमेरुं प्रकल्पयेत् ॥२१२.०३१<br>
शृङ्गाणि पूर्ववत्तस्य तथैवान्यनगेषु च  ।२१२.०३२<br>
तिलमेरुं प्रदायाथ बन्धुभिर्विष्णुलोकभाक्<sup id="cite_ref-5" class="reference"><a href="#cite_note-5">[५]</a></sup>(१)  ॥२१२.०३२<br>
नमो विष्णुस्वरूपाय धराधराय वै नमः  ।२१२.०३३<br>
ब्रह्मविष्ण्वीशशृङ्गाय धरानाभिस्थिताय च  ॥२१२.०३३<br>
नगद्वादशनाथाय सर्वपापापहारिणे  ।२१२.०३४<br>
विष्णुभक्ताय शान्ताय त्राणं मे कुरु सर्वथा  ॥२१२.०३४<br>
निष्पापः पितृभिः सार्धं विष्णुं गच्छामि ओं नमः  ।२१२.०३५<br>
त्वं हरिस्तु हरेरग्रे अहं विष्णुश्च विष्णवे  ॥२१२.०३५<br>
निवेदयामि भक्त्या तु भुक्तिमुक्त्यर्थहेतवे  ।२१२.०३६<br>
<br>
इत्याग्नेये महापुराणे मेरुदानानि नाम द्वादशाधिकद्विशततमोऽध्यायः ॥<br>
<br>
<br>
</span>
