पुष्कर उवाच <br>
विनायकोपसृष्टानां स्नानं सर्वकरं वदे ।<br>
विनायकः कर्म्मविघ्नसिद्ध्यर्थं विनियोजितः ॥ २६६.१ ॥<br>
<br>
गणानामाधिपत्ये च केशवेशपितामहैः ।<br>
स्वप्नेवगाहतेऽत्यर्थं जलं मुण्डांश्च पश्यति ॥ २६६.२ ॥<br>
<br>
विनायकोपसृष्टस्तु क्रव्यादानधिरोहति ।<br>
व्रजमानस्तथात्मानं मन्यतेऽनुगतम्परैः ॥ २६६.३ ॥<br>
<br>
विमना विफलारम्भः संसीदत्यनिमित्ततः ।<br>
कन्या वरं न चाप्नोति च चापत्यं वराङ्गना ॥ २६६.४ ॥<br>
<br>
आचार्य्यत्वं श्रोत्रियश्च न शिष्योऽध्ययनं लबेत् ।<br>
धनी न लाभमाप्नोति न कृषिञ्च कृषीबलः ॥ २६६.५ ॥<br>
<br>
राजा राज्यं न चाप्नोति स्नपननतस्य कारयेत् ।<br>
हस्तपुष्याश्वयुक्सौम्ये वैष्णवे भद्रपीठके ॥ २६६.६ ॥<br>
<br>
गौरसर्षपकल्केन साज्येनोत्सादितस्य च ।<br>
सर्वौषधैः सर्वगन्धैः प्रलिप्तशिरसस्तथा ॥ २६६.७ ॥<br>
<br>
चतुर्भिः कलसैः स्नानन्तेषु सर्वौषधीः क्षिपेत् ।<br>
अश्वस्थानाद्‌गजस्थानाद्वल्मीकात् सङ्गमाद्‌ध्रदात् ॥ २६६.८ ॥<br>
<br>
मृत्तिकां रोजनाङ्गन्धङ्गुग्गुलुन्तेषु निक्षिपेत् ।<br>
सहस्राक्षं शतधारमृषिभिः पावनं कृतम् ॥ २६६.९ ॥<br>
<br>
तेन त्वामभिषिञ्चामि पावमान्यः पुनन्तु ते ।<br>
भगन्ते वरुणो राजा भगं सूर्य्यो बृहस्पतिः ॥ २६६.१० ॥<br>
<br>
भगमिन्द्रश्च वायुश्च भगं सप्तर्षयो ददुः ।<br>
यक्ते केशेषु दौर्भाग्यं सीमन्ते यच्च मूर्द्धनि ॥ २६६.११ ॥<br>
<br>
ललाटे कर्णयोरक्ष्णोरापस्तद्‌घ्नन्तु सर्वदा ।<br>
दर्भपिञ्जलिमादाय वामहस्ते ततो गुरुः ॥ २६६.१२ ॥<br>
<br>
स्नातस्य सार्षपन्तैलं श्रुवेणौडुम्बरेण च ।<br>
जुहुयान्मूर्द्धनि कुशान् सव्येन परिगृहाय च ॥ २६६.१३ ॥<br>
<br>
मितश्च सम्मितश्चैव तथा शालककण्टकौ ।<br>
कुष्माण्डो राजपुत्रश्च एतैः स्वाहासमन्वितैः ॥ २६६.१४ ॥<br>
<br>
नामभिर्बलिमन्त्रैश्च नमस्कारसमन्वितैः ।<br>
दद्याच्चतुष्पथे शूर्पे कुशानास्तीर्य्य सर्व्वतः ॥ २६६.१५ ॥<br>
<br>
कृताकृतांस्तण्डुलांश्च पललौदनमेव च ।<br>
मत्स्यान्पङ्कांस्तथैवामान् पुष्पं चित्रं सुरां त्रिधा ॥ २६६.१६ ॥<br>
<br>
मुलकं पूरिकां पूपांस्तथैवैण्डविकास्रजः ।<br>
दध्यन्नं पायसं पिष्टं मोदकं गुड़मर्पयेत् ॥ २६६.१७ ॥<br>
<br>
विनायकस्य जननीमुपतिष्ठेत्ततोऽम्बिकां ।<br>
दूर्व्वासर्षपपुष्पाणां दत्त्वार्घ्यं पूर्णमञ्जलिं ॥ २६६.१८ ॥<br>
<br>
रूपं देहि यशो देहि सौभाग्यं सुभगे मम ।<br>
पुत्रं देहि धनं देहि सर्व्वान् कामांश्च देहि मे ॥ २६६.१९ ॥<br>
<br>
भोजयेद्‌ब्राह्मणान्दद्याद्वस्त्रयुग्मं गुरोरपि ।<br>
विनायकं ग्रहान्प्रार्च्य श्रियं कर्म्मफलं लभेत् ॥ २६६.२० ॥<br>
<br>
इत्यादिमहापुराणे आग्नेये विनायकस्नानं नाम षट्‌षष्ट्यधिकद्विशततमोऽध्यायः ॥<br>
