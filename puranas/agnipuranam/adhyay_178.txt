<span style="font-size: 14pt; line-height: 200%"><br>
<br>
तृतीयाव्रतानि<br>
<br>
अग्निरुवाच<br>
तृतीयाव्रतान्याख्यास्ये भुक्तिमुक्तिप्रदानि ते  ।१७८.००१<br>
ललितायां तृतीयायां मूलगौरीव्रतं शृणु  ॥१७८.००१<br>
तृतीयायां चैत्रशुक्ले ऊढा गौरी हरेण हि  ।१७८.००२<br>
तिलस्नातोऽर्चयेच्छम्भुं गौर्या हैमफलादिभिः  ॥१७८.००२<br>
नमोऽस्तु पाटलायैव पादौ देव्याः शिवस्य च  ।१७८.००३<br>
शिवायेति च सङ्कीर्त्य जयायै गुल्फयोर्यजेत् ॥१७८.००३<br>
त्रिपुरघ्नाय रुद्राय भान्यै जङ्घयोर्द्वयोः  ।१७८.००४<br>
शिवं रुद्रायेश्वराय(१) विजयायैव जानुनी  ॥१७८.००४<br>
ईशायेति कटिं देव्याः(२) शङ्करायेति शङ्करम्  ।१७८.००५<br>
- - - -- - - -- - - -- - - -- - - - <br>
<small><small>टिप्पणी<br>
१ शिवं रुद्राय विश्वायेति ख.. , छ.. च । शिवं भद्रायेश्वरायेति ज.. , झ.. , ञ.. , ट.. च<br>
२ ईशाय कट्यां देव्याश्च इति ङ.. । ईशायेति तातो देव्या इति घ..</small></small><br>
- - - -- - - -- - - -- - - -- - - - <br>
कुक्षिद्वयञ्च कोटव्यै शूलिनं शूलपाणये  ॥१७८.००५<br>
मङ्गलायै नमस्तुभ्यमुदरञ्चाभिपूजयेत् ।१७८.००६<br>
सर्वात्मने नमो रुद्रमैशान्यै च कुचद्वयं  ॥१७८.००६<br>
शिवं देवात्मने तद्वथ्रादिन्यै(१) कण्ठमर्चयेत् ।१७८.००७<br>
महादेवाय च शिवमनन्तायै करद्वयं  ॥१७८.००७<br>
त्रिलोचनायेति हरं बाहुं कालानलप्रिये(२)  ।१७८.००८<br>
सौभाग्यायै महेशाय भूषणानि प्रपूजयेत् ॥१७८.००८<br>
अशोकमधुवासिन्यै ईश्वरायेति चौष्ठकौ  ।१७८.००९<br>
चतुर्मुखप्रिया चास्यं हराय स्थाणवे नमः  ॥१७८.००९<br>
नमोऽर्धनारीशहरममिताङ्ग्यै च नासिकां  ।१७८.०१०<br>
नम उग्राय लोकेशं ललितेति पुनर्भ्रुवौ  ॥१७८.०१०<br>
सर्वाय पुरहन्तारं(३) वासन्त्यै चैव तालुकं(४)  ।१७८.०११<br>
नमः श्रीकण्ठनाथायै शितिकण्ठाय केशकं  ॥१७८.०११<br>
भीमोग्राय सुपूपिण्यै शिरः सर्वात्मने नमः  ।१७८.०१२<br>
मल्लिकाशोककमलकुन्दन्तगरमालती(५)  ॥१७८.०१२<br>
कदम्बकरवीरञ्च(६) वाणमम्लानकुङ्कुमं  ।१७८.०१३<br>
सिन्धुवारञ्च मासेषु सर्वेषु क्रमशः स्मृतं  ॥१७८.०१३<br>
उमामहेश्वरौ पूज्य सौभाग्याष्टकमग्रतः(७)  ।१७८.०१४<br>
- - - -- - - -- - - -- - - -- - - - <br>
<small><small>टिप्पणी<br>
१ शिवं वेदात्मने तद्वद्रूपिण्यै इति घ.. , ज.. , ञ.. च<br>
२ हरञ्चान्तकालानलप्रिये इति ख.. , घ.. , ज.. , ञ.. च<br>
३ पुरहर्तारमिति घ..<br>
४ वासन्यै च तथालकमिति छ.. , ट.. च<br>
५ मल्लिकाशोककमलच्छदं तगरमालती इति ख.. , घ.. , ज.. च<br>
६ कुन्दञ्च करवीरञ्चेति ख.. , घ.. , ज.. च<br>
७ मल्लिकाशोकेत्यादिः, सौभाग्याष्टकमग्रतः इत्यन्तः छ.. पुस्तके नास्ति</small></small><br>
- - - -- - - -- - - -- - - -- - - - <br>
स्थापयेद्(१) घृतनिष्पावकुसुम्भक्षीरजीवकं  ॥१७८.०१४<br>
तरुराजेक्षुलवणं(२) कुस्तुम्बुरुमथाष्टमं  ।१७८.०१५<br>
चैत्रे शृगोदकं प्राश्य देवदेव्यग्रतः स्वपेत् ॥१७८.०१५<br>
प्रातः स्नात्वा समभ्यर्च्य विप्रदाम्पत्यमर्चयेत्(३)  ।१७८.०१६<br>
तदष्टकं द्विजे दद्याल्ललिता प्रीयतां मम(४)  ॥१७८.०१६<br>
शृङ्गोदकं(५) गोमयं च मन्दारं बिल्वपत्रकं  ।१७८.०१७<br>
कुशोदकं दधि क्षीरं कार्त्तिके पृषदाज्यकम्  ॥१७८.०१७<br>
गोमूत्राज्यं कृष्णतिलं पञ्चगव्यं क्रमाशनं  ।१७८.०१८<br>
ललिता विजया भद्रा भवानी कुमुदा शिवा  ॥१७८.०१८<br>
वासुदेवी तथा गौरी मङ्गला कमला सती  ।१७८.०१९<br>
चैत्रादौ दानकाले च प्रीयतामिति वाचयेत् ॥१७८.०१९<br>
फलमेकं पवित्राज्यं(६) व्रतान्ते शयानं ददेत् ।१७८.०२०<br>
उमामहेश्वरं हैमं वृषभञ्च गवा सह  ॥१७८.०२०<br>
गुरुञ्च मिथुनान्यर्च्य(७) वस्त्राद्यैर्भुक्तिमुक्तिभाक्(८)  ।१७८.०२१<br>
सौभाग्यारोग्यरूपायुः सौभाग्यशयनव्रतान्  ॥१७८.०२१<br>
नभस्ये वाथ वैशाखे कुर्यान्मार्गशिरस्यथ(९)  ।१७८.०२२<br>
- - - -- - - -- - - -- - - -- - - - <br>
<small><small>टिप्पणी<br>
१ अर्पयेदिति ख.. , छ.. च<br>
२ तृणराजेक्षुलवणमिति ख.. , छ.. , ट.. च<br>
३ द्विजदाम्पत्यमर्चयेदिति ख.. , घ.. , छ.. , ट.. च<br>
४ ललिता प्रीयतामिति ट..<br>
५ पृष्ठोदकमिति ञ.. । कूपोदकमिति ज.. , झ.. च<br>
६ परित्याज्यमिति क.. , ज.. , ठ.. च । परित्यज्येति ख.. , छ.. च । परिग्राह्यमिति ङ..<br>
७ गुरुं मिथुनमभर्च्येति ङ..<br>
८ वस्त्राद्यैः सर्वमाप्नुयादिति ख.. , घ.. , ङ.. , छ.. , झ.. , ञ.. , ट.. च<br>
९ कुर्याद्वा मार्गशीर्षके इति ङ.. , ञ.. च</small></small><br>
- - - -- - - -- - - -- - - -- - - - <br>
शुक्लपक्षे तृतीयायां ललितायै नमो यजेत् ॥१७८.०२२<br>
प्रतिपक्षं ततः प्रार्च्य व्रतान्ते(१) मित्युनानि च  ।१७८.०२३<br>
चतुर्विंशतिमभ्यर्च्य वस्त्राद्यैर्भुक्तिमुक्तिभाक् ॥१७८.०२३<br>
उक्तो मार्गो द्वितीयोऽयं सौभाग्यव्रतमावदे  ।१७८.०२४<br>
फाल्गुणादितृतीयायां लवणं यस्तु वर्जयेत् ॥१७८.०२४<br>
समाप्ते शयनन्दद्याद्गृहश्चोपस्करान्वितं  ।१७८.०२५<br>
सम्पूज्य विप्रमिथुनं भवानी प्रीयतामिति(२)  ॥१७८.०२५<br>
सौभाग्यार्थं तृतीयोक्ता गौरीलोकादिदायिनी  ।१७८.०२६<br>
माघे भाद्रे च वैशाखे तृतीयाव्रतकृत्तथा  ॥१७८.०२६<br>
दमनकतृतीयाकृत्चैत्रे दमनकैर्यजेत् ।१७८.०२७<br>
आत्मतृतीया मार्गस्य प्रार्च्येच्छाभोजनादिना  ॥१७८.०२७<br>
गौरी काली उमा भद्रा दुर्गा कान्तिः सरस्वती  ।१७८.०२८<br>
वैष्णवी लक्ष्मीः प्रकृतिः शिवा नारायणी क्रमात्(३)  ॥१७८.०२८<br>
मार्गतृतीयामारभ्य सौभाग्यं स्वर्गमाप्नुयात् ॥२९॥१७८.०२९<br>
- - - -- - - -- - - -- - - -- - - - <br>
<small><small>टिप्पणी<br>
१ वर्षान्ते इति ख.. , ङ.. , ट.. च<br>
२ अलङ्काराणि सर्वाणि भवानो प्रीयतामिति ट..<br>
३ दमनकतृतीयाकृदित्यादिः नारायणी क्रमादित्यन्तः पाठः ज.. पुस्तके नास्ति</small></small><br>
- - - -- - - -- - - -- - - -- - - - <br>
इत्याग्नेये महापुराणे तृतीयाव्रतानि नाम अष्टसप्तत्यधिकशततमोऽध्यायः ॥<br>
</span>
