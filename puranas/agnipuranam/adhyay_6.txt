<span style="font-size: 14pt; line-height: 200%">नारद उवाच<br>
भरतेऽथ गते रामः पित्रादीनभ्यपूजयत् ।<br>
राजा दशरथो राममुवाच शृणु राघव  ॥६.००१<br>
गुणानुरागाद्राज्ये त्वं प्रजाभिरभिषेचितः  ।<br>
मनसाहं प्रभाते ते यौवराज्यं ददामि ह  ॥६.००२<br>
रात्रौ त्वं सीतया सार्धं संयतः सुव्रतो भव  ।<br>
राज्ञश्च मन्त्रिणश्चाष्टौ सवसिष्ठास्तथाब्रुवन्  ॥६.००३<br>
सृष्टिर्जयन्तो विजयः सिद्धार्थो राष्ट्रवर्धनः(१)  ।<br>
अशोको धर्मपालश्च सुमन्त्रः सवसिष्ठकः(२)  ॥६.००४<br>
पित्रादिवचनं श्रुत्वा तथेत्युक्त्वा स राघवः  ।<br>
स्थितो देवार्चनं कृत्वा कौशल्यायै निवेद्य तत् ॥६.००५<br>
राजोवाच वसिष्ठादीन् रामराज्याभिषेचने  ।<br>
सम्भारान् सम्भवन्तु स्म इत्युक्त्वा कैकेयीङ्गतः  ॥६.००६<br>
अयोध्यालङ्कृतिं दृष्ट्वा ज्ञात्वा रामाभिषेचनं  ।<br>
भविष्यतीत्याचचक्षे कैकेयीं मन्थरा सखी(३)  ॥६.००७<br>
पादौ गृहीत्वा रामेण कर्षिता सापराधतः  ।<br>
तेन वैरेण सा राम वनवासञ्च काङ्क्षति  ॥६.००८<br>
कैकेयि त्वं समुत्तिष्ठ रामराज्याभिषेचनं  ।<br>
मरणं तव पुत्रस्य मम ते नात्र संशयः  ॥६.००९<br>
कुब्जयोक्तञ्च तच्छ्रुत्वा एकमाभरणं ददौ  ।<br>
उवाच मे यथा रामस्तथा मे भरतः सुतः  ॥६.०१०<br>
उपायन्तु न पश्यामि भरतो येन राज्यभाक् ।<br>
कैकेयीमब्रवीत्क्रुद्धा हारं त्यक्त्वाथ मन्थरा  ॥६.०११<br>
बालिशे रक्ष भरतमात्मानं माञ्च राघवात् ।<br>
भविता राघवो राजा राघवस्य ततः सुतः  ॥६.०१२<br>
राजवंशस्तु कैकेयि भरतात्परिहास्यते  ।<br>
देवासुरे पुरा युद्धे शम्बरेण हताः सुराः  ॥६.०१३<br>
रात्रौ भर्ता गतस्तत्र रक्षितो विद्यया त्वया  ।<br>
वरद्वयन्तदा प्रादाद्याचेदानीं नृपञ्च तत् ॥६.०१४<br>
रामस्य च वनेवासं नव वर्षाणि पञ्च च  ।<br>
यौवराज्यञ्च भरते तदिदानीं प्रदास्यति  ॥६.०१५<br>
प्रोत्साहिता कुब्जया सा अनर्थे चार्थदर्शिनी  ।<br>
उवाच सदुपायं मे कच्चित्तं(४) कारयिष्यति  ॥६.०१६<br>
क्रोधागारं प्रविष्टाथ पतिता भुवि मूर्छिता  ।<br>
द्विजादीनर्चयित्वाथ राजा दशरथस्तदा  ॥६.०१७<br>
ददर्श केकयीं रुष्टामुवाच कथमीदृशी  ।<br>
रोगार्ता किं भयोद्विग्ना किमिच्छसि करोमि तत् ॥६.०१८<br>
येन रामेण हि विना न जीवामि मुहूर्तकम्  ।<br>
शपामि तेन कुर्यां वै वाञ्छितं तव सुन्दरि  ॥६.०१९<br>
सत्यं ब्रूहीति सोवाच नृपं मह्यं ददासि चेत् ।<br>
वरद्वयं पूर्वदत्तं सत्यात्त्वं देहि मे नृप  ॥६.०२०<br>
चतुर्दशसमा रामो वने वसतु संयतः  ।<br>
सम्भारैरेभिरद्यैव भरतोत्राभिषेच्यताम्  ॥६.०२१<br>
विषं पीत्वा मरिष्यामि दास्यसि त्वं न चेन्नृप  ।<br>
तच्छ्रुत्वा मूर्छितो भूमौ वज्राहत इवापतत् ॥६.०२२<br>
मुहूर्ताच्चेतनां प्राप्य कैकेयीमिदमब्रवीत् ।<br>
किं कृतं तव रामेण मया वा पापनिश्चये  ॥६.०२३<br>
यन्मामेवं ब्रवीषि त्वं सर्वलोकाप्रियङ्करि  ।<br>
केवलं त्वत्प्रियं कृत्वा भविष्यामि सुनिन्दितः  ॥६.०२४<br>
या त्वं भार्या(५) कालरात्री भरतो नेदृशः सुतः  ।<br>
प्रशाधि विधवा राज्यं मृते मयि गते सुते  ॥६.०२५<br>
सत्यपाशनिबद्धस्तु राममाहूय चाब्रवीत् ।<br>
कैकेय्या वञ्चितो राम राज्यं कुरु निगृह्य माम्  ॥६.०२६<br>
त्वया वने तु वस्तव्यं कैकेयीभरतो नृपः  ।६.०२७<br>
पितरञ्चैव कैकेयीं नमस्कृत्य प्रदक्षिणं  ॥६.०२७<br>
कृत्वा नत्वा च कौशल्यां समाश्वस्य सलक्ष्मणः  ।<br>
सीतया भार्यया सार्धं सरथः ससुमन्त्रकः  ॥६.०२८<br>
दत्वा दानानि विप्रेभ्यो दीनानाथेभ्य एव सः  ।<br>
मातृभिश्चैव विप्राद्यैः शोकार्तैर्निर्गतः पुरात् ॥६.०२९<br>
उषित्वा तमसातीरे रात्रौ पौरान् विहाय च  ।<br>
प्रभाते तमपश्यन्तोऽयोध्यां ते पुनरागताः  ॥६.०३०<br>
रुदन् राजापि कौशल्या गृहमागात्सुदुःखितः  ।<br>
पौरा जना स्त्रियः सर्वा रुरुदू राजयोषितः  ॥६.०३१<br>
रामो रथस्थश्चीराढ्यः शृङ्गवेरपुरं ययौ  ।<br>
गुहेन पूजितस्तत्र इङ्गुदीमूलमाश्रितः(६)  ॥६.०३२<br>
लक्ष्मणः स गुहो रात्रौ चक्रतुर्जागरं हि तौ  ।<br>
सुमन्त्रं सरथं त्यक्त्वा प्रातर्नावाथ जाह्नवीं  ॥६.०३३<br>
रामलक्ष्मणसीताश्च तीर्णा आपुः प्रयागकम्  ।<br>
भरद्वाजं नमस्कृत्य चित्रकूटं गिरिं ययुः  ॥६.०३४<br>
वास्तुपूजान्ततः कृत्वा स्थिता मन्दाकिनीतटे  ।<br>
सीतायै दर्शयामास चित्रकूटञ्च राघवः  ॥६.०३५<br>
नखैर्विदारयन्तन्तां काकन्तच्चक्षुराक्षिपत् ।<br>
ऐषिकास्त्रेण शरणं प्राप्तो देवान् विहायसः  ॥६.०३६<br>
रामे वनं गते राजा षष्ठेऽह्नि निशि चाब्रवीत् ।<br>
कौशल्यां स कथां पौर्वां(७) यदज्ञानद्धतः पुरा  ॥६.०३७<br>
कौमारे शरयूतीरे यज्ञदत्तकुमारकः  ।<br>
शब्दभेदाच्च कुम्भेन शब्दं कुर्वंश्च तत्पिता  ॥६.०३८<br>
शशाप विलपन्मात्रा शोकं कृत्वा रुदन्मुहुः  ।<br>
पुत्रं विना मरिष्यावस्त्वं च शोकान्मरिष्यसि  ॥६.०३९<br>
पुत्रं विना स्मरन् शोकात्कौशल्ये मरणं मम  ।<br>
कथामुक्त्वाथ हा राममुक्त्वा राजा दिवङ्गतः  ॥६.०४०<br>
सुप्तं मत्त्वाथ कौशल्या सुप्ता शोकार्तमेव सा  ।<br>
सुप्रभाते गायनाश्च सूतमागधवन्दिनः  ॥६.०४१<br>
प्रबोधका बोधयन्ति न च बुध्यत्यसौ मृतः(८)  ।<br>
कौशल्या तं मृतं ज्ञात्वा हा हतास्मीति चाब्रवीत्(९)  ॥६.०४२<br>
नरा नार्योऽथ रुरुदुरानीतो भरतस्तदा  ।<br>
वशिष्ठाद्यैः सशत्रुघ्नः शीघ्रं राजगृहात्पुरीम्  ॥६.०४३<br>
दृष्ट्वा सशोकां कैकेयीं निन्दयामास दुःखितः  ।<br>
अकीर्तिः पातिता मूर्ध्नि कौशल्यां स प्रशस्य च  ॥६.०४४<br>
पितरन्तैलद्रोणिस्थं संस्कृत्य सरयूतटे  ।<br>
वशिष्ठाद्यैर्जनैरुक्तो राज्यं कुर्विति सोऽब्रवीत् ॥६.०४५<br>
व्रजामि राममानेतुं रामो राजा मतो बली(१०)  ।<br>
शृङ्गवेरं प्रयागञ्च भरद्वाजेन भोजितः  ॥६.०४६<br>
नमस्कृत्य भरद्वाजं रामं लक्ष्मणमागतः  ।<br>
पिता स्वर्गं गतो राम अयोध्यायां नृपो भव  ॥६.०४७<br>
अहं वनं प्रयास्यामि त्वदादेशप्रतीक्षकः  ।<br>
रामः श्रुत्वा जलं दत्वा गृहीत्वा पादुके व्रज  ॥६.०४८<br>
राज्यायाहन्नयास्यामि(११) सत्याच्चीरजटाधरः  ।<br>
रामोक्तो भरतश्चायान्नन्दिग्रामे स्थितो बली  ॥<br>
त्यक्त्वायोध्यां पादुके ते पूज्य राज्यमपालयत् ॥६.०४९<br>
इत्यादिमहापुराणे आग्नेये रामायणेऽयोध्याकाण्डवर्णनं नाम षष्ठोऽध्यायः ।।<br>
</span>
