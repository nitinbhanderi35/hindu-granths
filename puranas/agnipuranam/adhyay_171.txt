<span style="font-size: 14pt; line-height: 200%">प्रायश्चित्तानि<br>
<br>
पुष्कर उवाच<br>
प्रायश्चित्तं रहस्यादि वक्ष्ये शुद्धिकरं पर  ।१७१.००१<br>
पौरुषेण तु सूक्तेन मासं जप्यादिनाघहा  ॥१७१.००१<br>
मुच्यते पातकैः सर्वैर्जप्त्वा त्रिरघमर्षणं  ।१७१.००२<br>
वेदजप्याद्वायुयमाद्गायत्र्या व्रततोऽद्यहा(१)  ॥१७१.००२<br>
मुण्डनं सर्वकृच्छ्रेषु स्नानं होमो हरेर्यजिः  ।१७१.००३<br>
उत्थितस्तु दिवा तिष्ठेदुपविष्टस्तथा निशि  ॥१७१.००३<br>
एतद्वीरासनं प्रोक्तं कृच्छ्रकृत्तेन पापहा  ।१७१.००४<br>
अष्टभिः प्रत्यहं ग्रासैर्यतिचान्द्रायणं स्मृतं  ॥१७१.००४<br>
प्रातश्चतुर्भिः सायञ्च शिशुचान्द्रायणं स्मृतं  ।१७१.००५<br>
यथाकथञ्चित्पिण्डानां चत्वारिंशच्छतद्वयं  ॥१७१.००५<br>
मासेन भक्षयेदेतत्सुरचान्द्रायणं चरेत् ।१७१.००६<br>
त्र्यहमुष्णं पिवेदापस्त्यहमुष्णं पयः पिबेत् ॥१७१.००६<br>
त्र्याहमुष्णं घृतं पीत्वा वायुभक्षो भवेत्त्र्यहं  ।१७१.००७<br>
तप्तकृच्छ्रमिदं प्रोक्तं शीतैः शीतं प्रकीर्तितं  ॥१७१.००७<br>
कृच्छ्रातिकृच्छ्रं पयसा दिवसानेकविंशतिं  ।१७१.००८<br>
गोमूत्रं गोमयं क्षीरं दधि सर्पिः कुशोदकं  ॥१७१.००८<br>
<small><small>टिप्पणी<br>
१ जपतोऽवधहेति ख.. , घ.. , ज.. च</small></small><br>
एकरात्रोपवासश्चकृच्छ्रं शान्तपनं स्मृतं  ।१७१.००९<br>
एतच्च प्रत्याभ्यस्तं महाशान्तपनं स्मृतं  ॥१७१.००९<br>
त्र्यहाभ्यस्तमथैकैकमतिशान्तपनं स्मृतं  ।१७१.०१०<br>
कृच्छ्रं पराकसञ्ज्ञं स्याद्द्वादशाहमभोजनं  ॥१७१.०१०<br>
एकभक्तं त्र्यहाभ्यस्तं क्रमान्नक्तमयाचितं  ।१७१.०११<br>
प्राजापत्यमुपोष्यान्ते पादः स्यात्कृच्छ्रपादकः  ॥१७१.०११<br>
फलैर्मासं फलं कृच्छ्रं बिल्वैः श्रीक्च्छ्र ईरितः  ।१७१.०१२<br>
पद्माक्षैः स्यादामलकैः पुष्पकृच्छ्रं तु पुष्पकैः  ॥१७१.०१२<br>
पत्रकृच्छ्रन्तथा पत्रैस्तोयकृच्छ्रं जलेन तु  ।१७१.०१३<br>
मूलकृच्छ्रन्तथा मूलैर्दृध्न क्षीरेण तक्रतः  ॥१७१.०१३<br>
मासं वायव्यकृच्छ्रं स्यात्पाणिपूरान्नभोजनात् ।१७१.०१४<br>
तिलैर्द्वादशरात्रेण कृच्छ्रमाग्नेयमार्तिनुत् ॥१७१.०१४<br>
पाक्षं प्रसृत्या लाजानां ब्रह्मकूर्चं तथा भवेत् ।१७१.०१५<br>
उपोषितश्चतुर्दृश्यां पञ्चदश्यामनन्तरं  ॥१७१.०१५<br>
पञ्चगव्यं समश्नीयाद्धविष्याशीत्यनन्तरं  ।१७१.०१६<br>
मासेन द्विर्नरः कृत्वा सर्वपापैः प्रमुच्यते  ॥१७१.०१६<br>
श्रीकामः पुष्टिकामश्च स्वर्गकामोऽघनष्टये  ।१७१.०१७<br>
देवताराधनपरः कृच्छ्रकारी स सर्वभाक् ॥१७१.०१७<br>
<br>
इत्याग्नेये महापुराणे रहस्यादिप्रायश्वित्तं नाम एकसप्तत्यधिकशततमोऽध्यायः ॥<br>
<br>
</span>
