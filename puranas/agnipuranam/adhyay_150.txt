<span style="font-size: 14pt; line-height: 200%">अग्निरुवाच<br>
मन्वन्तराणि वक्ष्यामि आद्याः स्वायम्भुवो मनुः  ।१५०.००१<br>
अग्नीध्राद्यास्तस्य सुता यमो नाम तदा सुराः  ॥१५०.००१<br>
और्वाद्याश्च सप्तर्षय इन्द्रश्चैव शतक्रतुः  ।१५०.००२<br>
पारावताः सतुषिता देवाः स्वारोचिषेऽन्तरे  ॥१५०.००२<br>
विपश्चित्तत्र देवेन्द्र ऊर्जस्तम्भादयो द्विजाः  ।१५०.००३<br>
चैत्रकिम्पुरुषाः पुत्रास्तृतीयश्चोत्तोतमो मनुः  ॥१५०.००३<br>
सुशान्तिरिन्द्रो देवाश्च सुधामाद्या वशिष्ठजाः  ।१५०.००४<br>
सप्तर्षयोऽजाद्याः पुत्राश्चतुर्थस्तामसी मनुः  ॥१५०.००४<br>
स्वरूपाद्याः सुरगणाः शिखिरिन्द्रः सुरेश्वरः  ।१५०.००५<br>
ज्योतिर्धामादयो विप्रा नव ख्यातिमुखाः सुताः  ॥१५०.००५<br>
रैवते वितथश्चेन्द्रो अमिताभास्तथा सुराः  ।१५०.००६<br>
हिरण्यरोमाद्या मुनयो(१) बलबन्धादयः सुताः  ॥१५०.००६<br>
मनोजवश्चाक्षुषेऽथ इन्द्रः स्वात्यादयः सुराः  ।१५०.००७<br>
सुमेधाद्या महर्षयः पुरुप्रभृतयः सुताः  ॥१५०.००७<br>
विवस्वतः सुतो विप्रः श्राद्धदेवो मनुस्ततः  ।१५०.००८<br>
आदित्यवसुरुद्राद्या देवा इन्द्रः पुरन्दरः  ॥१५०.००८<br>
वशिष्ठः काश्यपोऽथात्रिर्जमदग्निः सगोतमः  ।१५०.००९<br>
विश्वामित्रभरद्वाजौ मुनयः सप्त साम्प्रतं  ॥१५०.००९<br>
इक्ष्वाकुप्रमुखाः पुत्रा अंशेन हरिराभवत् ।१५०.०१०<br>
स्वायम्भुवे मानसोऽभूदजितस्तदनन्तरे  ॥१५०.०१०<br>
सत्यो हरिर्देवदरो वैकुण्ठो वामनः क्रमात् ।१५०.०११<br>
छायाजः सूर्यपुत्रस्तु भविता चाष्टमो मनुः  ॥१५०.०११<br>
पूर्वस्य च सवर्णोऽसौ सावर्णिर्भविताष्टमः  ।१५०.०१२<br>
सुतपाद्या देवगणा दीप्तिमद्द्रौणिकादयः  ॥१५०.०१२<br>
मुनयो बलिरिन्द्रश्च विरजप्रमुखाः सुताः  ।१५०.०१३<br>
नवमो दक्षसावर्णिः पाराद्याश्च तदा सुराः(२)  ॥१५०.०१३<br>
इन्द्रश्चैवाद्भुतस्तेषां सवनाद्या द्विजोत्तमाः  ।१५०.०१४<br>
धृतकेत्वादयः पुत्रा ब्रह्मसावर्णिरित्यतः  ॥१५०.०१४<br>
सुखादयो देवगणास्तेषां शान्तिः शतक्रतुः  ।१५०.०१५<br>
<small><small>टिप्पणी<br>
१ हिरण्यरोमाद्या ऋषय इति ञ..<br>
२ तथा सुरा इति छ..</small></small><br>
हविष्याद्याश्च मुनयः सुक्षेत्राद्याश्च तत्सुताः  ॥१५०.०१५<br>
धर्मसावर्णिकश्चाथ विहङ्गाद्यास्तदा सुराः  ।१५०.०१६<br>
गणेशश्चेन्द्रो नश्चराद्या मुनयः पुत्रकामयोः  ॥१५०.०१६<br>
सर्वत्रगाद्या रुद्राख्यः सावर्णिभविता मनुः  ।१५०.०१७<br>
ऋतधामा सुरेन्द्रश्च हरिताद्याश्च देवताः  ॥१५०.०१७<br>
तपस्याद्याः सप्तर्षयः सुता वै देववन्मुखाः  ।१५०.०१८<br>
मनुस्त्रयोदशो रौच्यः सुत्रामाणादयः सुराः  ॥१५०.०१८<br>
इन्द्रो दिवस्पतिस्तेषां दानवादिविमर्दनः  ।१५०.०१९<br>
निर्मोहाद्याः सप्तर्षयश्चित्रसेनादयः सुताः  ॥१५०.०१९<br>
मनुश्चतुर्दशो भौत्यः शुचिरिन्द्रो भविष्यति  ।१५०.०२०<br>
चाक्षुषाद्याः सुरगणा अग्निबाह्णादयो द्विजाः  ॥१५०.०२०<br>
चतुर्दशस्य भौत्यस्य पुत्रा ऊरुमुखा मनोः  ।१५०.०२१<br>
प्रवर्तयन्ति वेदांश्च भुवि सप्तर्षयो दिवः  ॥१५०.०२१<br>
देवा यज्ञभुजस्ते तु भूः पुत्रैः परिपाल्यते  ।१५०.०२२<br>
ब्रह्मणो दिवसे ब्रह्मन्मनवस्तु चतुर्दश  ॥१५०.०२२<br>
मन्वाद्याश्च हरिर्वेदं द्वापरान्ते विभेद सः  ।१५०.०२३<br>
आद्यो वेदश्चतुष्पादः शतसाहस्रसम्मितः  ॥१५०.०२३<br>
एकश्चासीद्यजुर्वेदस्तं चतुर्धा व्यकल्पयत् ।१५०.०२४<br>
आध्वर्यवं यजुर्भिस्तु ऋग्भिर्होत्रं तथा मुनिः  ॥१५०.०२४<br>
औद्गात्रं सामभिओश्चक्रे ब्रह्मत्वञ्चाप्यथर्वभिः  ।१५०.०२५<br>
प्रथमं व्यासशिष्यस्तु पैलो ह्यृग्वेदपारगः  ॥१५०.०२५<br>
इन्द्रः प्रमतये प्रादाद्वास्कलाय च संहितां  ।१५०.०२६<br>
बौध्यादिभ्यो ददौ सोपि चतुर्धा निजसंहितां  ॥१५०.०२६<br>
यजुर्वेदतरोः शाखाः सप्तविंशन्महामतिः  ।१५०.०२७<br>
वैशम्पायननामासौ व्यासशिष्यश्चकार वै  ॥१५०.०२७<br>
काण्वा वाजसनेयाद्या याज्ञवल्क्यादिभिः स्मृताः  ।१५०.०२८<br>
सामवेदतरोः शाखा व्यासशिष्यः सजैमिनिः  ॥१५०.०२८<br>
सुमन्तुश्च सुकर्मा च एकैकां संहितां ततः  ।१५०.०२९<br>
गृह्णते च सुकर्माख्यः सहस्रं संहितां गुरुः  ॥१५०.०२९<br>
सुमन्तुश्चाथर्वतरुं व्यासशिष्यो विभेद तं  ।१५०.०३०<br>
शिष्यानध्यापयामास पैप्यलादान् सहस्रशः  ॥१५०.०३०<br>
पुराणसंहितां चक्रे सुतो व्यासप्रसादतः ॥३१॥१५०.०३१<br>
<br>
इत्याग्नेये महापुराणे मन्वन्तराणि नाम पञ्चाशदधिकशततमोऽध्यायः ॥<br>
<br>
</span>
