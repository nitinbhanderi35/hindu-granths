अग्निरुवाच <br>
गोनसादिचिकित्साञ्च वशिष्ठ श्रृणु वच्मि ते ।<br>
ह्रीँ ह्रीँ अमलपक्षि स्वाहा ।।<br>
ताम्बूलखादनान्मन्त्री हरेन्मण्डलिनो विषं ।। २९८.१ ।।<br>
<br>
लशुनं रामठफ्लं कुष्ठाग्निव्योषकं विषे ।<br>
स्नुहीक्षीरं गव्यघृतं पक्षं पीत्वाऽहिजे विषे ।। २९८.२ ।।<br>
<br>
अथ राजिलदष्टे च पेया कृष्णा ससैन्धवा ।<br>
आज्यक्षौद्रशकृत्तोयं पुरीतत्या विषापहं ।। २९८.३ ।।<br>
<br>
सकृष्णाखण्डदुग्धाज्यं पातव्यन्तेन माक्षिकं ।<br>
व्योषं पिच्छं विडालास्थि नकुलाङ्गरुहैः समैः ।। २९८.४ ।।<br>
<br>
चूर्णितैर्म्मेषदुग्धाक्तैर्धूपः सर्वविषापहः ।<br>
रोमनिर्गुण्डिकाकोलवर्णैर्वा लशुनं समं ।। २९८.५ ।।<br>
<br>
मुनिपत्रैः कृतस्वेदं दष्टं काञ्जिकपाचितैः ।<br>
मूषिकाः षोडश प्रोक्ता रसङ्कार्पासकजम्पिवेत् ।। २९८.६ ।।<br>
<br>
सतैलं मूषिकार्त्तिघ्नं फलिनीकुसुमन्तथा ।<br>
सनागरगुडम्भक्ष्यं तद्विषारोचकापहं ।। २९८.७ ।।<br>
<br>
चिकित्सा विंशतिर्भूता लूताविषहरो गणः ।<br>
पद्मकं पाटली कुष्ठं नतमूशीरचन्दनं ।। २९८.८ ।।<br>
<br>
निर्गुण्डी शारिवा शेलु लूतार्त्तं सेचयेज्जलैः ।<br>
गुञ्जानिर्गुण्डिकङ्कोलपर्णं शुण्ठी निशाद्वयं ।। २९८.९ ।।<br>
<br>
करञ्जास्थि च तत्पङ्कैः वृश्चिकार्त्तिहरं श्रृणु ।<br>
मञ्जिष्ठा व्योषपुष्पं शिरीषकौमुदं ।। २९८.१० ।।<br>
<br>
संयोज्याश्चतुरो योगा लेपादौ वृश्चिकापहाः ।।<br>
ओं नमो भगवते रुद्राय चिवि छिन्द किरि<br>
<br>
भिन्द  खङ्गेन छेदय  शुलेन भेदय  चक्रेण दारय <br>
ओं ह्रूँ फट् ।<br>
मन्त्रेण मन्त्रितो देयो गर्द्धभादीन्निकृन्तति ।। २९८.११ ।।<br>
<br>
त्रिफलोशीरमुस्ताम्बुमांसीपद्मकचन्दनं ।<br>
अजाक्षीरेण पानादेर्गर्द्धभादेर्विषं हरेत् ।। २९८.१२ ।।<br>
<br>
हरेत् शिरीषपञ्चाङ्गं व्योषं शतपदीविषं ।<br>
सकन्धरं शिरीषास्थि हरेदुन्दूरजं विषं ।। २९८.१३ ।।<br>
<br>
व्योषं ससर्पिः पिण्डीतमूलमस्य विषं हरेत् ।<br>
क्षारव्योषवचाहिङ्गुविडङ्गं सैन्धवन्नतं ।। २९८.१४ ।।<br>
<br>
अम्बष्ठातिबलाकुष्ठं सर्वकीटविषं हरेत् ।<br>
यष्टिव्योषगुडक्षीरयोगाः शुनो विषापहः ।। २९८.१५ ।।<br>
<br>
ओं सुभद्रायै नमः ओं सुप्रभायै नमः ।<br>
यान्यौषधानि गृह्यन्ते विदानेन विना जनैः ।। २९८.१६ ।।<br>
<br>
तेषां वीजन्त्वया ग्राह्यमिति ब्रह्माऽव्रवीच्च नाम् ।<br>
ताम्प्रणम्योषधीम्पश्चात् यवान् प्रक्षिप्य मुष्टिना ।। २९८.१७ ।।<br>
<br>
दश जप्त्वा मन्त्रमिदं नमस्कुर्य्यात्तदौषधं ।<br>
त्वामुद्धराम्यूद्‌र्ध्वनेत्रामनेनैव च भक्षयेत् ।। २९८.१८ ।।<br>
<br>
नमः पुरुषसिंहाय नमो गोपालकाय च ।<br>
आत्मनैवाभिजानाति रणे कृष्णपराजयं ।। २९८.१९ ।।<br>
<br>
एतेन सत्यवाक्येन अगदो मेऽस्तु सिध्यतु ।।<br>
नमो वैदूर्य्यमाते तन्न रक्ष मां सर्वविषेभ्यो गौरि गान्धारि<br>
चाण्डालि मातङ्गिनि स्वाहा हरिमाये ।<br>
औषधादौ प्रयोक्तव्यो मन्त्रोऽयं स्थावरे विषे ।। २९८.२० ।।<br>
<br>
भुक्तमात्रे स्थिते ज्वाले पद्मं शीताम्बुसेवितं ।<br>
पाययेत्सघृतं क्षौद्रं विषञ्चेत्तदनन्तरं ।। २९८.२१ ।।<br>
<br>
इत्यादिमहापुराणे आग्नेये गोनसादिचिकित्सा नाम अष्टनवत्यधिकद्विशततमोऽध्यायः ।।<br>
