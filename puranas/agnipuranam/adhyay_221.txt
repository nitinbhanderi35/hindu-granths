एकविंशत्यधिकद्विशततमोऽध्यायः<br>
<br>
पुष्कर उवाच<br>
भृत्यः कुर्यात्तु राजाज्ञां शिष्यवत्सच्छ्रियः पतेः ।<br>
न क्षिपेद्वचनं राज्ञो अनुकूलं प्रियं वदेत् ॥ २२१.१ ॥<br>
<br>
रहोगतस्य वक्तव्यमप्रियं यद्धितं भवेत् ।<br>
न नियुक्तो हरेद्वित्तं नोपेक्षेत्तस्य मानकं ॥ २२१.२ ॥<br>
<br>
राज्ञश्च न तथाकार्य्यं वेशभाषाविचेष्टितं ।<br>
अन्तःपुरचराध्यक्षो वैरभूतैर्न्निराकृतैः ॥ २२१.३ ॥<br>
<br>
संसर्ग न व्रजेद्‌भृत्यो राज्ञो गुह्यञ्च गोपयेत् ।<br>
प्रदर्श्य कौशलं किञ्चिद्राजानन्तु विशेषयेत् ॥ २२१.४ ॥<br>
<br>
राज्ञा यच्छ्रावितं गुह्यं न तल्लोके प्रकाशयेत् ।<br>
आज्ञाप्यमाने बान्यस्मिन् किङ्करोमीति वा वदेत् ॥ २२१.५ ॥<br>
<br>
वस्त्रं रत्नमलङ्कारं राज्ञा दत्तं च धारयेत्१ ।<br>
नानिर्द्दिष्टे२ द्वारि विशेन्नायोग्ये भुवि राजदृक ॥ २२१.६ ॥<br>
<br>
जृम्भान्निष्ठीवनङ्कासं कोपं पर्य्यन्तिकाश्रयं ।<br>
भृकुटीं वातमुद्‌गारं तत्समीपे विसर्जयेत्३ ॥ २२१.७ ॥<br>
<br>
स्वगुणाख्यापने युक्त्या परानेव प्रयोजयेत्४ ।<br>
शाठ्यं लौल्यं सपैशून्यं नास्तिक्यं क्षुद्रतातथा ॥ २२१.८ ॥<br>
<br>
चापल्यञ्च परित्याज्यं नित्यं राकजानुजीविना ।<br>
श्रुतेन विद्याशिल्पैश्च संयोज्यात्मानमात्मना ॥ २२१.९ ॥<br>
<br>
राजसेवान्ततः कुर्याद् भूतये भूतिवर्द्धनः५ । <br>
नमस्कार्याः सदा चास्य पुत्रवल्लभमन्त्रिणः ॥ २२१.१० ॥<br>
<br>
सचिवैर्न्नास्य विश्वासो राजचित्तप्रियञ्चरेत् ।<br>
त्यजेद्विरक्तं रक्तात्तु वृत्तिमीहेत राजवित् ॥ २२१.११ ॥<br>
<br>
अपृष्टश्चास्य न ब्रूयात् कामं कुर्य्यात्तथापदि ।<br>
प्रसन्नो वाक्यसङ्‌ग्राही रहस्ये न च शङ्कते ॥ २२१.१२ ॥<br>
<br>
कुशलादिपरिप्रश्नं सम्प्रयच्छति चासनं ।<br>
तत्कथाश्रवणाद्‌धृष्टो अप्रियाण्यपि नन्दते ॥ २२१.१३ ॥<br>
<br>
अल्पं दत्तं प्रगृह्णाति स्मरेत् कथान्तरेष्वपि ।<br>
इति रक्तस्य कर्त्तव्यं सेवामन्यस्य वर्जयेत् ॥ २२१.१४ ॥<br>
<br>
इत्यादिम्हापुराणे आग्नेये अनुजीविवृत्तं नामैकविंशत्यधिक द्विशततमोऽध्यायः ।<br>
&nbsp;
