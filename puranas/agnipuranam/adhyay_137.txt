<span style="font-size: 14pt; line-height: 200%">ईश्वर उवाच<br>
महामारीं प्रवक्ष्यामि विद्यां शत्रुविमर्दिनीं  ।१३७.००१<br>
ओं ह्रीं महामारि रक्ताक्षि कृष्णवर्णे यमस्याज्ञाकरिणि सर्वभूतसंहारकारिणि अमुकं हन २ ओं दह २ पच २ ओं छिन्द २ ओं मारय २ ओं उत्सादय २ ओं सर्वसत्त्ववशङ्करि सर्वकामिके हुं फट्स्वाहेति<br>
ओं मारि हृदयाय नमः । ओं महामारि शिरसे स्वाहा । ओं कालरात्रि शिखायै वौषट् । ओं कृष्णवर्णे खः कवचाय हुम् । ओं तारकाक्षि विद्युज्जिह्वे सर्वसत्त्वभयङ्करि रक्ष २ सर्वकार्येषु ह्रं त्रिनेत्राय चषट् । ओं महामारि सर्वभूतदमानि महाकालि अस्त्राय हुं फट्<br>
एष न्यासी महादेवि कर्तव्यः साधकेन तु  ॥१३७.००१<br>
शवादिवस्त्रमादाय चतुरस्रन्त्रिहस्तकं  ।१३७.००२<br>
कृष्णवर्णां त्रिवक्त्राञ्च चतुर्बाहुं समालिखेत् ॥१३७.००२<br>
पटे विचित्रवर्णैश्च धनुः शूलञ्च कर्तृकां<sup id="cite_ref-1" class="reference"><a href="#cite_note-1">[१]</a></sup>   ।१३७.००३<br>
खट्वाङ्गन्धारयन्तीं च कृष्णाभं पूर्वमाननं  ॥१३७.००३<br>
तस्य दृष्टिनिपातेन भक्षयेदग्रतो नरं  ।१३७.००४<br>
द्वितीयं याम्यभागे तु रक्तजिह्वं भयानकं  ॥१३७.००४<br>
लेलिहानं करालं च दंष्ट्रोत्कटभयानकं  ।१३७.००५<br>
तस्य दृष्टिनिपातेन भक्ष्यमाणं हयादिकं  ॥१३७.००५<br>
तृतीयं च सुखं देव्याः श्वेतवर्णं गजादिनुत् ।१३७.००६<br>
गन्धपुष्पादिमध्वाज्यैः पश्चिमाभिमुखं यजेत् ॥१३७.००६<br>
मन्त्रस्मृतेरक्षिरोगशिरोरोगादि नश्यति  ।१३७.००७<br>
वश्याः स्युर्यक्षरक्षाश्च नाशमायान्ति शत्रवः  ॥१३७.००७<br>
समिधो निम्बवृक्षस्य ह्यजारक्तविमिश्रिताः  ।१३७.००८<br>
मारयेत्क्रोधसंयुक्तो होमादेव न संशयः  ॥१३७.००८<br>
परसैन्यमुखो भूत्वा सप्ताहं जुहुयाद्यदि  ।१३७.००९<br>
व्याधिभिर्गृह्यते सैन्यम्भङ्गो भवति वैरिणः  ॥१३७.००९<br>
समिधोऽष्टसहस्रन्तु यस्य नाम्ना तु होमयेत् ।१३७.०१०<br>
अचिरान्म्रियते सोपि ब्रह्मणा यदि रक्षितः  ॥१३७.०१०<br>
उन्मत्तसमिधो रक्तविषयुक्तसहस्रकं  ।१३७.०११<br>
दिनत्रयं ससैन्यश्च नाशमायाति वै रिपुः  ॥१३७.०११<br>
राजिकालवर्णैर्होमाद्भङ्गोऽरेः स्याद्दिनत्रयात् ।१३७.०१२<br>
खररक्तसमायुक्तहोमादुच्चाटयेद्रिपुं  ॥१३७.०१२<br>
काकरक्तसमायोगाद्धोमादुत्सादनं ह्यरेः  ।१३७.०१३<br>
बधाय कुरुते सर्वं यत्किञ्चिन्मनसेप्सितं  ॥१३७.०१३<br>
अथ सङ्ग्रामसमये गजारूढस्तु साधकः  ।१३७.०१४<br>
कुमारीद्वयसंयुक्तो मन्त्रसन्नद्धविग्रहः  ॥१३७.०१४<br>
दूरशङ्खादिवाद्यनि विद्यया ह्याभिमन्त्रयेत् ।१३७.०१५<br>
महामायापटं गृह्य उच्छेत्तव्यं रणाजिरे  ॥१३७.०१५<br>
परसैन्यमुखो भूत्वा दर्शयेत्तं महापटं  ।१३७.०१६<br>
कुमारीर्भोजयेत्तत्र पश्चात्पिण्डीञ्च भ्रामयेत् ॥१३७.०१६<br>
साधकश्चिन्तयेत्सैन्यम्पाषाणमिव निश्चलं  ।१३७.०१७<br>
निरुत्साहं विभग्नञ्च मुह्यमानञ्च भावयेत् ॥१३७.०१७<br>
एष स्तम्भो मया प्रोक्तो न देयो यस्य कस्य चित् ।१३७.०१८<br>
त्रैलोक्यविजया माया दुर्गैवं भैरवी तथा  ॥१३७.०१८<br>
कुब्जिका भैरवो रुद्रो नारसिंहपटादिना ॥१९॥१३७.०१९<br>
<br>
इत्याग्नेये महापुराणे युद्धजयार्णवे महामारी नाम सप्तत्रिंशदधिकशततमोऽध्यायः ॥<br>
<br>
</span>
