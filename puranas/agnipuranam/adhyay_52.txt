भगवानुवाच<br>
योगिन्यष्टाष्टकं वक्ष्ये ऐन्द्रादीशान्ततः क्रमात्। <br>
अक्षोभ्या रूक्षकर्णी च राक्षसी कृपणाक्षया ।। १ ।।<br>
<br>
पिङ्गाक्षी च क्षया क्षेमा इला लीलालया तथा। <br>
लोला लक्ता बलाकेशी लालसा विमला पुनः ।। २ ।।<br>
<br>
हुताशा च विशालाक्षी हुङ्कारा वडवामुखी। <br>
महाक्रूरा क्रोधना तु भयङ्करी महानना ।। ३ ।।<br>
<br>
सर्वज्ञा तला तारा ऋग्वेदा तु हयानना। <br>
साराख्या रुद्रसङ्ग्रही सम्बरा तालजङ्घिका ।। ४ ।।<br>
<br>
रक्ताक्षी सुप्रसिद्धा तु विद्युज्जिह्वा कारङ्किणी। <br>
मेघनादा प्रचण्डोग्रा कालकर्णी वरप्रदा ।। ५ ।।<br>
<br>
चन्द्रा चन्द्रावली चैव प्रपञ्चा प्रलयान्तिका। <br>
शिशुवक्त्रा पिशाची च पिशिताशा च लोलुपा ।। ६ ।।<br>
<br>
धमनी तापनी चैव रागिणी विकृतानना। <br>
वायुवेगा बृहत्‌कुक्षिर्विकृता विश्वरूपिका ।। ७ ।।<br>
<br>
यमजिह्वा जयन्ती च दुर्जया च जयन्तिका। <br>
विडाली रेवती चैव पूतना विजयान्तिका ।। ८ ।।<br>
<br>
अष्टहस्ताश्चतुर्हस्ता इच्छास्त्राः <br>
सर्वसिद्धिदाः। भैरवश्चार्कहस्तः स्यात् कूर्परास्यो जटेन्दुभृत् ।। ९ ।।<br>
<br>
खड्गाङ्कुशकुठारेषुविश्वाभयभृदेकतः। <br>
चापत्रिशूलखट्‌वाङ्गपाशकार्द्धवरोद्यतः ।। १० ।।<br>
<br>
गजचर्मधरो द्वाभ्यां कृत्तिवासोहिभूषितः। <br>
प्रेताशनो मातृमध्ये पूज्यः पञ्चाननोथवा ।। ११ ।।<br>
<br>
अविलोमाग्निपर्यन्तं दीर्घाष्टकैकभेदितम्। <br>
तत्‌षडङ्गानि जात्यन्तैरन्वितं च क्रमाद् यजेत् ।। १२ ।।<br>
<br>
मन्दिराग्निदलारुढं सुवर्णरसकान्वितम्। <br>
नादविन्द्विन्दुसंयुक्तंमातृनाथाङ्गदीपितम् ।। १३ ।।<br>
<br>
वीरभद्रो वृषारूढो मात्रग्रे स चतुर्मुखः। <br>
गौरी तु द्विभुजा त्र्यक्षा शूलिनी दर्पणान्विता ।। १४ ।।<br>
<br>
शूलं गलन्तिका* कुण्डी वरदा च चतुर्भुजा। <br>
अब्जस्था ललिता स्कन्दगणादर्शशलाकया ।। १५ ।।<br>
<br>
चण्डिका दशहस्ता स्यात् खड्गशूलारिशक्तिधृक्। <br>
दक्षे वामे नागपाश चर्माङ्कुशकुठारकम् ।। १६ ।।<br>
<br>
धनुः सिंहे च महिषः शूलेन प्रहतोग्रतः ।। १७ ।।<br>
<br>
इत्यादिमहापुराणे आग्नेये देवीप्रतिमालक्षणं नाम द्विपञ्चाशत्तमोऽध्यायः।<br>
