<span style="font-size: 14pt; line-height: 200%">अग्निरुवाच<br>
द्वादशीव्रतकं वक्ष्ये भुक्तिमुक्तिप्रदायकं  ।१८८.००१<br>
एकभक्तेन भक्तेन तथैवायाचितेन च  ॥१८८.००१<br>
उपवासेन भैक्ष्येण चैवं द्वादशिकव्रती  ।१८८.००२<br>
चैत्रे मासि सिते पक्षे द्वादश्यां मदनं हरिं  ॥१८८.००२<br>
पूजयेद्भुक्तिमुक्त्यर्थी(४) मदनद्वादशईव्रती  ।१८८.००३<br>
माघशुक्ले तु द्वादश्यां भीमद्वादशिकव्रती  ॥१८८.००३<br>
नमो नारायणायेति यजेद्विष्णुं स सर्वभाक् ।१८८.००४<br>
फाल्गुने च सिते पक्षे गोविन्दद्वादशीव्रती  ॥१८८.००४<br>
विशोकद्वादशीकारी यजेदाश्वयुजे हरिं  ।१८८.००५<br>
लवणं मार्गशीर्षे तु कृष्णमभ्यर्च्य यो नरः  ॥१८८.००५<br>
ददाति शुक्लद्वादश्यां स सर्वरसदायकः  ।१८८.००६<br>
<small><small>टिप्पणी<br>
१ कीटिकोटिगुणोत्तमेति ख..<br>
२ एकादश्यामृषिं पूज्येति ख.. , छ.. च । एकदश्यामृषिपूजेति ङ..<br>
३ कार्या सर्वाघहारिणीति झ.. , ञ.. च<br>
४ भुक्तिमुक्त्यर्थमिति छ.. , ञ.. च</small></small><br>
गोवत्सं पूजयेद्भाद्रे गोवत्सद्वादशीव्रती  ॥१८८.००६<br>
माध्यान्तु समतीतायां श्रवणेन तु संयुता  ।१८८.००७<br>
द्वादशी या भवेत्कृष्णा प्रोक्ता सा तिलद्वादशी  ॥१८८.००७<br>
तिलैः स्नानन्तिलैर्होमो नैवेद्यन्तिलमोदकं  ।१८८.००८<br>
दीपश्च तिलतैलेन तथा देयं तिलोदकं  ॥१८८.००८<br>
तिलाश्च देया विप्रेभ्यः फलं होमोपवासतः  ।१८८.००९<br>
ओं नमो भगवतेऽथो वासुदेवाय वै यजेत् ॥१८८.००९<br>
सुकलः स्वर्गमाप्नोति षट्तिलद्वादशीव्रती  ।१८८.०१०<br>
मनोरथद्वादशीकृत्फाल्गुने तु सितेऽर्चयेत् ॥१८८.०१०<br>
नामद्वादशीव्रतकृत्केशवाद्यैश्च नामभिः  ।१८८.०११<br>
वर्षं यजेद्धरिं स्वर्गी न भवेन्नारकी नरः  ॥१८८.०११<br>
फाल्गुनस्य सितेऽभ्यर्च्य सुमतिद्वादशीव्रती  ।१८८.०१२<br>
मासि भाद्रपदे शुक्ते अनन्तद्वादशीव्रती(१)  ॥१८८.०१२<br>
अश्लेषर्क्षे तु मूले वा(२) माघे कृष्णाय वै नमः  ।१८८.०१३<br>
यजेत्तिलांश्च जुहुयात्तिलद्वादशीकृन्नरः  ॥१८८.०१३<br>
सुगतिद्वादशीकारी फाल्गुने तु सिते यजेत् ।१८८.०१४<br>
जय कृष्ण नमस्तुभ्यं वर्षं स्याद्भुक्तिमुक्तिगः(३)  ॥१८८.०१४<br>
पौषशुक्ले तु द्वादश्यां सम्प्राप्तिद्वादशीव्रती  ।१८८.०१५<br>
<br>
इत्याग्नेये महापुराणे नानाद्वादशीव्रतानि नामाष्टाशीत्यधिकशततमोऽध्यायः ॥<br>
<br>
<small><small>टिप्पणी<br>
१ मनोरथद्वादशीत्यादिः, अनन्तद्वादशीव्रतीत्यन्तः पाठः घ.. पुस्तके नास्ति<br>
२ आषाढर्क्षे तु मूले वा इति ख.. , ग.. , ज.. , ट.. च<br>
३ वर्षे स्याद्भुक्तिमुक्तिद इति ग.. , घ.. च</small></small><br>
<br>
</span>
