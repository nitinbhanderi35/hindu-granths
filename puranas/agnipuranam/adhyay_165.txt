<span style="font-size: 14pt; line-height: 200%">नानाधर्माः<br>
<br>
अग्निरुवाच<br>
ध्येय आत्मा स्थितो योऽसौ हृदये दीपवत्प्रभुः  ।१६५.००१<br>
अनन्यविषयं कृत्वा मनो बुद्धिस्मृतीन्द्रियं  ॥१६५.००१<br>
श्राद्धन्तु ध्यायिने देयं<sup id="cite_ref-1" class="reference"><a href="#cite_note-1">[१]</a></sup>(३) गव्यं दधि घृतं पयः  ।१६५.००२<br>
प्रियङ्गवो मसूराश्च वार्ताकुः कोद्रवो न हि  ॥१६५.००२<br>
सैंहिकयो यदा सूर्यं ग्रसते पर्वसन्धिषु  ।१६५.००३<br>
हस्तिच्छाया तु सा ज्ञेया श्राद्धदानादिकेऽक्ष्या  ॥१६५.००३<br>
पित्रे चैव यदा सोमो हंसे चैव करे स्थिते  ।१६५.००४<br>
तिथिर्वैवस्वतो नाम सा छाया कुञ्जरस्य तु  ॥१६५.००४<br>
अग्नौकरणशेषन्तु न दद्याद्वैश्वदेविके  ।१६५.००५<br>
अग्न्यभावे तु विप्रस्य हस्ते दद्यात्तु दक्षिणे  ॥१६५.००५<br>
न स्त्री दुष्यति जारेण न विप्रो वेदकर्मणा  ।१६५.००६<br>
बलात्कारोपभुक्ता चेद्वैरिहस्तगतापि वा<sup id="cite_ref-2" class="reference"><a href="#cite_note-2">[२]</a></sup>(१)  ॥१६५.००६<br>
सन्त्यजेद्दूषितान्नारीमृतुकाले न शुद्ध्यति  ।१६५.००७<br>
य आत्मत्र्यतिरेकेण द्वितीयं नात्र पश्यति<sup id="cite_ref-3" class="reference"><a href="#cite_note-3">[३]</a></sup>(२)  ॥१६५.००७<br>
ब्रह्मभूतः स एवेह योगी चात्मरतोऽमलः  ।१६५.००८<br>
विषयेन्द्रियसंयोगात्केचिद्योगं वदन्ति वै  ॥१६५.००८<br>
अधर्मो धर्मबुद्ध्या तु गृहीतस्तैरपण्डितैः  ।१६५.००९<br>
आत्मनो मनसश्चैव संयोगञ्च तथा परे  ॥१६५.००९<br>
वृत्तिहीनं मनः कृत्वा क्षेत्रज्ञं परमात्मनि  ।१६५.०१०<br>
एकीकृत्य विमुच्येत बन्धाद्योगोऽयमुत्तमः  ॥१६५.०१०<br>
कुटुम्बैः पञ्चभिर्यामः षष्ठस्तत्र महत्तरः  ।१६५.०११<br>
देवासुरमनुष्यैर्वा स जेतुं नैव शक्यते<sup id="cite_ref-4" class="reference"><a href="#cite_note-4">[४]</a></sup>(३)  ॥१६५.०११<br>
बहिर्मुखानि सर्वाणि कृत्वा चाभिमुखानि वै  ।१६५.०१२<br>
मनस्येवेन्द्रियग्रामं मनश्चात्मनि योजयेत् ॥१६५.०१२<br>
सर्वभावविनिर्मुक्तं क्षेत्रज्ञं ब्रह्मणि न्यसेत् ।१६५.०१३<br>
एतज्ज्ञानञ्च ध्यानञ्च शेषोऽन्यो ग्रन्थविस्तरः<sup id="cite_ref-5" class="reference"><a href="#cite_note-5">[५]</a></sup>(४)  ॥१६५.०१३<br>
यन्नास्ति सर्वलोकस्य तदस्तीति विरुध्यते  ।१६५.०१४<br>
कथ्यमानं तथान्यस्य हृदये नावतिष्ठते  ॥१६५.०१४<br>
असंवेद्यं हि तद्ब्रह्म<sup id="cite_ref-6" class="reference"><a href="#cite_note-6">[६]</a></sup>(१) कुमारी स्त्रीमुखं यथा  ।१६५.०१५<br>
अयोगी नैव जानाति जात्यन्धो हि घटं यथा  ॥१६५.०१५<br>
सत्र्यसन्तं द्विजं दृष्ट्वा स्थानाच्चलति भास्करः  ।१६५.०१६<br>
एष मे मण्डलं भित्त्वा परं ब्रह्माधिगच्छति  ॥१६५.०१६<br>
उपवासव्रतञ्चैव स्नानन्तीर्थं फलन्तपः  ।१६५.०१७<br>
द्विजसम्पादनञ्चैव सम्पन्नन्तस्य तत्फलं  ॥१६५.०१७<br>
एकाक्षरं परं ब्रह्म प्राणायामः परन्तपः  ।१६५.०१८<br>
सावित्र्यास्तु परं नास्ति पावनं परमं स्मृतः  ॥१६५.०१८<br>
पूर्वं स्त्रियः सुरैर्भुक्ताः सोमगन्धर्ववह्निभिः  ।१६५.०१९<br>
भुञ्जते मानुषाः पश्चान्नैता दुष्यन्ति केनचित् ॥१६५.०१९<br>
असवर्णेन यो गर्भः स्त्रीणां योनौ निषिच्यते  ।१६५.०२०<br>
अशुद्धा तु भवेन्नारी यावत्छल्यं न मुञ्चति  ॥१६५.०२०<br>
निःसृते तु ततः शल्ये रजसा शुद्ध्यते ततः  ।१६५.०२१<br>
ध्यानेन सदृशन्नास्ति शोधनं पापकर्मणां  ॥१६५.०२१<br>
श्वपाकेष्वपि भुञ्जानो ध्यानेन हि विशुद्ध्यति  ।१६५.०२२<br>
आत्मा ध्याता मनो ध्यानं ध्येयो विष्णुः फलं हरिः  ॥१६५.०२२<br>
अक्षयाय यतिः श्राद्धे पङ्क्तिपावनपावनः  ।१६५.०२३<br>
आरूढो नैष्ठिकन्धर्मं यस्तु प्रच्यवते द्विजः  ॥१६५.०२३<br>
प्रायश्चित्तं न पश्यामि येन शुद्ध्येत्स आत्महा  ।१६५.०२४<br>
ये च प्रव्रजिताः पत्न्यां या चैषां वीजसन्ततिः  ॥१६५.०२४<br>
विदुरा नाम चण्डाला जायन्ते नात्र संशयः  ।१६५.०२५<br>
शतिको म्रियते गृध्रः श्वासौ द्वादशिकस्तथा  ॥१६५.०२५<br>
भासो विंशतिवर्षाणि सूकरो दशभिस्तथा  ।१६५.०२६<br>
अपुष्पो विफलो वृक्षो जायते कण्टकावृतः  ॥१६५.०२६<br>
ततो दावाग्निदग्धस्तु स्थाणुर्भवति सानुगः  ।१६५.०२७<br>
ततो वर्षशतान्यष्टौ द्वे तिष्ठत्यचेतनः  ॥१६५.०२७<br>
पूर्णे वर्षसहस्रे तु जायते ब्रह्मराक्षसः  ।१६५.०२८<br>
प्लवेन लभते मोक्षं कुलस्योत्सादनेन वा  ॥१६५.०२८<br>
योगमेव निषेवेतेत नान्यं मन्त्रमघापहम् ॥२९॥१६५.०२९<br>
<br>
इत्याग्नेये महापुराणे नानाधमा नाम पञ्चषष्ट्यधिकशततमोऽध्यायः ॥<br>
</span>
