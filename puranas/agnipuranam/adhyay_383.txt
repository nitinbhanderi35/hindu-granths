<span style="font-size: 14pt; line-height: 200%"><br>
<br>
अग्निरुवाच<br>
आग्नेयं ब्रह्मरूपन्ते पुराणं कथितं मया ।<br>
सप्रपञ्चं निष्प्रपञ्चं विद्याद्वयमयं महत् ॥ ३८३.१ ॥<br>
ऋग्यजुःसामाश्चर्वाख्या विद्या विष्णुर्जगज्जनिः ।<br>
छन्दः शिक्षा व्याकरणं निधण्टुज्योतिराख्यकाः ॥ ३८३.२ ॥<br>
निरुक्तधर्मशास्त्रादि मीमांसान्यायविस्तराः ।<br>
आयुर्वेदपुराणाख्या धनुर्गन्धर्वविस्तराः ॥ ३८३.३ ॥<br>
विद्या सैवार्थसास्त्राख्या वेदान्ताऽन्या हरिर्महान् ।<br>
इत्येषा चापरा विद्या परविद्याऽक्षरं ॥ ३८३.४ ॥<br>
यस्य भावोऽखिलं विष्णुस्तस्य नो बाधते कलिः ।<br>
अनिष्ट्वा तु महायज्ञानकृत्वापि पितृस्वधां ॥ ३८३.५ ॥<br>
कृष्णमभ्यर्च्चयन्भक्त्या नैनसो भाजनं भवेत् ।<br>
सर्वकारणमत्यन्तं विष्णुं ध्यायन्न सीदति ॥ ३८३.६ ॥<br>
अन्यतन्त्रादिदोषोत्थो विषयाकृष्टमानसः ।<br>
कृत्वापि पापं गोविन्दं ध्यायन्पापैः प्रमुच्यते ॥ ३८३.७ ॥<br>
तद्ध्यानं यत्र गोविन्दः सा कथा यत्र केशवः ।<br>
तत् कर्म यत्तदर्थीयं किमन्यैर्बहुभाषितैः ॥ ३८३.८ ॥<br>
न तत् पिता पु पुत्राय न शिष्याय गुरुर्द्विज ।<br>
परमार्थं परं ब्रूयाद्यदेतत्ते मयोदितं ॥ ३८३.९ ॥<br>
संसारे भ्रमता लभ्यं पुत्रदारधनं वसु ।<br>
सुहृदश्च तथैवान्ये नोपदेशो द्विजेदृशः ॥ ३८३.१० ॥<br>
किं पुत्रदारैमित्रैर्वा किं मित्रक्षेत्रवान्धवैः ।<br>
उपदेशः परो वन्धुरीदृशो यो विमुक्तये ॥ ३८३.११ ॥<br>
द्विविधो भूतमार्गोयं दैव आसुर एव च ।<br>
विष्णुभक्तिपरो दैवो विपरीतस्तथासुरः ॥ ३८३.१२ ॥<br>
एतत् पवित्रमारोग्यं धन्यं दुःस्वप्ननाशनं ।<br>
सुखप्रीतिकरं नॄणां मोक्षकृद् यत्तवेरितं ॥ ३८३.१३ ॥<br>
येषां गृहेषु लिखितमाग्नेयं हि पुराणकं ।<br>
पुस्तकं स्थास्यति सदा तत्र नेशुरुपद्रवाः ॥ ३८३.१४ ॥<br>
किं तीर्यैर्गोप्रदानैर्वा किं यज्ञैः किमुपोषितैः ।<br>
आग्नेयं ये हि श्रृण्वन्ति अहन्यहनि मानवाः ॥ ३८३.१५ ॥<br>
यो ददाति तिलप्रस्थं सुवर्णस्य च माषकं ।<br>
श्रृणेति श्लोकमेकञ्च आग्नेयस्य तदाप्नुयात् ॥ ३८३.१६ ॥<br>
अध्यायपठनञ्चास्य गोप्रदानाद् विशिष्यते ।<br>
अहोरात्रकृतं पापं श्रोतुमिच्छोः प्रणश्यति ॥ ३८३.१७ ॥<br>
कपिलानां शते दत्ते यद् भवेज्ज्येष्ठपुष्करे ।<br>
तदाग्नेयं पुराणं हि पठित्वा फलमाप्नुयात् ॥ ३८३.१८ ॥<br>
प्रवृत्तञ्च निवृत्तञ्च धर्मं विद्याद्वयात्मकं ।<br>
आग्नेयस्य पुराणस्य शास्त्रस्यास्य समं न हि ॥ ३८३.१९ ॥<br>
पठन्नाग्नेयकं नित्यं श्रृण्वन् वापि पुराणकं ।<br>
भक्तो वशिष्ठ मनुजः सर्वपापैः प्रमुच्यते ॥ ३८३.२० ॥<br>
नोपसर्गा न चानर्था न चौरारिभयं गृहे ।<br>
तस्मिन् स्याद् यत्र चाग्नेयपुराणस्य हि पुस्तकं ॥ ३८३.२१ ॥<br>
न गर्भहारिणी भीतिर्न च बालग्रहा गृहे ।<br>
यत्राग्नेयं पुराणं स्यान्न पिशाचादिकं भयं ॥ ३८३.२२ ॥<br>
श्रृण्वन् विप्रो वेदवित् स्यात् क्षत्रियः पृथिवीपतिः ।<br>
ऋद्धिं प्राप्नोति वैश्यश्च शूद्रश्चारोग्यमृच्छति ॥ ३८३.२३ ॥<br>
यः पठेत् श्रृणुयान्नित्यं समदृग्विष्णुमानसः ।<br>
ब्रह्माग्नेयं पुराणं सत्तत्र नश्यन्त्युपद्रवाः ॥ ३८३.२४ ॥<br>
दिव्यान्तरीक्षभौमाद्या दुःस्वप्नाद्यभिचारकाः ।<br>
यच्चान्यद्दुरितं किञ्चित्तत्सर्व्वं हन्ति केशवः ॥ ३८३.२५ ॥<br>
पठतः श्रृण्वतः पुंसः पुस्तकं यजतो महत् ।<br>
आग्नेयं श्रीपुराणं हि हेमन्ते यः श्रृणोति वै ॥ ३८३.२६ ॥<br>
प्रपूज्य गन्धपुष्पाद्यैरग्निष्टोमफलं लभेत् ।<br>
शिशिरे पुण्डरीकस्य बसन्ते चाश्वमेधजम् ॥ ३८३.२७ ॥<br>
ग्रीष्मे तु वाजपेयस्य राजसूयस्य वर्षति ।<br>
गोसहस्रस्य शरदि फलं तत्पठतो ह्यृतौ ॥ ३८३.२८ ॥<br>
आग्नेयं हि पुराणं यो भक्ताग्रे पठते हरेः ।<br>
सोऽर्च्चयेच्च वसिष्ठेह ज्ञानयज्ञेन केशवम् ॥ ३८३.२९ ॥<br>
यस्याग्नेयपुराणस्य पुस्तकं तस्य वै जयः ।<br>
लिखितं पूजितं गेहे भुक्तिर्मुक्तिः करेऽस्ति हि ॥ ३८३.३० ॥<br>
इति कालाग्निरूपेण गीतं मे हरिणा पुरा ।<br>
आग्नेयं हि पुराणं वै ब्रह्मविद्याद्वयास्पदम् ॥ <br>
विद्याद्वयं वसिष्ठेदं भक्तेभ्यः कथयिष्यसि ॥ ३८३.३१ ॥<br>
वसिष्ठ उवाच<br>
व्यासाग्नेयपुराणं ते रूपं विद्याद्वयात्मकं ।<br>
कथितं ब्रह्मणो विष्णोरग्निना कथितं यथा ॥ ३८३.३२ ॥<br>
सार्द्धं देवैश्च भुनिभिर्मह्यं सर्व्वार्थदर्शकं ।<br>
पुराणमग्निना गीतमाग्नेयं ब्रह्मसमिमतं ॥ ३८३.३३ ॥<br>
यः पठेच्छृणुयाद्व्यास लिखेद्वा लेखयेदपि ।<br>
श्रावयेत्पाठयेद्वापि पूजयेद्धारयेदपि ॥ ३८३.३४ ॥<br>
सर्व्वपापविनिर्मुक्तः प्राप्तकामो दिवं व्रजेत् ।<br>
लेखयित्वा पुराणं यो दद्याद्विप्रेभ्य उत्तमं ॥ ३८३.३५ ॥<br>
स ब्रह्मलोकमाप्नोति कुलानां शतमुद्धरेत् ।<br>
एकं श्लोकं पठेद्यस्तु पापपङ्काद्विमुच्यते ॥ ३८३.३६ ॥<br>
तस्माद्व्यास सदा श्राव्यं शिष्यभ्यः सर्वदर्शनं ।<br>
शुकाद्यैर्मुनिभिः सार्द्धं श्रोतुकामैः पुराणकं ॥ ३८३.३७ ॥<br>
आग्नेयं पठितं ध्यातं शुभं स्याद् भुक्तिमुक्तिदं ।<br>
अग्नये तु नमस्तस्मै येन गीतं पुराणकं ॥ ३८३.३८ ॥<br>
व्यास उवाच<br>
वसिष्ठेन पुरा गीतं सूतैतत्ते मयोदितं ।<br>
पराविद्याऽपराविद्यास्वरूपं परमं पदम् ॥ ३८३.३९ ॥<br>
आग्नयं दुर्लभं रूपं प्राप्यते भाग्यसंयुतैः ।<br>
ध्यायन्तो ब्रह्म चाग्नेयं पुराणं हरिमागताः ॥ ३८३.४० ॥<br>
विद्यार्थिनस्तथा विद्यां राज्यं राज्यार्थिनो गताः ।<br>
अपुत्राः पुत्रिणः सन्ति नाश्रया आश्रयं गताः ॥ ३८३.४१ ॥<br>
सौभाग्यार्थी च सौभाग्यं मोक्षं मोक्षार्थिनो गताः ।<br>
लिखन्तो लेखयन्तश्च निष्पापाश्च श्रियं गताः ॥ ३८३.४२ ॥<br>
शुकपैलमुखैः सूत आग्नेयन्तु पुराणकं ।<br>
रूपं चिन्तय यातासि भुक्तिं मुक्तिं न संशयः ॥ <br>
श्रावय त्वञ्च शिष्येभ्यो भक्तेभ्यश्च पुराणकम् ॥ ३८३.४३ ॥<br>
सूत उवाच<br>
व्यासप्रसादादाग्नेयं पुराणं श्रुतमादरात् ॥ ३८३.४४ ॥<br>
आग्नेयं ब्रह्मरूपं हि मुनयः शौनकादयः ।<br>
भवन्तो नैमिषारण्ये यजन्तो हरिमीश्वरं ॥ ३८३.४५ ॥<br>
तिष्ठन्तः श्रद्धया युक्तास्तस्माद्वः समुदीरितम् ।<br>
अग्निना प्रोक्तमाग्नेयं पुराणं वेदसम्मितं ॥ ३८३.४६ ॥<br>
ब्रह्मविद्याद्वयोपेतं भुक्तिदं मुक्तिदं महत् ।<br>
नास्मात्परतरः सारो नास्मात्परतरः सुहृत् ॥ ३८३.४७ ॥<br>
नास्मात्परतरो ग्रन्थो नास्मात्परतरा गतिः ।<br>
नास्मात्परतरं शास्त्रं नास्मात्परतरा श्रुतिः ॥ ३८३.४८ ॥<br>
नास्मात्परतरं ज्ञानं नास्मात्परतरा स्मृतिः ।<br>
नास्मात्परो ह्यागमोऽस्ति नास्माद्विद्या पराऽस्ति हि ॥ ३८३.४९ ॥<br>
नास्मात्परः स्यात्सिद्धान्तो नास्मात्परममङ्गलम् ।<br>
नास्मात्परोऽस्ति वेदान्तः पुराणं परमन्त्विदं ॥ ३८३.५० ॥<br>
नास्मात्परतरं भूमौ विद्यते वस्तु दुर्लभम् ।<br>
आग्नेये हि पुराणेऽस्मिन् सर्वविद्याः प्रदर्शिताः ॥ ३८३.५१ ॥<br>
सर्वे मत्स्यावताराद्या गीता रामायणन्त्विह ।<br>
हरिवंशो भारतञ्च नव सर्गाः प्रदर्शिताः ॥ ३८३.५२ ॥<br>
आगमो वैष्णवो गीतः पूजादीक्षाप्रतिष्ठया ।<br>
पवित्रारोहणादीनि प्रतिमालक्षणादिकं ॥ ३८३.५३ ॥<br>
प्रासादलक्षणाद्यञ्च मन्त्रा वै भुक्तिभुक्तिदाः ।<br>
शैवागमस्तदर्थश्च शाक्तेयः सौर एव च ॥ ३८३.५४ ॥<br>
मण्डलानि च बास्तुश्च मन्त्राणि विविधानि च ।<br>
प्रतिसर्गश्चानुगीतो ब्रह्माण्डपरिमण्डलं ॥ ३८३.५५ ॥<br>
गीतो भुवनकोषश्च द्वीपवर्षादिनिम्नगाः ।<br>
गयागङ्गाप्रयागादि-तीर्थमाहात्म्यमीरितं ॥ ३८३.५६ ॥<br>
ज्योतिश्चक्रं ज्योतिषादि गीतो युद्धजयार्णवः ।<br>
मन्वन्तरादयो गीताः धर्मा वर्णादिकस्य च ॥ ३८३.५७ ॥<br>
अशौचं द्रव्यशुद्धिश्च प्रायश्चित्तं प्रदर्शितं ।<br>
राजधर्म्मा दानधर्मा व्रतानि विविधानि च ॥ ३८३.५८ ॥<br>
व्यवहाराः शान्तयश्च ऋग्वेदादिविधानकं ।<br>
सूर्यवंशः सोमवंशो धनुर्वेदश्च वैद्यकं ॥ ३८३.५९ ॥<br>
गान्धर्व्ववेदोऽर्थशास्त्रं मीमांसा न्यायविस्तरः ।<br>
पुराणसंख्यामाहात्म्यं छन्दो व्याकरणं स्मृतं ॥ ३८३.६० ॥<br>
अहङ्कारो निघण्टुश्च शिक्षा कल्प इहोदितः ।<br>
स्मृतः नैमित्तिकः प्राकृतिको लय आत्यन्तिकः ॥ ३८३.६१ ॥<br>
वेदान्तं ब्रह्मविज्ञानं योगी ह्यष्टाङ्ग ईरितः ।<br>
स्तोत्रं पुराणमाहात्म्यं विद्या ह्यष्टादश स्मृताः ॥ ३८३.६२ ॥<br>
ऋग्वेदाद्याः परा ह्यत्र पराविद्याक्षरं परं ।<br>
सप्रपञ्चं निष्प्रपञ्चं ब्रह्मणो रूपमीरितं ॥ ३८३.६३ ॥<br>
इदं पञ्चदशसाहस्रं शतकोटिप्रविस्तरं ।<br>
देवलोके दैवतैश्च पुरणं पठ्यते सदा ॥ ३८३.६४ ॥<br>
लोकानां हितकामेन संक्षिप्योद्गीतमग्निना ।<br>
सर्वं ब्रह्मेति जानीध्वं मुनयः शोनकादयः ॥ ३८३.६५ ॥<br>
श्रृणुयाच्छ्रावयेद्वापि यः पठेत्पाठयेदपि ।<br>
लिखेल्लेखापयेद्वापि पूजयेत्कीर्त्तयेदपि ॥ ३८३.६६ ॥<br>
पुराणपाठकञ्चैव पूजयेत् प्रयतो नृपः ।<br>
गोभूहिरण्यदानाद्यैर्वस्त्रालङ्कारतर्पणैः ॥ ३८३.६७ ॥<br>
तं संपूज्य लभेच्चैव पुराणश्रवणात् फलं ।<br>
पुराणान्ते च वै कुर्य्यादवश्यं द्विजभोजनं ॥ ३८३.६८ ॥<br>
निर्म्मलः प्राप्तसर्व्वार्थः सकुलः स्वर्गमाप्नुयात् ।<br>
शरयन्त्रं पुस्तकाय सूत्रं वै पत्रसञ्चयं ॥ ३८३.६९ ॥<br>
पट्टिकाबन्धवस्त्रादि दद्याद् यः स्वर्गमाप्नुयात् ।<br>
यो दद्याद्ब्रह्म्लोकी स्यात् पुस्तकं यस्य वै गृहे ॥ ३८३.७० ॥<br>
तस्योत्पातभयं नास्ति भुक्तिमुक्तिमवाप्नुयात् ।<br>
यूयं स्मरत चाग्नेयं पुराणं रूपमैश्वरं ॥ <br>
सूतो गतः पूजितस्तैः शौनकाद्या हरिं ययुः ॥ ३८३.७१ ॥<br>
<br>
इत्यादिमहापुराणे आग्नेये आग्नेयपुराणमाहात्म्यं नाम<br>
त्र्यशीत्यधिकत्रिशततमोऽध्यायः ।<br>
<br>
समाप्तमाग्नेयं पुराणम् ।<br>
<br>
<br>
<br>
<br>
</span>
