<span style="font-size: 14pt; line-height: 200%">अग्निरुवाच<br>
ग्रहापहारमन्त्रादीन् वक्ष्ये ग्रहविमर्दनान्  ।३००.००१<br>
हर्षेच्छाभयशोकादिविरुद्धाशुचिभोजनात् ॥३००.००१<br>
गुरुदेवादिकोपाच्च पञ्चोन्मादा भवन्त्यथ  ।३००.००२<br>
त्रिदोषजाः सन्निपाता आगन्तुरिति ते स्मृताः  ॥३००.००२<br>
देवादयो ग्रहा जाता रुद्रक्रोधादनेकधा  ।३००.००३<br>
सरित्सरस्तडागादौ शैलोपवनसेतुषु  ॥३००.००३<br>
नदीसङ्गे शून्यगृहे विलद्वार्येकवृक्षके  ।३००.००४<br>
ग्रहा गृह्णन्ति पुंसश्च श्रियः(१)<sup id="cite_ref-1" class="reference"><a href="#cite_note-1">[१]</a></sup> सुप्ताञ्च गर्भिणीम्  ॥३००.००४<br>
आसन्नपुष्पान्नग्नाञ्च ऋतुस्नानं करोति या  ।३००.००५<br>
अवमानं नृणां वैरं विघ्नं भाग्यविपर्ययः  ॥३००.००५<br>
देवतागुरुधर्मादिसदाचारादिलङ्घनम्  ।३००.००६<br>
पतनं शैलवृक्षादेर्विधुन्वन्मूर्धजं मुहुः  ॥३००.००६<br>
रुदन्नृत्यति रक्ताक्षो हूंरूपोऽनुग्रही नरः  ।३००.००७<br>
उद्विग्नः शूलदाहार्तः क्षुत्तृष्णार्तः शिरोर्तिमान्  ॥३००.००७<br>
देहि दहीति याचेत बलिकामग्रही नरः  ।३००.००८<br>
स्त्रीमालाभोगस्नानेच्छूरतिकामग्रही नरः  ॥३००.००८<br>
महासुदर्शनो व्योमव्यापी विटपनासिकः(१)<sup id="cite_ref-2" class="reference"><a href="#cite_note-2">[२]</a></sup>  ।३००.००९<br>
पातालनारसिंहाद्या चण्डीमन्त्रा ग्रहार्दनाः  ॥३००.००९<br>
पृश्नीहिङ्गुवचाचक्रशिरीषदयितम्परम्  ।३००.०१०<br>
पाशाङ्कुशधरं देवमक्षमालाकपालिनम्  ॥३००.०१०<br>
खट्टाङ्गाब्जादिशिक्तिञ्च दधानं चतुराननम्  ।३००.०११<br>
अन्तर्वाह्यादिखट्टाङ्गपद्मस्थं रविमण्डले  ॥३००.०११<br>
आदित्यादियुतं प्रार्च्य उदितेर्केऽर्घ्यकं ददेत् ।३००.०१२<br>
श्वासविषाग्निविप्रकुण्डीहृल्लेखासकलो भृगुः  ॥३००.०१२<br>
अर्काय भूर्भुवःस्वश्च ज्वालिनीं कुलमुद्गरम्  ।३००.०१३<br>
पद्मासनोऽरुणो रक्तवस्त्रसद्युतिविश्वकः  ॥३००.०१३<br>
उदारः पद्मधृग्दोर्भ्यां सौम्यः सर्वाङ्गभूषितः  ।३००.०१४<br>
रक्ता हृदादयः सौम्या वरदाः पद्मधारिणः  ॥३००.०१४<br>
विद्युत्पुञ्जनिभं वस्त्रं श्वेतः सौम्योऽरुणः कुजः  ।३००.०१५<br>
बुधस्तद्वद्गुरुः पीतः शुक्लः शुक्रः शनैश्चरः  ॥३००.०१५<br>
कृष्णाङ्गारनिभो राहुर्धूम्रः केतुरुदाहृतः  ।३००.०१६<br>
वामोरुवामहस्तान्ते दक्षहस्ताभयप्रदा  ॥३००.०१६<br>
स्वनामाद्यन्तु वीजास्ते हस्तौ संशोध्य चास्त्रतः  ।३००.०१७<br>
अङ्गुष्ठादौ तले नेत्रे हृदाद्यं व्यापकं न्यसेत् ॥३००.०१७<br>
मूलवीजैस्त्रिभिः प्राणध्यायकं न्यस्य साङ्गकम्  ।३००.०१८<br>
प्रक्षाल्य पात्रमस्त्रेण मूलेनापूर्य वारिणा  ॥३००.०१८<br>
गन्धपुष्पाक्षतं न्यस्य दूर्वामर्घ्यञ्च मन्त्रयेत् ।३००.०१९<br>
आत्मानं तेन सम्प्रोक्ष्य पूजाद्रव्यञ्च वै ध्रुवम्  ॥३००.०१९<br>
प्रभूतं विमलं सारमाराध्यं परमं सुखम्  ।३००.०२०<br>
पीठाद्यान् कल्पयेदेतान् हृदा मध्ये विदिक्षु च  ॥३००.०२०<br>
पीठोपरि हृदा मध्ये दिक्षु चैव विदिक्षु च  ।३००.०२१<br>
पीठोपरि हृदाब्जञ्च केशवेष्वष्टशक्तयः  ॥३००.०२१<br>
वां दीप्तां वीं तथा सुक्ष्मां वुञ्जयां वूञ्च भाद्रिकां  ।३००.०२२<br>
वें विभूतीं वैं विमलां वोमसिघातविद्युताम्  ॥३००.०२२<br>
वौं सर्वतोमुखीं वं पीठं वः प्रार्च्य रविं यजेत् ।३००.०२३<br>
आवाह्य दद्यात्पाद्यादि हृत्षडङ्गेन सुव्रत  ॥३००.०२३<br>
खकारौ दण्डिनौ चण्डौ मज्जा दशनसंयुता  ।३००.०२४<br>
मांसदीर्घा जरद्वायुहृदैतत्सर्वदं रवेः  ॥३००.०२४<br>
वह्नीशरक्षो मरुतां किक्षु पूज्या हृदादयः  ।३००.०२५<br>
स्वमन्त्रैः कर्णिकान्तस्था दिक्ष्वस्त्रं पुरतः सदृक् ॥३००.०२५<br>
पूर्वादिदिक्षु सम्पूज्याश्चन्द्रज्ञगुरुभार्गवाः  ।३००.०२६<br>
नस्याञ्जनादि कुर्वीत साजमूत्रैर्ग्रहापहैः  ॥३००.०२६<br>
पाठापथ्यावचाशिग्रुसिन्धूव्योषैः पृथक्फलैः  ।३००.०२७<br>
अजाक्षीराढके पक्वसर्पिः सर्वग्रहान् हरेत् ॥३००.०२७<br>
वृश्चिकालीफलीकुष्ठं लवणानि च शार्ङ्गकम्  ।३००.०२८<br>
अपस्मारविनाशाय तज्जलं त्वभिभोजयेत् ॥३००.०२८<br>
विदारीकुशकाशेक्षुक्वाथजं पाययेत्पयः  ।३००.०२९<br>
द्रोणे सयष्टिकुष्माण्डरसे सर्पिश्च संस्कृतौ  ॥३००.०२९<br>
पञ्चगव्यं घृतं तद्वद्योगं ज्वरहरं शृणु  ।३००.०३०<br>
ओं भस्मास्त्राय विद्महे एकदंष्ट्राय धीमहि तन्नो ज्वरः प्रचोदयात्<br>
कृष्णोषणनिशारास्नाद्राक्षातैलं गुडं लिहेत् ॥३००.०३०<br>
श्वासवानथ वा भार्गीं सयष्टिमधुसर्पिषा  ।३००.०३१<br>
पाठा तिक्ता कणा भार्गी अथवा मधुना लिहेत् ॥३००.०३१<br>
धात्री विश्वसिता कृष्णा मुस्ता खर्जूरमागधी  ।३००.०३२<br>
पिवरश्चेति हिक्काघ्नं तत्त्रयं मधुना लिहेत् ॥३००.०३२<br>
कामली जीरमाण्डूकीनिशाधात्रीरसं पिवेत् ।३००.०३३<br>
व्योषपद्मकत्रिफलाकिडङ्गदेवदारवः  ।३००.०३३<br>
रास्नाचूर्णं समं खण्डैर्जग्ध्वा कासहरं ध्रुवम्  ॥३००.०३३<br>
<br>
इत्याग्नेये महापुराणे ग्रहहृन्मन्त्रादिकं नाम नवनवत्यधिकद्विशततमोऽध्यायः ॥<br>
<br>
</span>
