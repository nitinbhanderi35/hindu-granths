अग्निरुवाच<br>
ऋग्यजुःसामाथर्वविधानं पुष्करोदितम् ।<br>
भुक्तिभुक्तिकरं जप्याद्धोमाद्रामाय तद्वदे ।। २५९.१ ।।<br>
<br>
पुष्कर उवाच ।<br>
प्रतिवेदन्तु कर्म्माणि कार्य्याणि प्रवदामि ते ।<br>
प्रथमं ऋग्विधानं वै श्रृणु त्वं भुक्तिमुक्तिदम् ।। २५९.२ ।।<br>
<br>
अन्तर्ज्जले तथा होमे जपतो मनसेप्सितम् ।<br>
कामं करोति गायत्री प्राणायामाद्विशेपतः ।। २५९.३ ।।<br>
<br>
गायत्र्या दशसाहस्रो जपो नक्ताशिनो द्विज ।<br>
बहुस्नातस्य तत्रैव सर्वकल्पमनाशनः ।। २५९.४ ।।<br>
<br>
दशायुतानि जप्त्वाऽथ हविष्याशी स मुक्तिभाक् ।<br>
प्रणवो हि परं ब्रह्म तज्जपः सर्वपापहा ।। २५९.५ ।।<br>
<br>
ओंकारशतकजप्तन्तु नाभिमात्रोदके स्थितः <br>
जलं पिवेत् स सर्वेस्तु पापैर्वै विप्रमुच्यते ।। २५९.६ ।।<br>
<br>
मात्रात्रयं त्रयो वेदास्त्रयो देवास्त्रयोऽग्नयः ।<br>
महाव्याहृतयः सप्त लोका होमोऽखिलाघहा ।। २५९.७ ।।<br>
<br>
गायत्री परमा जाप्या महाव्याहृतयस्तथा ।<br>
अन्तर्ज्जले तथा रामप्रोक्तश्चैवाघमर्षणः ।। २५९.८ ।।<br>
<br>
अग्निमीले पुरोहितं सूक्तोऽयं वह्निदैवतः ।<br>
शिरसा धारयन् वह्निं यो जपेत्परिवत्सरम् ।। २५९.९ ।।<br>
<br>
होमं त्रिषवणं भैक्ष्यमनग्निज्चवलनञ्चरेत् ।<br>
अतः परमृचः सप्त वाय्वाद्या याः प्रकीर्त्तिताः ।। २५९.१० ।।<br>
<br>
ता जपन् प्रयतो नित्यमिष्टान् कामान् समश्नुते ।<br>
मेधाकामो जपेन्नित्यं सदसन्यमितित्यृचम् ।। २५९.११ ।।<br>
<br>
अन्वयो यन्निमाः प्रोक्ताः नवर्चो मृत्युनाशनाः ।<br>
शुनःशेफमृषिं बद्धः सन्निरुद्धोऽथ वा२ जपेत् ।। २५९.१२ ।।<br>
<br>
मुच्यते सर्वपापेभ्यो गदी वाप्यगदो भवेत् ।<br>
य इच्छेच्छाश्वतं कामं मित्रं प्राज्ञं पुरन्दरं ।। २५९.१३ ।।<br>
<br>
ऋग्भिः षोड़शभिः कुर्य्यादिन्द्रस्येति दिने दिने ।<br>
हिहण्यस्तूपमित्येतज्जपन् शत्रून् प्रबाधते ।। २५९.१४ ।।<br>
<br>
क्षेमी भवति चाध्वानो ये ते पन्था जपन् नरः ।<br>
रौद्रीभिः षड्‌भिरीशानं स्तूयाद् यो वै दिने दिने ।। २५९.१५ ।।<br>
<br>
चरुं वा कल्पयेद्रौद्रं तस्यशान्तिः पराभवेत् ।<br>
उदित्युदन्तमादित्यमुपतिष्ठन् दिने दिने ।। २५९.१६ ।।<br>
<br>
क्षिपेज्जलाञ्जलीन् सप्त मनोदुःखविनाशनं ।<br>
द्विषन्तमित्यथार्द्धर्च्चं यद्विप्रान्तं जपन् स्मरेत् ।। २५९.१७ ।।<br>
<br>
आगस्कृत् सप्तरात्रेण विद्वेषमधिगच्छति ।<br>
आरोग्यकामी रोगी वा प्रस्कन्नस्योत्तमं जपेत् ।। २५९.१८ ।।<br>
<br>
उत्तमस्तस्य चार्द्धर्च्चो जपेद्वै विविधासने ।<br>
उदयत्यायुरक्ष्यय्यं तेजो मध्यन्दिने जपेत् ।। २५९.१९ ।।<br>
<br>
अस्तं प्रतिगते सूर्य्ये द्विषन्तं प्रतिबाधते ।<br>
न वयश्चेति सूक्तानि जपन् शत्रून्नियच्छति ।। २५९.२० ।.<br>
<br>
एकाद्श सुपर्णस्य सर्व्वकामान्विनिर्द्दिशेत् ।<br>
आद्यात्मिकी कइत्येता जपन्मोक्षमवाप्नुयात् ।। २५९.२१ ।।<br>
<br>
आ नो भद्रा इत्यनेन दीर्घमायुरबाप्नुयात् ।<br>
त्वं सीमेति च सूक्तेन नवं पश्येन्निशाकरं ।। २५९.२२ ।।<br>
<br>
उपतिष्ठेत् समित्पाणिर्व्वासांस्याप्नोत्यसंशयं ।<br>
आयुरीप्सन्निममिति कौत्स सूक्तं सदा जपे ।। २५९.२३ ।।<br>
<br>
आपनः शोशुचदिति स्तुत्वा मध्ये दिवाकरं ।<br>
यथा मुञ्चति चेषीकां तथा पापं प्रमुञ्चति ।। २५९.२४ ।।<br>
<br>
जातवेदस इत्येतज्जपेत् स्वस्त्ययनं पथि ।<br>
भयैर्व्विमुच्यते सर्व्वः स्वस्तिमानाप्नुयात् गृहान् ।। २५९.२५ ।।<br>
<br>
व्युष्टायाञ्च तथा रात्र्यामेतद्‌दुःस्वप्ननाशनं ।<br>
प्रमन्दिनेति सूयन्त्या जपेद्‌गर्भविमोचनं ।। २५९.२६ ।।<br>
<br>
जपन्निन्द्रमिति स्नातो वै श्वदेवन्तु सप्तकं ।<br>
मुञ्चत्याज्यं तथा जुह्वत् सकलं किल्विषं नरः ।। २५९.२७ ।।<br>
<br>
इमामिति जपन् शश्वत् कामानाप्नोत्यभीप्सितान् ।<br>
मानस्तोक इति द्वाभ्यां त्रिरात्रोपोषितः शुचिः ।। २५९.२८ ।।<br>
<br>
औडुम्बरीश्च जुहुयात्समिधश्चाज्यसंस्कृताः ।<br>
छित्त्वा सर्व्वान्मृत्युपाशान् जीवेद्रोगविवर्जितः ।। २५९.२९ ।।<br>
<br>
ऊद्‌र्ध्ववाहुरनेनैव स्तुत्वा शम्भुं तथैव च ।<br>
मानस्तोकेति च ऋचा शिखाबन्धे कृते नरः ।। २५९.३० ।।<br>
<br>
अधृष्यः सर्वभूतानां जायते संशयं विना ।<br>
चित्रमित्युपतिष्ठेत त्रिसन्ध्यं भास्करं तथा ।। २५९.३१ ।।<br>
<br>
समित्‌पाणिर्नरो नित्यमीप्सितं धनमाप्नुयात् ।<br>
अथ स्वप्नेति च जपन् प्रातर्मध्यन्दिने दिने ।। २५९.३२ ।।<br>
<br>
दुःस्वप्नञ्चार्द्दते कृत्स्नं भोजनञ्चाप्नुयाच्छुभम् ।<br>
उभे पुमानिति तथा रक्षोघ्नः परिकीर्त्तितः ।। २५९.३३ ।।<br>
<br>
उभे वासा इति ऋचो जपन् कामानवाप्नुयात् ।<br>
न सागान्निति च जपन् मुच्यते चाततायिनः ।। २५९.३४ ।।<br>
<br>
कया शुभेति च जपन् जातिश्रैष्ठमवाप्नुयात् ।<br>
इमन्नृसोममित्येतत् सर्व्वान् कामानवाप्नुयात् ।। २५९.३५ ।।<br>
<br>
पितरित्युपतिष्ठेत नित्यमर्थमुपस्थितं ।<br>
अग्ने नयेति सूक्तेन घृतहोमश्च मार्गगः ।। २५९.३६ ।।<br>
<br>
वीरान्नयमवाप्नोति सुश्लोकं यो जपेत् सदा।<br>
सङ्कतो नेति सूक्तेन विषान् सर्व्वान् व्यपोहति ।। २५९.३७ ।।<br>
<br>
यो जात इति सूक्तेन सर्व्वान् कामानवाप्नुयात् ।<br>
गणानामिति सूक्तेन स्निग्धमाप्नोत्यनुत्तमं ।। २५९.३८ ।।<br>
<br>
यो मे राजन्नितीमांन्तु दुःस्वप्नशमनीमृचं ।<br>
अध्वनि प्रस्थितो यस्तु पश्येच्छत्रुं समुत्थितं ।। २५९.३९ ।।<br>
<br>
अप्रसस्तं प्रशस्तं वा कुविदङ्ग इमं जपेत् ।<br>
द्वाविंशकं जपन् सूक्तमाध्यात्मिकमनुत्तमं ।। २५९.४० ।।<br>
<br>
पर्वसु प्रयतो नित्यमिष्टान् कामान् समश्नुते ।<br>
कृणुष्वेति जपन् सूक्तं जुह्वदाज्यं समाहितः ।। २५९.४१ ।।<br>
<br>
अरातीनां हरेत् प्राणान् रक्षांस्यपि विनाशयेत् ।<br>
उपतिष्ठेत् स्वयं वह्निं परित्यचा दिने दिने ।। २५९.४२ ।।<br>
<br>
तं रक्षति स्वयं वह्निर्व्विश्वतो विश्वतोमुखः ।<br>
हंसः शुचिः सदित्येतच्छुचिरीक्षेद्दिवाकरं ।। २५९.४३ ।।<br>
<br>
कृषिं प्रपद्यमानस्तु स्थालीपाकं यथाविधि ।<br>
जुहुयात् क्षेत्रमध्ये तु स्वनीस्वाहास्तु पञ्चभिः ।। २५९.४४ ।।<br>
<br>
इन्द्राय च मरुद्‌ब्यस्तु पर्ज्जन्याय भगाय च ।<br>
यथालिङ्गन्तु विहरेल्लाङ्गलन्तु कृषीबलः ।। २५९.४५ ।।<br>
<br>
युक्तो धान्याय सीतायै सुनासीरमथोत्तरं ।<br>
गन्धमाल्यैर्नमस्कारैर्यजेदेताश्च देवताः ।। २५९.४६ ।।<br>
<br>
प्रवापने प्रलवने खलसीतापहारयोः ।<br>
अमोघङ्गर्म्म भवति वर्द्धते सर्व्वदा कृषिः ।। २५९.४७ ।।<br>
<br>
समुद्रादिति सूक्तेन कामानाप्नोति पावकात् ।<br>
विश्वानर इति द्वाभ्यां य ऋग्भ्यां वह्निमर्हति ।। २५९.४८ ।।<br>
<br>
स तरत्यापदः सर्व्वा यशः प्राप्नोति चाक्षयं ।<br>
विपुलां श्रियमाप्नोति जयं प्राप्नोत्यनुत्तमं ।। २५९.४९ ।.<br>
<br>
अग्ने त्वमिति च स्तुत्वा धनमाप्नोति वाञ्छितं ।<br>
प्रजाकामो जपेन्नित्यं वरुणदैवतत्रयं ।। २५९.५० ।।<br>
<br>
स्वस्त्या त्रयं जपेत् प्रातः सदा स्वस्त्ययनं महत् ।<br>
स्वस्ति पन्था इति प्रोच्य स्वस्तिमान् व्रजतेऽध्वनि ।। २५९.५१ ।।<br>
<br>
विजीगीषुर्वनस्पते शत्रणां व्याधितं भवेत् ।<br>
स्त्रिया गर्भप्रमूढाया गर्भमोक्षणमुत्तमं ।। २५९.५२ ।।<br>
<br>
अच्छावदेति सूक्तञ्च वृष्टिकामः प्रयोजयेत् ।<br>
निराहारः क्लिन्नवासा न चिरेण प्रवर्षति ।। २५९.५३ ।।<br>
<br>
मनसः काम इत्येतां पशुकामो नरो जपेत् ।<br>
कर्द्दमेन इति स्नायात्प्रजाकामः शुचिव्रतः ।। २५९.५४ ।।<br>
<br>
अश्वपूर्वा इति स्नायाद्राज्यकामस्तु मानवः ।<br>
रोहिते चर्म्मणि स्नायात् ब्राह्मणस्तु यथाविधि ।। २५९.५५ ।।<br>
<br>
राजा चर्म्मणि वैयाघ्रे छागे वैश्यस्तथैव च ।<br>
दशसाहस्रिको होमः प्रत्येकं परिकीर्त्तितः ।। २५९.५६ ।।<br>
<br>
आगार इति सूक्तेन गोष्ठे गां लोकमातरं ।<br>
उपतिष्ठेद् व्रजेच्चैव यदिच्छेत्ताः सदाक्षयाः ।। २५९.५७ ।।<br>
<br>
उपेतितिसृभी राज्ञो दुन्दुभिमभिमन्त्रयेत् ।<br>
तेजो बलञ्ज प्राप्नोति शत्रुञ्चैव नियच्छति ।। २५९.५८ ।।<br>
<br>
तृणपाणिर्ज्जपेत्सूक्तं रक्षोघ्नं दस्युभिर्वृतः ।<br>
ये के च ज्मेत्यृचं जप्त्वा दीर्घमायुरवाप्नुयात्६ ।। २५९.५९ ।।<br>
<br>
जमूतमृक्तेन तथा सेनाङ्गान्यभिमन्त्रयेत् ।<br>
यधा लिङ्गं ततो राजा विनिहन्ति रणे रिपून् ।। २५९.६० ।।<br>
<br>
आग्नेयेति त्रिभिः सूक्तैर्धनमाप्नोति चाक्षयं ।<br>
अमीवहेति सूक्तेन भूतानि स्थापयेन्निशि ।। २५९.६१ ।।<br>
<br>
संबाधे विषमे दुर्गे बन्धो वा निर्गतः क्कचित् ।<br>
पलायन् वा गृहीतो वा सूक्तमेतत्तथा जपेत् ।। २५९.६२ ।।<br>
<br>
त्रिरात्रं नियतोपोष्य श्रापयेत् पायसञ्चरुं ।<br>
तेनाहुतिशतं पूर्णं जुहुयात् त्र्यम्बकेत्यृचा ।। २५९.६३ ।।<br>
<br>
समुद्दिश्य महादेवं जीवेदब्दशतं सुखं ।<br>
तच्चक्षुरित्यचा स्नात उपतिष्ठेद्दिवाकरं ।। २५९.६४ ।।<br>
<br>
उद्यन्तं मध्यागञ्चैव दीर्घमायुर्ज्जिजीविषुः ।<br>
इन्द्रा सोमेति सूक्तन्तु कथितं शत्रुनाशनं ।। २५९.६५ ।।<br>
<br>
यस्य लुप्तं व्रतं मोहाद्‌व्रात्यैर्वा संसृजेत्सह ।<br>
उपोष्याज्यं स जुहुयात्त्वमग्ने व्रतपा इति ।। २५९.६६ ।।<br>
<br>
आदित्येत्यृक् च सम्राजं जप्त्वा वादे जयी भवेत् ।<br>
महीति च चतुष्केण मुच्यते महतो भयात् ।। २५९.६७ ।।<br>
<br>
ऋचं जप्त्वा यदि ह्येतत् सर्व्वकामानवाप्नुयात् ।<br>
द्वाचत्वारिंशतिं चैन्द्रं जप्त्वा नाशयते रिपून् ।। २५९.६८ ।।<br>
<br>
वाचं महीति जप्त्वा च प्राप्नोत्यारोग्यमेव च ।<br>
शन्नो भवेति द्वाभ्यान्तु भुक्त्वान्नं प्रथतः शुचिः ।। २५९.६९ ।।<br>
<br>
हृदयं पाणिना स्पृष्ट्वा व्याधिबिन्नाभिभूयते ।<br>
उत्तभेदमिति स्नातो हुत्वा शत्रुं प्रमापयेत् ।। २५९.७० ।।<br>
<br>
शन्नोग्न इति सूक्तेन हुतेनान्नमवाप्नुयात् ।<br>
कन्या वारर्षिसूक्तेन दिग्‌दोषाद्विप्रमुच्यते ।। २५९.७१ ।।<br>
<br>
यदत्य कव्येत्युदिते जप्तेऽवश्यं जगद्भवेत् ।<br>
यद्वागिति च जप्तेन वाणी भवति संस्कृता८ ।। २५९.७२ ।।<br>
<br>
वाचो विदमिति त्वेतां जपन् वाचं समश्नुते ।<br>
पवित्राणां पवित्रन्तु पावमान्येयृचो मताः ।। २५९.७३ ।।<br>
<br>
वैखानसाऋचस्त्रिंशत्पवित्राः परमा मताः ।<br>
ऋचो द्विषष्टिः प्रोक्ताश्च परस्वेत्यृषिसत्तम ।। २५९.७४ ।।<br>
<br>
सर्व्वकल्मषनाशाय पावनाय शिवाय च ।<br>
स्वादिष्टयेतिसूक्तानां सप्तषष्टिरुदाहृता ।। २५९.७५ ।।<br>
<br>
दशोत्तराण्यृचाञ्चैताः पावमान्यः शतानि षट्।<br>
एतज्जपंश्च जुह्वच्च घोरं मृत्युभयं जयेत् ।। २५९.७६ ।।<br>
<br>
आपोहिष्ठेति वारिस्थो जपेत्पापभयार्द्दने ।<br>
प्रदेवन्नेति नियते जपेच्च मरुधन्वसु ।। २५९.७७ ।।<br>
प्राणान्तिके भये प्राप्ते क्षिप्रमायुस्तु विन्दति ।<br>
प्रावेयाबित्यृचमेकां जपेच्च मनसा निशि ।। २५९.७८ ।।<br>
<br>
व्युष्टायामुदिते सृर्य्ये द्युते जयमवाप्नुयात् ।<br>
मा प्रगामेति मूढश्च पन्थानं पथि विन्दति ।। २५९.७९ ।।<br>
<br>
क्षीणायुरिति मन्येत् यङ्कञ्चित् सुहृदं प्रियं ।<br>
यक्तेयमिति तु रत्नातस्तस्य मूर्द्धानमालभेत् ।। २५९.८० ।।<br>
<br>
सहस्रकृत्वः पञ्चाहं तेनायुर्विन्दते महत् ।<br>
इदं मेध्येति जुहुयात् घृतं प्राज्ञः सहस्रशः ।। २५९.८१ ।।<br>
<br>
पशुकामो गवां गोष्ठे अर्थकामश्चतुष्पथे ।<br>
वयः सुपर्ण इत्येतां जपन् वै विन्दते श्रियं ।। २५९.८२ ।।<br>
<br>
इविष्यन्तीयमब्यस्य सर्व्वपापैः प्रमुच्यते ।<br>
तस्य रोगा विनश्यन्ति कायाग्निर्वर्द्धते तथा ।। २५९.८३ ।।<br>
<br>
या ओषधयः स्वस्त्ययनं सर्व्वव्याधिविनाशनं ।<br>
वृहस्पते अतीत्येतद्‌वृष्टिकामः प्रयोजयेत् ।। २५९.८४ ।।<br>
<br>
सर्व्वत्रेति परा शान्तिर्ज्ञेया प्रतिरथस्तथा ।<br>
सूत संकाश्यपन्नित्यं प्रजाकामस्य कीर्त्तितं ।। २५९.८५ ।।<br>
<br>
अहं स्द्रेति इत्येतद्वाग्मी भवति मानवः ।<br>
न योनौ जायते विद्वान् जपन्रतीति रात्रिषु ।। २५९.८६ ।।<br>
<br>
रात्रिसुक्तं जपन्रात्रौ रात्रिं क्षेमी नयेन्नरः ।<br>
कल्पयन्तीति च चजपन्नित्यं कृत्त्वारिनाशनं ।। २५९.८७ ।।<br>
<br>
आयुष्यञ्चैव वर्च्चस्यं सूक्तं दाक्षायणं महत् ।<br>
उत देवा इति जपेदामयघ्नं धृतव्रतः ।। २५९.८८ ।।<br>
<br>
अयप्तग्ने जनित्येतज्जपेदग्निभये सति ।<br>
अरण्यानीत्यरण्येषु जपेत्तद्बयनाशनं ।। २५९.८९ ।।<br>
<br>
व्राह्मीमासाद्य सूक्ते द्वे ऋचं चब्राह्मीं शतावरीं ।<br>
पृथगद्भिर्घृतैर्वाथ मेधां लक्ष्मीञ्च विन्दति ।। २५९.९० ।।<br>
<br>
माम इत्यसपत्नघ्नं संग्रामं विजिगीषतः ।<br>
ब्रह्मणोग्निः संविदानं गर्भमृत्युनिवारणं ।। २५९.९१ ।।<br>
<br>
अपैहीति जपेत्सूक्तं शुषिर्दुस्वप्ननाशनं ।<br>
येनेदमिति वै जप्त्वा समाधिं विन्दते परं ।। २५९.९२ ।।<br>
<br>
मयो भूर्व्वात इत्येतत् गवां स्वस्त्ययनं परं ।<br>
शाम्वरीमिन्द्रजालं वा मायामेतेन वारयेत् ।। २५९.९३ ।।<br>
<br>
महीत्रीणामवरस्त्विति पथि स्वस्त्ययनं जपेत् ।<br>
अग्नये बिद्विषन्नेवं जपेच्च रिपुनाशनं ।। २५९.९४ ।।<br>
<br>
वास्तोष्पतेन मन्त्रेण यजेत् गृहदेवताः ।<br>
जपस्यैष विधिः प्रोक्तो हुते ज्ञेयो विशेषतः ।। २५९.९५ ।।<br>
<br>
होमान्ते दक्षिणा देयै पापशान्तिर्हुतेन तु ।<br>
हुतं शाम्यति चान्नेन अन्नहेमप्रदानतः ।। २५९.९६ ।।<br>
<br>
विप्राशिषस्त्वमोघाः स्युषंहिःस्नानन्तु सर्वतः ।<br>
सिद्धार्थका यवा धान्यं पयो दधि घृतं तथा ।। २५९.९७ ।।<br>
<br>
क्षीरवृक्षास्तथेध्मन्तु हामा वै सर्वकामदाः ।<br>
समिपः कण्टकिन्यश्च राजिका रुधिरं विषं ।। २५९.९८ ।।<br>
<br>
अबिचारे तथा शैलं अशनं शक्तवः पथः ।<br>
दधि भैक्ष्यं फलं मृलमृग्विधानमुदाहृतं ।। २५९.९९ ।।<br>
<br>
इत्यादिमहापुराणे आग्नेये ऋग्विधानं नाम उनषष्ट्यधिकद्विशततमोऽध्यायः ।।<br>
