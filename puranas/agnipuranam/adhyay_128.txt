<span style="font-size: 14pt; line-height: 200%">ईश्वर उवाच<br>
कोटचक्रं प्रवक्ष्यामि चतुरस्रं पुरं लिखेत् ।१२८.००१<br>
चतुरस्रं पुनर्मध्ये तन्मध्ये चतुरस्रकम्  ॥१२८.००१<br>
नाडीत्रितयचिह्नाढ्यं मेषाद्याः पूर्वदिङ्मुखाः  ।१२८.००२<br>
कृत्तिका पूर्वभागे तु अश्लेषाग्नेयगोचरे  ॥१२८.००२<br>
भरणी दक्षिणे देया विशाखां नैर्ऋते न्यसेत् ।१२८.००३<br>
अनुराधां पश्चिमे च श्रवणं वायुगोचरे  ॥१२८.००३<br>
धन्बिष्ठाञ्चोत्तरे न्यस्य ऐशान्यां रेवतीं तथा  ।१२८.००४<br>
वाह्यनाड्यां स्थितान्येव अष्टौ ह्यृक्षाणि यत्नतः  ॥१२८.००४<br>
रोहिणीपुष्यफल्गुण्यः स्वाती ज्येष्ठा क्रमेण तु  ।१२८.००५<br>
अभिजिच्छततारा तु अश्विनी मध्यनाडिका  ॥१२८.००५<br>
कोटमध्ये तु या नाडी कथयामि प्रयत्नतः  ।१२८.००६<br>
मृगश्चाभ्यन्तरे पूर्वं तस्याग्नेये पुनर्वसुः  ॥१२८.००६<br>
उत्तराफल्गुनी याम्ये चित्रा नैर्ऋतसंस्थिता  ।१२८.००७<br>
मूलन्तु पश्चिमे न्यस्योत्तराषाढान्तु वायवे  ॥१२८.००७<br>
पूर्वभाद्रपदा सौम्ये रेवती ईशगोचरे  ।१२८.००८<br>
कोटस्याभ्यन्तरे नाडी ह्यृक्षाष्टकसमन्विता  ॥१२८.००८<br>
आर्द्रा हस्ता तथाषाढा चतुष्कञ्चोत्तरात्रिकम्  ।१२८.००९<br>
मध्ये स्तम्भचतुष्कन्तु दद्यात्कोटस्य कोटरे  ॥१२८.००९<br>
एवं दुर्गस्य विन्यासं वाह्ये स्थानं दिशाधिपात् ।१२८.०१०<br>
आगन्तुको यदा योद्धा ऋक्षवान् स्यात्फलान्वितः  ॥१२८.०१०<br>
कोटमध्ये ग्रहाः सौम्या यदा ऋक्षान्विताः पुनः  ।१२८.०११<br>
जयं मध्यस्थितानान्तु भङ्गमागामिनो विदुः  ॥१२८.०११<br>
प्रवेशभे प्रवेष्टव्यं निर्गमभे च निर्गमेत् ।१२८.०१२<br>
भृगुः सौम्यस्तथा भौम ऋक्षान्तं सकलं यदा  ॥१२८.०१२<br>
तदा भङ्गं विजानीयाज्जयमागन्तुकस्य च  ।१२८.०१३<br>
प्रवेशर्क्षचतुष्के तु सङ्ग्रामञ्चारभेद्यदा  ॥१२८.०१३<br>
तदा सिद्ध्यति तद्दुर्गं न कुर्यात्तत्र विस्मयम् ॥१४॥१२८.०१४<br>
<br>
इत्याग्नेये महापुराणे युद्धजयार्णवे कोटचक्रं नामाष्टाविंशत्यधिकशततमोऽध्यायः ॥<br>
<br>
</span>
