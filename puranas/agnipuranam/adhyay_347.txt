अग्निरुवाच<br>
उद्वेगजनको दोषः सभ्यानां स च सप्तधा ।<br>
वक्तृवाचकवाच्यानामेकद्वित्रिनियोगतः ॥ ३४७.१ ॥<br>
<br>
तत्र वक्ता कविर्नाम प्रथते स च भेदतः ।<br>
सन्दिहानोऽविनीतः सन्नज्ञो ज्ञाता चतुर्व्विंधः ॥ ३४७.२ ॥<br>
<br>
निमित्तपरिभाषाभ्यामर्थसंस्पर्शिवाचकम् ।<br>
तद्‌भेदो पदवाक्ये द्वे कथितं लक्षणं द्व्योः ॥ ३४७.३ ॥<br>
<br>
असाधुत्वाप्रयुक्तत्वे द्वावेव पदनिग्रहौ ।<br>
शब्दशास्त्रविरुद्धत्वमसाधुत्वं विदुर्बुधाः ॥ ३४७.४ ॥<br>
<br>
व्युत्पन्नैरनिबद्धत्वमप्रयुक्तत्वमुच्यते ।<br>
छान्दसत्वमविस्पष्टत्वञ्च कष्टत्वमेव च ॥ ३४७.५ ॥<br>
<br>
तदसामयिकत्वञ्च ग्राम्यत्वञ्चेति पञ्चधा ।<br>
छान्दसत्वं न भाषायामविस्पष्टमबोधतः ॥ ३४७.६ ॥<br>
<br>
गूढ़ार्थता विपर्य्यस्तार्थता संशयितार्थता ।<br>
अविस्पष्टार्थता भेदास्तत्र गूढ़ार्थतेति सा ॥ ३४७.७ ॥<br>
<br>
यत्रार्थो दुःखसंवेद्यो विपर्य्यस्तार्थ्ता पुनः ।<br>
विवक्षितान्यशब्दार्थप्रतिपत्तिर्मलीमसा ॥ ३४७.८ ॥<br>
<br>
अन्यार्थत्वासमर्थत्वे एतामेवोपसर्पतः ।<br>
सन्दिह्यमानवाच्यत्वमाहुः संशयितार्थतां ॥ ३४७.९ ॥<br>
<br>
दोषत्वमनुबध्नाति सज्जनोद्वेजनादृते ।<br>
असुखोच्चार्य्यमाणत्वं कष्टत्वं समयाच्युतिः ॥ ३४७.१० ॥<br>
<br>
असामयितता नेयामेताञ्च मुनयो जगुः ।<br>
ग्राम्यता तु जघन्यार्थप्रतिपत्तिः शलीकृता ॥ ३४७.११ ॥<br>
<br>
वक्तव्यग्राम्यवाच्यस्य वचनात्स्मरणादपि ।<br>
तद्वाचकपदेनाभिसाम्याद्भवति सा त्रिधा ॥ ३४७.१२ ॥<br>
<br>
दोषः साधारणः प्रातिस्विकोऽर्थस्य स तु द्विधा ।<br>
अनेकभागुपालम्भः साधारण इति स्मृतः ॥ ३४७.१३ ॥<br>
<br>
क्रियाकारकयोर्भ्रंशो विसन्धिः पुनरुक्तता ।<br>
व्यस्तसम्बन्धता चेति पञ्च साधारणा मताः ॥ ३४७.१४ ॥<br>
<br>
अक्रियत्वं त्रियाभ्रंशो भ्रष्टकारकता पुनः ।<br>
सर्त्त्र्यादिकारकाभावो विसन्धिः सन्धिदूषणम् ॥ ३४७.१५ ॥<br>
<br>
विगतो वा विरुद्धो वा सन्धिः स भवति द्विधा ।<br>
सन्धेर्व्विरुद्धता कष्टपादादर्थान्तरागमात् ॥ ३४७.१६ ॥<br>
<br>
पुनरुक्तत्वमाभीक्ष्ण्यादभिधानं द्विधैव तत् ।<br>
अर्थावृत्तिः पदावृत्तिरर्थावृत्तिरपि द्विधा ॥ ३४७.१७ ॥<br>
<br>
प्रयुक्त वरशब्देन तथा शब्दान्तरेण च ।<br>
नावर्त्तते पदावृत्तौ वाच्यमावर्त्तते पदम् ॥ ३४७.१८ ॥<br>
<br>
व्यस्तसम्बन्धता सुष्ठुसम्बन्धो व्यवधानतः ।<br>
सम्बन्धान्तरनिर्भाषात् सम्बन्धान्तरजन्मनः ॥ ३४७.१९ ॥<br>
<br>
अभावेपि तयोरन्तर्व्यवधानात्त्त्रिधैव सा ।<br>
अन्तरा पदवाक्याभ्यां पुनर्द्विधा ॥ ३४७.२० ॥<br>
<br>
वाच्यमर्थार्थ्यमानत्वात्तद्‌द्विधा पदवाक्ययोः ।<br>
व्युत्पादितपूर्व्ववाच्यं व्युत्पाद्यञ्चेति भिद्यते ॥ ३४७.२१ ॥<br>
<br>
इष्टव्याघातकारित्वं हेतोः स्यादसमर्थता ।<br>
असिद्धत्वं विरुद्धत्वमनैकान्तिकता तथा ॥ ३४७.२२ ॥<br>
<br>
एवं सत्प्रतिपक्षत्वं कालातीतत्वसङ्करः ।<br>
पक्षे सपक्षे नास्तित्वं विपक्षेऽस्तित्वमेव तत् ॥ ३४७.२३ ॥<br>
<br>
काव्येषु परिषद्यानां न भवेदप्यरुन्तुदम् ।<br>
एकादशनिरर्थत्वं दुष्करादौ न दुष्यति ॥ ३४७.२४ ॥<br>
<br>
दुःखीकरोति दोषज्ञान् गूढार्थत्वं न दुष्करे ।<br>
न ग्राम्यतोद्वेगकारी प्रसिद्धेर्ल्लोकशास्त्रयोः ॥ ३४७.२५ ॥<br>
<br>
क्रियाभ्रंशेन लक्ष्मास्ति क्रियाध्याहारयोगतः ।<br>
भ्रष्टकारकताक्षेपबलाध्याहृतकारके ॥ ३४७.२६ ॥<br>
<br>
प्रगृह्यो गृह्यते नैव क्षतं विगतसन्धिना ।<br>
कष्टपाठाद्विसन्धित्वं दुर्व्वचादौ न दुर्भगम् ॥ ३४७.२७ ॥<br>
<br>
अनुप्रासे पदावृत्तिर्व्यस्तसम्बन्धता शुभा ।<br>
नार्थसंग्रहणे दोषो व्युत्क्रमाद्यैर्न्न लिप्यते ॥ ३४७.२८ ॥<br>
<br>
विभक्तिसंज्ञालिङ्गानां यत्रोद्वेगो न धीमतां ।<br>
संख्यायास्तत्र भिन्नत्वमुप्मानोपमेययोः ॥ ३४७.२९ ॥<br>
<br>
अनेकस्य तथैकेन बहूनां बहुभिः शुभा ।<br>
कवीनां समुदाचारः समयो नाम गीयते ॥ ३४७.३० ॥<br>
<br>
सामान्यश्च विशिष्टश्च धर्म्मवद्भवति द्विधा ।<br>
सिद्धसैद्धान्तिकानाञ्च कवीनाञ्चाविवादतः ॥ ३४७.३१ ॥<br>
<br>
यः प्रसिध्यति सामान्य इत्यसौ समयो मतः ।<br>
सर्व्वे सिद्धान्तिका येन सञ्चरन्ति निरत्ययं ॥ ३४७.३२ ॥<br>
<br>
कियन्त एव वा येन सामान्यस्तेन स द्विधा ।<br>
छेदसिद्धान्ततोऽन्यः स्यात् केषाञ्चिद्‌ भ्रान्तितो यथा ॥ ३४७.३३ ॥<br>
<br>
तर्कज्ञानां मुनेः कस्य कस्यचित् क्षणभङ्गिका ।<br>
भूतचैतन्यता कस्य ज्ञानस्य सुप्रकाशता ॥ ३४७.३४ ॥<br>
<br>
प्रज्ञातस्थूलताशबप्दानेकान्तत्वं तथार्हतः ।<br>
शैववैष्णवशाक्तेयसौरसिद्धान्तिनां मतिः ॥ ३४७.३५ ॥<br>
<br>
जगतः कारणं ब्रह्म साङ्‌ख्यानां सप्रधानकं ।<br>
अस्मिन् सरस्वतीलोके सञ्चरन्तः परस्परम् ॥ ३४७.३६ ॥<br>
<br>
बध्नन्ति व्यतिपश्यन्तो यद्विशिष्टः स उच्यते ।<br>
परिग्रहादप्यसतां सतामेवापरिग्रहात् ॥ ३४७.३७ ॥<br>
<br>
भिद्यमानस्य तस्यायं द्वैविध्यमुपगीयते ।<br>
प्रत्यज्ञादिप्रमाणैर्यद्बाधितं तदसद्विदुः ॥ ३४७.३८ ॥<br>
<br>
कविभिस्तत् प्रतिग्राह्यं ज्ञानस्य द्योतमानता ।<br>
यदेवार्थक्रियाकारि तदेव परमार्थसत् ॥ ३४७.३९ ॥<br>
<br>
अज्ञानाज्ज्ञानतस्त्वेकं ब्रह्मैव परमार्थसत् ।<br>
विष्णुः स्वर्गादिहेतुः स शब्दालङ्काररूपवान् ॥ ३४७.४० ॥<br>
<br>
अपरा च परा विद्या तां ज्ञात्वा मुच्यते भवात् ॥ ३४७.४१ ॥<br>
<br>
इत्यादिमहापुराणे आग्नेये अलङ्कारे काव्यदोषविवेको नाम सप्तचत्वारिंशदधिकत्रिशततमोऽध्यायः ॥<br>
