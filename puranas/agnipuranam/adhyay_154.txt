<span style="font-size: 14pt; line-height: 200%">विवाहः<br>
<br>
पुष्कर उवाच<br>
विप्रश्चतस्रो विन्देत भार्यास्तिस्रस्तु भूमिपः  ।१५४.००१<br>
द्वे च वैश्यो यथाकामं भार्यैकामपि चान्त्यजः  ॥१५४.००१<br>
धर्मकार्याणि सर्वाणि न कार्याण्यसवर्णया  ।१५४.००२<br>
पाणिर्ग्राह्यः सवर्णासु गृह्णीयात्क्सत्रिया शरं  ॥१५४.००२<br>
वैश्या प्रतीदमादद्याद्दशां वै चान्त्यजा तथा  ।१५४.००३<br>
सकृत्कन्या प्रदातव्या हरंस्तां चौरदण्डभाक् ॥१५४.००३<br>
अपत्यविक्रयासक्ते निष्कृतिर्न विधीयते  ।१५४.००४<br>
कन्यादानं शचीयोगो(१) विवाहोऽथ चतुर्थिका  ॥१५४.००४<br>
<small><small>टिप्पणी<br>
१ सतीयोग इति ख.. , छ.. च</small><br>
</small>विवाहमेतत्कथितं नामकर्मचतुष्टयं  ।१५४.००५<br>
नष्टे मृते प्रव्रजिते क्लीवे च पतिते पतौ  ॥१५४.००५<br>
पञ्चस्वापत्सु नारीणां पतिरन्यो विधीयते  ।१५४.००६<br>
मृते तु देवरे देयात्तदभावे यथेच्छया  ॥१५४.००६<br>
पूर्वात्रितयमाग्नेयं वायव्यं चोत्तरात्रयं  ।१५४.००७<br>
रोहिणौ चेति चरणे भगणः शस्यते सदा  ॥१५४.००७<br>
नैकगोत्रान्तु वरयेन्नैकार्षेयाञ्च भार्गव  ।१५४.००८<br>
पितृतः सप्तमादूर्ध्वं मातृतः पञ्चमात्तथा  ॥१५४.००८<br>
आहूय दानं ब्राह्मः स्यात्कुलशीलयुताय तु  ।१५४.००९<br>
पुरुषांस्तारयेत्तज्जो नित्यं कन्यप्रदानतः  ॥१५४.००९<br>
तथा गोमिथुनादानाद्विवाहस्त्वार्ष उच्यते  ।१५४.०१०<br>
प्रार्थिता दीयते यस्य प्राजापत्यः स धर्मकृत् ॥१५४.०१०<br>
शुल्केन चासुरो मन्दो गान्धर्वो वरणान्मिथः  ।१५४.०११<br>
राक्षसो युद्धहरणात्पैशाचः कन्यकाच्छलात् ॥१५४.०११<br>
वैवाहिकेऽह्नि(१) कुर्वीत कुम्भकारमृदा शुचीं  ।१५४.०१२<br>
जलाशये तु तां पूज्य वाद्याद्यैः(२) स्त्रीं गृहत्रयेत् ॥१५४.०१२<br>
प्रशुप्ते केशवे नैव विवाहः कार्य एव हि  ।१५४.०१३<br>
पोषे चैत्रे कुजदिने रिक्ताविष्टितथो न च  ॥१५४.०१३<br>
न शुक्रजीवेऽस्तमिते न शशाङ्के ग्रहार्दिते  ।१५४.०१४<br>
अर्कार्कभौमयुक्ते भे व्यतीपातहते न हि  ॥१५४.०१४<br>
सोम्यं पित्र्यञ्च वायव्यं सावित्रं रोहिणी तथा  ।१५४.०१५<br>
<small><small>टिप्पणी<br>
१ वैवाहिकेब्दे इति घ.. , ङ.. , ञ.. , ट.. च<br>
२ वाद्यौघैरिति ग.. , घ.. , ञ.. च<br>
</small></small>उत्तरात्रितयं मूलं मैत्रं पौष्णं विवाहभं  ॥१५४.०१५<br>
मानुषाख्यस्तथा लग्नो मानुषाख्यांशकः शुभः  ।१५४.०१६<br>
तृतीये च तथा षष्ठे दशमैकादशेऽष्टमे  ॥१५४.०१६<br>
अर्कार्किचन्दतनयाः प्रशस्ता न कुजोऽष्टमः  ।१५४.०१७<br>
सप्तान्त्याष्टमवर्गेषु शेषाः शस्ता ग्रहोत्तमाः  ॥१५४.०१७<br>
तेषामपि तथा मध्यात्षष्ठः शुक्रो न शस्यते  ।१५४.०१८<br>
वैवाहिके भे कर्तव्या तथैव च चतुर्थिका  ॥१५४.०१८<br>
न दातव्या ग्रहास्तत्र चतुराद्यास्तथैकगाः  ।१५४.०१९<br>
पर्ववर्जं स्त्रियं गच्छेत्सत्या दत्ता सदा रतिः  ॥१५४.०१९<br>
<br>
इत्याग्नेये महापुराणे विवाहो नाम सतुःपञ्चाशदधिकशततमोऽध्यायः ॥<br>
<br>
</span>
