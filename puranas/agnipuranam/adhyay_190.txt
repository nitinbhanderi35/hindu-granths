<span style="font-size: 14pt; line-height: 200%">अग्निरुवाच<br>
अखण्डद्वादशीं वक्ष्ये व्रतसम्पूर्णताकृतं  ।१९०.००१<br>
मार्गशीर्षे सिते विष्णुं द्वादश्यां समुपोषितः  ॥१९०.००१<br>
पञ्चगव्यजले स्नातो यजेत्तत्प्राशनो व्रती  ।१९०.००२<br>
यवव्रीहियुतम्पात्रन्द्वादश्यां हि द्विजेऽर्पयेत् ॥१९०.००२<br>
सप्तजन्मनि यत्किञ्चिन्मया खण्डं व्रतं कृतं  ।१९०.००३<br>
भगवंस्त्वत्प्रसादेन तदखण्डमिहास्तु मे  ॥१९०.००३<br>
यथाखण्डं जगत्सर्वं त्वमेव पुरुषोत्तम  ।१९०.००४<br>
तथाखिलान्यखण्डानि व्रतानि मम सन्तु वै  ॥१९०.००४<br>
एवमेवानुमासञ्च चातुर्मास्यो विधिः स्मृतः  ।१९०.००५<br>
अन्यच्चैत्रादिमासेषु शक्तुपात्राणि(१) चार्पयेत् ॥१९०.००५<br>
श्रावणादिषु चारभ्य कार्त्तिकान्तेषु पारणं  ।१९०.००६<br>
सप्तजन्मसु वैकल्यं व्रतानां सफलं कृते  ॥१९०.००६<br>
आयुरारोग्यसौभाग्यराज्यभोगादिमाप्नुयात्(२)  ।१९०.००७<br>
<br>
इत्याग्नेये महापुराणे अखण्डद्वादशीव्रतं नाम नवत्यधिकशततमोऽध्यायः ॥<br>
<br>
<small><small>टिप्पणी<br>
१ स्वर्णपात्राणि इति ख.. , घ.. , ञ.. च<br>
२ अग्निरुवाच । अखण्डद्वादशीं वक्ष्ये इत्यादिः, राज्यभोगादिमाप्नुयादित्यन्तः पाठः झ.. पुस्तके नास्ति</small></small><br>
<br>
</span>
