<span style="font-size: 14pt; line-height: 200%">पुष्कर उवाच<br>
सर्वानुग्राहका मन्त्राश्चतुर्वर्गप्रसाधकाः  ।२७१.००१<br>
ऋगथर्व तथा साम यजुः संख्या तु लक्षकं  ॥२७१.००१<br>
भेदः साङ्ख्यायनश्चैक आश्वलायनो द्वितीयकः  ।२७१.००२<br>
शतानि दश मन्त्राणां ब्राह्मणा द्विसहस्रकं  ॥२७१.००२<br>
ऋग्वेदो हि प्रमाणेन स्मृतो द्वैपायनादिभिः  ।२७१.००३<br>
एकोनिद्विसहस्रन्तु मन्त्राणां यजुषस्तथा  ॥२७१.००३<br>
शतानि दश विप्राणां षडशीतिश्च शाखिकाः  ।२७१.००४<br>
काण्वमाध्यन्दिनी संज्ञा कठी माध्यकठी तथा  ॥२७१.००४<br>
मैत्रायणी च संज्ञा च तैत्तिरीयाभिधानिका  ।२७१.००५<br>
वैशम्पायनिकेत्याद्याः शाखा यजुषि संस्थिताः  ॥२७१.००५<br>
साम्नः कौथुमसंज्ञैका द्वितीयाथर्वणायनी  ।२७१.००६<br>
गानान्यपि च चत्वारि वेद आरण्यकन्तथा  ॥२७१.००६<br>
उक्था ऊहचतुर्थञ्च मन्त्रा नवसहस्रकाः  ।२७१.००७<br>
सचतुःशतकाश्चैव ब्रह्मसङ्घटकाः स्मृताः  ॥२७१.००७<br>
पञ्चविंशतिरेवात्र साममानं प्रकीर्तितं  ।२७१.००८<br>
सुमन्तुर्जाजलिश्चैव श्लोकायनिरथर्वके  ॥२७१.००८<br>
शौनकः पिप्पलादश्च मुञ्जकेशादयोऽपरे  ।२७१.००९<br>
मन्त्राणामयुतं षष्टिशतञ्चोपनिषच्छतं  ॥२७१.००९<br>
व्यासरूपी स भगवान् शाखाभेदाद्यकारयत् ।२७१.०१०<br>
शाखाभेदादयो विष्णुरितिहासः पुराणकं  ॥२७१.०१०<br>
प्राप्य व्यासात्पुराणादि सूतो वै लोमहर्षणः  ।२७१.०११<br>
सुमतिश्चाग्निवर्चाश्च मित्रयुःशिंशपायनः  ॥२७१.०११<br>
कृतव्रतोथ सावर्णिः षट्शिष्यास्तस्य चाभवन्  ।२७१.०१२<br>
शांशपायनादयश्चक्रुः(१) पुराणानान्तु संहिताः  ॥२७१.०१२<br>
ब्राह्मादीनि पुराणानि हरिविद्या दशाष्ट च  ।२७१.०१३<br>
महापुराणे ह्याग्नेये विद्यारूपो हरिः स्थितः  ॥२७१.०१३<br>
सप्रपञ्चो निष्प्रपञ्चो मूर्तामूर्तस्वरूपधृक् ।२७१.०१४<br>
तं ज्ञात्वाभ्यर्च्य संस्तूय भुक्तिमुक्तिमवाप्नुयात् ॥२७१.०१४<br>
विष्णुर्जिष्णुर्भविष्णुश्च अग्निसूर्यादिरूपवान्  ।२७१.०१५<br>
अग्निरूपेण देवादेर्मुखं विष्णुः परा गतिः  ॥२७१.०१५<br>
वेदेषु सपुराणेषु यज्ञमूर्तिश्च गीयते  ।२७१.०१६<br>
आग्नेयाख्यं पुराणन्तु रूपं विष्णोर्महत्तरं  ॥२७१.०१६<br>
आग्नेयाख्यपुराणस्य कर्ता श्रोता जनार्दनः  ।२७१.०१७<br>
तस्मात्पुराणमाग्नेयं सर्ववेदमयं महत् ॥२७१.०१७<br>
सर्वविद्यामयं पुण्यं सर्वज्ञानमयं वरम्(२)  ।२७१.०१८<br>
सर्वात्म हरिरूपं हि पठतां शृण्वतां नृणां  ॥२७१.०१८<br>
विद्यार्थिनाञ्च विद्यादमर्थिनां श्रीधनप्रदम्(३)  ।२७१.०१९<br>
राज्यार्थिनां राज्यदञ्च धर्मदं धर्मकामिनाम्  ॥२७१.०१९<br>
स्वर्गार्थिनां स्वर्गदञ्च पुत्रदं पुत्रकामिनां  ।२७१.०२०<br>
गवादिकामिनाङ्गोदं ग्रामदं ग्रामकामिनां  ॥२७१.०२०<br>
टिप्पणी<br>
१ शिंशपायनादयश्चक्रुरिति ख ..<br>
२ परमिति ञ ..<br>
३ श्रीबलप्रदमिति ञ <br>
कामार्थिनां कामदञ्च सर्वसौभाग्यसम्प्रदम्  ।२७१.०२१<br>
गुणकीर्तिप्रदन्नॄणां जयदञ्जयकामिनाम्  ॥२७१.०२१<br>
सर्वेप्सूनां सर्वदन्तु मुक्तिदं मुक्तिकामिनां  ।२७१.०२२<br>
पापघ्नं पापकर्तॄणामाग्नेयं हि पुराणकम्  ॥२७१.०२२<br>
इत्याग्नेये महापुराणे वेदशाखादिकीर्तिनं नाम एकसप्तत्यधिकद्विशततमोऽध्यायः<br>
<br>
<br>
</span>
