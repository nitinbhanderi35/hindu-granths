<span style="font-size: 14pt; line-height: 170%"><br>
अग्निरुवाच<br>
नृब्रह्मक्षत्रविट्शूद्रवर्गान्वक्ष्येषऽय नामतः ।<br>
नरः पञ्चजना मर्त्त्या यद्‌योषाऽवला वधूः ।। ३६४.१ ।।<br>
<br>
कान्तार्थिनी तु या याति सङ्केतं साऽभिसारिका ।<br>
कुलटा पुंश्चल्यसती नग्निका स्त्री च कोटवी ।। ३६४.२ ।।<br>
<br>
कात्यायन्यर्द्धवृद्धा या सैरिन्ध्री परवेश्मगा ।<br>
असिक्नी स्यादवृद्धा या मलिनी तु रजस्वला ।। ३६४.३ ।।<br>
<br>
वारस्त्री गणिका वेश्या भ्रातृजायास्तु यातरः ।<br>
ननान्दा तु स्वसा पत्युः सपिण्डास्तु सनाभयः ।। ३६४.४ ।।<br>
<br>
समानोदर्य्यसोदर्य्यसगर्भसहजास्समाः ।<br>
यगोत्रबन्धवज्ञातिबन्धुस्वस्वजनाः समाः ।। ३६४.५ ।।<br>
<br>
दम्पती जम्पती भार्य्यापती जायापती च तौ ।<br>
गर्भाशयो जरायुः स्यादुल्वञ्च कललोऽस्त्रियां ।। ३६४.६ ।।<br>
<br>
गर्भो भ्रुण इमौ तुल्यौ क्लीवं शण्डो नपुंसकम् ।<br>
स्यादुत्तानश्यो डिम्भो बालो माणवकः स्मृतः ।। ३६४.७ ।।<br>
<br>
पिचिण्डिलो वृहत्‌कुक्षिरवभ्रटो नतनासिके ।<br>
विकलाङ्गस्तु पोगण्ड आरोग्यं स्यादनामयम् ।। ३६४.८ ।।<br>
<br>
स्यादेडे वधिरः कुब्जे गडुलः कुकरे कुनिः ।<br>
क्षयः शोषश्च यक्ष्मा च प्रतिश्यायस्तु पीनसः ।। ३६४.९ ।।<br>
<br>
स्त्री क्षुत्‌क्षुतं क्षयं पुंसि कासस्तु क्षवथुः पुमान् ।<br>
शोथस्तु श्वयथुः शोफः पादस्फोटो विपादिका ।। ३६४.१೦ ।।<br>
<br>
किलासं सिध्नकच्छान्तु पाम पामा विचर्च्चिका ।<br>
कोठो मण्डलकं कुष्ठं श्वित्रो दुर्न्नामकार्शसी ।। ३६४.११ ।।<br>
<br>
अनाहस्तु विबन्धः स्याद्‌ग्रहणी रुक्‌प्रवाहिका ।<br>
वीजवीर्य्येन्द्रियं शुक्रं पललं क्रव्यमामिषं ।। ३६४.१२ ।।<br>
<br>
वुक्काऽग्रमांसं हृदयं हृन्मेदस्तु वपा वसा ।<br>
पश्चाद्ग्रीवा शिरा मन्या नाडी तु धमनिः शिरा ।। ३६४.१३ ।।<br>
<br>
तिलकं क्लोम मस्तिष्कं दूषिका नेत्रयोर्मलम् ।<br>
अन्त्रं पुरी तद्‌गुल्मस्तु प्लीहा पुंस्यऽथ वस्नसा ।। ३६४.१४ ।।<br>
<br>
स्नायुः स्रियां कालखण्डयकृती तु ऽसमे इमे ।<br>
स्यात् कर्पूरः कपालोऽस्त्री कीकसङ्कुल्यमस्थि च ।। ३६४.१५ ।।<br>
<br>
स्याच्छरीरास्थिन कङ्कालः पृष्ठास्थिन तु कशेरुका ।<br>
शिरोऽल्थनि करोटिः स्त्री पार्श्वास्थनि तु पर्शुका ।। ३६४.१६ ।।<br>
<br>
अङ्गं प्रतीकोऽवयवः शरीरं वर्ष्म विग्रहः ।<br>
कटो ना श्रोणिफलकं कटिः श्रोणिः ककुद्मती ।। ३६४.१७ ।।<br>
<br>
पश्चान्नितम्वः स्त्रीकट्याः क्लीवे तु जघनं पुरः ।<br>
कूपकौ तु नितम्बस्थौ द्वयहीने ककुन्दरे ।। ३६४.१८ ।।<br>
<br>
स्त्रियां स्पिचौ कटिप्रोथावुपस्थो वक्ष्यमाणयोः ।<br>
भगं योनिर्द्वयोः शिश्नो मेढ्रो मेहनशेफसी ।। ३६४.१९ ।।<br>
<br>
पिचिण्डकुक्षी जठरोदरं तुन्दं कुचौ स्तनौ ।<br>
चूचुकन्तु कुचाग्रं स्यान्न ना क्रोडं भुजान्तरम् ।। ३६४.२೦ ।।<br>
<br>
स्कन्धो भुजशिरोंऽशोऽस्त्री सन्धी तस्यैव जत्रुणी ।<br>
पुनर्भवः कररुहो नखोऽस्त्री नखरोऽस्त्रियां ।। ३६४.२१ ।।<br>
<br>
प्रादेशतालगोकर्णास्तर्जन्यादियुते तते ।<br>
अङ्गुष्ठे सकनिष्ठो स्याद्वितस्तिर्द्वादशाङ्गुलः ।। ३६४.२२ ।।<br>
<br>
पाणौ चपेटप्रतलप्रहस्ता विस्तृताङ्गुलौ ।<br>
बद्धमुष्टिकरो रत्निररत्निः स कनिष्ठवान् ।। ३६४.२३ ।।<br>
<br>
कम्बुग्रीवा त्रिरेखा साऽवटुर्घाटा कृकाटिका ।<br>
अधः स्याच्चिवुकञ्चौष्ठादथ गण्डौ गलो हनुः ।। ३६४.२४ ।।<br>
<br>
अपाङ्गौ नेत्रयोरन्तौ कटाक्षोऽपाङ्गदर्शने ।<br>
चिकुरः कुन्तलो बालः प्रतिकर्म प्रसाधनम् ।। ३६४.२५ ।।<br>
<br>
आकल्पवेशौ नेपथ्यं प्रत्यक्षं खेलयोगजम् ।<br>
चूड़ामणिः शिरोरत्नं तरलो हारमध्यगः ।। ३६४.२६ ।।<br>
<br>
कर्णिका तालपत्रं स्याल्लम्बनं स्याल्ललन्तिका ।<br>
मञ्जीरो नूपुरं पादे किङ्गिणी क्षुद्रघण्टिका ।। ३६४.२७ ।।<br>
<br>
दैर्घ्यमायाम आरोहः परिणाहो विशालता ।<br>
पटच्चरं जीर्णवस्त्रं संव्यानञ्चोत्तरीयकम् ।। ३६४.२८ ।।<br>
<br>
रचना स्यात् परिस्पन्द आभोगः परिपूर्णता ।<br>
समुद्‌गकः सम्पुटकः प्रतिग्राहः पतद्ग्रहः ।। ३६४.२९ ।।<br>
<br>
इत्यादिमहापुराणे आग्नेये नृवर्गो नाम चतुःषष्ट्यधिकत्रिशततमोऽध्यायः ॥<br>
<br>
</span>
