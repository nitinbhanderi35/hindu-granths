<span style="font-size: 14pt; line-height: 200%">ईश्वर उवाच<br>
होमाद्रणादौ विजयो राज्याप्तिर्विघ्ननाशनं  ।१४९.००१<br>
कृच्छ्रेण शुद्धिमुत्पाद्य प्राणायामशतेन च  ॥१४९.००१<br>
अन्तर्जले च गायत्रीं जप्त्वा षोडशधाचरेत् ।१४९.००२<br>
प्राणायामांश्च पूर्वाह्णे जुहुयात्पावके हविः  ॥१४९.००२<br>
भैक्ष्ययावकभक्षी च फलमूलाशनोऽपि वा  ।१४९.००३<br>
क्षीरशक्तुघृताहार एकमाहारमाश्रयेत् ॥१४९.००३<br>
यावत्समाप्तिर्भवति लक्षहोमस्य पार्वति  ।१४९.००४<br>
दक्षिणा लक्षहोमान्ते गावो वस्त्राणि काञ्चनं  ॥१४९.००४<br>
सर्वोत्पातसमुत्पत्तौ पञ्चभिर्दशभिर्द्विजैः  ।१४९.००५<br>
नास्ति लोके स उत्पातो यो ह्यनेन न शाम्यति  ॥१४९.००५<br>
मङ्गल्यं परमं नास्ति यदस्मादतिरिच्यते  ।१४९.००६<br>
कोटिहोमन्तु यो राजा कारयेत्पूर्ववद्द्विजैः  ॥१४९.००६<br>
न तस्य शत्रवः सङ्ख्ये जातु तिष्ठन्ति कर्हिचित् ।१४९.००७<br>
न तस्य मारको देशे व्याधिर्वा जायते क्वचित् ॥१४९.००७<br>
अतिवृष्टिरनावृष्टिर्मूषकाः शलभाः शुकाः  ।१४९.००८<br>
राक्षसाद्याश्च शाम्यन्ति सर्वे च रिपवो रणे  ॥१४९.००८<br>
कोटिहोमे तु वरयेद्ब्राह्मणान्विंशतिं तथा  ।१४९.००९<br>
शतञ्चाथ सहस्रं वा यथेष्टाम्भूतिमाप्नुयात् ॥१४९.००९<br>
कोटिहोमन्तु यः कुर्याद्द्विजो भूपोऽथवा च विट् ।१४९.०१०<br>
यदिच्छेत्प्राप्नुयात्तत्तत्सशरीरो दिवं व्रजेत् ॥१४९.०१०<br>
गायत्र्या ग्रहमन्त्रैर्वा कुष्माण्डीजातवेदसैः  ।१४९.०११<br>
ऐन्द्रवारुणवायव्ययाम्याग्नेयैश्च वैष्णवैः  ॥१४९.०११<br>
शाक्तेयैश्च शाम्भवैः सौरैर्मन्त्रैर्होमार्चनात्ततः  ।१४९.०१२<br>
अयुतेनाल्पसिद्धिः स्याल्लक्षहोमोऽखिलार्तिनुत् ॥१४९.०१२<br>
सर्वपीडादिनशाय कोटिहोमोऽखिलार्थदः  ।१४९.०१३<br>
यवव्रीहितिलक्षीरघृतकुशप्रमातिकाः  ॥१४९.०१३<br>
पङ्कजोशीरविल्वाम्रदला होमे प्रकीर्तिताः  ।१४९.०१४<br>
अष्टहस्तप्रमाणेन कोटिहोमेषु खातकं  ॥१४९.०१४<br>
तस्मादर्धप्रमाणेन लक्षहोमे विधीयते  ।१४९.०१५<br>
होमोऽयुतेन लक्षेण कोद्याज्याद्यैः प्रकीर्तितः  ॥१४९.०१५<br>
इत्याग्नेये महापुराणे युद्धजयार्णवे अयुतलक्षकोटिहोमो नामोनपञ्चाशदधिकशततमोऽध्यायः ॥<br>
<br>
</span>
