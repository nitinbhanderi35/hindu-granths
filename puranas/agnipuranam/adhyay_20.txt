अग्निरुवाच<br>
प्रथमो महतः सर्गो विज्ञेयो ब्रह्माणस्तु सः। <br>
तन्मात्राणां द्वितीयस्तु भूतसर्गो हि स स्मृतः ॥ १ ॥<br>
<br>
वैकारिकस्तृतीयस्तु सर्ग ऐन्द्रियकः स्मृतः। <br>
इत्येष प्राकृतः सर्गः सम्भूतो बुद्धिपूर्वकः ॥ २ ॥<br>
<br>
मुख्यः सर्गस्चतुर्थस्तु मुख्या वै स्थावराः स्मृताः।<br>
तिर्यक्‌स्त्रोतास्तु यः प्रोक्तस्तैर्य्यग्योन्यस्ततः स्मृतः ॥ ३ ॥<br>
<br>
तथोद्‌र्ध्वस्त्रोतसां षष्ठो देवसर्गस्तु स स्मृतः।<br>
ततोर्वाकस्त्रोतसां सर्गः सप्तमः स तु मानुषः ॥ ४ ॥<br>
<br>
अष्टमोनुग्रहः सर्गः सात्त्विकस्तामसश्च यः। <br>
पञ्चैते वैकृताः सर्गाः प्राकृतास्च त्रयः स्मृताः ॥ ५ ॥<br>
<br>
प्राकृतो वैकृतश्चैव कौमारो नवमस्तथा। <br>
ब्रह्मतो नव सर्गास्तु जगतो मूलहेतवः ॥ ६ ॥<br>
<br>
ख्यात्याद्या दक्षकन्यास्तु भृग्वाद्या उपयेमिरे।<br>
नित्यो नैमित्तिकः सर्गस्त्रिधा प्रकथितो जनैः ॥ ७ ॥<br>
<br>
प्राकृता दैनन्दिनी स्यादन्तरप्रलयादन्। <br>
जायते यत्रानुदिनं नित्यसर्गो हि सम्मतः ॥ ८ ॥<br>
<br>
देवौ धाताविधातारौ भृगोः ख्यातिरसूयत। <br>
श्रियञ्च पत्नी विष्णोर्या स्तुता शक्रेण वृद्धये ॥ ९ ॥<br>
<br>
धातुर्विधातुर्द्वौ पुत्रौ क्रमात् प्राणो मृकण्डुकः। <br>
मार्कण्डेयो मृकण्डोश्च जज्ञे वेदशिरास्ततः ॥ १० ॥<br>
<br>
पौर्णमासश्च सम्भूत्यां मरीचेरभवत् सुतः। <br>
स्मृत्यामङ्गिरसः पुत्राः सिनीवाली कुहूस्तथा ॥ ११ ॥<br>
<br>
राकाश्चानुमतिश्चात्रेरनसूयाप्यजीजनत्। <br>
सोमं दुर्वाससं पुत्रं दत्तात्रेयञ्च योगिनम् ॥ १२ ॥<br>
<br>
प्रीत्यां पुलस्त्यभार्यायां दत्तोलिस्तत्सुतोभवत्। <br>
क्षमायां पुलहाज्जाताः सहिष्णुः कर्मपादिकाः ॥ १३ ॥<br>
<br>
सन्नत्याञ्च क्रतोरासन् बालिखिल्या महौजसः। <br>
अङ्गुष्ठपर्वमात्रास्ते ये हि षष्टिसहस्त्रिणः ॥ १४ ॥<br>
<br>
उर्ज्जायाञ्च वशिष्ठाश्च राजा गात्रोर्ध्वबाहुकः । <br>
सवनश्चालघुः सुक्रः सुतपाः सप्त चर्षयः ॥ १५ ॥<br>
<br>
पावकः पवमानोभूच्छुचिः स्वाहाग्निजोभवत्।<br>
अग्निस्वात्ता वर्हिषदोऽनग्नयः साग्नयो ह्यजात् ॥ १६ ॥<br>
<br>
पितृभ्यश्च स्वधायाञ्च मेना वैधारिणी सुते । <br>
हिंसाभार्या त्वधर्मस्य तयोर्जज्ञे तथानृतम् ॥ १७ ॥<br>
<br>
कन्या च निकृतिस्ताभ्यां भयन्नरकमेव च। <br>
माया च वेदना चैव मिथुनन्त्विदमेतयोः ॥ १८ ॥<br>
<br>
तयोर्जज्ञेथ वै मायां मृत्युं भूतापहारिणम्। <br>
वेदना च सुतं चापि दुः खं जज्ञेथ रौरवात् ॥ १९ ॥<br>
<br>
मृत्योर्व्याधिजराशोकतृष्णाक्रोधाश्च जज्ञिरे। <br>
ब्रह्मणश्च रुदन् जातो रोदनाद्रुद्रनामकः ॥ २० ॥<br>
<br>
भवं शर्वमथेशानं तथा पशुपतिं द्विज। <br>
भीममुग्रं महादेवमुवाच स पितामहः ॥ २१ ॥<br>
<br>
दक्षकोपाच्च तद्भार्या देहन्तत्याज सा सती। <br>
हिमवद्दुहिता भूत्वा पत्नी शम्भोरभूत् पुनः ॥ २२ ॥<br>
<br>
ऋषिभ्यो नारदाद्युक्ताः पूजाः स्नानादिपूर्विकाः।<br>
स्वायम्भुवाद्यास्ताः कृत्वा विष्णवादेर्भुक्तिमुक्तिदाः ॥ २३ ॥<br>
<br>
इत्यादिमहापुराणे आग्नेये जदत्सर्गवर्णनं नाम विंशतितमोऽध्यायः।<br>
