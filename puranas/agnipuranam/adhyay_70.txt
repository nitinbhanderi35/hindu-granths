<span style="font-size: 14pt; line-height: 200%">भगवानुवाच<br>
प्रतिष्ठां पादपानाञ्च वक्ष्येऽहं भुक्तिमुक्तिदां  ।७०.००१<br>
सर्वौषध्युदकैर्लिप्तान् पिष्टातकविभूषितान्  ॥७०.००१<br>
वृक्षान्माल्यैरलङ्कृत्य वासोभिरभिवेष्टयेत् ।७०.००२<br>
सूच्या सौवर्णया कार्यं सर्वेषां कर्णवेधनम्  ॥७०.००२<br>
हेमशलाकयाञ्जनञ्च वेद्यान्तु फलसप्तकम्  ।७०.००३<br>
अधिवासयेच्च प्रत्येकं घटान् बलिनिवेदनं  ॥७०.००३<br>
इन्द्रादेरधिवासोऽथ होमः कार्यो वनस्पतेः  ।७०.००४<br>
वृक्षमध्यादुत्सृजेद्गां ततोऽभिषेकमन्त्रतः  ॥७०.००४<br>
ऋग्यजुःसाममन्त्रैश्च वारुणैर्मङ्गलै रवैः(१)  ।७०.००५<br>
वृक्षवेदिककुम्भकैश्च(२) स्नपनं द्विजपुङ्गवाः  ॥७०.००५<br>
तरूणां यजमानस्य कुर्युश्च यजमानकः  ।७०.००६<br>
भूषितो दक्षिणां दद्याद्गोभूभूषणवस्त्रकं  ॥७०.००६<br>
- - ------------ - - - - - -- - - ---- ---- - -<br>
टिप्पणी<br>
१ वारुणमनुमिर्वररिति ङ, चिह्नितपुस्तकपाठः<br>
२ वृक्षवेदीशकुम्भैस्तु इति ङ, चिह्नितपुस्तकपाठः<br>
-- - - -- - - -- - -- - - -- -- - - - - -- <br>
क्षीरेण भोजनं दद्याद्यावद्दिनचतुष्टयं  ।७०.००७<br>
होमस्तिलाद्यैः कार्यस्तु पलाशसमिधैस्तथा  ॥७०.००७<br>
आचार्ये द्विगुणं दद्यात्पूर्ववन्मण्डपादिकम्  ।७०.००८<br>
पापनाशः परा सिद्धिर्वृक्षारामप्रतिष्ठया  ॥७०.००८<br>
स्कन्दायेशो यथा प्राह प्रतिष्ठाद्यं तथा शृणु  ।७०.००९<br>
सूर्येशगणशक्त्यादेः परिवारस्य वै हरेः  ॥७०.००९<br>
<br>
इत्यादिमाहापुराणे आग्नेये पादपारामप्रतिष्ठाकथनं नाम सप्ततितमोऽध्यायः ॥<br>
<br>
</span>
