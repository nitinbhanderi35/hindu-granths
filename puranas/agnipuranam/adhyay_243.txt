<span style="font-size: 14pt; line-height: 200%">अग्निरुवाच <br>
रामोक्तोक्ता मथा नीतिः स्त्रीणां राजन् नृणां वदे ।<br>
लक्षणं यत्समुद्रेण गर्गायोक्तं यथा पुरा ॥ २४३.१ ॥<br>
<br>
समुद्र उवाच ।<br>
पुंसाञ्च लक्षणं वक्ष्ये स्त्रीणाञ्चैव शुभाशुभं ।<br>
एकाधिको द्विशुक्लश्च त्रिगम्भीरस्तथैव च ॥ २४३.२ ॥<br>
<br>
त्रित्रिकस्त्रिप्रलम्बश्च त्रिभिर्व्याप्नोति यस्तया ।<br>
त्रिबलीमांस्त्रिविनतस्त्रिकालज्ञश्च सुव्रत ॥ २४३.३ ॥<br>
<br>
पुरुषः स्यात्सुलक्षण्यो विपुलश्च तथा त्रिषु ।<br>
चतुर्ल्लेशस्तथा यश्च तथैव च चतुःसमः ॥ २४३.४ ॥<br>
<br>
चतुष्किष्कुश्चतुर्दंश्च सप्तस्नेहो नवामलः ।<br>
दशपद्मो दशव्यूहो न्यग्रोधपरिमण्डलं ॥ २४३.५ ॥<br>
<br>
षडुन्नतोऽष्टवंशश्च सप्तस्नहो नवामलः ।<br>
दशपद्मो दशव्यूहो न्यग्रोधपरिमण्डलः ॥ २४३.६ ॥<br>
<br>
चतुर्दशसमद्वन्द्वः षोडशाक्षश्च शस्यते ।<br>
धर्मार्थकामसंयुक्तो धर्मो ह्येकाधिको मतः ॥ २४३.७ ॥<br>
<br>
तारकाभ्यां विना नेत्रे शुक्लदन्तो द्विशुक्लकः ।<br>
गाम्बीरस्त्रिश्रवा नाभिः सत्त्वञ्चैकं त्रिकं स्मृतं ॥ २४३.८ ॥<br>
<br>
अनसूया दया क्षान्तिर्मङ्गलाचारयुक्तता ।<br>
शौचं स्पृहा त्वकार्पण्यमनायासश्च शौर्य्यता ॥ २४३.९ ॥<br>
<br>
त्रित्रिकस्त्रिप्रलम्बः स्याद्‌वृषणो भुजयोर्नरः ।<br>
दिग्देशजातिवर्गांश्च तेजसा यशसा श्रिया ॥ २४३.१० ॥<br>
<br>
व्याप्नोति यस्त्रिकव्यापि त्रिबलीमान्नरस्त्वसौ ।<br>
उदरे बलयस्तिस्त्रो नरन्त्रिविनतं श्रृणु ॥ २४३.११ ॥<br>
<br>
देवतानां द्विजानाञ्च गुरूणां प्रणतस्तु यः ।<br>
धर्मार्थकामकालज्ञस्त्रिकालज्ञोऽभिधीयते ॥ २४३.१२ ॥<br>
<br>
उरो ललाटं वक्त्रञ्च त्रिवस्तीर्णो विलेखवान् ।<br>
द्वौ पाणी द्वौ तथा पादौ ध्वजच्छत्रादिभिर्युतौ ॥ २४३.१३ ॥<br>
<br>
अङ्गुल्यो हृदयं पृष्ठं कटिः शस्तं चतुःसमं ।<br>
षण्णवत्यह्गुलोत्सेधश्चतुष्किष्कुप्रमाणतः ॥ २४३.१४ ॥<br>
<br>
द्रंष्ट्राश्चतस्रश्चन्द्राभाश्चतुःकृष्णं वदामि ते ।<br>
नेत्रतारौ ब्रुवौ श्मश्रुः कृष्णाः केशास्तथैव च ॥ २४३.१५ ॥<br>
<br>
नासायां वदने स्वेदे कक्षयोर्विडगन्धकः ।<br>
ह्रस्वं लिङ्गं तथा ग्रीवा जङ्घे स्याद्वेदह्रस्वकं ॥ २४३.१६ ॥<br>
<br>
सूक्ष्माण्यह्गुलिपर्वाणि नखकेशद्विजत्वचः ।<br>
हनू नेत्रे ललाटे च नासा दीर्घा स्तनान्तरं ॥ २४३.१७ ॥<br>
<br>
वक्षः कक्षौ खा नासोन्नतं वक्त्रं कृकाटिका ।<br>
स्रिग्धास्त्वक्केशदन्ताश्च लोम दृष्टिर्नखाश्च वाक् ॥ २४३.१८ ॥<br>
<br>
जान्वोरुर्वोश्च पृष्ठस्थ वंशौ द्वौ करनासयोः ।<br>
नेत्रे नासपुटौ कर्णौ मेढ्रं पायुमुखेऽमलं ॥ २४३.१९ ॥<br>
<br>
जिह्वोष्ठे तालुनेत्रे तु हस्तपादौ नखास्तथा ।<br>
शिश्नाग्रवक्त्रं शस्यन्ते पद्माभा दश देहिनां ॥ २४३.२० ॥<br>
<br>
पाणिपादं सुखं ग्रीवा श्रवणे हृदयं शिरः ।<br>
ललाटमुदरं पृष्ठं वृहन्तः पूजिता दश ॥ २४३.२१ ॥<br>
<br>
प्रसारितभुजस्येह मध्यमाग्रद्वयान्तरं ।<br>
उच्छ्रायेण समं यस्य न्यग्रोधपरिमण्डलः ॥ २४३.२२ ॥<br>
<br>
पादौ गुल्फौ स्फिचौ पर्श्वौ वङ्क्षणौ वृषणौ कुचौ ।<br>
कर्णौष्ठे सक्थिनी जह्घे हस्तौ बाहू तथाक्षिणी ॥ २४३.२३ ॥<br>
<br>
चतुर्द्दशमद्वन्द्व एतत्सामान्यतो नरः ।<br>
विद्याश्चतुर्द्दश द्व्यक्षैः पश्येद्यः षोडशाक्षकः ॥ २४३.२४ ॥<br>
<br>
रूक्षं शिराततं गात्रमशुभं मांसवजितं ।<br>
दुर्गन्धिविपरीतं यच्छस्तन्दृष्ट्या प्रसन्नया ॥ २४३.२५ ॥<br>
<br>
धःयस्य मधुरा वाणी गतिर्म्मत्तेभसन्निभा ।<br>
एककूपभवं रोम भये रक्षा सकृत् सकृत् ॥ २४३.२६ ॥<br>
<br>
इत्यादिमहापुराणे आग्नेये पुरुणलक्षणं नाम त्रिचत्वारिंशदधिकद्विशततमोऽध्यायः ॥<br>
<br>
</span>
