<span style="font-size: 14pt; line-height: 200%">आचारः<br>
<br>
पुष्कर उवाच<br>
ब्राह्मे मुहूर्ते चोत्थाय विष्ण्वादीन् दैवतान् स्मरेत् ।१५५.००१<br>
उभे मूत्रपुरीषे तु दिवा कुर्यादुदङ्मुखः  ॥१५५.००१<br>
रातौ च दक्षिणे कुर्यादुभे सन्ध्ये यथा दिवा  ।१५५.००२<br>
न मार्गादौ जले वीप्यां सतृणायां सदाचरेत् ॥१५५.००२<br>
शौचं कृत्वा मृदाचम्य भक्षयेद्दन्तधावनं  ।१५५.००३<br>
नित्यं नैमित्तिकं काम्यं क्रियाङ्गं मलकर्षणं  ॥१५५.००३<br>
क्रियास्नानं तथा षष्ठं षोढास्नानं प्रकीर्तितं  ।१५५.००४<br>
अस्नातस्याफलं कर्म प्रातःस्नानं चरेत्ततः  ॥१५५.००४<br>
भूमिष्ठमुद्धृतात्पुण्यं ततः प्रस्रवणोदकं  ।१५५.००५<br>
ततोऽपि सारसं पुण्यं तस्मान्नादेयमुच्यते  ॥१५५.००५<br>
तीर्थतोयं ततः पुण्यं गाङ्गं पुण्यन्तु सर्वतः  ।१५५.००६<br>
संशोधितमलः पूर्वं निमग्नश्च जलाशये  ॥१५५.००६<br>
उपस्पृश्य ततः कुर्यादम्भसः परिमार्जनं  ।१५५.००७<br>
हिरण्यवर्णास्तिसृभिः शन्नो देवीति चाप्यथ  ॥१५५.००७<br>
आपोहिष्ठेति तिसृभिरिदमापस्तथैव च  ।१५५.००८<br>
ततो जलाशये मग्नः कुर्यादन्तर्जलं जपं  ॥१५५.००८<br>
तत्राघमर्षणं सूक्तं द्रुपदां वा तथा जपेत् ।१५५.००९<br>
युञ्जते मन इत्येवं सूक्तं सूक्तं वाप्यथ पौरुषं  ॥१५५.००९<br>
गायत्रीं तु विशेषेण अघमर्षणसूक्तके  ।१५५.०१०<br>
देवता भाववृत्तस्तु ऋषिश्चैवाघमर्षणः  ॥१५५.०१०<br>
छन्दश्चानुष्टुभं तस्य भाववृत्तो हरिः स्मृतः  ।१५५.०११<br>
आपीडमानः शाटीं तु देवतापितृतर्पणं(१)  ॥१५५.०११<br>
पौरुषेण तु सूक्तेन ददेच्चैवोदकाञ्जलिं  ।१५५.०१२<br>
ततोऽग्निहवनं(२) कुर्याद्दानं दत्वा(३) तु शक्तितः  ॥१५५.०१२<br>
<small><small>टिप्पणी<br>
१ तत्राघमर्षणमित्यादिः देवतापितृतर्पणमित्यन्तः पाठः झ.. पुस्तके नास्ति<br>
२ ततोऽग्निहरणमिति ङ.. , छ.. च<br>
३ दीपं दत्वेति झ..</small></small><br>
ततः समभिगच्छेत योगाक्षेमार्थमीश्वरं  ।१५५.०१३<br>
आसनं शयनं यानं जायापत्यङ्कमण्डलुः  ॥१५५.०१३<br>
आत्मनः शुचिरेतानि परेषां न शुचिर्भवेत् ।१५५.०१४<br>
भाराक्रान्तस्य गुर्विण्याः पन्था देयो गुरुष्वपि  ॥१५५.०१४<br>
न पश्येच्चार्कमुद्यन्तन्नास्तं यान्तं न चाम्भसि  ।१५५.०१५<br>
नेक्षेन्नग्नां स्त्रियं कूपं शूनास्थानमघौघिनं  ॥१५५.०१५<br>
कार्पासाथि तया भस्म नाक्रामेद्यच्च कुत्सितं  ।१५५.०१६<br>
अन्तःपुरं वित्तिगृहं परदौत्यं ब्रजेन्न हि(१)  ॥१५५.०१६<br>
नारोहेद्विषमान्नावन्न वृक्षं न च पर्वतं  ।१५५.०१७<br>
अर्थायतनशास्त्रेषु तथैव स्यात्कुतूहली  ॥१५५.०१७<br>
लोष्टमर्दो तृणच्छेदी नखखादी विनश्यति  ।१५५.०१८<br>
मुखादिवादनं नेहेद्विना दीपं न रात्रिगः(२)  ॥१५५.०१८<br>
नाद्वारेण विशेद्वेश्म न च वक्त्रं विरागयेत् ।१५५.०१९<br>
कथाभङ्गं न कुर्वीत न च वासोविपर्ययं  ॥१५५.०१९<br>
भद्रं भद्रमिति ब्रूयान्नानिष्टं कीर्तयेत्क्वचित् ।१५५.०२०<br>
पालाशमासनं वर्ज्यं देवादिच्छायया(३) व्रजेत् ॥१५५.०२०<br>
न मध्ये पूज्ययोर्यायात्नोच्छिष्टस्तारकादिदृक् ।१५५.०२१<br>
नद्यान्नान्यां नदीं ब्रूयान्न कण्डूयेद्द्विहस्तकं  ॥१५५.०२१<br>
असन्तर्प्य पितॄन् देवान्नदीपारञ्च न व्रजेत् ।१५५.०२२<br>
मलादिप्रक्षिपेन्नाप्सु(४) न नग्नः स्नानमाचरेत् ॥१५५.०२२<br>
<small><small>टिप्पणी<br>
१ परभृतो भवेन्न हि इति झ..<br>
२ लोष्टमद्दीत्यादिः, न रात्रिग इत्यन्तः पाठः, ग.पुस्तके नास्ति<br>
३ देवाद्रिच्छाययेति ख.. , छ.. , ग.. च<br>
४ मलादिक्षेपयेन्नाप्सु इति ख.. , ट.. च</small></small><br>
ततः समभिगच्छेत योगक्षेमार्थमीश्वरं  ।१५५.०२३<br>
स्रजन्नात्मनाप्पनयेत्खरादिकरजस्त्यजेत् ॥१५५.०२३<br>
हीनान्नावहसेत्गच्छेन्नादेशे नियसेच्च तैः  ।१५५.०२४<br>
वैद्यराजनदीहीने म्लेच्छस्त्रीबहुनायके  ॥१५५.०२४<br>
रजस्वलादिपतितैर्न भाषेत केशवं स्मरेत् ।१५५.०२५<br>
नासंवृतमुखः कुर्याद्धासं(१) जृम्भां तथा क्षुतं  ॥१५५.०२५<br>
प्रभोरप्यवमनं खद्गोपयेद्वचनं बुधः  ।१५५.०२६<br>
इन्द्रियाणां नानुकूली वेदरोधं न कारयेत् ॥१५५.०२६<br>
नोपेक्षितव्यो व्याधिः स्याद्रिपुरल्पोऽपि(२) भार्गव  ।१५५.०२७<br>
रथ्यातिगः सदाचामेत्(३) विभृयान्नाग्निवारिणी  ॥१५५.०२७<br>
न हुङ्कुर्याच्छिवं पूज्यं पादं पादेन नाक्रमेत् ।१५५.०२८<br>
प्रत्यक्षं वा परोक्षं वा कस्य चिन्नाप्रियं वदेत् ॥१५५.०२८<br>
वेदशास्त्रनरेन्द्रर्षिदेवनिन्दां विवर्जयेत् ।१५५.०२९<br>
स्त्रीणामीर्षा(४) न कर्तव्या त्रिश्वासन्तासु वर्जयेत् ॥१५५.०२९<br>
धर्मश्रुतिं देवरतिं(५) कुर्याद्धर्मादि नित्यशः(६)  ।१५५.०३०<br>
सोमस्य पूजां जन्मर्क्षे विप्रदेवादिपूजनं  ॥१५५.०३०<br>
<small><small>टिप्पणी<br>
१ कुर्याद्धास्यमिति ख.. ,ट.. च<br>
२ रिपुर्वत्सोपि इति ङ..<br>
३ समाचामेदिति छ..<br>
४ स्त्रीणामिच्छेति क..<br>
५ देवनतिमिति ग.. , घ.. , ङ.. , ञ.. , ट.. च । वेदनतिमिति ख.. ,छ.. च<br>
६ भद्रं भद्रमिति ब्रूयादित्यादिः, कुर्याद्धर्मादि नित्यश इत्यन्तः पाठः झ.. पुस्तके नास्ति</small></small><br>
षष्ठीचतुर्दश्यष्टम्यामभ्यङ्गं वर्जयेत्तथा  ।१५५.०३१<br>
दूराद्गृहान्मूत्रविष्ठे नोत्तमैवैरमाचरेत् ॥१५५.०३१<br>
<br>
इत्याग्नेये महापुराणे आचाराध्यायो नाम पञ्चपञ्चाशदधिकशततमोऽध्यायः ॥<br>
<br>
</span>
