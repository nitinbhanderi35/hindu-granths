<span style="font-size: 14pt; line-height: 200%">अग्निरुवाच<br>
अगस्त्यो भगवान्विष्णुस्तमभ्यर्च्याप्नुयाद्धरिं  ।२०६.००१<br>
अप्राप्ते भास्करे कन्यां सत्रिभागैस्त्रिभिर्दिनैः  ॥२०६.००१<br>
अर्घ्यं दद्यादगस्त्याय पूजयित्वा ह्युपोषितः  ।२०६.००२<br>
काशपुष्पमयीं मूर्तिं प्रदोषे विन्यसेद्घटे  ॥२०६.००२<br>
मुनेर्यजेत्तां कुम्भस्थां रात्रौ कुर्यात्प्रजागरं  ।२०६.००३<br>
अगस्त्य मुनिशार्दूल तेजोराशे महामते(१)  ॥२०६.००३<br>
इमां मम कृतां पूजां गृह्णीष्व प्रियया सह  ।२०६.००४<br>
आवाह्यार्घ्ये च सम्मुख्यं प्रार्चयेच्चन्दनादिना  ॥२०६.००४<br>
जलाशयसमीपे तु प्रातर्नीत्वार्घ्यमर्पयेत् ।२०६.००५<br>
काशपुष्पप्रतीकाश अग्निमारुतसम्भव(२)  ॥२०६.००५<br>
मित्रावरुणयोः पुत्र कुम्भयोने नमोऽस्तु ते  ।२०६.००६<br>
आतापिर्भक्षितो येन वातापिश्च महासुरः  ॥२०६.००६<br>
समुद्रः शोषितो येन सोऽगस्त्यः सम्मुखोऽस्तु मे  ।२०६.००७<br>
अगस्तिं प्रार्थयिष्यामि कर्मणा मनसा गिरा  ॥२०६.००७<br>
अर्चयिस्याम्यहं मैत्रं परलोकाभिकाङ्क्षया  ।२०६.००८<br>
द्वीपान्तरसमुत्पन्नं देवानां परमं प्रियं  ॥२०६.००८<br>
राजानं सर्ववृक्षाणां चन्दनं प्रतिगृह्यतां(३)  ।२०६.००९<br>
धर्मार्थकाममोक्षाणां भाजनी पापनाशनी  ॥२०६.००९<br>
सौभाग्यारोग्यलक्ष्मीदा पुष्पमाला प्रगृह्यतां  ।२०६.०१०<br>
धूपोऽयं गृह्यतां देव भक्तिं मे ह्यचलाङ्कुरु  ॥२०६.०१०<br>
ईप्सितं मे वरं देहि परत्र च शुभाङ्गतिं  ।२०६.०११<br>
सुरासुरैर्मुनिश्रेष्ठ सर्वकामफलप्रद  ॥२०६.०११<br>
<small><small>टिप्पणी<br>
१ तेजोराशे महाद्युते इति ग.. , घ.. , छ.. , ज.. , झ.. , ञ.. , ट.. च । तेजोराशे जगत्पते इति ङ..<br>
२ वह्निमारुतसम्भवेति झ..<br>
३ चन्दनं मे प्रगृह्यनामिति ज.. , ञ.. च</small></small><br>
वस्त्रव्रीहिफलैर्हेम्ना दत्तस्त्वर्घ्यो ह्ययं(१) मया  ।२०६.०१२<br>
अगस्त्यं बोधयिष्यामि यन्मया मनसोद्धृतं(२)  ॥२०६.०१२<br>
फलैरर्घ्यं प्रदास्यामि गृहाणार्घ्यं महामुने  ।२०६.०१३<br>
अगस्त्य एवं खनमानः खनित्रैः प्रजामपत्यं बलमीहमानः  ।२०६.०१३<br>
उभौ कर्णावृषिरुग्रतेजाः पुपोष सत्या देवेष्वाशिषो जगाम  ॥२०६.०१३<br>
राजपुत्रि नमस्तुभ्यं मुनिपत्नी महाव्रते  ।२०६.०१४<br>
अर्घ्यं गृह्णीष्व देवेशि लोपामुद्रे यशस्विनि  ॥२०६.०१४<br>
पञ्चरत्नसमायुक्तं हेमरूप्यसमन्वितं  ।२०६.०१५<br>
सप्तधान्यवृतं(३) पात्रं दधिचन्दनसंयुतं  ॥२०६.०१५<br>
अर्घ्यं दद्यादगस्त्याय स्त्रीशूद्राणामवैदिकं  ।२०६.०१६<br>
अगस्त्य मुनिशार्दूल तेजोराशे च सर्वद  ॥२०६.०१६<br>
इमां मम कृतां पूजां गृहीत्वा व्रज शान्तये  ।२०६.०१७<br>
त्यजेदगस्त्र्यमुद्दिश्य धान्यमेकं फलं रसं  ॥२०६.०१७<br>
ततोऽन्नं भोजयेद्विप्रान् घृतपायसमोदकान्  ।२०६.०१८<br>
गां वासांसि सुवर्णञ्च(४) तेभ्यो दद्याच्च दक्षिणां  ॥२०६.०१८<br>
घृतपायसयुक्तेन पात्रेणाच्छादिताननं  ।२०६.०१९<br>
सहिरण्यञ्च तं कुम्भं ब्राह्मणायोपकल्पयेत्(५)  ॥२०६.०१९<br>
<small><small>टिप्पणी<br>
१ दत्तस्त्वर्घ्योऽक्षय इति ङ..<br>
२ मनसेप्सितमिति ग.. , घ.. , झ.. च । मनसेहितमिति ङ..<br>
३ सप्तधान्ययुतमिति ज..<br>
४ प्रतिमाञ्च सुवर्णञ्चेति क..<br>
५ ब्राह्मणायोपपादयेदिति घ.. , ङ.. , ज.. , ञ.. च</small></small><br>
सप्तवर्षाणि दत्वार्घ्यं सर्वे सर्वमवाप्नुयुः  ।२०६.०२०<br>
नीरा पुत्रांश्च सौभाग्यं पतिं कन्या नृपोद्भवं  ॥२०६.०२०<br>
<br>
इत्याग्नेये महापुराणे अगस्त्यार्घ्यदानव्रतं नाम षडधिकद्विशततमोऽध्यायः ॥<br>
<br>
</span>
