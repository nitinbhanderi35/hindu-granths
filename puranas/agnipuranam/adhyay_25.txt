<span style="font-size: 14pt; line-height: 200%">नारद उवाच<br>
वासुदेवादिमन्त्राणां पूज्यानां लक्षणं वदे। <br>
वासुदेवः सङ्कर्षणः प्रद्युम्नश्चानिरुद्धकः ॥ १ ॥<br>
नमो भगवते चादौ अ आ अं अः स्ववीजकाः ।<br>
ओङ्काराद्या नमोन्ताश्च नमो नारायणस्ततः ॥ २ ॥<br>
ओं तत् सद् ब्रह्मणे चैव ओं नमो विष्णवे नमः।<br>
ओं क्षों ओं नमो भगवते नरसिंहाय वै नमः ॥ ३ ॥<br>
ओं भूर्नमो भगवते वराहाय नराधिपाः। <br>
जवारुणहरिद्राभा नीलश्यामललोहिताः ॥ ४ ॥<br>
मेघाग्निमधुपिङ्गाभा वल्लभा नव नायकाः। <br>
अङ्गानि स्वरवीजानां स्वनामान्तैर्यथाक्रमम् ॥ ५ ॥<br>
हृदयादीनि कल्पेत विभक्तैस्तन्त्रवेदिभिः। <br>
व्यञ्चनादीनि बीजानि तेषां लक्षणमन्यथा ॥ ६ ॥<br>
दीर्घस्वरैस्तु भिन्नानि नमोन्तान्तस्थितानि तु। <br>
अह्गानि ह्रस्वयुक्तानि उपाङ्गानीति वर्ण्यते ॥ ७ ॥<br>
विभक्तनामवर्णान्तस्थितानि वीदमुत्तमम् । <br>
दीर्घैर्ह्रस्वैश्च संयुक्तं साङ्गोपाङ्गंस्वरैः क्रमात्  ॥ ८ ॥<br>
व्यञ्चनानां क्रमो ह्येष हृदयादिप्रकूप्तये। <br>
स्ववीजेन स्वनामान्तैर्विभक्तान्यङ्गनाभिः ॥ ९ ॥<br>
युक्तानि हृदयादीनि द्वादशान्तादि पञ्चतः । <br>
आरभ्य कल्पयित्वा तु जपेत् सिद्ध्यनुरूपतः ॥ १० ॥<br>
हृदयञ्च शिरश्चुडा कवचं नेत्रमस्तकम्। <br>
षडङ्गानि तु वीजानां मूलस्य द्वादशाङ्गकम् ॥ ११ ॥<br>
हृच्छिरश्च शिखा वर्म्म चास्त्रनेत्रन्तथोदरम्। <br>
पृष्ठबाहूरुजानूँश्च जङ्घा पादौ क्रमान्न्यसेत् ॥ १२ ॥<br>
कं टं पं शं वैनतेयः खं ठं फं षं गदामनुः ।<br>
गं डं बं सं पुष्टिमन्त्रो घं ढं भं हं श्रियै नमः ॥ १३ ॥<br>
वं शं मं क्षं पाञ्चजन्यं छं तं पं कौस्तुभाय च।<br>
जं खं वं सुदर्शनाय श्रीवत्साय सं वं दं चं लं ॥ १४ ॥<br>
ओं धं वं वनमालायै महानन्ताय वै नमः । <br>
निर्बीजपदमन्त्राणं पदैरङ्गानि कल्पयेत् ॥ १५ ॥<br>
जात्यन्तैर्नामसंयुक्तैर्हृदयादीनि पञ्चधा। <br>
प्रणवं हृदयादीनि ततः प्रोक्तानि पञ्चधा ॥ १६ ॥<br>
प्रणवं हृदयं पूर्वं परायेति शिरः शिखा। <br>
नाम्नात्मना तु कवचं अस्त्रं नामान्तकं भवेत् ॥ १७ ॥<br>
ओं परास्त्रादिस्वनामात्मा चतुर्थ्यन्तो नमोन्तकः।<br>
एकव्यूहादिपड्‌विशव्यूहात्तस्यात्मनो मनुः ॥ १८ ॥<br>
कनिष्ठादिकराग्रेषु प्रकृतिं देहकेर्च्चयेत्। <br>
पराय पुरुषात्मा स्यात् प्रकृत्यात्मा द्विरूपकः ॥ १९ ॥<br>
ओं परायाग्न्यात्मने चैव वाय्वर्क्कौ च द्विरूपकः।<br>
अग्निं त्रिमूर्त्तौ विन्यस्य व्यापकं करदेहयोः ॥ २० ॥<br>
वाय्वर्क्कौ करशाखासु सव्येतरकरद्वये। <br>
हृदि मूर्त्तौ तनावेष त्रिव्यूहे तुर्य्यरूपके ॥ २१ ॥<br>
ऋग्वेदं व्यापकं हस्ते अङ्गुलीषु यजुर्न्यसेत्। <br>
तलद्वयेथर्वरूपं शिरोहृच्चरणान्तकः ॥ २२ ॥<br>
आकाशं व्यापकं न्यस्य करे देहे तु पूर्ववत्। <br>
अङ्गुलीषु च वाय्वादि शिरोहृद्‌गुह्यपादके ॥ २३ ॥<br>
वायुर्ज्योतिर्जलं पृथ्वी पञ्चव्यूहः समीरितः। <br>
मनः श्रोत्रन्त्वग्दृग्जिह्वा घ्राणं षड्‌व्यूह ईरितः ॥ २४ ॥<br>
व्यापकं मानसं न्यस्य ततोङ्गुष्ठादितः क्रमात्। <br>
मूर्द्धास्यहृद्‌गुह्यपत्सु कथितः करुणात्मकः ॥ २५ ॥<br>
आदिमूर्त्तिस्तु सर्वत्र व्यापको जीवसञ्‌ज्ञितः। <br>
भूर्भुवः स्वर्म्महर्ज्जनस्तपः सत्यञ्च सप्तधा ॥ २६ ॥<br>
करे देहे न्यसेदाद्यमङ्गुष्ठादिक्रमेण तु। <br>
तलसंस्थः सप्तमश्च लोकेशो देहके क्रमात् ॥ २७ ॥<br>
देहे शिरोललाटास्यहृद्‌गुह्याङ्‌घ्रिषुसंस्थितः। <br>
अग्निष्टोमस्तथोक्थस्तु षोडशी वाजपेयकः ॥ २८ ॥<br>
अतिरात्राप्तोर्यामञ्च यज्ञात्मा सप्तरूपकः। <br>
धीरहं मनः शब्दश्च स्पर्शरूपरसास्तत ॥ २९ ॥<br>
गन्धो बुद्धिर्व्यापकं तु करे देहे न्यसेत् क्रमात्।<br>
न्यसेदन्त्यौ च तलयोः के ललाटे मुखे हृदि ॥ ३० ॥<br>
नाभौ गुह्ये च पादे च अष्टव्यूहः पुमान् स्मृत । <br>
जीवो बुद्धिरहङ्कारो मनः शब्दो गुणोनिलः ॥ ३१ ॥<br>
रूपं रसो नवात्मायं जीव अह्‌गुष्ठकद्वये। <br>
तर्जन्यादिक्रमाच्छेषं यावद्वामप्रदेशिनीम् ॥ ३२ ॥<br>
देहे शिरोललाटास्यहृन्नाभिगुह्यजानुषु। <br>
पादयोश्च दशात्मायं इन्द्रो व्यापी समास्थितः ॥ ३३ ॥<br>
अङ्‌गुष्टकद्वये वह्निस्तर्जन्यादौ परेषु च। <br>
शिरोललाटवक्त्रेषु हृन्नाभिगुह्यजानुषु ॥ ३४ ॥<br>
पादयोरेकादशात्मा मनः श्रोत्रं त्वगेव च। <br>
चक्षुर्जिह्वा तथा घ्राणं वाक्‌पाण्यङ्घ्रिश्च पायुकः ॥ ३५ ॥<br>
उपस्थं मानसो व्यापी श्रोत्रमङ्गुष्ठकद्वये। <br>
तर्जन्यादिक्रमादष्टौ अतिरिक्तं तलद्वये ॥ ३६ ॥<br>
उत्तमाङ्गललाटास्यहृन्नाभावथ गुह्यके। <br>
ऊरुयुग्मे तथा जङ्घे गुल्फपादेषु च क्रमात् ॥ ३७<br>
विष्णुर्म्मधुहरश्चैव त्रिविक्रमकवामनौ। <br>
श्रीधरोथ हृषीकेशः पद्मनाभस्तथैव च ॥ ३८ ॥<br>
दामोदरः केशवश्च नारायणस्ततः परः। <br>
माधवश्चाथ गोविन्दो विष्णुं वै व्यापकं न्यसेत् ॥ ३९ ॥<br>
अङ्‌गुष्ठादौ तले द्वौ च पादे जानुनि वै कटौ। <br>
शिरः शिखरकट्याञ्च जानुपादादिषु न्यसेत् ॥ ४० ॥<br>
द्वादशात्मा पञ्चविंशः षड्‌विंशव्यूहकस्तथा। <br>
पुरुषो धीरहङ्कारो मनश्चित्तञ्च शब्दकः ॥ ४१ ॥<br>
तथा स्पर्शो रसो रूपं गन्धः श्रोत्रं त्वचस्तथा।<br>
चक्षुर्जिह्वा नासिका च वाक्‌पाण्यङ्घ्रिश्च पायवः ॥ ४२ ॥<br>
उपस्थो भूर्जलन्तेजो वायुराकाशमेव च। <br>
पुरुषं व्यापकं न्यस्य अङ्गुष्ठादौ दश न्यसेत् ॥ ४३ ॥<br>
शेषान् हस्ततले न्यस्य शिरस्यथ ललाटके। <br>
मुखहृन्नाभिगुह्योरुजान्वङ्घ्रौ करणोदूतौ ॥ ४४ ॥<br>
पादे जान्वोरुपस्थे च हृदये मूद्‌र्ध्नि च क्रमात्। <br>
परश्च पुरुषात्मादौ षड्‌विंशे पूर्ववत्परम् ॥ ४५ ॥<br>
सञ्चिन्त्य मण्डलैके तु प्रकृतिं पूजयेद्‌बुधः। <br>
पूर्वयाम्याप्यसौम्येषु हृदयादीनि पूजयेत् ॥ ४६ ॥<br>
अस्त्रमग्न्यादिकोणेषु वैनतेयादि पूर्ववत्।<br>
दिक्‌पालांश्च विधिस्त्वन्यः त्रिव्यूहेग्निश्च मध्यतः ॥ ४७ ॥<br>
पूर्वादिदिग्‌बलावासोराज्यादिभिरलङ्‌कृतः। <br>
कर्णिकायां नाभसश्च मानसः कर्णिकास्थितः ॥ ४८ ॥<br>
विश्वरूपं सर्वस्थित्यै यजेद्राज्यजयाय च। <br>
सर्वव्यूहैः समायुक्तमङ्गैरपि च पञ्चभिः ॥ ४९ ॥<br>
गरुडद्यैस्तथेन्द्राद्यैः सर्वान् कामानवाप्नुयात्। <br>
विष्वक्‌सेनं यजेन्नाम्ना वै बीजं व्योमसंस्थितम् ॥ ५० ॥<br>
<br>
इत्यादिमहापुराणे आग्नेये मन्त्रप्रदर्शनं नाम पञ्चविंशोऽध्यायः।<br>
<br>
</span>
