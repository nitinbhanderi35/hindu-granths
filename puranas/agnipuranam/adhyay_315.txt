अग्निरुवाच<br>
स्तम्भनं मोहनं वश्यं विद्वेषोच्चाटनं वदे ।<br>
विचषव्याधिमरोगञ्च मारणं शमनं पुनः ॥ ३१५.१ ॥<br>
<br>
भूर्ज्जे कूर्म्मं समालिख्य नाड़नेन षडङ्गुलम् ।<br>
मुखपादचतुष्केषु ततो मन्त्रं न्यसेद्‌द्विजः ॥ ३१५.२ ॥<br>
<br>
चतुष्पादेषु क्रीँकारं ह्रीँकारं मुखमध्यतः ।<br>
गर्भे विद्यां ततो लिख्य साधकं पृष्ठतो लिखेत् ॥ ३१५.३ ॥<br>
<br>
मालामन्त्रैस्तु संवेट्य इष्टकोपरि सन्न्यसेत् ।<br>
पिधाय कूर्म्मपृष्ठेन करालेनाभिसम्पठेत् ॥ ३१५.४ ॥<br>
<br>
महाकूर्म्मं पूजयित्वा पादप्रोक्षन्तु निक्षइपेत् ।<br>
ताडयेद्वामपादेन स्मृत्वा शत्रुञ्च सप्तधा ॥ ३१५.५ ॥<br>
<br>
ततः सञ्जायते शत्रोस्तम्भनं मुखरागतः ।<br>
कृत्वा तु भैरवं रूपं मालामन्त्रं समालिखेत् ॥ ३१५.६ ॥<br>
<br>
ओं शत्रुमुखस्तम्भनी कामरूपा आलीढक्करी ॥<br>
ह्रीं फें फेत्कारिणी मम शत्रूणां देवदत्तानां मुखं स्तम्भय <br>
मम सर्व्वविद्वेषिणां मुखस्तम्भनं कुरु ओं हूँ फेँ फेत्कारिणि स्वाहा ।<br>
फट् हेतुञ्च समालिख्य तज्जपान्तं महाबलं ।<br>
वामेनैव नगं शूलं संलिखेद्दक्षिणे करे ॥ ३१५.७ ॥<br>
<br>
लिखेन्मन्त्रमघोरस्य संग्रामे स्तम्भयेदरीन् ।<br>
ओं नमो भगवत्यै भगमालिनि निस्फुर स्पन्द नित्यक्लिन्ने द्रव <br>
हूँ सः क्रीँ काराक्षरे स्वाहा ॥ <br>
एतेन रोचनाद्यैस्तु तिलकान्मोहयेज्जगत् ॥ ३१५.८ ॥<br>
<br>
ओं फेँ हूँ फट् फेत्कारिणि ह्रीँ ज्वल त्रैलोक्यं मोहय गुह्यकालिके स्वाहा ।<br>
अनेन तिलकं कृत्वा राजादीनां वशीकरं ।<br>
गर्द्धभस्य रजो गृह्य कुसुमं सूतकस्य च ॥ ३१५.९ ॥<br>
<br>
नीरीरजः क्षिपेद्रात्रौ शय्यादौ द्वेषकृद्भवेत् ।<br>
गोखुरञ्च तथा श्रृङ्गमश्वस्य च खुरं तथा ॥ ३१५.१० ॥<br>
<br>
शिरः सर्पस्य संक्षिप्तं गृहेपूच्चाटनं भवेत् ।<br>
करवीरशिफा पीता ससिद्दार्था च मारणे ॥ ३१५.११ ॥<br>
<br>
व्यालछुच्छुन्दरीरक्तं करवीरं तदर्थकृत् । <br>
सरटं षट्‌पदञ्चापि तथा कर्क्कटवृश्चिकम् ॥ ३१५.१२ ॥<br>
<br>
चुर्णीकृत्य क्षिपेत्तैले तदभ्यङ्गश्च कुष्ठकृत् ।<br>
ओं नवग्रहाय सर्त्र्वशत्रून् मम साधय मारय आं सों मं वुं चुं ओं शं वां कें<br>
ओं स्वाहा ।<br>
अनेनार्क्कशतैरर्च्य श्मशाने तु निधापयेत् ॥ ३१५.१३ ॥<br>
<br>
भूर्ज्जे वा प्रतिमायां वा मारणाय रिपोर्ग्रहाः ।<br>
ओं कुञ्जरी ब्रह्माणी । ओं मञ्जरी माहेश्वरी ॥  <br>
ओं वेताली कौमारी ओं काली वैष्णवी ।<br>
ओं अघोरा वारही । ओं वेताली इन्द्राणी उर्व्वशी । ओं जयानी यक्षिणी ।<br>
नवमातरो हे मम शत्रु गृह्णत ।<br>
भूर्ज्जे नाम रिपोर्लिख्य श्मशाने पूजिते म्रियेत् ॥ ३१५.१४ ॥<br>
<br>
इत्यादिमहापुराणे आग्नेये स्तम्भनादिमन्त्रा नाम पञ्चदशाधिकत्रिशततमोऽध्यायः ॥<br>
