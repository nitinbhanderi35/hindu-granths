पुष्कर उवाच<br>
तिष्ठतो गमने प्रश्ने पुरुषस्य शुभाशुभं ।<br>
निवेदयन्ति शकुना देशस्य नगरस्य च ।। २३१.१ ।।<br>
<br>
सर्वः पापफलो दीप्तो निर्द्दिष्टो दैवचिन्तकैः ।<br>
शान्तः शुभफलश्चैव दैवज्ञैः समुदाहृतः ।। २३१.२ ।।<br>
<br>
षट्‌प्रकारा विनिर्दिष्टाः शकुनानाञ्च दीप्तयः ।<br>
वेलादिग्देशकरणरुतजातिविभेदतः ।। २३१.३ ।।<br>
<br>
पूर्वा पूर्वा च विज्ञेया सा तेषां बलवत्तरा ।<br>
दिवाचरो रात्रिचरस्तथा रात्रौ दिवाचरः ।। २३१.४ ।।<br>
<br>
क्रूरेषु दीप्ता विज्ञेया ऋक्षलग्नग्रहादिषु ।<br>
धूमिता सा तु विज्ञेया याङ्गमिष्यति भास्करः ।। २३१.५ ।।<br>
<br>
यस्यां स्थितः सा ज्वलिता मुक्ता चाङ्गारिणी मता ।<br>
एतास्तिस्रः स्मृता दीप्ताः पञ्च शान्तास्तथापराः ।। २३१.६ ।।<br>
<br>
दीप्तायान्दिशि दिग्दीप्तं शकुनं परिकीर्त्तितं ।<br>
ग्रामेऽरण्या वने ग्राम्यास्तथा निन्दितपादपः ।। २३१.७ ।।<br>
<br>
देशे चैवाशुभे ज्ञेयो देशदीप्तो द्विजोत्तमः ।<br>
क्रियादीप्तो विनिर्द्दिष्टः स्वजात्यनुचितक्रियः ।। २३१.८ ।।<br>
<br>
रुतदीप्तश्च कथितो भिन्नभैरवनिस्वनः ।<br>
जातिदीप्तस्तथा ज्ञेयः केवलं मांसभोजनः ।। २३१.९ ।।<br>
<br>
दीप्ताच्छान्तो विनिर्दिष्टः सर्वैर्भेदैः प्रयत्नतः ।<br>
मिश्रैर्मिश्रो विनिर्दिष्टस्तस्य वाच्यं फलाफलं ।। २३१.१० ।।<br>
<br>
गोश्वोष्ट्रगर्द्दभश्वानः सारिका गृहगोधिका ।<br>
चटका भासकूर्माद्याः कथिता ग्रामवासिनः ।। २३१.११ ।।<br>
<br>
अजाविशुकनागेन्द्राः कोलो महिषवायसौ ।<br>
ग्राम्यारण्या विनिर्द्दिष्टाः सर्वेऽन्ये वनगोचराः१ ।। २३१.१२ ।।<br>
<br>
मार्जारकुक्कुटौ ग्राम्यौ तौ चैव वनगोचरौ ।<br>
तयोर्भवति विज्ञानं नित्यंक वै रूपभेदतः ।। २३१.१३ ।।<br>
<br>
गोकर्णशिखिचक्राह्वखरहारीतवायसाः ।<br>
कुलाहकुक्कुभश्येनफेरुखञ्जनवानराः ।। २३१.१४ ।।<br>
<br>
शतघ्नचटकश्यामचासश्येनकपिञ्जलाः ।<br>
तित्तिरिः शतपत्रञ्च कपोतश्च तथा त्रयः ।। २३१.१५ ।।<br>
<br>
खञ्जरीटकदात्यूहशुकराजीवकुक्कुटाः ।<br>
भारद्वाजश्च सारङ्ग इति ज्ञेया दिवाचराः ।। २३१.१६ ।।<br>
<br>
वागुर्युलूकशरभक्रौञ्चाः शशककच्छपाः ।<br>
लोमासिकाः पिङ्गलिकाः कथिता रात्रिगोचराः ।। २३१.१७ ।।<br>
<br>
हंसाश्च मृगमार्जारनकुलर्क्षभुजङ्गमाः ।<br>
वृक्कारिसिंहव्याघ्रोष्ट्रग्रामशूकरमानुषाः ।। २३१.१८ ।।<br>
<br>
श्वाविद्‌वृषभगोमायुवृककोकिलसारसाः ।<br>
तुरङ्गकौपीननरा गोधा ह्युभयचारिणः ।। २३१.१९ ।।<br>
<br>
बलप्रस्थानयोः सर्वे पुरस्तात्सङ्घचारिणः ।<br>
जथावहा विनिर्दिष्टाः पश्चान्निधनकारिणः ।। २३१.२० ।।<br>
<br>
गृहाद्‌गम्य यदा चासो व्याहरेत् पुरतः स्थितः ।<br>
नृपावमानं वदति वामः कलहभोजने ।। २३१.२१ ।।<br>
<br>
याने तद्दर्शनं शस्तं सव्यमङ्गस्य वाप्यथ ।<br>
चौरैर्मोषमथाख्याति मयूरो भिन्ननिस्वनः ।। २३१.२२ ।।<br>
<br>
प्रयातस्याग्रतो राम मृगः प्राणहरो भवेत् ।<br>
ऋक्षाखुजम्बुकव्याघ्रसिंहमार्जारगर्दभाः ।। २३१.२३ ।।<br>
<br>
प्रतिलोमास्तथा राम खरश्च विकृतस्वनः <br>
वामः कपिञ्जलः श्रेष्ठस्तथा दक्षिणसंस्थितः ।। २३१.२४ ।।<br>
<br>
पृष्ठतो निन्दितफलस्तित्तिरिस्तु न शस्यते ।<br>
एणा वराहाः पृषता वामा भूत्वा तु दक्षिणाः ।। २३१.२५ ।।<br>
<br>
भचवन्त्यर्थकरा नित्यं विपरीता विगर्हिताः ।<br>
वृषाश्वजम्बुकव्याघ्राः सिंहमार्जारगर्दभाः२ ।। २३१.२६ ।।<br>
<br>
वाञ्छितार्थकरा ज्ञेया दक्षइणाद्वामतो गताः ।<br>
शिवा श्यामाननाच्छूच्छूः पिङ्गला गृहगोधिका ।। २३१.२७ ।।<br>
<br>
शूकरी परपुष्टा च पुन्नामानश्च वामतः ।<br>
स्त्रीसञ्‌ज्ञा भासकारूषकपिश्रीकर्णच्छित्कराः ।। २३१.२८ ।।<br>
<br>
कपिश्रीकर्णपिप्यीका३ रुरुश्येनाश्च दक्षिणाः ।<br>
जातोक्षाहिशशक्रोडगोधानां कीर्त्तनं शुभं ।। २३१.२९ ।।<br>
<br>
ततः सन्दर्शनं नेष्टं प्रतीपं वानरर्क्षंयोः ।<br>
कार्य्यकृद्‌बली शकुनः प्रस्थितस्य हि योऽन्वहं ।। २३१.३० ।।<br>
<br>
भवेत्तस्य फलं वाच्यं तदेव दिवसं बुधैः ।<br>
मत्ता भक्ष्यार्थिनो बाला वैरसक्तास्तथैव च ।। २३१.३१ ।।<br>
<br>
सीमान्तमभ्यन्तरिता विज्ञेया निष्फला द्विज ।<br>
एकद्वित्रिचतुर्भिस्तु शिवा धन्या रुतैर्भवेत् ।। २३१.३२ ।।<br>
<br>
पञ्चभिश्च तथा षड्‌भिरधन्या परिकीर्त्तिता ।<br>
सप्तभिश्च तथा धन्या निष्फला परतो भवेत् ।। २३१.३३ ।।<br>
<br>
नृणां रोमाञ्चजननी वाहनानां भयप्रदा ।<br>
ज्वालानला सूर्य्यमुखी विज्ञेया भयवर्द्धनी ।। २३१.३४ ।।<br>
<br>
प्रथमं सारङ्गे दृष्टे शुभे देशे शुभं भवेत् ।<br>
संवत्सरं मनुष्यस्य अशुभे च शुभं तथा ।। २३१.३५ ।।<br>
<br>
तथाविधन्नरः पश्येत्सारङ्गं प्रथमेऽहनि ।<br>
आत्मनश्च तथात्वेन ज्ञातव्यं वत्सरं फलं ।। २३१.३६ ।।<br>
<br>
इत्यादिमहापुराणे आग्नेये शकुनानि नामैकत्रिशदधिकद्विशततमोऽध्यायः ।।<br>
