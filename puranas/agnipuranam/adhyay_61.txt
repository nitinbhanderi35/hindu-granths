<span style="font-size: 14pt; line-height: 200%">भगवानुवाच<br>
वक्षे चावभृथस्नानं विष्णोर्नत्वेति(१) होमयेत् ।६१.००१<br>
एकाशीतिपदे कुम्भान् स्थाप्य संस्थापयेद्धरिं  ॥६१.००१<br>
पूजयेद्गन्धपुष्पाद्यैर्बलिं दत्वा गुरुं यजेत् ।६१.००२<br>
द्वारप्रतिष्ठां वक्ष्यामि द्वाराधो हेम वै ददेत् ॥६१.००२<br>
अष्टभिः कलशैः स्थाप्य शाखोदुम्बरकौ गुरुः  ।६१.००३<br>
गन्धादिभिः समभ्यर्च्य मन्त्रैर्वेदादिभिर्गुरुः  ॥६१.००३<br>
कुण्डेषु होमयेद्वह्निं समिल्लाजतिलादिभिः  ।६१.००४<br>
दत्वा शय्यादिकञ्चाधो दद्यादाधारशक्तिकां  ॥६१.००४<br>
शाखयोर्विन्यसेन्मूले देवौ चण्डप्रचण्दकौ  ।६१.००५<br>
ऊर्ध्वोदुम्बरके देवीं लक्ष्मीं सुरगणार्चितां  ॥६१.००५<br>
न्यस्याभ्यर्च्य(३) यथान्यायं श्रीसूक्तेन चतुर्मुखं  ।६१.००६<br>
दत्वा तु श्रीफलादीनि आचार्यादेस्तु दक्षिणां  ॥६१.००६<br>
प्रतिष्ठासिद्धद्वारस्य त्वाचार्यः स्थापयेद्धरिं  ।६१.००७<br>
-- - - - -- - - - -- - - -- - - -- - - - - -- - <br>
टिप्पणी<br>
१ विष्णुर्नुकेति घ, ङ, चिह्नितपुर्स्तकद्वयपाठः<br>
२ समिदाज्यतिलादिभिरिति ङ, चिह्नितपुस्तकपाठः<br>
३ अथाभ्यर्च्येति ङ, चिह्नितपुस्तकपाठः<br>
-- - - - -- - - - -- - - -- - - -- - - - - -- - <br>
प्रासादादस्य प्रतिष्ठन्तु हृत्प्रतिष्ठेति तां शृणु  ॥६१.००७<br>
समाप्तौ शुकनाशाया(१) वेद्याः प्राग्दर्भमस्तके  ।६१.००८<br>
सौवर्णं राजतं कुम्भमथवा शुक्लनिर्मितं(२)  ॥६१.००८<br>
अष्टरत्नौषधीधातुवीजलौहान्वितं शुभं  ।६१.००९<br>
सवस्त्रं पूरितं चाद्भिर्मण्डले चाधिवासयेत् ॥६१.००९<br>
सपल्लवं नृसिंहेन हुत्वा सम्पातसञ्चितं  ।६१.०१०<br>
नारायणाख्यतत्त्वेन प्राणभूतं न्यसेत्ततः  ॥६१.०१०<br>
वैराजभूतान्तं(३) ध्यायेत्प्रासादस्य सुरेश्वर  ।६१.०११<br>
ततः पुरुषवत्सर्वं प्रासादं चिन्तयेद्बुधः  ॥६१.०११<br>
अधो दत्वा सुवर्णं तु तद्ववद्भूतं(४) घटं न्यसेत् ।६१.०१२<br>
गुर्वादौ दक्षिणां दद्याद्ब्राह्मणादेश्च भोजनं  ॥६१.०१२<br>
ततः पश्चाद्वेदिबन्धं तदूर्ध्वं कण्ठबन्धनं  ।६१.०१३<br>
कण्ठोपरिष्टात्कर्तव्यं विमलामलसारकं  ॥६१.०१३<br>
तदूर्ध्वं वृकलं(५) कुर्याच्चक्रञ्चाद्यं सुदर्शनं  ।६१.०१४<br>
मूत्तिं श्रीवासुदेवस्य ग्रहगुप्तां निवेदयेत् ॥६१.०१४<br>
कलशं वाथ कुर्वीत तदूर्ध्वं चक्रमुत्तमं  ।६१.०१५<br>
वेद्याश्च परितः स्थाप्या अष्टौ विघ्नेश्वरास्त्वज(६)  ॥६१.०१५<br>
-- - - - -- - - - -- - - -- - - -- - - - - -- - <br>
टिप्पणी<br>
१ वनमालायामिति ङ, चिह्नितपुस्तकपाठः<br>
२ शुक्तिनिर्मलमिति ग, घ, चिह्नितपुस्तकद्वयपाठः । शुल्वनिर्मितमिति ङ, चिह्नितपुस्तकपाठः<br>
३ वैराजरूपं तमिति ङ, चिह्नितपुस्तकपाठः<br>
४ तत्त्वभूतमिति घ, ङ, चिह्नितपुस्तकपाठः<br>
५ तदूर्ध्वं चूर्णकं कुर्यादिति ग, ङ, चिह्नितपुस्तकपाठः । तदूर्ध्वं चुल्वकं कुर्यादिति ख, घ, चिह्नितपुस्तकद्वयपाठः<br>
६ अष्टौ वेद्येश्वरास्त्वज इति ग, घ, ङ, चिह्नितपुस्तकत्रयपाठः<br>
-- - - - -- - - - -- - - -- - - -- - - - - -- - <br>
चत्वारो वा चतुर्दिक्षु स्थापनीया गरुत्मतः  ।६१.०१६<br>
ध्वजारोहं च वक्ष्यामि येन भूतादि नश्यति  ॥६१.०१६<br>
प्रासादविम्बद्रव्याणां यावन्तः परमाणवः  ।६१.०१७<br>
तावद्वर्षसहस्राणि तत्कर्ता विष्णुलोकभाक् ॥६१.०१७<br>
कुम्भाण्डवेदिविम्बानां भ्रमणाद्वायुनानघ  ।६१.०१८<br>
कण्ठस्यावेष्टनाज्ज्ञेयं फलं कोटिगुणं ध्वजात् ॥६१.०१८<br>
पताकानां प्रकृतिं विद्धि दण्डं पुरुषरूपिणं  ।६१.०१९<br>
प्रासादं वासुदेवस्य मूर्तिभेदं(१) निबोध मे  ॥६१.०१९<br>
धारणाद्धरणीं(२) विद्धि आकाशं शुषिरात्मकं  ।६१.०२०<br>
तेजस्तत्पावकं विद्धि वायुं स्पर्शगतं तथा  ॥६१.०२०<br>
पाषाणादिष्वेव जलं पार्थिवं पृथिवीगुणं(३)  ।६१.०२१<br>
प्रतिशब्दोद्भवं शब्दं स्पर्शं स्यात्कर्कशादिकं  ॥६१.०२१<br>
शुक्लादिकं भवेद्रूपं रसमन्नादिदर्शनं(४)  ।६१.०२२<br>
धूपादिगन्धं गन्धन्तु वाग्भेर्यादिषु संस्थिता  ॥६१.०२२<br>
शुकनाशाश्रिता नासा बाहू तद्रथकौ स्मृतौ  ।६१.०२३<br>
शिरस्त्वण्डं निगदितं कलशं मूर्धजं स्मृतं  ॥६१.०२३<br>
कण्ठं कण्ठमिति ज्ञेयं स्कन्धं वेदी निगद्येते  ।६१.०२४<br>
पायूपस्थे प्रणाले तु त्वक्सुधा परिकीर्तिता  ॥६१.०२४<br>
मुखं द्वारं भवेदस्य प्रतिमा जीव उच्यते  ।६१.०२५<br>
तच्छक्तिं पिण्डिकां विद्धि प्रकृतिं च तदाकृतिं  ॥६१.०२५<br>
-- - - - -- - - - -- - - -- - - -- - - - - -- - <br>
टिप्पणी<br>
१ मूर्तिभूतमिति ख, ङ, चिह्नितपुस्तकपाठः<br>
२ धरणाद्वारुणीं विद्धि इति ख, चिह्नितपुस्तकपाठः । धरणाद्वारुणीं देवीमिति ग, चिह्नितपुस्तकपाठः । धारणीं धरणीं विद्धि इति ङ, चिह्नितपुस्तकपाठः<br>
३ पार्थिवं पृथिवीतलमिति ख, चिह्नितपुस्तकपाठः । पार्थिवं पृथिवीजलमिति ग, चिह्नितपुस्तकपाठः<br>
४ रसमास्थाय दर्शनं रसमाह्वादि दर्शनमिति ख, चिह्नितप्सुअतकपाठः<br>
-- - - - -- - - - -- - - -- - - -- - - - - -- - <br>
निश्चलत्वञ्च गर्भोस्या अधिष्ठाता तु केशवः  ।६१.०२६<br>
एवमेव हरिः साक्षात्प्रासादत्वेन संस्थितः  ॥६१.०२६<br>
जङ्घा त्वस्य शिवो ज्ञेयः स्कन्धे धाता व्यवस्थितः  ।६१.०२७<br>
ऊर्ध्वभागे स्थितो विष्णुरेवं तस्य स्थितस्य हि  ॥६१.०२७<br>
प्रासादस्य प्रतिष्ठान्तु ध्वजरूपेण मे शृणु  ।६१.०२८<br>
ध्वजं कृत्वा सुरैर्दैत्या जिताः शस्त्रादिचिह्नितं(१)  ॥६१.०२८<br>
अण्डोर्ध्वं कलशं न्यस्य तदूर्ध्वं विन्यसेद्ध्वजं  ।६१.०२९<br>
विम्बार्धमानं दण्डस्य(२) त्रिभागेनाथ कारयेत् ॥६१.०२९<br>
अष्टारं द्वादशारं वा मध्ये मूर्तिमतान्वितं  ।६१.०३०<br>
नारसिंहेन तार्क्ष्येण ध्वजदण्डस्तु निर्ब्रणः  ॥६१.०३०<br>
प्रासादस्य तु विस्तारो मानं दण्डस्य कीर्तितं  ।६१.०३१<br>
शिखरार्धेन वा कुर्यात्तृतीयार्धेन वा पुनः  ॥६१.०३१<br>
द्वारस्य दैर्घ्याद्द्विगुणं दण्डं वा परिकल्पयेत् ।६१.०३२<br>
ध्वजयष्टिर्देवगृहे ऐशान्यां वायवेथवा  ॥६१.०३२<br>
क्षौमाद्यैश्च ध्वजं कुर्याद्विचित्रं वैकवर्णकं(३)  ।६१.०३३<br>
घण्टाचामरकिङ्किण्या भूषितं पापनाशनं  ॥६१.०३३<br>
दण्डाग्राद्धरणीं यावद्धस्तैकं विस्तरेण तु  ।६१.०३४<br>
महाध्वजः सर्वदः स्यात्तुर्यांशाद्धीनतोर्चितः  ॥६१.०३४<br>
ध्वजे चार्धेन विज्ञेया पताका मानवर्जिता  ।६१.०३५<br>
विस्तरेण ध्वजः कार्यो विंशदङ्गुलसन्निभः  ॥६१.०३५<br>
अधिवासविधानेन चक्रं दण्डं ध्वजं तथा  ।६१.०३६<br>
-- - - - -- - - - -- - - -- - - -- - - - - -- - <br>
टिप्पणी<br>
१ जिताः शक्त्यादिचिह्नितमिति ख, चिह्नितपुस्तकपाठः । जिताः शक्रादिचिह्नितमिति ग, चिह्नितपुस्तकपाठः<br>
२ विम्बार्धमानं चक्रन्तु इति ख, ङ, चिह्नितपुस्तकपाठः<br>
३ विचित्रञ्चैव वर्णकमिति ख, चिह्नितपुस्तकपाठः<br>
-- - - - -- - - - -- - - -- - - -- - - - - -- - <br>
देववत्सकलं कृत्वा मण्डपस्नपनादिकं  ॥६१.०३६<br>
नेत्रोन्मीलनकं त्यक्ता पूर्वोक्तं सर्वमाचरेत् ।६१.०३७<br>
अधिवासयेच्च विधिना शय्यायां स्थाप्य देशिकः  ॥६१.०३७<br>
ततः सहस्रशीर्षेति सूक्तं चक्रे न्यसेद्बुधः  ।६१.०३८<br>
तथा सुदर्शनं मन्त्रं मनस्तत्त्वं निवेशयेत् ॥६१.०३८<br>
मनोरूपेण तस्यैव सजीवकरणं स्मृतं  ।६१.०३९<br>
अरेषु मूर्तयो न्यस्याः केशवाद्याः सुरोत्तम  ॥६१.०३९<br>
नाभ्यब्जप्रतिनेमीषु न्यसेत्तत्त्वानि देशिकः  ।६१.०४०<br>
नृसिंहं विश्वरूपं वा अब्जमध्ये निवेशयेत् ॥६१.०४०<br>
सकलं विन्यसेद्दण्डे सूत्रात्मानं सजीवकं  ।६१.०४१<br>
निष्कलं परमात्मानं ध्वजे ध्यायन्न्यसेद्धरिं  ॥६१.०४१<br>
तच्छक्तिं व्यापिनीं ध्यायेद्ध्वजरूपां बलाबलां(१)  ।६१.०४२<br>
मण्डपे(२) स्थाप्य चाभ्यर्च्य होमं कुण्डेषु कारयेत् ॥६१.०४२<br>
कलशे स्वर्णकलशं न्यस्य रत्नानि पञ्च च  ।६१.०४३<br>
स्थापयेच्चक्रमन्त्रेण स्वर्णचक्रमधस्ततः(३)  ॥६१.०४३<br>
पारदेन तु सम्प्लाव्य नेत्रपट्टेन च्छादयेत्(४)  ।६१.०४४<br>
ततो निवेशयेच्चक्रं तन्मध्ये नृहरिं स्मरेत् ॥६१.०४४<br>
ओं क्षों नृसिंहाय(५) नमः पूजयेत्स्थापयेद्धरिं  ।६१.०४५<br>
ततो ध्वजं गृहीत्वा तु यजमानः सबान्धवः  ॥६१.०४५<br>
-- - - - -- - - - -- - - -- - - -- - - - - -- - <br>
टिप्पणी<br>
१ चलाचलामिति ख, ङ, चिह्नितपुस्तकपाठः, सुलोचनमिति ग, चिह्नितपुस्तकपाठः<br>
२ मण्डले इति ग, ङ, चिह्नितपुस्तकद्वयपाठः<br>
३ स्वर्णचक्रन्तु मध्यत इति ङ, चिह्नितपुस्तकपाठः<br>
४ नेत्रं यत्नेन च्छादयेदिति ङ, चिह्नितपुस्तकपाठः<br>
५ ओं क्षौं नृसिंहाय नम इति ख, चिह्नितपुस्तकपाठः<br>
-- - - - -- - - - -- - - -- - - -- - - - - -- - <br>
दधिभक्तयुते पात्रे ध्वजस्याग्रं निवेशयेत् ।६१.०४६<br>
ध्रुवाद्येन फडन्तेन ध्वजं मन्त्रेण पूजयेत् ॥६१.०४६<br>
शिरस्याधाय तत्पात्रं नारायनमनुस्मरन्  ।६१.०४७<br>
प्रदक्षिणं तु कुर्वीत तुर्यमङ्गलनिःस्वनैः  ॥६१.०४७<br>
ततो निवेशयेत्दण्डं मन्त्रेणाष्टाक्षरेण तु  ।६१.०४८<br>
मुञ्चामि त्वेति सूक्तेन ध्वजं मुञ्चेद्विचक्षणः  ॥६१.०४८<br>
पात्रं ध्वजं कुञ्जरादि दद्यादाचार्यके द्विजः  ।६१.०४९<br>
एष साधारणः प्रोक्तो ध्वजस्यारोहणे विधिः  ॥६१.०४९<br>
यस्य देवस्य यच्चिह्नं तन्मन्त्रेण स्थिरं चरेत् ।६१.०५०<br>
स्वर्गत्वा ध्वजदानात्तु राजा बली भवेत् ॥६१.०५०<br>
इत्यादिमहापुराणे आग्नेये ध्वजारोहणं नाम एकषष्टितमोऽध्यायः<br>
<br>
</span>
