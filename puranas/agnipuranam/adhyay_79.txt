ईश्वर उवाच<br>
अथ प्रातः समुत्थाय कृतस्नानः समाहितः। <br>
कृतसन्ध्यार्चनो मन्त्री प्रवीस्य मखमण्डपम् ॥ १ ॥<br>
<br>
समादाय पवित्राणि अविसर्जितदैवतः। <br>
ऐशान्यां भाजने शुद्धे स्थापयेत् कृतमण्डले ॥ २ ॥<br>
<br>
ततो विसर्ज्य देवेशं निर्म्माल्यमपनीय च। <br>
पूर्ववद् भूतले शुद्धे कृत्वाह्नि कमथ द्वयम् ॥ ३ ॥<br>
<br>
आदित्यद्वारदिक्‌पालकुम्भेशानौ शिवेऽनले । <br>
नैमित्तिकीं सविस्तारां कुर्य्यात् पूजां विशेषतः ॥ ४ ॥<br>
<br>
मन्त्राणां तर्पणं प्रायश्चित्तहोमं शरात्मना । <br>
अष्टोत्तरशतं कृत्वा दद्यात् पूर्णाहुतिं शनैः ॥ ५ ॥<br>
<br>
पवित्रं भानवे दत्वा समाचम्य ददीत च। <br>
द्वारपालादिदिक्पालकुम्भवर्द्धनिकादिषु ॥ ६ ॥<br>
<br>
सन्निधाने ततः शम्भोरुपविश्य निजासने। <br>
पवित्रमात्मने दद्याद् गणाय गुरुवह्नये ॥ ७ ॥<br>
<br>
ओं कालात्मना त्वया देव यद्दिष्टं मामके विधौ । <br>
कृतं क्लिष्टं समुत्सृष्टं कृतं गुप्तञ्च यत् कृतं ॥ ८ ॥<br>
<br>
तदस्तु क्लिष्टमक्लिष्टं कृतं क्लिष्टमसंस्कृतम्(४)। <br>
सर्वात्मनाऽमुना शम्भो पवित्रेण त्वदिच्छया ॥ ९ ॥<br>
<br>
ओं पूरयमखव्रतं नियमेश्वराय स्वाहा। <br>
आत्मतत्त्वे प्रकृत्यन्ते पालिते पद्मयोनिना ॥ १० ॥<br>
<br>
मूलं लयान्तमुच्चार्य्य पवित्रेणार्च्चयेच्छिवम्। <br>
विद्यातत्त्वे च विद्यान्ते विष्णुकारणपालिते ॥ ११ ॥<br>
<br>
ईश्वरान्तं समुच्चार्य्य पवित्रमधिरोपयेत्। <br>
शिवान्ते शिवतत्त्वे च रुद्रकारणपालिते ॥ १२ ॥<br>
<br>
शिवान्तं मन्त्रमुच्चार्य्य तस्मै देवं पवित्रकम्। <br>
सर्वकारणपालेषु शिवमुच्चर्य सुव्रत ॥ १३ ॥<br>
<br>
मूलं लयान्तमुच्चार्य दद्याद् गङ्गावतारकम् । <br>
आत्मविद्याशिवैः प्रोक्तं मुमुक्षूणां पवित्रकम् ॥ १४ ॥<br>
<br>
विनिर्दिष्टं बुभुक्षूणां शिवतत्त्वात्मभिः क्रमात्। <br>
स्वाहान्तं वा नमोऽन्तं वा मन्त्रमेषामुदीरयेत् ॥ १५ ॥<br>
<br>
ओं हां आत्मतत्त्वाधिपतये शिवाय स्वाहा। <br>
ओं हां विद्यातत्त्वाधिपतये शिवाय स्वाहा ।<br>
<br>
<br>
ओं हौं शिवतत्त्वाधिपतये शिवाय स्वाहा।<br>
<br>
नत्वा गङ्गावतारन्तु प्रार्थयेत्तं कृताञ्जलिः।<br>
त्वङ्गतिः सर्व्वभूतानां संस्थितस्त्वञ्चराचरे ॥ १६ ॥<br>
<br>
अन्तश्चारेण भूताना द्रष्टा त्वं परमेश्वर। <br>
कर्मणा मनसा वाचा त्वत्तो नान्या गतिर्म्मम ॥<br>
मन्त्रहीनं क्रियाहीनं द्रव्यहीनञ्च यत् कृतम्। <br>
जपहोमार्च्चनैर्हीनं कृतं नित्यं मया तव ॥ १८ ॥<br>
<br>
अकृतं वाक्यहीनं च तत् पूरय महेश्वर । <br>
सपूतत्वं परेशान पवित्रं पापनाशनम् ॥ १९ ॥<br>
<br>
त्वया पवित्रितं सर्व जगत् स्थावरजङ्गमम्। <br>
खण्डितं यन्मया देव व्रतं वैकल्पयोगतः ॥ २० ॥<br>
<br>
एकीभवतु तत् सर्वं तवाज्ञासूत्रगुम्फितम्। <br>
जपं निवेद्य देवस्य भक्त्या स्तोत्रं विधाय च ॥ २१ ॥<br>
<br>
नत्वा तु गुरुणादिष्टं गृह्णीयान्नियमन्नरः। <br>
चतुर्म्मासं त्रिमासं वा त्र्यहमेकाहमेव च ॥ २२ ॥<br>
<br>
प्रणम्य क्षमयित्वेशं गत्वा कुण्डान्तिकं व्रती। <br>
पावलकस्थे शिवेऽप्येवं पवित्राणां चतुष्टयम् ॥ २३ ॥<br>
<br>
समारोप्य समभ्यर्च्च्य पुष्पधूपाक्षतादिभिः। <br>
अन्तर्बलिं पवित्रञ्च रुद्रदिभ्यो निवेदयेत् ॥ २४ ॥<br>
<br>
प्रविश्यान्तः शिवं स्तुत्वा सप्रणामं क्षमापयेत्। <br>
प्रायश्चित्तकृतं होमं कृत्वा हुत्वा च पायसं ॥ २५ ॥<br>
<br>
शनैः पूर्णाहुतिं दत्वा वह्निस्थं विसृजेच्छिवं। <br>
होमं व्याहृतिमिः कृत्वा रुन्ध्यान्निष्ठुरयाऽनलं ॥ २६ ।<br>
<br>
अग्न्यादिभ्यस्ततो दद्यादाहुतीनां चतुष्टयं। <br>
दिक्पतिभ्यस्ततो दद्यात् सपवित्रं बहिर्बलिं ॥ २७ ॥<br>
<br>
सिद्धान्तपुस्तके दद्यात् सप्रमाणं पवित्रकं ॥<br>
ओं हां भूः स्वाहा। ओं हां भुवः स्वाहा। <br>
ओं हां स्वः स्वाहा। ओं हां भुर्भुवः स्वः स्वाहा।<br>
होमं व्याहृतिभिः कृत्वा दत्वाऽऽहुतिचतुष्टयं ॥ २८ ॥<br>
<br>
ओं हां अग्नये स्वाहा। ओं हां सोमाय स्वाहा। <br>
ओं हां अग्नीषोमाभ्यां स्वाहा। <br>
ओं हां अग्नये स्विष्टकृते स्वाहा।<br>
गुरुं शिवमिवाभ्यर्च्य वस्त्रभूषादिविस्तरैः। <br>
समग्नं सफलं तस्य क्रियाकाण्डादि वार्षिकं ॥<br>
यस्य तुष्टो गुरुः सम्यगित्याह परमेश्वरः। <br>
इत्थं गुरोः समारोप्य हृदालम्बिपवित्रकं ॥ ३० ॥<br>
<br>
द्विजादीन् भोजयित्वा तु भक्त्या वस्त्रादिकं ददेत्। <br>
दानेनानेन देवेश प्रीयतां मे सदाशिवः ॥ ३१ ॥<br>
<br>
भक्त्या स्नानादिकं प्रातः कृत्वा शम्भोः समाहरेत्।<br>
पवित्राण्यष्टपुष्पैस्तं पूजयित्वा विसर्ज्जयेत् ॥ ३२ ॥<br>
<br>
नित्यं नैमित्तिकं कृत्वा विस्तरेण यथा पुरा। <br>
पवित्राणि समारोप्य प्रणम्याग्नौ शिवं यजेत् ॥ ३३ ॥<br>
<br>
प्रायश्चित्तं ततोऽस्त्रेण हुत्वा पूर्णाहुतिं यजेत्। <br>
भुक्तिकामः शिवायाथ कुर्य्यात् कर्म्मसमर्पणं ॥ ३४ ॥<br>
<br>
त्वत्‌प्रसादेन कर्म्मेदं ममास्तु फलसाधकं। <br>
मुक्तिकामस्तु कर्म्मेदं माऽस्तु मे नाथ बन्धकं ॥ ३५ ॥<br>
<br>
वह्निस्थं नाडीयोगेन शिवं संयोजयेच्छिवे। <br>
हृदि न्यस्याग्निसङ्घातं पावकं च विसर्जयेत् ॥ ३६ ॥<br>
<br>
समाचम्य प्रविश्यान्तः कुम्भानुगतसंवरान्। <br>
शिवे संयोज्य साक्षेपं क्षमस्वेति विसर्जयेत् ॥ ३७ ॥<br>
<br>
विसृज्य लोकपालादीनादायेशात् पवित्रकं। <br>
सति चण्डेश्वरे पूजां कृत्वा दत्वा पवित्रकं ॥ ३८ ॥<br>
<br>
तन्निर्माल्यादिकं तस्मै सपवित्रं समर्पयेत्। <br>
अथवा स्थण्डिले चण्डं विधिना पूर्ववद्यजेत् ॥ ३९ ॥<br>
<br>
यत् किञ्चिद्वार्षिकं कर्म्म कृतं न्यूनाधिकं मया। <br>
तदस्तु परिपूर्णं मे चण्ड नाथ तवाज्ञया ॥ ४० ।<br>
<br>
इति विज्ञाप्य देवेशं नत्वा स्तुत्वा विसर्जयेत् ।<br>
त्यक्तनिर्म्माल्यकः शुद्धः स्नापयित्वा शिवं यजेत् ॥<br>
पञ्चयोजनसंस्थोऽपि पवित्रं सुरुसन्निधौ ॥ ४१ ॥<br>
<br>
इत्यादिमहापुराणे आग्नेये पवित्रारोहणं नाम एकोनाशीतितमोऽध्यायः ॥<br>
