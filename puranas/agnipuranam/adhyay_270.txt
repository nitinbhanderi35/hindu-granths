<span style="font-size: 14pt; line-height: 200%">पुष्कर उवच<br>
त्रिपुरञ्जघ्नुषः पूर्वं ब्रह्मणा विष्णुपञ्जरं  ।<br>
शङ्करस्य द्विजश्रेष्ठ रक्षणाय निरूपितं  ॥१<br>
वागीशेन च शक्रस्य बलं हन्तुं प्रयास्यतः  ।<br>
तस्य स्वरूपं वक्ष्यामि तत्त्वं शृणु जयादिमत् ॥२<br>
विष्णुः प्राच्यां स्थितश्चक्री हरिर्दक्षिणतो गदी  ।<br>
प्रतीच्यां शार्ङ्गधृग्विष्णुर्जिष्णुः खड्गी ममोत्तरे  ॥३<br>
हृषीकेशो विकोणेषु तच्छिद्रेषु जनार्दनः  ।<br>
क्रोडरूपी हरिर्भूमौ नरसिंहोऽम्बरे मम  ॥४<br>
क्षुरान्तममलञ्चक्रं भ्रमत्येतत्सुदर्शनं  ।<br>
अस्यांशुमाला दुष्प्रेक्ष्या हन्तुं प्रेतनिशाचरान्  ॥५<br>
गदा चेयं सहस्रार्चिःप्रदीप्तपावकोज्ज्वला  ।<br>
रक्षोभूतपिशाचानां डाकिनीनाञ्च नाशनी  ॥६<br>
शार्ङ्गविस्फूर्जितञ्चैव वासुदेवस्य मद्रिपून्  ।<br>
तिर्यङ्मनुष्यकूष्माण्डप्रेतादीन् हन्त्वशेषतः  ॥७<br>
खड्गधारोज्ज्वलज्योत्स्नानिर्धूता ये समाहिताः  ।<br>
ते यान्तु शाम्यतां सद्यो गरुडेनेव पन्नगाः  ॥८<br>
ये कूष्माण्डास्था यक्षा ये दैत्या ये निशाचराः  ।<br>
प्रेता विनायकाः क्रूरा मनुष्या जम्भगाः खगाः  ॥९<br>
सिंहादयश्च पशवो दन्दशूकाश्च पन्नगाः  ।<br>
सर्वे भवन्तु ते सौम्याः कृष्णशङ्खरवाहताः  ॥१०<br>
चित्तवृत्तिहरा ये मे ये जनाः स्मृतिहारकाः  ।<br>
बलौजसञ्च हर्तारश्छायाविभ्रंशकाश्च ये  ॥११<br>
ये चोपभोगहर्तारो ये च लक्षणनाशकाः  ।<br>
कूष्माण्डास्ते प्रणश्यन्तु विष्णुचक्ररवाहताः  ॥१२<br>
बुद्धिस्वास्थ्यं मनःस्वास्थ्यं स्वास्थ्यमैन्द्रियकं तथा  ।<br>
ममास्तु देवदेवस्य वासुदेवस्य कीर्तनात् ॥१३<br>
पृष्ठे पुरस्तान्मम दक्षिणोत्तरे विकोणतश्चास्तु जनार्दनो हरिः  ।<br>
तमीड्यमीशानमनन्तमच्युतं जनार्दनं प्रणिपतितो न सीदति  ॥१४<br>
यथा परं ब्रह्म हरिस्तथा परः जगत्स्वरूपश्च स एव केशवः  ।<br>
सत्येन तेनाच्युतनामकीर्तनात्प्रणाशयेत्तु त्रिविधं ममाशुभं  ॥१५<br>
इत्यादिमहापुराणे आग्नेये विष्णुपञ्जरं नाम सप्तत्यधिकद्विशततमोऽध्यायः ।।<br>
<br>
</span>
