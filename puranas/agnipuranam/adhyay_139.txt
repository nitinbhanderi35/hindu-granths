<span style="font-size: 14pt; line-height: 200%">ईश्वर उवाच<br>
षष्ट्यब्दानां प्रवक्ष्यामि शुभाशुभमतः शृणु  ।१३९.००१<br>
प्रभवे यज्ञकर्माणि विभवे सुखिनो जनाः  ॥१३९.००१<br>
शुक्ले च सर्वशस्यानि प्रमोदेन प्रमोदिताः  ।१३९.००२<br>
प्रजापतौ प्रवृद्धिः स्यादङ्गिरा भोगवर्धनः  ॥१३९.००२<br>
श्रीमुखे वर्धते लोको भावे भावः प्रवर्धते  ।१३९.००३<br>
पूरणो पूरते शक्रो धाता सर्वौषधीकरः  ॥१३९.००३<br>
ईश्वरः क्षेम आरोग्यबहुधान्यसुभिक्षदः  ।१३९.००४<br>
प्रमाथी मध्यवर्षस्तु विक्रमे शस्यसम्पदः  ॥१३९.००४<br>
वृषो वृष्यति सर्वांश्च चित्रभानुश्च चित्रतां  ।१३९.००५<br>
स्वर्भानुः क्षेममारोग्यं तारणे जलदाः शुभाः  ॥१३९.००५<br>
पार्थिवे शस्यसम्पत्तिरतिवृष्टिस्तथा जयः  ।१३९.००६<br>
सर्वजित्युत्तमा वृष्टिः सर्वधारी सुभिक्षदः  ॥१३९.००६<br>
विरोधी जलदान् हन्ति विकृतश्च भयङ्करः  ।१३९.००७<br>
खरे भवेत्पुमान् वीरो नन्दने नन्दते प्रजा  ॥१३९.००७<br>
विषयः शत्रुहन्ता च शत्रुरोगादि मर्दयेत् ।१३९.००८<br>
ज्वरार्तो मन्मथे लोको दुष्करे दुष्करा प्रजाः  ॥१३९.००८<br>
दुर्मुखे दुर्मुखो लोको(१) हेमलम्बे न सम्पदः  ।१३९.००९<br>
संवत्सरो महादेवि विलम्बस्तु सुभिक्षदः  ॥१३९.००९<br>
विकारी शत्रुकोपाय विजये सर्वदा क्वचित् ।१३९.०१०<br>
प्लवे प्लवन्ति तोयानि शोभने शुभकृत्प्रजा  ॥१३९.०१०<br>
राक्षसे निष्ठुरो लोको विविधन्धान्यमानने  ।१३९.०११<br>
सुवृष्टिः पिङ्गले क्वापि काले ह्युक्तो धनक्षयः  ॥१३९.०११<br>
सिद्धार्थे सिद्ध्यते सर्वं रौद्रे रौद्रं प्रवर्तते  ।१३९.०१२<br>
दुर्मतौ मध्यमा वृष्टिर्दुन्दुभिः क्षेमधान्यकृत् ॥१३९.०१२<br>
स्रवन्ते रुधिरोद्गारी रक्ताक्षः क्रोधने जयः  ।१३९.०१३<br>
क्षये क्षीणधनो लोकः(२) षष्टिसंवत्सराणि तु  ॥१३९.०१३<br>
इत्याग्नेये महापुराणे युद्धजयार्णवे षष्टिसंवत्सराणि नाम ऊनचत्वारिंशदधिकशततमोऽध्यायः ॥<br>
<small><small>टिप्पणी<br>
१ दुर्मुखे मुख्रो लोक इति ख.. , घ.. , ङ.. , ञ.. च<br>
२ क्षीणधवो लोक इति क.. । क्षीणजनो लोक इति ज..</small></small><br>
<br>
</span>
