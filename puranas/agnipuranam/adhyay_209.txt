<span style="font-size: 14pt; line-height: 200%"><br>
दानपरिभाषाकथनं<br>
<br>
अग्निरुवाच<br>
दानधर्मान् प्रवक्ष्यामि भुक्तिमुक्तिदान् शृणु  ।२०९.००१<br>
दानमिष्टं तथा पूर्तं धर्मं कुर्वन् हि सर्वभाक् ॥२०९.००१<br>
वापीकूपतडागानि देवतायतनानि च  ।२०९.००२<br>
अन्नप्रदानमारामाः पूर्तं धर्मं च मुक्तिदं  ॥२०९.००२<br>
अग्निहोत्रं तपः सत्यं वेदानाञ्चानुपालनं  ।२०९.००३<br>
आतिथ्यं वैश्वदेवञ्च प्राहुरिष्टञ्च नाकदं  ॥२०९.००३<br>
ग्रहोपरागे यद्दानं सूर्यसङ्क्रमणेषु च  ।२०९.००४<br>
द्वादश्यादौ च यद्दानं पूर्तं तदपि नाकदं  ॥२०९.००४<br>
देशे काले च पात्रे च दानं कोटिगुणं भवेत् ।२०९.००५<br>
अयने विषुवे पुण्ये व्यतीपाते दिनक्षये  ॥२०९.००५<br>
युगादिषु च सङ्क्रान्तौ चतुर्दश्यष्टमीषु च  ।२०९.००६<br>
सितपञ्चदशीसर्वद्वादशीष्वष्टकासु च  ॥२०९.००६<br>
यज्ञोत्सवविवाहेषु तथा मन्वन्तरादिषु  ।२०९.००७<br>
वैधृतौ दृष्टदुःस्वप्ने द्रव्यब्राह्मणलाभतः  ॥२०९.००७<br>
श्रद्धा वा यद्दिने तत्र सदा वा दानमिष्यते  ।२०९.००८<br>
अयने द्वे विषुवे द्वे चतस्रः षडशीतयः  ॥२०९.००८<br>
चतस्रो विष्णुपद्यश्च सङ्क्रात्यो द्वादशोत्तमाः  ।२०९.००९<br>
कन्यायां मिथुने मीने धनुष्यपि रवेर्गतिः  ॥२०९.००९<br>
षडशीतिमुखाः प्रोक्ताः षडशीतिगुणाः फलैः  ।२०९.०१०<br>
अतीतानागते पुण्ये द्वे उदग्दक्षिणायने  ॥२०९.०१०<br>
त्रिंशत्कर्कटके नाड्यो मकरे विंशतिः स्मृताः  ।२०९.०११<br>
वर्तमाने तुलामेषे नाड्यास्तुभयतो दश  ॥२०९.०११<br>
षडशीत्यां व्यतीतायां षष्टिरुक्तास्तु नाडिकाः  ।२०९.०१२<br>
पुण्याख्या विष्णुपाद्याञ्च प्राक्पश्चादपि षोडश  ॥२०९.०१२<br>
श्रवणाश्विधनिष्ठासु नागदैवतमस्तके  ।२०९.०१३<br>
यदा स्याद्रविवारेण व्यतीपातः स उच्यते  ॥२०९.०१३<br>
नवम्यां शुक्लपक्षस्य कार्त्तिके निरगात्कृतं  ।२०९.०१४<br>
त्रेता सिततृतीयायां वैशाखे द्वापरं युगं  ॥२०९.०१४<br>
दर्शे वै माघमासस्य त्रयोदश्यां नभस्यके  ।२०९.०१५<br>
कृष्णे कलिं विजानीयाज्ज्ञेया मन्वन्तरादयः  ॥२०९.०१५<br>
अश्वयुकच्छुक्लनवमी द्वादशी कार्त्तिके तथा  ।२०९.०१६<br>
तृतीया चैव माघस्य तथा भाद्रपदस्य च  ॥२०९.०१६<br>
फाल्गुनस्याप्यमावास्या पौषस्यैकादशी तथा  ।२०९.०१७<br>
आषाढस्यापि दशमी माघमासस्य सप्तमी  ॥२०९.०१७<br>
श्रावणे चाष्टमी कृष्णा तथाषाढे च पूर्णिमा  ।२०९.०१८<br>
कार्त्तिके फाल्गुने तद्वज्ज्यैष्ठे पञ्चदशी तथा  ॥२०९.०१८<br>
ऊर्ध्वे चैवाग्रहायण्या अष्टकास्तिस्र ईरिताः  ।२०९.०१९<br>
अष्टकाख्या चाष्टमी स्यादासु<sup id="cite_ref-1" class="reference"><a href="#cite_note-1">[१]</a></sup>(१) दानानि चाक्ष्ययं  ॥२०९.०१९<br>
गयागङ्गाप्रयागादौ तीर्थे देवालयादिषु  ।२०९.०२०<br>
अप्रार्थितानि दानानि विद्यार्थं कन्यका न हि  ॥२०९.०२०<br>
दद्यात्पूर्वमुखो दानं गृह्णीयादुत्तरामुखः  ।२०९.०२१<br>
आयुर्विवर्धते दातुर्ग्रहीतुः क्षीयते न तत् ॥२०९.०२१<br>
नाम गोत्रं समुच्चार्य सम्प्रदानस्य चात्मनः  ।२०९.०२२<br>
सम्प्रदेयं प्रयच्छन्ति कन्यादाने पुनस्त्रयं  ॥२०९.०२२<br>
स्नात्वाभ्यर्च्य व्याहृतिभिर्दद्याद्दानन्तु सोदकं  ।२०९.०२३<br>
कनकाश्वतिला नागा दासीरथमहीगृहाः  ॥२०९.०२३<br>
कन्या च कपिला धेनुर्महादानानि वै दश  ।२०९.०२४<br>
श्रुतशौर्यतपःकन्यायाज्यशिष्यादुपगतं  ॥२०९.०२४<br>
शुल्कं धनं हि सकलं शुल्कं शिल्पानुवृत्तितः  ।२०९.०२५<br>
कुशीदकृषिवाणिज्यप्राप्तं यदुपकारतः  ॥२०९.०२५<br>
पाशकद्यूतचौर्यादिप्रतिरूपकसाहसैः  ।२०९.०२६<br>
व्याजेनोपावर्जितं कृत्स्नं त्रिविधं त्रिविधं फलं  ॥२०९.०२६<br>
अध्यग्न्यध्यावाहनिकं दत्तञ्च प्रीतिकर्मणि  ।२०९.०२७<br>
भ्रातृमातृपितृप्राप्तं षड्विधं स्त्रीधनं स्मृतं<sup id="cite_ref-2" class="reference"><a href="#cite_note-2">[२]</a></sup>(१)  ॥२०९.०२७<br>
ब्रह्मक्षत्रविशां द्रव्यं शूद्रस्यैषामनुग्रहात् ।२०९.०२८<br>
बहुभ्यो न प्रदेयानि गौर्गृहं शयनं स्त्र्यियः  ॥२०९.०२८<br>
कुलानान्तु शतं हन्यादप्रयच्छन् प्रतिश्रुतं  ।२०९.०२९<br>
देवानाञ्च गुरूणाञ्च मातापित्रोस्तथैव च  ॥२०९.०२९<br>
पुण्यं देयं प्रयत्नेन यत्पुण्यञ्चार्जितं क्वचित् ।२०९.०३०<br>
प्रतिलाभेच्छया दत्तं यद्धनं तदपार्थकं  ॥२०९.०३०<br>
श्रद्धया साध्यते धर्मो दत्तं वार्यपि चाक्षयं  ।२०९.०३१<br>
ज्ञानशीलगुणोपेतः परपीडावहिष्कृतः  ॥२०९.०३१<br>
अज्ञानां पालनात्त्राणात्तत्पात्रं परमं स्मृतं  ।२०९.०३२<br>
मातुः शतगुणं दानं सहस्रं पितुरुच्यते  ॥२०९.०३२<br>
अनन्तं दुहितुर्दानं सोदर्ये दत्तमक्षयं  ।२०९.०३३<br>
अमनुष्ये समं दानं पापे ज्ञेयं महाफलं  ॥२०९.०३३<br>
वर्णसङ्करे द्विगुणं शूद्रे दानं चतुर्गुणं  ।२०९.०३४<br>
वैश्ये चाष्टगुणं क्षत्रे षोडशत्वं द्विजव्रुवे  ॥२०९.०३४<br>
वेदाध्याये शतगुणमन्तं वेदबोधके<sup id="cite_ref-3" class="reference"><a href="#cite_note-3">[३]</a></sup>(१)  ।२०९.०३५<br>
पुरोहिते याजकादौ<sup id="cite_ref-4" class="reference"><a href="#cite_note-4">[४]</a></sup>(२) दानमक्षयमुच्यते  ॥२०९.०३५<br>
श्रीविहीनेषु यद्दत्तं तदनन्तं च यजवनि  ।२०९.०३६<br>
अतपस्व्यनधीयानः प्रतिग्रहरुचिर्द्विजः  ॥२०९.०३६<br>
अम्भस्यश्मप्लवेनैव सह तेनैव मज्जति  ।२०९.०३७<br>
स्नातः सम्यगुपस्पृश्य गृह्णीयात्प्रयतः शुचिः  ॥२०९.०३७<br>
प्रतिग्रहीता सावित्रीं सर्वदैव प्रकीर्तयेत्<sup id="cite_ref-5" class="reference"><a href="#cite_note-5">[५]</a></sup>(३)  ।२०९.०३८<br>
ततस्तु कीर्तयेत्सार्धं द्रव्येण सह दैवतं  ॥२०९.०३८<br>
प्रतिग्राही पठेदुच्चैः प्रतिगृह्य द्विजोत्तमात् ।२०९.०३९<br>
मन्दं पठेत्क्षत्रियात्तु उपांशु च तथा विशः  ॥२०९.०३९<br>
मनसा च तथा शूद्रात्स्वस्तिवाचनकं तथा  ।२०९.०४०<br>
अभयं सर्वदैवत्यं भूमिर्वै विष्णुदेवता  ॥२०९.०४०<br>
कन्या दासस्तथा दासी प्राजापत्याः प्रकीर्तिताः  ।२०९.०४१<br>
प्राजापत्यो गजः प्रोक्तस्तुरगो यमदैवतः  ॥२०९.०४१<br>
तथा चैकशफं सर्वं याम्यश्च महिषस्तथा  ।२०९.०४२<br>
उष्ट्रश्च नैर्ऋतो धेनू रौद्री छागोऽनलस्तथा  ॥२०९.०४२<br>
आप्यो मेषो हरिः क्रीड आरण्याः पशवोऽनिलाः  ।२०९.०४३<br>
जलाशयं वारुणं स्याद्वारिधानीघटादयः  ॥२०९.०४३<br>
समुद्रजानि रत्नानि हेमलौहानि चानलः  ।२०९.०४४<br>
प्राजापत्यानि शस्यानि पक्वान्नमपि सत्तम  ॥२०९.०४४<br>
गान्धर्वं गन्धमित्याहुर्वस्त्रं वार्हस्पतं स्मृतं  ।२०९.०४५<br>
वायव्याः पक्षिणः सर्वे विद्या ब्राह्मी तथाङ्गकं  ॥२०९.०४५<br>
सारस्वतं पुस्तकादि विश्वकर्मा तु शिलप्के  ।२०९.०४६<br>
वनस्पतिर्द्रुमादीनां द्रव्यदेवा हरेस्तनुः  ॥२०९.०४६<br>
छत्रं कृष्णाजिनं शय्या रथ आसनमेव च  ।२०९.०४७<br>
उपानहौ तथा यानमुत्तानाङ्गिर ईरितं  ॥२०९.०४७<br>
रणोपकरणं शस्त्रं ध्वजाद्यं सर्वदैवतं  ।२०९.०४८<br>
गृहञ्च सर्वदैवत्यं सर्वेषां विष्णुदेवता  ॥२०९.०४८<br>
शिवो वा न ततो द्रव्यं व्यतिरिक्तं यतोऽस्ति हि<sup id="cite_ref-6" class="reference"><a href="#cite_note-6">[६]</a></sup>(१)  ।२०९.०४९<br>
द्रव्यस्य नाम गृह्णीयाद्ददानीति तथा वदेत् ॥२०९.०४९<br>
तोयं दद्यात्ततो हस्ते दाने विधिरयं स्मृतः  ।२०९.०५०<br>
विष्णुर्दाता विष्णुर्द्रव्यं प्रतिगृह्णामि वै वदेत् ॥२०९.०५०<br>
स्वस्ति प्रतिग्रहं धर्मं भुक्तिमुक्ती फलद्वयं  ।२०९.०५१<br>
गुरून् भृत्यान्न जिहीर्षुरर्चिष्यन् देवताः पितॄन्  ॥२०९.०५१<br>
सर्वतः प्रतिगृह्णीयान्न तु तृप्येत्स्वयन्ततः  ।२०९.०५२<br>
शूद्रीयन्न तु यज्ञार्थं धनं शूद्रस्य तत्फलं  ॥२०९.०५२<br>
गुडतक्ररसाद्याश्च शूद्राद्ग्राह्या निवर्तिना  ।२०९.०५३<br>
सर्वतः प्रतिगृह्णीयादवृत्याकर्षितो द्विजः  ॥२०९.०५३<br>
नाध्यापनाद्याजनाद्वा गर्हिताद्वा प्रतिग्रहात् ।२०९.०५४<br>
दोषो भवति विप्राणां ज्वलनार्कसमा हि ते  ॥२०९.०५४<br>
कृते तु दीयते गत्वा त्रेतास्वानीय दीयते  ।२०९.०५५<br>
द्वापारे याचमानाय कलौ त्वनुगमान्विते  ॥२०९.०५५<br>
मनसा पात्रमुद्दिश्य जलं भूमौ विनिक्षिपेत् ।२०९.०५६<br>
विद्यते सागरस्यान्तो नान्तो दानस्य विद्यते<sup id="cite_ref-7" class="reference"><a href="#cite_note-7">[७]</a></sup>(१)  ॥२०९.०५६<br>
अद्य सोमार्कग्रहणसङ्क्रान्त्यादौ च कालके  ।२०९.०५७<br>
गङ्गागयाप्रयागादौ तीर्थदेशे महागुणे  ॥२०९.०५७<br>
तथा चामुकगोत्राय तथा चामुकशर्मणे  ।२०९.०५८<br>
वेदवेदाङ्गयुक्ताय पात्राय सुमहात्मने  ॥२०९.०५८<br>
यथानाम महाद्रव्यं विष्णुरुद्रादिदैवतं  ।२०९.०५९<br>
पुत्रपौत्रगृहैश्वर्यपत्नीधर्मार्थसद्गुणा  ॥२०९.०५९<br>
कीत्तिविद्यामहाकामसौभाग्यारोग्यवृद्धये  ।२०९.०६०<br>
सर्वपापोपशान्त्यर्थं स्वर्गार्थं भुक्तिमुक्तये  ॥२०९.०६०<br>
एतत्तुभ्यं सम्प्रददे प्रीयतां मे हरिः शिवः  ।२०९.०६१<br>
दिव्यान्तरीक्षभौमादिसमुत्पातौघघातकृत्(१)  ॥२०९.०६१<br>
धर्मार्थकाममोक्षाप्त्यै ब्रह्मलोकप्रदोऽस्तु मे  ।२०९.०६२<br>
यथानामसगोत्राय विप्रायामुकशर्मणे  ॥२०९.०६२<br>
एतद्दानप्रतिष्ठार्थं सुवर्णं दक्षिणां ददे  ।२०९.०६३<br>
अनेन दानवाक्येन सर्वदानानि वै ददेत् ॥२०९.०६३<br>
<br>
इत्याग्नेये महापुराणे दानपरिभाषा नाम नवाधिकद्विशततमोऽध्यायः ॥<br>
<br>
<br>
</span>
