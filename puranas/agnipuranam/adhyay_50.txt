<span style="font-size: 14pt; line-height: 200%">भगवानुवाच<br>
चण्डी विंशतिबाहुः स्याद्‌बिभ्रती दक्षिणैः करः।<br>
शूलासिशक्तिचक्राणि पाशं खेटायुधाभयम् ॥ १ ॥ <br>
डमरुं शक्तिकां वामैर्न्नागपाशञ्च खेटकम्। <br>
कुठाराङ्कुशचापांश्च घण्टाध्वजगदांस्तथा ॥ २ ॥ <br>
आदर्शमुद्‌गरान् हस्तैश्चण्डी वा दशबाहुका। <br>
तदधो महिषश्छिन्नमूर्द्धा पातितमस्तकः ॥ ३ ॥ <br>
शस्त्रोद्यतकरः क्रुद्धस्तद्‌ग्रीवासम्भवः पुमान्। <br>
शूलहस्तो वमद्रक्तो रक्तस्रङ्‌मूर्द्धजेक्षणः ॥ ४ ॥ <br>
सिहेनास्वाद्यमानस्तु पाशबद्धो गले भृशम्। <br>
याम्याङ्घ्न्याक्रान्तसिहा च सव्याङघ्निर्नीचगासुरे ॥ ५ ॥ <br>
चण्डिकेयं त्रिनेत्रा च सशस्त्रा रिपुमर्द्दनी। <br>
नवपद्मात्मके स्थाने पूज्या दुर्गा स्वमूर्त्तितः ॥ ६ ॥ <br>
आदौ मध्ये तथेन्द्रादौ नवतत्त्वात्मभिः क्रमात्। <br>
अष्टादशभुजैका तु दक्षे मुण्डं च खेटकम् ॥ ७ ॥ <br>
आदर्शतर्जनीचापं ध्वजं डमरुकं तथा। <br>
पाशं वामे बिभ्रती च शक्तिमुद्गरशूलकम् ॥ ८ ॥ <br>
वज्रखड्‌गाङ्कुशशरान् चक्रन्देवी शलाकया। <br>
एतैरेवायुधैर्युक्ता शेषाः षोडशबाहुकाः ॥ ९ ॥ <br>
डमरुं तर्जनीं त्यक्त्वा रुद्रचण्डादयो नव। <br>
रुद्रचण्डा प्रचण्डा च चण्डोग्रा चण्डनायिका ॥ १० ॥ <br>
चण्डा चण्डवती चैव चण्डरूपातिचण्डिका। <br>
उग्रचण्डा च मध्यस्था रोचनाभारुणासिता ॥ ११ ॥ <br>
नीला शुक्ला धूम्रिका च पीता श्वेता चसिहगाः। <br>
महीषोथ पुमान् शस्त्री तत्‌कचग्रहमुष्टिकाः ॥ १२ ॥ <br>
आलीढा नव दुर्गाः स्युः स्थाप्याः पुत्रादिवृद्धये। <br>
तथा गौरी चण्डिकाद्या कुण्ढ्यक्षररदाग्निधृक् ॥ १३ ॥ <br>
सैव स्म्भा वने सिद्धाऽग्निहीना ललिता तथा। <br>
स्कन्धमूर्द्धकरा वामे द्वितीये धृतदर्प्पणा ॥ १४ ॥ <br>
याम्ये फलाञ्जलिहस्ता सौभाग्या तत्र चोर्ध्विका। <br>
लक्ष्मीर्याम्यकराम्भोजा वामे श्रीफलसंयुता ॥ १५ ॥ <br>
पुस्ताक्षमालिकाहस्ता वीणाहस्ता सरस्वती। <br>
हुम्भाब्जहस्ता श्वेताभा मकरोपरि जाह्नवी ॥ १६ ॥ <br>
कूर्म्मगा यमुना कुम्भकरा श्यामा च पूज्यते। <br>
सवीणस्तुम्बुरुः शुक्लः शूली मात्रग्रतो वृषे ॥ १७ ॥ <br>
गौरी चतुर्मुखी ब्राह्मी अक्षमालासुरान्विता। <br>
कुण्डक्षपात्रिणी वामे हंसगा शाङ्करी सिता ॥ १८ ॥ <br>
शरचापौ दक्षिणेऽस्यावामे चक्रं धनुर्वृषे। <br>
कौमारी शिखिगा रक्ता शक्तिहस्ता द्विबाहुका ॥ १९ ॥ <br>
चक्रशङ्खधरा सव्ये वामे लक्ष्मीर्गदाव्जधृक्। <br>
दण्डशङ्खासि गदया वाराही महिषस्थिता ॥ २० ॥ <br>
ऐन्द्री वामे वज्रहस्ता सहस्राक्षी तु सिद्धये। <br>
चामुण्डा कोटरक्षीस्यान्निर्म्मंसा तु त्रिलोचना ॥ २१ ॥ <br>
निर्म्मांसा अस्थिसारा वा ऊर्ध्वकेशी कृशोदरी। <br>
द्वीपिचर्म्मधरावामे कपालं पट्टिशङ्करे ॥ २२ ॥ <br>
शूलं कर्त्री दक्षिणेऽस्याः शवारूढास्थिभूषणा। <br>
विनायको नराकारो बृहत्‌कुक्षिर्गजाननः ॥ २३ ॥ <br>
बृहच्छुण्डो ह्युपवीती मुखं सप्तकलं भवेत्। <br>
विस्ताराद्दैर्घ्यतश्चैव शुण्डं षट्‌त्रिशदङ्गुलम् ॥ २४ ॥ <br>
कला द्वादश नाडी तु ग्रीवा सार्द्धकलोच्छिता। <br>
षट्‌त्रिंशदङ्गुलं कण्ठं गुह्यमध्यर्द्धमङ्गुलम् ॥ २५ ॥ <br>
नाभिरूरू द्वादशञ्च जङ्घे पादे तु दक्षिणे। <br>
स्वदन्तं परशुं वामे लड्डुकञ्चोत्पलं शये ॥ २६ ॥ <br>
सुमुखी च विडालाक्षी पार्श्वे स्कन्दो मयुरगः। <br>
स्वामी शाखो विशाखश्च द्विभुजो बालरूपधृक् ॥ २७ ॥ <br>
दक्षे शक्तिः कुक्कुटोथ एकवक्त्रोथ षण्मुखः। <br>
षड्भुजो वा द्वादशभिर्ग्रामेरण्ये द्विबाहुकः ॥ २८ ॥ <br>
शक्तीषुपाशनिस्त्रिंशतोत्रदोस्तर्जनीयुतः। <br>
शक्त्या दक्षिणहस्तेषु षट्‌सु वामे करे तथा ॥ २९ ॥ <br>
शिखिपिच्छन्धतुः खेटं पताकाभयकुक्कुटे। <br>
कपालकर्तरीशूलपाशेभृद्याम्यसौम्ययोः ॥ ३० ॥ <br>
गजचर्म्मभृदूर्ध्वास्यपादा स्याद् रुद्रचर्चिका। <br>
सैव चाष्टभुजा देवी शिरोडमरुकान्विता ॥ ३१ ॥ <br>
तेन सा रुद्रचामुण्डा नाटेश्वर्य्यथ नृत्यती। <br>
इयमेव महालक्ष्मीरुपविष्टा चतुर्मुखी ॥ ३२ ॥ <br>
नृवाजिमहिषेभांश्च खादन्ती च करे स्थितान्। <br>
दशबाहुस्त्रिनेत्रा च शस्त्रासिडमरुत्रिकम् ॥ ३३ ॥ <br>
बीभ्रती दक्षिणे हस्ते घण्टां च खेटकम्। <br>
खट्‌वाङ्गं च त्रिशूलञ्च सिद्धचामुण्डकाह्वया ॥ ३४ ॥ <br>
सिद्धयोगेश्वरी देवी सर्वसिद्धिप्रदायिका। <br>
एतद्रूपा भवेदन्या पाशाङ्कुशयुतारुणा ॥ ३५ ॥ <br>
भैरवी रूपविद्या तु भुजैर्द्वादशभिर्युता। <br>
एताः श्मशानजा रौद्रा अम्बाष्टकमिदं स्मृतम् ॥ ३६ ॥ <br>
क्षमा शिवावृता वृद्धा द्विभुजा विवृतानना। <br>
दन्तुरा क्षेमकारी स्याद्‌भूमौ जानुकरा स्थिता ॥ ३७ ॥ <br>
यक्षिण्यः स्तब्धदीर्घाक्षाः शाकिन्यो वक्रदृष्टयः ।<br>
पिङ्गाक्षाः स्युर्म्महारम्या रूपिण्योप्सरसः सदा ॥ ३८ ॥ <br>
साक्षमाली त्रिशूली च नन्दीशो द्वारपालकः। </span>
