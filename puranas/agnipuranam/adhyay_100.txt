<span style="font-size: 14pt; line-height: 200%">ईश्वर उवाच<br>
द्वाराश्रितप्रतिष्ठाया वक्ष्यामि विधिमप्यथ  ।१००.००१<br>
द्वाराङ्गानि कषायाद्यैः संस्कृत्य शयने न्यसेत् ॥१००.००१<br>
मूलमध्याग्रभागेषु त्रयमात्मादिसेश्वरं  ।१००.००२<br>
विन्यस्य सन्निवेश्याथ(१) हुत्वा जप्त्वात्र रूपतः(२)  ॥१००.००२<br>
द्वारादथो यजेद्वास्तुन्तत्रैवानन्तमन्त्रितः  ।१००.००३<br>
रत्नादिपञ्चकं न्यस्य शान्तिहोमं विधाय च  ॥१००.००३<br>
यवसिद्धार्थकाक्रान्ता ऋद्धिवृद्धिमहातिलाः  ।१००.००४<br>
गोमृत्सर्षपरागेन्द्रमोहनीलक्षणामृताः  ॥१००.००४<br>
रोचना रुग्वचो दूर्वा प्रासादधश्च पोटलीं  ।१००.००५<br>
प्रकृत्योदुम्बरे बद्ध्वा रक्षार्थं प्रणवेन तु  ॥१००.००५<br>
द्वारमुत्तरतः किञ्चिदाश्रितं सन्निवेशयेत् ।१००.००६<br>
आत्मतत्त्वमधो न्यस्य विद्यातत्त्वञ्च शाखयोः  ॥१००.००६<br>
शिवमकाशदेशे च व्यापकं सर्वमङ्गले(३)  ।१००.००७<br>
ततो महेशनाथं च विन्यसेन्मूलमन्त्रतः  ॥१००.००७<br>
- - - - -- - - -- - -- - -- - - -- - -- <br>
टिप्पणी<br>
१ विन्यस्य च निवेशयाथ इति ख.. । विन्यस्य सन्निबोध्याथेति ज..<br>
२ अजप्त्वानुरूपत इति ग..<br>
३ सर्वपुष्कलमिति ख.. , घ.. च<br>
- - - -- - -- - - -- - - -- - - -- - -- - -- - - - -<br>
द्वाराश्रितांश्च तल्पादीन्(१) कृतयुक्तैः(२) स्वनामभिः  ।१००.००८<br>
जुहुयाच्छतमर्धं वा द्विगुणं शक्तितोथवा(३)  ॥१००.००८<br>
न्यूनादिदोषमोषार्थं हेतितो जुहुयाच्च्छतं(४)  ।१००.००९<br>
दिग्बलिम्पूर्ववद्धुत्वा(५) प्रदद्याद्दक्षिणादिकं  ॥१००.००९<br>
- - -- - - -- - - -- - -- - -- - -- - --<br>
टिप्पणी<br>
१ नन्द्यादीन इति ख..<br>
२ कृत्ययुक्तैरिति ज..<br>
३ शक्तितो यथा इति ग..<br>
४ भागत्रयेणेत्यादिः, जुहुयाच्छतमित्यन्तः पाठो झ.. पुस्तके नास्ति । अत्र कतिपयश्लोकाधिकोऽध्यायत्रयात्मकः पाठः पतितोस्ति<br>
५ पूर्ववद्दत्वा इति ग.. , घ च<br>
- - -- - -- - -- - -- - -- - -- - - -- - <br>
<br>
इत्याग्नेये महापुराणे द्वारप्रतिष्ठा नाम शततमोऽध्यायः ॥<br>
<br>
<br>
</span>
