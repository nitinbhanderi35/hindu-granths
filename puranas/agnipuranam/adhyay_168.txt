<span style="font-size: 14pt; line-height: 200%">महापातकादिकथनम्<br>
<br>
पुष्कर उवाच<br>
दण्डं कुर्यान्नृपो नॄणां प्रायश्चित्तमकुर्वतां  ।१६८.००१<br>
कामतोऽकामतो वापि प्रायश्चित्तं कृतं चरेत् ॥१६८.००१<br>
<small><small>टिप्पणी<br>
१ जातवेदोमुखैः सौरैरिति ख..<br>
२ रिपुं हरेदिति ङ.. , ञ.. च</small></small><br>
मत्तक्रुद्धातुराणां च न भुञ्जीत कदाचन  ।१६८.००२<br>
महापातकिनां स्पृष्टं यच्च स्पृष्टमुदक्यया  ॥१६८.००२<br>
गणान्नं गणिकान्नं च(१) वार्धुषेर्गायनस्य च  ।१६८.००३<br>
अभिशप्तस्य षण्डस्य यस्याश्चोपपतिर्गृहे  ॥१६८.००३<br>
रजकस्य नृशंसस्य वन्दिनः कितवस्य च  ।१६८.००४<br>
मिथ्यातपस्विनश्चैव चौरदण्डिकयोस्तथा(२)  ॥१६८.००४<br>
कुण्डगोलस्त्रीजितानां वेदविक्रयिणस्तथा  ।१६८.००५<br>
शैलूषतन्त्रवायान्नं कृतघ्नस्यान्नमेव च  ॥१६८.००५<br>
कर्मारस्य निषादस्य चेलनिर्णेजकस्य च  ।१६८.००६<br>
मिथ्याप्रव्रजितस्यान्नम्पुंश्चल्यास्तैलिकस्य च  ॥१६८.००६<br>
आरूढपतितस्यान्नं विद्विष्टान्नं च वर्जयेत् ।१६८.००७<br>
तथैव ब्राह्मणस्यान्नं ब्राह्मणेनानिमन्त्रितः  ॥१६८.००७<br>
ब्राह्मणान्नञ्च शूद्रेण नाद्याच्चैव निमन्त्रितः  ।१६८.००८<br>
एषामन्यतमस्यान्नममत्या वा त्र्यहं क्षपेत् ॥१६८.००८<br>
मत्या भुक्त्वा चरेत्कृच्छ्रं रेतोविण्मूत्रमेव च  ।१६८.००९<br>
चण्डालश्वपचान्नन्तु भुक्त्वा चान्द्रायणं चरेत् ॥१६८.००९<br>
अनिर्दिशं च प्रेतान्नं गवाघ्रातं तथैव च  ।१६८.०१०<br>
शूद्रोच्छिष्टं शुनोच्छिष्टं पतितान्नं तथैव च  ॥१६८.०१०<br>
तप्तकृच्छ्रं प्रकुर्वीत अशौचे कृच्छ्रमाचरेत् ।१६८.०११<br>
अशौचे यस्य यो भुङ्क्ते सोप्यशुद्धस्तथा भवेत् ॥१६८.०११<br>
मृतपञ्चनखात्कूपादमेध्येन सकृद्युतात् ।१६८.०१२<br>
<small><small>टिप्पणी<br>
१ गणानां गणिकानाञ्चेति ङ.. , ञ.. च<br>
२ चौरदाम्भिकयोस्तथेति ञ..</small></small><br>
अपः पीत्वा त्र्यहं तिष्ठेत्सोपवासो द्विजोत्तमः  ॥१६८.०१२<br>
सर्वत्र शूद्रे पादः स्याद्द्वित्रयं वैश्यभूपयोः(१)  ।१६८.०१३<br>
विड्वराहखरोष्ट्राणां गोमायोः कपिकाकयोः  ॥१६८.०१३<br>
प्राश्य मूत्रपुरीषाणि द्विजश्चान्द्रायणं चरेत् ।१६८.०१४<br>
शुष्काणि जग्ध्वा मांसानि(२) प्रेतान्नं करकाणि च  ॥१६८.०१४<br>
क्रव्यादशूकरोष्ट्राणां गोमायोः कपिकाकयोः  ।१६८.०१५<br>
गोनराश्वखरोष्ट्राणां छत्राकं ग्रामकुक्कुटं  ॥१६८.०१५<br>
मांसं जग्ध्वा कुञ्जरस्य तप्तकृच्छ्रेण शुद्ध्यति  ।१६८.०१६<br>
आमश्राद्धे तथा भुक्त्वा ब्रह्मचारी मधु त्वदन्  ॥१६८.०१६<br>
लशुनं गुञ्जनं चाद्यात्प्राजापत्यादिना शुचिः(३)  ।१६८.०१७<br>
भुक्त्वा चान्द्रायणं कुर्यान्मांसञ्चात्मकृतन्तथा  ॥१६८.०१७<br>
पेलुगव्यञ्च पेयूषं तथा श्लेष्मातकं मृदं  ।१६८.०१८<br>
वृथाकृशरसंयावपायसापूपशष्कुलीः  ॥१६८.०१८<br>
अनुपाकृटमांसानि देवान्नानि हवींषि च  ।१६८.०१९<br>
गवाञ्च महिषीणां च वर्जयित्वा तथाप्यजां  ॥१६८.०१९<br>
सर्वक्षीराणि वर्ज्याणि तासाञ्चैवाप्यन्निर्दशं  ।१६८.०२०<br>
शशकः शल्यकी गोधा खड्गः कूर्मस्तथैव च  ॥१६८.०२०<br>
भक्ष्याः पञ्चनखाः प्रोक्ताः परिशेषाश्च वर्जिताः  ।१६८.०२१<br>
पाठीनरोहितान्मत्स्यान् सिंहतुण्डांश्च भक्षयेत् ॥१६८.०२१<br>
यवगोधूमजं सर्वं पयसश्चैव विक्रियाः  ।१६८.०२२<br>
वागषाड्गवचक्रादीन् सस्नेहमुषितं तथा  ॥१६८.०२२<br>
<small><small>टिप्पणी<br>
१ द्वितीयं वैश्यशूद्रयोरेति क.. , ख.. , ङ.. , ञ.. च<br>
२ शुष्काणि दग्धमंसानि इति ङ..<br>
३ प्राजापत्याद्द्विजः शुचिरिति ख..</small></small><br>
अग्निहोत्रपरीद्धाग्निर्ब्राह्मणः कामचारतः  ।१६८.०२३<br>
चान्द्रायणं चरेन्मासं वीरवध्वासनं हितं  ॥१६८.०२३<br>
ब्रह्महत्या सुरापानं स्तेयं गुर्वङ्गनागमः  ।१६८.०२४<br>
महान्ति पातकान्याहुः संयोगश्चैव तैः सह  ॥१६८.०२४<br>
अनृते च समुत्कर्षो राजगामि च पैशुनं  ।१६८.०२५<br>
गुरोश्चालीकनिर्बन्धः समानं ब्रह्महत्यया(१)  ॥१६८.०२५<br>
ब्रह्मोज्झ्यवेदनिन्दा च कौटसाक्ष्यं सुहृद्बधः  ।१६८.०२६<br>
गर्हितान्नाज्ययोर्जग्धिः(२) सुरापानसमानि षट् ॥१६८.०२६<br>
निक्षेपस्यापहरणं नराश्वरजतस्य च  ।१६८.०२७<br>
भूमिवज्रमणीनाञ्च रुक्मस्तेयसमं स्मृतं  ॥१६८.०२७<br>
रेतःसेकः स्वयोन्याषु कुमारीष्वन्त्यजासु च  ।१६८.०२८<br>
सख्युः पुत्रस्य च(३) स्त्रीषु गुरुतल्पसमं विदुः  ॥१६८.०२८<br>
गोबधोऽयाज्य संयाज्यं पारदार्यात्मविक्रियः  ।१६८.०२९<br>
गुरुमातृपितृत्यागः स्वाध्ययाग्न्योः सुतस्य च  ॥१६८.०२९<br>
परिवित्तितानुजेन परिवेदनमेव च  ।१६८.०३०<br>
तयोर्दानञ्च कन्यायास्तयोरेव च याजनं  ॥१६८.०३०<br>
कन्याया दूषणञ्चैव वार्धुष्यं व्रतलोपनं  ।१६८.०३१<br>
तडागारामदाराणामपत्यस्य च विक्रियः  ॥१६८.०३१<br>
व्रात्यता बान्धवत्यागो भृताध्यापनमेव च  ।१६८.०३२<br>
भृताच्चाध्ययनादानमविक्रेयस्य विक्रयः  ॥१६८.०३२<br>
<small><small>टिप्पणी<br>
१ समानि ब्रह्महत्ययेति ख.. , ङ.. , ञ.. च<br>
२ गर्हितानामन्नजग्धिरिति ङ..<br>
३ सख्युः सुतस्य चेति ङ..</small></small><br>
सर्वाकारेष्वधीकारो महायन्त्रप्रवर्तनं  ।१६८.०३३<br>
हिंसौषधीनां स्त्र्याजीवः क्रियालङ्गनमेव च  ॥१६८.०३३<br>
इन्धनार्थमशुष्काणां दुमाणाञ्चैव पातनं  ।१६८.०३४<br>
योषितां ग्रहणञ्चैव स्त्रीनिन्दकसमागमः  ॥१६८.०३४<br>
आत्मार्थञ्च क्रियारम्भो निन्दितान्नदनन्तथा  ।१६८.०३५<br>
अनाहिताग्नितास्तेयमृणानाञ्चानपक्रिया  ॥१६८.०३५<br>
असच्छास्त्राधिगमनं दौःशील्यं व्यसनक्रिया  ।१६८.०३६<br>
धान्यकुप्यपशुस्तेयं मद्यपस्त्रीनिषेवणं  ॥१६८.०३६<br>
स्त्रीशूद्रविट्क्षत्रबधो नास्तिक्यञ्चोपपातकं  ।१६८.०३७<br>
ब्राह्मणस्य रुजः कृत्यं घ्रातिरघ्रेयमद्ययोः  ॥१६८.०३७<br>
जैंभं पुंसि च मैथुन्यं जातिभ्रंशकरं स्मृतं  ।१६८.०३८<br>
श्वखरोष्ट्रमृगेन्द्राणामजाव्योश्चैव मारणं(१)  ॥१६८.०३८<br>
सङ्कीर्णकरणं ज्ञेयं मीनाहिनकुलस्य च  ।१६८.०३९<br>
निन्दितेभ्यो धनादानं बाणिज्यं शूद्रसेवनं  ॥१६८.०३९<br>
अपात्रीकरणं ज्ञेयमसत्यस्य च भाषणं  ।१६८.०४०<br>
कृमिकीटवयोहत्या मद्यानुगतभोजनं  ॥१६८.०४०<br>
फलैधःकुसुमस्तेयमधैर्यञ्च मलावहम् ॥४१॥१६८.०४१<br>
<small><small>टिप्पणी<br>
१ मार्जारस्यैव मारणमिति ङ..</small></small><br>
<br>
इत्याग्नेये महापुराणे महापातकादिकथनं नामाष्टषष्ट्यधिकशततमोऽध्यायः ॥<br>
<br>
<br>
</span>
