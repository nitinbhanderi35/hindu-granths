<span style="font-size: 14pt; line-height: 200%">अग्निरुवाच<br>
माहात्म्यं सर्वतीर्थानां वक्ष्ये यद्भक्तिमुक्तिदं  ।१०९.००१<br>
यस्य हस्तौ च पादौ च मनश्चैव सुसंयतं(१)  ॥१०९.००१<br>
विद्या तपश्च कीर्तिश्च स तीर्थफलमश्नुते  ।१०९.००२<br>
-- - - - - -- - - -- - - --- - - -- - -<br>
टिप्पणी<br>
१ स्वसंयतमिति घ..<br>
- - - - -- - - - -- - -- - -- -- --- -<br>
प्रतिग्राहादुपावृत्तो लघ्वाहारो जितेन्द्रियः  ॥१०९.००२<br>
निष्पापस्तीर्थयात्री तु सर्वयज्ञफलं लभेत् ।१०९.००३<br>
अनुपोष्य त्रिरात्रीणि तीर्थान्यनभिगम्य च  ॥१०९.००३<br>
अदत्वा काञ्चनं गाश्च दरिद्रो नाम जायते  ।१०९.००४<br>
तीर्थाभिगमने(१) तत्स्याद्यद्यज्ञेनाप्यते फलं  ॥१०९.००४<br>
पुष्करं परमं तीर्थं सान्निध्यं हि त्रिसन्ध्यकं  ।१०९.००५<br>
दशकोटिसहस्राणि तीर्थानां विप्र पुष्करे  ॥१०९.००५<br>
ब्रह्मा सह सुरैरास्ते मुनयः सर्वमिच्छवः  ।१०९.००६<br>
देवाः प्राप्ताः सिद्धिमत्र स्नाताः पितृसुरार्चकाः(२)  ॥१०९.००६<br>
अश्वमेधफलं प्राप्य(३) ब्रह्मलोकं प्रयान्ति ते  ।१०९.००७<br>
कार्त्तिक्यामन्नदानाच्च निर्मलो ब्रह्मलोकभाक्(४)  ॥१०९.००७<br>
पुष्करे दुष्करं गन्तुं(५) पुष्करे दुष्करं तपः  ।१०९.००८<br>
दुष्करं पुष्करे दानं वस्तुं चैव सुदुष्करं(६)  ॥१०९.००८<br>
तत्र वासाज्जपच्छ्राद्धात्कुलानां शतमुद्धरेत् ।१०९.००९<br>
जम्बुमार्गं च तत्रैव तीर्थन्तण्डुलिकाश्रमं  ॥१०९.००९<br>
कर्णाश्रमं(७) कोटितीर्थं नर्मदा चार्वुदं परं  ।१०९.०१०<br>
तीर्थञ्चर्मण्वती सिन्धुः सोमनाथः प्रभासकं  ॥१०९.०१०<br>
सरस्वत्यब्धिसङ्गश्च(८) सागरन्तीर्थमुत्तमं  ।१०९.०११<br>
- - -- -- - - -- - - -- - - -- - - - - - -- -<br>
टिप्पणी<br>
१ तीर्थादिगमने इति घ..<br>
२ पितृसुरार्चिता इति ख..<br>
३ अश्वमेधफलश्चास्येति ख.. , ग.. , छ.. च । अश्वमेधफलं चाप्येति घ..<br>
४ ब्रह्मलोककमिति ख.. , ग.. , ङ.. , छ.. च<br>
५ दुष्करं गन्तुमिति ख..<br>
६ वस्तुं तत्र सुदुष्करमिति ज..<br>
७ कण्वाश्रममिति घ..<br>
८ सरस्वत्यब्धिसञ्ज्ञयेति ग.. , घ.. , ज.. च<br>
- -- - - -- - -- - - -- - -- - -- -- -- -- - -<br>
पिण्डारकं द्वारका च गोमती सर्वसिद्धिदा  ॥१०९.०११<br>
भूमितीर्थं ब्रह्मतुङ्गं(१) तीर्थं पञ्चनदं परं  ।१०९.०१२<br>
भीमतीर्थं(२) गिरीन्द्रञ्च देविका पापनाशिनी  ॥१०९.०१२<br>
तीर्थं विनशनं पुण्यं नागोद्भेदमघार्दनं  ।१०९.०१३<br>
तीर्थं कुमारकोटिश्च सर्वदानीरितानि च  ॥१०९.०१३<br>
कुरुक्षेत्रं गमिष्यामि कुरुक्षेत्रे वसाम्यहं  ।१०९.०१४<br>
य एवं सततं ब्रूयात्सोऽमलः प्राप्नुयाद्दिवं  ॥१०९.०१४<br>
तत्र विष्ण्वादयो देवास्तत्र वासाद्धरिं व्रजेत्(३)  ।१०९.०१५<br>
सरस्वत्यां सन्निहित्यां स्नानकृद्ब्रह्मलोकभाक्(४)  ॥१०९.०१५<br>
पांशवोपि कुरुक्षेत्रे नयन्ति परमां गतिं  ।१०९.०१६<br>
धर्मतीर्थं सुवर्णाख्यं गङ्गाद्वारमनुत्तमं  ॥१०९.०१६<br>
तीर्थं कणखलं पुण्यं भद्रकर्णह्रदन्तथा(५)  ।१०९.०१७<br>
गङ्गासरस्वतीसङ्गं ब्रह्मावर्तमघार्दनं  ॥१०९.०१७<br>
भृगुतुङ्गञ्च कुब्जाम्रं गङ्गोद्भेदमघान्तकं(६)  ।१०९.०१८<br>
वाराणसी वरन्तीर्थमविमुक्तमनुत्तमं  ॥१०९.०१८<br>
कपालमोचनं तीर्थन्तीर्थराजं प्रयागकं  ।१०९.०१९<br>
गोमतीगङ्गयोः सङ्गं गङ्गा सर्वत्र नाकदा  ॥१०९.०१९<br>
तीर्थं राजगृहं पुण्यं शालग्राममघान्तकं  ।१०९.०२०<br>
- - - -- - - -- - - -- - - -- - -- - - -- - - -<br>
टिप्पणी<br>
१ ऋषितीर्थं ब्रह्मतुङ्गमिति घ.. । भूमितीर्थं ब्रह्मसञ्ज्ञमिति छ..<br>
२ भीमातीर्थमिति घ..<br>
३ वामाद्दिवं ब्रजेदिति ज..<br>
४ ब्रह्मलोकग इति ख.. , ग.. , घ.. , ङ.. , छ.. , ज.. च<br>
५ तत्र कर्णह्रदं तथेति ख.. । भद्रकं तु ह्रदं तथेति ग.. , ङ.. च<br>
६ गङ्गोद्भेदमवन्तिकमिति ज..<br>
- - - - - - - -- - - - -- - -- - - -- - -- - - -<br>
वटेशं वामन्न्तीर्थं कालिकासङ्गमुत्तमं(१)  ॥१०९.०२०<br>
लौहित्यं करतोयाख्यं शोणञ्चाथर्षभं परं  ।१०९.०२१<br>
श्रीपर्वतं कोल्वगिरिं(२) सह्याद्रिर्मलयो गिरिः  ॥१०९.०२१<br>
गोदावरी तुङ्गभद्रा कावेरो वरदा नदी  ।१०९.०२२<br>
तापी पयोष्णी रेवा च दण्डकारण्यमुत्तमं  ॥१०९.०२२<br>
कालञ्जरं मुञ्जवटन्तीर्थं सूर्पारकं परं  ।१०९.०२३<br>
मन्दाकिनी चित्रकूटं शृङ्गवेरपुरं परं(३)  ॥१०९.०२३<br>
अवन्ती परमं तीर्थमयोध्या पापनाशनी  ।१०९.०२४<br>
नैमिषं परमं तीर्थं भुक्तिमुक्तिप्रदायकं(४)  ॥१०९.०२४<br>
<br>
इत्याग्नेये महापुराणे तीर्थयात्रा माहात्म्यं नाम नवाधिकशततमोऽध्यायः<br>
<br>
</span>
