<b>धन्वन्तरिरुवाच<br></b>
शय्या तु दण्डिसाजेशपावकश्चतुराननः ।<br>
सर्व्वार्थसाधकमिदं वीजं पिण्डार्थमुच्यते ।। ३०१.१ ।।<br>
<br>
स्वयं दीर्घस्वराकग्यञ्च वीजेष्वङ्गानि सर्वशः ।<br>
खातं साधु विषञ्चैव सनिन्दुं सकलं तथा ।। ३०१.२ ।।<br>
<br>
गणस्य पञ्च वीजानि पृथग्दृष्टफलं महत् ।<br>
गणं जयाय नमः एकदंष्ट्राय अचलकर्णिने गजवक्ताय महोदरहस्ताय ।। <br>
पञ्चाङ्गं सर्व्वसामान्यं सिद्धिः स्याल्लक्षजाप्यतः ।। ३०१.३ ।।<br>
<br>
गणाधिपतये गणेश्वराय गणनायकाय गणक्रीडाय ।<br>
दिग्दले पूजयेन्नमूर्त्तीः पुरावच्चाङ्गपञ्चकम् ।। ३०१.४ ।।<br>
<br>
वक्रतुण्डाय एकदंष्ट्राय महोदराय गजवक्त्राय ।<br>
विकटाय विघ्नराजाय धूम्रवर्णाय ।<br>
दिग्विदिक्षु यजेदेतांल्लोकांशांश्चैव मुद्रया ।। ३०१.४ ।।<br>
<br>
मध्यामातर्ज्जनीमध्यागताङ्गुष्ठौ समुष्टिकौ ।<br>
चुर्भुजो मोदकाढ्यो दण्डपाशाङ्कुशान्वितः ।। ३०१.५ ।।<br>
<br>
दन्तभक्षधरं रक्तं साब्जं पाशाङ्कुशैर्वृतम् ।<br>
पूजयेत्तं चतुर्थ्याञ्च विशेषेनाथ नित्यशः ।। ३०१.६ ।।<br>
<br>
श्वेतार्कमूलेन कृतं सर्व्वाप्तिः स्यात्तिलैर्घृतैः ।<br>
तण्डुलैर्दधिमध्वाज्यैः सौभाग्यं वश्यता भवेत् ।। ३०१.७ ।।<br>
<br>
घोषासृक्प्राणधात्वर्दी दण्डी मार्त्तण्डभैरवः ।<br>
धर्म्मार्थकाममोक्षाणां कर्त्ता विम्बपुटावृतः ।। ३०१.८ ।।<br>
<br>
ह्रस्वाः स्युर्मूर्त्तयः पञ्च दीर्घा अङ्गानि तस्य च ।<br>
सिन्दूरारुणमीशाने वामार्द्धदयितं रविं ।। ३०१.९ ।।<br>
<br>
आग्नेयादिषु कोणेषु कुजमन्दाहिकेतवः ।<br>
स्नात्वा विधिवदादित्यमाराध्यार्घ्यपुरःसरं ।। ३०१.१० ।।<br>
<br>
कृतान्तमैशे निर्म्माल्यं तेजश्चण्डाय दीपितं ।<br>
रोचना कुङ्कुमं वारि रक्तागन्धाक्षताङ्कुराः ।। ३०१.११ ।।<br>
<br>
वेणुवीजयवाः शालिश्यामाकतिलराजिकाः ।<br>
जवापुष्पान्वितां दत्वा पात्रैः शिरसि धार्य्य तत् ।। ३०१.१२ ।।<br>
<br>
जानुभ्यामवनीङ्गत्वा सूर्य्यायार्घ्यं निवेदयेत् ।<br>
स्वविद्यामन्त्रितैः कुम्भैर्नवभिः प्रार्च्य वै महान् ।। ३०१.१३ ।।<br>
<br>
ग्र्हादिशान्तये स्नानं जप्त्वार्क्क सर्वमाप्नुयात् ।<br>
संग्रामविजयं साग्निं वीजदोषं सविन्दुकं ।। ३०१.१४ ।।<br>
<br>
न्यस्य मूर्द्धादिपादान्तं मूलं पूज्य तु मुद्रया ।<br>
स्वाङ्गानि च यथान्यासमात्मानं भावयेद्रविं ।। ३०१.१५ ।।<br>
<br>
ध्यानञ्च मारणस्तम्भे पीतमाप्यायने सितम् ।<br>
रिपुघातविधौ कृष्णं मोहयेच्छक्रचापवत् ।। ३०१.१६ ।।<br>
<br>
योऽभिषेकजपध्यानपूजाहोमपरः सदा ।<br>
तेजस्वी ह्यजयः श्रीमान् समुद्रादौ जयं लभेत् ।। ३०१.१७ ।।<br>
<br>
ताम्बूलादाविदं न्यस्य जप्त्वा दद्यादुशीरकं ।<br>
न्यस्तवीजेन हस्तेन स्पर्शनं तद्वशे स्मृतम्।। ३०१.१८ ।।<br>
<br>
इत्यादिमहापुराणे आग्नेये सूर्यार्च्चनं नामैकाधिकत्रिशततमोऽध्यायः ।।<br>
