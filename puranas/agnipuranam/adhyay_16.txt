अग्निरुवाच<br>
वक्ष्ये बुद्धावतारञ्च पठतः श्रृण्वतोर्थदम्। <br>
पुरा देवासुरे युद्धे देत्यैर्द्देवाः पपाजिताः ॥ १ ॥<br>
<br>
रक्ष रक्षेति शरणं वदन्तो जग्मुरीश्वरम्। <br>
मायामोहस्वरूपोसौ शुद्धोदनसुतोऽभवत् ॥ २ ॥<br>
<br>
मोहयामास दैत्यांस्तांस्त्याजिता वेदधर्मकम्। <br>
ते च बौद्धा बभूवुर्हि तेभ्योन्ये वेदवर्जिताः ॥ ३ ॥<br>
<br>
आर्हतः सोऽभवत् पश्चादार्हतानकरोत् परान्। <br>
एवं पाषण्डिनो जाता वेदधर्म्मादिवर्जिताः ॥ ४ ॥<br>
<br>
नारकार्हं कर्म चक्रुर्ग्रहीष्यन्त्यधमादपि। <br>
सर्वे कलियुगान्ते तु भविष्यन्ति च सङ्कराः ॥ ५ ॥<br>
<br>
दस्यवः शीलहीनाश्च वेदो वाजसनेयकः। <br>
दश पञ्च च शाखा वै प्रमाणेन भविष्यति ॥ ६ ॥<br>
<br>
धर्म्मकञ्चुकसंवीता अधर्मरुचयस्तथा। <br>
मानुपान् भक्षयिष्यन्ति म्लेच्छाः पार्थिवरूपिणः ॥ ७ ॥<br>
<br>
कल्की विष्णुयशः पुत्रो याज्ञवल्क्यपुरोहितः। <br>
उत्सादयिष्यति म्लेच्छान् गृहीतास्त्रः कृतायुधः ॥ ८ ॥<br>
<br>
स्थापयिष्यति मर्यादां चातुर्वर्ण्ये यथोचिताम्। <br>
आश्रमेषु च सर्वेषु प्रजाः सद्धर्म्मवर्त्मनि ॥ ९ ॥<br>
<br>
कल्किरूपं परित्यज्य हरिः स्वर्गं गमिष्यति। <br>
ततः कृतयुगन्नाम पुरावत् सम्भविष्यति ॥ १० ॥<br>
<br>
वर्णाश्रमाश्च धर्मेषु स्वेषु स्थास्यन्ति सत्तम। <br>
एवं सर्वेषु कल्पेषु सर्वमन्वन्तरेषु च ॥ ११ ॥<br>
<br>
अवतारा असङ्ख्याता अतीतानागतादयः। <br>
विष्णोर्द्दशावताराख्यान्‌यः पठेत् श्रृणुयान्नरः ॥ १२ ॥<br>
<br>
सोवाप्तकामो विमलः सकुलः स्वर्गमाप्नुयात्। <br>
धर्म्माधर्म्मव्यवस्थानमेवं वै कुरुते हरीः ॥ <br>
अवतीर्णश्च स गतः सर्गादेः कारणं हरिः ॥ १३ ॥<br>
<br>
इत्यदिमहापुराणे आग्नेये बुद्धकल्क्यवतारवर्णनं नाम षोडशोऽध्यायः ॥<br>
