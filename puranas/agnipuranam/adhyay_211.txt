<span style="font-size: 14pt; line-height: 170%"><br>
अथैकादशाधिकद्विशततमोऽध्यायः<br>
<br>
<br>
नानादानानि<br>
<br>
अग्निरुवाच<br>
एकाङ्गां दशगुर्दद्याद्दश दद्याच्च गोशती  ।२११.००१<br>
शतं सहस्रगुर्दद्यात्सर्वे तुल्यफला हि ते  ॥२११.००१<br>
प्रासादा यत्र सौवर्णा वसोर्धारा च यत्र सा  ।२११.००२<br>
गन्धर्वाप्सरसो यत्र तत्र यान्ति सहस्रदाः  ॥२११.००२<br>
गवां शतप्रदानेन मुच्यते नरकार्णवात् ।२११.००३<br>
दत्त्वा वत्सतरीं चैव स्वर्हलोके महीयते  ॥२११.००३<br>
गोदानादायुरारोग्यसौभाग्यस्वर्गमाप्नुयात् ।२११.००४<br>
इन्द्रादिलोकपालानां या राजमहिषी शुभा  ॥२११.००४<br>
महिषीदानमाहात्म्यादस्तु मे सर्वकामदा(१)  ।२११.००५<br>
धर्मराजस्य साहाय्ये(२) यस्याः पुत्रः प्रतिष्ठितः  ॥२११.००५<br>
महिषासुरस्य जननी या सास्तु वरदा मम  ।२११.००६<br>
महिषीदानाच्च सौभाग्यं वृषदानाद्दिवं व्रजेत् ॥२११.००६<br>
संयुक्तहलपङ्क्त्याख्यं दानं सर्वफलप्रदं  ।२११.००७<br>
पङ्क्तिर्दशहला प्रोक्ता दारुजा वृषसंयुता  ॥२११.००७<br>
सौवर्णपट्टसन्नद्धान्दत्त्वा स्वर्गे महीयते  ।२११.००८<br>
-- -- - -- -- -- - -<br>
टिप्पणी<br>
१ गवां शतप्रदानेनेत्यादिः, सर्वकामदा इत्यन्तः पाठः झ.पुस्तके नास्ति<br>
२ धर्मराजस्य माहात्म्ये इति ज..<br>
- - - -- - - - --<br>
<br>
दशानां कपिलानां तु दत्तानां ज्येष्ठपुष्करे  ॥२११.००८<br>
तत्फलञ्चाक्षयं प्रोक्तं(१) वृषभस्य तु मोक्षणे(२)  ।२११.००९<br>
धर्मोऽसित्वञ्चतुष्पादश्चतस्रस्ते प्रिया इमाः  ॥२११.००९<br>
नमो ब्रह्मण्यदेवेश पितृभूतर्षिपोषक  ।२११.०१०<br>
त्वयि मुक्तेऽक्षया लोका मम सन्तु निरामयाः  ॥२११.०१०<br>
मा मे ऋणोऽस्तु दैवत्यो(३) भौतः पैत्रोऽथ मानुषः  ।२११.०११<br>
धर्मस्त्वं त्वत्प्रपन्नस्य या गतिः सास्तु मे ध्रुवा  ॥२११.०११<br>
अङ्गयेच्चक्रशूलाभ्यां मन्त्रेणानेन चोत्सृजेत् ।२११.०१२<br>
एकादशाहे प्रेतस्य यस्य चोत्सृज्यते वृषः  ॥२११.०१२<br>
मुच्यते प्रेतलोकात्तु षण्मासे चाव्दिकादिषु  ।२११.०१३<br>
दशहस्तेन कुण्डेन त्रिंशत्कुण्डान्निवर्तनं  ॥२११.०१३<br>
तान्येव दशविस्ताराद्गोचर्मे तत्प्रदोऽघभित्(४)  ।२११.०१४<br>
गोभूहिरण्यसंयुक्तं कृष्णाजिनन्तु योऽर्पयेत्(५)  ॥२११.०१४<br>
सर्वदुष्कृतकर्मापि सायुज्यं ब्रह्मणो व्रजेत् ।२११.०१५<br>
भाजनन्तिलसम्पूर्णं मधुना पूर्णमेव च  ॥२११.०१५<br>
दद्यात्कृष्णतिलानाञ्च प्रस्थमेकञ्च मागधं  ।२११.०१६<br>
शय्यां दत्त्वा तु सगुणां(६) भुक्तिमुक्तिमवाप्नुयात् ॥२११.०१६<br>
हैमीं प्रतिकृतिं कृत्वा दत्त्वा स्वर्गस्तथात्मनः  ।२११.०१७<br>
विपुलन्तु गृहं कृत्वा दत्त्वा स्याद्भुक्तिमुक्तिभाक् ॥२११.०१७<br>
- - -- - - -- - - -- - - -<br>
टिप्पणी<br>
१ तत्फलं चाक्षयं स्याद्वै इति ट..<br>
२ वृषभस्य विमोक्षणे इति ख.. । वृषभस्य च मोक्षणादिति ज..<br>
३ दैवोऽथेति ख.. , छ.. च<br>
४ तत्प्रदोऽघनुदिति श.. । तत्प्रदोऽघजिदिति घ.. , ङ.. च<br>
५ यस्तु कृष्णाजिनं ददेदिति ट..<br>
६ दत्त्वोत्तमगुणामिति घ..<br>
- - -- - -- - - -<br>
<br>
गृहं मठं सभां स्वर्गी दत्त्वा स्याच्च प्रतिश्रियं  ।२११.०१८<br>
दत्त्वा कृत्वा गोगृहञ्च निष्पापः स्वर्गमाप्नुयात् ॥२११.०१८<br>
यममाहिषदानात्तु निष्पापः स्वर्गमाप्नुयात् ।२११.०१९<br>
ब्रह्मा हरो हरिर्देवैर्मध्ये च यमदूतकः  ॥२११.०१९<br>
पाशी(१) तस्य शिरश्छित्त्वा तं दद्यात्स्वर्गभाग्भवेत् ।२११.०२०<br>
त्रिमुखाख्यमिदं दानं गृहीत्वा तु द्विजोऽघभाक् ॥२११.०२०<br>
चक्रं रूप्यमयं कृत्वा के धृत्वा तत्प्रदापयेत् ।२११.०२१<br>
हेमयुक्तं द्विजायैतत्कालचक्रमिदम्महत् ॥२११.०२१<br>
आत्मतुल्यन्तु यो लौहं ददेन्न नरकं व्रजेत् ।२११.०२२<br>
पञ्चाशत्पलसंयुक्तं लौहदण्डं तु योऽर्पयेत् ॥२११.०२२<br>
वस्त्रेणाच्छाद्य विप्राय यमदण्डो न विद्यते  ।२११.०२३<br>
मूलं फलादि वा द्रव्यं संहतं वाथ चैकशः  ॥२११.०२३<br>
मृत्युज्जयं समुद्दिश्य दद्यादायुर्विवर्धये  ।२११.०२४<br>
पुमान् कृष्णतिलैः कार्यो रौप्यदन्तः सुवर्णदृक् ॥२११.०२४<br>
खड्गोद्यतकरो दीर्घो जवाकुसुममण्डलः  ।२११.०२५<br>
रक्ताम्वरधरः स्रग्वी शङ्कमालाविभूषितः  ॥२११.०२५<br>
उपानद्युगयुक्ताङ्घ्रिः कृष्णकम्बलपार्श्वकः  ।२११.०२६<br>
गृहीतमांसपिण्डश्च वामे वै कालपूरुषः  ॥२११.०२६<br>
सम्पूज्य तञ्च गन्धाद्यैः(२) ब्राह्मणायोपपादयेत् ।२११.०२७<br>
मरणव्याधिहीनः स्याद्राजराजेश्वरो भवेत् ॥२११.०२७<br>
गोवृषौ तु द्विजे दत्त्वा भुक्तिमुक्तिमवाप्नुयात् ।२११.०२८<br>
- - -- - --- - -- - <br>
टिप्पणी<br>
१ पापो इति ख.. , छ.. , ज.. च<br>
२ सम्पूज्य वस्त्रगन्धाद्यैरिति ङ..<br>
- - -- - -- - -<br>
<br>
रेवन्ताधिष्ठितञ्चाश्वं हैमं दत्त्वा न मृत्युभाक् ॥२११.०२८<br>
घण्टादिपूर्णमप्येकं दत्त्वा स्याद्भुक्तिमुक्तिभाक् ।२११.०२९<br>
सर्वान् कामानवाप्नोति यः प्रयच्छति काञ्चनं  ॥२११.०२९<br>
सुवर्णे दीयमाने तु रजतं दक्षिणेष्यते  ।२११.०३०<br>
अन्येषामपि दानानां सुवर्णं(१) दक्षिणा स्मृता  ॥२११.०३०<br>
सुवर्णं रजतं ताम्रं तण्डुलं धान्यमेव च  ।२११.०३१<br>
नित्यश्राद्धं देवपूजा सर्वमेतददक्षिणं  ॥२११.०३१<br>
रजतं दक्षिणा पित्रे धर्मकामार्थसाधनं  ।२११.०३२<br>
सुवर्णं रजतं ताम्रं मणिमुक्तावसूनि च  ॥२११.०३२<br>
सर्वमेतन्महाप्राज्ञो ददाति वसुधान्ददत् ।२११.०३३<br>
पितॄंश्च पितृलोकस्थान् देवस्थाने च देवताः  ॥२११.०३३<br>
सन्तर्पयति शान्तात्मा यो ददाति वसुन्धराम्  ।२११.०३४<br>
खर्वटं खेटकं वापि ग्रामं वा शस्यशालिनं  ॥२११.०३४<br>
निवर्तनशतं वापि तदर्धं वा गृहादिकं  ।२११.०३५<br>
अपि गोचर्ममात्राम्बा दत्त्वोर्वीं सर्वभाग्भवेत् ॥२११.०३५<br>
तैलविन्दुर्यथा चाप्सु प्रसर्पेद्भूगतं तथा  ।२११.०३६<br>
सर्वेषामेवदानानमेकजन्मानुगं फलं  ॥२११.०३६<br>
हाटकक्षितिगौरीणां सप्तजन्मानुगं फलं  ।२११.०३७<br>
त्रिसप्तकुलमुद्धृत्य कन्यादो ब्रह्मलोकभाक् ॥२११.०३७<br>
गजं सदक्षिणं दत्त्वा निर्मलः स्वर्गभाग्भवेत् ।२११.०३८<br>
अश्वं दत्त्वायुरारोग्यसौभाग्यस्वर्गमाप्नुयात् ॥२११.०३८<br>
- -- - - - - -- - - <br>
टिप्पणी<br>
१ हिरण्यमिति ट..<br>
- - -- - - -- - - -- -<br>
<br>
दासीं दत्त्वा द्विजेन्द्राय अप्सरोलोकमाप्नुयात् ।२११.०३९<br>
दत्त्वा ताम्रमयीं स्थालीं पलानां पञ्चभिः शतैः  ॥२११.०३९<br>
अर्धैस्तदर्धैरर्धैर्वा भुक्तिमुक्तिमवाप्नुयात्(१)  ।२११.०४०<br>
शकटं वृषसंयुक्तं दत्त्वा यानेन नाकभाक् ॥२११.०४०<br>
वस्त्रदानाल्लभेदायुरारोग्यं स्वर्गमक्षयं  ।२११.०४१<br>
धान्यगोधूमकलमयवादीन् स्वर्गभाग्ददत् ॥२११.०४१<br>
आसनं तैजसं पात्रं लवणं गन्धचन्दनं  ।२११.०४२<br>
धूपं दीपञ्च ताम्वूलं लोहं रूप्यञ्च रत्नकं(२)  ॥२११.०४२<br>
दिव्यानि नानाद्रव्याणि दत्त्वा स्याद्भुक्तिमुक्तिभाक् ।२११.०४३<br>
तिलांश्च तिलपात्रञ्च दत्त्वा स्वर्गमवाप्नुयात् ॥२११.०४३<br>
अन्नदानात्परं नास्ति न भूतं न भविष्यति  ।२११.०४४<br>
हस्त्यश्वरथदानानि दासीदासगृहाणि च  ॥२११.०४४<br>
अन्नदानस्य सर्वाणि कलां नार्हन्ति षोडशीं  ।२११.०४५<br>
कृत्वापि सुमहत्पापं यः पश्चादन्नदो भवेत् ॥२११.०४५<br>
सर्वपापविनिर्मुक्तो लोकानाप्नोति चाक्षयान्  ।२११.०४६<br>
पानीयञ्च प्रपान्दत्त्वा भुक्तिमुक्तिमवाप्नुयात् ॥२११.०४६<br>
अग्निं काष्ठञ्च मार्गादौ दत्त्वा दीप्त्यादिमाप्नुयात्(३)  ।२११.०४७<br>
देवगन्धर्वनारीभिर्विमाने सेव्यते दिवि  ॥२११.०४७<br>
घृतं तैकञ्च लवणं दत्त्वा सर्वमवाप्नुयात् ।२११.०४८<br>
- - -- - -- - - - -- <br>
टिप्पणी<br>
१ ततोर्ध्वतस्तदर्धार्धैर्युक्तां भुक्तिमवाप्नुयातिति छ..<br>
२ धूपदीपञ्च नैवेद्यं ताम्वूलं लोहरत्नकमिति ख..<br>
३ दीप्ताग्निमाप्नुयादिति ङ..<br>
--- - - - -- - - - -<br>
<br>
छत्रोपानहकाष्ठादि दत्त्वा स्वर्गे सुखी वसेत्(१)  ॥२११.०४८<br>
प्रतिपत्तिथिमुख्येषु विष्कुम्भादिकयोगके  ।२११.०४९<br>
चैत्रादौ वत्सरादौ च अश्विन्यादौ हरिं हरं  ॥२११.०४९<br>
ब्रह्माणं लोकपालादीन् प्रार्च्य दानं महाफलं  ।२११.०५०<br>
वृक्षारामान् भोजनादीन्मार्गसंवाहनादिकान्  ॥२११.०५०<br>
पादाभ्यङ्गादिकं दत्त्वा भुक्तिमुक्तिमवाप्नुयात् ।२११.०५१<br>
त्रीणि तुल्यफलानीह गावः पृथ्वी सरस्वती  ॥२११.०५१<br>
व्राह्मीं सरस्वतीन्दत्त्वा निर्मलो ब्रह्मलोकभाक् ।२११.०५२<br>
सप्तद्वीपमहीदः स ब्रह्मज्ञानं ददाति यः  ॥२११.०५२<br>
अभयं सर्वभूतेभ्यो यो दद्यात्सर्वभाङ्नरः  ।२११.०५३<br>
पुराणं भारतं वापि रामायणमथापि वा  ॥२११.०५३<br>
लिखित्वा पुस्तकं दत्त्वा भुक्तिमुक्तिमवाप्नुयात् ।२११.०५४<br>
वेदशास्त्रं नृत्यगीतं योऽध्यापयति नाकभाक् ॥२११.०५४<br>
वित्तं दद्यादुपाध्याये छात्राणां भोजनादिकं  ।२११.०५५<br>
किमदत्तं भवेत्तेन धर्मकामादिदर्शिना  ॥२११.०५५<br>
वाजपेयसहस्रस्य सम्यग्दत्तस्य यत्फलं  ।२११.०५६<br>
तत्फलं सर्वमाप्नोति विद्यादानन्न संशयः  ॥२११.०५६<br>
शिवालये विष्णुगृहे सूर्यस्य भवने तथा  ।२११.०५७<br>
सर्वदानप्रदः स स्यात्पुस्तकं वाचयेत्तु यः  ॥२११.०५७<br>
त्रैलोक्ये चतुरो वर्णाश्चत्वारश्चाश्रमाः पृथक् ।२११.०५८<br>
ब्रह्माद्या देवताः सर्वा विद्यादाने प्रतिष्ठताः  ॥२११.०५८<br>
- - -- - - - - -- - - - -<br>
टिप्पणी<br>
१ स्वर्गे महीयते इति ग.. । स्वर्गे सुखी भवेदेति घ.. , ङ.. च<br>
-- -- - - -- - - - - -<br>
<br>
विद्या कामदुघा धेनुर्विद्या चक्षुरनुत्तमं  ।२११.०५९<br>
उपवेदप्रदानेन गन्धर्वैः सह मोदते  ॥२११.०५९<br>
वेदाङ्गानाञ्च दानेन स्वर्गलोकमवाप्नुयात् ।२११.०६०<br>
धर्मशास्त्रप्रदानेन धर्मेण सह मोदते  ॥२११.०६०<br>
सिद्धान्तानां प्रदानेन मोक्षमाप्नोत्यसंशयं  ।२११.०६१<br>
विद्यादानमवाप्नोति प्रदानात्पुस्तकस्य तु  ॥२११.०६१<br>
शास्त्राणि च पुराणानि दत्त्वा सर्वमवाप्नुयात् ।२११.०६२<br>
शिष्यांश्च शिक्षयेद्यस्तु पुण्डलीकफलं लभेत् ॥२११.०६२<br>
येन जीवति तद्दत्त्वा फलस्यान्तो न विद्यते  ।२११.०६३<br>
लोके स्रेष्ठतमं सर्वमात्मनश्चापि यत्प्रियं  ॥२११.०६३<br>
सर्वं पितॄणां दातव्यं तेषामेवाक्षयार्थिना  ।२११.०६४<br>
विष्णुं रुद्रं पद्मयोनिं देवीविघ्नेश्वरादिकान्  ॥२११.०६४<br>
पूजयित्वा प्रदद्याद्यः पूजाद्रव्यं स सर्वभाक् ।२११.०६५<br>
देवालयं च प्रतिमां कारयत्सर्वमाप्नुयात् ॥२११.०६५<br>
सम्मार्जनं चोपलेपं कुर्वन् स्यान्निर्मलः पुमान्  ।२११.०६६<br>
नानामण्डलकार्यग्रे मण्डलाधिपतिर्भवेत्(१)  ॥२११.०६६<br>
गन्धं पुष्पं धूपदीपं नैवेद्यञ्च प्रदक्षिणं  ।२११.०६७<br>
घण्टाध्वजवितानञ्च प्रेक्षणं वाद्यगौतकं  ॥२११.०६७<br>
वस्त्रादिदत्त्वादेवाय भुक्तिमुक्तिमवाप्नुयात् ।२११.०६८<br>
कस्तूरिकां शिह्लकञ्च श्रीखण्डमगुरून्तथा  ॥२११.०६८<br>
कर्पूरञ्च तथामुस्तं गुग्गुलुं विजयं ददेत् ।२११.०६९<br>
- --- - -- - -- --- <br>
टिप्पणी<br>
१ सम्मार्जनमित्यादिः मण्डलाधिपतिर्भवेदित्यन्तः पाठः ज.. पुस्तके नास्ति<br>
-- - -- --- - -- -<br>
<br>
घृतप्रस्थेन संस्थाप्य सङ्क्रान्त्यादौ स सर्वभाक् ॥२११.०६९<br>
स्नानं पलशतं ज्ञेयमभ्यङ्गं पञ्चविंशतिः  ।२११.०७०<br>
पलानान्तु सहस्रेण महास्नानं प्रकीर्तितं  ॥२११.०७०<br>
दशापराधास्तोयेन क्षीरेण स्नापनाच्छतं  ।२११.०७१<br>
सहस्रं पयसा दध्ना घृतेनायुतमिष्यते  ॥२११.०७१<br>
दासीदासमलङ्कारं गोभूम्यश्वगजादिकं  ।२११.०७२<br>
देवाय दत्त्वा सौभाग्यं धनायुष्मान् व्रजेद्दिवं  ॥२११.०७२<br>
<br>
इत्याग्नेये महापुराणे नानादानानि नामैकादशाधिकद्विशततमोऽध्यायः ॥<br>
<br>
<br>
</span>
