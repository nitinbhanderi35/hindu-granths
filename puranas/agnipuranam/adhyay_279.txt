अग्निरुवाच <br>
आयुर्वेदं प्रवक्ष्यामि सुश्रुताय यमब्रवीत् ।<br>
देवो धन्वन्तरिः सारं मृतसञ्जीवनीकरं ।। २७९.१ ।।<br>
<br>
सुश्रुत उवाच <br>
आयुर्वेदं मम ब्रूहि नराश्वेभरुगर्दनम् ।<br>
सिद्धयोगान्‌ सिद्धमन्त्रान्‌ मृतसञ्जीवनीकरान् ।। २७९.२ ।।<br>
<br>
धन्वन्तरिरुवाच <br>
रक्षन् बलं हि ज्वरितं लङ्घितं भोजयेद्भिषक् ।<br>
सविश्वं लाजमण्डन्तु तृड्‌ज्वरान्तं श्रृतं जलम् ।। २७९.३ ।।<br>
<br>
मुस्तपर्पटकोशीरचन्दनोदीच्यनागरैः ।<br>
षड़हे च व्यतिक्रान्ते तिक्तकं पाययेद्‌ध्रुवम् ।। २७९.४ ।।<br>
<br>
स्नेहयेत्त्यक्तदोषन्तु ततस्तञ्च विरेचयेत् ।<br>
जीर्णाः षष्टिकनीवाररक्तशालिप्रमोदकाः ।। २७९.५ ।।<br>
<br>
तद्विधास्ते ज्वरेष्विष्टा यवानां विकृतिस्तथा ।<br>
मुद्‌गा मसूराश्चणकाः कुलत्थास्च सकुष्ठकाः ।। २७९.६ ।।<br>
<br>
आटक्यो नारकाद्याश्च कर्क्कोटककटोल्वकम् ।<br>
पटोलं सफलं निम्बं पर्पटं दाडिमं ज्वरे ।। २७९.७ ।।<br>
<br>
अधोगे वमनं शस्तमूद्‌र्ध्वगे च विरेचनम् ।<br>
रक्तपित्ते तथा पानं षडङ्गं शुण्ठिवर्ज्जितम् ।। २७९.८ ।।<br>
<br>
शक्रुगोधूमलाजाश्च यवशालिमसूरकाः ।<br>
सकुष्ठचणका मुद्‌गा भक्ष्या गोधूमका हिताः ।। २७९.९ ।।<br>
<br>
साधिता घृतदुग्धाभ्यां क्षौद्रं वृषरसो मधु ।<br>
अतीसारे पुराणानां शालीनां भक्षणं हितं ।। २७९.१० ।।<br>
<br>
अनभिष्यन्दि यच्चान्नं लोध्रवल्कलसंयुतम् ।<br>
मारुतं वर्ज्जयेद् यत्नः कार्य्यो गुल्मेषु सर्वथा ।। २७९.११<br>
<br>
वाट्यं क्षीरेण चाश्नीयाद्वास्तूकं घृतसाधितं ।<br>
गोधूमशालयस्तिक्ता हिता जठरिणामथ ।। २७९.१२ ।।<br>
<br>
गोधूमशालयो मुद्‌गा ब्रह्मर्क्षखदिरोऽभया ।<br>
पञ्चकोलञ्जाङ्गलाश्च निम्बधात्र्याः पटोलकाः ।। २७९.१३ ।।<br>
<br>
मातुलङ्गरसाजातिशुष्कमूलकसैन्धवाः ।<br>
कुष्ठिनाञ्च तता शस्तं पानार्थे खदिरोदकं ।। २७९.१४ ।।<br>
<br>
मसूरमुद्‌गौ पेयार्थे भोज्या जीर्णाश्च शालयः ।<br>
निम्बपर्पटकैः शाकैर्ज्जाङ्गलानां तथा रसः ।। २७९.१५ ।।<br>
<br>
विडङ्गं मरिचं मुस्तं कुष्ठं लोध्रं सुवर्च्चिका ।<br>
मनः शिला च वालेयः कुष्ठहा मूत्रपेषितः ।। २७९.१६ ।।<br>
<br>
अपूपकुष्ठकुल्माषयवाद्या मेहिनां हिताः ।<br>
यवान्नविकृतिर्मुद्‌गा कुलत्था जीर्णशालयः ।। २७९.१७ ।।<br>
<br>
तिक्तरुक्षाणि शाकानि तिक्तानि हरितानि च ।<br>
तैलानि तिलशिग्रुकविभीतकेङ्गुदानि च ।। २७९.१८ ।।<br>
<br>
मुद्‌गाः सयवगोधूमा धान्यं वर्षस्थितञ्च यत् ।<br>
जाङ्गलस्य रसः शस्तो भोजने राजयक्ष्मिणां ।। २७९.१९ ।।<br>
<br>
कौलत्थमौद्‌गको रास्नाशुष्कमूलकजाङ्गलैः ।<br>
पूपैर्वा विस्किरैः सिद्धैर्दधिदाड़िमसाधितैः ।। २७९.२० ।।<br>
<br>
मातुलङ्गरसक्षौद्रद्राक्षाव्योषादिसंस्कृतैः ।<br>
यवगोधूमशाल्यन्नैर्भोज्येच्छ्‌वासकासिनं ।। २७९.२१ ।।<br>
<br>
दशमूलवलारास्नाकुलत्थैरुपसाधिताः ।<br>
पेयाः पूपरसाः क्काथाः श्वासहिक्कानिवारणा ।। २७९.२२ ।।<br>
<br>
शुष्कमूलककौलत्थमूलजाह्गलजै रसैः ।<br>
यवगोधूमशाल्यन्नं जीर्णं सोशीरमाचरेत् ।। २७९.२३ ।।<br>
<br>
शोथवान् सगुड़ां पथ्यां खादेद्वा गुड़नागरम् ।<br>
तक्रञ्च चित्रकञ्चोभौ ग्रहणीरोगनाशनौ ।। २७९.२४ ।।<br>
<br>
पुराणयवगोधूमशालयो जाङ्गलो रसः ।<br>
मुद्‌गामलकखर्जूरमृद्वीकावदराणि च ।। २७९.२५ ।।<br>
<br>
मधु सर्पिः पयः शक्र निम्बपर्पटकौ वृषम् ।<br>
तक्रारिष्टाश्च शस्यन्ते सततं वातरोगिणाम् ।। २७९.२६ ।।<br>
<br>
हृद्रोगिणो विरेच्यास्तु पिप्पल्यो हिक्किनां हिताः ।<br>
तक्रावलालसिन्धूनि मुक्तानि शिशिराम्भसा ।। २७९.२७ ।।<br>
<br>
मुक्ताः सौवर्चलाजादि मद्यं शस्तं मदात्यये ।<br>
सक्षोद्रपयसा लाक्षआं पिवेच्च क्षचवान्नरः ।। २७९.२८ ।।<br>
<br>
क्षयं मांसरसाहारो वह्निसंरक्षणाज्जयेत् ।<br>
शालयो भोजने रक्ता नीवारकलमादयः ।। २७९.२९ ।<br>
<br>
यवान्नविकृतिर्म्मांसं शाकं सौवर्चलं शटी ।<br>
पथ्या तथैवार्शसां यन्‌मण्डं तक्रञ्च वारिणा ।। २७९.३० ।।<br>
<br>
मुस्ताभ्यासस्तथा लोपश्चित्रकेण हरिद्रया ।<br>
यवान्नविकृतिः शालिर्व्वास्तूकं ससुवर्च्चलम् ।। २७९.३१ ।।<br>
<br>
त्रपुषैर्वारुगोधूमाः क्षीरेक्षुघृतसंयुताः ।<br>
मूत्रकृच्छ्रे च शस्ताः स्युः पाने मण्डसुरादयः ।। २७९.३२ ।।<br>
<br>
लाजाः शक्तुस्तथा क्षौद्रं शूल्यं मांसं परूषकम् ।<br>
वार्त्ताकुलावशिखिनश्छर्द्दिघ्नाः पानकानि च ।। २७९.३३ ।।<br>
<br>
शाल्यन्नन्तोयपयसी केवलोष्णे श्रृतेऽपि वा ।<br>
तृष्णाघ्ने मुस्तगुड़योर्गुटिका वा मुखे धृता ।। २७९.३४ ।।<br>
<br>
यवान्नविकृतिः पूपं शुष्कमूलकजन्तथा ।<br>
शाकं पटोलवेत्राग्रमुरुस्तम्भविनाशनम् ।। २७९.३५ ।।<br>
<br>
मुद्‌गाढ़कमसूराणां सतिलैर्जाङ्गलै रसैः ।<br>
ससैन्धवघृतद्राक्षाशुण्ठ्यामलककोलजैः ।। २७९.३६ ।।<br>
<br>
यूषैः पुराणगोधूमयवशाल्यन्नमभ्यसेत् ।<br>
विसर्पी ससिताक्षौद्रमृद्वीकादाड़िमोदकम् ।। २७९.३७ ।।<br>
<br>
रक्तयष्टिकगोधूमयवमुद्‌गादिकं लघु ।<br>
काकमारी च वेत्राग्रं वास्तुकञ्च सुवर्च्चला ।। २७९.३८ ।।<br>
<br>
वातशोणितनाशाय तोयं शस्तं मधु ।<br>
नाशारोगेषु च हितं घृतं दुर्व्वाप्रसाधितम् ।। २७९.३९ ।।<br>
<br>
भृङ्गराजरसे सिद्धं तैलं धात्रीरसेऽपि वा ।<br>
नश्यं सर्वामयेष्विष्टं मूर्द्धजन्तूद्भवेषु च ।। २७९.४० ।।<br>
<br>
शीततोयान्नपानञ्च तिलानां विप्र भक्षणम् ।<br>
द्विजजाढर्यकरं प्रोक्तं तथा तुष्टिकरम्परम् ।। २७९.४१ ।।<br>
<br>
गण्डूषं तिलतैलेन द्विजजार्ढ्यकरं परं ।<br>
विड़ङ्गचूर्णं गोमूत्रं सर्व्वंत्र कृमिनाशने ।। २७९.४२ ।।<br>
<br>
धात्रीफलान्यथाज्यञ्च शिरोलेपनमुत्तमम् ।<br>
शिरोरोगविनाशाय स्रिग्धमुष्णञ्च भोजनम् ।। २७९.४३ ।।<br>
<br>
तैलं वा वस्तमूत्रञ्च कर्णपूरणमुत्तमम् ।<br>
कर्णशूलविनाशाय सर्वशुक्तानि वा द्विज ।। २७९.४४ ।।<br>
<br>
गिरिमृच्चन्दनं लाक्षा मालती कलिका तथा ।<br>
संयोज्या या कृता वर्त्तिः क्षतशुक्रहरी तु सा ।। २७९.४५ ।।<br>
<br>
व्योषं त्रिफलया युक्तं तुच्छकञ्च तथा जलम् ।<br>
सर्वाक्षिरोगशमनं तथा चैव रसाञ्जनम् ।। २७९.४६ ।।<br>
<br>
आज्यभृष्टं शिलापिष्टं लोध्रकाञ्जीकसैन्धवैः ।<br>
आश्च्योतनाविनाशाय सर्वनेत्रामये हितम् ।। २७९.४७ ।।<br>
<br>
गिरिमृच्चन्दनैर्लेपो वरिर्नेत्रस्य शस्यते ।<br>
नेत्रामयविघातार्थं त्रिफलां शीलयेत् सदा ।। २७९.४८ ।।<br>
<br>
रात्रौ तु मधुसर्पिभ्यां दीर्घमायुर्ज्जिजीविषुः ।<br>
शतावरीरसे सिद्धौ वृष्यौ क्षीरघृतौ स्मृतौ ।। २७९.४९ ।।<br>
<br>
कलम्बिकानि माषाश्च वृष्यौ क्षीरघृतौ तथा ।<br>
आयुष्या त्रिफला ज्ञेया पूर्ववन्मधुकान्विता ।। २७९.५० ।।<br>
<br>
मधुकादिरसोपेता बलीपलितनाशिनी ।<br>
वचासिद्धघृतं विप्रं भूतदोषविनाशनम् ।। २७९.५१ ।।<br>
<br>
कव्यं बुद्धिप्रदञ्चैव तथा सर्वार्थसाधनम् ।<br>
वलाकल्ककषायेण सिद्धमभ्यञ्जने हितम् ।। २७९.५२ ।।<br>
<br>
रास्नासहचरैर्वापि तैलं वातविकारिणाम् ।<br>
अनभिष्यन्दि यच्चान्नं तद्‌व्रणेषु प्रशस्यते ।। २७९.५३ ।।<br>
<br>
शक्तुपिण्डी तथैवाम्ला पाचनाय प्रशस्यते ।<br>
पक्कस्य च तथा भेदे निम्बचूर्णञ्च रोपणे ।। २७९.५४ ।।<br>
<br>
तथा शूच्युपचारश्च बलिकर्म विशेषतः ।<br>
सूतिका च तथा रक्षा प्राणिनान्तु सदा हिता ।। २७९.५५ ।।<br>
<br>
भक्षणं निम्बपत्राणां सर्पदष्टस्य भेषजम् ।<br>
तालनिम्बदलङ्केश्यं जीर्णन्तैलं यवा घृतम् ।। २७९.५६ ।।<br>
<br>
धूपो वृश्चिकदष्टस्य शिखिपत्रघृतेन वा ।<br>
अर्कक्षीरेण संपिष्टं लोपा वीजं पलाशजं ।। २७९.५७ ।।<br>
<br>
वृश्चिकार्त्तस्य कृष्णा वा शिवा च फलसंयुता ।<br>
अर्कक्षीरं लितं तैल पललञ्च गुड़ं समम् ।। २७९.५८ ।।<br>
<br>
पानाज्जयति दुर्बारं श्वविषं शीघ्रमेव तु ।<br>
पीत्वा मूलं त्रिवृत्तुल्यं तण्डुलीयस्य सर्पिषा ।। २७९.५९ ।।<br>
<br>
सर्पकीटविषाण्याशु जयत्यतिबलान्यपि ।<br>
चन्दनं पद्मकङ्कुष्ठं तलाम्बूशीरपाटलाः ।। २७९.६० ।।<br>
<br>
निर्गुण्डी शारिवा सेलुर्लूताविषहरो गदः ।<br>
शिरोविरेचनं शस्तं गुड़नागरकं द्विज ।। २७९.६१ ।।<br>
<br>
स्नेहपाने तथा वस्तौ तैलं घृतमनुत्तमम् ।<br>
स्वेदनीयः परो वह्निः शीताम्भः स्तम्भनं परम् ।। २७९.६२ ।।<br>
<br>
त्रिवृद्धि रेचने श्रेष्ठा वमने मदनं तथा ।<br>
वस्तिर्विरेको वमनं तैलं सर्पिस्तथा मधु ।। २७९.६३ ।।<br>
<br>
वातपित्तबलाशानां क्रमेण परमौषधं ।। २७९.६४ ।।<br>
<br>
इत्यादिमहापुराणे आग्नेये सिद्धौषधानि नामोनाशीत्यधिकद्विशततमोऽध्यायः ।।<br>
