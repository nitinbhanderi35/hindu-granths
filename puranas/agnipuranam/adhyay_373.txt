अग्निरुवाच<br>
आसनं कमलाद्युक्तं तद्‌बद्‌ध्वा चिन्तयेत्परं ।<br>
शुचौ देशे प्रतिष्ठाप्य स्थिरमासनामात्मनः ।। ३७३.१ ।।<br>
<br>
नात्युच्छ्रितं नातिनीचं चेलाजिनकुशोत्तरं ।<br>
तत्रैकाग्रं मनः कृत्वा यतचित्तेन्द्रियक्रियः ।। ३७३.२ ।।<br>
<br>
उपविश्यासने युञ्ज्याद्योगमात्मविशुद्धये ।<br>
समकायशिरग्रीवं धारयन्नचलं स्थिरः ।। ३७३.३ ।।<br>
<br>
सम्प्रेक्ष्य नासिकाग्रं स्वन्दिशश्चानवलोकयन् ।<br>
पार्ष्णिभ्यां वृषणौ रक्षंस्तथा प्रजननं पुनः ।। ३७३.४ ।।<br>
<br>
उरुभ्यामुपरिस्थाप्य बाहू तिर्य्यक् प्रयत्नतः ।<br>
दक्षिणं करपृष्ठञ्च न्यसेद्वामतलोपरि ।। ३७३.५ ।।<br>
<br>
उन्नम्य शनकैर्वक्त्त्रं मुखं विष्टभ्य चाग्रतः ।<br>
प्राणः स्वदेहजो वायुस्तस्यायामो निरोधनं ।। ३७३.६ ।।<br>
<br>
नासिकापुटमङ्गुल्या पीड्यैव च परेण च ।<br>
औदरं रेचयेद्वायुं रेचनाद्रेचकः स्मृतः ।। ३७३.७ ।।<br>
<br>
बाह्येन वायुना देहं दृतिवत् पूरयेद्यथा ।<br>
तथा पूर्णश्च सन्तिष्ठेत् पूरणात् पूरकः स्मृतः ।। ३७३.८ ।.<br>
<br>
न मुञ्चति न गृह्णाति वायुमन्तर्बहिः स्थितम् ।<br>
सम्पूर्णकुम्भवत्तिष्ठेदचलः स तु कुम्भकः ।। ३७३.९ ।।<br>
<br>
कन्यकः सकृदुद्‌घातः स वै द्वादशमात्रिकः ।<br>
मध्यमश्च द्विरुद्‌घातश्चतुर्विंशतिमात्रिकः ।। ३७३.१० ।।<br>
<br>
उत्तमश्च त्रिरुद्‌घातः षट्‌त्रिंशत्तालमात्रिकः ।<br>
स्वेदकम्पाभिघातानां जननश्चोत्तमोत्तमः ।। ३७३.११ ।।<br>
<br>
अजितान्नारुहेद्‌भूमिं हिक्काश्वासादयस्तथा ।<br>
जिते प्राणे स्वल्पदोषविण्मूत्रादि प्रजायते ।। ३७३.१२ ।।<br>
<br>
आरोग्यं शीघ्रगामित्वमुत्साहः स्वरसौष्ठवम् ।<br>
बलवर्णप्रसादश्च सर्वदोषक्षयः फलं ।। ३७३.१३ ।।<br>
<br>
जपध्यानं विनागर्भः स गर्भस्तत्समन्वितः ।<br>
इन्द्रियाणां जयार्थाय स गर्भं धारयेत्परं ।। ३७३.१४ ।।<br>
<br>
ज्ञानवैराग्ययुक्ताभ्यां प्राणायामवशेन च ।<br>
इन्द्रियांश्च विनिर्जित्य सर्वमेव जितं भवेत् ।। ३७३.१५ ।।<br>
<br>
इन्द्रियाण्येव तत्सर्वं यत् स्वर्गनरकावुभौ ।<br>
निगृहीतविसृष्टानि स्वर्गाय नरकाय च ।। ३७३.१६ ।।<br>
<br>
शरीरं रथमित्याहुरिन्द्रियाण्यस्य वाजिनः ।<br>
मनश्च सारथिः प्रोक्तः प्राणायामः कशः स्मृतः ।। ३७३.१७ ।।<br>
<br>
ज्ञानवैराग्यरश्मिभ्यां सायया विधृतं मनः ।<br>
शनैर्निश्चलतामेति प्राणायामैकसंहितम् ।। ३७३.१८ ।।<br>
<br>
जलविन्दुं कुशाग्रेण मासे मासे पिवेत्तु यः ।<br>
संवत्सरशतं साग्रं प्राणायामश्च तत्समः ।। ३७३.१९ ।।<br>
<br>
इन्द्रियाणि प्रसक्तानि प्रविश्य विषयोदधौ ।<br>
आहृत्य यो निगृह्णाति प्रत्याहारः स उच्यते ।। ३७३.२० ।।<br>
<br>
उद्धरेदात्मनात्मानं मज्जमानं यथाम्भसि ।<br>
भोगनद्यतिवेगेन ज्ञानवृक्षं समाश्रयेत् ।। ३७३.२१ ।।<br>
<br>
इत्यादिमहापुराणे आग्नेये आसनप्राणायामप्रत्याहारा नाम त्रिसप्तत्यधिकत्रिशततमोऽध्यायः ॥<br>
