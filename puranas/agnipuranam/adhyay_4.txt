अग्निरुवाच<br>
अवतारं वराहस्य वक्ष्येऽहं पापनाशनम् ।<br>
हिरण्याक्षोऽसुरेशोऽभूद् देवान् जित्वा दिवि स्थितः ।। १ ।।<br>
<br>
देवैर्गत्वा स्तुतो विष्णुर्यज्ञरूपो वराहकः ।<br>
अभूत् तं दानवं हत्वा दैत्यैः साकञ्च कण्टकम्  ।। २ ।।<br>
<br>
धर्मदेवादिरक्षाकृतं ततः सोऽन्तर्द्दधे हरिः। <br>
हिरण्याक्षस्य वै भ्राता हिरण्यकशिपुस्तथा ।। ३ ।।<br>
<br>
जितदेवयज्ञभागः सर्वदेवाधिकारकृत्। <br>
नारसिंहवपुः कृत्वा तं जघान सुरैः सह ।। ४ ।।<br>
<br>
स्वपदस्थान् सुरांश्चक्रे नारसिंहः सुरैः स्तुतः। <br>
देवासुरे पुरा युद्धे बलिप्रभृतिभिः सुराः ।। ५ ।।<br>
<br>
जिताः स्वर्गात्परिभ्रप्टा हरिं वै शरणं गताः। <br>
सुराणाममयं दत्त्वा अदित्या कश्यपेन च ।। ६ ।।<br>
<br>
स्तुतोऽसौ वामनो भूत्वा ह्यदित्यां स क्रतुं ययौ।<br>
बलेः श्रीयजमानस्य, राजद्वारेऽगृणात् श्रुतिम् ।। ७ ।।<br>
<br>
वेदान् पठन्तं तं श्रुत्वा वामनं वरदोऽब्रवीत्।<br>
निवारितोऽपि शुक्रेण बलिर्ब्रूहि यदिच्छसि ।। ८ ।।<br>
<br>
त्तत्तेऽहं सम्प्रदास्यामि,वामनो बलिमब्रवीत्। <br>
पदत्रयं हि गुर्वर्थं देहि दास्ये तमब्रवीत् ।। ९ ।।<br>
<br>
तोये तु पतिते हस्ते वामनोऽभूदवामनः। <br>
भूर्लोकं स भुवर्लोकं स्वर्लेकञ्च पदत्रयम् ।। १० ।।<br>
<br>
चक्रे बलिञ्च सुतलं तच्छक्राय ददौ हरिः। <br>
शक्रो देवैर्हरिं स्तुत्वा भुवनेशः सुखीं त्वभूत् ।। ११ ।।<br>
<br>
वक्ष्ये परशुरामस्य चावतारं श्रृणु द्विज। <br>
उद्वतान् क्षत्रियान् मत्वा भूभारहाणाय सः ।। १२ ।।<br>
<br>
अवतीर्णो हरिः शान्त्यै देवविप्रादिपालकः। <br>
जमदग्ने रेणुकायां भार्गवः शस्त्रपारगः ।। १३ ।।<br>
<br>
दत्तात्रेयप्रसादेन कार्त्तवीर्यो नृपस्त्वभूत्। <br>
सहस्त्रबाहुः सर्वोर्वीपतिः स मृगयां गतः ।। १४ ।।<br>
<br>
श्रान्तो निमन्त्रितोऽरण्ये मुनिना जमदग्निना। <br>
कामधेनुप्रभावेण भोजितः सबलो नृपः ।। १५ ।।<br>
<br>
अप्रार्थयत् कामधेनुं यदा स न ददौ तदा। <br>
हृतवानथ रामेण शिरश्छित्त्वा निपातितः ।। १६ ।।<br>
<br>
युद्धे परशुना राजा धेनुः स्वाश्रममाययौ । <br>
कार्त्तवीर्यस्य पुत्रस्तु जमदग्निर्निपातितः ।। १७ ।।<br>
<br>
रामे वनं गते वैरादथ रामः समागतः। <br>
पितरं निहतं दृष्ट्वा पितृनाशाभिमर्षितः ।।१८।।<br>
<br>
त्रिः सप्तकृत्वः पृथिवीं निःक्षत्रामकरोद्विभुः। <br>
कुरुश्रेत्रे पञ्च कुण्डान् कृत्वा सन्तर्प्य वै पितृन् ।। १९ ।।<br>
<br>
काश्यपाय महीं दत्त्वा महेन्द्रे पर्वते स्थितः। <br>
कूर्म्मस्य च वराहस्य नृसिंहस्य च वामनम् ।। २० ।।<br>
<br>
अवतारं च रामस्य श्रुत्वा याति दिवं नरः ।। २१ ।।<br>
<br>
इत्यादिमहापुराणे आग्नेये वराहनृसिंहाद्यवतारो नाम चतुर्थोऽध्यायः ।।<br>
