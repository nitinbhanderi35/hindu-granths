<span style="font-size: 14pt; line-height: 200%">ईश्वर उवाच<br>
षट्कर्माणि प्रवक्ष्यामि सर्वमन्त्रेषु तच्छृणु  ।१३८.००१<br>
आदौ साध्यं लिखेत्पूर्वं चान्ते मन्त्रसमन्वितं  ॥१३८.००१<br>
पल्लवः स तु विज्ञेयो महोच्चाटकरः परः  ।१३८.००२<br>
आदौ मन्त्रः ततः साध्यो मध्ये साध्यः पुनर्मनुः  ॥१३८.००२<br>
योगाख्यः सम्प्रदायोऽयङ्कुलोत्सादेषु योजयेत् ।१३८.००३<br>
आदौ मन्त्रपदन्दद्यान्मध्ये साध्यं नियोजयेत् ॥१३८.००३<br>
पुनश्चान्ते लिखेन्मन्त्रं साध्यं मन्त्रपदं पुनः  ।१३८.००४<br>
रोधकः सम्प्रदायस्तु स्तम्भनादिषु योजयेत् ॥१३८.००४<br>
अधोर्ध्वं याम्यवामे तु(१) मध्ये साध्यन्तु योजयेत् ।१३८.००५<br>
सम्पुटः सतु विज्ञेयो वश्याकर्षेषु योजयेत् ॥१३८.००५<br>
मन्त्राक्षरं यदा साध्यं प्रथितञ्चाक्षराक्षरं  ।१३८.००६<br>
प्रथमः सम्प्रदायः स्यादाकृष्टिवशकारकः  ॥१३८.००६<br>
मन्त्राक्षरद्वयं लिख्य एकं साध्यक्षरं पुनः  ।१३८.००७<br>
विदर्भः सतु विज्ञेयो वश्याकाकर्षेषु योजयेत् ॥१३८.००७<br>
आकर्षणाद्यत्कर्म वसन्ते चैव कारयेत् ।१३८.००८<br>
तापज्वरे तथा वश्ये स्वाहा चाकर्षणे शुभं  ॥१३८.००८<br>
नमस्कारपदञ्चैव शान्तिवृद्धौ प्रयोजयेत् ।१३८.००९<br>
पौष्टिकेषु वषट्कारमाकर्षे वशकर्मणि  ॥१३८.००९<br>
विद्वेषोच्चाटने मृत्यौ फट्स्यात्खण्डीकृतौ शुभे  ।१३८.०१०<br>
लाभादौ मन्त्रदीक्षादौ वषट्कारस्तु सिद्धिदः  ॥१३८.०१०<br>
यमोऽसि यमाराजोऽसि कालरूपोऽसि धर्मराट् ।१३८.०११<br>
मयादत्तमिमं शत्रुमचिरेण निपातय  ॥१३८.०११<br>
निपातयामि यत्नेन निवृत्तो भव साधक  ।१३८.०१२<br>
संहृष्टमनसा(२) ब्रूयाद्देशिकोऽरिप्रसूदनः  ॥१३८.०१२<br>
पद्मे शुक्ले यमं प्रार्च्य होमादेतत्प्रसिद्ध्यति  ।१३८.०१३<br>
आत्मानम्भैरवं ध्यात्वा ततो मध्ये कुलेश्वरीं  ॥१३८.०१३<br>
रात्रौ वार्तां विजानाति आत्मनश्च परस्य च  ।१३८.०१४<br>
<small><small>टिप्पणी<br>
१ अध ऊर्ध्वं याम्यवामे इति ख..<br>
२ संरम्भमन्सेति छ..</small></small><br>
दुर्गे दुर्गे रक्षणीति दुर्गां प्रार्च्यारिहा भवेत् ॥१३८.०१४<br>
जप्त्वा हसक्षमलवरयुम्भैरवीं घातयेदरिम् ॥१५॥१३८.०१५<br>
<br>
इत्याग्नेये महापुराणे युद्धजयार्णवे षट्कर्माणि नामाष्टत्रिंशदधिकशततमोऽध्यायः ॥<br>
<br>
</span>
