कुमार उवाच<br>
उणादयोऽभिधास्यन्ते प्रत्यया धातुतः परे ।<br>
उणि कारुश्च शिल्पी स्यात् जायुर्म्मायुश्च पित्तकं ॥ ३५७.१ ॥<br>
<br>
गोमायुर्वायुर्वेदेषु बहुलं स्युरुणादयः ।<br>
आयुः स्वादुश्च हेत्वाद्याः किंशारुर्धान्यशूककः ॥ ३५७.२ ॥<br>
<br>
कृकवाकुः कुक्कुटः स्याद् गुरुर्भर्त्ता मरुस्तथा ।<br>
शयुश्चाजगरो ज्ञेयः स हरायुधमुच्यते ॥ ३५७.३ ॥<br>
<br>
स्वरुद्‌र्वज्रं त्रपुरुसि समसारं फल्गुरीरितं ।<br>
गृध्रश्च क्रनि किरचि मन्दिरं तिमिरं तमः ॥ ३५७.४ ॥<br>
<br>
इलचि सलिलं वारि कल्याणं भण्डिलं स्मृतं ।<br>
बुवो विद्वान् क्कसौ स्याच्च शिविरं गुप्तसंस्थितिः ॥ ३५७.५ ॥<br>
<br>
ओतुर्विडालश्च तुनि अभिधानादुगादयः ।<br>
कर्णः कामी च गृहभूर्वास्तुर्जैवातृकः स्मृतः ॥ ३५७.६ ॥<br>
<br>
अनड्‌वान् वहतेर्विनि स्याज्जातौ जीवार्णवौषधं ।<br>
नौ वह्निरिननि हरिणः मृगः कामी च भाजनम्१ ॥ ३५७.७ ॥<br>
<br>
कम्बोजो भाजनम्भाण्डं सरण्डश्च चतुष्पदः ।<br>
तरुरेरण्डः सङ्घातो वरूड़ः साम निर्भरं ॥ ३५७.८ ॥<br>
<br>
स्फारं प्रभूतं स्यान्नान्तप्रत्यये चीरवल्कलं ।<br>
कातरो भीरुरुग्रस्तु प्रचण्डो जवसं तृणं ॥ ३५७.९ ॥<br>
<br>
जगच्चैव तु भूर्लोको कृशानुर्ज्योतिरर्क्ककः ।<br>
वर्व्वरः कुटिलो धूर्त्तश्चत्वरञ्च चतुष्पथं ॥ ३५७.१० ॥<br>
<br>
चीवरं भिक्षुप्रावृत्तिरादित्यो मित्र ईरितः ।<br>
पुत्रः सूनुः पिता तातः पृदाकुर्य्याघ्रवृश्चिके ॥<br>
<br>
गर्त्तेऽवटोऽथ भरतो नटोऽपरेप्युणादयः ॥ ३५७.११ ॥<br>
<br>
इत्यादिमहापुराणे आग्नेये व्याकरणे उणादिसिद्धरूपं नाम सप्तपञ्चाशदधिकत्रिशततमोऽध्यायः॥<br>
