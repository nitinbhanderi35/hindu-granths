ईश्वर उवाच<br>
वक्ष्ये लिङ्गप्रतिष्ठां च प्रासादे भुक्तिमुक्तिदां। <br>
ताञ्चरेत् सर्वदा मुक्तौ भुक्तौ देवदिने सति ॥ १ ॥<br>
<br>
विना चैत्रेण माघादौ प्रतिष्ठा मासपञ्चके। <br>
गुरुशुक्रोदये कार्य्या प्रथमे करणत्रये ॥ २ ॥<br>
<br>
शुक्लपक्षे विशेषेण कृष्णे वा पञ्चमन्दिनं । <br>
चतुर्थी नवमीं षष्ठीं वर्जयित्वा चतुर्दशीं ॥ ३ ॥<br>
<br>
शोभनास्तिथयः शषाः क्रूरवारविवर्जिताः। <br>
शतभिषा धनिष्ठाद्‌र्द्रा अनुराधोत्तरत्रयं ॥ ४ ॥<br>
<br>
रोहिणी श्रवणश्चेति स्थिरारम्भे महोदयाः। <br>
लग्नञ्च कुम्भसिहालितुलास्त्रीवृषधन्विनां ॥ ५ ॥<br>
<br>
शस्तो जीवो नवर्क्षेषु सप्तस्थानेषु सर्वदा। <br>
बुधः षडष्टदिक्‌सप्ततुर्येषु विनर्तुं शितः ॥ ६ ॥<br>
<br>
सप्तर्त्तु त्रिदशादिस्थः शशाङ्को बलदः सदा । <br>
सविर्दशत्रिषट्संस्थो राहुस्त्रिदशषङ्गतः ॥ ७ ॥<br>
<br>
षट्त्रिस्थानगताः शस्ता मन्दाङ्गारार्ककेतवः। <br>
शुभाः क्रूराश्च पापाश्च सर्व एकादशस्थिताः ॥ ८ ॥<br>
<br>
एषां दृष्टिर्मुनौ पूर्णा त्वार्द्धिकी ग्रहभूतयोः। <br>
पादिकी रामदिक्‌स्थाने चतुरष्टौ पादवर्जिताः ॥ ९ ॥<br>
<br>
पादान्यूनचतुर्नाडी भोगः स्यान्मीनमेषयोः। <br>
वृषकुम्भौ च भुञ्जाते चतस्रः पादवर्जिताः ॥ १० ॥<br>
<br>
मकरो मिथुनं पञ्च चापालिहरिकर्क्कटाः। <br>
पादोनाः षट्तुलाकन्ये घटिकाः सार्द्धपञ्च च ॥ ११ ॥<br>
<br>
केशरीवृषभः कुम्भ स्थिराः स्युः सिद्धिदायकाः। <br>
चरा धनुस्तुलामेषा द्विः स्वभावास्तुतृतीयकाः ॥ १२ ॥<br>
<br>
शुभः शुभग्रहैर्दृष्टः शस्तो लग्नः शुभाश्रितः । <br>
गुरुशुक्रबुधैर्युक्तो लग्नो दद्याद्‌बलायुषी ॥ १३ ॥<br>
<br>
राज्यं शौर्य्यं बलं पुत्रान् यशोधर्म्मादिकं बहु। <br>
प्रथमः सप्तमस्तुर्य्यो दशमः केन्द्र उच्यते ॥ १४ ॥<br>
<br>
गुरुशुक्रबुधास्तत्र सर्वसिद्धिप्रदायकाः। <br>
त्रयेकादशचतुर्थस्था लग्नात् पापग्रहाः शुभाः ॥ १५ ॥<br>
<br>
अतोप्यनीचकर्मार्थं योज्यास्तिथ्यादयो बुधैः।<br>
धाम्नः पञ्चगुणां भूमिं त्यक्त्वा वा धानसम्मितां ॥ १६ ॥<br>
<br>
हस्ताद् द्वादशसोपानात् कुर्य्यान्मण्डपमग्रतः। <br>
चतुरस्रं चतुर्द्वारं स्नानार्थन्तु तदर्द्धतः ॥ १७ ॥<br>
<br>
एकास्यं चतुरास्यं वा रौद्र्यां प्राच्युत्तरेथवा । <br>
हास्तिको दशहस्तो वै मण्डपोर्ककरोऽथवा ॥ १८ ॥<br>
<br>
द्विहस्तोत्तरया वृद्ध्या शेष स्यान्मण्डपाष्टकं। <br>
वेदी चतुष्करा मध्ये कोणस्तम्भेन संयुता ॥ १९ ॥<br>
<br>
वेदीपादान्तरं त्यक्त्वा कुण्डानि नव पञ्च वा।<br>
एकं वा शिवकाष्ठायां प्राच्यां वा तद्‌गुरोः परं ॥ २० ॥<br>
<br>
मुष्टिमात्रं शतार्द्धे स्याच्छते चारत्निमात्रकं । <br>
हस्तं सहस्रहोमे स्यान्नियुते तु द्विहास्तिकं ॥ २१ ॥<br>
<br>
लक्षे चतुष्करं कुण्डंकोटिहोमेऽष्टहस्तकं। <br>
भगाभमग्नौ खण्डेन्दु दक्षे त्र्यस्रञ्च नैर्ऋते ॥ २२ ॥<br>
<br>
षडस्रं वायवे पद्म सौम्ये चाष्टास्रकं शिवे। <br>
तिर्य्यक्पातशिवं खातमूद्‌र्ध्वं मेखलया सह ॥ २३ ॥<br>
<br>
तद्वहिर्म्मेखलास्तिस्रो वेदवह्नियमाङ्गुलै । <br>
अङ्गुलैः षड्‌भिरेका वा कुण्डाकारास्तु मेखलाः ॥ २४ ॥<br>
<br>
तासामुपरि योनिः स्यान्मध्येऽश्वत्थदलाकृतिः। <br>
उच्छ्रायेणाङ्गुलं तस्मादिविस्तारेणाङ्गुलाष्टकं ॥ २५ ॥<br>
<br>
दैर्घ्यं कुण्डार्द्धमानेन कुण्डकण्ठसमोऽधरः। <br>
पूर्वाग्नियाम्यकुण्डानां योनिः स्यादुत्तरानना ॥ २६ ॥<br>
<br>
पूर्वानना तु शेषाणामैशान्येऽन्यतरा तयोः। <br>
कुण्डानां यश्चतुर्विंशो बागः सोङ्गुल इत्यतः ॥ २७ ॥<br>
<br>
प्लक्षोदुम्बरकाश्वत्थवटजास्तोरणाः क्रमात्। <br>
शान्तिभूतिबलारोग्यपूर्वाद्या नामतः क्रमात् ॥ २८ ॥<br>
<br>
पञ्चषट्‌सप्तहस्तानि हस्तकातस्थितानि च। <br>
तदर्द्धविस्तराणि स्युर्युतान्याम्रदलादिभिः ॥ २९ ॥<br>
<br>
इन्द्रायुधोपमा रक्ता कृष्णा धूम्रा शशिप्रभा। <br>
शुक्लाभा हेमवर्णा च पताका स्फाटिकोपमा ॥ ३० ॥<br>
<br>
पूर्वादितोब्जजे रक्ता नीलाऽन्न्तस्य नैर्ऋते। <br>
पञ्चहस्तास्तदर्द्धाञ्च ध्वजा दीर्घाश्च विस्तराः ॥ ३१ ॥<br>
<br>
हस्तप्रदेशिता दण्डा ध्वजानां पञ्चहस्तकाः। <br>
वल्मीकाद्दन्तिदन्ताग्रात्तथा वृषभश्रृङ्गतः ॥ ३२ ॥<br>
<br>
पद्मषण्डाद्वराहाच्च गोष्ठादपि चतुष्पथात्। <br>
मृत्तिका द्वादश ग्राह्य वैकुण्ठेष्टौ पिनाकिनि ॥ ३३ ॥<br>
<br>
न्यग्रोधोदुम्बराश्वत्थचूतजम्वुत्वगुद्भवं। <br>
कषायपञ्चकं ग्राह्यमार्त्तवञ्च फलाष्टकं ॥ ३४ ॥<br>
<br>
तीर्थाम्भांसि सुगन्धीनि तथा सर्वौषधीजलं। <br>
शस्तं पुष्पफलं वक्ष्ये रत्नगोश्रृङ्गवारि च ॥ ३५ ॥<br>
<br>
स्नानायापाहरेत् पञ्च पञ्चगव्यामृतं तथा। <br>
पिष्टनिर्मितवस्त्रादिद्रव्यं निर्म्मज्जनाय च  ॥ ३६ ॥<br>
<br>
सहस्रशुषिरं कुम्भं मण्डलाय च रोचना । <br>
शतमोषधिमूलानां विजया लक्ष्मणा बला ॥ ३७ ।<br>
<br>
गुडूच्यतिबला पाठा सहदेवा शतावरी।<br>
ऋद्धि सुवर्चसा वृद्धिः स्नाने प्रोक्ता पृथक्‌ पृथक ॥ ३८ ॥<br>
<br>
रक्षायै तिलदर्भौघो भस्मस्नानन्तु केवलं। <br>
यवगोधूमविल्वानां चुर्णानि च विचक्षणः ॥ ३९ ॥<br>
<br>
विलेपनं सकर्प्पूरं स्नानार्थं कुम्भगण्डकान्  ।<br>
खट्‌वाञ्च तुलिकायुग्मं सोपधानं सव स्त्रकां ॥ ४० ॥<br>
<br>
कुर्य्याद्वित्तानुसारेण शयने लक्ष्यकल्पने । <br>
घृतक्षौद्रयुतं पात्रं कुर्य्यात् स्वर्णशलाकिकां ॥ ४१ ॥<br>
<br>
वर्द्धनीं शिवकुम्भञ्च लोकपालघटानपि। <br>
एकं निद्राकृते कुम्भं शान्त्यर्थं कुण्डसङ्‌ख्यया ॥ ४२ ॥<br>
<br>
द्वारपालादिधर्म्मादि प्रशान्तादिघटानपि। <br>
वास्तुलक्ष्मीगणेशानां कलशानपरानपि ॥ ४३ ॥<br>
<br>
धान्यपुञ्जकृताधारान् सवस्त्रान् स्रग्विभूषितान्।<br>
सहिरण्यान् समालब्धान् गन्धपानीयपूरितान् ॥ ४४ ॥<br>
<br>
पूर्णपात्रफलाधारान् पल्लवाद्यान् सलक्षणान्। <br>
वस्त्रैराच्छादयेत् कुम्भानाहरेद्‌गौरसर्षपान् ॥ ४५ ॥<br>
<br>
विकिरार्थन्तथा लाजान् ज्ञानखड्गञ्च पूर्ववत्।<br>
सापिधानां चरुस्थालीं दर्व्वी च ताम्रनिर्म्मितां ॥ ४६ ॥<br>
<br>
घृतक्षौद्रान्वितं पात्रं पादाभ्यङ्गकृते तथा। <br>
विष्टरांस्त्रिशतादर्भदलैर्बाहुप्रमाणकान् ॥ ४७ ॥<br>
<br>
चतुरश्चतुरस्तद्वत् पालाशान् परिधीनपि। <br>
तिलपात्रं हविः पात्रमर्धपात्रं पवित्रकं ॥ ४८ ॥<br>
<br>
पलविंशाष्टमानानि घटो धूपप्रदानकं । <br>
श्रुक्श्रुवौ पिटकं पीठं व्यजनं शुष्कमिन्धनं ॥ ४९ ॥<br>
<br>
पुष्पं पत्रं गुग्गुलञ्च घृतैर्द्दीपांश्च धूपकं। <br>
अक्षतानि त्रिसूत्रीञ्च गव्यमाज्यं यवांस्तिलान् ॥ ५० ॥<br>
<br>
कुशाः शानत्यै त्रिमधुरं समिधो दशपर्विकाः। <br>
बाहुमात्रं श्रुवं हस्तम् अर्कादिग्रहशान्त्ये ॥ ५१ ॥<br>
<br>
समिधोऽर्कपलाशोत्थाः खादिरामार्गपिप्पलाः । <br>
उदुम्बरशमीदूर्वाकुशोत्थाः शतमष्ट च ॥ ५२ ॥<br>
<br>
तदभावे यवतिला गृहोपकरणं तथा। <br>
स्थालीदर्वीपिधानादि देवादिभ्योंऽशुकद्वयं ॥ ५३ ॥<br>
<br>
मुद्रामुकृटवासांसि हारकुण्डलकङ्कणान्। <br>
कुर्य्यादाचार्यपूजार्थं वित्तशाठ्यं विवर्जयेत् ॥ ५४ ॥<br>
<br>
तत्‌पादपादहीना च मूत्तिभृदस्त्रजापिनां । <br>
पूजा स्याज्जापिभिस्तुल्या विप्रदैवज्ञशिल्पिनां ॥ ५५ ॥<br>
<br>
वज्रार्कशान्तौ नीलातिनाल्मुक्ताफलानि च । <br>
पुष्पपद्मादिशगञ्च वैदूर्य्यं रत्नमष्टमं ॥ ५६ ॥<br>
<br>
उषीरमाधवक्रान्तारक्तचन्दनकागुरुं। <br>
श्रीखण्डं सारिकङ्कुष्ठं शङ्‌खिनी ह्योषधीगणः ॥ ५७ ॥<br>
<br>
हेमताम्रमयं रक्तं राजतञ्च सकांस्यकं। <br>
शीसकञ्चेति लोहानि हरितालं मनः शिला ॥ ५८ ॥<br>
<br>
गैरिकं हेममाक्षीकं पारदो वह्निगैरिकं। <br>
गन्धकाभ्रकमित्यष्टौ धातवो ब्रीहयस्तथा ॥ ५९ ॥<br>
<br>
गोधूमान् सतिलान्माषान्मुद्‌गानप्याहरेद्यवान्।<br>
नीवारान् श्यामकानेवं व्रीहयोऽप्यष्ट कीर्त्तिताः ॥ ६० ॥<br>
<br>
इत्यादिमहापुराणे आग्नये प्रतितष्ठासामग्री नाम पञ्चनवतितमोऽध्यायः।<br>
