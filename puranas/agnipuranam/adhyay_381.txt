अग्निरुवाच<br>
गीतासारं प्रवक्ष्यामि सर्वगीतोत्तमोत्तमं ।<br>
कृष्णोऽर्जुनाय यमाह पुरा वै भुक्तिमुक्तिदं ॥ ३८१.१ ॥<br>
<br>
श्रीभगवानुवाच<br>
गतासुरगतासुर्वा न शोच्यो देहवानजः ।<br>
आत्माऽजरोऽमरोऽभेद्यस्तस्माच्छोकादिकं त्यजेत् ॥ ३८१.२ ॥<br>
<br>
ध्यायतो विषयान् पुंसः सङ्गस्तेषूपजायते ।<br>
सङ्गात् कामस्ततः क्रोधः क्रोधात्सम्मोह एव च ॥ ३८१.३ ॥<br>
<br>
सम्मोहात् स्मृतिविभ्रंशो बुद्धिनाशात् प्रणश्यति ।<br>
दुःसङ्गहानिः सत्सङ्गान्मोक्षकामी च कामनुत् ॥ ३८१.४ ॥<br>
<br>
कामत्यागादात्मनिष्ठः स्थिरप्रज्ञस्तदोच्यते ।<br>
या निशा सर्वभूतानां तस्यां जागर्ति संयमी ॥ ३८१.५ ॥<br>
<br>
यस्यां जाग्रति भूतानि सा निशा पश्यतो मुनेः ।<br>
आत्मन्येव च सन्तुष्टस्तस्य कार्यं न विद्यते ॥ ३८१.६ ॥<br>
<br>
नैव तस्य कृते नार्थो नाकृते नेह कश्चन ।<br>
तत्त्ववित्तु महावाहो गुणकर्मविभागयोः ॥ ३८१.७ ॥<br>
<br>
गुणा गुणेषु वर्त्तन्ते इति मत्वा न सज्जते ।<br>
सर्वं ज्ञानप्लवेनैव वृजिनं सन्तरिष्यति ॥ ३८१.८ ॥<br>
<br>
ज्ञानाग्निः सर्वकर्माणि भस्मसात् कुरुतेऽर्जुन ।<br>
ब्रह्मण्याधाय कर्माणि सङ्गन्त्यक्त्वा करोति यः ॥ ३८१.९ ॥<br>
<br>
लिप्यते न स पापेन पद्मपत्रमिवाम्भसा ।<br>
सर्वभूतेषु चात्मानां सर्वभूतानि चात्मनि ॥ ३८१.११ ॥<br>
<br>
ईक्षते योगयुक्तात्मा सर्वत्र समदर्शनः ।<br>
शुचीनां श्रीमतां गेहे योगभ्रष्टोऽभिजायते ॥ ३८१.११ ॥<br>
<br>
न हि कल्याणकृतं कश्चिद्‌दुर्गतिं तात गच्छति ।<br>
देवी ह्येषा गुणमयी मम माया दुरत्यया ॥ ३८१.१२ ॥<br>
<br>
मामेव ये प्रपद्यन्ते मायामेतान्तरन्ति ते ।<br>
आर्त्तो जिज्ञासुरर्थार्थी ज्ञानी च भरतर्षभ ॥ ३८१.१३ ॥<br>
<br>
चतुर्विधा भजन्ते मां ज्ञानी चैकत्वमास्थितः ।<br>
अक्षरं ब्रह्म परमं स्वभावोऽध्यात्ममुच्यते ॥ ३८१.१४ ॥<br>
<br>
भूतभावोद्भवकरो विसर्गः कर्मसंज्ञितः ।<br>
अधिभूतं क्षरो भावः पुरुषश्चाधिदैवतं ॥ ३८१.१५ ॥<br>
<br>
अधियज्ञोहमेवात्र देहे देहभृतां वर ।<br>
अन्तकाले स्मरन्माञ्च मद्भावं यात्यसंशयः ॥ ३८१.१६ ॥<br>
<br>
यं यं भावं स्मारन्नन्ते त्यजेद्देहन्तमाप्नुयात् ।<br>
प्राणं न्यस्य भ्रुवोर्मध्ये अन्ते प्राप्नोति मत्परम् ॥ ३८१.१७ ॥<br>
<br>
ओमित्येकाक्षरं ब्रह्म वदन् देहं त्यजन्तथा ।<br>
ब्रह्मादिस्तम्भपर्यन्ताः सर्वे मम विभूतयः ॥ ३८१.१८ ॥<br>
<br>
श्रीमन्तश्चोर्जिताः सर्वे ममांशाः प्राणिनः स्मृताः ।<br>
अहमेको विश्वरुप इति ज्ञात्वा विमुच्यते ॥ ३८१.१९ ॥<br>
<br>
क्षेत्रं शरीरं यो वेत्ति क्षेत्रज्ञः स प्रकीर्त्तिः ।<br>
क्षेत्रक्षएत्रज्ञयोर्ज्ञानं यत्तज्ज्ञानं मतं मम ॥ ३८१.२१ ॥<br>
<br>
महाभूतान्यहङ्गारो बुद्धिरव्यक्तमेव च ।<br>
इन्द्रियाणि दशौकञ्च पञ्च चेन्द्रियगोचराः ॥ ३८१.२१ ॥<br>
<br>
इच्छा द्वेषः सुखं दुःखं सङ्घातश्चेतना धृतिः ।<br>
एतत्क्षेत्रं समासेन सविकारमुदाहृतम् ॥ ३८१.२२ ॥<br>
<br>
अमानित्वमदम्भित्वमहिसा क्षान्तिरार्जवं ।<br>
आचार्योपासनं शौचं स्थौर्य्यमात्मविनिग्रहः ॥ ३८१.२३ ॥<br>
<br>
इन्द्रियार्थेषु वैराग्यमनहङ्कार एव च ।<br>
जन्ममृत्युजराव्याधिदुःखदोषानुदर्शनं ॥ ३८१.२४ ॥<br>
<br>
आसक्तिरनभिष्वङ्गः पुत्रदारगृहादिषु ।<br>
नित्यञ्च समचित्तत्त्वमिष्टानिष्टोपपत्तिषु ॥ ३८१.२५ ॥<br>
<br>
मयि चानन्ययोगेन भक्तिरव्यभिचारिणी ।<br>
विविक्तदेशसेवित्वमरतिर्जनसंसदि ॥ ३८१.२६ ॥<br>
<br>
अध्यात्मज्ञाननिष्ठत्वन्तत्त्वज्ञानानुदर्शनं ।<br>
ओतज्ज्ञानमिति प्रोक्तमज्ञानं यदतोऽन्यथा ॥ ३८१.२७ ॥<br>
<br>
ज्ञेयं यत्तत् प्रवक्ष्यामि यं ज्ञात्वाऽमृतमश्नुते ।<br>
अनादि परमं ब्रह्म सत्त्वं नाम तदुच्यते ॥ ३८१.२८ ॥<br>
<br>
सर्वतः पाणिपादान्तं सर्वतोऽक्षिशिरोमुखम् ।<br>
सर्वतः श्रुतिमल्लोके सर्वमावृत्य तिष्ठति ॥ ३८१.२९ ॥<br>
<br>
सर्वेन्द्रियगुणाभासं सर्वेन्दियविवर्जितम् ।<br>
असक्तं सर्वभृच्चैव निर्गुणं गुणभोक्तृ च ॥ ३८१.३१ ॥<br>
<br>
बहिरन्तश्च भूतानामचरञ्चरमेव च ।<br>
सूक्षमत्वात्तदविज्ञेयं दूरस्थञ्चान्तिकेऽपि यत् ॥ ३८१.३१ ॥<br>
<br>
अविभक्तञ्च भूतेषु विभक्तमिव च स्थितम् ।<br>
भूतभर्तृ च विज्ञेयं ग्रसिष्णु प्रभविष्णु च ॥ ३८१.३२ ॥<br>
<br>
ज्योतिषामपि तज्जयोतिस्तमसः परमुच्यते ।<br>
ज्ञानं ज्ञेयं ज्ञानगम्यं हृदि सर्वस्य घिष्ठितं ॥ ३८१.३३ ॥<br>
<br>
ध्यानेनात्मनि पश्यन्ति केचिदात्मानमात्मना ।<br>
अन्ये साङ्‌ख्येन योगेन कर्मयोगेन चापरे ॥ ३८१.३४ ॥<br>
<br>
अन्ये त्वेवमजानन्तो श्रुत्वान्येभ्य उपासते ।<br>
तेपि चाशु तरन्त्येव मृत्युं श्रुतिपरायणाः ॥ ३८१.३५ ॥<br>
<br>
सत्त्वात्सञ्जायते ज्ञानं रजसो लोभ एव च ।<br>
प्रमादमोहौ तमसो भवतो ज्ञानमेव च ॥ ३८१.३६ ॥<br>
<br>
गुणा वर्तन्त इत्येव योऽवतिष्ठति नेङ्गते ।<br>
मानावमानमित्रारितुल्यस्त्यागी स निर्गुणः ॥ ३८१.३७ ॥<br>
<br>
ऊर्ध्वमूलमधः शाखमश्चत्थं प्राहुरव्ययं ।<br>
छन्दांसि यस्य पर्णानि यस्तं वेद स वेदवित् ॥ ३८१.३८ ॥<br>
<br>
द्वौ भूतसर्गौ लोकेऽस्मिन् दैव आसुर एव च ।<br>
अहिंसादिः क्षमा चैव दैवीसम्पत्तितो नृणां ॥ ३८१.३९ ॥<br>
<br>
न शौचं नापि वाचारो ह्यासुरीसम्पदोद्भवः ।<br>
नरकत्वात् क्रोधकोभकामस्तस्मात्त्रयं त्यजेत् ॥ ३८१.४१ ॥<br>
<br>
यज्ञस्तपस्तथा दानं सत्त्वाद्यैस्त्रिविधं स्मृतम् ।<br>
आयुः सत्त्वं बलारोग्यसुखायान्नन्तु सात्त्विकं ॥ ३८१.४१ ॥<br>
<br>
दुःखशोकामयायान्नं तीक्ष्णरूक्षन्तु राजसं ।<br>
अमेध्योच्छिष्टपूत्यन्नं तामसं नीरसादिकं ॥ ३८१.४२ ॥<br>
<br>
यष्टव्यो विधिना यज्ञो निष्कामाय स सात्त्विकः ।<br>
यज्ञः फलाय दम्भात्मी राजसस्तामसः क्रतुः ॥ ३८१.४३ ॥<br>
<br>
श्रद्धामन्त्रादिविध्युक्तं तपः शारीरमुच्यते ।<br>
देवादिपूजाऽहिंसादि वाङ्‌मयं तप उच्यते ॥ ३८१.४४ ॥<br>
<br>
अनुद्धेगकरं वाक्यं सत्यं स्वाध्यायसज्जपः ।<br>
मानसं चित्तसंशुद्धेर्मौनमात्मविनिग्रहः ॥ ३८१.४५ ॥<br>
<br>
सात्त्विकञ्च तपोऽकामं फ्लाद्यर्थन्तु राजसं ।<br>
तामसं परपीड़ायै सात्त्विकं दानमुच्यते ॥ ३८१.४६ ॥<br>
<br>
देशादौ चैव दातव्यमुपकाराय राजसं ।<br>
अदेशादाववज्ञातं तामसं दानमीरितं ॥ ३८१.४७ ॥<br>
<br>
ओंतत्सदिति निर्देशो ब्रह्मणस्त्रिविधः स्मृतः ।<br>
यज्ञदानादिकं कर्म्म भुक्तिमुक्तिप्रदं नृणं ॥ ३८१.४८ ॥<br>
<br>
अनिष्टमिष्टं मिशञ्च त्रिविंधं कर्मणः फलं ।<br>
भवत्यत्यागिनां प्रेत्य न तु सन्न्यासिनां क्कचित् ॥ ३८१.४९ ॥<br>
<br>
तामसः कर्मसंयोगात् मोहात्क्लेशभयादिकात् ।<br>
राजसः सात्त्विकोऽकामात् पञ्चैते कर्महेतवः ॥ ३८१.५१ ॥<br>
<br>
अधिष्ठानं तथा कर्त्ता करणञ्च पृथग्विधम् ।<br>
त्रिविधाश्च पृथक् चेष्टा दैवञ्चैवात्र पञ्चमं ॥ ३८१.५१ ॥<br>
<br>
एकं ज्ञानं सात्त्विकं स्यात् पृथग्‌ ज्ञान्तु राजसं ।<br>
अतत्त्वार्थन्तामसं स्यात् कर्माकामाय सात्त्विकं ॥ ३८१.५२ ॥<br>
<br>
कामाय राजसं कर्म मोहात् कर्म तु तामसं ।<br>
सिद्ध्यसिद्ध्योः समः कर्त्ता सात्त्विको राजसोऽत्यपि ॥ ३८१.५३ ॥<br>
<br>
शठोऽलसस्तामसः स्यात् कार्य्यादिधीश्च सात्त्विकी ।<br>
कार्य्यार्थं सा राजसी स्याद्विपरीता तु तामसी ॥ ३८१.५४ ॥<br>
<br>
मनोधृतिः सात्त्विकी स्यात् प्रीतिकामेति राजसी ।<br>
तामसी तु प्रशोकादौ सुखं सत्त्वात्तदन्तगं ॥ ३८१.५५ ॥<br>
<br>
सुखं तद्राजसञ्चाग्रे अन्ते दुःखन्तु तामसं ।<br>
अतः प्रवृत्तिर्भूतानां येन सर्वमिदन्ततं ॥ ३८१.५६ ॥<br>
<br>
स्वकर्मणा तमभ्यर्च्य विष्णुं सिद्धिञ्च विन्दति ।<br>
कर्मणा मनसा वाचा सर्वावस्थासु सर्वदा ॥ ३८१.५७ ॥<br>
<br>
ब्रह्मादिस्तम्भपर्यन्तं जगद्विष्णुञ्च वेत्ति यः ।<br>
सिद्धिमाप्नोति भगवद्भक्तो भागवतो ध्रुवं ॥ ३८१.५८ ॥<br>
<br>
इत्यादिमहापुराणे आग्नेये गीतासारो नामैकाशीत्यधिकत्रिशततमोऽध्यायः ॥<br>
