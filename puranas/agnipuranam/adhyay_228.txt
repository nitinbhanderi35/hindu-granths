पुष्कर उवाच<br>
यदा मन्येत नृपतिराक्रन्देन बलीयसा ।<br>
पार्ष्णिग्राहोऽभिभूतो मे तदा यात्रां प्रयोजयेत् ॥ २२८.१ ॥<br>
<br>
पुष्टा योधा भृता भृत्याः प्रभूतञ्च बलं मम ।<br>
मूलरक्षासमर्थोऽस्मि तैर्गत्वा१ शिविरे व्रजेत् ॥ २२८.२ ॥<br>
<br>
शत्रोर्वा व्यसने यायात् दैवाद्यैः पीडितं परं ।<br>
भूकम्पो यान्दिशं याति याञ्च केतुर्व्यदूषयत् ॥ २२८.३ ॥<br>
<br>
विद्विष्टनाशकं सैन्यं सम्भूतान्तःप्रकोपनं२ ।<br>
शरीरस्फुरणे धन्ये तथा सुस्वप्नदर्शने ॥ २२८.४ ॥<br>
<br>
निमित्ते शकुने धन्ये जाते शत्रुपुरं व्रजेत् ।<br>
पदातिनागबहुलां सेनां प्रावृषि योजयेत् ॥ २२८.५ ॥<br>
<br>
हेमन्ते शिशिरे चैव रथवाजिसमाकुलां ।<br>
चतुरङ्गबलोपेतां वसन्ते वा शरनमुखे३ ॥ २२८.६ ॥<br>
<br>
सेना पदातिबहुला शत्रून् जयति सर्वदा ।<br>
अङ्गदक्षिणभागे तु शस्तं प्रस्फुरणं भवेत् ॥ २२८.७ ॥<br>
<br>
न शस्तन्तु तथा वामे पृष्ठस्य हृदयस्य च ।<br>
लाञ्छनं पिटकञ्चैव विज्ञेयं स्फुरणं तथा ॥ २२८.८ ॥<br>
<br>
<br>
विपर्य्ययेणाभिहितं सव्ये स्त्रीणां शुभं भवेत् ।<br>
<br>
इत्यादिमहापुराणे आग्नेये यात्रा नाम अष्टाविंशत्यधिकद्विशततमोऽध्यायः ।<br>
