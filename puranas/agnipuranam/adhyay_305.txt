अग्निरुवाच<br>
जपन् वै पञ्चपञ्चाशद्विष्णुनामानि यो नरः ।<br>
मन्त्रजप्यादिफलभाक् तीर्थेष्वर्चादि चाक्षयम् ।। ३०५.१ ।।<br>
<br>
पुष्करे पुण्डरीकाक्षं गयायाञ्च गदाधरम् ।<br>
राघवञ्चित्रकूटे तु प्रभासे दैत्यसूदनम् ।। ३०५.२ ।।<br>
<br>
जयं जयन्त्यां तद्वच्च जयन्तं हस्तिनापुरे ।<br>
वाराहं वर्द्धमाने च काश्मीरे चक्रपाणिनम् ।। ३०५.३ ।।<br>
<br>
जनार्द्दनञ्च कुब्जाम्रे मथुरायाञ्च केशवम् ।<br>
कुब्जाम्रके हृषीकेशं गङ्गाद्वारे जटाधरम् ।। ३०५.४ ।।<br>
<br>
शालग्रामे महायोगं हरिं गोवर्द्धनाचले ।<br>
पिण्डारके चतुर्ब्बाहुं शङ्खोद्धारे च शङ्खिनम् ।। ३०५.५ ।।<br>
<br>
वामनञ्च कुरुक्षेत्रे यमुनायां त्रिविक्रमम् ।<br>
विश्वेश्वरं तथा शोणे कपिलं पूर्व्वसागरे ।। ३०५.६ ।।<br>
<br>
विष्णुं महोदधौ विद्याद्गङ्गासागरसङ्गमे ।<br>
वनमालञ्च किष्किन्ध्यां देवं रैवतकं विदुः ।। ३०५.७ ।।<br>
<br>
काशीतटे महायोगं विरजायां रिपुञ्जयम् ।<br>
विशाखयूपे ह्यजितन्नेपाले लोकभावनम् ।। ३०५.८ ।।<br>
<br>
द्वारकायां विद्धि कृष्णं मन्दरे मधुसूदनम् ।<br>
लोकाकुले रिपुहरं शालग्रामे हरिं स्मरेत् ।। ३०५.९ ।।<br>
<br>
पुरुषं पूरुषवटे विमले च जगत्प्रभुं ।<br>
अनन्तं सैन्धवारण्ये दण्डके शार्ङ्गधारिणम् ।। ३०५.१० ।।<br>
<br>
उत्पलावर्त्तके शौरिं नर्म्मदायां श्रियः पतिं ।<br>
दामोदरं रैवतके नन्दायां जलशायिनं ।। ३०५.११ ।।<br>
<br>
गोपीश्वरञ्च सिन्ध्वव्धौ माहेन्द्रे चाच्युतं विदुः ।<br>
सह्याद्रौ देवदेवेशं वैकुण्ठं मागधे वने ।। ३०५.१२ ।।<br>
<br>
सर्व्वपापहरं विन्ध्ये औड्रे तु पुरुषोत्तमम् ।<br>
आत्मानं हृदये विद्धि जपतां भुक्तिमुक्तिदम् ।। ३०५.१३ ।।<br>
<br>
वटे वटे वैश्रवणं चत्वरे चत्वरे शिवम् ।<br>
पर्व्वते पर्व्वते रामं सर्व्वत्र मधुसूदनं ।। ३०५.१४ ।।<br>
<br>
नरं भूमौ तथा व्योम्नि वशिष्ठे गरुड़ध्वजम् ।<br>
वासुदेवञ्च सर्व्वत्र संस्मरन् भुक्तिमुक्तिभाक् ।। ३०५.१५ ।।<br>
<br>
नामान्येतानि विष्णोश्च जप्त्वा सर्वमवाप्नुयात् ।<br>
क्षेत्रेष्वेतेषु यत् श्राद्धं दानं जप्यञ्च तर्पणम् ।। ३०५.१६ ।।<br>
<br>
तत्सर्व्वं कोटिगुणितं मृतो ब्रह्ममयो भवेत् ।<br>
यः पठेत् श्रृणुयाद्वापि निर्म्मलः स्वर्गमाप्नुयात् ।। ३०५.१७ ।।<br>
<br>
इत्यादिमहापुराणे आग्नेये पञ्चपञ्चाशद्विष्णुनामानि नाम पञ्चाधिकत्रिशततमोऽध्यायः ।।<br>
