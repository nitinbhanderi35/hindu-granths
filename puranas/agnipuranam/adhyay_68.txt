<span style="font-size: 14pt; line-height: 200%">यात्रोत्सवविधिकथनं<br>
भगवानुवाच<br>
वक्ष्ये विधिं चोत्सवस्य स्थापिते तु सुरे चरेत् ।६८.००१<br>
तस्मिन्नब्दे चैकरात्रं त्रिरात्रञ्चाष्टरात्रकं  ॥६८.००१<br>
उत्सवेन विना यस्मात्स्थापनं निष्फलं भवेत् ।६८.००२<br>
अयने विषुवे चापि शयनोपवने गृहे(१)  ॥६८.००२<br>
कारकस्यानुकूले वा यात्रान्देवस्य कारयेत् ।६८.००३<br>
मङ्गलाङ्कुररोपैस्तु गीतनृत्यादिवाद्यकैः  ॥६८.००३<br>
शरावघटिकापालीस्त्वङ्कुरारोहणे हिताः  ।६८.००४<br>
यवाञ्छालींस्तिलान्मुद्गान् गोधूमान् सितसर्षपान्  ॥६८.००४<br>
कुलत्थमाषनिष्पावान् क्षालयित्वा तु वापयेत् ।६८.००५<br>
पूर्वादौ च बलिं दद्यात्भ्रमन् दीपैः पुरं निशि  ॥६८.००५<br>
इन्द्रादेः कुमुदादेश्च सर्वभूतेभ्य एव च  ।६८.००६<br>
अनुगच्छन्ति ते तत्र प्रतिरूपधराः पुनः  ॥६८.००६<br>
पदे पदेऽश्वमेधस्य फलं तेषां न संशयः  ।६८.००७<br>
आगत्य देवतागारं देवं विज्ञापयेद्गुरुः  ॥६८.००७<br>
तीर्थयात्रा तु या देव श्वः कर्तव्या सुरोत्तम  ।६८.००८<br>
तस्यारम्भमनुज्ञातुमर्हसे देव सर्वथा  ॥६८.००८<br>
देवमेवन्तु विज्ञाप्य ततः कर्म समारभेत्(२)  ।६८.००९<br>
प्ररोहघटिकाभ्यान्तु वेदिकां भूषितां व्रजेत् ॥६८.००९<br>
<small><small>टिप्पणी<br>
१ शयनोत्थापने गृहे इति ख, चिह्नितपुस्तकपाठः । शयनोत्थापने हरेरिति ङ, चिह्नितपुस्तकपाठः<br>
२ समाचरेदिति ग, चिह्नितपुस्तकपाठः</small></small><br>
चतुःस्तम्भान्तु तन्मध्ये स्वस्तिके प्रतिमां न्यसेत् ।६८.०१०<br>
काम्यार्थां लेख्यचित्रेषु स्थाप्य तत्राधिवासयेत् ॥६८.०१०<br>
वैष्णवैः सह कुर्वीत घृताभ्यङ्गन्तु मूलतः  ।६८.०११<br>
घृतधाराभिषेकं वा सकलां शर्वरीं बुधः  ॥६८.०११<br>
दर्पणं दर्श्य नीराजं गीतवाद्यैश्च मङ्गलं  ।६८.०१२<br>
व्यजनं पूजनं दीपं गन्धपुष्पादिभिर्यजेत् ॥६८.०१२<br>
हरिद्रामुद्गकाश्मीरशुक्लचूर्णादि मूर्ध्नि  ।६८.०१३<br>
प्रतिमायाश्च भक्तानां सर्वतीर्थफलं धृते  ॥६८.०१३<br>
स्नापयित्वा समभ्यर्च्य यात्राविम्बं रथे स्थितं  ।६८.०१४<br>
नयेद्गुरुर्नदीर्नादैश्छत्राद्यै राष्ट्रपालिकाः  ॥६८.०१४<br>
निम्नगायोजनादर्वाक्तत्र वेदीन्तु कारयेत् ।६८.०१५<br>
वाहनादवतार्यैनं तस्यां वेद्यान्निवेशयेत् ॥६८.०१५<br>
चरुं वै श्रपयेत्तत्र पायसं होमयेत्ततः  ।६८.०१६<br>
अब्लिङ्गैः(१) वैदिकैर्मन्त्रैस्तीर्थानावाहयेत्ततः  ॥६८.०१६<br>
आपो हिष्ठोपनिषदैः पूजयेदर्घ्यमुख्यकैः  ।६८.०१७<br>
पुनर्देवं समादाय तोये कृत्वाघमर्षणं  ॥६८.०१७<br>
स्नायान्महाजनैर्विप्रैर्वेद्यामुत्तार्य तं न्यसेत् ।६८.०१८<br>
पूजयित्वा तदह्ना च प्रासादं तु नयेत्ततः  ।६८.०१८<br>
पूजयेत्पावकस्थन्तु गुरुः स्याद्भुक्तिमुक्तिकृत् ॥६८.०१८<br>
<small><small>टिप्पणी<br>
१ अर्चिकैरिति ग, चिह्नितपुस्तकपाठः<br>
</small></small>इत्यादिमहापुराणे आग्नेये देवयात्रोत्सवकथनं नाम अष्टषष्टितमोऽध्यायः ॥<br>
<br>
<br>
<br>
</span>
