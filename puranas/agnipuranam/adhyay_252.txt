अग्निरुवाच<br>
भ्रान्तमुद् भ्रान्तमाविद्धमाप्लुतं विप्लुतं सृतं ।<br>
सम्पातं समुदीशञ्च श्येनपातमथाकुलं ।। २५२.१ ।।<br>
<br>
उद्‌धूतमवधूतञ्च सव्यं दक्षिणमेव च ।<br>
अनालक्षितविस्फोटौ करालेन्द्रमहासखौ ।। २५२.२ ।।<br>
<br>
विकरालनिपातौ च विभीषणभयानकौ ।<br>
समग्रार्द्धतीयांशपादपादार्द्धवारिजाः ।। २५२.३ ।।<br>
<br>
प्रात्यालीढमथालीढं वराहं लुलितन्तथा ।<br>
इति द्वात्रिंशतो ज्ञेयाः खड्गचर्मविधौ रणे ।। २५२.४ ।।<br>
<br>
परवृत्तमपावृत्तं गृहीतं लघुसञ्ज्ञितं ।<br>
ऊद्‌र्ध्वात् क्षइप्तमधः क्षिप्तं सन्धारितविधारितं ।। २५२.५ ।।<br>
<br>
श्येनपातं गजपानं ग्राहग्राह्यन्तथैव च ।<br>
एवमेकादशविधा ज्ञेयाः पाशविधा रणाः ।। २५२.६ ।।<br>
<br>
ऋज्वायतं विशालञ्च तिर्य्यग्‌भ्रामितमेव च ।<br>
पञ्चकर्म विनिर्द्दिष्टं व्यस्ते पाशे महात्मभिः ।। २५२.७ ।।<br>
<br>
छेदनं भेदनं पातो भ्रमणं शयनं तथा ।<br>
विकर्त्तनं कर्त्तऩञ्च चक्रकर्मेदमेव च ।। २५२.८ ।।<br>
<br>
आस्फोटः क्ष्वेडनं भेदस्त्रासान्दोलितकौ तथा ।<br>
शूलकर्माणि जानीहि षष्ठमाघातसञ्ज्ञितं ।। २५२.९ ।।<br>
<br>
दृष्टिघातं भुजाघातं पार्श्वघातं द्विजोत्तम ।<br>
ऋजुपक्षेषुणा पातं तोमरस्य प्रकीर्त्तितं ।। २५२.१० ।।<br>
<br>
आहतं विप्र गोमूत्रप्रभूतङ्कमलासनं ।<br>
ततोर्द्धगात्रं नमितं वामदक्षिणमेव च ।। २५२.११ ।।<br>
<br>
आवृत्तञ्च चपरावृत्तं पादोद्धतमवप्लुतं ।<br>
हंसमर्द्दं विमर्दञ्च३ गदाकर्म प्रकीर्त्तितं ।। २५२.१२ ।।<br>
<br>
करालमवघातञ्च दंशोपप्लुतमेव च ।<br>
क्षिप्तहस्तं स्थितं शून्यं परशोस्तु विनिर्दिशेत् ।। २५२.१३ ।।<br>
<br>
ताडनं छेदनं विप्र तथा चूर्णनमेव च ।<br>
मुद्‌गरस्य तु कर्माणि तथा प्लवनघातनं ।। २५२.१४ ।।<br>
<br>
सं श्रान्तमथ विश्रान्तं गोविसर्गं सुदुर्द्धरं ।<br>
भिन्दिपालस्य कर्माणि लगुडस्य च तान्यपि ।। २५२.१५ ।।<br>
<br>
अन्त्यं मध्यं परावृत्तं निदेशान्तं द्विजोत्तम ।<br>
वज्रस्यैतानि कर्माणि लगुडस्य च तान्यपि ।। २५२.१६ ।।<br>
<br>
हरणं छेदनं घातो बलोद्धारणमायतं ।<br>
कृपाणकर्म निर्दिष्टं पातनं स्फोटनं तथा ।। २५२.१७ ।।<br>
<br>
त्रासनं रक्षणं घातो बलोद्धरणमायतम् ।<br>
क्षेपणीकर्म निर्दिष्टं यन्त्रकर्मैतदेव तु ।। २५२.१८ ।।<br>
<br>
सन्त्यागमवदंशश्च वराहोद्धूतकं तथा ।<br>
हस्तावहस्तमालीनमेकहस्तावहस्तके ।। २५२.१९ ।।<br>
<br>
द्विहस्तवाहुपाशे च कटिरेचितकोद्‌गते ।<br>
उरोललाटघाते च भुजाविधमनन्तथा ।। २५२.२० ।<br>
<br>
द्विहस्तवाहुपाशे च कटिरेचिककोद्‌गते ।<br>
गात्रसंश्लेषणं शान्तं तथा गात्रविपर्य्ययः ।। २५२.२१ ।।<br>
<br>
ऊद्‌र्ध्वप्र्हारं घातञ्च गोमूत्रं सव्यदक्षिणे ।<br>
पारकन्तारकं दण्डं४ करवीरन्धमाकुलं ।। २५२.२२ ।।<br>
<br>
तिर्य्यग्बन्धमपामार्गं५ भीमवेगं सुदर्शनं ।<br>
सिंहाक्रान्तं गजाक्रान्तं गर्द्दभाक्रान्तमेव च ।। २५२.२३ ।।<br>
<br>
गदाकर्माणि जानीयान्नियुद्धस्याथ कर्म च ।<br>
आकर्षणं विकषञ्च बाहूनां मूलमेव च ।। २५२.२४ ।।<br>
<br>
ग्रीवाविपरिवर्त्तञ्च पृष्ठभङ्गं सुदारुणं ।<br>
पर्य्यासनविपर्य्यासौ पशुमारमजाविकं ।। २५२.२५ ।।<br>
<br>
पादप्रहारमास्फोटं ककटिरेचितकन्तथा ।<br>
गात्रश्लेषं स्कन्धगतं महीव्याजनमेव च ।। २५२.२६ ।।<br>
<br>
उरोललाटघातञ्च विस्पष्टकरणन्तथा ।<br>
उद्‌धूतमवधूतञ्च तिर्य्यङ्मार्गगतं तथा ।। २५२.२७ ।।<br>
<br>
गजस्कन्धमवक्षेपमपराङ्‌मुखमेव च ।<br>
देवमार्गमधोमार्गममार्गगमनाकुलं ।। २५२.२८ ।।<br>
<br>
यष्टिघातमवक्षेपो वसुधादारणन्तथा ।<br>
जानुबन्धं भुजाबन्धं गात्रबन्धं सुदारुणं ।। २५२.२९ ।।<br>
<br>
विपृष्ठं सोदकं शुभ्रं भुजावेष्टितमेव च ।<br>
सन्नद्धैः संयुगे भाव्यं सशस्त्रैस्तैर्गजादिभिः ।। २५२.३० ।।<br>
<br>
वराङ्कुशधरौ चोभौ एको ग्रीवागतोऽपरः ।<br>
स्कन्धगौ द्वौ च धानुष्कौ द्वौ च खड्‌गधरौगजे ।। २५२.३१ ।।<br>
<br>
रथे रणे गजे चैव तुरङ्गाणां त्रयं भवेत् ।<br>
धानुष्काणान्त्रयं प्रोक्तं रक्षआर्थे तुरगस्य च ।। २५२.३२ ।।<br>
<br>
धन्विनो रक्षणार्थाय चर्मिणन्तु६ नियोजयेत् ।<br>
स्वमन्त्रैः शस्त्रमभ्यर्च्य शास्त्रान्त्रैलोक्यमोहनं ।। २५२.३३ ।।<br>
<br>
यो युद्धे याति स जयेदरीन् सम्पालयेद्भुवं ।।<br>
<br>
इत्यादिमहापुराणे आग्नेये नाम द्विपञ्चाशदधिकद्विशततमोऽध्यायः ।<br>
