<span style="font-size: 14pt; line-height: 200%">अग्निरुवाच<br>
वक्ष्ये व्रतानि चाष्टम्यां रोहिण्यां प्रथमं व्रतं  ।१८३.००१<br>
मासि भाद्रपदेऽष्टभ्यां रोहिण्यामर्धरात्रके  ॥१८३.००१<br>
कृष्णो जातो यतस्तस्यां जयन्ती स्यात्ततोऽष्टमी  ।१८३.००२<br>
सप्तजन्मकृतात्पापात्मुच्यते चोपवासतः  ॥१८३.००२<br>
कृष्णपक्षे भाद्रपदे अष्टम्यां रोहिणीयुते  ।१८३.००३<br>
उपाषितोर्चयेत्कृष्णं(१) भुक्तिमुक्तिप्रदायकं  ॥१८३.००३<br>
आवाहयाम्यहं कृष्णं बलभद्रञ्च देवकीं  ।१८३.००४<br>
वसुदेवं यशोदाङ्गाः(२) पूजयामि नमोऽस्तु ते  ॥१८३.००४<br>
योगाय योगपतये योगेशाय नमो नमः  ।१८३.००५<br>
योगादिसम्भावयैव गोविन्दाय नमो नमः  ॥१८३.००५<br>
स्नानं कृष्णाय दद्यात्तु अर्घ्यं चानेन दापयेत् ।१८३.००६<br>
यज्ञाय यज्ञेश्वराय यज्ञानां पतये नमः  ॥१८३.००६<br>
यज्ञादिसंभवायैव गोविन्दाय नमो नमः  ।१८३.००७<br>
गृहाण देव पुष्पाणि सुगन्धीनि प्रियाणि ते  ॥१८३.००७<br>
सर्वकामप्रदो देव भव मे देववन्दित  ।१८३.००८<br>
धूपधूपित धूपं त्वं धूपितैस्त्वं गृहाण मे  ॥१८३.००८<br>
सुगन्ध धूपगन्धाढ्यं कुरु मां सर्वदा हरे  ।१८३.००९<br>
<small><small>टिप्पणी<br>
१ विष्णुमिति ट..<br>
२ यशोदाञ्चेति ङ.. , ज.. च</small></small><br>
दीपदीप्त महादीपं दीपदीप्तद सर्वदा(१)  ॥१८३.००९<br>
मया दत्तं गृहाण त्वं कुरु चोर्ध्वगतिं च मां  ।१८३.०१०<br>
विश्वाय विश्वपतये विश्वेशाय नमो नमः(२)  ॥१८३.०१०<br>
विश्वादिसम्भवायैव गोविन्दाय निवेदितं  ।१८३.०११<br>
धर्माय धर्मपतये दर्मेशाय नमो नमः  ॥१८३.०११<br>
धर्मादिसम्भवायैव गोविन्दशयनं कुरु  ।१८३.०१२<br>
सर्वाय सर्वपतये सर्वेशाय नमो नमः  ॥१८३.०१२<br>
सर्वादिसम्भवायैव गोविन्दाय च पावनं(३)  ।१८३.०१३<br>
क्षीरोदार्णवसम्भूत अत्रिनेत्रसमुद्भव  ॥१८३.०१३<br>
गृहाणार्घ्यं शशाङ्केदं रोहिण्या सहितो मम  ।१८३.०१४<br>
स्थण्डिले स्थापयेद्देवं सचन्द्रां रोहिणीं यजेत् ॥१८३.०१४<br>
देवकीं वसुदेवं च यशोदां नन्दकं बलं  ।१८३.०१५<br>
अर्धरात्रे परोधाराः पातयेद्गुडसर्पिषा  ॥१८३.०१५<br>
वस्त्रहेमादिकं दद्याद्ब्राह्मणान् भोजयेद्व्रती  ।१८३.०१६<br>
जन्माष्टमीव्रतकरः पुत्रवान्विष्णुलोकभाक्(४)  ॥१८३.०१६<br>
वर्षे वर्षे तु यः कुर्यात्पुत्रार्थी वेत्ति नो भयं(५)  ।१८३.०१७<br>
पुत्रान् देहि धनं देहि आयुरारोग्यसन्ततिं  ॥१८३.०१७<br>
धर्मं कामं च सौभाग्यं स्वर्गं मोक्षं च देहि मे  ।१८३.०१८<br>
<br>
इत्याग्नेये महापुराणे जयन्त्यष्टमीव्रतं नाम त्र्यशीत्यधिकशततमोऽध्यायः ॥<br>
<br>
<small><small>टिप्पणी<br>
१ सर्वदा इति घ.. , ङ.. च<br>
२ विश्वेशाय नमोऽस्तु ते इति ज..<br>
३ पारगमिति ग.. । सर्वायेत्यादिः. पावनमित्यन्तः पाठः छ.. पुस्तके नास्ति<br>
४ कृष्णलोकभागिति छ..<br>
५ पुत्रार्थो लभते सुतमिति ज.. , ट.. च</small></small><br>
<br>
</span>
