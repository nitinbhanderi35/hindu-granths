अग्निरुवाच<br>
छन्दोऽत्र सिद्धं गाथा स्यात् पादे सर्व्वगुरौ तथा ।<br>
प्रस्तार आद्यगाथोनः परतुल्योऽथ पूर्व्वगः ॥ ३३५.१ ॥<br>
<br>
नष्टमध्ये समेऽङ्कोनः समेऽर्द्ध विषमे गुरुः ।<br>
प्रतिलोमगुणं नाद्यं द्विरुद्दिष्टग एकनुत् ॥ ३३५.२ ॥<br>
<br>
सङ्‌ख्याद्विरर्द्धे रूपे तु शून्यं शून्ये द्विरीरितं ।<br>
तावदर्द्धे तद्‌गुणितं द्वि द्‌व्यूनञ्च तदन्ततः ॥ ३३५.३ ॥<br>
<br>
परे पूर्णं परे पूर्णं मेरुप्रस्तारतो भवेत् ।<br>
नगसंख्या वृत्तसंख्या चाध्वाङ्गुलमधोद्‌र्धतः ॥ ३३५.४ ॥<br>
<br>
सङ्‌ख्यैव द्विगुणैकोना छन्दः सारोऽथमीरितः ॥ ३३५.५ ॥<br>
<br>
इत्यादिमहापुराणे आग्नेये प्रस्तारनिरूपणं नाम पञ्चत्रिंशदधिकत्रिशततमोऽध्यायः ॥<br>
