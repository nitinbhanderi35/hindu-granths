अग्निरुवाच<br>
चतुष्पादं धनुर्वेदं वदे पञ्चविधं द्विज ।<br>
रथनागाश्वपत्तीनां योधांश्चाश्रित्य कीर्त्तितं ।। २४९.१ ।।<br>
<br>
यन्त्रमुक्तं पाणिमुक्तं मुक्तसन्धारितं तथा ।<br>
अमुक्तं बाहुयुद्धञ्च पञ्चधा तत् प्रकीर्त्तितं ।। २४९.२ ।।<br>
<br>
तत्र शस्त्रास्त्रसम्पत्त्या द्विविंधं परिकीर्त्तितं ।<br>
ऋजुमायाविभेदेन भूयो द्विविधमुच्यते ।। २४९.३ ।।<br>
<br>
क्षेपणी चापयन्त्राद्यैर्यन्त्रमुक्तं प्रकीर्त्तितं । <br>
शिलातोमरयन्त्राद्यं पाणिमुक्तं प्रकीर्त्तितं ।। २४९.४ ।।<br>
<br>
मुक्तसन्धारितं ज्ञेयं प्रासाद्यमपि यद्भवेत् ।<br>
खड्‌गादिकममुक्तञ्च नियुद्धं विगतायुधं ।। २४९.५ ।।<br>
<br>
कुर्य्याद्योग्यानि प्रात्राणि योद्‌धुमिच्छुर्ज्जितश्रमः ।<br>
धनुःश्रेष्ठानि युद्धानि प्रासमध्यानि तानि च ।। २४९.६ ।।<br>
<br>
तानि खड्‌गजघन्यानि बाहुप्रत्यवराणि च ।<br>
धनुर्वेदे गुरुर्विप्रः प्रोक्तो वर्णद्वयस्य च ।। २४९.७ ।।<br>
<br>
युद्धाधिकारः शूद्रस्य स्वयं व्यापादि शिक्षया ।<br>
देशस्थैः शङ्गरै राज्ञः कार्य्या युद्धे सहायता ।। २४९.८ ।।<br>
<br>
अह्गुष्ठगुल्फपाण्यङ्‌घ्र्यः श्लिष्टः स्युः सहिता यदि ।<br>
दृष्टं समपदं स्थानमेतल्लक्षणतस्तथा ।। २४९.९ ।।<br>
<br>
वाह्याङ्गुलिस्थितौ पादौ स्तब्धजानुबलावुभौ ।<br>
त्रिवतस्त्यन्तरास्थानमेतद्वैशाखमुच्यते ।। २४९.१० ।।<br>
<br>
हंसपङ्‌क्त्याकृतिसमे दृश्येते यत्र जानुनी ।<br>
चतुर्वितस्तिविच्छिन्ने तदे तन्मण्डलं स्मृतं ।। २४९.११ ।।<br>
<br>
हलाकृतिमयं यच्च स्तब्धजानूरुदक्षिणं ।<br>
वितस्त्यः पञ्च चविस्तारे तदालीढं प्रकीर्त्तितं ।। २४९.१२ ।।<br>
<br>
एतदेव विपर्य्यस्तं प्रत्यालीढमिति स्मृतं ।<br>
तिर्य्यग्भूतो भवेद्वामो दक्षिणोऽपि भवेदृजुः ।। २४९.१३ ।।<br>
<br>
गुल्फौ पार्ष्णिग्रहौ चैव स्थितौ पञ्चाङ्गुलान्त्रौ ।<br>
स्थानं जातं भवेदेतद् द्वादशाङ्गुलमायतं ।। २४९.१४ ।।<br>
<br>
ऋजुजानुर्भवेद्वामो दक्षिणः सुप्रसारितः ।<br>
अथवा दक्षइणञ्जानु कुब्जं भवति निश्चलं ।। २४९.१५ ।।<br>
<br>
दण्डायतो भवेदेष चरणः सह जानुना ।<br>
एवं विकटमुद्दिष्टं द्विहस्तान्तरमायतं ।। २४९.१६ ।।<br>
<br>
जानुनी द्विगुणे स्यातामुत्तानौ चरणावुभौ ।<br>
अनेन विधियोगेन सम्पुटं परिकीर्त्तितं ।। २४९.१७ ।।<br>
<br>
किञ्चिद्विवर्त्तितौ पादौ समदण्डायतौ स्थिरौ ।<br>
दृष्टमेव यथान्यायं षोडशाङ्गुलमायतं ।। २४९.१८ ।।<br>
<br>
स्वस्तिकेनात्र कुर्वीत प्रणामं प्रथमं द्विज ।<br>
कार्मुकं गृह्य वामेन वामणं दक्षिणकेन तु ।। २४९.१९ ।।<br>
<br>
वैशाखे यदि वा जाते स्थितौ वाप्यथवायतौ ।<br>
गुणान्तन्तु ततः कृत्वा कार्मके प्रियकार्मुकः ।। २४९.२० ।।<br>
<br>
अधः कटिन्तु धनुषः फलदेशन्तु पत्रिणः ।<br>
धरण्यां स्थापयित्वा त तोलयित्वा तथैव च ।। २४९.२१ ।।<br>
<br>
भुजाब्यामत्र कुब्जाभ्यां प्रकोष्ठाभ्यां शुभव्रत ।<br>
यस्य वाणं धनुः श्रेष्ठं पुङ्खदेशे च पत्रिणः ।। २४९.२२ ।।<br>
<br>
विन्यासो धनुषश्चैव द्वादशङ्गुलमन्तरं ।<br>
ज्यया विशिष्टः कर्त्तव्यो नातिहीनो न चाधिकः ।। २४९.२३ ।।<br>
<br>
निवेश्य कार्मुकं नाभ्यां नितम्बे शरसङ्करं ।<br>
उत्क्षिपेदुत्थितं हस्तमन्त्रेणाक्षिकर्णयोः ।। २४९.२४ ।।<br>
<br>
पूर्वेण मुष्टिना ग्राह्यस्तनाग्रे दक्षिणे शरः ।<br>
हरणन्तु ततः कृत्वा शीघ्रं पूर्वं प्रसारयेत् ।। २४९.२५ ।।<br>
<br>
नाभ्यन्तरा नैव वाह्या नोद्‌र्ध्वका नाधरा तथा ।<br>
न च कुब्जा न चोत्ताना न चला नातिवेष्टिता ।। २४९.२६ ।।<br>
<br>
समा स्थैर्य्यगुणोपेता पूर्वदण्डमिव स्थिता ।<br>
छादयित्वा ततो लक्ष्यं पूर्व्वेणानेन मुष्टिना ।। २४९.२७ ।।<br>
<br>
उरसा तूत्थितो यन्ता त्रिकोणविनतस्थितः ।<br>
स्रस्तांशे निश्चलग्रीवो मयूराञ्चितमस्तकः ।। २४९.२८ ।।<br>
<br>
ललाटनासावक्त्रांसाः कुर्य्युरश्वसमम्भवेत् ।<br>
अन्तरं त्र्यङ्गुलं ज्ञेयं चिवुकस्यांसकस्य च ।। २४९.२९ ।।<br>
<br>
प्रथमन्त्रयङ्गुलं ज्ञेयं द्वितीये द्व्यङ्गुलं स्मृतं ।<br>
तृतीयेऽङ्गुलमुद्दिष्टमायतञ्चिवुकांसयोः ।। २४९.३० ।।<br>
<br>
गृहीत्वा सायकं पुङ्खात्तर्ज्जन्याङ्गुष्ठकेन तु ।<br>
अनामया पुनर्गृह्य तथा मध्यमयापि च ।। २४९.३१ ।।<br>
<br>
तावदाकर्षयेद्वेगाद्यावद्वाणः सुपूरितः ।<br>
एवं विधमुपक्रम्य मोक्तव्यं विधिवत् खगं ।। २४९.३२ ।।<br>
<br>
दृष्टिमुष्टिहतं लक्ष्यं भिन्द्याद्वाणेन सुव्रत ।<br>
मुक्वा तु पश्चिमं हस्तं क्षिपेद्वेगेन पृष्ठतः ।। २४९.३३ ।।<br>
<br>
एतदुच्छेदमिच्छन्ति ज्ञातव्यं हि त्वया द्विज ।<br>
कर्पूरन्तदधः कार्य्यमाकृष्य तु धनुष्मता ।। २४९.३४ ।।<br>
<br>
ऊद्‌र्ध्वं विमुक्तके कार्ये लक्षश्लिष्टन्तु मध्यमं ।<br>
श्रेष्ठं प्रकृष्टं विज्ञेयं धनःशास्त्रविशारदैः ।। २४९.३५ ।।<br>
<br>
ज्येष्ठस्तु सायको ज्ञेयो भवेद्‌द्वादशमुष्टयः ।<br>
एकादश तथा मध्यः कनीयान्दशमुष्टयः ।। २४९.३६ ।।<br>
<br>
चतुर्हस्तं धनुः श्रेष्ठं त्रयः साद्‌र्धन्तु मध्यमं ।<br>
कनीयस्तु त्रयः प्रोक्तं नित्यमेव पदातिनः ।। २४९.३७ ।।<br>
<br>
अश्वे रथे गजे श्रेष्ठे तदेव परिकीर्त्तितं ।<br>
<br>
इत्यादिमहापुराणे आग्नेये धनुर्वेदो नाम ऊनपञ्जाशदधिकद्विशततमोऽध्यायः ।।<br>
