<span style="font-size: 14pt; line-height: 200%">भगवानुवाच<br>
सभादिस्थानं वक्ष्ये तथैव तेषां प्रवर्तनं  ।६५.००१<br>
भूमौ परीक्षितायाञ्च वास्तुयागं समाचरेत् ॥६५.००१<br>
स्वेच्छया तु सभां कृत्वा स्वेच्छया स्थापयेत्सुरान्  ।६५.००२<br>
चतुष्पथे ग्रामादौ(१) च न शून्ये कारयेत्सभां  ॥६५.००२<br>
निर्मलः कुलमुद्धृत्य कर्ता स्वर्गे विमोदते  ।६५.००३<br>
अनेन विधिना कुर्यात्सप्तभौमं हरेर्गृहं  ॥६५.००३<br>
यथा राज्ञां तथान्येषां पूर्वाद्याश्च ध्वजादयः  ।६५.००४<br>
कोणभुजान् वर्जयित्वा चतुःशालं तु वर्तयेत् ॥६५.००४<br>
त्रिशालं वा द्विशालं वा एकशालमथापि वा  ।६५.००५<br>
व्ययाधिकं न कुर्वीत व्ययदोषकरं हि तत् ॥६५.००५<br>
आयाधिके भवेत्पीडा तस्मात्कुर्यात्समं द्वयं  ।६५.००६<br>
करराशिं समस्तन्तु कुर्याद्वसुगुणं गुरुः  ॥६५.००६<br>
सप्तार्चिषा हृते भागे गर्गविद्याविचक्षणः  ।६५.००७<br>
अष्टधा भाजिते तस्मिन् यच्छेषं स व्ययो गतः  ॥६५.००७<br>
अथवा करराशिं तु हन्यात्सप्तार्चिषा बुधः  ।६५.००८<br>
वसुभिः संहृते भागे पृथ्व्यादि(२) परिकल्पयेत् ॥६५.००८<br>
ध्वजो धूम्रस्तथा सिंहः श्वा वृषस्तु खरो गजः  ।६५.००९<br>
तथा ध्वाङ्क्षस्तु पूर्वादावुद्भवन्ति विकल्पयेत् ॥६५.००९<br>
त्रिशालकत्रयं शस्तं उदक्पूर्वविवर्जितं  ।६५.०१०<br>
याम्यां परगृहोपेतं द्विशालं लभ्यते सदा  ॥६५.०१०<br>
याम्ये शालैकशालं तु प्रत्यक्शालमथापि वा  ।६५.०११<br>
एकशालद्वयं शस्तं शेषास्त्वन्ये भयावहाः  ॥६५.०११<br>
चतुःशालं सदा शस्तं सर्वदोषविवर्जितं  ।६५.०१२<br>
एकभौमादि कुर्वीत भवनं सप्तभौमकं  ॥६५.०१२<br>
द्वारवेद्यादिरहितं पूरणेन विवर्जितं  ।६५.०१३<br>
देवगृहं देवतायाः प्रतिष्ठाविधिना सदा  ॥६५.०१३<br>
<small><small>टिप्पणी<br>
१ पूश्चतुष्पथग्रामादाविति ख, चिह्नितपुस्तकपाठः<br>
२ ध्वजादि इति ख, चिह्नितपुस्तकपाठः</small></small><br>
संस्थाप्य मनुजानाञ्च समुदायोक्तकर्मणा  ।६५.०१४<br>
प्रातः सर्वौषधीस्नानं कृत्वा शुचिरतन्द्रितः  ॥६५.०१४<br>
मधुरैस्तु द्विजान् भोज्य पूर्णकुम्भादिशोभितं  ।६५.०१५<br>
सतोरणं स्वस्ति वाच्य द्विजान् गोष्ठहस्तकः(१)  ॥६५.०१५<br>
गृही गृहं प्रविशेच्च दैवज्ञान् प्रार्च्य(२) संविशेत् ।६५.०१६<br>
गृहे पुष्टिकरं मन्त्रं पठेच्चेमं समाहितः  ॥६५.०१६<br>
ओं नन्दे नन्दय वाशिष्ठे वसुभिः प्रजया सह  ।६५.०१७<br>
जये भार्गवदायदे प्रजानां विजयावहे  ॥६५.०१७<br>
पूर्णेऽङ्गिरसदायादे पूर्णकामं कुरुध्व मां  ।६५.०१८<br>
भद्रे काश्यपदायादे कुरु भद्रां मतिं मम  ॥६५.०१८<br>
सर्ववीजौषधीयुक्ते सर्वरत्नौषधीवृते  ।६५.०१९<br>
रुचिरे नन्दने नन्दे वासिष्ठे रम्यतामिह  ॥६५.०१९<br>
प्रजापतिसुते देवि चतुरस्रे महीयसि  ।६५.०२०<br>
सुभगे सुव्रते देवि गृहे काश्यपि रम्यतां  ॥६५.०२०<br>
पूजिते परमाचार्यैर्गन्धमाल्यैरलङ्कृते  ।६५.०२१<br>
भवभूतिकरे देवि गृहे भार्गवि रम्यतां  ॥६५.०२१<br>
अव्यक्ते व्याकृते पूर्णे मुनेरङ्गिरसः सुते  ।६५.०२२<br>
इष्टके त्वं प्रयच्छेष्टं प्रतिष्ठां कारयाम्यहं  ॥६५.०२२<br>
देशस्वामिपुरस्वामिगृहस्वामिपरिग्रहे  ।६५.०२३<br>
मनुष्यधनहस्त्यश्वपशुवृद्धिकरी भव  ॥६५.०२३<br>
<br>
इत्यादिमहापुराणे आग्नेये सभागृहस्थापनं नाम पञ्चषष्टितमोऽध्यायः ॥<br>
<br>
<small><small>टिप्पणी<br>
१ गोपुच्छहस्तक इति घ, चिह्नितपुस्तकपाठः<br>
२ देवाज्ञां प्राप्य इति ग, चिह्नितपुस्तकपाठः</small></small><br>
</span>
