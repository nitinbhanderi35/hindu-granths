<span style="font-size: 14pt; line-height: 200%">अग्निरुवाच<br>
नाडीचक्रं प्रवक्ष्यामि यज्ज्ञानाज्ज्ञायते हरिः  ।<br>
नाभेरधस्ताद्यत्कन्दमङ्कुरास्तत्र निर्गताः  ॥१<br>
द्वासप्ततिसहस्राणि नाभिमध्ये व्यवस्थिताः  ।<br>
तिर्यगूर्ध्वमधश्चैव व्याप्तन्ताभिः समन्ततः  ॥२<br>
चक्रवत्संस्थिता ह्येताः प्रधाना दशनाडयः  ।<br>
इडा च पिङ्गला चैव सुसुम्णा च तथैव च  ॥३<br>
गान्धारी हस्तिजिह्वा च पृथा चैव यथा तथा  ।<br>
अलम्बुषा हुहुश्चैव शङ्खिनी दशमी स्मृता  ॥४<br>
दश प्राणवहा ह्येता नाडयः परिकीर्तिताः  ।<br>
प्राणोऽपानः समानश्च उदानो व्यान एव च  ॥५<br>
नागः कूर्मोऽथ कृकरो देवदत्तो धनञ्जयः  ।<br>
प्राणस्तु प्रथमो वायुर्दशानामपि स प्रभुः  ॥६<br>
प्राणः प्राणयते प्राणं विसर्गात्पूरणं प्रति  ।<br>
नित्यमापूरयत्येष प्राणिनामुरसि स्थितः  ॥७<br>
निःश्वासोच्छ्वासकासैस्तु प्राणो जीवसमाश्रितः  ।<br>
प्रयाणं कुरुते यस्मात्तस्मात्प्राणः प्रकीर्तितः  ॥८<br>
अधो नयत्यपानस्तु आहारञ्च नृणामधः  ।<br>
मूत्रशुक्रवहो वायुरपानस्तेन कीर्तितः  ॥९<br>
पीतभक्षितमाघ्रातं रक्तपित्तकफानिलं  ।<br>
समन्नयति गात्रेषु समानो नाम मारुतः  ॥१०<br>
स्पन्दयत्यधरं वक्त्रं नेत्ररागप्रकोपनं  ।<br>
उद्वेजयति मर्माणि उदानो नाम मारुतः  ॥११<br>
व्यानो विनामयत्यङ्गं व्यानो व्याधिप्रकोपनः  ।<br>
प्रतिदानं तथा कण्ठाद्व्यापानाद्व्यान उच्यते  ॥१२<br>
उद्गारे नाग इत्युक्तः कूर्मश्चोन्मीलने स्थितः  ।<br>
कृकरो भक्षणे चैव देवदत्तो विजृम्भिते  ॥१३<br>
धनञ्जयः स्थितो घोषे मृतस्यापि न मुञ्चति  ।<br>
जीवः प्रयाति दशधा नाडीचक्रं हि तेन तत् ॥१४<br>
सङ्क्रान्तिर्विषुवञ्चैव अहोरात्रायनानि च  ।<br>
अधिमास ऋणञ्चैव ऊनरात्र धनन्तथा <sup id="cite_ref-1" class="reference"><a href="#cite_note-1">[१]</a></sup> ॥१५<br>
ऊनरात्रं भवेद्धिक्का अधिमासो विजृम्भिका  ।<br>
ऋणञ्चात्र भवेत्कासो निश्वासो धनमुच्यते <sup id="cite_ref-2" class="reference"><a href="#cite_note-2">[२]</a></sup>  ॥१६<br>
उत्तरं दक्षिणं ज्ञेयं वामं दक्षिणसञ्ज्ञितं  ।<br>
मध्ये तु विषुवं प्रोक्तं पुटद्वयविनिःस्मृतं  ॥१७<br>
सङ्क्रान्तिः पुनरस्यैव स्वस्थानात्स्थानयोगतः  ।<br>
सुसुम्णा मध्यमे ह्यङ्गे इडा वामे प्रतिष्ठिता  ॥१८<br>
पिङ्गला दक्षिणे विप्र ऊर्ध्वं प्राणो ह्यहः स्मृतं  ।<br>
अपानो रात्रिरेवं स्यादेको वायुर्दशात्मकः  ॥१९<br>
आयामो देहमध्यस्थः सोमग्रहणमिष्यते  ।<br>
देहातितत्त्वमायामं आदित्यग्रहणं विदुः  ॥२०<br>
उदरं पूरयेत्तावद्वायुना यावदीप्सितं  ।<br>
प्राणायामी भवेदेष पूरका देहपूरकः  ॥२१<br>
पिधाय सर्वद्वाराणि निश्वासोच्छ्वासवर्जितः  ।<br>
सम्पूरणकुम्भवत्तिष्ठेत्प्राणायामः स कुम्भकः  ॥२२<br>
मुञ्चेद्वायुं ततस्तूर्ध्वं श्वासेनैकेन मन्त्रवित् ।<br>
उच्छ्वासयोगयुक्तश्च वायुमूर्द्वं विरेचयेत् ॥२३<br>
उच्चरति स्वयं यस्मात्स्वदेहावस्थितः शिवः  ।<br>
तस्मात्तत्त्वविदाञ्चैव स एव जप उच्च्यते  ॥२४<br>
अयुते द्वे सहस्रैकं षट्शतानि तथैव च  ।<br>
अहोरात्रेण योगीन्द्रो जपसङ्ख्यां करोति सः  ॥२५<br>
अजपा नाम गायत्री ब्रह्मविष्णुमहेश्वरी  ।<br>
अजपां जपते यस्तां पुनर्जन्म न विद्यते  ॥२६<br>
चन्द्राग्निरविसंयुक्ता आद्या कुण्डलिनी मता  ।<br>
हृत्प्रदेशे तु सा ज्ञेया अङ्कुराकारसंस्थिता  ॥२७<br>
सृष्टिन्यासो भवेत्तत्र स वै सर्गावलम्बनात् ।<br>
स्रवन्तं चिन्तयेत्तस्मिन्नमृतं सात्त्विकोत्तमः  ॥२८<br>
देहस्थः सकलो ज्ञेयो निष्फलो देहवर्जितः<sup id="cite_ref-3" class="reference"><a href="#cite_note-3">[३]</a></sup>  ।<br>
हंसहंसेति यो ब्रूयाद्धंसो देवः सदाशिवः  ॥२९<br>
तिलेषु च यथा तैलं पुष्पे गन्धः समश्रितः  ।<br>
पुरुषस्य तथा देहे स वाह्याभ्यन्तरां स्थितः  ॥३०<br>
ब्रह्मणो हृदये स्थानं कण्ठे विष्णुः समाश्रितः  ।<br>
तालुमध्ये<sup id="cite_ref-4" class="reference"><a href="#cite_note-4">[४]</a></sup> स्थितो रुद्रो ललाटे तु महेश्वरः  ॥३१<br>
प्राणाग्रन्तु शिवं विद्यात्तस्यान्ते तु परापरं  ।<br>
पञ्चधा सकलः प्रोक्तो विपरीतस्तु निष्कलः  ॥३२<br>
प्रासादं नादमुत्थाप्य शततन्तु जपेद्यदि  ।<br>
षण्मासात्सिद्धिमाप्नोति योगयुक्तो न संशयः  ॥३३<br>
गमागमस्य ज्ञानेन सर्वपापक्षयो भवेत् ।<br>
अणिमादिगुणैश्वर्यं षड्भिर्मासैरवाप्नुयात् ॥३४<br>
स्थूलः सूक्ष्मः परश्चेति प्रासादः कथितो मया  ।<br>
ह्रस्वो दीर्घः प्लुतश्चेति प्रासादं लक्षयेत्त्रिधा  ॥३५<br>
ह्रस्वो दहति पापानि दीर्घो मोक्षप्रदो भवेत् ।<br>
आप्यायने प्लुतश्चेति मूर्ध्नि विन्दुविभूषितः  ॥३६<br>
आदावन्ते च ह्रस्वस्य फट्कारो मारणे हितः  ।<br>
आदावन्ते च हृदयमाकृष्टौ सम्प्रकीर्तितम्  ॥३७<br>
देवस्य दक्षिणां मूर्तिं पञ्चलक्षं स्थितो जपेत् ।<br>
जपान्ते घृतहोमस्तु दशसाहस्रिको भवेत् ॥३८<br>
एवमाप्यायितो मन्त्रो वश्योच्चाटादि कारयेत् ।<br>
ऊर्ध्वे शून्यमधः शून्यं मध्ये शून्यं निरामयं  ॥३९<br>
त्रिशून्यं यो विजानाति मुच्यतेऽसौ ध्रुवं द्विजः  ।<br>
प्रासादं यो न जानाति पञ्चमन्त्रमहातनुं  ॥४०<br>
अष्टत्रिंशत्कलायुक्तं न स आचार्य उच्यते  ।<br>
तथोङ्कारञ्च गायत्रीं रुद्रादीन् वेत्त्य.असौ गुरुः  ॥४१<br>
इत्याग्नेये महापुराणे मन्त्रमाहात्म्यं नाम चतुर्दशाधिकद्विशततमोऽध्यायः ॥<br>
<br>
</span>
