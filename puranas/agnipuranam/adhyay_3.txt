<span style="font-size: 14pt; line-height: 200%"><br>
अग्निरुवाच<br>
वक्ष्ये कूर्मावतारञ्च श्रुत्वा पापप्रणाशनम्(३)  ।३.००१<br>
पुरा देवासुरे युद्धे दैत्यैर्देवाः पराजिताः  ॥३.००१<br>
दुर्वाससश्च शापेन निश्रीकाश्चाभवंस्तदा  ।३.००२<br>
स्तुत्वा क्षीराब्धिगं(४) विष्णुमूचुः पालय चासुरात् ॥३.००२<br>
ब्रह्मादिकान् हरिः प्राह सन्धिं कुर्वन्तु चासुरैः(५)  ।३.००३<br>
क्षीराब्धिमथनार्थं हि अमृतार्थं श्रियेऽसुराः  ॥३.००३<br>
अरयोऽपि हि सन्धेयाः सति कार्यार्थगौरवे  ।३.००४<br>
युष्मानमृतभाजो हि कारयामि(६) न दानवान्  ॥३.००४<br>
<small><small>टिप्पणी<br>
३ संश्रुतं पापनाशनमिति ख, ग, घ चिह्नितपुस्तकत्रयपाठः<br>
४ सुरा क्षीराब्धिगमिति ग, घ, चिह्नितपुस्त्कद्वयपाठः<br>
५ सन्धिं कुरुत चासुररिति ग, चिह्नितपुस्तकपाठः<br>
६ भाजो हि करिष्यामि इति ख, चिह्नितपुस्तकपाठः</small></small><br>
मन्थानं मन्दरं कृत्वा नेत्रं कृत्वा तु (१) वासुकिम्  ।३.००५<br>
क्षीराब्धिं मत्सहायेन निर्मथध्वमतन्द्रिताः  ॥३.००५<br>
विष्णूक्तां संविदं कृत्वा दैत्यैः क्षीराब्धिमागताः  ।३.००६<br>
ततो मथितुमारब्धाः यतः पुच्छन्ततः सुराः  ॥३.००६<br>
फणिनिःश्वाससन्तप्ता(२) हरिणाप्यायिताः सुराः  ।३.००७<br>
मथ्यमानेऽर्णवे सोऽद्रिरनाधारो ह्यपोऽविशत् ॥३.००७<br>
कूर्मरूपं समास्थाय दध्रे विष्णुश्च मन्दरम्  ।३.००८<br>
क्षीराब्धेर्मथ्यमानाच्च विषं हालाहलं ह्यभूत् ॥३.००८<br>
हरेण धारितं कण्ठे नीलकण्ठस्ततोऽभवत्(३)  ।३.००९<br>
ततोऽभूद्वारुणी देवी पारिजातस्तु कौस्तुभः  ॥३.००९<br>
गावश्चाप्सरसो दिव्या लक्ष्मीर्देवी हरिङ्गता  ।३.०१०<br>
पश्यन्तः सर्वदेवास्तां स्तुवन्तः सश्रियोऽभवन्  ॥३.०१०<br>
ततो धन्वन्तरिर्विष्णुरायुर्वेदप्रवर्तकः(४)  ।३.०११<br>
बिभ्रत्कमण्डलुम्पूर्णममृतेन समुत्थितः  ॥३.०११<br>
अमृतं तत्कराद्दैत्या सुरेभ्योऽर्धं प्रदाय च  ।३.०१२<br>
गृहीत्वा जग्मुर्जन्माद्या विष्णुः स्त्रीरूपधृक्ततः  ॥३.०१२<br>
तां दृष्ट्वा रूपसम्पन्नां दैत्याः प्रोचुर्विमोहिताः  ।३.०१३<br>
भव भार्यामृतं गृह्य पाययास्मान् वरानने  ॥३.०१३<br>
तथेत्युक्त्वा हरिस्तेभ्यो गृहीत्वापाययत्सुरान्  ।३.०१४<br>
चन्द्ररूपधरो राहुः पिबंश्चार्केन्दुनार्पितः (५)  ॥३.०१४<br>
<small><small>टिप्पणी<br>
१ रज्जं कृत्वा तु इति ख, चिह्नितपुस्तकपाठः<br>
२ निःश्वाससंग्लाना इति ख, घ, चिह्नितपुस्तकद्वयपाठः<br>
३ ततो हर इति ग, घ, चिह्नितपुस्तकद्वयपाठः<br>
४ प्रदर्शक इति ख, ग, चिह्नितपुस्तकद्वयपाठः<br>
५ अकन्दुसूचित इति ख, चिह्नितपुस्तकपाठः</small></small><br>
हरिणाप्यरिणा च्छिन्नं(१) स राहुस्तच्छिरः पृथक् ।३.०१५<br>
कृपयामरतान्नीतं वरदं हरिमब्रवीत् ॥३.०१५<br>
राहुर्मत्तस्तु चन्द्रार्कौ प्राप्स्येते ग्रहणं ग्रहः  ।३.०१६<br>
तस्मिन् काले च यद्दानं दास्यन्ते स्यात्तदक्षयं(२)  ॥३.०१६<br>
तथेत्याहाथ तं विष्णुस्ततः सर्वैः सहामरैः  ।३.०१७<br>
स्त्रीरूपं सम्परित्यज्य हरेणोक्तः प्रदर्शय  ॥३.०१७<br>
दर्शयामास रुद्राय स्त्रीरूपं भगवान् हरिः  ।३.०१८<br>
मायया मोहितः शम्भुः गौरीं त्यक्त्वा स्त्रियं गतः  ॥३.०१८<br>
नग्न उन्मत्तरूपोऽभूत्स्त्रियः केशानधारयत्(३)  ।३.०१९<br>
अगाद्विमुच्य केशान् स्त्री अन्वधावच्च ताङ्गताम्  ॥३.०१९<br>
स्खलितं तस्य वीर्यं कौ यत्र यत्र हरस्य हि  ।३.०२०<br>
तत्र तत्राभवत्क्षेत्रं लिङ्गानां कनकस्य च (४)  ॥३.०२०<br>
मायेयमिति तां ज्ञात्वा स्वरूपस्थोऽभवद्धरः  ।३.०२१<br>
शिवमाह हरी रुद्र जिता माया त्वया हि मे  ॥३.०२१<br>
न जेतुमेनां शक्तो मे त्वदृतेऽन्यः पुमान् भुवि  ।३.०२२<br>
अप्राप्याथामृतं दैत्या देवैर्युद्धे निपातिताः  ।३.०२२<br>
त्रिदिवस्थाः सुराश्चासन् यः पठेत्त्रिदिवं व्रजेत् ॥३.०२२<br>
इत्यादिमहापुराणे आग्नेये कूर्मावतारो नाम तृतीयोऽध्यायः ॥<br>
<small><small>टिप्पणी<br>
१ हरिणा चासिना च्छिन्नमिति ग, चिह्नितपुस्तकपाठः<br>
२ भवेयं ये तदा दानं दास्यन्ते स्यात्तदक्षयमिति ख, चिह्नितपुस्तकपाठः<br>
३ मायया मोहितो रुद्रस्तरसा तां जगाम ह । मोहिनीं प्राप्य मतिमान् स्त्रियः केशामधारयदिति ग, चिह्नितपुस्तकपाठः<br>
४ तत्र तत्र महातीर्थं क्षेत्राणामुत्तमोत्तममिति ग, चिह्नितपुस्तकपाठः<br>
</small></small><br>
</span>
