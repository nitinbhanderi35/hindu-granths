अग्निरुवाच <br>
नाटकं सप्रकरणं डिम ईहामृगोऽपि वा ।<br>
ज्ञेयः समवकारश्च भवेत् प्रहसनन्तथा ।। ३३८.१ ।।<br>
<br>
व्यायोगभाणवीथ्यङ्गत्रोटकान्यथ नाटिका ।<br>
सट्टकं शिल्पकः कर्णा एको दुर्म्मल्लिका तथा ।। ३३८.२ ।।<br>
<br>
प्रस्थानं भाणिका भाणी गोष्ठी हल्लीशकानि च ।<br>
काव्यं श्रीगदितं नाट्यरासकं रासकं तथा ।। ३३८.३ ।।<br>
<br>
उल्लाप्यकं प्रेङ्‌क्षणञ्च सप्तविंशतिरेव तत् ।<br>
सामान्यञ्च विशेषश्च लक्ष्णस्य द्वयी गतिः ।। ३३८.४ ।।<br>
<br>
सामान्यं सर्व्वविषयं शेषः क्कापि प्रवर्त्तते ।<br>
पूर्व्वरङ्गे निवृते द्वौ देशकालावुभावपि ।। ३३८.५ ।।<br>
<br>
रसभावमिभावानुभावा अभिनयास्तथा ।<br>
अङ्कः स्थितिश्च सामान्यं सर्व्वत्रैवोपसर्पणात् ।। ३३८.६ ।।<br>
<br>
विशेषोऽवसरे वाच्यः सामान्यं पूर्व्वमुच्यते ।<br>
त्रिवर्गसाधनन्नाट्यमित्याहुः करणञ्च यत् ।। ३३८.७ ।।<br>
<br>
इतिकर्त्तव्य्ता तस्य पूर्व्वरङ्गो यथाविधि ।<br>
नान्दीमुखानि द्वात्रिंशदङ्गानि पूर्व्वरङ्गके ।। ३३८.८ ।।<br>
<br>
देवतानां नमस्कारो गुरूणामपि च स्तुतिः ।<br>
गोब्राह्मणनृपादीनामाशीर्वादादि गीयते ।। ३३८.९ ।।<br>
<br>
नान्द्यन्ते सूत्रधारोऽसौ रुपकेषु निबध्यते ।<br>
गुरुपूर्वक्रमं वंशप्रशंसा पौरुषं कवेः ।। ३३८.१० ।।<br>
<br>
सम्बम्धार्थौ च काव्य्स्य पञ्चैतानेष निर्द्दिशेत् ।<br>
नटी विदूषको वापि पारिपार्श्विक एव वा ।। ३३८.११ ।।<br>
<br>
सहिताः सूत्रधारेण संलापं यत्र कुर्व्वते ।<br>
चित्रैर्व्वाक्यैः स्वकार्य्योत्थैः प्रस्तुताक्षेपिभिर्मिथ ।। ३३८.१२ ।।<br>
<br>
आमुखं तत्तु विज्ञेयं बुधैः प्रस्तावनापि सा ।<br>
प्रवृत्तकं कथोद्‌घातः प्रयोगातिशयस्तथा ।। ३३८.१३ ।।<br>
<br>
आमुखस्य त्रयो भेदा वीजांशेषूपजायते ।<br>
कालं प्रवृत्तमाश्रित्य सूत्रधृग्यत्र वर्णयेत् ।। ३३८.१४ ।।<br>
<br>
तदाश्रयश्च पात्रस्य प्रवेशस्तत् प्रवृत्तकं ।<br>
सूत्रधारस्य वाक्यं वा यत्र वाक्यार्थमेव वा ।। ३३८.१५ ।।<br>
<br>
गृहीत्वा प्रविशेत् पात्रं कथोद्‌घातः स उच्यते ।<br>
प्रयोगेषु प्रयोगन्तु सूत्रधृग्यत्र वर्णयेत् ।। ३३८.१६ ।।<br>
<br>
ततश्च प्रविशेत् पात्रं प्रयोगातिशयो हि सः ।<br>
शरीरं नाटकादीनामितिवृत्तं प्रचक्षते ।। ३३८.१७ ।।<br>
<br>
सिद्धमुत्प्रेक्षितञ्चेति तस्य भेदाबुभौ स्मृतौ ।<br>
सिद्धमागमदृष्टञ्च सृष्टमुत्प्रेक्षइतं कवेः ।। ३३८.१८ ।।<br>
<br>
वीजं विन्दुः पताका च प्रकरी कार्य्यमेव च ।<br>
अर्थप्रकृतयः पञ्च पञ्च चेष्टा अपि क्रमात् ।। ३३८.१९ ।।<br>
<br>
प्रारम्भश्च प्रयत्नश्च प्राप्तिः सद्भाव एव च ।<br>
नियता च फलप्राप्तिः फलयोगश्च पञ्चमः ।। ३३८.२० ।।<br>
<br>
मुखं प्रतिमुखं गर्भो विमर्षश्च तथैव च ।<br>
तथा निर्व्वहणञ्चेति क्रमात् पञ्चैव सन्धयः ।। ३३८.२१ ।।<br>
<br>
अल्पमात्रं समुद्दिष्टं बहुधा यत् प्रसर्पति ।<br>
फलावसानं यच्चैव वीजं तदभिधीयते ।। ३३८.२२ ।।<br>
<br>
यत्र वीजसमुत्पत्तिर्नानार्थरससम्भवा ।<br>
काव्ये शरीरानुगतं तन्मुखं परिकीर्त्तितं ।। ३३८.२३ ।।<br>
<br>
इष्टस्यार्थस्य रचना वृत्तान्तस्यानुपक्षयः ।<br>
रागप्राप्तिः प्रयोगस्य गुह्यानाञ्चैव गूहनम् ।। ३३८.२४ ।।<br>
<br>
आस्चर्य्यवदभिख्यातं प्रकाशानां प्रकाशनम् ।<br>
अङ्गहीनं नरो यद्वन्न श्रेष्ठं काव्यमेच च ।। ३३८.२५ ।।<br>
<br>
देशकालौ विना किञ्चिन्नेतिवृत्तं प्रवर्त्तते ।<br>
अतस्तयोरुपादाननियमात् पदभुच्यते ।। ३३८.२६ ।।<br>
<br>
देशेषु भारतं वर्षं काले कृतयुगत्रयं ।<br>
नर्त्ते ताम्यां प्राणभृतां सुखदुःखोदयः क्कचित् ।। ३३८.२७ ।।<br>
<br>
सर्गे सार्गादिवार्त्ता च प्रसज्जन्ती न दुष्यति ।। ३३८.२८ ।।<br>
<br>
इत्यादिमहापुराणे आग्नेये अलङ्कारे नाटकादिनिरूपणं नामाष्टत्रिंशदधिकत्रिशततमोऽध्यायः ।।<br>
