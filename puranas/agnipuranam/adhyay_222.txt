पुष्कर उवाच<br>
दुर्गसम्पत्तिमाख्यास्ये दुर्गदेशे वसेन्नृपः ।<br>
वैश्यशूद्रजनप्रायोऽह्यनाहार्य्यस्तथापरैः ।। २२२.१ ।।<br>
<br>
किञ्चिद्‌ब्राह्मणसंयुक्तो बहुकर्म्मकरस्तथा ।<br>
अदेवमातृको भक्तजलो देशः प्रशस्यने ।। २२२.२ ।।<br>
<br>
परैरपीडीतः पुष्पफलधान्यसमन्वितः१ ।<br>
अगम्यः परचक्राणां व्यालतस्करवर्जितः ।। २२२.३ ।।<br>
<br>
षण्णामेकतमं दुर्गं तच्च कृत्वा वसेद्‌ बली ।<br>
धनुर्दुंर्गं महीदुर्गं नरदुर्गं तथैव च ।। २२२.४ ।।<br>
<br>
वार्क्षञ्चैवाम्बुदुर्गञ्च गिरिदुर्गञ्च भार्गव ।<br>
सर्वोत्तमं शैलदुर्गमभेद्यं चान्यभेदनं ।। २२२.५ ।।<br>
<br>
पूरन्तत्र च हट्टाद्यदेवतायतनादिकं ।<br>
अनुयन्त्रायुधोपेतं सोदकं दुर्गमुत्तमं ।। २२२.६ ।।<br>
<br>
राजरक्षां प्रवक्ष्यामि रक्ष्यो भूपो विषादितः ।<br>
पञ्चाङ्गस्तु शिरीषः स्यान्मूत्रपिष्टो विपार्द्दनः ।। २२२.७ ।।<br>
<br>
शतावरी छिन्नरुहा विषघ्नी तण्डुलीयकं ।<br>
कोषातकी च कल्हारी ब्राह्मी चित्रपटोलिका ।। २२२.८ ।।<br>
<br>
मण्डूकपर्णी वाराही धात्र्यानन्दकमेव च ।<br>
उन्मादिनी सोमराजी विषघ्नं रत्नमेव च ।। २२२.९ ।।<br>
<br>
वास्तुलक्षणसंयुक्ते वसन् दुर्गे सुरान्यजेत् ।<br>
प्रजाश्च पालयेद्‌दुष्टाञ्जयेद्दानानि दापयेत् ।। २२२.१० ।।<br>
<br>
देवद्रव्यादिहरणात् कल्पन्तु नरके वसेत् ।<br>
देवालयानि कुर्वीत देवपूजारतो नृपः ।। २२२.११ ।।<br>
<br>
सुरालयाः पालनीयाः स्थापनीयाश्च देवताः ।<br>
मृण्मयाद्दारुजं पुण्यं दारुजादिष्टकामयं ।। २२२.१२ ।।<br>
<br>
ऐष्टकाच्छैलजं पुण्यं शैलजात् स्वर्णरत्नजं ।<br>
क्रीडन् सुरगृहं कुर्वन् भुक्तिमुक्तिमवाप्नुयात् ।। २२२.१३ ।।<br>
<br>
चित्र्कृद् गीतवाद्यादिप्रेक्षणीयादिदानकृत् ।<br>
तैलाज्यमधुदुग्धाद्यैः स्नाप्य देवं दिवं व्रजेत् ।। २२२.१४ ।।<br>
<br>
पूजयेत् पालयेद्विप्रान् द्विजस्वन्न हरेन्नृपः ।<br>
सुवर्णमेकं गामेकां भूमेरप्येकमङ्गुलं ।। २२२.१५ ।।<br>
<br>
हरन्नरकमाप्नोति यावदाहूतसम्प्लवं ।<br>
दुराचारन्न द्विषेच्च सर्वपापेष्वपि स्थितं ।। २२२.१६ ।।<br>
<br>
नैवास्ति ब्राह्मणबधात् पापं गुरुतरं क्वचित् ।<br>
अदैवं दैवतं कुर्य्युः कुर्य्युर्द्दैवमदैवतं ।। २२२. १७ ।।<br>
<br>
ब्राह्मणा हि महाभागास्तान्नमस्येत्सदैव तु२ ।<br>
ब्राह्णणी रुदती हन्ति कुलं राज्यं प्र्जास्तथा ।। २२२.१८ ।।<br>
<br>
साध्वीस्त्रीणां पालनञ्च राजा कुर्य्याच्च धार्मिकः ।<br>
स्त्रिया प्रहृष्टया भाव्यं गृहकार्यैकदक्षया ।। २२२.१९ ।।<br>
<br>
सुसंम्कृतोपस्करया व्यये चामुक्तहस्तया ।<br>
यस्मै दद्यात्पिता त्वेनां शुश्रषेत्तं पति सदा ।। २२२.२० ।।<br>
<br>
मृते भर्त्तरि स्वर्य्यायात् ब्रह्मचर्ये स्थिताङ्गना ।<br>
परवेश्मरुचिर्न्न स्यान्न स्यात् कलहशालिनी ।। २२२.२१ ।।<br>
<br>
मण्डनं वर्जयेन्नारी तथा प्रोषितभर्तृका । <br>
देवताराधनपरा तिष्ठेद्भर्त्तृहिते रता ।। २२२.२२ ।।<br>
<br>
धारयेन्मङ्गलार्थाय किञ्चिदाभरणन्तथा ।<br>
भर्त्राग्नि या विशेन्नारी सापि स्वर्गमवाप्नुयात् ।। २२२.२३ ।।<br>
<br>
श्रियः सम्पूजनङ्कार्य्यं गृहसम्मार्जनादिकं ।<br>
द्वादश्यांकात्तिके विष्णुं गां सवत्सां ददेत्तथा ।। २२२.२४ ।।<br>
<br>
सावित्र्या रक्षितो भर्त्ता सत्याचारब्रतेन च३ ।<br>
सप्तम्यां मार्गशीर्षे तु सितेऽभ्यर्च्य दिवाकरं ।। २२२.२५ ।।<br>
<br>
पुत्रानाप्नोति च स्त्रीः नात्र कार्य्या विचारणा ।<br>
<br>
इत्यादिमहापुराणे आग्नेये राजधर्मो नाम द्वाविंशत्यधिकद्विशततमोऽध्यायः ।<br>
<br>
