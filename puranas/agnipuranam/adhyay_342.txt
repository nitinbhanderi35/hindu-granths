अग्निरुवाच<br>
आभिमुख्यन्नयन्नर्थान्विज्ञेयोऽभिनयो बुधैः ।<br>
चतुर्द्धा सम्भवः सत्त्वावागङ्गाहरणाश्रयः ॥ ३४२.१ ॥<br>
<br>
स्तम्भादिः सात्त्विको वागारम्भो वाचिक आङ्गिकः ।<br>
शरीरारम्भ आहार्य्यो बुद्ध्यारम्भप्रवृत्तयः ॥ ३४२.२ ॥<br>
<br>
रसादिविनियोगोऽथ कथ्यते ह्यभिमानतः ।<br>
तमन्तरेण सर्व्वेषामपार्थैव स्वतन्त्रता ॥ ३४२.३ ॥<br>
<br>
सम्भोगो विप्रलम्भश्च श्रृङ्गारः स चतुर्विधः ।<br>
पूर्व्वानुरागमानाख्यः प्रवासकरुणात्मकः ॥ ३४२.४ ॥<br>
<br>
विप्रलम्भाभिदानो यः श्रृङ्गार उपचीयते ।<br>
&nbsp;आलम्वनविशेषैश्च तद्विशेषैर्न्निरन्तरः ॥ ३४२.५ ॥<br>
<br>
एतेभ्योऽन्यतरं जायमानसम्भोगलक्षणम् ।<br>
विवर्त्तते चतुर्द्धैव न च प्रागतिवर्त्तते ॥ ३४२.६ ॥<br>
<br>
स्त्रीपुंसयोस्तदुदयस्तस्य निर्विर्त्तिकारतिः ।<br>
निखिलाः सात्त्विकास्तत्र वैवर्ण्यप्रलयौ विना ॥ ३४२.७ ॥<br>
<br>
धर्म्मार्थकाममोक्षैश्च श्रृङ्गार उपचीयते ।<br>
आलम्वनविशेषैश्च तद्विशेषैर्न्निरन्तरः ॥ ३४२.८ ॥<br>
<br>
श्रृङ्गारं द्विविधं विद्याद्वाङ्‌नेपथ्यक्रियात्मकम् ।<br>
हासश्चतुर्व्विधोऽलक्षयदन्तः स्मित इतीरितः ॥ ३४२.९ ॥<br>
<br>
किञ्चिल्लक्षितदन्ताग्रं हसितं फुल्ललोचनम् ।<br>
विहसितं सस्वनं स्याज्जिह्मोपहसितन्तु तत् ॥ ३४२.१० ॥<br>
<br>
सशब्दं पापहसितमशब्दमतिहासितं ।<br>
यश्चासौ करुणो नाम स रसस्त्रिविधो भवेत् ॥ ३४२.११ ॥<br>
<br>
धर्म्मोपघातजश्चित्तविलासजनितस्तथा ।<br>
शोकः शोकाद्भवेत् स्थायीकः क्रोधः स्वेदो रोमाञ्चवेपथुः ॥ ३४२.१२ ॥<br>
<br>
अङ्कनेपथ्यवाक्यैश्च रौद्रोऽपि त्रिविधो रसः ।<br>
तस्य निर्वर्त्तकः क्रोधः स्वेदो रोमाञ्चवेपथुः ॥ ३४२.१३ ॥<br>
<br>
दानवीरो धर्मवीरो युद्धवीर इति त्रयम् ।<br>
वीरस्तस्य च निष्पत्तिहेतुरुत्साह इष्यते ॥ ३४२.१४ ॥<br>
<br>
आरम्भेषु भवेद्यत्र वीरमेवानुवर्त्तते ।<br>
भयानको नाम रसस्तस्य निर्वर्तकं भयं ॥ ३४२.१५ ॥<br>
<br>
उद्वेजनः क्षोभणश्य वीभत्सो द्विविधः स्मृतः ।<br>
उद्वेजनः स्यात् प्लुत्याद्यैः क्षोभणो रुधिरादिभिः ॥ ३४२.१६ ॥<br>
<br>
जुगुप्सारम्भिका तस्य सात्त्विकांशो निवर्त्तते ।<br>
काव्यशोभाकरान् धर्म्मानलङ्कारान् प्रचक्ष्यते ॥ ३४२.१७ ॥<br>
<br>
अलङ्करिष्णवस्ते च शब्दमर्थमुभौ त्रिधा ।<br>
ये व्युत्पत्त्यादिना शब्दमलङ्कर्त्तुमिह क्षमाः ॥ ३४२.१८ ॥<br>
<br>
शब्दालङ्कारमाहुस्तान् काव्यमीमांसका विदः ।<br>
छाया मुद्रा तथोक्तिश्च युक्तिर्गुम्फनया सह ॥ ३४२.१९ ॥<br>
<br>
वाकोवाक्यमनुप्रासश्चित्रं दुष्करमेव च ।<br>
क्षेया नवालङ्कृतयः शब्दानामित्यसङ्करात् ॥ ३४२.२० ॥<br>
<br>
तत्रान्योक्तेरनुकृतिश्छाया सापि चतुर्व्विधा ।<br>
लोकच्छेकार्भकोक्तीनामेकोक्तेरनुकारतः ॥ ३४२.२१ ॥<br>
<br>
आभाणकोक्तिर्लोकोक्तिः सर्व्वसामान्य एव ताः ।<br>
यानुधावति लोकोक्तिश्छायामिच्छन्ति तां बुधाः ॥ ३४२.२२ ॥<br>
<br>
छेका विदग्धा वैदग्धयं कलासु कुशला मतिः ।<br>
तामुल्लिखन्ती छेकोक्तिश्छाया कविभिरिष्यते ॥ ३४२.२३ ॥<br>
<br>
अव्युत्पन्नोक्तिरखिलैरर्भकोक्त्योपलक्ष्यते ।<br>
तेनार्भकोक्तिश्छाया तन्मात्रोक्तिमनुकुर्व्यती ॥ ३४२.२४ ॥<br>
<br>
विप्लुताक्षरमश्लीलं वचो मत्तस्य तादृशी ।<br>
या सा भवति मत्तोक्तिश्छायोक्ताप्यतिशोभते ॥ ३४२.२५ ॥<br>
<br>
अभिप्रायविशेषेण कविशक्तिं विवृण्वती ।<br>
मुत्‌प्रदायिनीति सा मुद्रा सैव शय्यापि नो मते ॥ ३४२.२६ ॥<br>
<br>
उक्तिः सा कथ्यते यस्वामर्थकोऽप्युपपत्तिमान् ।<br>
लोकयात्रार्थविधिना धिनोति हृदयं सतां ॥ ३४२.२७ ॥<br>
<br>
उभौ विधिनिषेधौ च नियमानियमावपि ।<br>
पिकल्पपरिसङ्ख्ये च तदीयाः पड़थोक्तयः ॥ ३४२.२८ ॥<br>
<br>
अयुक्तयोरिव मिथो वाच्यवाचकयोर्द्वयोः ।<br>
योजनायै कल्प्यमाना युक्तिरुत्ता मनीषिभिः ॥ ३४२.२९ ॥<br>
<br>
पदञ्चैव पदार्थश्च वाक्यार्थमेव च ।<br>
विष्योऽस्याः प्रकारणं प्रपञ्चश्चेति षड्‌विधः ॥ ३४२.३० ॥<br>
<br>
गुम्फना रचनाचर्य्या शब्दार्थक्रमगोचरा ।<br>
शब्दानुकारादर्थानुपूर्व्वार्थेयं क्रमात्त्रिधा ॥ ३४२.३१ ॥<br>
<br>
उक्तिपत्युक्तिमद्वाक्यं वाकोवाक्यं द्विधैव तत् ।<br>
ऋजुवक्रोक्तिभेदेन तत्राद्यं सहजं वचः ॥ ३४२.३२ ॥<br>
<br>
सा पूर्व्वप्रश्निका प्रश्नपूर्विकेति द्विधा भवेत् ।<br>
वक्रोक्तिम्तु भवेद्भङ्ग्या काकुस्तेन कृता द्विधा ॥ ३४२.३२ ॥<br>
<br>
इत्यादिमहापुराणे आग्नेये अलङ्कारे अभिनयादिनिरूपणं नाम द्विचत्वारिशदधिकत्रिशततमोऽध्यायः ॥<br>
