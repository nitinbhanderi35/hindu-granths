अग्निरुवाच<br>
चामरो रुक्मदण्डोऽग्र्यः छत्रं राज्ञः प्रशस्यते ।<br>
हंसपक्षैर्विरचितं मयूरस्य शुकस्य च ॥ २४५.१ ॥<br>
<br>
पक्षैर्वाथ बलाकाया न कार्य्यं मिश्रपक्षकैः ।<br>
चतुरस्त्रं ब्राह्मणस्य वृत्तं राज्ञश्च शुक्लकं ॥ २४५.२ ॥<br>
<br>
त्रिचतुश्पञ्चषट्‌सप्ताष्टपर्वश्च दण्डकः ।<br>
भद्रासनं क्षीरवृक्षैः पञ्चाशदङ्गुलोच्छ्रयैः ॥ २४५.३ ॥<br>
<br>
विस्तारेण त्रिहस्तं स्यात् सुवर्णाद्यैश्च चित्रितं ।<br>
धनुर्द्रव्यत्रयं लोहं श्रृह्गं दारु द्विजोत्तम ॥ २४५.४ ॥<br>
<br>
ज्याद्रव्यत्रितयञ्चैव वंशभङ्गत्वचस्तथा ।<br>
दारुचापप्रमाणन्तु श्रेष्ठं हस्तचतुष्टयं ॥ २४५.५ ॥<br>
<br>
तदेव समहीनन्तु प्रोक्तं मध्यकनीयसि ।<br>
मुष्टिग्राहनिमित्तानि मध्ये द्रव्याणि कारयेत् ॥ २४५.६ ॥<br>
<br>
स्वल्पकोटिस्त्वचा श्रृङ्गं शर्ङ्गलोहमये द्विज।<br>
कामिनीभ्रूलताकारा कोटिः कार्य्या सुसंयता ॥ २४५.७ ॥<br>
<br>
पृथग्वा विप्र मिश्रं वा लौहं शार्ङ्गन्तु कारयेत् ।<br>
शर्ङ्गं समुचितं कार्य्यं रुक्मविन्दुविभूषितं ॥ २४५.८ ॥<br>
<br>
कुटिलं स्पुटितञ्चापं सच्छिद्रञ्च न शस्यते ।<br>
सुवर्णं रजतं ताम्रं कृष्णायो धनुषि स्मृतं ॥ २४५.९ ॥<br>
<br>
माहिषं शारभं शार्ङ्ग रौहिषं वा धनुः शुभं ।<br>
चन्दनं वेतसं सालं धावलङ्गकुभन्तरुः ॥ २४५.१० ॥<br>
<br>
सर्वश्रेष्ठं धनुर्वंशैर्गृहोतैः शरदि श्रितैः ।<br>
पूजयेत्तु धनुः खड्गमन्त्रैस्त्रैलोक्यमोहनैः ॥ २४५.११ ॥<br>
<br>
अयसश्चाथ वंशस्य शरस्याप्यशरस्य च ।<br>
ऋजवो हेमवार्णभाः स्नायुश्लिष्टाः सुपत्रकाः ॥ २४५.१२ ॥<br>
<br>
रुक्मपुङ्खाः सुपुङ्कास्ते तैलधौताः सुवर्णकाः ।<br>
यात्रायामभिषेकादौ यजेद्वायणधनुर्मुखान् ॥ २४५.१३ ॥<br>
<br>
सपताकाश्त्रसङ्ग्राहसंवत्‌सरकरान्नृपः ।<br>
ब्रह्मा वै मेरुशिखरे स्वर्गगङ्गातटेऽयजत् ॥ २४५.१४ ॥<br>
<br>
लोहदैत्यं स ददृशे विघ्नंयज्ञे तु चिन्तयन् ।<br>
तस्य चिन्तयतो वह्नेः पुरुषोऽभूद्बली महान् ॥ २४५.१५ ॥<br>
<br>
ववन्देऽजञ्च तन्देवा अभ्यनन्दन्त हर्षिताः ।<br>
तस्मात्स नन्दकः खड्‌गो देवोक्तो हरिरग्रहीत् ॥ २४५.१६ ॥<br>
<br>
तं जग्राह शनैर्देवो विकोषः सोऽभ्यपद्यत।<br>
खड्‌गो नीलो रत्नमुष्टिस्ततोऽभूच्छतबाहुकः ॥ २४५.१७ ॥<br>
<br>
दैत्यः स गदया देवान् द्रावयामास वै रणे ।<br>
विष्णुना खड्गच्छिन्नानि दैत्यगात्राणि भूतले ॥ २४५.१८ ॥<br>
<br>
पतितानि तु संस्पर्शान्नन्दकस्य च तानि हि ।<br>
लोहभूतानि सर्वाणि हत्वा तस्मै हरिर्वरं ॥ २४५.१९ ॥<br>
<br>
ददौ पवित्रमङ्गन्ते आयुधाय भवेद्भुवि ।<br>
हरिप्रसादाद् ब्रह्मापि विना विघ्नं हरिं प्रभुं ॥ २४५.२० ॥<br>
<br>
पूजयामास यज्ञेन वक्ष्येऽथो शड्‌गलक्षणं ।<br>
खटीखट्टरजाता ये दर्शनीयास्तु ते स्मृताः ॥ २४५.२१ ॥<br>
<br>
कायच्छिदस्त्वार्षिकाः स्युर्दृढाः सूर्पारकोद्बवाः ।<br>
तीक्ष्णाश्छेदसहा वङ्गास्तीक्ष्णाःस्युश्चाङ्गदेशजः ॥ २४५.२२ ॥<br>
<br>
शातार्द्धमङ्गुलानाञ्च श्रेष्ठं खड्गं प्रकीर्त्तितं ।<br>
तदर्द्धं मध्यमं ज्ञेयं ततो हीनं न धारयेत् ॥ २४५.२३ ॥<br>
<br>
दीर्घं सुमधुरं शब्दं यस्य खड्‌गस्य सत्तम ।<br>
किङ्किणीसदृशन्तस्य धारणं श्रेष्ठमुच्यते ॥ २४५.२४ ॥<br>
<br>
ख़़ड़गः पद्मपलाशाग्रो मण्डलाग्रश्च शस्यते ।<br>
करवीरदलाग्राभो घृतगन्धो वियत्‌प्रभः ॥ २४५.२५ ॥<br>
<br>
समाङ्गुलस्थाः शस्यन्ते व्रणाः खड्‌गेषु लिङ्गवत् ।<br>
काकोलूकसवर्णाभा विषमास्ते न शोभनाः ॥ २४५.२६ ॥<br>
<br>
खड्गे न पश्येद्वदनमुच्छिष्टो न स्पृशेदसिं ।<br>
मूल्यं जातिं न कथयेन्निशि कुर्यान्न शीर्षके ॥ २४५.२७ ॥<br>
<br>
इत्यादिमहापुराणे आग्नेये आयुधलक्षणादिर्नाम पञ्चचत्वारिंशदधिकद्विशततमोऽध्यायः ॥<br>
