<span style="font-size: 14pt; line-height: 200%"><br>
ईश्वर उवाच<br>
प्रतिष्ठां सम्प्रवक्ष्यामि क्रमात् सङ्‌क्षेपतो गुह।<br>
पीठं शक्तिं शिवो लिङ्गं तद्योगः स शिवाणुभिः ।। १ ।।<br>
<br>
प्रतिष्ठायाः पञ्च भेदास्तेषां रूपं वदामि ते। <br>
यत्र ब्रह्मशिलायोगः सा प्रतिष्ठा विशेषतः ।। २ ।।<br>
<br>
स्थापनन्तु यथायोगं पीठ एव निवेशनं। <br>
प्रतिष्ठाभिन्नपीठस्य स्थितस्थापनमुच्यते ।। ३ ।।<br>
<br>
उत्थापनञ्च सा प्रोक्ता लिङ्गोद्धारपुरःसरा। <br>
यस्या तु लिङ्गमारोप्य संस्कारः क्रियते बुधैः ।। ४ ।।<br>
<br>
आस्थापनं तदुद्दिष्टं द्विधा विष्णवादिकस्य च । <br>
आसु सर्व्वासु चैतन्यं नियुञ्जीत परं शिवम् ।। ५ ।।<br>
<br>
यदाधारादिभेदेन प्रासादेष्वपि पञ्चधा। <br>
परीक्षामथ मेदिन्याः कुर्य्यात्प्रासादकाम्यया ।। ६ ।।<br>
<br>
शुक्लाज्यगन्धा रक्ता च रक्तगन्धा सुगन्धिनी ।<br>
पीता कृष्णा सुरादनधा विप्रादीनां मही क्रमात् ।। ७ ।।<br>
<br>
पूर्व्वेशोत्तरसर्वत्र पूर्वा चैषां विशिष्यते । <br>
आखाते हास्तिके यस्याः पूर्णे मृदधिका भवेत् ।। ८ ।।<br>
<br>
उत्तमान्तां महीं विद्यात्तोयाद्यैर्वा समुक्षितां। <br>
अस्थ्यङ्गारादिभिर्दुष्टामत्यन्तं शोधयेद् गुरुः ।। ९ ।।<br>
<br>
नगरग्रामदुर्गार्थं गृहप्रासादकारणं । <br>
खननैर्गोकुलावासैः कर्षणैर्वा मुहुर्मुहुः ।। १० ।।<br>
<br>
मण्डपे द्वारपूजादि मन्त्रतृप्त्यवसानकं । <br>
कर्म्म निर्वर्त्याघोरास्त्रं सहस्रं विधिना यजेत् ।। ११ ।।<br>
<br>
समीकृत्योपलिप्तायां भूमौ संशोधयेद्दिशः। <br>
स्वर्णदध्यक्षतै रेखाः प्रकुर्वीत प्रदक्षिणं ।। १२ ।।<br>
<br>
मध्यादीशानकोष्ठस्थे पूर्णकुम्भे शिवं यजेत्। <br>
वाचस्तुमभ्यर्च्य तत्तोयैः सिञ्चेत् कुद्दालकादिकं ।। १३ ।।<br>
<br>
वाह्ये रक्षोगणानिष्ट्वा विधिना दिग्बलिं क्षिपेत्। <br>
भूमिं संसिच्य संस्नाप्य कुद्दालाद्यं प्रपूजयेत् ।। १४ ।।<br>
<br>
अन्यं वस्त्रयुगच्छन्नं कुम्भं स्कन्धे द्विजन्मनः। <br>
निधाय गीतवाद्यादिब्रह्मघोषसमाकुलं ।। १५ ।।<br>
<br>
पूजां कुम्भे समाहृत्य प्राप्ते लग्नेऽग्निकोष्ठके। <br>
कुद्दालेनाभिषिक्तेन मध्वक्तेन तु खानयेत् ।। १६ ।।<br>
<br>
नैर्ऋत्यां क्षेपयेन्मृत्स्नां खाते कुम्भजलं क्षिपेत्। <br>
पुरस्य पूर्व्वसीमान्तं नयेद् यावदभीप्सितं ।। १७ ।।<br>
<br>
अथ तत्र क्षणं स्थित्वा भ्रामयेत् परितः पुरं। <br>
सिञ्चन् सीमान्तचिह्णानि यावदीशानगोचरं ।। १८ ।।<br>
<br>
अर्घ्यदानमिदं प्रोक्तं तत्र कुम्भपरिभ्रमात्। <br>
इत्थं परिग्रहं भूमेः कुर्व्वीत तदनन्तरं ।। १९ ।।<br>
<br>
कर्करान्तं जलान्तं वा शल्यदोषजिघांसया। <br>
खानयेद् भूः कुमारीं चेद् विधिना शल्यमुद्धरेत् ।। २० ।।<br>
<br>
अकचटतपयशहान् मानवश्चेत् प्रश्नाक्षराणि तु ।<br>
अग्नेर्ध्वजादिपतिताः स्वस्थाने शल्यमाख्यान्ति ।। २१ ।।<br>
<br>
कर्त्तुं श्चाङ्गविकारेण जानीयात्तत्प्रमाणतः। <br>
पश्वादीनां प्रवेशेन कीर्त्तनैर्विरुतैर्द्दिशः ।। २२ ।।<br>
<br>
मातृकामष्टवर्गाढ्यां फलके भुवि वा लिखेत्। <br>
शल्यज्ञानं वर्गवशात् पूर्वादीशान्ततः क्रमात् ।। २३ ।।<br>
<br>
अवर्गे चैव लोहन्तु कवर्गेऽङ्गारमग्नितः।<br>
चवर्गे भस्म दक्षे स्याट् टवर्गेऽस्थि च नैर्ऋते ।। २४ ।।<br>
<br>
तवर्गे चेष्टका चाप्ये कपालञ्च पवर्गके। <br>
यवर्गे शवकीटादि शवर्गे लोहमादिशेत् ।। २५ ।।<br>
<br>
हवर्गे रजतं तद्वदवर्गाच्चानर्थकरानपि। <br>
प्रोक्षयात्मभिः करापूरैरष्टाङ्गुलमृदन्तरैः ।। २६ ।।<br>
<br>
पादोनं खातमापूर्य्य सजलैर्मुद्गराहतैः । <br>
लिप्तां समप्लवां तत्र कारयित्वा भुवं गुरुः ।। २७ ।।<br>
<br>
सामान्यार्घ्यकरो यायान्मण्डपं वक्ष्यमाणकं।<br>
तोरणद्वाः पतीनिष्ट्वा प्रत्यग्द्वारेण संविशेत् ।। २८ ।।<br>
<br>
कुर्य्यात्तत्रात्मशुद्ध्यादि कुण्डमण्डपसंस्कृतिं। <br>
कलसं वर्द्धनीसक्तं लोकपालशिवार्च्चनं ।। २९ ।।<br>
<br>
अग्नेर्जननपूजादि सर्व्वं पूर्ववदाचरेत्। <br>
यजमानान्वितो यायाच्छिलानां स्नानमण्डपं ।। ३० ।।<br>
<br>
शिलाः प्रासादलिङ्गस्य पादधर्म्मादिसञ्ज्ञकाः।<br>
अष्टाङ्गुलोच्छ्रिताः शस्ताश्चतुरस्राः करायताः ।। ३१ ।।<br>
<br>
पाषाणानां शिलाः कार्य्या इष्टकानां तदर्द्धतः। <br>
प्रासादेऽश्मशिलाः शैले इष्टका इष्टकामये ।। ३२ ।।<br>
<br>
अङ्किता नववक्त्राद्यैः पङ्कजाः पङ्कजाङ्किताः।<br>
नन्दाभद्राजया रिक्ता पूर्णाख्या पञ्चमी मता ।। ३३ ।।<br>
<br>
आसां पद्मो महापद्मः शङ्खोऽथ मकरस्तथा। <br>
समुद्रश्चेति पञ्चामी निधिकुम्भाः क्रमादधः ।। ३४ ।।<br>
<br>
नन्दा भद्रा जया पूर्णा अजिता चापराजिता। <br>
विजया मङ्गलाख्या च धरणी नवमी शिला ।। ३५ ।।<br>
<br>
सुभद्रश्च विभद्रश्च सुनन्दः पुष्पनन्दकः । <br>
जयोऽथ विजयश्चैव कुम्भः पूर्णस्तथोत्तरः ।। ३६ ।।<br>
<br>
नवानान्तु यथासङ्ख्यं निधिकुम्भा अमी नव।<br>
आसनं प्रथमं दत्त्वा ताड्योल्लिख्य शराणुना ।। ३७ ।।<br>
<br>
सर्वासामविशेषेण तनुत्रेणावगुण्ठनं । <br>
मृद्भिर्गोमयगोमूत्रकषायैर्गन्धवारिणा ।। ३८ ।।<br>
<br>
अस्त्रेण हूंफडन्तेन मलस्नानं समाचरेत्। <br>
विधिना पञ्चगव्येन स्नानं पञ्चामृतेन च।। ३९ ।।<br>
<br>
गन्धतोयान्तर कुर्य्यान्निजनामाङ्किताणुना । <br>
फलरत्नसुवर्णानां गोश्रृड्गसलिलैस्ततः ।। ४० ।।<br>
<br>
चन्दनेन समालभ्य वस्त्रैराच्छादयेच्छिलां। <br>
स्वर्णोत्थमासनं दत्वा नीत्वा यागं प्रदक्षिणं ।। ४१ ।।<br>
<br>
शय्यायां कुशतल्पे वा हृदयेन निवेशयेत्। <br>
सम्पूज्य न्यस्य बुद्ध्यादिधरान्तं तत्त्वसञ्चयं ।। ४२ ।।<br>
<br>
त्रिशण्डव्यापकं तत्त्वत्रयञ्चानुक्रमान् न्यसेत्।<br>
बुद्ध्यादौ चित्तपर्य्यन्ते चिन्तातन्मात्रकावधौ ।। ४३ ।।<br>
<br>
तन्मात्रादौ धरान्ते च शिवविद्यात्मनां स्थितिः।<br>
तत्त्वानि निजमन्त्रेण तत्त्वेशांश्च हृदाऽर्च्चयेत् ।। ४४ ।।<br>
<br>
स्थानेषु पुष्पमालादिचिह्नितेषु यथाक्रमं ।<br>
ओं हूं शिवतत्त्वाय नमः।<br>
<br>
ओं हूं शिवतत्त्वाधिपतये रुद्राय नमः। ओं हां विद्यातत्त्वाय नमः। ओं हां <br>
विद्यातत्त्वाधिपाय विष्णवे नमः। ओं हां आत्मतत्त्वाय नमः।<br>
<br>
ओं हां आत्मतत्त्वाधिपतये ब्रह्मणे नमः ।<br>
क्षमाग्नियजमानार्कान् जलवातेन्दुखानि च ।। ४५ ।।<br>
<br>
प्रतितत्त्वं नयसेदष्टौ मूर्त्तीः प्रतिशिलां शिलां। <br>
सर्वं पशुपति चोग्रं रुद्रं भवमतेश्वरं ।। ४६ ।।<br>
<br>
महादेवं च भीमं च मूर्त्तीशांश्च यथाक्रमात्।<br>
ओं धरामूर्त्तये नमः, ओं धराधिपतये नमः<br>
इत्यादिमन्त्रान् लोकपालान् यथासङ्ख्यं निजाणुभिः ।। ४७ ।।<br>
<br>
विन्यस्य पूजयेत् कुम्भांस्तन्मन्त्रैर्वा निजाणुभिः । <br>
इन्द्रादीनां तु वीजानि वक्ष्यमाणक्रमेण तु ।। ४८ ।।<br>
<br>
लूं रुं शूं पूं वूं यूं मूं हूं क्षूमिति ।<br>
अक्तो नवशिलापक्षः शिला पञ्चपदा तथा। <br>
प्रतितत्त्वं न्यसेन्मूर्त्तीः सृष्ट्या पञ्च धरादिकाः ।। ४९ ।।<br>
<br>
ब्रकह्मा विष्णुस्तथा रुद्र ईश्वरश्च सदाशिवः। <br>
एते च पञ्च मूर्त्तीशा यष्टव्यास्तासु पूर्ववत् ।। ५० ।।<br>
<br>
ओं पृथ्वीमूर्त्तये नमः। ओं पृष्वीमूर्त्त्यधिपतये ब्रह्मणे नमः। इत्यादि मन्त्राः।<br>
सम्पूज्य कलशान् पञ्च क्रमेण निजनामभिः।<br>
निरुन्धीत विधानेन न्यासो मध्यशिलाक्रमात् ।। ५१ ।।<br>
<br>
कुर्य्यात् प्राकारमन्त्रेण भूतिदर्भैस्तिलैस्ततः। <br>
कुण्डेषु धारिकां शक्तिं विन्यस्याभ्यर्च्य तर्पयेत् ।। ५२ ।।<br>
<br>
तत्त्वतत्त्वाधिपान् मूर्त्तीर्मूर्त्तीशांश्च घृतादिभिः।<br>
ततो ब्रह्मांशशुद्ध्यर्थं मूलाङ्गं ब्रह्मभिः क्रमात् ।। ५३ ।।<br>
<br>
कृत्वा शतादिपूर्णान्तं प्रोक्ष्याः शान्तिजलैः शिलाः। <br>
पूजयेच्च कुशैः स्पष्ट्वा प्रतितत्त्वमनुक्रमात् ।। ५४ ।।<br>
<br>
सांन्निध्यमथ सन्धानं कृत्वा शुद्धं पुनर्न्यसेत्  <br>
एवं भागत्रये कर्म्म गत्वा गत्वा समाचरेत् ।। ५५ ।।<br>
<br>
ओं आं ईं आत्मतत्त्वविद्यातत्त्वाभ्यां नमः  इति।<br>
संस्पृशेद् दर्भमूलाद्यैर्ब्रह्माङ्गादित्रयं क्रमात्। <br>
कुर्य्यात्तत्त्वानुसन्धानं ह्रस्वदीर्घप्रयोगतः ।। ५६ ।।<br>
<br>
ओं हां उं  विद्यातत्त्वशिवतत्त्वाभ्यां नमः। <br>
घृतेन मधुना पूर्णांस्ताम्रकुम्भान् सरत्नकान् ।। ५७ ।।<br>
<br>
पञ्चगव्यार्घ्यसंसिक्तान्  लोकपालाधिदैवतान् ।। ५८ ।।<br>
<br>
पूजयित्वा निजैर्म्मन्त्रैः सन्निधौ होममाचरेत्। <br>
शिलानामथ सर्वासां संस्मरेदधिदेवताः ।।<br>
विद्यारूपाः कृतस्नाना हेमवर्णाः शिलाम्वराः। <br>
न्यूनादिदोषमोषार्थं वास्तुभूमेश्च शुद्धये ।।<br>
यजेदस्त्रेण मूर्द्धान्तमाहुतीनां शतं शतं ।। ५९ ।।<br>
<br>
इत्यादिमहापुराणे आग्नेये शिलान्यासकथनं नाम द्विनवतितमोऽध्यायः।<br>
<br>
</span>
