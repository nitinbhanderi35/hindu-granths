<span style="font-size: 14pt; line-height: 200%"><br>
भगवानुवाच<br>
पादप्रतिष्ठां वक्ष्यामि शिलाविन्यासलक्षणम्।<br>
अग्रतो मण्डपः कार्य्यः कुण्डानान्तु चतुष्टयम् ॥ १ ॥<br>
कुम्भन्यासेष्टकान्यासौ द्वारस्तम्भोच्छ्रयं शुभम्।<br>
पादोनं पूरयेत् खातं तत्र वास्तुं यजेत् समे ॥ २ ॥<br>
इष्टकाश्च सुपक्वाः स्युर्द्वादशाङ्गुलसम्मिताः।<br>
सुविस्तारत्रिभागेन वैपुल्येन समन्विताः ॥ ३ ॥<br>
करप्रमाणा श्रेष्ठा स्याच्छिलाप्यथ शिलामये ।<br>
नव कुम्भांस्ताम्रमयान् स्थापयेदिष्टकाघटान् ॥ ४ ॥<br>
अद्भिः पञ्चकषायेण सर्व्वौषधिजलेन च।<br>
गन्धतोयेन च तथा कुम्भैस्तोयसुपूरितैः ॥ ५ ॥<br>
हिरण्यव्रीहिसंयुक्तैर्गन्धचन्दनचर्च्चितैः।<br>
आपो हिष्ठेति तिसृभिः शन्नो देवीति चाप्यथ ॥ ६ ॥<br>
तरत समन्दीरिति च पावमानीभिरेव च।<br>
उदुत्तमं वरुणमिति कयानश्च तथैव च ॥ ७ ॥<br>
वरुणस्येति मन्त्रेण हंसः शुचिषदित्यपि।<br>
श्रीसूक्तेन च तथा शिलाः संस्थाप्य संघटाः ॥ ८ ॥<br>
शय्यायां मण्डपे प्राच्यां मण्डले हरिमर्च्चयेत्।<br>
जुहुयाज्जनयित्वाग्निं समिधो द्वादशीस्ततः ॥ ९ ॥<br>
आधारावाज्यभागौ तु प्रणवेनैव कारयेत्।<br>
अष्टाहुतीस्तथाष्टान्तैराज्यं व्याहृतिभिः क्रमात् ॥ १० ॥<br>
<br>
लोकेशानामग्नये वै सोमायावग्रहेषु च ।<br>
पुरुषोत्तमायेति च व्याहृतीर्जुहुयात्ततः ॥ ११ ॥<br>
प्रायश्चित्तं ततः पूर्णां मूर्त्तिमांसघृतांस्तिलान्।<br>
वेदाद्यैर्द्वादशान्तेन कुम्भेषु च पृथक् पृथक् ॥ १२ ॥<br>
प्राङमुखस्तु गुरुः कुर्य्यादष्टदिक्षु विलिप्य च।<br>
मध्ये चैकां शिलां कुम्भं न्यसेदेतान् सुरान् क्रमात् ॥ १३ ॥<br>
पद्मं चैव महापद्मं मकरं कच्छपं तथा।<br>
कुमुदञ्च तथा नन्दं पद्मं शङ्खञ्च पद्मिनीम् ॥ १४ ॥<br>
कुम्भान्न चालयेत्तेषु न्यसेदष्टेष्टकाः क्रमात्।<br>
ईशानान्ताश्च पूर्व्वादाविष्टकां प्रथमं न्यसेत् ॥ १५ ॥<br>
शक्तयो विमलाद्यास्तु इष्टकानान्तुक देवताः।<br>
न्यसनीया यथायोगं मध्ये न्यस्या त्वनुग्रहा ॥ १६ ॥<br>
अव्यङ्गे चाक्षते पूर्णे मुनेरङ्गिरसः सुते।<br>
इष्टके त्वं प्रयच्छेष्टं प्रतिष्ठां कारयाम्यहम् ॥ १७ ॥<br>
मन्त्रेणानेन विन्यस्य इष्टका देशिकोत्तमः।<br>
गर्भाधानं ततः कुर्य्यान्मध्यस्थाने समाहितः ॥ १८ ॥<br>
कुम्भोपरिष्टाद्देवेशं पद्मिनीं न्यस्य देवताम्।<br>
मृत्तिकाश्चैव पुष्पाणि धातवो रत्नमेव च ॥ १९ ॥<br>
लौहानि दिक्पतेरस्त्रं यजेद्वै गर्भभाजने।<br>
द्वादशाङ्गुलविस्तारे चतुरङ्गुलकोच्छ्रये ॥ २० ॥<br>
पद्माकारे ताम्रमये भाजने पृथिवीं यजेत्।<br>
एकान्ते सर्वभूतेशे पर्वतासनमण्डिते ॥ २१ ॥<br>
समुद्रपरिवारे त्वं देवि गर्भं समाश्रय।<br>
नन्दे नन्दय वासिष्ठे वसुभिः प्रजया सह ॥ २२ ॥<br>
जये भार्गवदायादे प्रजानां विजयावहे।<br>
पूर्णेङ्गिरसदायादे पूर्णकामं कुरुष्व माम् ॥ २३ ॥<br>
भद्रे काश्यपदायादे कुरु भद्रां मतिं मम।<br>
सर्वबीजसमायुक्ते सर्वरत्नौषधीवृते ॥ २४ ॥<br>
जये सुरुचिरे नन्दे वासिष्ठे रम्यतामिह।<br>
प्रजापतिसुते देवि चतुरस्रे महीयसि ॥ २५ ॥<br>
सुभगे सुप्रभे भद्रे गृहे काश्यपि रम्यताम्।<br>
पूजिते परमाश्चर्य्ये गन्धमाल्यैरलङ्कृते ॥ २६ ॥<br>
भवभूतिकरी देवि गृहे भार्गवि रम्यताम्।<br>
देशस्वामिपुरस्वामिगृहस्वामिपरिग्रहे ॥ २७ ॥<br>
मनुष्यादिकतुष्ट्यर्थं पशुवृद्धिकरी भव।<br>
एवमुत्क्वा ततः खातं गोमूत्रेण तु सेचयेत् ॥ २८ ॥<br>
कृत्वा निधापयेद्‌गर्भं गर्भाधानं भवेन्निशि।<br>
गोवस्त्रादि प्रदद्याच्च गुरवेन्येषु भोजनम् ॥ २९ ॥<br>
गर्भं न्यस्येष्टका न्यस्य ततो गर्भं प्रपूरयेत्।<br>
पीठबन्धमतः कुर्य्यान्मितप्रासादमानत॥ ३० ॥<br>
पीठोत्तमं चोच्छ्रयेण प्रासादस्यार्द्धविस्तरात्।<br>
पादहीनं मध्यमं स्यात् पनिष्ठं चोत्तमार्द्धतः ॥ ३१ ॥<br>
पीठबन्धोपरिष्टातु पुनर्यजत्।<br>
पादप्परतिष्ठकारी तु निष्पापो दिवि मोदते॥ ३२ ॥<br>
देवागारं करोमीति मनसा यस्तु चिन्तयेत्।<br>
तस्य कायगतं पापं तदह्रा हि प्रणश्यति ॥ ३३ ॥<br>
कृते तु किं पुनस्तस्य प्रासादे विधिनैव तु।<br>
अष्टेष्टकसमायुक्तं यः कुर्य्याहेवतालयम् ॥ ३४ ॥<br>
न तस्य फलसम्पत्तिर्वक्तुं शक्येत केनचित्।<br>
अनेनैवानुमेयं हि फलं प्रासादविस्तरात् ॥ ३५ ॥<br>
ग्राममध्ये च पूर्वे च प्रत्यग्द्वारं प्रकल्पयेत्।<br>
विदिशासु च सर्वासु ग्रामे प्रत्यङ्मुखो भवेत् ॥<br>
दक्षिणे चोत्तरे चैव पश्चिमे प्राङ्मुखो भवेत् ॥ ३६ ॥<br>
<br>
इत्यागदिमहापुराणे आग्नेये पातालयोगकथनं नाम एकचत्वारिंशोऽध्यायः।<br>
<br>
</span>
