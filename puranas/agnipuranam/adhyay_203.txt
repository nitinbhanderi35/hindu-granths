<span style="font-size: 14pt; line-height: 200%">अग्निरुवाच<br>
पुष्पाद्यैः पूजनाद्विष्णोर्न याति नरकान्दवे  ।२०३.००१<br>
आयुषोऽन्ते नरः प्राणैरनिच्छन्नपि मुच्यते  ॥२०३.००१<br>
जलमग्निर्विषं शस्त्रं क्षुद्व्याधिः पतनं गिरेः  ।२०३.००२<br>
निमित्तं किञ्चिदासाद्य देही प्राणैर्विमुच्यते  ॥२०३.००२<br>
अन्यच्छरीरमादत्ते यातनीयं स्वकर्मभिः  ।२०३.००३<br>
भुङ्क्तेऽथ पापकृत्दुःखं सुखं धर्माय सङ्गतः  ॥२०३.००३<br>
नीयते यमदूतैस्तु यमं प्राणिभयङ्करैः  ।२०३.००४<br>
कुपथे दक्षिणद्वारि धर्मिकः पश्चिमादिभिः  ॥२०३.००४<br>
यमाज्ञप्तैः किङ्करैस्तु पात्यते नरकेषु च(२)  ।२०३.००५<br>
<small><small>टिप्पणी<br>
१ आसनं मूर्तिषोढाङ्गमिति ख..<br>
२ पात्यते नरकेष्वपि इति ख.. । पात्यते नरके सदा इति ङ.. ।पीड्यते नरकेऽधुनेति घ.. , छ.. च</small></small><br>
स्वर्गे तु नीयते धर्माद्वसिष्ठाद्युक्तिसंश्रयात् ॥२०३.००५<br>
गोघाती तु महावीच्यां वर्षलक्षन्तु पीड्यते  ।२०३.००६<br>
आमकुम्भे महादीप्ते ब्रह्महा भूमिहारकः  ॥२०३.००६<br>
महाप्रलयकं यावद्रौरवे पीड्यते शनैः  ।२०३.००७<br>
स्त्रीबालवृद्धहन्ता तु यावदिन्द्राश्चतुर्दश  ॥२०३.००७<br>
महारौरवके रौद्रे गृहक्षेत्रादिदीपकः  ।२०३.००८<br>
दह्यते कल्पमेकं स चौरस्तामिस्रके पतेत् ॥२०३.००८<br>
नैककल्पन्तु शूलाद्यैर्भिद्यते यमकिङ्करैः  ।२०३.००९<br>
महातामिस्रके सर्पजलौकाद्यैश्च पीड्यते  ॥२०३.००९<br>
यावद्भूमिर्मातृहाद्या असिपत्रवनेऽसिभिः(१)  ।२०३.०१०<br>
नैककल्पन्तु नरके करम्भवालुकासु च  ॥२०३.०१०<br>
येन दग्धो जनस्तत्र दह्यते वालुकादिभिः  ।२०३.०११<br>
काकोले कृमिविष्ठाशी एकाकी मिष्टभोजनः  ॥२०३.०११<br>
कुट्टले मूत्ररक्ताशी पञ्चयज्ञक्रियोज्झितः  ।२०३.०१२<br>
सुदुर्गन्धे रक्तभोजी भवेच्चाभक्ष्यभक्ष्यकः  ॥२०३.०१२<br>
तैलपाके तु तिलवत्पीड्यते परपीडकः  ।२०३.०१३<br>
तैलपाके तु पच्येत शरणागतघातकः  ॥२०३.०१३<br>
निरुच्छासे दाननाशी रसविक्रयकोऽध्वरे  ।२०३.०१४<br>
नाम्ना वज्रकवाटेन महापाते तदानृती  ॥२०३.०१४<br>
महाज्वाले पापबुद्धिः क्रकचेऽगम्यगामिनः  ।२०३.०१५<br>
सङ्करी गुडपाके च(२) प्रतुदेत्परमर्मनुत् ॥२०३.०१५<br>
<small><small>टिप्पणी<br>
१ असिपत्रवनेऽग्निभिरिति ङ..<br>
२ गुरुपाके चेति ख.. , ज.. च</small></small><br>
क्षारह्रदे(१) प्राणिहन्ता क्षुरधारे च भूमिहृत् ।२०३.०१६<br>
अम्बरीषे गोस्वर्णहृद्द्रुमच्छिद्वज्रशस्त्रके  ॥२०३.०१६<br>
मधुहर्ता परीतापे कालसूत्रे परार्थहृत् ।२०३.०१७<br>
कश्मलेऽत्यन्तमांसाशी उग्रगन्धे ह्यपिण्डदः  ॥२०३.०१७<br>
दुर्धरे तु काचभक्षी वन्दिग्राहरताश्च ये  ।२०३.०१८<br>
मञ्जुषे नरके लोहेऽप्रतिष्ठे श्रुतिनिन्दकः  ॥२०३.०१८<br>
पूतिवक्त्रे कूटसाक्षी परिलुण्ठे धनापहा  ।२०३.०१९<br>
बालस्त्रीवृद्धघाती च कराले ब्राह्मणार्तिकृत् ॥२०३.०१९<br>
विलेपे मद्यपो विप्रो महाताम्रे तु मेदिनः(२) ॥२०॥२०३.०२०<br>
तथाक्रम्य पारदारान् ज्वलन्तीमायसीं शिलां  ।२०३.०२१<br>
शाल्मलाख्ये तमालिङ्गेन्नारी बहुनरङ्गमा  ॥२०३.०२१<br>
आस्फोटजिह्वोद्धरणं स्त्रीक्षणान्नेत्रभेदनं  ।२०३.०२२<br>
अङ्गारराशौ क्षिप्यन्ते मातृपुत्र्यादिगामिनः  ॥२०३.०२२<br>
चौराः क्षुरैश्च भिद्यन्ते स्वमांसाशी च मांसभुक् ।२०३.०२३<br>
मासोपवासकर्ता वै न याति नरकन्नरः  ॥२०३.०२३<br>
एकादशीव्रतकरो भीष्मपञ्चकसद्व्रती  ।२०३.०२४<br>
<br>
इत्याग्नेये महापुराणे नरकस्वरूपवर्णनं नाम त्र्यधिकद्विशततमोऽध्यायः ॥<br>
<small><small>टिप्पणी<br>
१ क्षारकूपे इति ख.. , छ.. च<br>
२ महाप्रेते तु भेदन इति ख.. , ग.. , घ.. , ड.. , छ.. , ज.. च<br>
</small></small><br>
</span>
