<span style="font-size: 14pt; line-height: 200%">ईश्वर उवाच<br>
मण्डलानि प्रवक्ष्यामि चतुर्धा विजयाय हि  ।१३०.००१<br>
कृत्तिका च मघा पुष्यं पूर्वा चैव तु फल्गुनी  ॥१३०.००१<br>
विशाखा भरणी चैव पूर्वभाद्रपदा तथा  ।१३०.००२<br>
आग्नेयमण्डलं भद्रे तस्य वक्ष्यामि लक्षणं  ॥१३०.००२<br>
यद्यत्र चलते वायुर्वेष्टनं शशिसूर्ययोः  ।१३०.००३<br>
भूमिकम्पोऽथ निर्घातो ग्रहणं चन्द्रसूर्ययोः  ॥१३०.००३<br>
धूमज्वाला दिशां दाहः केतोश्चैव प्रदर्शनं  ।१३०.००४<br>
रक्तवृष्टिश्चोपतापः पाषाणपतनन्तथा  ॥१३०.००४<br>
नेत्ररोगोऽतिसारश्च अग्निश्च प्रबलो भवेत् ।१३०.००५<br>
स्वल्पक्षीरास्तथा गावः स्वल्पपुष्पफला द्रुमाः  ॥१३०.००५<br>
विनाशश्चैव शस्यानां स्वल्पवृष्टिं विनिर्दिशेत् ।१३०.००६<br>
चातुर्वर्णाः प्रपीड्यन्ते क्षुधार्ता अखिला नराः  ॥१३०.००६<br>
सैन्धवा यामुनाश्चैव गुर्जका भोजवाह्णिकाः  ।१३०.००७<br>
जालन्धरं च काश्मीरं सप्तमञ्चोत्तरापथम्  ॥१३०.००७<br>
देशाश्चैते विनश्यन्ति तस्मिन्नुत्पातदर्शने  ।१३०.००८<br>
हस्ता चित्रा मघा स्वाती मृगो वाथ पुनर्वसुः  ॥१३०.००८<br>
उत्तराफल्गुनी चैव अश्विनी च तथैव च  ।१३०.००९<br>
यदात्र भवते<sup id="cite_ref-1" class="reference"><a href="#cite_note-1">[१]</a></sup>किञ्चिद्वायव्यन्तं विनिर्दिशेत् ॥१३०.००९<br>
नष्टधर्माः प्रजाः सर्वा हाहाभूता विचेतसः  ।१३०.०१०<br>
डाहलः कामरूपञ्च कलिङ्गः कोशलस्तथा  ॥१३०.०१०<br>
अयोध्या च अवन्ती च नश्यन्ते कोङ्कणान्ध्रकाः  ।१३०.०११<br>
अश्लेषा चैव मूलन्तु पूर्वाषाढा तथैव च  ॥१३०.०११<br>
रेवती वारुणं ह्यृक्षन्तथा भाद्रपदोत्तरा  ।१३०.०१२<br>
यदात्र चलते<sup id="cite_ref-2" class="reference"><a href="#cite_note-2">[२]</a></sup> किञ्चिद्वारुणं तं विनिर्दिशेत् ॥१३०.०१२<br>
बहुक्षीरघृता गावो बहुपुष्पफला द्रुमाः  ।१३०.०१३<br>
आरोग्यं तत्र जायेत बहुशस्या च मेदिनी  ॥१३०.०१३<br>
धान्यानि च समर्घानि सुखिक्षं पार्थिव भवेत् ।१३०.०१४<br>
प्परस्परं नरेन्द्राणां सङ्ग्रामो दारुणो भवेत् ॥१३०.०१४<br>
ज्येष्ठा च रोहिणी चैव अनुराधा च वैष्णवम्  ।१३०.०१५<br>
धनिष्ठा चोत्तराषाढा अभिजित्सप्तमन्तथा  ॥१३०.०१५<br>
यदात्र शलते<sup id="cite_ref-3" class="reference"><a href="#cite_note-3">[३]</a></sup>किञ्चिन्माहेन्द्रं तं विनिर्दिशेत् ।१३०.०१६<br>
प्रजाः समुदितास्तस्मिन् सर्वरोगविवर्जिताः  ॥१३०.०१६<br>
सन्धिं कुर्वन्ति राजानः सुभिक्षं पार्थिवं शुभम्  ।१३०.०१७<br>
ग्रामस्तु द्विविधो ज्ञेयो मुखपुच्छकरो महान्  ॥१३०.०१७<br>
चन्द्रो राहुस्तथादित्य एकराशौ यदि स्थितः<sup id="cite_ref-4" class="reference"><a href="#cite_note-4">[४]</a></sup> ।१३०.०१८<br>
मुखग्रामस्तु विज्ञेयो यामित्रे पुच्छ उच्यते  ॥१३०.०१८<br>
भानोः पञ्चदशे ह्यृक्षे यदा चरति चन्द्रमाः  ।१३०.०१९<br>
तिथिच्छेदे<sup id="cite_ref-5" class="reference"><a href="#cite_note-5">[५]</a></sup> तु सम्प्राप्ते सोमग्रामं विनिर्दिशेत् ॥१३०.०१९<br>
<br>
इत्याग्नेये महापुराणे युद्धजयार्णवे मण्डलं नाम त्रिंशदधिकशततमोऽध्यायः ॥<br>
<br>
</span>
