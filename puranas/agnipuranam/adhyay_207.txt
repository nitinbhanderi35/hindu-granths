<span style="font-size: 14pt; line-height: 200%">अग्निरुवाच<br>
कौमुदाख्यं मयोक्तञ्च चरेदाश्वयुजे सिते  ।२०७.००१<br>
हरिं यजेत्मासमेकमेकादश्यामुपोषितः  ॥२०७.००१<br>
आश्विने शुक्लपक्षेहमेकाहारी हरिं जपन्  ।२०७.००२<br>
मासमेकं भुक्तिमुक्त्यै करिष्ये कौमुदं व्रतं  ॥२०७.००२<br>
उपोष्य विष्णुं द्वादश्यां यजेद्देवं विलिप्य च  ।२०७.००३<br>
चन्दनागुरुकाश्मीरैः कमलोत्पलपुष्पकैः  ॥२०७.००३<br>
कल्हारैर्वाथ मालत्या दीपं तैलेन वाग्यतः  ।२०७.००४<br>
अहोरात्रं च नैवेद्यं पायसापूपमोदकैः  ॥२०७.००४<br>
ओं नमो वासुदेवाय विज्ञाप्याथ क्षमापयेत् ।२०७.००५<br>
भोजनादि(१) द्विजे दद्याद्यावद्देवः प्रबुद्ध्यते  ॥२०७.००५<br>
तावन्मासोपवासः स्यादधिकं फलमप्यतः  ।२०७.००६<br>
<br>
इत्याग्नेये महापुराणे कौमुदव्रतं नाम सप्ताधिकद्विशततमोऽध्यायः ॥<br>
<small><small>टिप्पणी<br>
१ भोजनानि इति ग.. , ज.. च</small></small><br>
<br>
</span>
