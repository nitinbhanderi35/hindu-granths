<span style="font-size: 14pt; line-height: 200%"><br>
अग्निरुवाच <br>
ध्यै चिन्तायां स्मृतो धातुर्विष्णुचिन्ता मुहुर्मुहुः ।<br>
अनाक्षिप्तेन मनसा ध्यानमित्यभिधीयते ॥ ३७४.१ ॥<br>
<br>
आत्मनः समनस्कस्य मुक्ताशेषोपधस्य च ।<br>
ब्रह्मचिन्तासमा शक्तिर्ध्यानं नाम तदुच्यते ॥ ३७४.२ ॥<br>
<br>
ध्येयालम्बनसंस्थस्य सदृशप्रत्ययस्य च ।<br>
प्रत्ययान्तरनिर्मुक्तः प्रत्ययो ध्यानमुच्यते ॥ ३७४.३ ॥<br>
<br>
ध्येयावस्थितचित्तस्य प्रदेशे यत्र कुत्रचित् ।<br>
ध्यानमेतत्समुद्दिष्टं प्रत्ययस्यैकभावना ॥ ३७४.४ ॥<br>
<br>
एवं ध्यानसमायुक्तः स्वदेहं यः परित्यजत् ।<br>
कुलं स्वजनमित्राणि समुद्‌धृत्य हरिर्भवेत् ॥ ३७४.५ ॥<br>
<br>
एवं मुहूर्त्तमर्धं वा ध्यायेद् यः श्रद्ध्या हरिं ।<br>
सोपि यां गतिमाप्नोति न तां सर्वैर्महामखैः ॥ ३७४.६ ॥<br>
<br>
ध्याता ध्यानं तथा ध्येयं यच्च ध्यानप्रयोजनं ।<br>
एतच्चतुष्टयं ज्ञात्वा योगं युञ्जीत तत्त्ववित् ॥ ३७४.७ ॥<br>
<br>
योगाभ्यासाद्‌भवेन्मुक्तिरैश्वर्य्यञ्चाष्टधा महत् ।<br>
ज्ञानवैराग्यसम्पन्नः श्रद्दधानः क्षमान्वितः ॥ ३७४.८ ॥<br>
<br>
विष्णुभक्तः सदोत्साही ध्यातेत्थं पुरुषः स्मृतः ।<br>
मूर्तामूर्त्तं परम्ब्रह्म हरेर्ध्यानं हि चिन्तनम् ॥ ३७४.९ ॥<br>
<br>
सकलो निष्कलो ज्ञेयः सर्वज्ञः परमो हरिः ।<br>
अणिमादिगुणैश्वर्य्यं मुक्तिर्ध्यानप्रयोजनम् ॥ ३७४.१० ॥<br>
<br>
फलेन योजको विष्णुरतो ध्यायेत् परेश्वरं ।<br>
गच्छंस्तिष्ठन् स्वपन् जाग्रदुन्मिषन्निमिषन्नपि ॥ ३७४.११ ॥<br>
<br>
शुचिर्वाप्यशुचिर्वापि ध्यायेत् सततमीश्वरम् ।<br>
स्वदेहायतनस्यान्ते मनसि स्थाप्य केशवम् ॥ ३७४.१२ ॥<br>
<br>
हृत्पद्मपीठिकामध्ये ध्यानयोगेन पूजयेत् ।<br>
ध्यानयज्ञः परः शुद्धः सर्वदोषक्विर्ज्जितः ॥ ३७४.१३ ॥<br>
<br>
तेनेष्ट्वा मुक्तिमाप्नोति वाह्यशुद्धैश्च नाध्वरैः । <br>
हिंसादोषविमुक्तित्वाद्विशुद्धिश्चित्तसाधनः ॥ ३७४.१४ ॥<br>
<br>
ध्यानयज्ञः परस्तस्मादपवर्गफलप्रदः ।<br>
तस्मादशुद्धं सन्त्यज्य ह्यनित्यं वाह्यसाधनं ॥ ३७४.१५ ॥<br>
<br>
यज्ञाद्यं कर्म्म सन्त्यज्य योगमत्यर्थमभ्यसेत् ।<br>
विकारमुक्तमव्यक्तं भोग्यभोगसमन्वितं ॥ ३७४.१६ ॥<br>
<br>
चिन्तयेद्धृदये पूर्वं क्रमादादौ गुणत्रयं ।<br>
तमः प्रच्छाद्य रजसा सत्त्वेन च्छादयेद्रजः ॥ ३७४.१७ ॥<br>
<br>
ध्यायेत्त्रिमण्डलं पूर्वं कृष्णां रक्तं सितं क्रमात् ।<br>
सत्त्वोपाधिगुणातीतः पुरुषः पञ्चविंशकः ॥ ३७४.१८ ॥<br>
<br>
ध्येयमेतदशुद्धञ्च त्यक्त्वा शुद्धं विचिन्तयेत् ।<br>
ऐश्वर्य्यं पङ्कजं दिव्यं पुरुषोपरि संस्थितं ॥ ३७४.१९ ॥<br>
<br>
द्वादशाङ्गुलविस्तीर्णं शुद्धं विकशितं सितम् ।<br>
नालमष्टङ्गुलं तस्य नाभिकन्दसमुद्भ्वं ॥ ३७४.२० ॥<br>
<br>
पद्मपत्राष्टकं ज्ञेयमणिमादिगुणाष्टकम् ।<br>
कर्णिकाकेशरं नालं ज्ञानवैराग्यभुत्तमम् ॥ ३७४.२१ ॥<br>
<br>
विष्णुधर्म्मश्च तत्कन्दमिति पद्मं विचिन्तयेत् ।<br>
तद्धर्मज्ञानवैराग्यं शिवैश्वर्य्यमयं परं ॥ ३७४.२२ ॥<br>
<br>
ज्ञात्वा पद्मासनं सर्वं सर्वदुःखान्तमाप्नुयात् ।<br>
तत्पद्मकर्णिकामध्ये शुद्धदीपशिखाकृति ॥ ३७४.२३ ॥<br>
<br>
अङ्गुष्ठमात्रममलं ध्यायेदोङ्कारमीश्वरं ।<br>
कदम्वगोलकाकारं तारं रूपमिव स्थितं ॥ ३७४.२४ ॥<br>
<br>
ध्यायेद्वा रश्मिजालेन दीप्यमानं समन्ततः ।<br>
प्रधानं पुरुषातीतं स्थितं पद्मस्थमीश्वरं ॥ ३७४.२५ ॥<br>
<br>
ध्यायेज्जपेच्च सततमोङ्कारं परमक्षरं ।<br>
मनःस्थित्यर्थमिच्छन्ति स्थूलध्यानमनुक्रमात् ॥ ३७४.२६ ॥<br>
<br>
तद्‌भूतं निश्चलीभूतं लभेत् सूक्ष्मेऽपि संस्थितं ।<br>
नाभिकन्दे स्थितं नालं दशाङ्गुलसमायतं ॥ ३७४.२७ ॥<br>
<br>
नालेनाष्टदलं पद्म द्वादशाङ्गुलविस्तृतं ।<br>
सकर्णिके केसराले सूर्य्यसोमाग्निमण्डलं ॥ ३७४.२८ ॥<br>
<br>
अग्निमण्डलमध्यस्थः शङ्खक्रगदाधरः ।<br>
पद्मी चतुर्भुजो विष्णुरथवाष्टभुजो हरिः ॥ ३७४.२९ ॥<br>
<br>
शार्ङ्गाक्षवलयधरः पाशाङ्कुशधरः परः ।<br>
स्वर्णबर्णः श्वेतवर्णः सश्रीवत्सः सकौस्तुभः ॥ ३७४.३० ॥<br>
<br>
वनमाली स्वर्णहारी स्फुरन्मकरकुण्डलः ।<br>
रत्नोज्जवलकिरीटश्च पीताम्बरधरो महान् ॥ ३७४.३१ ॥<br>
<br>
सर्व्वाभरणभूषाढ्यो वितस्तिर्वा यथेच्छया ।<br>
अहं ब्रह्म ज्योतिरात्मा वासुदेवो विमुक्त ओं ॥ ३७४.३२ ॥<br>
<br>
ध्यानाच्छ्रान्तो जपेन्मन्त्रं जपाच्छ्रान्तश्च चिन्तयेत् ।<br>
जपध्यानादियुक्तस्य विष्णुः शीघ्रं प्रसीदति ॥ ३७४.३३ ॥<br>
<br>
जपयज्ञस्य वै यज्ञाः कलां नार्हन्ति षोड़शीं ।<br>
जपिनं नोपसर्पन्ति व्याधयश्चाधयो ग्रहाः ॥<br>
<br>
भुक्तिर्मुक्तिर्मृत्युजयो जपेन प्राप्नुयात् फलं ॥ ३७४.३४ ॥<br>
<br>
इत्यादिमहापुराणे आग्नेये ध्यानं नाम चतुःसप्तत्यधिकत्रिशततमोऽध्यायः ॥<br>
</span>
