<span style="font-size: 14pt; line-height: 200%">व्रतपरिभाषा<br>
<br>
अग्निरुवाच<br>
तिथिवारर्क्षदिवसमासर्त्वब्दार्कसङ्क्रमे  ।१७५.००१<br>
नृस्त्रीव्रतादि(२) वक्ष्यामि वसिष्ठ शृणु तत्क्रमात् ॥१७५.००१<br>
<small><small>टिप्पणी<br>
२ पुंस्त्री व्रतादीति ङ.. , ञ.. च</small></small><br>
शास्त्रोदितो हि नियमो व्रतं तच्च तपो मतं  ।१७५.००२<br>
नियमास्तु विशेषास्तु व्रतस्यैव दमादयः  ॥१७५.००२<br>
व्रतं हि कर्तृसन्तापात्तप इत्यभिधीयते  ।१७५.००३<br>
इन्द्रियग्रामनियमान्नियमश्चाभिधीयते  ॥१७५.००३<br>
अनग्नयस्तु ये विप्रास्तेषां श्रेयोऽभिधीयते  ।१७५.००४<br>
व्रतोपवासनियमैर्नानादानैस्तथा द्विजः  ॥१७५.००४<br>
ते स्युर्देवादयः(१) प्रीता भुक्तिमुक्तिप्रदायकाः  ।१७५.००५<br>
उपावृत्तस्य पापेभ्यो यस्तु वासो गुणैः सह  ॥१७५.००५<br>
उपवासः स विज्ञेयः सर्वभोगविवर्जितः(२)  ।१७५.००६<br>
कांस्यं मांसं मसूरञ्च चणकं कोरदूषकं  ॥१७५.००६<br>
शाकं मधु परान्नञ्च(३) त्यजेदुपवसन् स्त्रियं  ।१७५.००७<br>
पुष्पालङ्कारवस्त्राणि धूपगन्धनुलेपनं  ॥१७५.००७<br>
उपवासे न शस्यन्ति दन्तधावनमञ्जनं  ।१७५.००८<br>
दन्तकाष्ठं पञ्चगव्यं कृत्वा प्रातर्व्रतञ्चरेत् ॥१७५.००८<br>
असकृज्जलपानाच्च ताम्बूलस्य च भक्षणात् ।१७५.००९<br>
उपवासः प्रदुष्येत दिवास्वप्नाच्च मैथुनात् ॥१७५.००९<br>
क्षमा सत्यन्दया दानं शौचमिन्द्रियनिग्रहः  ।१७५.०१०<br>
देवपूजाग्निहरणं(४) सन्तोषोऽस्तेयमेव च  ॥१७५.०१०<br>
सर्वव्रतेष्वयं धर्मः सामान्यो दशधा स्मृतः  ।१७५.०११<br>
पवित्राणि जपेच्चैव जुहुयाच्चैव शक्तितः  ॥१७५.०११<br>
<small><small>टिप्पणी<br>
१ तैः स्युर्देवादय इति ग.. , छ.. च<br>
२ सर्वपापविवर्जित इति ज.. , झ.. च । सर्वतः परिवर्जित इति छ..<br>
३ शाकं दधि परान्नञ्चेति ख.. , छ.. च<br>
४ देवपूजाग्निहवनमिति घ.. , ट.. च</small></small><br>
नित्यस्नायी मिताहारो(१) गुरुदेवद्विजार्चकः  ।१७५.०१२<br>
क्षारं क्षौद्रञ्च लवणं मधु मांसानि वर्जयेत् ॥१७५.०१२<br>
तिलमुद्गादृते शस्यं शस्ये गोधूमकोद्रवौ  ।१७५.०१३<br>
चीनकं देवधान्यञ्च शमीधान्यं तथैक्षवं(२)  ॥१७५.०१३<br>
शितधान्यं तथा पुण्यं मूलं क्षारगणः स्मृतः  ।१७५.०१४<br>
व्रीहिषष्टिकमुद्गाश्च कलायाः सतिला यवाः  ॥१७५.०१४<br>
श्यामाकाश्चैव नीवारा गोधूमाद्या व्रते हिताः  ।१७५.०१५<br>
कुष्माण्डालावुवार्ताकून् पालङ्कीम्पूतिकान्त्यजेत् ॥१७५.०१५<br>
चरुभैक्ष्यं शक्तुकणाः शाकन्दधि घृतं पयः  ।१७५.०१६<br>
श्यामाकशालिनीवारा यवकं मूलतण्डुलं  ॥१७५.०१६<br>
हविष्यं व्रतनक्तादावग्निकार्यादिके हितं  ।१७५.०१७<br>
मधु मांसं विहायान्यद्व्रते वा हितमीरितं  ॥१७५.०१७<br>
त्र्यहं प्रातस्त्र्यहं सायं त्र्यहमद्यादयाचितं  ।१७५.०१८<br>
त्र्यहम्परञ्च नाश्नीयात्प्राजापत्यञ्चरन् द्विजः  ॥१७५.०१८<br>
एकैकं ग्रासमश्नीयात्त्र्यहाणि त्रीणि पूर्ववत् ।१७५.०१९<br>
त्र्यहञ्चोपवसेदन्त्यमतिकृच्छ्रं चरन् द्विजः  ॥१७५.०१९<br>
गोमूत्रं गोमयं क्षीरं दधि सर्पिः कुशोदकं  ।१७५.०२०<br>
एकरात्रोपवासश्च कृच्छ्रं शान्तपनं स्मृतं  ॥१७५.०२०<br>
पृथक्शान्तपनद्रव्यैः षडहः सोपवासकः  ।१७५.०२१<br>
सप्ताहेन तु कृच्छ्रोऽयं महाशान्तपनोऽघहा  ॥१७५.०२१<br>
द्वादशाहोपवासेन पराकः सर्वपापहा  ।१७५.०२२<br>
<small><small>टिप्पणी<br>
१ यताहार इति घ..<br>
२ शमीधान्यं तथैव चेति ग.. ,झ.. च</small></small><br>
महापराकस्त्रिगुणस्त्वयमेव प्रकीर्तितः  ॥१७५.०२२<br>
पौर्णमास्यां पञ्चदशग्रास्यमावास्यभोजनः  ।१७५.०२३<br>
एकापाये ततो वृद्धौ चान्द्रायणमतोऽन्यथा  ॥१७५.०२३<br>
कपिलागोः पलं मूत्रं अर्धाङ्गुष्ठञ्च गोमयं  ।१७५.०२४<br>
क्षीरं सप्तपलन्दद्यात्दध्नश्चैव पलद्वयं(१)  ॥१७५.०२४<br>
घृतमेकपलन्दद्यात्पलमेकं कुशोदकं  ।१७५.०२५<br>
गयत्र्या गृह्य गोमूत्रं गन्धद्वारेति गोमयं  ॥१७५.०२५<br>
आप्यायस्वेति च क्षीरं दधिक्राव्णेति वै दधि  ।१७५.०२६<br>
तेजोऽसीति तथा चाज्यं देवस्येति कुशोदकं(२)  ॥१७५.०२६<br>
ब्रह्मकूर्चो भवत्येवं आपो हिष्ठेत्यृचं जपेत् ।१७५.०२७<br>
अघमर्षणसूक्तेन संयोज्य प्रणवेन वा  ॥१७५.०२७<br>
पीत्वा सर्वाघनिर्मुक्तो विष्णुलोकी ह्युपोषितः  ।१७५.०२८<br>
उपवासी सायम्भोजी यतिः षष्ठात्मकालवान्  ॥१७५.०२८<br>
मांसवर्जी चाश्वमेधी सत्यवादी दिवं व्रजेत् ।१७५.०२९<br>
अग्न्याधेयं प्रतिष्ठाञ्च यज्ञदानव्रतानि च  ॥१७५.०२९<br>
देवव्रतवृषोत्सर्गचूडाकरणमेखलाः  ।१७५.०३०<br>
माङ्गल्यमभिषेकञ्च मलमासे विवर्जयेत् ॥१७५.०३०<br>
दर्शाद्दर्शस्तु चान्द्रः स्यात्त्रिंशाहश्चैव भावनः  ।१७५.०३१<br>
मासः सौरस्तु सङ्क्रान्तेर्नाक्षत्रो भविवर्तनात् ॥१७५.०३१<br>
सौरो मासो विवाहादौ यज्ञादौ सावनः स्मृतः(३)  ।१७५.०३२<br>
<small><small>टिप्पणी<br>
१ दध्नश्चैव पलत्रयमिति घ.. , ञ.. , ट.. च<br>
२ गायत्र्या इत्यादिः, कुशोदकमित्यन्तः पाठः छ.. पुस्तके नास्ति<br>
३ सावनो मत इति छ..</small></small><br>
आव्धिके पितृकार्ये च चान्द्रो मासः प्रशस्यते  ॥१७५.०३२<br>
आषाढीमवधिं कृत्वा यः स्यात्पक्षस्तु पञ्चमः  ।१७५.०३३<br>
कुर्याच्छ्राद्धन्तत्र रविः कन्यां गच्छतु वा न वा  ॥१७५.०३३<br>
मासि संवत्सरे चैव तिथिद्वैधं यदा भवेत् ।१७५.०३४<br>
तत्रोत्तरोत्तमा ज्ञेया पूर्वा तु स्यान्मलिम्लुचा  ॥१७५.०३४<br>
उपोषितव्यं नक्षत्रं येनास्तं याति भास्करः  ।१७५.०३५<br>
दिवा पुण्यास्तु तिथयो रात्रौ नक्तव्रते शुभाः  ॥१७५.०३५<br>
युग्माग्निकृतभूतानि(१) षण्मुन्योर्वसुरन्ध्रयोः  ।१७५.०३६<br>
रुद्रेण द्वादशो युक्ता चतुर्दश्याथ(२) पूर्णिमा  ॥१७५.०३६<br>
प्रतिपदा त्वमावास्या तिथ्योर्युग्मं महाफलं  ।१७५.०३७<br>
एतद्व्यस्तं महाघोरं हन्ति पुण्यं पुराकृतं  ॥१७५.०३७<br>
नरेन्द्रमन्त्रिव्रतिनां(३) विवाहोपद्रवादिषु  ।१७५.०३८<br>
सद्यः शौचं समाख्यातं कान्तारापदि संषदि  ॥१७५.०३८<br>
आरब्धदीर्घतपसां न राजा व्रतहा स्त्रियाः  ।१७५.०३९<br>
गर्भिणी सूतिका नक्तं कुमारी च रजस्वला  ॥१७५.०३९<br>
यदाशुद्धा तदान्येन कारयेत क्रियाः सदा  ।१७५.०४०<br>
क्रोधात्प्रमादाल्लोभाद्वा व्रतभङ्गो भवेद्यदि  ॥१७५.०४०<br>
दिनत्रयं न भुञ्ञीत मुण्डनं शिरसोऽथ वा  ।१७५.०४१<br>
असामर्थ्ये व्रतकृतौ पत्नीं वा कारयेत्सुतं  ॥१७५.०४१<br>
सूतके मृतके कार्त्यं प्रारब्धं पूजनोज्झितं  ।१७५.०४२<br>
व्रतस्थं मूर्छितं दुग्धपानाद्यैरुद्धरेद्गुरुः  ॥१७५.०४२<br>
<small><small>टिप्पणी<br>
१ युग्माग्नियुगभूतानीति ज.. , झ.. च<br>
२ चतुर्दश्या चेति ग..<br>
३ नरेन्द्रसत्रिव्रतिनामिति ख.. , घ.. , ज.. , ञ.. च</small></small><br>
अष्तौ तान्यव्रतघ्नानि आपो मूलं फलं पयः  ।१७५.०४३<br>
हविर्ब्राह्मणकाम्या च गुरोर्वचनमौषधं  ॥१७५.०४३<br>
कीर्तिसन्ततिविद्यादिसौभाग्यारोग्यवृद्धये  ।१७५.०४४<br>
नैर्मल्यभुक्तिमुक्त्यर्थं कुर्वे व्रतपते व्रतं  ॥१७५.०४४<br>
इदं व्रतं मया श्रेष्ठं गृहीतं पुरतस्तव  ।१७५.०४५<br>
निर्विघ्नां सिद्धिमायातु त्वत्प्रसादात्जगत्पते  ॥१७५.०४५<br>
गृहीतेऽस्मिन् व्रतवरे(१) यद्यपूर्णे म्रिये ह्यहं  ।१७५.०४६<br>
तत्सर्वं पूर्णमेवास्तु प्रसन्ने त्वयि सत्पतौ  ॥१७५.०४६<br>
व्रतमूर्तिं जगद्भूतिं मण्डले सर्वसिद्धये  ।१७५.०४७<br>
आवहये नमस्तुभ्यं सन्निधीभव केशव  ॥१७५.०४७<br>
मनसा कल्पितैर्भक्त्या पञ्चगव्यैर्जलैः शुभैः  ।१७५.०४८<br>
पञ्चामृतैः स्नापयामि त्वं मे च भव पापहा  ॥१७५.०४८<br>
गन्धपुष्पोदकैर्युक्तमर्घ्यमर्घ्यपते शुभं  ।१७५.०४९<br>
गृहाण पाद्यमाचाममर्घ्यार्हङ्कुरु मां सदा  ॥१७५.०४९<br>
वस्त्रं वस्त्रपते पुण्यं गृहाण कुरु मां सदा  ।१७५.०५०<br>
भूषणाद्यैः सुवस्त्राद्यैश्छादितं व्रतसत्पते  ॥१७५.०५०<br>
सुगन्धिगन्धं विमलं गन्धमूर्ते गृहाण वै  ।१७५.०५१<br>
पापगन्धविहीनं मां कुरु त्वं हि सुगन्धिकं  ॥१७५.०५१<br>
पुष्पं गृहाण पुष्पादिपूर्ण मां कुरु सर्वदा  ।१७५.०५२<br>
पुष्पगन्धं सुविमलं आयुरारोग्यवृद्धये  ॥१७५.०५२<br>
दशाङ्गं गुग्गुलुघृतयुक्तं धूपं गृहाण वै  ।१७५.०५३<br>
सधूप धूपित मां त्वं कुरु धूपितसत्पते  ॥१७५.०५३<br>
<small><small>टिप्पणी<br>
१ व्रते देव इति ग.. , घ.. , ज.. , झ.. , ञ.. , ट.. च</small></small><br>
दीपमूर्धशिखं दीप्तं गृहाणाखिलभासकं  ।१७५.०५४<br>
दीपमूर्ते प्रकाशाढ्यं सर्वदोर्ध्वगतिं कुरु  ॥१७५.०५४<br>
अन्नादिकञ्च नैवेद्यं गृहाणान्नादि सत्पते  ।१७५.०५५<br>
अन्नादिपूर्णं कुरु मामन्नदं सर्वदायकं  ॥१७५.०५५<br>
मन्त्रहीनं क्रियाहीनं भक्तिहीनं मया प्रभो  ।१७५.०५६<br>
यत्पूजितं व्रतपते परिपूर्णन्तदसु मे  ॥१७५.०५६<br>
धर्मं देहि धनं देहि सौभाग्यं गुणसन्ततिं  ।१७५.०५७<br>
कीर्तिं विद्यां(१) देहि चायुः स्वर्गं मोक्षञ्च देहि मे ॥।१७५.०५७<br>
इमां पूजां व्रतपते गृहीत्वा व्रज साम्प्रतं  ।१७५.०५८<br>
पुनरागमनायैव वरदानाय वै प्रभो  ॥१७५.०५८<br>
स्नात्वा व्रतवता सर्वव्रतेषु व्रतमूर्तयः  ।१७५.०५९<br>
पूज्याः सुवर्णजास्ता वै शक्त्या वै भूमिशायिना  ॥१७५.०५९<br>
जपो होमश्च सामान्यव्रतान्ते दानमेव च  ।१७५.०६०<br>
चतुर्विंशा द्वादश वा पञ्च वा त्रय एककः  ॥१७५.०६०<br>
विप्राः प्रपूज्या गुरवो(२) भोज्याः शक्त्या तु दक्षिणा  ।१७५.०६१<br>
देया गावः सुवर्णाद्याः पादुकोपानहौ पृथक् ॥१७५.०६१<br>
जलपात्रञ्चान्नपात्रमृत्तिकाच्छत्रमासनं(३)  ।१७५.०६२<br>
शय्या वस्त्रयुगं कुम्भाः परिभाषेयमीरिता  ॥१७५.०६२<br>
<small><small>टिप्पणी<br>
१ कीर्तिं वृद्धिमिति ख.. , छ.. च<br>
२ विप्राः पूज्याः सगरव इति घ.. , ज.. , ट.. च<br>
३ मुद्रिकाछत्रमासनमिति घ..</small></small><br>
इत्याग्नेये महापुराणे व्रतपरिभाषानाम पञ्चसप्तत्यधिकशततमोऽध्यायः ॥<br>
<br>
<br>
</span>
