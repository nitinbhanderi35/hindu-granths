<span style="font-size: 14pt; line-height: 200%">अग्निरुवाच<br>
पुष्पगन्धधूपदीपनैवेद्यैस्तुष्यते हरिः  ।२०२.००१<br>
पुष्पाणि देवयोग्यानि ह्ययोग्यानि वदामि ते  ॥२०२.००१<br>
पुष्पं श्रेष्ठं मालती च तमालो भुक्तिमुक्तिमान्  ।२०२.००२<br>
मल्लिका सर्वपापघ्नी यूथिका विष्णुलोकदा  ॥२०२.००२<br>
अतिमुक्तमयं तद्वत्पाटला विष्णुलोकदा  ।२०२.००३<br>
करवीरैर्विष्णुलोकी जवापुष्पैश्च पुण्यवान्  ॥२०२.००३<br>
पावन्तीकुब्जकाद्यैश्च तगरैर्विष्णुलोकभाक् ।२०२.००४<br>
कर्णिकारैर्विष्णुलोकः करुण्ठैः पापनाशनं  ॥२०२.००४<br>
पद्मैश्च केतकीभिश्च कुन्दपुष्पैः परा गतिः  ।२०२.००५<br>
वाणपुष्पैर्वर्वराभिः कृष्णाभिर्हरिलोकभाक् ॥२०२.००५<br>
अशोकैस्तिलकैस्तद्वदटरूषभवैस्तथा  ।२०२.००६<br>
मुक्तिभागी बिल्वपत्रैः शमीपत्रैः परा गतिः  ॥२०२.००६<br>
विष्णुलोकी भृङ्गराजैस्तमालस्य दलैस्तथा  ।२०२.००७<br>
तुलसी कृष्णगौराख्या कल्हारोत्पलकानि च  ॥२०२.००७<br>
पद्मं कोकनदं पुण्यं शताब्जमालया हरिः  ।२०२.००८<br>
नीपार्जुनकदम्बैश्च(१) वकुलैश्च सुगन्धिभिः  ॥२०२.००८<br>
किंशुकैर्मुनिपुष्पैस्तु गोकर्णैर्नागकर्णकैः  ।२०२.००९<br>
सन्ध्यापुष्पैर्बिल्वतकै रञ्जनीकेतकीभवैः(२)  ॥२०२.००९<br>
कुष्माण्डतिमिरोत्थैश्च कुशकाशशरोद्भवैः  ।२०२.०१०<br>
द्यूतादिभिर्मरुवकैः पत्रैरन्यैः सुगन्धिकैः  ॥२०२.०१०<br>
भुक्तिमुक्तिः पापहानिर्भक्त्या सर्वैस्तु तुष्यति  ।२०२.०११<br>
स्वर्णलक्षाधिकं पुष्पं माला कोटिगुणाधिका  ॥२०२.०११<br>
स्ववनेऽन्यवने पुष्पैस्त्रिगुणं वनजैः फलं(३)  ।२०२.०१२<br>
विशीर्णैर्नार्चयेद्विष्णुन्नाधिकाङ्गैर्न मोटितैः  ॥२०२.०१२<br>
काञ्चनारैस्तथोन्मत्तैर्गिरिकर्णिकया तथा  ।२०२.०१३<br>
<small><small>टिप्पणी<br>
१ मुक्तिभागो कदम्बैश्चेति ङ..<br>
२ रजनीकेतकीभवैरिति ख.. , ङ.. , छ.. , ज.. च<br>
३ जलजैः फलमिति ङ..</small></small><br>
कुटजैः शाल्मलीयैश्च(१) शिरीषैर्नरकादिकं  ॥२०२.०१३<br>
सुगन्धैर्ब्रह्मपद्मैश्च(२) पुष्पैर्नीलोत्पलैर्हरिः(३)  ।२०२.०१४<br>
अर्कमन्दारधुस्तूरकुसुमैरर्च्यते हरः  ॥२०२.०१४<br>
कुटजैः कर्कटीपुष्पैः केतकीन्न शिवे ददेत् ।२०२.०१५<br>
कुष्माण्डनिम्बसम्भूतं पैशाचं गन्धवर्जितं  ॥२०२.०१५<br>
अहिंसा इन्द्रियजयः(४) क्षान्तिर्ज्ञानं(५) दया श्रुतं  ।२०२.०१६<br>
भावाष्तपुष्पैः सम्पूज्य देवान् स्याद्भुक्तिमुक्तिभाक् ॥२०२.०१६<br>
अहिंसा प्रथमं पुष्पं पुष्पमिन्द्रियनिग्रहः  ।२०२.०१७<br>
सर्वपुष्पं दया भूते पुष्पं शान्तिर्विशिष्यते  ॥२०२.०१७<br>
शमः पुष्पं तपः पुष्पं ध्यानं पुष्पं च सप्तमं  ।२०२.०१८<br>
सत्यञ्चैवाष्टमं पुष्पमेतैस्तुष्यति केशवः  ॥२०२.०१८<br>
एतैरेवाष्टभिः पुष्पैस्तुष्यत्येवार्चितो हरिः  ।२०२.०१९<br>
पुष्पान्तराणि सन्त्यत्र वाह्यानि मनुजोत्तम  ॥२०२.०१९<br>
भक्त्या दयान्वितैर्विष्णुः पूजितः परितुष्यति(६)  ।२०२.०२०<br>
वारुणं सलिलं पुष्पं सौम्यं घृतपयोदधि  ॥२०२.०२०<br>
प्राजापत्यं तथान्नादि आग्नेयं धूपदीपकं  ।२०२.०२१<br>
फलपुष्पादिकञ्चैव वानस्पत्यन्तु पञ्चमं  ॥२०२.०२१<br>
पार्थिवं कुशमूलाद्यं वायव्यं गन्धचन्दनं  ।२०२.०२२<br>
<small><small>टिप्पणी<br>
१ शाल्मलिजैश्चेति ख.. , ग.. , ङ.. च<br>
२ सुगन्धैः पत्रपुष्पैश्चेति ङ..<br>
३ पूज्यो नीलोत्पलैर्हरिरिति ख.. , ग.. , ङ.. , ज.. च<br>
४ अहिंसा इन्द्रियययम इति ग..<br>
५ क्षान्तिर्दानमिति ख..<br>
६ अहिंसा प्रथमं पुष्पमित्यादिः, पूजितः परितुष्यति इत्यन्तः पाठः ख.. , ग.. , घ.. , ङ.. , छ.. , ज.. , ञ.. , ट.. पुस्तकेषु नास्ति</small></small><br>
श्रद्धाख्यं विष्णुपुष्पञ्च सर्वदा चाष्टपुष्पिकाः  ॥२०२.०२२<br>
आसनं मूर्तिपञ्चाङ्गं(१) विष्णुर्वा चाष्टपुष्पिकाः  ।२०२.०२३<br>
विष्णोस्तु वासुदेवाद्यैरीशानाद्यैः शिवस्य वा  ॥२०२.०२३<br>
<br>
इत्याग्नेये महापुराणे पुष्पाध्यायो नाम द्व्यधिकद्विशततमोऽध्यायः ॥<br>
<small><small>टिप्पणी<br>
१ आसनं मूर्तिषोढाङ्गमिति ख..</small></small><br>
<br>
</span>
