<span style="font-size: 14pt; line-height: 200%">अग्निरुवाच<br>
व्रतं वक्ष्ये चतुर्दश्यां भुक्तिमुक्तिप्रदायकं(१)  ।१९२.००१<br>
कार्त्तिके तु चतुर्दश्यां निराहारो यजेच्छिवम्  ॥१९२.००१<br>
वर्षभोगधनायुष्मान्(२) कुर्वन् शिवचतुर्दशीम्  ।१९२.००२<br>
मार्गशीर्षे सितेऽष्टाभ्यां तृतीयायां मुनिव्रतः  ॥१९२.००२<br>
<small><small>टिप्पणी<br>
१ भुक्तिमुक्तिप्रदं शृणु इति ख.. , घ.. , ज.. , झ.. , ञ.. , ट.. च । भुक्तिमुक्तिसुखप्रदमिति ङ..<br>
२ भोगबलायुष्मानिति ङ..</small></small><br>
द्वादश्यां वा चतुर्दश्यां फलाहारो यजेत्सुरं(१)  ।१९२.००३<br>
त्यक्त्वा फलानि दद्यात्तु कुर्वन् फलचतुर्दशीं  ॥१९२.००३<br>
चतुर्दश्यां मथाष्टम्यां पक्षयोः शुक्लकृष्णयोः  ।१९२.००४<br>
अनश्नन् पूजयेच्छम्भुं स्वर्ग्युभयचतुर्दशीं  ॥१९२.००४<br>
कृष्णाष्टम्यान्तु नक्तेन तथा कृष्णचतुर्दशीं  ।१९२.००५<br>
इह भोगानवाप्नोति परत्र च शुभाङ्गतिं  ॥१९२.००५<br>
कार्तिके च चतुर्दश्यां कृष्णायां स्नानकृत्सुखी  ।१९२.००६<br>
आराधिते महेन्द्रे तु ध्वजाकारासु यष्टिषु(२)  ॥१९२.००६<br>
ततः शुक्लचतुर्दश्यामनन्तं पूजयेद्धरिं  ।१९२.००७<br>
कृत्वादर्भमयं चैव वारिधानी समन्वितं  ॥१९२.००७<br>
शालिप्रस्थस्य पिष्टस्य पूपनाम्नः कृतस्य च  ।१९२.००८<br>
अर्धं विप्राय दातव्यमर्धमात्मनि योजयेत्(३)  ॥१९२.००८<br>
कर्तव्यं सरितां चान्ते कथां कृत्वा(४) हरेरिति  ।१९२.००९<br>
अनन्तसंसारमहासमुद्रे मग्नान् समभ्युद्धर वासुदेव  ॥१९२.००९<br>
अनन्तरूपे विनियोजयस्व अनन्तरूपाय नमो नमस्ते  ।१९२.०१०<br>
अनेन पूजयित्वाथ सूत्रं बद्धा तु मन्त्रितं  ॥१९२.०१०<br>
स्वके करे वा कण्ठे वा त्वनन्तव्रतकृत्सुखी ॥११॥१९२.०११<br>
<br>
इत्याग्नेये महापुराणे नानाचतुर्दशीव्रतानि नाम द्विनवत्यधिकशततमोऽध्यायः ॥<br>
<br>
<small><small>टिप्पणी<br>
१ यजेत्स्वयमिति घ..<br>
२ वर्षं भोगधनायुष्मानित्यादिः ध्वजाकारासु यष्टिषु इत्यन्तः पाठः झ.. पुस्तके नास्ति<br>
३ भोजनमिति घ.. , ङ.. , ज.. , झ.. , ञ.. , ट.. च<br>
४ कथां श्रुत्वेति झ..</small></small><br>
<br>
</span>
