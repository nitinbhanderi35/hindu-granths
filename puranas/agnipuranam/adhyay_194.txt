<span style="font-size: 14pt; line-height: 200%">अग्निरुवाच<br>
अशोकपूर्णिमां वक्ष्ये भूधरं च भुवं यजेत् ।<br>
फाल्गुन्यां सितपक्षायां वर्षं स्याद्भुक्तिमुक्तिभाक् ॥१<br>
कार्त्तिक्यान्तु वृषोत्सर्गं कृत्वा नक्तं समाचरेत् ।<br>
शैवं पदमवाप्नोति वृषव्रतमिदं परं  ॥२<br>
पित्र्या यामावसी तस्यां पितॄणां दत्तमक्षयं  ।<br>
उपोष्याब्दं पितॄनिष्ट्वा निष्पापः स्वर्गमाप्नुयात् ॥३<br>
पञ्चदश्यां च माघस्य पूज्याजं सर्वमाप्नुयात् ।<br>
वक्ष्ये सावित्र्यमावास्याम्भुक्तिमुक्तिकरीं शुभां  ॥४<br>
पञ्चदश्यां व्रती ज्यैष्ठे वटमूले महासतीं  ।<br>
त्रिरात्रोपोषिता नारी सप्तधान्यैः प्रपूजयेत् ॥५<br>
प्ररूढैः कण्ठसूत्रैश्च रजन्यां कुङ्कुमादिभिः  ।<br>
वटावलम्बनं कृत्वा नृत्यगीतैः प्रभातके  ॥६<br>
नमः सावित्र्यै सत्यवते नैवेद्यं चार्पयेद्द्विजे  ।<br>
वेश्म गत्वा द्विजान् भोज्य स्वयं भुक्त्वा विसर्जयेत् ॥७<br>
सावित्री प्रीयतां देवी सौभाग्यादिकमाप्नुयात् ॥८॥८<br>
<br>
इत्याग्नेये महापुराणे तिथिव्रतानि नाम चतुर्नवत्यधिकतशततमोऽध्यायः ॥<br>
<br>
</span>
