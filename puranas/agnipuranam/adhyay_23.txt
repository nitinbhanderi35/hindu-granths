नारद उवाच<br>
चक्ष्ये पूजाविधिं विप्रा यत कृत्वा सर्वमाप्नुयात्। <br>
प्रक्षालिताङ्‌घ्निराचम्य वाग्यतः कृतसक्षकः ।। १ ।।<br>
<br>
प्राङ्‌मुखः स्वस्तिकं बद्‌ध्वा पद्माद्यपरमेव च। <br>
यं वीजं नाभिमध्यस्थं धूम्रं चण्डानिलात्मकम् ।। २ ।।<br>
<br>
विशेषयेदशेषन्तु ध्यायेत् कायात्तु कल्मषम्। <br>
क्षौं हृत्‌पङ्कजमध्यस्थं वीजं ते जोनिधिं स्मरन् ।। ३ ।।<br>
<br>
अधोद्धर्वतिर्यग्‌गाभिस्तु ज्वालाभिः कल्प्रषं दहेत्। <br>
शशाङ्काकृतिवद्ध्यायेदम्बरस्थं सुधाम्बुभिः ।। ४ ।।<br>
<br>
हत्पद्माव्यापिभिर्द्देहं स्वकमाप्लावयेत्सुधीः । <br>
सुसुम्नायोनिमार्गेण सर्वनाडीविसर्प्पिभिः ।। ५ ।।<br>
<br>
शोधयित्वा न्यसेत्तत्त्वं करसुद्धिरथास्त्रकम्। <br>
व्यापकं हस्तयोरदौ दक्षिणाङ्गुष्ठतोङ्गकम् ।। ६ ।।<br>
<br>
मूलं देहे द्वादशाङ्गं न्यसेन्मन्त्रैर्द्विषट्‌ककैः। <br>
हृदयं च शिरश्चैव शिखा वर्म्मास्त्रलोचने ।। ७ ।।<br>
<br>
उदरं च तथा पृष्ठं बाहुरुजानुपादकं। <br>
मुद्रां दत्त्वा स्मरेद् विष्णुं जप्त्वाष्टशतमर्च्चयेत् ।। ८ ।।<br>
<br>
वामे तु वर्द्धनीं न्यस्य पूजाद्रव्यं तु दक्षिणे। <br>
प्रक्षाल्यास्त्रेण चार्घ्येण गन्धपुष्पान्विते न्यसेत् ।। ९ ।।<br>
<br>
चैतन्यं सर्व्वगं ज्योतिरष्टजप्तेन वारिणा। <br>
फडन्तेन तु संसिच्य हस्ते ध्यात्वा हरिं परे ।। १० ।।<br>
<br>
धर्मं ज्ञानं च वैराग्यमैश्वर्य्यं वह्निदिङमुखाः। <br>
अधर्मादीनि गात्राणि पूर्वादौ योगपीठके ।। ११ ।।<br>
<br>
कूर्मं पीठे ह्यनन्तञ्च यमं सूर्य्यादिमण्डलम्। <br>
विमलाद्याः केशरस्थानुग्रहा कर्णिकास्थिता ।। १२ ।।<br>
<br>
पूर्वं स्वहृदये ध्यात्वा आवाह्यार्च्चैच्च मण्डले। <br>
अर्घ्यं पाद्यं तथा चामं मधुपर्क्कं पुनश्च तत् ।। १३ ।।<br>
<br>
स्नानं वस्त्रोपवीतञ्च भूषणं गन्धपुष्पकम्। <br>
धूपदीपनैवेद्यानि पुण्डरीकाक्षविद्यया ।। १४ ।।<br>
<br>
यजेदङ्गानि पूर्वादौ द्वारि पूर्वे परेण्डजम्। <br>
दक्षे चक्रं गदां सौम्ये कोणे शङ्खं धनुर्न्यसेत् ।। १५ ।।<br>
<br>
देवस्य वामतो दक्षे चेषुधी खड्‌गमेव च। <br>
वामे चर्म्म श्रियं पुष्टिं वामेग्रतो न्यसेत् ।। १६ ।।<br>
<br>
वनमालाञ्च श्रीवत्सकौस्तुभौ दिक्‌पतीन्वहिः। <br>
स्वमन्त्रैः पूजयेत् सर्वान् विष्णुरर्घोवसानतः।। १७ ।।<br>
<br>
व्यस्तेन च समस्तेन अङ्गैर्वीजेन वै यजेत्। <br>
जप्त्वा प्रदक्षिणीकृत्य स्तुत्वार्घ्यञ्च समर्प्य च ।। १८ ।।<br>
<br>
हृदये विन्यसेद्ध्यात्वा अहं ब्रह्मा हरिस्त्विति। <br>
आगच्छावाहने योज्यं क्षमस्वेति विसर्ज्जने ।। १९ ।।<br>
<br>
एवमष्टाक्षाराद्यैश्च पूजां कृत्वा विमुक्तिभाक्।<br>
एकमूर्त्त्यर्च्चनं प्रोक्तं नवव्यूहार्च्चनं श्रृणु ।। २० ।।<br>
<br>
अङ्गुष्ठकद्वये न्यस्य वासुदेवं बलादिकान्। <br>
तर्ज्जन्यादौ शरीरेथ शिरोललाटवक्त्रके ।। २१ ।।<br>
<br>
हृन्नाभिगुह्यजान्वङ्‌घ्रौ मध्ये पूर्वादिकं यजेत् । <br>
एकपीठं नवव्यूहं नवपीठञ्च पूर्ववत् ।। २२ ।।<br>
<br>
नवाव्जे नवमूर्त्त्या च नवव्यूहञ्च पूर्ववत्। <br>
इष्टं मध्ये ततः स्थाने वासुदेवञ्च पूजयेत् ।। २३ ।।<br>
<br>
इत्यादिमहापुराणे आग्नेये आदिमूर्त्यादिपूजाविधिर्नाम त्रयोविंशोऽध्यायः।<br>
