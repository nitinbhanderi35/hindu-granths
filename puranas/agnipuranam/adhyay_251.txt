अग्निरुवाच<br>
जितहस्तो जितमतिर्ज्जितदृग्‌लक्ष्यसाधकः ।<br>
नियतां सिद्धिमासाद्य ततो वाहनमारुहेत् ।। २५१.१ ।।<br>
<br>
दशहस्तो भवेत् पाशो वृत्तः करमुखस्तथा ।<br>
गुणकार्पासमुञ्जानां भङ्गस्नाय्वर्क्कवर्म्मिणाम् ।। २५१.२ ।।<br>
<br>
अन्येषां सुदृढानाञ्च सुकृतं परिवेष्टितम् ।<br>
तया त्रिंशत्‌समं पाशं बुधः कुर्य्यात् सुवर्त्तिंतम् ।। २५१.३ ।।<br>
<br>
कर्त्तव्यं शिक्षकैस्तस्य स्थानं कक्षासु वै तदा ।<br>
वामहस्तेन सङ्गृह्य दक्षिणेनोद्धरेत्ततः ।। २५१.४ ।।<br>
<br>
कुण्डलस्याकृतिं कृत्वा भ्राम्यैकं मस्तकोपरि ।<br>
क्षिपेत् तूणमये तूर्णं पुरुषे चर्मवेष्टिते ।। २५१.५ ।।<br>
<br>
वल्गिते च प्लुते चैव तथा प्रव्रजितेषु च ।<br>
समयोगविधिं कृत्वा प्रयुञ्जीत सुशिक्षितम् ।। २५१.६ ।।<br>
<br>
विजित्वा तु यथान्यायं ततो बन्धं समाचरेत् ।<br>
कट्याम्बद्‌ध्वा ततः खड्गं वामपार्श्वावलम्बितम् ।। २५१.७ ।।<br>
<br>
दृढं विगृह्य वामेन निष्कर्षेद्दक्षिणेन तु ।<br>
षडङ्गुलपरीणाहं सप्तहस्तसमुच्छितं ।। २५१.८ ।।<br>
<br>
अयोमय्यः शलाकाश्च वर्माणि विविधानि च ।<br>
अर्द्धहस्ते समे चैव तिर्य्यगूद्‌र्ध्वगतं तथा ।। २५१.९ ।।<br>
<br>
योजयेद्विधिना येन तथात्वङ्गदतः श्रृणु ।<br>
तूणचर्मावनद्‌धाङ्गं स्थापयित्वा नवं दृढं ।। २५१.१० ।।<br>
<br>
करेणादाय लगुडं दक्षिणाङ्गुलकं नवं ।<br>
उद्यम्य घातयेद्यस्य नाशस्तेन शिशोर्दृढं ।। २५१.११ ।।<br>
<br>
उभाभ्यामथ हस्ताब्यां कुर्य्यात्तस्य निपातनं ।<br>
अक्लेशेन ततः कुर्वन् बधे सिद्धिः प्रकीर्त्तिता ।। २५१.१२ ।।<br>
<br>
वाहानां श्रमकरणं प्रचारार्थं पुरा तव ।<br>
<br>
इत्यादिमहापुराणे आग्नेये धनुर्वेदो नाम एकपञ्चाशदधिकद्विशततमोऽध्यायः ।<br>
