<span style="font-size: 14pt; line-height: 200%"><br>
शालिहोत्र उवाच<br>
गजशान्तिं प्रवक्ष्यामि गजरोगविमर्द्दनीम् ।<br>
विष्णुं श्रियञ्च पञ्चम्यां नागमैरावतं यजेत् ॥ २९१.१ ॥<br>
ब्रह्माणं शङ्करं विष्णुं शक्रं वैश्रवणं यमं ।<br>
चद्रार्कौ वरुणं वायुमग्निं पृथ्वीं तथा च खं ॥ २९१.२ ॥<br>
शेषं शैलान् कुञ्जरांश्च ये तेऽष्टौ देवयोनयः ।<br>
विरूपाक्षं महापद्मं भद्रं सुमनसन्तथा ॥ २९१.३ ॥<br>
कुमुदैरावणः पद्मः पुष्पदन्तोऽथ वामनः ।<br>
सुप्रतीकोञ्जनो नागा अष्टौ होमोऽथ दक्षिणाम् ॥ २९१.४ ॥<br>
गजाः शान्त्युदकासिक्ता वृद्धौ नैमित्तिकं श्रृणु ।<br>
गजानां मकरादौ च ऐशान्यां नगराद्बहिः ॥ २९१.५ ॥<br>
स्थण्डिले कमले मध्ये विष्णुं लक्ष्मीञ्च केशरे ।<br>
ब्रह्माणं भास्करं पृथ्वीं यजेत् स्कन्दं ह्यनन्तकं ॥ २९१.६ ॥<br>
खं शिवं सोममिन्द्रादींस्तदस्त्राणि दले क्रमात् ।<br>
वज्रं शक्तिञ्च दण्डञ्च तोमरं पाशकं गदां ॥ २९१.७ ॥<br>
शूलं पद्मं बहिर्वृन्ते चक्रे सूर्य्यन्तथाश्विनौ ।<br>
वसूनष्टौ तथा साध्यान् याम्येऽथ नैर्ऋते दले ॥ २९१.८ ॥<br>
देवानाङ्गिरसश्चाश्विभृगवो मरुतोऽनिले ।<br>
विश्वेदेवांस्तथा दक्षे रुद्रा रौद्रेऽथ मण्डले ॥ २९१.९ ॥<br>
ततो वृत्तया रेखया तु देवान् वै बाह्यतो यजेत् ।<br>
सूत्रकारानृषीन् वाणीं पूर्व्वादौ सरितो गिरीन् ॥ २९१.१० ॥<br>
महाभूतानि कोणेषु ऐशान्यादिषु संयजेत् ।<br>
पद्मं चक्रं गदां शंखं चतुरस्रन्तु मण्डलं ॥ २९१.११ ॥<br>
चतुर्द्वारं ततः कुम्भाः अग्न्यादौ च पताकिकाः।<br>
चत्वारस्तोरणा द्वारि नागानैरावतादिकान् ॥ २९१.१२ ॥<br>
पूर्व्वादौ चौषधीभिश्च देवानां भाजनं पृथक् ।<br>
पृथक्शताहुतीश्चाज्यैर्गजानर्च्य प्रदक्षिणं ॥ २९१.१३ ॥<br>
नागं वह्निं देवतादीन् बाह्यैर्जग्मुः स्वकं गृहम् ।<br>
द्विजेभ्यो दक्षिणां दद्यात् हस्तिवैद्यादिकांस्तथा ॥ २९१.१४ ॥<br>
करिणीन्तु समारुह्य वदेत् कर्णन्तु कालवित् ।<br>
नागाराजेऽमृते शान्तिं कृत्वाऽमुष्मिन् जपन्मनुम् ॥ २९१.१५<br>
श्रीगजस्त्वं कृतो राज्ञा भवानस्य गजाग्रणीः ।<br>
प्रभुर्माल्याग्रभक्तैस्त्वां पूजयिष्यति पार्थिवः ॥ २९१.१६ ॥<br>
लोकस्तदाज्ञया पूजां करिष्यति तदा तव ।<br>
पालनीयस्त्वया राजा युद्धेऽध्वनि तथा गृहे ॥ २९१.१७ ॥<br>
तिर्य्यग्भावं समुत्‌सृज्य दिव्यं भावमनुस्मर ।<br>
देवासुरे पुरा युद्धे श्रीगजस्त्रिदशैः कृतः ॥ २९१.१८ ॥<br>
ऐरावणसुतः श्रीमानरिष्टो नाम वारणः ।<br>
श्रीगजानान्तु तत् तेजः सर्व्वमेवोपतिष्ठते ॥ २९१.१९ ॥<br>
तत्तेजस्तव नागेन्द्र दिव्यभावसमन्वितं ।<br>
उपतिष्ठतु भद्रन्ते रक्ष राजानमाहवे ॥ २९१.२० ॥<br>
इत्येवमभिषिक्तैनमारोहेत शुभे नृपः ।<br>
तस्यानुगमनं कुर्युः सशस्त्रनवसद्‌गजाः ॥ २९१.२१ ॥<br>
शालास्वसौ स्थण्डिलेऽब्जे दिकपालादीन् यजेद्वहिः ।<br>
केशरेषु बलं नागं भुवञ्चैव सरस्वतीं ॥ २९१.२२ ॥<br>
मध्येषु डिण्डिमं प्रार्च्य गन्धमाल्यानुलेपनैः ।<br>
हुत्वा देयस्तु कलशो रसपूर्णो द्विजाय च ॥ २९१.२३ ॥<br>
गजाध्यक्षं हस्तिपं च गणितज्ञञ्च पूजयेत् ।<br>
गजाध्यक्षाय तन्दद्यात् डिण्डिमं सोपि वादयेत् ॥ २९१.२४ ॥<br>
शुभगम्भीरशब्दैः स्याज्जघनस्थोऽभिवादयेत् ॥ २९१.२५ ॥<br>
इत्यादिमहापुराणे आग्नेये गजशान्तिर्नामैकनवत्यधिकद्विशततमोऽध्यायः ॥<br>
<br>
</span>
