<span style="font-size: 14pt; line-height: 200%"><br>
अग्निरुवाच<br>
द्वितीयाव्रतकं वक्ष्ये भुक्तिमुक्तिदायकं  ।१७७.००१<br>
पुष्पाहारी द्वितीयायामश्विनौ पूजयेत्सुरौ  ॥१७७.००१<br>
अब्दं स्वरूपसौभाग्यं स्वर्गभाग्जायते व्रती  ।१७७.००२<br>
कार्त्तिके शुक्तिपक्षस्य(१) द्वितीयायां यमं यजेत् ॥१७७.००२<br>
अब्दमुपोषितः स्वर्गं गच्छेन्न नरकं व्रती  ।१७७.००३<br>
अशून्यशयनं वक्ष्ये अवैधव्यादिदायकं  ॥१७७.००३<br>
कृष्णपक्षे द्वितीयायां श्रावणास्य चरेदिदं  ।१७७.००४<br>
श्रीवत्सधारिन् श्रिकान्त श्रीधामन् श्रीपतेऽव्यय  ॥१७७.००४<br>
गार्हस्थ्यं मा प्रणाशं मे यातु धर्मार्थकामदं  ।१७७.००५<br>
अग्नयी मा प्रणश्यन्तु मा प्रणश्यन्तु देवताः  ॥१७७.००५<br>
पितरो मा प्रणश्यन्तु मत्तो दाम्पत्यभेदतः  ।१७७.००६<br>
लक्ष्म्या वियुज्यते देवो न कदाशिद्यथा भवान्  ॥१७७.००६<br>
तथा कलत्रसम्बन्धो देव मा मे विभिद्यतां  ।१७७.००७<br>
लक्ष्म्या न शून्यं वरद यथा ते शयनं विभो  ॥१७७.००७<br>
शय्या ममाप्यशून्यास्तु तथैव मधुसूदन  ।१७७.००८<br>
लक्ष्मीं विष्णुं यजेदव्दं दद्याच्छय्यां फलानि च  ॥१७७.००८<br>
प्रतिमासं च सोमाय दद्यादर्घ्यं समन्त्रकं  ।१७७.००९<br>
- - -- - - - - <br>
<small><small>टिप्पणी<br>
१ शुक्तपक्षे तु इति ग..</small></small> <br>
- - - - - -<br>
गगनाङ्गणसन्दीप दुग्धाब्धिमथनोद्भव  ॥१७७.००९<br>
भाभासितादिगाभोग रामानुज नमोऽस्तु ते  ।१७७.०१०<br>
ओं श्रीं श्रीधराय नमः सोमात्मानं हरिं यजेत् ॥१७७.०१०<br>
घं ढं भं हं श्रियै नमो दशरूपमहात्मने  ।१७७.०११<br>
घृतेन होमो नक्तञ्च शय्यां दद्याद्द्विजातये(१)  ॥१७७.०११<br>
दीपान्नभाजनैर्युक्तं छत्रोपानहमासनं  ।१७७.०१२<br>
सोदकुम्भञ्च प्रतिमां विप्रायाथ च पात्रकं(२)  ॥१७७.०१२<br>
पत्न्या य एवं कुरुते भुक्तिमुक्तिमवाप्नुयात् ।१७७.०१३<br>
कान्तिव्रतं प्रवक्ष्यामि कार्त्तिकस्य सिते चरेत् ॥१७७.०१३<br>
नक्तभोजी द्वितीयायां पूजयेद्बलकेशवौ  ।१७७.०१४<br>
वर्षं प्राप्नोति वै कान्तिमायुरारोग्यकादिकं  ॥१७७.०१४<br>
अथ विष्णुव्रतं वक्ष्ये मनोवाञ्छितदायकं  ।१७७.०१५<br>
पौषशुक्लद्वितीयादि कृत्वा दिनचतुष्टयं  ॥१७७.०१५<br>
पूर्वं सिद्धार्थकैः स्नानं ततः कृष्णतिलैः(३) स्मृतं  ।१७७.०१६<br>
वचया च तृतीयेऽह्नि सर्वौषध्या चतुर्थके  ॥१७७.०१६<br>
मुरामांषी वचा कुष्ठं शैलेयं रजनीद्वयं(४)  ।१७७.०१७<br>
सटी चम्पकमुस्तञ्च सर्वौषधिगणः स्मृतः  ॥१७७.०१७<br>
नाम्ना कृष्णाच्युतानन्त हृषीकेशेति पूजयेत् ।१७७.०१८<br>
पादे नाभ्यां चक्षुषि च क्रमाच्छिरसि पुष्पकैः  ॥१७७.०१८<br>
शशिचन्द्रशशाङ्केन्दुसञ्ज्ञाभिश्चार्घ्यं इन्दवे  ।१७७.०१९<br>
नक्तं भुञ्जीत च नरो यावत्तिष्ठति चन्द्रमाः  ॥१७७.०१९<br>
- - - -- - - - - -<br>
<small><small>टिप्पणी<br>
१ शय्यां दद्याद्द्वितीयके इति ख.. , ग.. , घ.. , ङ.. , छ.. , ज.. , ञ.. , ट.. च<br>
२ विप्रायाथ च पानकमिति घ.. , ञ.. च<br>
३ शुक्ततिलैरिति ग..<br>
४ पूर्वं सिद्धार्थकैरित्यादिः, रजनीद्वयमित्यन्तः पाठः झ.. पुस्तके नास्ति</small></small><br>
-  -- - - - - - -<br>
षण्मासं पावनं चाब्दं प्राप्नुयात्सकलं व्रती  ।१७७.०२०<br>
एतद्व्रतं नृपैः स्त्रीभिः कृतं पूर्वं सुरादिभिः  ॥१७७.०२०<br>
<br>
इत्याग्नेये महापुराणे द्वितीयाव्रतानि नाम सप्तसप्तत्यधिकशततमोऽध्यायः ॥<br>
<br>
</span>
