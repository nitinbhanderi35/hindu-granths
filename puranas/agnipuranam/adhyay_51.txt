भगवानुवाच<br>
ससप्ताश्वे सैकचक्रे रथे सूर्य्यो द्विपद्मधृक्।<br>
मसीभाजनलेखन्यौ बिभ्रत्कुण्डी तु दक्षिणे ।। १ ।।<br>
<br>
वामे तु पिङ्गलो द्वारि दण्डभृत् स रवेर्गणः।<br>
बालव्यजनधारिण्यौ पार्श्वे राज्ञी च निष्प्रभा ।। २ ।।<br>
<br>
अथवाश्वसमारूढः कार्य्य एकस्तु भास्करः।<br>
वरदा द्व्यब्जिनः सर्वे दिक्पालास्त्रकराः क्रमात् ।। ३ ।।<br>
<br>
मुद्गरशूलचक्राव्जभृतोग्न्यादिविदिक्‌स्थिताः।<br>
सूर्य्यार्यमादिरक्षोन्ताश्चतुर्हस्ता द्विषड्दले ।। ४ ।।<br>
<br>
वरुणः सूर्यनामा च सहस्रांशुस्तथापरः ।<br>
धाता तपनसञ्ज्ञश्च सविताथ गभस्तिकः ।। ५ ।।<br>
<br>
रविश्चैवाथ पर्ज्जन्यस्त्वष्टा मित्रोथ विष्णुकः।<br>
मेषादिराशिसंस्थाश्च मार्गादिकार्त्तिकान्तकाः ।। ६ ।।<br>
<br>
कृष्णो रक्तो मनाग्रक्तः पीतः पाण्डरकः सितः।<br>
कपिलः पीतवर्णश्च शुकाभो धवलस्तथा ।। ७ ।।<br>
<br>
धूम्रो नीलः क्रमाद्वर्णाः शक्तयः केशराग्रगाः।<br>
इडा सुषुम्णा विश्वार्च्चिरिन्दुसञ्ज्ञा प्रमर्दिनी ।। ८ ।।<br>
<br>
ग्रहर्षणी महाकाली कपिला च प्रबोधनी।<br>
नीलाम्बरा घनान्तस्था अमृताख्या च शक्तयः ।। ९ ।।<br>
<br>
वरुणादेश्च तद्वर्णाः केशराग्रेषु विन्यसेत्।<br>
तेजश्चण्डोमहावक्रो द्विभुजः पद्मखड्गभृत्  ।। १० ।।<br>
<br>
कुण्डिकाकजप्यमालीन्दुः कुजः शक्त्यक्षमालिकः।<br>
बुधश्चापाक्षपाणिः स्याज्जीवः कुण्ड्यक्षमालिकः ।। ११ ।।<br>
<br>
शुक्रः कुण्ड्यक्षमाली स्यात् किङ्किणीसूत्रवाञ्छनिः ।<br>
अर्द्धचन्द्रधरो राहुः केतुः खड्गी च दीपभृत् ।। १२ ।।<br>
<br>
अनन्तस्तक्षकः कर्क्कः पद्मो महाब्जः शङ्खकः।<br>
कुलिकः सूत्रिणः सर्वे फणवक्त्रा महाप्रभाः ।।<br>
<br>
इन्द्रो वज्री गजारूढश्लागगोग्निश्च शक्तिमान्।<br>
यमो दण्डी च महिषे नैर्ऋतः खड्गवान् करे ।। १४ ।।<br>
<br>
मकरे वरुणः पाशी वायुर्ध्वजधरो मृगे। <br>
गदी कुवेरो मेषस्थ ईशानश्च जटी वृषे ।। १५ ।।<br>
<br>
द्विबाहवो लोकपाला विश्वकर्म्माक्षसूत्रभृत्।<br>
हनूमान् वज्रहस्तः स्यात् पद्भ्यां सम्पीडिताश्रयः ।। १६ ।।<br>
<br>
विणाहस्ताः किन्नराः स्युर्मालाविद्याधराश्च खे ।<br>
दुर्बलाङ्गाः पिशाचाः स्युर्वेताला विकृताननाः ।। १७ ।।<br>
<br>
क्षेत्रपालाः शूलवन्तः प्रेता महोदराः कृशाः ।। १८ ।।<br>
<br>
इत्यादिमहापुराणे आग्नेये प्रतिमालक्षणं नाम एकपञ्चाशोऽध्यायः ।<br>
