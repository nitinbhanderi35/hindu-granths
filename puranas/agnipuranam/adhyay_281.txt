धन्वन्तरिरुवाच<br>
रसादिलक्षणं वक्ष्ये भेषजानां गुणं श्रृणु ।<br>
रसवीर्य्यविपाकज्ञो नृपादीन्रक्षयेन्नरः ।। २८१.१ ।।<br>
<br>
रसाः स्वाद्वम्ललवणाः सोमजाः परिकीर्त्तिताः ।<br>
कटुतिक्तकषायानि तथाग्नेया महाभुज ।। २८१.२ ।।<br>
<br>
त्रिधा विपाको द्रव्यस्य कट्‌वम्ल्लवणआत्मकः ।<br>
द्विधा वीय्य समुद्दिष्टमुष्णं शीतं तथैव च ।। २८१.३ ।।<br>
<br>
अनिर्देश्यप्रभावश्च ओषधीनां द्विजोत्तम ।<br>
मधुरश्च कषायश्च तिक्तश्चैव तथा रसः ।। २८१.४ ।।<br>
<br>
शीतवीर्य्याः समुद्दिष्टाः शेषास्तूष्णाः प्रकीर्त्तिताः ।<br>
गुडुची तत्र तिक्तापि भवत्युष्णातिवीर्यतः ।। २८१.५ ।।<br>
<br>
उष्णा कषायापि तथा पथ्या भवति मानद ।<br>
मधुरोपि तथा मांस उष्ण एव प्रकीर्त्तितः ।। २८१.६ ।।<br>
<br>
लवणो मधुरश्चैव विपाकमधुरौ स्मृतौ ।<br>
अम्लोष्णश्च तथा प्रोक्तः शेषाः कटुविपाकिनः ।। २८१.७ ।।<br>
<br>
वीर्य्यपाके विपर्य्यस्ते प्रभावात्तत्र निश्चयः ।<br>
मधुरोऽपि कटुः पाके यच्चः क्षौद्रं प्रकीर्त्तितं ।। २८१.८ ।।<br>
<br>
क्काथयेत् षोडशगुणं पिवेद्‌द्रव्याच्चतुर्गुणम् ।<br>
कल्पनैषा कषायस्य यत्र नोक्तो विधिर्भवेत् ।। २८१.९ ।।<br>
<br>
कषायन्तु भवेत्तोयं स्नेहपाके चतुर्गुणं ।<br>
द्रव्यतुल्यं समुद्‌धृत्य द्रव्यं स्नेहं क्षिपेद्‌बुधः ।। २८१.१० ।।<br>
<br>
तावत्प्रमाणं द्रव्यस्य स्नेहपादं ततः क्षिपेत् ।<br>
तोयवर्ज्जन्तु यद्‌द्रव्यं स्नेहद्रब्यं तथा भवेत् ।। २८१.११ ।।<br>
<br>
संवर्त्तितौषधः पाकः स्नेहानां परिकीर्त्तितः ।<br>
तत्तुल्यता तु लेह्यस्य तथा भवति सुश्रुत ।। २८१.१२<br>
<br>
स्वच्छमल्पौषधं क्काथं कषायञ्चोक्तवद्भवेत् ।<br>
अक्षं चूर्णस्य निर्दिष्टं कषायस्य चतुष्पलं ।। २८१.१३ ।।<br>
<br>
मध्यमैषा स्मृता मात्रा नास्ति मात्राविकल्पना ।<br>
वयः कालं बलं वह्निं देशं द्रव्यं रुजं तथा ।। २८१.१४ ।।<br>
<br>
समवेक्ष्य महाभाग मात्रायाः कल्पना भवेत् ।<br>
सौम्यास्तत्र रसाः प्रायो विज्ञेया धातुवर्द्धनाः ।। २८१.१५ ।।<br>
<br>
मधुरास्तु विशेषेण विज्ञेया धातुवर्द्धनाः ।<br>
दोषाणाञ्चैव धातूना द्रव्यं समगुणन्तु यत् ।। २८१.१६ ।।<br>
<br>
तदेव वृद्धये ज्ञेयं विपरीतं क्षमावहम् ।<br>
उपस्तम्भत्रयं प्रोक्तं देहेऽस्मिन्मनुजोत्तम ।। २८१.१७ ।।<br>
<br>
आहारो मैथुनं निद्रा तेषु यत्नः सदा भवेत् ।<br>
असेवनात् सेवनाच्च अत्यन्तं नाशमाप्नुयात् ।। २८१.१८ ।।<br>
<br>
क्षयस्य बृंहणं कार्यं स्थूलदेहस्य कर्षणम् ।<br>
रक्षणं मध्यकायस्य देहभेदास्त्रयो मताः ।। २८१.१९ ।।<br>
<br>
उपक्रमद्वयं प्रोक्तं तर्पणं वाप्यतर्पणं ।<br>
हिताशीच मिताशी च जीर्णाशी च तथा भवेत् ।। २८१.२० ।।<br>
<br>
ओषधीनां पञ्चविधा तथा भवति कल्पना ।<br>
रसः कल्कः श्रृतः शीतः फाण्टश्च मनुजोत्तम ।। २८१.२१ ।।<br>
<br>
रसश्च पीडको ज्ञेयः कल्क आलोड़िताद्‌ भवेत् ।<br>
क्कथितश्च श्रृतो ज्ञेयः शीतः पर्युषितो निशां ।। २८१.२२ ।।<br>
<br>
सद्योभिश्रृतपूतं यत् तत् फाण्टमभिधीयते ।<br>
करणानां शतञ्चैव षष्टिश्चैवाधिका स्मृता ।। २८१.२३ ।।<br>
<br>
यो वेत्ति स ह्यजेयः स्यात्सम्बन्धे वाहुशौण्डिकः ।<br>
आहारशुद्धिरगन्यर्थमग्निमूलं बलं नृणां ।। २८१.२४ ।।<br>
<br>
ससिन्धुत्रिफलाञ्चाद्यात्सुराज्ञि अभिवर्णदां ।<br>
जाङ्गलञ्च रसं सिन्धुयुक्तं दधि पयः कणां ।। २८१.२५ ।।<br>
<br>
रसाधिकं समं कुर्य्यान्नरो वाताधिकोऽपि वा ।<br>
निदाघे मर्द्दनं प्रोक्तं शिशिरे च समं बहु ।। २८१.२६ ।।<br>
<br>
वसन्ते मध्यमं ज्ञेयन्निदाघे मर्दनोल्वणं ।<br>
त्वचन्तु प्रथमं मर्द्द्यमङ्गञ्च तदनन्तरं ।। २८१.२७ ।।<br>
<br>
स्नायुरुधिरदेहेषु अस्थि भातीव मांसलं ।<br>
स्कन्धौ बाहू तथैवेह तथा जङ्घे सजानुनी ।। २८१.२८ ।।<br>
<br>
अरिवन्‌मर्द्दयेत् प्राज्ञो जत्रु वक्षश्च पूर्ववत् ।<br>
अङ्गसन्धिषु सर्व्वेषु निष्पीड्य बहुलं तथा ।। २८१.२९ ।।<br>
<br>
प्रसारयेदङ्गसन्धीन्न च क्षेपेण चाक्रमात् ।<br>
नाजीर्णे तु श्रमं कुर्य्यान्न भुक्त्वा पीतवान्नरः ।। २८१.३० ।।<br>
<br>
दिनस्य तु चतुर्भाग ऊद्‌र्ध्वन्तु प्रहरार्द्धके ।<br>
व्यायामं नैव कर्त्तव्यं स्नायाच्छीताम्बुना सकृत् ।। २८१.३१ ।।<br>
<br>
वार्य्युष्णञ्च श्रमं जह्याद्‌धृदा श्वासन्न धारयेत् ।<br>
व्यायामश्च कफं हन्याद्वातं हन्याच्च मर्द्दनम् ।। २९१.३२ ।।<br>
<br>
स्नानं पित्ताधिकं हन्यात्तस्यान्ते चातपाः प्रियाः ।<br>
आतपक्लेशकर्मादौ क्षेमव्यायामिनो नराः ।। २९१.३३ ।।<br>
<br>
इत्यादिमहापुराणे आग्नेये रसादिलक्ष्णं नामैकाशीत्यधिकद्विशततमोऽध्यायः ।।<br>
