अग्निरुवाच<br>
पूर्णायतं द्विजः कृत्वा ततो मांसैर्गदायूधान् ।<br>
सुनिर्धौतं धनुः कृत्वा यज्ञभूमौ विधापयेत् ॥ २५०.१ ॥<br>
<br>
ततो वाणं समागृह्य दंशितः सुसमाहितः ।<br>
बध्नीयाद्‌दृढां कक्षाञ्च दक्षिणाम् ॥ २५०.२ ॥<br>
<br>
विलक्षअयमपि तद्वाणं तत्र चैव सुसंस्थितं ।<br>
ततः समुद्धरेद्वाणं तूणाद्दक्षिणपाणिना ॥ २५०.३ ॥<br>
<br>
तेनैव सहितं मध्ये शरं सङ्‌गृह्य धारयेत् ।<br>
वामहस्तेन वै कक्षां धनुस्तस्मात्समुद्धरेत् ॥ २५०.४ ॥<br>
<br>
अविषण्णमतिर्भूत्वा गुणे पुङ्खं निवेशयेत् ।<br>
सम्पीड्य सिंहकर्णेन पुङ्खेनापि समे दृढं ॥ २५०.५ ॥<br>
<br>
वामकर्णोपविष्टञ्च फलं वामस्य धारयेत् ।<br>
वर्णान् मध्यमया तत्र वामाङ्गुल्या च धारयेत् ॥ २५०.६ ॥<br>
<br>
मनो लक्ष्यगतं कृत्वा मुष्टिना च विधानवित् ।<br>
दक्षिणे गात्रभागो तु कृत्वा वर्णं विमोक्षयेत् ॥ २५०.७ ॥<br>
<br>
ललाटपुटसंस्थानं दण्डं लक्ष्ये निवेशयेत् ।<br>
आकृष्य ताड़येत्तत्र चन्द्रकं षोड़शङ्गुलम् ॥ २५०.८ ॥<br>
<br>
मुक्त्वा वाणं ततः पश्चादुल्काशिक्षस्तदा तया ।<br>
निगृह्णीयानुमध्यमया ततोऽङ्गुल्या पुनः पुनः ॥ २५०.९ ॥<br>
<br>
अक्षिलक्ष्यं क्षिपेत्तूणाच्चतुरस्रञ्च दक्षिणम् ।<br>
चतुरस्रगतं वेध्यमभ्यसेच्चादितः स्थितः ॥ २५०.१० ॥<br>
<br>
तस्मादनन्तरं तीक्ष्णं परवृत्तं गतञ्च यत् ।<br>
निम्नमुन्नतवेधञ्च अभ्यसेत् क्षिप्रकन्ततः ॥ २५०.११ ॥<br>
<br>
वेध्यस्थानेष्वथैतेषु सत्त्वस्य पुटकाद्धनुः ।<br>
हस्तावापशतैश्चित्रैस्तर्ज्जयेद्‌दुस्तरैरपि ॥ २५०.१२ ॥<br>
<br>
तस्मिन् वेध्यगते विप्र द्वे वेध्ये दृढसंज्ञके ।<br>
द्वे वेध्ये दुष्करे वेध्ये द्वे तथा चित्रदुष्करे ॥ २५०.१३ ॥<br>
<br>
न तु निम्नञ्च तीक्ष्णञ्च दृढवेध्ये प्रकीर्त्तिते ।<br>
निम्नं दुष्करमुद्दिष्टं वेध्यमूद्‌र्ध्वगतञ्च यत् ॥ २५०.१४ ॥<br>
<br>
मस्तकायनमध्ये तु चित्रदुष्करसञ्‌ज्ञके ।<br>
एवं वेध्यगणङ्‌कृत्वा दक्षिणेनेतरेण च ॥ २५०.१५ ॥<br>
<br>
आरोहेत् प्रथमं वीरो जितलक्षस्ततो नरः ।<br>
एष एव विधिः प्रोक्तस्तत्र दृष्टः प्रयोक्तृभिः ॥ २५०.१६ ॥<br>
<br>
अधिकं भ्रमणं तस्य तस्माद् वेध्यात् प्रकीर्त्तितम् ।<br>
लक्ष्यं स योजयेत्तत्र पत्रिपत्रगतं दृढम् ॥ २५०.१७ ॥<br>
<br>
भ्रान्तं प्रचलिचञ्चैव स्थिरं यच्च भवेदति ।<br>
समन्तात्ताडयेद् भिन्द्याच्छेदयेद्व्यथयेदपि ॥ २५०.१८ ॥<br>
<br>
कर्म्मयोगविधानज्ञो ज्ञात्वैवं विधिमाचरेत् ।<br>
मनसा चक्षुषा दृष्ट्या योगरिक्षुर्यमं जयेत् ॥ २५०.१९ ॥<br>
<br>
इत्यादिमहापुराणे आग्नेये धनुर्वेदो नाम पञ्चाशदधिकद्विशततमोऽध्यायः ॥<br>
