<span style="font-size: 14pt; line-height: 200%">ईश्वर उवाच<br>
पवित्रारोहणं वक्ष्ये क्रियार्चादिषु पूरणं  ।७८.००१<br>
नित्यं तन्नित्यमुद्दिष्टं नैमित्तिकमथापरं  ॥७८.००१<br>
आषाढादिचतुर्दश्यामथ श्रावणभाद्रयोः  ।७८.००२<br>
सितासितासु कर्तव्यं चतुर्दश्यष्टमीषु तत् ॥७८.००२<br>
कुर्याद्वा कार्त्तिकीं यावत्तिथौ प्रतिपादिके  ।७८.००३<br>
वह्निब्रह्माम्बिकेभास्यनागस्कन्दार्कशूलिनां  ॥७८.००३<br>
दुर्गायमेन्द्रगोविन्दस्मरशम्भुसुधाभुजां<sup id="cite_ref-1" class="reference"><a href="#cite_note-1">[१]</a></sup>  ।७८.००४<br>
सौवर्णं राजतं ताम्रं कृतादिषु यथाक्रमं  ॥७८.००४<br>
कलौ कार्पासजं चापि पट्टपद्मादिसूत्रकं  ।७८.००५<br>
प्रणवश्चन्द्रमा वह्निर्ब्रह्मा नागो गुहो हरिः<sup id="cite_ref-2" class="reference"><a href="#cite_note-2">[२]</a></sup>  ॥७८.००५<br>
सर्वेशः<sup id="cite_ref-3" class="reference"><a href="#cite_note-3">[३]</a></sup> सर्वदेवाः स्युः क्रमेण नवतन्तुषु  ।७८.००६<br>
अष्टोत्तरशतान्यर्धं तदर्धं चोत्तमादिकं  ॥७८.००६<br>
एकाशीत्याथवा सूत्रैस्त्रिंशताप्पष्टयुक्तया  ।७८.००७<br>
पञ्चाशता वा कर्तव्यं तुल्यग्रन्थ्यन्तरालकं  ॥७८.००७<br>
द्वादशाङ्गुलमानानि व्यासादष्टाङ्गुलानि च  ।७८.००८<br>
लिङ्गविस्तारमानानि चतुरङ्गुलकानि वा  ॥७८.००८<br>
तथैव पिण्डिकास्पर्शं चतुर्थं सर्वदैवतं  ।७८.००९<br>
गङ्गावतारकं कार्यं सुजातेन सुधौतकं  ॥७८.००९<br>
ग्रन्थिं कुर्याच्च वामेन अघोरणाथ शोधयेत् ।७८.०१०<br>
रञ्जयेत्पुरुषेणैव रक्तचन्दनकुङ्कुमैः  ॥७८.०१०<br>
कस्तूरीरोचनाचन्द्रैर्हरिद्रागैरिकादिभिः  ।७८.०११<br>
ग्रन्थयो दश कर्तव्या अथवा तन्तुसङ्ख्यया  ॥७८.०११<br>
अन्तरं वा यथाशोभमेकद्विचतुरङ्गुलं  ।७८.०१२<br>
प्रकृतिः पौरुषी वीरा चतुर्थी त्वपराजिता  ॥७८.०१२<br>
जयान्या विजया षष्ठी अजिता च सदाशिवा  ।७८.०१३<br>
मनोन्मनी सर्वमुखी ग्रन्थयोऽभ्यधिकाः शुभाः  ॥७८.०१३<br>
कार्या वा चन्द्रवह्न्यर्कपवित्रं<sup id="cite_ref-4" class="reference"><a href="#cite_note-4">[४]</a></sup> शिववद्धृदि  ।७८.०१४<br>
एकैकं निजमूर्तौ वा पुप्तके गुरुके गणे<sup id="cite_ref-5" class="reference"><a href="#cite_note-5">[५]</a></sup>  ॥७८.०१४<br>
स्यादेकैकं तथा द्वारदिक्पालकलशादिषु  ।७८.०१५<br>
हस्तादिनवहस्तान्तं लिङ्गानां स्यात्पवित्रकं  ॥७८.०१५<br>
अष्टाविंशतितो युद्धं दशभिर्दशभिः क्रमात् ।७८.०१६<br>
द्व्यङ्गुलाभ्यन्तरास्तत्र क्रमादेकाङ्गुलान्तराः  ॥७८.०१६<br>
ग्रन्थयो मानमप्येषां लिङ्गविस्तारसस्मितं  ।७८.०१७<br>
सप्तम्यां वा त्रयोदश्यां कृतनित्यक्रियः शुचिः  ॥७८.०१७<br>
भूषयेत्पुष्पवस्त्राद्यैः सायाह्ने यागमन्दिरं  ।७८.०१८<br>
कृत्वा नैमित्तिकीं सन्ध्यां विशेषेण च तर्पणं  ॥७८.०१८<br>
परिगृहीते भूभागे पवित्रे सूर्यमर्चयेत्<sup id="cite_ref-6" class="reference"><a href="#cite_note-6">[६]</a></sup>  ।७८.०१९<br>
आचम्य सकलीकृत्य प्रणवार्घ्यकरो गुरुः  ॥७८.०१९<br>
द्वाराण्यस्त्रेण सम्प्रोक्ष्य पूर्वादिक्रमतोऽर्चयेत् ।७८.०२०<br>
हां शान्तिकलाद्वाराय तथा विद्याकलात्मने  ॥७८.०२०<br>
निवृत्तिकलाद्वाराय प्रतिष्ठाख्यकलात्मने  ।७८.०२१<br>
तच्छाखयोः प्रतिद्वारं द्वौ द्वौ द्वाराधिपौ यजेत् ॥७८.०२१<br>
नन्दिने महाकालाय भृङ्गिणेऽथ गणाय च  ।७८.०२२<br>
वृषभाय च स्कन्दाय देव्यै चण्डाय च क्रमात् ॥७८.०२२<br>
नित्यं च द्वारपालादीन् प्रविश्य द्वारपश्चिमे  ।७८.०२३<br>
इष्ट्वा वास्तुं भूतशुद्धिं विशेषार्घ्यकरः शिवः  ॥७८.०२३<br>
प्रोक्षणाद्यं<sup id="cite_ref-7" class="reference"><a href="#cite_note-7">[७]</a></sup> विधायाथ यज्ञसम्भारकृन्नरः  ।७८.०२४<br>
मन्त्रयेद्दर्भदूर्वाद्यैः पुष्पाद्यैश्च हृदादिभिः  ॥७८.०२४<br>
शिवहस्तं विधायेत्थं<sup id="cite_ref-8" class="reference"><a href="#cite_note-8">[८]</a></sup> स्वशिरस्यधिरोपयेत् ।७८.०२५<br>
शिवोऽहमादिः सर्वज्ञो मम यज्ञप्रधानता  ॥७८.०२५<br>
अत्यर्थं भावयेद्देवं ज्ञानखद्गकरो गुरुः  ।७८.०२६<br>
नैर्ऋतीं दिशमासाद्य प्रक्षिपेदुदगाननः  ॥७८.०२६<br>
अर्घ्याम्बु पञ्चगव्यञ्च समस्तान्मखमण्डपे  ।७८.०२७<br>
चतुष्पथान्तसंस्कारैर्वीक्षणाद्यैः<sup id="cite_ref-9" class="reference"><a href="#cite_note-9">[९]</a></sup> सुसंस्कृतैः  ॥७८.०२७<br>
विक्षिप्य विकिरांस्तत्र कुशकूर्चोपसंहरेत्<sup id="cite_ref-10" class="reference"><a href="#cite_note-10">[१०]</a></sup>  ।७८.०२८<br>
तानीशदिशि<sup id="cite_ref-11" class="reference"><a href="#cite_note-11">[११]</a></sup> वर्धन्यामासनायोपकल्पयेत् ॥७८.०२८<br>
नैर्ऋते वास्तुगीर्वाणा द्वारे लक्ष्मीं प्रपूजयेत् ।७८.०२९<br>
पश्चिमाभिमुखं कुम्भं सर्वधान्योपरि स्थितं  ॥७८.०२९<br>
प्रणवेन वृषारूढं सिंहस्थां वर्धनीन्ततः  ।७८.०३०<br>
कुम्भे साङ्गं शिवन्देवं वर्धन्यामर्चयेत्<sup id="cite_ref-12" class="reference"><a href="#cite_note-12">[१२]</a></sup>  ॥७८.०३०<br>
दिक्षु शक्रादिदिक्पालान् विष्णुब्रह्मशिवादिकान्<sup id="cite_ref-13" class="reference"><a href="#cite_note-13">[१३]</a></sup>  ।७८.०३१<br>
वर्धनीं सम्यगादाय घटपृष्टानुगामिनीं  ॥७८.०३१<br>
शिवाज्ञां श्रावयेन्मन्त्री पूर्वादीशानगोचरं  ।७८.०३२<br>
अविच्छिन्नपयोधारां मूलमन्त्रमुदीरयेत् ॥७८.०३२<br>
समन्ताद्भ्रामयेदेनां रक्षार्थं शस्त्ररूपिणीं  ।७८.०३३<br>
पूर्वं कलशमारोप्य शस्त्रार्थन्तस्य<sup id="cite_ref-14" class="reference"><a href="#cite_note-14">[१४]</a></sup> वामतः  ॥७८.०३३<br>
समग्रासनके कुम्भे यजेद्देवं स्थिरासने  ।७८.०३४<br>
वर्धन्यां प्रणवस्थायामायुधन्तदनु द्वयोः  ॥७८.०३४<br>
भगलिङ्गसमायोगं विदध्याल्लिङ्गमुद्रया  ।७८.०३५<br>
कुम्भे निवेद्य बोधासिं मूलमन्त्रजपन्तथा  ॥७८.०३५<br>
तद्दशांशेन वर्धन्यां रक्षां विज्ञापयेदपि<sup id="cite_ref-15" class="reference"><a href="#cite_note-15">[१५]</a></sup>  ।७८.०३६<br>
गणेशं वायवेऽभ्यर्च्य हरं पञ्चामृतादिभिः  ॥७८.०३६<br>
स्नापयेत्पूर्ववत्प्रार्च्य<sup id="cite_ref-16" class="reference"><a href="#cite_note-16">[१६]</a></sup> कुण्डे च शिवपावकं<sup id="cite_ref-17" class="reference"><a href="#cite_note-17">[१७]</a></sup>  ।७८.०३७<br>
विधिवच्च चरुं कृत्वा सम्पाताहुतिशोधितं  ॥७८.०३७<br>
देवाग्र्यात्मविभेदेन दर्ष्या तं विभजेत्त्रिधा  ।७८.०३८<br>
दत्वा भागौ शिवाग्निभ्यां संरक्षेद्भागमात्मनि  ॥७८.०३८<br>
शरेण चर्मणा देयं पूर्वतो दन्तधावनं  ।७८.०३९<br>
तस्माद्घोरशिखाभ्यां वा दक्षिणे पश्चिमे मृदं  ॥७८.०३९<br>
साद्योजातेन च हृदा चोत्तरे वामनीकृतं<sup id="cite_ref-18" class="reference"><a href="#cite_note-18">[१८]</a></sup>  ।७८.०४०<br>
जलं<sup id="cite_ref-19" class="reference"><a href="#cite_note-19">[१९]</a></sup> वामेन शिरसा ईशे गन्धान्वितं जलं  ॥७८.०४०<br>
पञ्चगव्यं पलाशादिपुटकं वै समन्ततः  ।७८.०४१<br>
ऐशान्यां कुसुमं दद्यादाग्नेय्यां दिशि रोचनां  ॥७८.०४१<br>
अगुरुं निर्ऋताशायां वायव्यां च चतुःसमं  ।७८.०४२<br>
होमद्रव्याणि सर्वाणि सद्योजातैः कुशैः सह  ॥७८.०४२<br>
दण्डाक्षसूत्रकौपीनभिक्षापात्राणि<sup id="cite_ref-20" class="reference"><a href="#cite_note-20">[२०]</a></sup> रूपिणे  ।७८.०४३<br>
कज्जलं कुङ्कुमन्तैलं शलाकां केशशोधनीं  ॥७८.०४३<br>
ताम्बूलं दर्पणं दद्यादुत्तरे रोचनामपि  ।७८.०४४<br>
आसनं पादुके पात्रं योगपट्टातपत्रकं  ॥७८.०४४<br>
ऐशान्यामीशमन्त्रेण दद्यादीशानतुष्टये  ।७८.०४५<br>
पूर्वस्याञ्चरुकं साज्यं दद्याद्गन्धादिकं नवे  ॥७८.०४५<br>
पूर्वित्राणि समादाय प्रोक्षितान्यर्घ्यवारिणा  ।७८.०४६<br>
संहितामन्त्रपूतानि नीत्वा पावकसन्निधिं  ॥७८.०४६<br>
कृष्णाजिनादिना.अच्छाद्य स्मरन् संवत्सरात्मकं  ।७८.०४७<br>
साक्षिणं सर्वकृत्यानां गोप्तारं शिवमव्ययं  ॥७८.०४७<br>
स्वेति हेति प्रयोगेण मन्त्रसंहितया पुनः  ।७८.०४८<br>
शोधयेच्च पवित्राणि वाराणामेकविंशतिं  ॥७८.०४८<br>
गृहादि वेष्टयेत्सूत्रैर्गन्धाद्यं <sup id="cite_ref-21" class="reference"><a href="#cite_note-21">[२१]</a></sup> रवये ददेत् ।७८.०४९<br>
पूजिताय समाचम्य  <sup id="cite_ref-22" class="reference"><a href="#cite_note-22">[२२]</a></sup>कृतन्यासः कृतार्घ्यकः  ॥७८.०४९<br>
नन्द्यादिभ्योऽथ<sup id="cite_ref-23" class="reference"><a href="#cite_note-23">[२३]</a></sup> गन्धाख्यं<sup id="cite_ref-24" class="reference"><a href="#cite_note-24">[२४]</a></sup> वास्तोश्चाथ प्रविश्य च  ।७८.०५०<br>
शस्त्रेभ्यो लोकपालेभ्यः स्वनाम्ना शिवकुम्भके  ॥७८.०५०<br>
वर्धन्यै विघ्नराजाय गुरवे ह्यात्मने यजेत् ।७८.०५१<br>
अथ सर्वौषधीलिप्तं धूपितं पुष्पदूर्वया  ॥७८.०५१<br>
आमन्त्र्य च पवित्रं<sup id="cite_ref-25" class="reference"><a href="#cite_note-25">[२५]</a></sup>तत्विधायाञ्जलिमध्यगं  ।७८.०५२<br>
ओं समस्तविधिच्छिद्रपूरणे च विधिं प्रति  ॥७८.०५२<br>
प्रभवमन्त्रयामि त्वां त्वदिच्छावाप्तिकारिकां  ।७८.०५३<br>
तत्सिद्धिमनुजानीहि यजतश्चिदचित्पते  ॥७८.०५३<br>
सर्वथा सर्वदा शम्भो नमस्तेऽस्तु प्रसीद मे  ।७८.०५४<br>
आमन्त्रितोऽसि देवेश सह देव्या गणेश्वरैः  ॥७८.०५४<br>
मन्त्रेशैर्लोकपालैश्च सहितः परिचारकैः<sup id="cite_ref-26" class="reference"><a href="#cite_note-26">[२६]</a></sup>  ।७८.०५५<br>
निमन्त्रयाम्यहन्तुभ्यं प्रभाते तु पवित्रकं  ॥७८.०५५<br>
नियमञ्च करिष्यामि परमेश तवाज्ञया  ।७८.०५६<br>
इत्येवन्देवमामन्त्र्य रेचकेनामृतीकृतं  ॥७८.०५६<br>
शिवान्तं मूलमुच्चार्य तच्छिवाय निवेदयेत् ।७८.०५७<br>
जपं स्तोत्रं प्रमाणञ्च कृत्वा शम्भुं क्षमापयेत् ॥७८.०५७<br>
हुत्वा चरोस्तृतीयांशं तद्दद्दीत शिवाग्नये<sup id="cite_ref-27" class="reference"><a href="#cite_note-27">[२७]</a></sup>  ।७८.०५८<br>
दिग्वासिभ्यो दिगीशेभ्यो भूतमातृगणेभ्य उ<sup id="cite_ref-28" class="reference"><a href="#cite_note-28">[२८]</a></sup>  ॥७८.०५८<br>
रुद्रेभ्यो क्षेत्रपादिभ्यो<sup id="cite_ref-29" class="reference"><a href="#cite_note-29">[२९]</a></sup> नमः स्वाहा बलिस्त्वयं  ।७८.०५९<br>
दिङ्नागाद्यैश्च पूर्वादौ क्षेत्राय चाग्नये बलिः  ॥७८.०५९<br>
समाचम्य विधिच्छिद्रपूरकं होममाचरेत् ।७८.०६०<br>
पूर्णां व्याहृतिहोमञ्च कृत्वा रुन्धीत पावकं  ॥७८.०६०<br>
तत ओमग्नये स्वाहा स्वाहा सोमाय चैव हि  ।७८.०६१<br>
ओमग्नीषोमाभ्यां स्वाहाग्नये स्विष्टकृते तथा  ॥७८.०६१<br>
इत्याहुतिचतुष्कन्तु दत्वा कुर्यात्तु योजनां  ।७८.०६२<br>
वह्निकुण्डार्चितं देवं मण्डलाभ्यर्चिते शिवे  ॥७८.०६२<br>
नाडीसन्धानरूपेण विधिना योजयेत्ततः  ।७८.०६३<br>
वंशादिपात्रे विन्यस्य अस्त्रञ्च हृदयन्ततः  ॥७८.०६३<br>
अधिरोप्य पवित्राणि कलाभिर्वाथ मन्त्रयेत् ।७८.०६४<br>
षडङ्गं ब्रह्ममूलैर्वा हृद्धर्मास्त्रञ्च योजयेत् ॥७८.०६४<br>
विधाय सूत्रैः संवेष्ट्य पूजयित्वाङ्गसम्भवैः<sup id="cite_ref-30" class="reference"><a href="#cite_note-30">[३०]</a></sup> ।७८.०६५<br>
रक्षार्थं जगदीशाय भक्तिनम्रः समर्पयेत् ॥७८.०६५<br>
पूजिते पुष्पधूपाद्यैर्दत्वा सिद्धान्तपुस्तके  ।७८.०६६<br>
गुरोः पादान्तिकं गत्वा भक्त्या दद्यात्पवित्रकं  ॥७८.०६६<br>
निर्गत्य वहिराचम्य गोमये मण्डलत्रये  ।७८.०६७<br>
पञ्चगव्यञ्चरुन्दन्तधावनञ्च क्रमाद्यजेत् ॥७८.०६७<br>
आचान्तो मन्त्रसम्बद्धः कृतसङ्गीतजागरः  ।७८.०६८<br>
स्वपेदन्तः स्मरन्नीशं बुभुक्षुर्दर्भसंस्तरे  ॥७८.०६८<br>
अनेनैव प्रकारेण मुमुक्षुरपि संविशेत् ।७८.०६९<br>
केवलम्भस्मशय्यायां सोपवासः समाहितः  ॥७८.०६९<br>
<br>
इत्यादिमहापुराणे आग्नेये पवित्राधिवासनविधिर्नाम अष्टसप्ततितमोऽध्यायः ॥<br>
<br>
</span>
