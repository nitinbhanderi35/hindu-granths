<span style="font-size: 14pt; line-height: 200%"><br>
भगवानुवाच<br>
लिङ्गादिलक्षणं वक्ष्ये कमलोद्भव तच्छृणु  ।५३.००१<br>
दैर्घ्यार्धं वसुभिर्भक्त्वा त्यक्त्वा भागत्रयं ततः  ॥५३.००१<br>
विष्कम्भं भूतभागैस्तु चतुरस्रन्तु कारयेत् ।५३.००२<br>
आयामं मूर्तिभिर्भक्त्वा एकद्वित्रिक्रमान्न्यसेत् ॥५३.००२<br>
ब्रह्मविष्णुशिवांशेषु वर्धमानोयमुच्यते  ।५३.००३<br>
चतुरस्रेस्य वर्णार्धं गुह्यकोणेषु लाञ्छयेत् ॥५३.००३<br>
अष्टाग्रं वैष्णवं भागं सिध्यत्येव न संशयः  ।५३.००४<br>
षोडशास्रं ततः कुर्याद्द्वात्रिंशास्रं ततः पुनः  ॥५३.००४<br>
चतुःषष्ट्यस्रकं कृत्वा वर्तुलं साधयेत्ततः  ।५३.००५<br>
कर्तयेदथ लिङ्गस्य शिरो वै देशिकोत्तमः  ॥५३.००५<br>
विस्तारमथ लिङ्गस्य अष्टधा संविभाजयेत् ।५३.००६<br>
भागार्धार्धन्तु सन्त्यज्य च्छत्राकारं शिरो भवेत् ॥५३.००६<br>
त्रिषु भागेषु सदृशमायामं यस्य चिस्तरः  ।५३.००७<br>
तद्विभागसमं लिङ्गं सर्वकामफलप्रदं  ॥५३.००७<br>
दैर्घ्यस्य तु चतुर्थेन विष्कम्भं देवपूजिते  ।५३.००८<br>
सर्वेषामेव लिङ्गानां लक्षणं शृणु साम्प्रतं  ॥५३.००८<br>
मध्यसूत्रं समासाद्य ब्रह्मरुद्रान्तिकं(१) बुधः  ।५३.००९<br>
षोडशाङ्गुललिङ्गस्य षड्भागैर्भाजितो यथा  ॥५३.००९<br>
तद्वैयमनसूत्राभ्यां मानमन्तरमुच्यते  ।५३.०१०<br>
यवाष्टमुत्तरे कार्यं शेषाणां यवहानितः  ॥५३.०१०<br>
अधोभागं त्रिधा कृत्वा त्वर्धमेकं परित्यजेत् ।५३.०११<br>
<small><small>टिप्पणी<br>
१ व्रजेदात्यन्तिकमिति ग, चिह्नितपुस्तकपाठः</small></small><br>
अष्टधा तद्द्वयं कृत्वा ऊर्ध्वभागत्र्यं त्यजेत् ॥५३.०११<br>
ऊर्ध्वञ्च पञ्चमाद्भागाद्भ्राम्य रेखां प्रलम्बयेत् ।५३.०१२<br>
भागमेकं परित्यज्य सङ्गं कारयेत्तयोः  ॥५३.०१२<br>
एतत्साधारणं प्रोक्तं लिङ्गानां लक्षणं मया  ।५३.०१३<br>
सर्वसाधारणं वक्ष्ये पिण्डिकान्तान्निबोध मे  ॥५३.०१३<br>
ब्रह्मभागप्रवेशञ्च ज्ञात्वा लिङ्गस्य चोच्छ्रयं  ।५३.०१४<br>
न्यसेद्ब्रह्मशिलां विद्वान् सम्यक्कर्मशिलोपरि  ॥५३.०१४<br>
तथा सुमुच्छ्रयं ज्ञात्वा पिण्डिकां प्रविभाजयेत् ।५३.०१५<br>
द्विभागमुच्छ्रितं पीठं विस्तारं लिङ्गसम्मितम्  ॥५३.०१५<br>
त्रिभागं मध्यतः खातं कृत्वा पीठं(१) विभाजयेत् ।५३.०१६<br>
स्वमानार्धत्रिभागेण बाहुल्यं परिकल्पयेत् ॥५३.०१६<br>
बाहुल्यस्य त्रिभागेण मेखलामथ कल्पयेत् ।५३.०१७<br>
खातं स्यान्मेखलातुल्यं क्रमान्निम्नन्तु कारयेत् ॥५३.०१७<br>
मेखलाषोडशांशेन खातं वा तत्प्रमाणज्ञः  ।५३.०१८<br>
उच्छ्रायं तस्य पीठस्य विकाराङ्गं तु(२) कारयेत् ॥५३.०१८<br>
भूमौ प्रविष्टमेकं तु भागैकेन(३) पिण्डिका  ।५३.०१९<br>
कण्ठं भागैस्त्रिभिः कार्यं भागेनैकेन पट्टिका  ॥५३.०१९<br>
द्यंगेन चोर्ध्वपट्टन्तु(४) एकांशाः शेषपट्टिका  ।५३.०२०<br>
भागं भागं प्रविष्टन्तु यावत्कण्ठं ततः पुनः  ॥५३.०२०<br>
निर्गमं भागमेकं तु यावद्वै शेषपट्टिका  ।५३.०२१<br>
प्रणालस्य त्रिभागेन निर्गमस्तु त्रिभागतः  ॥५३.०२१<br>
<small><small>टिप्पणी<br>
१ मध्यतः कृत्वा ततः पीठमिति घ, चिह्नितपुस्तकपाठः<br>
२ विकारांशांश्चेति घ, चिह्नितपुस्तकपाठः<br>
३ भागेनैकेनेति ग, चिह्नितपुस्तकपाठः<br>
४ चार्धपट्टन्तु इति ख, ग, चिह्नितपुस्तकपाठः</small></small><br>
मूलेङ्गुल्यग्रविस्तारमग्रे त्र्यंशेन चार्धतः  ।५३.०२२<br>
ईषन्निम्नन्तु कुर्वीत खातं तच्चोत्तरेण वै  ।५३.०२२<br>
पिण्डिकासहितं लिङ्गमेतत्साधारणं स्मृतम्  ॥५३.०२२<br>
<br>
इत्यादिमहापुराणे आग्नेये लिङ्गलक्षणं नाम त्रिपञ्चाशत्तमोध्यायः ॥<br>
<br>
<br>
</span>
