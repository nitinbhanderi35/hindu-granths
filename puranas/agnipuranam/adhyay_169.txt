<span style="font-size: 14pt; line-height: 200%">पुष्कर उवाच<br>
एतत्प्रभृतिपापानां प्रायश्चित्तं वदामि ते  ।०१<br>
ब्रह्महा द्वादशाब्दानि कुटीङ्कृत्वा वने वसेत् ॥०१<br>
भिक्षेतात्मविशुद्ध्यर्थं कृत्वा शवशिरोध्वजं  ।०२<br>
प्रास्येदात्मानमग्नौ वा समिद्धे त्रिरवाक्शिराः  ॥०२<br>
यजेत वाश्वमेधेन स्वर्जिता गोसवेन वा  ।०३<br>
जपन्वान्यतमं वेदं योजनानां शतं ब्रजेत् ॥०३<br>
सर्वस्वं वा वेदविदे ब्राह्मणायोपपादयेत् ।०४<br>
व्रतैरेतैर्व्यपोहन्ति महापातकिनो मलं  ॥०४<br>
उपपातकसंयुक्तो गोघ्नो मासं यवान् पिवेत् ।०५<br>
कृतवापो वसेद्गोष्ठे चर्मणा तेन संवृतः  ॥०५<br>
चतुर्थकालमश्रीयादक्षारलवणं मितं  ।०६<br>
गोमूत्रेण चरेत्स्नानं द्वौ मासौ नियतेन्द्रियः  ॥०६<br>
दिवानुगच्छेद्गाश्चैव तिष्ठन्नूर्ध्वं रजः पिवेत् ।०७<br>
वृषभैकादशा गास्तु दद्याद्विचारितव्रतः(१)  ॥०७<br>
अविद्यमाने सर्वस्वं वेदविद्भ्यो निवेदयेत् ।०८<br>
पादमेकञ्चरेद्रोधे द्वौ पादौ बन्धने चरेत् ॥०८<br>
<small><small>टिप्पणी<br>
१ दद्यात्सुचरितव्रत इति ङ..</small></small><br>
योजने पादहीनं स्याच्चरेत्सर्वं निपातने  ।०९<br>
कान्तारेष्वथ दुर्गेषु विषमेषु भयेषु च  ॥०९<br>
यदि तत्र विपत्तिः स्यादेकपादो विधीयते  ।१०<br>
घण्टाभरणदोषेण तथैवर्धं विनिर्दिशत् ॥१०<br>
दमने दमने रोधे शकटस्य नियोजने  ।११<br>
स्तम्भशृङ्खलपाशेषु मृते पादोनमाचरेत् ॥११<br>
शृङ्गभङ्गेऽस्थिभङ्गे च लाङ्गूलच्छेदने तथा  ।१२<br>
यावकन्तु पिवेत्तावद्यावत्सुस्था तु गौर्भवेत् ॥१२<br>
गोमतीञ्च जपेद्विद्यां गोस्तुतिं गोमतीं स्मरेत् ।१३<br>
एका चेद्बहुभिर्दैवाद्यत्र व्यापादिता भवेत् ॥१३<br>
पादं पादन्तु हत्यायाश्चरेयुस्ते पृथक्पृथक् ।१४<br>
उपकारे क्रियमाणे विपत्तौ नास्ति पातकं  ॥१४<br>
एतदेव व्रतं कुर्युरुपपातकिनस्तथा  ।१५<br>
अवकीर्णवर्जं शुद्ध्यर्थञ्चान्द्रायणमथापि वा  ॥१५<br>
अवकीर्णी तु कालेन गर्धभेन चतुष्पथे  ।१६<br>
पाकयज्ञविधानेन यजेत निर्ऋतिं निशि  ॥१६<br>
कृत्वाग्निं विधिवद्धीमानन्ततस्तु समित्तृचा  ।१७<br>
चन्द्रेन्द्रगुरुवह्नीनां जुहुयात्सर्पिषाहुतिं(१)  ॥१७<br>
अथवा गार्धभञ्चर्म वसित्वाब्दञ्चरेन्महीं  ।१८<br>
हत्वा गर्भमविज्ञातं ब्रह्महत्याव्रतं चरेत् ॥१८<br>
<small><small>टिप्पणी<br>
१ जुहुयात्सर्पिषाहुतीरिति ख.. , ङ.. , ज.. च</small></small><br>
सरां पीत्वा द्विजो मोहादग्निवर्णां सुरां पिवेत् ।१९<br>
गोमूत्रमग्निवर्णं वा पिवेदुदकमेव वा  ॥१९<br>
सुवर्णस्तेयकृद्विप्रो राजानमभिगम्य तु  ।२०<br>
स्वकर्म ख्यापयन् व्रूयान्मां भवाननुशास्त्विति  ॥२०<br>
गृहीत्वा मुशलं राजा सकृद्धन्यात्स्वयङ्गतं  ।२१<br>
बधेन शुद्ध्यते स्तेयो ब्राह्मणस्तपसैव वा  ॥२१<br>
गुरुतल्पो निकृत्यैव शिश्नञ्च वृषणं स्वयं  ।२२<br>
निधाय चाञ्चलौ गच्छेदानिपाताच्च नैर्ऋतिं  ॥२२<br>
चान्द्रायणान् वा त्रीन्मासानभ्यसेन्नियतेन्द्रियः  ।२३<br>
जातिभ्रंशकरं कर्म कृत्वान्यतममिच्छया  ॥२३<br>
चरेच्छान्तपनं कृच्छ्रं प्राजापत्यमनिच्छया  ।२४<br>
सङ्करीपात्रकृत्यासु मासं शोधनमैन्दवं  ॥२४<br>
मलिनीकरणीयेषु तप्तं स्याद्यावकं त्र्यहं  ।२५<br>
तुरीयो ब्रह्महत्यायाः क्षत्रियस्य बधे स्मृतः  ॥२५<br>
वैश्येऽष्टमांशे वृत्तस्थे शूद्रे ज्ञेयस्तु षोडशः  ।२६<br>
मार्जरनकुलौ हत्वा चासं मण्डूकमेव च  ॥२६<br>
श्वगोधोलूककाकांश्च शूद्रहत्याव्रतं चरेत् ।२७<br>
चतुर्णामपि वर्णानां नारीं हत्वानवस्थितां  ॥२७<br>
अमत्यैव प्रमाप्य स्त्रीं शूद्रहत्याव्रतं चरेत् ।२८<br>
सर्पादीनां बधे नक्तमनस्थ्नां वायुसंयमः  ॥२८<br>
द्रव्याणामल्पसाराणां स्तेयं कृत्वान्यवेश्मतः  ।२९<br>
चरेच्छान्तपनं कृच्छं व्रतं निर्वाप्य सिद्ध्यति  ॥२९<br>
भक्षभोज्यापहरणे यानशय्यासनस्य च  ।३०<br>
पुष्पमूलफलानाञ्च पञ्चगव्यं विशोधनं  ॥३०<br>
तृणकाष्ठद्रुमाणान्तु शुष्कान्नस्य गुडस्य च  ।३१<br>
चेलचर्मामिषाणान्तु(१) त्रिरात्रं स्यादभोजनं  ॥३१<br>
मणिमुक्ताप्रवालानां ताम्रस्य रजतस्य च  ।३२<br>
अयःकांस्योपलानाञ्च द्वादशाहं कणान्नभुक् ॥३२<br>
कार्पासकीटजीर्णानां द्विशफैकशफस्य च  ।३३<br>
पक्षिगन्धौषधीनान्तु रज्वा चैव त्र्यहम्पयः  ॥३३<br>
गुरुतल्पव्रतं कुर्याद्रेतः सिक्त्वा स्वयोनिषु  ।३४<br>
सख्युः पुत्रस्य च स्त्रीषु कुमारोष्वन्त्यजासु च  ॥३४<br>
पितृस्वस्रेयीं भगिनीं स्वस्रीयां मातुरेव च  ।३५<br>
मातुश्च भ्रातुराप्तस्य गत्वा चान्द्रायणञ्चरेत् ॥३५<br>
अमानुषीषु पुरुष उदक्यायामयोनिषु  ।३६<br>
रेतः सिक्त्वा जले चैव कृच्छ्रं शान्तपनञ्चरेत् ॥३६<br>
मैथुनन्तु समासेव्य पुंसि योषिति वा द्विजः  ।३७<br>
गोयानेऽप्सु दिवा चैव सवासाः स्नानमाचरेत् ॥३७<br>
चण्डालान्त्यस्त्रियो गत्वा भुक्त्वा च प्रतिगृह्य च  ।३८<br>
पतत्यज्ञानतो विप्रो ज्ञानात्साम्यन्तु गच्छति  ॥३८<br>
विप्रदुष्टां स्त्रियं भर्ता निरुन्ध्यादेकवेश्मनि  ।३९<br>
यत्पुंसः परदारेषु तदेनाञ्चारयेद्व्रतं  ॥३९<br>
साचेत्पुनः प्रदुष्येत सदृशेनोपमन्त्रिता  ।४०<br>
कृच्छ्रञ्चाद्रायणञ्चैव तदस्याः पावनं स्मृतं  ॥४०<br>
<small><small>टिप्पणी<br>
१ वेणुचर्मामिषाणाञ्चेति झ..</small></small><br>
यत्करोत्येकरात्रेण वृषलीसेवनं द्विजः  ।४१<br>
तद्भैक्ष्यभुक्जपेन्नित्यं त्रिभिर्वषैर्व्यपोहति  ॥४१<br>
<br>
इत्याग्नेये महापुराणे प्रायश्चित्तानि नाम एकोनसप्तत्यधिकशततमोऽध्यायः ॥<br>
<br>
</span>
