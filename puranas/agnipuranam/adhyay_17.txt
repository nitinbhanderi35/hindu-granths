अग्निरुवाच<br>
जगत्सर्गादिकां क्रीडां विष्णोर्वक्ष्येधुना श्रृणु।<br>
स्वर्गादिकृत् स सर्गादिः सृष्ट्यादिः सगुणोगुणः ।। १ ।।<br>
<br>
ब्रह्माव्यक्तं सदाग्रेऽभूत् न खं रात्रिदिनादिकम्। <br>
प्रकृतिं पुरुषं विष्णुः प्रविश्याक्षोभयत्ततः ।। २ ।।<br>
<br>
सर्गकाले महत्तत्त्वमहङ्कारस्ततोऽभवत्। <br>
वैकारिकस्तैजसश्च भूतादिश्चैव तामसः ।। ३ ।।<br>
<br>
अहङ्काराच्छब्दमात्रमाकाशमभवत्ततः । <br>
स्पर्शमात्रोऽनिलस्तस्माद्रूपमात्रोऽनलस्ततः  ।। ४ ।।<br>
<br>
रसमात्रा आप इतो गन्धमात्रा मही स्मृता । <br>
अहङ्कारात्तामसात्तु तैजसानी न्द्रियाणि च ।। ५ ।।<br>
<br>
वैकारिका दशदेवा मन एकादशेन्द्रियम्। <br>
ततः स्वयम्भूर्भगवान् सिसृक्षुर्विविधाः प्रजाः ।। ६ ।।<br>
<br>
अप एव ससर्जादौ तासु वीर्यमवासृजत् । <br>
आपो नारा इति प्रोक्ता आपो वै नरसूनवः ।। ७ ।।<br>
<br>
अयनन्तस्य ताः पूर्वन्तेन नारायणः स्मृतः । <br>
हिरण्यवर्णमभवत् तदण्डमुदकेशयम् ।। ८ ।।<br>
<br>
तस्मिन् जज्ञे स्वयं ब्रह्मा स्वयम्भूरिति नः श्रुतम्। <br>
हिरण्यगर्भो भगवानुषित्वा परिवत्सरम् ।। ९ ।।<br>
<br>
तदण्डमकरोद् द्वैधन्दिवं भुवमथापि च। <br>
तयोः शकलयोर्म्मध्ये आकाशमसृजत् प्रभुः ।। १० ।।<br>
<br>
अप्सुं पारिप्लवां पृथ्वीं दिशश्च दशधा दधे। <br>
तत्र कालंमनोवाचं कामं क्रोधमयो रतिम् ।। ११ ।।<br>
<br>
ससर्ज सृष्टिन्तद्रूपां स्त्रष्टुमिच्छन् प्रजापतिः। <br>
विद्युतोशनिमेघांश्च रोहितेन्द्रधनूंषि च ।। १२ ।।<br>
<br>
वयांसि च ससर्जादौ पर्जन्यञ्चाथ वक्त्रतः। <br>
ऋचो यजूंषि सामानि निर्ममे यज्ञासिद्धये ।। १३ ।।<br>
<br>
साध्यास्तैरयजन्देवान् भूतमुच्चावचं भुजात् । <br>
सनत्कुमारं रुद्रञ्च ससर्ज्ज क्रोधसम्भवम् ।। १४ ।।<br>
<br>
मरीचिमत्र्यङ्गिरसं पुलस्त्यं पुलहं क्रतुम्। <br>
वसिष्ठं मानसाः सप्त ब्रह्माण इति निश्चिताः ।। १५ ।।<br>
<br>
सप्तैते जनयन्ति स्म प्रजा रुद्रश्च सत्तम। <br>
द्विधा कृत्वात्मनो देहमर्द्धेन पुरुषोऽभवत् ।।<br>
अर्द्धेन नारी तस्यां स ब्रह्मा वै चासृजत् प्रजाः ।। १६ ।।<br>
