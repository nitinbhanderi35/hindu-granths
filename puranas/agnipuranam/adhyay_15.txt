अग्निरुवाच<br>
युधिष्ठिरे तु राज्यस्थे आश्रमादाश्रमान्तरम्। <br>
धृतराष्ट्रो वनमगाद् गान्धारी च पृथा द्विच ।। १ ।।<br>
<br>
विदुरस्त्वग्निना दग्धो वनजेन दिवङ्गतः। <br>
एवं विष्णुर्भुवो भारमहरद्दानवादिकम् ।। २ ।।<br>
<br>
धर्म्मायाधर्म्मनाशाय निमित्तीकृत्य पाण्डवान्। <br>
स विप्रशापव्याजेन मुषलेनाहरत् कुलम् ।। ३ ।।<br>
<br>
यादवानां भारकरं वज्रं राज्येभ्यषेचयत्। <br>
देवादेशात् प्रभासे स देहं त्यक्त्वा स्वयं हरिः ।। ४ ।।<br>
<br>
इन्द्रलोके ब्रह्मलोके पूज्यते स्वर्गवासिभिः। <br>
बलभद्रोनन्तमूर्त्तिः पातालस्वर्गमीयिवान् ।। ५ ।।<br>
<br>
अविनाशी हरिर्देवो ध्यानिभिद्धर्येय एव सः। <br>
विना तं द्वारकास्थानं प्लावयामास सागरः ।। ६ ।।<br>
<br>
संस्कृत्य यादवान् पार्थो दत्तोदकधनादिकः।<br>
स्त्रियोष्टावक्रशापेन भार्य्या विष्णोश्च याः स्थिताः ।। ७ ।।<br>
<br>
पुनस्तच्छापतो नीता गोपालैर्लगुडायुधैः।<br>
अर्जुनं हि तिरस्कृत्य पार्थः शोकञ्चकार ह ।। ८ ।।<br>
<br>
व्यासेनाश्वासितो मेने बलं मे कृष्णासन्निधौ। <br>
हस्तिनापुरमागत्य पार्थः सर्वं न्यवेदयत् ।। ९ ।।<br>
<br>
युधिष्ठिराय स भ्रात्रे पालकाय नृणान्तदा। <br>
तद्धनुस्तानि चास्त्राणिस रथस्ते च वाजिनः ।। १० ।।<br>
<br>
विना कृष्णेन तन्नष्टं दानञ्चाश्रोत्रिये यथा। <br>
तच्छ्रुत्वा धर्म्मराजस्तु राज्ये स्थाप्य परीक्षितम् ।। ११ ।।<br>
<br>
प्रस्थानं प्रस्थितो धीमान् द्रौपद्या भ्रातृभिः सह। <br>
संसारनित्यतां ज्ञात्वा जपन्नष्टशतं हरेः ।। १२ ।।<br>
<br>
महापथे तु पतिता द्रौपदी सहदेवकः। <br>
नकुलः फाल्गुनो भीमो राजा शोकपरायणः ।। १३ ।।<br>
<br>
इन्द्रानीतरयारूढः सानुजः स्वर्गमाप्तवान्। <br>
दृष्ट्वा दुर्योधनादींश्च वासुदेवं च हर्षितः ।।<br>
एतत्ते भारतं प्रोक्तं यः पठेत्स दिवं व्रजेत् ।। १४ ।।<br>
