<span style="font-size: 14pt; line-height: 200%">अग्निरुवाच<br>
सोमवंशं प्रवक्ष्यामि पठितं पापनाशनम् ।<br>
विष्णुनाभ्यब्जजो ब्रह्मा ब्रह्मपुत्रोऽत्रिरत्रितः ॥ २७४.१ ॥ <br>
सोमश्चक्रे राजसूयं त्रैलोक्यं दक्षइणआन्ददौ ।<br>
समाप्तेऽवभृथे सोमं तद्रूपालोकनेच्छवः ॥ २७४.२ ॥ <br>
कामवाणाभितप्ताङ्ग्यो नरदेव्यः सिषेविरे ।<br>
लक्ष्मीर्न्नारायणं त्यक्त्वा सिनीवाली च कर्द्दमम् ॥ २७४.३ ॥ <br>
द्युतिं विभावसुन्त्यक्त्वा पुष्टिर्धातारमव्ययम् ।<br>
प्रभा प्रभाकरन्त्यक्त्वा हविष्मन्तं कुहूः स्वयम् ॥ २७४.४ ॥ <br>
कीर्त्तिर्जयन्तम्भर्त्तारं वसुर्म्मारीचकश्यपम् ।<br>
धृतिस्त्यक्त्वा पतिं नन्दीं सोममेवाभजत्तदा ॥ २७४.५ ॥ <br>
स्वकीया इव सोमोऽपि कामयामास तास्तदा ।<br>
एवं कृतापचारस्य तासां भर्त्तृगणस्तदा ॥ २७४.६ ॥ <br>
न शशाकापचाराय शापैः शस्त्रादिभिः पुनः ।<br>
सप्तलोकैकनाथत्वमवाप्तस्तपसा ह्युत ॥ २७४.७ ॥ <br>
विवभ्राम मतिस्तस्य विनयादनया हता ।<br>
बृहस्पतेः स वै भार्य्यां तारां नाम यशस्विनीम् ॥ २७४.८ ॥ <br>
जहार तरसा सोमो ह्यवमन्याङ्गिरःसुतम् ।<br>
ततस्तद्‌युद्धमभवत् प्रख्यातं ताकामयम् ॥ २७४.९ ॥ <br>
देवानां दानवानाञ्च लोकक्षयकरं महत् ।<br>
ब्राह्मा निवार्य्योशनसन्तारामङ्गिरसे ददौ ॥ २७४.१० ॥ <br>
तामन्तःप्रसवां दृष्ट्वा गर्भं त्यजाब्रवीद्गुरुः ।<br>
गर्भस्त्यक्तः प्रदीप्तोऽथ प्राहाहं सोमसम्भवः ॥ २७४.११ ॥ <br>
एवं सोमाद्‌ बुधः पुत्त्रः पुत्त्रस्तस्य पुरूरवाः ।<br>
स्वर्गन्त्यक्त्वोर्वशी सा तं वरयामास चाप्सराः ॥ २७४.१२ ॥ <br>
तथा सहाचरद्राजा दशवर्षाणि पञ्च च ।<br>
पञ्च षट् सप्त चाष्टौ च दश चाष्टौ महामुने ॥ २७४.१३ ॥ <br>
एकोऽग्निरभवत् पूर्व्वं तेन त्रेता प्रवर्त्तिता ।<br>
पुरूरवा योगशीलो गान्धर्व्वलोकमीयिवान् ॥ २७४.१४ ॥ <br>
आयुर्दृढायुरश्वायुर्धनायुर्धृतिमान् वसुः ।<br>
दिविजातः शतायुश्च सुषुवे चोर्व्वशी नृपान् ॥ २७४.१५ ॥ <br>
आयुषो नहुषः पुत्रो वृद्धशर्म्मा रजिस्तथा ।<br>
दर्भो विपाप्मा पञ्चागन्यं रजेः पुत्रशतं ह्यभूत् ॥ २७४.१६ ॥ <br>
राजेया इति विख्याता विष्णुदत्तवरो रजिः ।<br>
देवासुरे रणे दैत्यानबधीत् सुरयाचितः ॥ २७४.१७ ॥ <br>
गतायेन्द्राय पुत्रत्वं दत्वा राज्यं दिवङ्गतः ।<br>
रजेः पुत्रैर्हृतं राज्यं शक्रस्याथ सुदुर्म्मनाः ॥ २७४.१८ ॥ <br>
ग्रहशान्त्यादिविधिना गुरुरिन्द्राय तद्ददौ ।<br>
मोहयित्वा रजिसुतानासंस्ते निजधर्म्मगाः ॥ २७४.१९ ॥ <br>
नहुषस्य सुताः सप्त यतिर्य्ययातिरुत्तमः ।<br>
उद्भवः पञ्चकश्चैव शर्य्यातिमेघपालकौ ॥ २७४.२० ॥ <br>
यतिः कुमारभावेऽपि विष्णुं ध्यात्वा हरिं गतः ।<br>
देवयानी सुक्रकन्या ययातेः पत्न्यऽभूत्तदा ॥ २७४.२१ ॥ <br>
वृषपर्व्वजा सर्म्मिष्ठा ययातेः पञ्च तत्सुताः ।<br>
यदुञ्च तुर्व्वसुञ्चैव देवयानी व्यजायत ॥ २७४.२२ ॥ <br>
द्रुह्यञ्चानूञ्च पूरुञ्च शर्म्मिष्ठा वार्षपर्व्वणी ।<br>
यदुः पूरुश्चाभवतान्तेषां वंशविवर्द्धनौ ॥ २७४.२३ ॥ <br>
इत्यादिमहापुराणे आग्नेये सोमवंशवर्णनं नाम चतुःसप्तत्यधिकद्विशततमोऽध्यायः ॥<br>
</span>
