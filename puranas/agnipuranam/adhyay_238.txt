अग्निरुवाच<br>
नीतिस्ते पुष्करोक्ता तु रामोक्ता लक्ष्मणाय या ।<br>
जयाय तां प्रवक्ष्यामि श्रृणु धर्म्मादिवर्द्धनीं ।। २३८.१ ।।<br>
<br>
राम उवाच<br>
न्यायेनार्ज्जनमर्थस्य वर्द्धनं रक्षणं चरेत् ।<br>
सत्पात्रप्रतिपत्तिश्च राजवृत्तं चतुर्विधं ।। २३८.२ ।।<br>
<br>
नयस्य विनयो मूलं विनयः शास्त्रनिश्चयात् ।<br>
विनयो हीन्द्रियजयस्तैर्युक्तः पालयेन्महीं ।। २३८.३ ।।<br>
<br>
शास्त्रं प्रज्ञा धृतिर्द्दाक्ष्यं प्रागल्भ्यं धारयिष्णुता ।<br>
उत्साहो वाग्‌मितौदार्य्यमापत्‌कालसहिष्णुता१ ।। २३८.४ ।।<br>
<br>
ग्रभावः शुचिता मैत्री त्यागः सत्यं कृतज्ञता ।<br>
कुलं शीलं दमश्चेति गुणाः सम्पत्तिहेतवः ।। २३८.५ ।।<br>
<br>
प्रकीर्णविषयारण्ये धावन्तं विप्रमाथिनं ।<br>
ज्ञानाङ्कुशेन कुर्व्वीत वश्यमिन्द्रियदन्तिनं ।। २३८.६ ।।<br>
<br>
कामः क्रोधस्तथा लोभो हर्षो मानो मदस्तथा ।<br>
षड्‌वर्गमुतसृजेदेनमस्मिंस्त्यक्ते सुखी नृपः ।। २३८.७ ।।<br>
<br>
आन्वीक्षिकीं त्रयीं वार्त्तां दण्डनीतिं च पार्थिवः ।<br>
तद्विद्यैस्तत्‌क्रियोपैतैश्चिन्तयेद्विनयान्वितः ।। २३८.८ ।।<br>
<br>
आन्वीक्षिक्यार्थविज्ञानं धर्म्माधर्मौ त्रयीस्थितौ ।<br>
अर्थानर्थौ तु वार्त्तायां दण्डनीत्यां नयानयौ ।। २३८.९ ।।<br>
<br>
अहिंसा सूनृता वाणी सत्यं शौचं दया क्षमा ।<br>
वणिनां लिङ्गिनां चैव सामान्यो धर्म्म उच्यते ।। २३८.१० ।।<br>
<br>
प्रजाः समनुगृह्णीयात् कुर्य्यादाचारसंस्थितिं ।<br>
वाक्‌ सूनृता दया दानं हिनोपगतरक्षणं ।। २३८.११ ।।<br>
<br>
इति वृत्तं सतां साधुहितं सत्पुरुषव्रतं ।<br>
आधिव्याधिपरीताय अद्य श्वो वा विनाशिने ।। २३८.१२ ।।<br>
<br>
को हि राजा शरीराय धर्म्मापेतं समाचरेत् ।<br>
न हि स्वसुखमन्विच्छन् पीडयेत् कृपणं जनं ।। २३८.१३ ।।<br>
<br>
कृपणः पीड्यमानो हि मन्युना इन्ति पार्थिवं ।<br>
क्रियतेऽभ्यर्हणीयाय स्वजनाय यथाञ्जलिः ।। २३८.१४ ।।<br>
<br>
ततः साधुतरः कार्यो दुर्जनाय शिवाथिंना ।<br>
प्रियमेवाभिघातव्यं सत्सु नित्यं द्विषत्सु च ।। २३८.१५ ।।<br>
<br>
देवास्ते प्रियवक्तारः पशवः क्रूरवादिनः ।<br>
शुचिरास्तिक्यपूतात्मा पूजयेद्देवताः सदा ।। २३८.१६ ।।<br>
<br>
देवतावद् गुरुजनमात्मवच्च सुहृज्जनं ।<br>
प्रणिपातेन हि गुरुं सतोऽमृषानुचेष्टितैः ।। २३८.१७ ।।<br>
<br>
कुर्व्वीताभिमुखान् भृत्यैर्द्दवान् सुकृतकर्म्मणा ।<br>
मद्‌भावेन हरेन्मित्रं सम्भ्रमेण च बान्धवान् ।। २३८.१८ ।।<br>
<br>
स्त्रीभृत्यान् प्रेम्दानाभ्यां दाक्षिण्येनेतरं जनं ।<br>
अनिन्दा परकृत्येषु स्वधर्म्मपरिपालनं ।। २३८.१९ ।।<br>
<br>
कृपणेषु दयालुत्वं सर्वत्र मधुरा गिरः ।<br>
प्राणैरप्यपकारित्वं मित्रायाव्यभिचारिणे ।। २३८.२० ।।<br>
<br>
गृहागते परिष्वङ्गः सक्त्या दानं सहिष्णुता ।<br>
स्वसमृद्धिष्वनुत्सेकः पररवृद्धिष्वमत्सरः ।। २३८.२१ ।।<br>
<br>
अपरोपतापि वचनं मौनव्रतचरिष्णुता ।<br>
बन्धुभिर्बद्धसंयोगः स्वजने चतुरश्रता ।। २३८.२२ ।।<br>
<br>
उचितानुविधायित्वमिति वृत्तं महात्मनां ।<br>
<br>
इत्यादिमहापुराणे आग्नेये रामोक्तनीतिर्नाम अष्टत्रिंशदधिकद्विशततमोऽध्यायः ।।<br>
