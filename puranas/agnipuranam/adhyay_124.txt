<span style="font-size: 14pt; line-height: 200%">अग्निरुवाच<br>
ज्योतिःशास्त्रादिसारञ्च वक्ष्ये युद्धजयार्णवे  ।<br>
विना मन्त्रोषधाद्यञ्च यथ्योमामीश्वरोऽब्रवीत्(१)  ॥१<br>
देव्युवाच<br>
देवैर्जिता दानवाश्च(२) येनोपायेन तद्वद  ।<br>
शुभाशुभविवेकाद्यं ज्ञानं युद्धजयार्णवं  ॥२<br>
ईश्वर उवाच<br>
मूलदेवेच्चया जाता शक्तिः पञ्चादशाक्षरा  ।<br>
चराचरं ततो जातं यामाराध्याखिलार्थवित्(३)  ॥३<br>
मन्त्रपीठं प्रवक्ष्यामि पञ्चमन्त्रसमुद्भवं  ।<br>
ते मन्त्राः सर्वमन्त्राणां जीविते मरणे स्थिताः  ॥४<br>
ऋग्यजुःसामाथर्वाख्यदेवमन्त्राः क्रमेण ते  ।<br>
सद्योजातादयो मन्त्रा ब्रह्मा विष्णुश्च रुद्रकः  ॥५<br>
ईशः सप्तशिखा देवाः शक्राद्याः पञ्च च स्वराः  ।<br>
अ+इ+उ+ए+ओ कलाश्च मूलं ब्रह्मेति कीर्तितं  ॥६<br>
काष्ठमध्ये तथा वह्निरप्रवृद्धो न दृश्यते  ।<br>
विद्यमाना तथा देहे शिवशक्तिर्न दृश्यते  ॥७<br>
आदौ शक्तिः समुत्पन्ना ओङ्कारस्वरभूषिता  ।<br>
ततो बिन्दुर्महादेवि एकारेण व्यवस्थितः  ॥८<br>
- - - - - - -- - -- - - - - - - - -- <br>
टिप्पणी<br>
१ ईश्वरोऽवदतिति घ..<br>
२ दानवाद्या इति ज..<br>
३ यामाराध्याखिलात्मविदिति ख.. , ग.. च<br>
- - - - - - -- - -- - - - - - - - -- <br>
जातो नाद उकारस्तु नदते हृदि संस्थितः  ।<br>
अर्धचन्द्र इकारस्तु मोक्षमार्गस्य बोधकः  ॥९<br>
अकारो व्यक्त उत्पन्नो भोगमोक्षप्रदः परः(१)  ।<br>
अकार ऐश्वरे भूमिर्निवृत्तिश्च कला स्मृता  ॥१०<br>
गन्धो नबीजः प्राणाख्य इडाशक्तिः स्थिरा स्मृता  ।<br>
इकारश्च प्रतिष्ठाख्यो रसो पालश्च पिङ्गला  ॥११<br>
क्रूरा शक्तिरीबीजः स्याद्धरबीजोऽग्निरूपवान्  ।<br>
विद्या समाना गान्धारी शक्तिश्च दहनी स्मृता  ॥१२<br>
प्रशान्तिर्वार्युपस्पृशो यश्चोदानश्चला क्रिया  ।<br>
ओङ्कारः शान्त्यतीताख्यः खशब्दयूथपाणिनः  ॥१३</span>
