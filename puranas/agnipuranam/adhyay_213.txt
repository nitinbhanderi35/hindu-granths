<span style="font-size: 14pt; line-height: 200%">अग्निरुवाच<br>
पृथ्वीदानं प्रवक्ष्यामि पृथिवी त्रिविधा मता  ।२१३.००१<br>
शतकोटिर्योजनानां सप्तद्वीपा ससागरा  ॥२१३.००१<br>
जम्बुद्वीपावधिः सा च उत्तमा मेदिनीरिता  ।२१३.००२<br>
उत्तमां पञ्चभिर्भारैः काञ्चनैश्च प्रकल्पयेत् ॥२१३.००२<br>
तदर्धान्तरजं कूर्मं तथा पद्मं समादिशेत् ।२१३.००३<br>
उत्तमा कथिता पृथ्वी द्व्यंशेनैव तु मध्यमा  ॥२१३.००३<br>
कन्यसा च त्रिभागेन(१) त्रिहान्या कूर्मपङ्कजे  ।२१३.००४<br>
पलानान्तु सहस्रेण कल्पयेत्कल्पपादपं  ॥२१३.००४<br>
मूलदण्डं सपत्रञ्च फलपुष्पसमन्वितं  ।२१३.००५<br>
<small><small>टिप्पणी<br>
१ स्वल्पा सा तु त्रिभागेनेति ङ.. , ट.. च</small></small><br>
पञ्चस्कन्धन्तु सङ्कल्प्य पञ्चानान्दापयेत्सुधीः  ॥२१३.००५<br>
एतद्दाता ब्रह्मलोके पितृभिर्मोदते चिरं  ।२१३.००६<br>
विष्ण्वग्रे कामधेनुन्तु पलानां पञ्चभिः शतैः  ॥२१३.००६<br>
ब्रह्मविष्णुमहेशाद्या देवा धेनौ व्यवस्थिताः  ।२१३.००७<br>
धेनुदानं सर्वदानं सर्वद ब्रह्मलोकदं  ॥२१३.००७<br>
विष्ण्वग्रे कपिलां दत्त्वा तारयेत्सकलं कुलं  ।२१३.००८<br>
अलङ्कृत्य स्त्रियं दद्यादश्वमेधफलं लभेत्(१)  ॥२१३.००८<br>
भूमिं दत्त्वा सर्वभाक्स्यात्सर्वशस्य प्ररोहिणीम्  ।२१३.००९<br>
ग्रामं वाथ पुरं वापि(२) खेटकञ्च दद्त्सुखी  ॥२१३.००९<br>
कार्त्तिक्यादौ(३) वृषोत्सर्गं कुर्वंस्तारयते कुलं(४) ॥१०॥२१३.०१०<br>
इत्याग्नेये महापुराणे पृथ्वीदानानि नाम त्रयोदशाधिकद्विशततमोऽध्यायः ॥<br>
<small><small>टिप्पणी<br>
१ नरमेधफलं लभेदिति ग.. , ङ.. , ञ.. च<br>
२ पुरीं वापीति ख..<br>
३ कार्त्तिकादाविति ख.. , ट.. च<br>
४ कुर्वन् सन्तारयेत्कुलमिति ग.. , घ.. , ङ.. , ट.. च</small></small><br>
<br>
</span>
