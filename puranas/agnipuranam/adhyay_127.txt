<span style="font-size: 14pt; line-height: 200%">ईश्वर उवाच(२)<br>
विष्कुम्भे घटिकास्तिस्रः शूले पञ्च विवर्जयेत्(३)  ।१२७.००१<br>
षट्षट्(४) गण्डेऽनिगण्डे च नव व्याद्यातवज्रयोः  ॥१२७.००१<br>
परिघे च व्यतीपाते उभयोरपि तद्दिनम्  ।१२७.००२<br>
वैधृते तद्दिनञ्चैव यात्रायुद्धादिकन्त्यजेत् ॥१२७.००२<br>
ग्रहैः शुभाशुभं वक्ष्ये देवि मेषादिराशितः(५)  ।१२७.००३<br>
चन्द्रशुक्रौ च जन्मस्थ्यौ वर्जितौ शुभदायकौ  ॥१२७.००३<br>
<small><small>टिप्पणी<br>
२ अग्निरुवाचेति छ..<br>
३ पञ्च च वर्जयेदिति ख.. , ग.. , घ.. , ङ.. च<br>
४ षट्च गण्डेऽतिगण्डे चेति ख.. , घ.. , छ.. च । सप्त गण्डेतिगण्डे चेति ग.. , ङ.. च<br>
५ मेषादिराशिभिरिति ज..</small></small><br>
द्वितीयो मङ्गलोऽथार्कः सौरिश्चैव तु सैंहिकः  ।१२७.००४<br>
द्रव्यनाशमलाभञ्च आहवे भङ्गमादिशेत् ॥१२७.००४<br>
सोमो बुधो भृगुर्जीमो द्वितीयस्थाः शुभावहाः  ।१२७.००५<br>
तृतीयस्थो यदा भानुः शनिर्भौमो भृगुस्तथा  ॥१२७.००५<br>
बुधश्चैवेन्दू राहुश्च सर्वे ते फलदा ग्रहाः  ।१२७.००६<br>
बुधशुक्रौ चतुर्थौ तु शेषाश्चैव भयावहाः  ॥१२७.००६<br>
पञ्चमस्थो यदा जीवः शुक्रः सौम्यश्च चन्द्रमाः  ।१२७.००७<br>
ददेत(१) चेप्सितं लाभं षष्ठे स्थाने शुभो रविः  ॥१२७.००७<br>
चन्द्रः सौरिर्मङ्गलश्च ग्रहा देवि स्वराशितः  ।१२७.००८<br>
बुधश्च शुभदः षष्ठे त्यजेत्षष्ठं गुरुं भृगुं  ॥१२७.००८<br>
सप्तमोऽर्कः शनिर्भौमो राहुर्हान्यै सुखाय च  ।१२७.००९<br>
जीवो भृगुश्च सौम्यश्च ज्ञशुक्रो चाष्टमौ शुभौ  ॥१२७.००९<br>
शेषा ग्रहास्तथा हान्यै ज्ञभृगू नवमौ शुभौ  ।१२७.०१०<br>
शेषा हान्यै च लाभाय दशमौ भृगुभास्करौ  ॥१२७.०१०<br>
शनिर्भौमश्च राहुश्च चन्द्रः सौम्यः शुभावहः  ।१२७.०११<br>
शुभाश्चैकादशे सर्वे वर्जयेद्दशमे(२) गुरुम्  ॥१२७.०११<br>
बुधशुक्रौ द्वादशस्थौ शेषान् द्वादशगांस्त्यजेत् ।१२७.०१२<br>
अहोरात्रे द्वादश स्यू राशयस्तान् वदाम्यहम्  ॥१२७.०१२<br>
मीनो मेषोऽथ मिथुनञ्चतस्रो नाडयो वृषः  ।१२७.०१३<br>
षट्कर्कसिंहकन्याश्च तुला पञ्च च वृश्चिकः  ॥१२७.०१३<br>
धनुर्नक्रो घटश्चैव सूर्यगो राशिराद्यकः  ।१२७.०१४<br>
<small><small>टिप्पणी<br>
१ ददातीति ख..<br>
२ वर्जयेद्दशमिति ख.. , ग.. , घ.. , ङ.. च</small></small><br>
चरस्थिरद्विःस्वभावा मेषाद्याः स्युर्यथाक्रमम्  ॥१२७.०१४<br>
कुलीरो मकरश्चैव तुलामेषादयश्चराः  ।१२७.०१५<br>
चरकार्यं जयं काममाचरेच्च शुभशुभम्  ॥१२७.०१५<br>
स्थिरो वृषो हरिः कुम्भो वृश्चिकः स्थिरकार्यके  ।१२७.०१६<br>
शीघ्रः समागमो नास्ति रोगार्तो नैव मुच्यते  ॥१२७.०१६<br>
मिथुनं कन्यका मौनी धनुश्च द्विःस्वभावकः  ।१२७.०१७<br>
द्विःस्वभावाः शुभाश्चैते सर्वकार्येषु नित्यशः  ॥१२७.०१७<br>
यात्रावाणिज्यसङ्ग्रामे विवाहे राजदर्शने  ।१२७.०१८<br>
वृद्धिं जयन्तथा लाभं युद्धे जयमवाप्नुयात् ॥१२७.०१८<br>
अश्विनी विंशताराश्च तुरगस्याकृतिर्यथा  ।१२७.०१९<br>
यद्यत्र कुरुते वृष्टिमेकरात्रं प्रवर्षति  ॥१२७.०१९<br>
यमभे तु यदा वृष्टिः पक्षमेकन्तु वर्षति ॥२०॥१२७.०२०<br>
<br>
इत्याग्नेये महापुराणे युद्धजयार्णवे नानाबलानि नाम सप्तविंशत्यधिकशततमोऽध्यायः ॥<br>
<br>
</span>
