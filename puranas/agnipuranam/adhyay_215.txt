<span style="font-size: 14pt; line-height: 200%">अग्निरुवाच<br>
ओङ्कारं यो विजानाति स योगी स हरिः पुमान्  ।०१<br>
ओङ्कारमभ्यसेत्तस्मान्मृन्मन्त्रसारन्तु सर्वदं  ॥०१<br>
सर्वमन्त्रप्रयोगेषु प्रणवः प्रथमः स्मृतः  ।०२<br>
तेन सम्परिपूर्णं यत्तत्पूर्णं कर्म नेतरत् ॥०२<br>
ओङ्कारपूर्विकास्तिस्रो महाव्याहृतयोऽव्ययाः  ।०३<br>
त्रिपदा चैव सावित्री विज्ञेयं ब्रह्मणी मुखं  ॥०३<br>
योऽधीतेऽहन्यहन्येतास्त्रीणि वर्षाण्यतन्त्रितः  ।०४<br>
स ब्रह्मपरमभ्येति वायुभूतः खमूर्तिमान्  ॥०४<br>
एकाक्षरं परं ब्रह्म प्राणायामपरन्तपः  ।०५<br>
सावित्र्यास्तु परन्नास्ति मौनात्सत्यं विशिष्यते  ॥०५<br>
सप्तावर्ता पापहरा दशभिः प्रापयेद्दिवं  ।०६<br>
विंशावर्ता तु सा देवी नयते हीश्वरालयं  ॥०६<br>
अष्टोत्तरशतं जप्त्वा तीर्णः संसारसागरात् ।०७<br>
रुद्रकुष्माण्डजप्येभ्यो गायत्री तु विशिष्यते  ॥०७<br>
न गायत्र्याः परञ्जप्यं न व्याहृतिसमं हुतं  ।०८<br>
गायत्र्याः पादमप्यर्धमृगर्धमृचमेव वा  ॥०८<br>
ब्रह्महत्या सुरापानं सुवर्णस्तेयमेव च  ।०९<br>
गुरुदारागमश्चैव जप्येनैव पुनाति सा  ॥०९<br>
पापे कृते तिलैर्होमो गायत्रीजप ईरितः  ।१०<br>
जप्त्वा सहस्रं गायत्र्या उपवासी स पापहा(१)  ॥१०<br>
गोघ्नः पितृघ्नो मातृघ्नो ब्रह्महा गुरुतल्पगः  ।११<br>
ब्रह्मघ्नः स्वर्णहारी च सुरापो लक्षजप्यतः  ॥११<br>
शुध्यते वाथ वा स्नात्वा शतमन्तर्जले जपेत् ।१२<br>
अपः शतेन पीत्वा तु गायत्र्याः पापहा भवेत् ॥१२<br>
शतं जप्ता तु गायत्री पापोपशमनी स्मृता  ।१३<br>
सहस्रं शप्ता सा देवी उपपातकनाशिनी  ॥१३<br>
अभीष्टदा कोटिजप्या देवत्वं राजतामियात् ।१४<br>
ओङ्कारं पूर्वमुच्चार्य भूर्भुवः स्वस्तथैव च  ॥१४<br>
गायत्री प्रणवश्चान्ते जपे चैवमुदाहृतं  ।१५<br>
विश्वामित्र ऋषिच्छन्दो गायत्रं सविता तथा  ॥१५<br>
देवतोपनये जप्ये विनियोगो हुते तथा  ।१६<br>
अग्निर्वायू रविर्विद्युत्यमो जलपतिर्गुरुः  ॥१६<br>
पर्जन्य इन्द्रो गन्धर्वः पूषा च तदनन्तरं  ।१७<br>
मित्रोऽथ वरुणस्त्वष्टा वसवो मरुतः शशी  ॥१७<br>
अङ्गिरा विश्वनासत्यौ कस्तथा सर्वदेवताः  ।१८<br>
रुद्रो ब्रह्मा च विष्णुश्च क्रमशोऽक्षरदेवताः  ॥१८<br>
गयत्र्या जपकाले तु कथिताः पापनाशनाः  ।१९<br>
पादाङ्गुष्ठौ च गुल्फौ च नलकौ जानुनी तथा  ॥१९<br>
जङ्घे शिश्रश्च वृषणौ कटिर्नाभिस्तथोदरं  ।२०<br>
- - - -- - - -- - - -- - - -- - - - -- - - - -<br>
टिप्पणी<br>
१ उपपातकपापहेति ग.. , घ.. , ङ.. च<br>
- - - -- - - -- - - -- - - -- - - - -- - - - -<br>
स्तनौ च हृदयं ग्रीवा मुखन्तालु च नासिके  ॥२०<br>
चक्षुषी च भ्रुवोर्मध्यं ललाटं पूर्वमाननं  ।२१<br>
दक्षिणोत्तरपार्श्वे द्वे शिर आस्यमनुक्रमात् ॥२१<br>
पीतः श्यामश्च कपिलो मरकतोऽग्निसन्निभः  ।२२<br>
रुक्मविद्युद्धूम्रकृष्णरक्तगौरेन्द्रनीलभाः  ॥२२<br>
स्फाटिकस्वर्णपाण्ड्वाभाः पद्मरागोऽखिलद्युतिः(१)  ।२३<br>
हेमधूम्ररक्तनीलरक्तकृष्णसुवर्णभाः  ॥२३<br>
शुक्लकृष्णपालाशाभा(२) गायत्र्या वर्णकाः क्रमात् ।२४<br>
ध्यानकाले पापहरा हुतैषा सर्वकामदा  ॥२४<br>
गायत्र्या तु तिलैर्होमः सर्वपापप्रणाशनः  ।२५<br>
शान्तिकामो यवैः कुर्यादायुष्कामो घृतेन च  ॥२५<br>
सिद्धार्थकैः कर्मसिद्ध्यै पयसा ब्रह्मवर्चसे  ।२६<br>
पुत्रकामस्तथा दध्ना धान्यकामस्तु शालिभिः  ॥२६<br>
क्षीरवृक्षसमिद्धिस्तु ग्रहपीडोपशान्तये  ।२७<br>
धनकामस्तथा बिल्वैः श्रीकामः कमलैस्तथा  ॥२७<br>
आरोग्यकामो दूर्वाभिर्गुरूत्पाते स एव हि  ।२८<br>
सौभाग्येच्छुर्गुग्गुलुना विद्यार्थी पायसेन च  ॥२८<br>
अयुतेनोक्तसिद्धिः स्याल्लक्षेण मनसेप्सितं  ।२९<br>
कोट्या ब्रह्मबधान्मुक्तः कुलोद्धारी हरिर्भवेत् ॥२९<br>
ग्रहयज्ञमुखो वापि होमोऽयुतमुखोऽर्थकृत् ।३०<br>
- - - -- - - -- - - -- - - -- - - - -- - - - -<br>
टिप्पणी<br>
१ पद्मरागोऽमलद्युतिरिति ख.. , छ.. , ज.. , ट.. च<br>
२ शुक्लपद्मपलाशाभेति ङ.. , ञ.. च<br>
- - - -- - - -- - - -- - - -- - - - -- - - - -<br>
आवाहनञ्च गायत्र्यास्तत ओङ्कारमभ्यसेत् ॥३०<br>
स्मृत्वौङ्कारन्तु गायत्र्या निबध्नीयाच्छिखान्ततः  ।३१<br>
पुनराचम्य हृडयं नाभिं स्कन्धौ च संस्पृशेत् ॥३१<br>
प्रणवस्य ऋषिर्ब्रह्मा गायत्रीच्छन्द एव च  ।३२<br>
देवोऽग्निः परमात्मा स्याद्योगो वै सर्वकर्मसु  ॥३२<br>
शुक्ला चाग्निमुखी देव्या कात्यायनसगोत्रजा  ।३३<br>
त्रैलोक्यवरणा दिव्या पृथिव्याधारसंयुता  ॥३३<br>
अक्षरसूत्रधरा देवी पद्मासनगता शुभा  ।३४<br>
ओं तेजोऽसि महोऽसि बलमसि भ्राजोऽसि देवानान्धामनामासि । <br>
विश्वमसि विश्वायुः सर्वमसि सर्वायुः ओं अभि भूः<br>
आगच्छ वरदे देवि जप्ये मे सन्निधौ भव  ॥३४<br>
व्याहृतीनान्तु सर्वासामृषिरेव प्रजापतिः  ।३५<br>
व्यस्ताश्चैव समस्ताश्च ब्राह्ममक्षरमोमिति  ॥३५<br>
विश्वामित्रो यमदग्निर्भरद्वाजोऽथ गोतमः  ।३६<br>
ऋषिरत्रिर्वशिष्ठश्च काश्यपश्च यथाक्रमं  ॥३६<br>
अग्निर्वायू रविश्चैव वाक्पतिर्वरुणस्तथा  ।३७<br>
इन्द्रो विष्णुर्व्याहृतीनां दैवतानि यथाक्रमं  ॥३७<br>
गायत्र्यष्टिगनुष्टुप्च वृहती पङ्क्तिरेव च  ।३८<br>
त्रिष्टुप्च जगती चेति छन्दांस्याहुरनुक्तामात् ॥३८<br>
विनियोगे व्याहृतीनां प्राणायामे च होमके  ।३९<br>
आपोहिष्ठेत्यृचा चापान्द्रुपदादीति वा स्मृता(१)  ॥३९<br>
- - - -- - - -- - - -- - - -- - - - -- - - - -<br>
टिप्पणी<br>
१ द्रुपदादीनि वाप्यृचा इति ङ.. , ज.. , ञ.. च<br>
- - - -- - - -- - - -- - - -- - - - -- - - - -<br>
तथा हिरण्यवर्णाभिः पावमानीभिरन्ततः  ।४०<br>
विप्रुषोऽष्टौ क्षिपेदूर्ध्वमाजन्मकृतपापजित् ॥४०<br>
अन्तर्जले ऋतञ्चेति जपेत्त्रिरघमर्षणं  ।४१<br>
आपोहिष्ठेत्यृचोऽस्याश्च सिन्धुद्वीप ऋषिः स्मृतः  ॥४१<br>
ब्राह्मस्नानाय छन्दोऽस्य गायत्री देवता जलं  ।४२<br>
मार्जने विनियोगस्य हयावभृथके क्रतोः  ॥४२<br>
अघमर्षणसूक्तस्य ऋषिरेवाघमर्षणं  ।४३<br>
अनुष्टुप्च भवेच्छन्दो भाववृत्तस्तु दैवतं  ॥४३<br>
आपोज्योरी रस इति गायत्र्यास्तु शिरः स्मृतं  ।४४<br>
ऋषिः प्रजापतिस्तस्य छन्दोहीनं यजुर्यतः  ॥४४<br>
ब्रह्माग्निवायुसूर्याश्च देवताः परिकीर्तिताः  ।४५<br>
प्राणरोधात्तु वायुः स्याद्वायोरग्निश्च जायते  ॥४५<br>
अग्नेरापस्ततः शुद्धिस्ततश्चाचमनञ्चरेत् ।४६<br>
अन्तश्चरति भूतेषु गुहायां विश्वमूर्तिषु  ॥४६<br>
तपोयज्ञवषट्कार आपो ज्योती रसोऽमृतं  ।४७<br>
उदुत्यं जातवेदसमृषिः प्रष्कन्न उच्यते  ॥४७<br>
गायत्रीच्छन्द आख्यातं सूर्यश्चैव तु दैवतम्  ।४८<br>
अतिरात्रे नियोगः स्यादग्नीषोमो नियोगकः  ॥४८<br>
चित्रं देवेति ऋचके ऋषिः कौत्स उदाहृतः  ।४९<br>
त्रिष्टुप्छन्दो दैवतञ्च सूर्योऽस्याः परिकीर्तितं  ॥४९<br>
<br>
इत्याग्नेये महापुराणे सन्ध्याविधिर्नाम पञ्चदशाधिकद्विशततमोऽध्यायः ॥<br>
<br>
</span>
