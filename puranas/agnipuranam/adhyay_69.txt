<span style="font-size: 14pt; line-height: 200%">स्नानविधानं<br>
अग्निरुवाच<br>
ब्रह्मन् शृणु प्रवक्षामि स्नपनोत्सवविस्तरं  ।०१<br>
प्रासादस्याग्रतः कुम्भान्मण्डपे मण्डले न्यसेत् ॥०१<br>
कुर्याद्ध्यानार्चनं होमं हरेरादौ च कर्मसु  ।०२<br>
सहस्रं वा शतं वापि होमयेत्पूर्णया सह  ॥०२<br>
स्नानद्रव्याण्यथाहृत्य कलशांश्चापि विन्यसेत् ।०३<br>
अधिवास्य सूत्रकण्ठान् धारयेन्मण्डले घटान्  ॥०३<br>
चतुरस्रं पुरं कृत्वा रुद्रैस्तं प्रविभाज्येत्(१)  ।०४<br>
मध्येन तु चरुं स्थाप्य पार्श्वे पङ्क्तिं प्रमार्जयेत् ॥०४<br>
शालिचूर्णादिनापूर्य पूर्वादिनवकेषु च  ।०५<br>
कुम्भमुद्रां ततो बध्वा घटं तत्रानयेद्बुधः  ॥०५<br>
पुण्डरीकाक्षमन्त्रेण दर्भांस्तांस्तु विसर्जयेत् ।०६<br>
अद्भिः पूर्णं सर्वरत्नयुतं मध्ये न्यसेद्घटं  ॥०६<br>
यवव्रीहितिलांश्चैव नीवरान् श्यामकान् क्रमात् ।०७<br>
कुलत्थमुद्गसिद्धार्थांस्तच्छुक्तानष्टदिक्षु च  ॥०७<br>
ऐन्द्रे तु नवके मध्ये घृतपूर्णं घटं न्यसेत् ।०८<br>
पलाशाश्वत्थन्यग्रोधविल्वोदुम्बरशीर्षां  ॥०८<br>
जम्बूशमीकपित्थानां त्वक्कषायैर्घटाष्टकं  ।०९<br>
आग्नेयनवके मध्ये मधुपूर्णं घटं न्यसेत् ॥०९<br>
गोशृङ्गनश्वगङ्गागजेन्द्रदशनेषु च  ।१०<br>
तीर्थक्षेत्रखलेष्वष्टौ मृत्तिकाः स्युर्घटाष्टके  ॥१०<br>
<small><small>टिप्पणी<br>
१ प्रविभावयेदिति ख, ग, घ, चिह्नितपुस्तकत्रयपाठः</small></small><br>
याम्ये तु नवके मध्ये तिलतैलघटं न्यसेत् ।११<br>
नारङ्गमथ जम्बीरं खर्जूरं मृद्विकां क्रमात् ॥११<br>
नारिकेलं न्यसेत्पूगं दाडिमं पनसं फलं  ।१२<br>
नैर्ऋते नवके मध्ये क्षीरपूर्णं घटं न्यसेत् ॥१२<br>
कुङ्कुमं नागपुष्पञ्च चम्पकं मालतीं क्रमात् ।१३<br>
मल्लिकामथ पुन्नागं करवीरं महोत्पलं  ॥१३<br>
पुष्पाणि चाप्ये नवके मध्ये वै नारिकेलकम्  ।१४<br>
नादयेमथ सामुद्रं सारसं कौपमेव च  ॥१४<br>
वर्षजं हिमतोयञ्च नैर्झरङ्गाङ्गमेव च  ।१५<br>
उदकान्यथ वायव्ये नवके कदलीफलं  ॥१५<br>
सहदेवीं कुमारीं च सिंहीं व्याघ्रीं तथामृतां  ।१६<br>
विष्णुपर्णीं शतशिवां वचां दिव्यौषधीर्न्यसेत् ॥१६<br>
पूर्वादौ सौम्यनवके मध्ये दधिघटं न्यसेत् ।१७<br>
पत्रमेलां त्वचं कुष्ठं बालकं चन्दनद्वयं  ॥१७<br>
लतां कस्तूरिकां चैव कृष्णागुरुमनुक्रमात् ।१८<br>
सिद्धद्रव्याणि पूर्वादौ शान्तितोयमथैकतः  ॥१८<br>
चन्द्रतारं क्रमाच्छुक्लं गिरिसारं त्रपु न्यसेत् ।१९<br>
घनसारं(१) तथा शीर्षं पूर्वादौ रत्नमेव च  ॥१९<br>
घृतेनाभ्यर्ज्य चोद्वर्त्य स्नपयेन्मूलमन्त्रतः  ।२०<br>
गन्धाद्यैः पूजयेद्वह्नौ हुत्वा पूर्णाहुतिं चरेत् ॥२०<br>
बलिञ्च सर्वभूतेभ्यो भोजयेद्दत्तदक्षिणः  ।२१<br>
देवैश्च मुनिभिर्भूपैर्देवं(२) संस्थाप्य चेश्वराः  ॥२१<br>
<small><small>टिप्पणी<br>
१ घोषसारमिति ख, ग, घ, चिह्नितपुस्तकत्रयपाठः<br>
२ देवैश्च मुनिभिः सार्धमिति ङ, चिह्नितपुस्तकपाठः । दिव्यैश्च बलिभिर्धूपैर्देवमिति घ, चिह्नितपुस्तकपाठः</small></small><br>
बभूवुः स्थापित्वेत्थं स्नपनोत्सवकं चरेत् ।२२<br>
अष्टोत्तरसहस्रेण घटानां सर्वभाग्भवेत् ॥२२<br>
यज्ञावभृथस्नानेन पूर्णसंस्नापनं कृतम्  ।२३<br>
गौरीलक्ष्मीविवाहादि चोत्सवं स्नानपूर्वकम्  ॥२३<br>
<br>
इत्यादिमहापुराणे आग्नेये यज्ञावभृतस्नानं नाम ऊनसप्ततितमोऽध्यायः ॥<br>
<br>
</span>
