<span style="font-size: 14pt; line-height: 200%">अग्निरुवाच<br>
मन्वादयो भुक्तिमुक्तिधर्मांश्चीर्त्वाप्नुवन्ति यान्  ।१५१.००१<br>
प्रोचे परशुरामाय वरुणोक्तन्तु पुष्करः  ॥१५१.००१<br>
पुष्कर उवाच<br>
वर्णाश्रमेतराणान्ते धर्मान्वक्ष्यामि सर्वदान्  ।१५१.००२<br>
मन्वादिभिर्निगदितान् वासुदेवादितुष्टिदान्  ॥१५१.००२<br>
अहिंसा सत्यवचनन्दया भूतेष्वनुग्रहः  ।१५१.००३<br>
तीर्थानुसरणं दानं ब्रह्मचर्यम्मत्सरः  ॥१५१.००३<br>
देवद्विजातिशुश्रूषा गुरूणाञ्च भृगूत्तम  ।१५१.००४<br>
श्रवणं सर्वधर्माणां पितॄणां पूजनं तथा  ॥१५१.००४<br>
भक्तिश्च नृपतौ नित्यं तथा सच्छास्त्रनेत्रता  ।१५१.००५<br>
आनृशंष्यन्तितिक्षा च तथा चास्तिक्यमेव च  ॥१५१.००५<br>
वर्णाश्रमाणां सामान्यं धर्माधर्मं(१) समीरितं  ।१५१.००६<br>
यजनं याजनं दानं वेदाद्यध्यापनक्रिया  ॥१५१.००६<br>
प्रतिग्रहञ्चाध्ययनं विप्रकर्माणि निर्दिशेत् ।१५१.००७<br>
दानमध्ययनञ्चैव यजनञ्च यथाविधिः  ॥१५१.००७<br>
क्षत्रियस्य सवैश्यस्य कर्मेदं परिकीर्तितं  ।१५१.००८<br>
क्षत्रियस्य विशेषेण पालनं दुष्टनिग्रहः  ॥१५१.००८<br>
कृषिगोरक्ष्यवाणिज्यं वैश्यस्य परिकीर्तितं  ।१५१.००९<br>
शूद्रस्य द्विजशुश्रूषा सर्वशिल्पानि वाप्यथ  ॥१५१.००९<br>
मौञ्जीबन्धनतो जन्म विप्रादेश्च द्वितीयकं  ।१५१.०१०<br>
आनुलोम्येन वर्णानां जातिर्मातृसमा स्मृता  ॥१५१.०१०<br>
चण्डालो ब्राह्मणीपुत्रः शूद्राच्च प्रतिलोमतः  ।१५१.०११<br>
सूतस्तु क्षत्रियाज्जातो वैश्याद्वै देवलस्तथा  ॥१५१.०११<br>
पुक्कसः क्षत्रियापुत्रः शूद्रात्स्यात्प्रतिलोमजः  ।१५१.०१२<br>
मागधः स्यात्तथा वैश्याच्छूद्रादयोगवो भवेत् ॥१५१.०१२<br>
वैश्यायां प्रतिलोमेभ्यः प्रतिलोमाः सहस्रशः  ।१५१.०१३<br>
<small><small>टिप्पणी<br>
१ धर्मरूपमिति ग.. , घ.. , ङ.. , ञ.. च</small></small><br>
विवाहः सदृशैस्तेषां नोत्तमैर्नाधमैस्तथा  ॥१५१.०१३<br>
चण्डालकर्म निर्दिष्टं बध्यानां घातनं तथा  ।१५१.०१४<br>
स्त्रीजीवन्तु तद्रक्षाप्रोक्तं(१) वैदेहकस्य च  ॥१५१.०१४<br>
सूतानामश्वसारथ्यं पुक्कसानाञ्च व्याधता  ।१५१.०१५<br>
स्तुतिक्रिया माघ्धानां तथा चायोगशस्य च  ॥१५१.०१५<br>
रङ्गावतरणं प्रोक्तं तथा शिल्पैश्च जीवनं  ।१५१.०१६<br>
वहिर्ग्रामनिवासश्च मृतचेलस्य धारणं  ॥१५१.०१६<br>
न संस्पर्शस्तथैवान्यैश्चण्डालस्य विधीयते  ।१५१.०१७<br>
ब्राह्मणार्थे गवार्थे वा देहत्यागोऽत्र यः कृतः  ॥१५१.०१७<br>
स्त्रीबालाद्युपपतो वा वाह्याणां सिद्धिकारणं  ।१५१.०१८<br>
सङ्करे जातयो ज्ञेयाः पितुर्मातुश्च कर्मतः  ॥१५१.०१८<br>
<small><small>टिप्पणी<br>
१ श्रीजीवनञ्च तत्र स्यात्प्रोक्तमिति ग.. , घ.. , ङ.. , ञ.. च</small></small><br>
इत्याग्नेये महापुराणे वर्णान्तरधर्मा नामैकपञ्चाशदधिकशततमोऽध्यायः ॥<br>
<br>
</span>
