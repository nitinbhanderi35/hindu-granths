<span style="font-size: 14pt; line-height: 200%">नवग्रहहोमः<br>
<br>
पुष्कर उवाच<br>
श्रीकामः शान्तिकामो वा ग्रहयज्ञं समारभेत् ।१६४.००१<br>
वृष्ट्यायुःपुष्टिकामो वा तथैवाभिचरन् पुनः  ॥१६४.००१<br>
सूर्यः सोमो मङ्गलश्च बुधश्चाथ बृहस्पतिः  ।१६४.००२<br>
शुक्रः शनैश्चरो राहुः केतुश्चेति ग्रहाः स्मृताः  ॥१६४.००२<br>
ताम्रकात्स्फटिकाद्रक्तचन्दनात्स्वर्णर्कादुभौ  ।१६४.००३<br>
रजतादयसः शीशात्ग्रहाः कार्याः क्रमादिमे  ॥१६४.००३<br>
सुवर्णैर्वायजेल्लिख्य गन्धमण्डलकेषु वा  ।१६४.००४<br>
यथावर्णं प्रदेयानि वासांसि कुसुमानि च  ॥१६४.००४<br>
गन्धाश्च वलयश्चैव धूपो देयस्तु गुग्गुलुः  ।१६४.००५<br>
कर्तव्या मन्त्रयन्तश्च चरवः प्रतिदैवतं  ॥१६४.००५<br>
आकृष्णेन इमं देवा अग्निर्मूर्धा दिवः ककुत् ।१६४.००६<br>
उद्बुद्ध्यस्वेति च ऋचो यथासङ्ख्यं प्रकीर्तिताः  ॥१६४.००६<br>
बृहस्पते अतियदर्यस्तथैवाल्पात्परिश्रुतः  ।१६४.००७<br>
शन्नो देवीस्तथा काण्डात्केतुं कृन्वन्निमास्तथा  ॥१६४.००७<br>
अर्कः पालाशः खदिरो ह्यपामार्गोथ(१)<sup id="cite_ref-1" class="reference"><a href="#cite_note-1">[१]</a></sup> पिप्पलः  ।१६४.००८<br>
उदुम्बरः शमी दूर्वा कुशाश्च समिधः क्रमात् ॥१६४.००८<br>
एकैकस्यात्राष्टशतमष्टाविंशतिरेव वा  ।१६४.००९<br>
होतव्या मधुसर्पिर्भ्यां दध्ना चैव समन्विताः  ॥१६४.००९<br>
गुडौदनं पायसं च हविष्यं क्षीरयष्टिकं  ।१६४.०१०<br>
दध्योदनं हविः पूपान्मांसं चित्रान्नमेव च  ॥१६४.०१०<br>
दद्याद्ग्रहक्रमदेतद्द्विजेभ्यो भोजनं बुधः  ।१६४.०११<br>
शक्तितो वा यथालाभं सत्कृत्य विधिपूर्वकं  ॥१६४.०११<br>
धेनुः शङ्खस्तथानड्वान् हेम वासो हयस्तथा  ।१६४.०१२<br>
कृष्णा गौरायसश्छाग एता वै दक्षिणाः क्रमात् ॥१६४.०१२<br>
यश्च यस्य यदा दूष्यः(१) स तं यत्नेन पूजयेत् ।१६४.०१३<br>
ब्रह्मणैषां वरो दत्तः पूजिताः पूजितस्य च  ॥१६४.०१३<br>
ग्रहाधीना नरेन्द्राणा(२) मुछ्रयाः पतनानि च  ।१६४.०१४<br>
भावभावो च जगतस्तस्मात्पूज्यतमा ग्रहाः  ॥१६४.०१४<br>
<br>
इत्याग्नेये महापुराणे नवग्रहहोमो नाम चतुःषष्ट्यधिकशततमोऽध्यायः ॥<br>
<br>
</span>
