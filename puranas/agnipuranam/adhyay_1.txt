&nbsp;&nbsp;&nbsp;&nbsp;&nbsp;<br>
श्रियं सरस्वतीं गौरीं गणेशं स्कन्दमीश्वरम् । <br>
ब्रह्माणं वह्निमिन्द्रादीन् वासुदेवं नमाम्यहम् ॥ १ ॥<br>
<br>
नैमिषे हरिमीजाना ऋषयः शौनकादयः । <br>
तीर्थयात्राप्रसङ्गेन स्वागतं सूतमब्रुवन् ॥ २ ॥<br>
<br>
ऋषय ऊचुः<br>
सूत त्वं पूजितोऽस्माभिः सारात्सारं वदस्व नः । <br>
येन विज्ञानमात्रेणसर्व्वज्ञत्वं प्रजायते ॥ ३ ॥<br>
<br>
सूत उवाच<br>
सारात्सारो हि भगवान् विष्णुः सर्गादिकृद्विभुः ।<br>
ब्रह्माहमस्मि तं ज्ञात्वा सर्व्वज्ञात्वं प्रजायते ॥ ४ ॥<br>
<br>
द्वे ब्रह्मणी वेदितव्ये शब्दब्रह्म परं च यत्। <br>
द्वे विद्ये वेदितव्ये हि इति चाथर्वणी श्रुतिः ॥ ५ ॥<br>
<br>
अहं शुक्रश्च पैलाद्या गत्वा वदरिकाश्रमम् । <br>
व्यासं नत्वा पृष्टवन्तः सोऽस्मान् सारमथाब्रवीत् ॥ ६ ॥<br>
<br>
व्यास उवाच<br>
शुकाद्यैः श्रृणु सूत त्वं वशिष्ठो मां यथाऽब्रवीत्।<br>
ब्रह्मसारं हि पृच्छन्तं मुनिभिश्च परात्परम् ॥ ७ ॥<br>
<br>
वसिष्ठ उवाच<br>
द्वैविध्यं ब्रह्मा वक्ष्यामि श्रृणु व्यासाखिलानुगम्।<br>
यथाऽग्निर्मां पुरा प्राह मुनिभिर्दैवतैः सह ॥ ८ ॥<br>
<br>
पुराणं परमाग्नेयं ब्रह्मविद्याक्षरं परम् ।<br>
ऋग्वेदाद्यपरं ब्रह्म सर्वदेवसुखावहम् ॥ ९ ॥<br>
<br>
अग्निनोक्तं पुराणं यदाग्नेयं ब्रह्मसम्मितम् <br>
भुक्तिमुक्तिप्रदं दिव्यं पठतां श्रृण्वतां नृणाम् ॥ ११॥<br>
<br>
वसिष्ठ उवाच<br>
संसारसागरोत्तारनावं ब्रह्मेश्वरं वेद। <br>
विद्यासारं यद्विदित्वा सर्वज्ञो जायते नरः ॥ १२ ॥<br>
<br>
अग्निरुवाच<br>
विष्णुः कालाग्निरुद्रोऽहं विद्यासारं वदामि ते।<br>
विद्यासारं पुराणं यत्सर्वं सर्वस्य कारणम् ॥ १३ ॥<br>
<br>
सर्गस्य प्रतिसर्गस्य वंशमन्वन्तरस्य च। <br>
वंशानुचरितादेश्च, मत्स्यकूर्म्मादिरूपधृक् ॥ १४ ॥<br>
<br>
द्वे विद्ये भगवान् विष्णुः परा चैवापरा च ह। <br>
ऋग्यजुः सामाथर्वाख्या वेदाङ्गानि च षड् द्विज॥ १५ ॥<br>
<br>
शिक्षा कल्पो व्याकरणं निरुक्तं ज्योतिषाङ्गतिः। <br>
छन्दोऽभिधानं मीमांसा धर्म्मशास्त्रं पुराणकम् ॥ १६ ॥<br>
<br>
न्यायवैद्यकगान्धर्वं धनुर्वेदोऽर्थशास्त्रकम्। <br>
अपरेयं परा विद्या यया ब्रह्माभिगम्यते॥ १७ ॥<br>
<br>
यत्तददृश्ययमग्राह्यमगोत्रचरणं ध्रुवम्। <br>
विष्णुनोक्तं यथा मह्यं देवेभ्यो ब्रह्मणा पुरा ॥ १८ ॥<br>
<br>
तथा ते कथयिष्यामि हेतुं मत्स्यादिरूपिणम् ॥ १९ ॥<br>
<br>
इत्यदिमहापुराणे आग्नेये प्रश्नो नाम प्रथमोध्यायः ॥ २० ॥<br>
<br>
&nbsp;
