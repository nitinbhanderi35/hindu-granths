<span style="font-size: 14pt; line-height: 200%"><br>
शालिहोत्र उवाच<br>
अश्वानां लक्षणं वक्ष्ये चिकित्साञ्चैव सुश्रुत् ।<br>
हीनदन्तो विदन्तश्च कराली कृष्णतालुकः ।। २८९.१ ।।<br>
<br>
कृष्णजिह्वश्च यमजो जातमुष्कश्च यस्तथा ।<br>
द्विशफश्च तथा श्रृङ्गी त्रिवर्णो व्याघ्रवर्णकः ।। २८९.२ ।।<br>
<br>
शरवर्णो भस्मवर्णो जातवर्णश्च काकुदी ।<br>
श्वित्री च काकसादी च खरसारस्तथैव च ।। २८९.३ ।।<br>
<br>
वानराक्षः कृष्णशटः कृष्णगुह्यस्तथैव च ।<br>
कृष्णप्रोथश्च यश्च तित्तिरिसन्निभः ।। २८९.४ ।।<br>
<br>
विषमः श्वेतपादश्च ध्रुवावर्त्तविवर्जितः ।<br>
अशुभावर्त्तसंयुक्तो वर्जनीयस्तुरङ्गमः ।। २८९.५ ।।<br>
<br>
रन्ध्रोपरन्ध्रयोर्द्वौ द्वौ द्वौ द्वौ मस्तकवक्षसोः ।<br>
प्रयाणो च ललाटे च कण्ठावर्त्ताः शुभा दश ।। २८९.६ ।।<br>
<br>
सृक्कण्याञ्च ललाटे च कर्णमूले निगालके ।<br>
बाहुमूले गले श्रेष्ठा आवर्त्तास्त्वशुभाः परे ।। २८९.७ ।।<br>
<br>
शुकेन्द्रगोपचन्द्राभा ये च वायससन्निभाः ।<br>
सुवर्णवर्णाः स्निग्धाश्च प्रशस्यास्तु सदैव हि ।। २८९.८ ।।<br>
<br>
दीर्घग्रीवाक्षिकूटाश्च ह्रस्वकर्णाश्च शोभनाः ।<br>
राज्ञान्तुरङ्गमा यत्र विजयं वर्जयेत्ततः ।। २८९.९ ।।<br>
<br>
पालितस्तु हयो दन्तो शुभदो दुःखदोऽन्यथा ।<br>
क्षियः पुत्रास्तु गन्धर्व्वा वाजिनो रत्नमुत्तमम् ।। २८९.१० ।।<br>
<br>
अश्वमेधे तु तुरगः पवित्रत्वात्तु हूयते ।<br>
वृषो निम्बवृहत्यौ च गुडूची च समाक्षिका ।। २८९.११ ।।<br>
<br>
सिंहा गन्धकरी पिण्डी स्वेदश्च शिरसस्तथा ।<br>
हिङ्गु पुष्करमूलञ्च नागरं साम्लवेतसं ।। २८९.१२ ।।<br>
<br>
पिप्पलीसैन्धवयुतं शूलघ्नं चोष्णवारिणा ।<br>
नागरातिविषा मुस्ता सानन्ता विल्वमालिका ।। २८९.१३ ।।<br>
<br>
क्काथमेषां पिवेद्वाजी सर्व्वातीसारनाशनम् ।<br>
प्रियङ्गुसारिवाभ्याञ्च युक्तमाजं श्रृतं पयः ।। २८९.१४ ।।<br>
<br>
पर्य्याप्तशर्करं पीत्वा श्रमाद्वाजी विमुच्यते ।<br>
द्रोणिकायान्तु दातव्या तैलवस्तिस्तुरङ्गमे ।। २८९.१५ ।।<br>
<br>
कोष्ठजा च शिरा वेध्या तेन तस्य सुखं भवेत् ।<br>
दाड़िमं त्रिफला व्योषं गुड़ञ्च समभाविकम् ।। २८९.१६ ।।<br>
<br>
पिण्डमेतत् प्रदातव्यमश्वानां काशनाशनम् ।<br>
प्रियङ्गुलोध्रमधुभिः पिवेद्वृषरसं हयः ।। २८९.१७ ।।<br>
<br>
क्षीरं वा पञ्चकोलाद्यं काशनाद्धि प्रमुच्यते ।<br>
प्रस्कन्धेषु च सर्व्वेषु श्रेय आदौ विशोधनम् ।। २८९.१८ ।।<br>
<br>
अभ्यङ्गोद्‌वर्त्तनैः स्नेहं नस्यवर्त्तिक्रमः स्मृतः ।<br>
ज्वरितानां तुरङ्गाणां पयसैव क्रियाक्रमः ।। २८९.१९ ।।<br>
<br>
लोध्रकन्धरयोर्मूलं मातुलाङ्गाग्निनागराः ।<br>
कुष्ठहिङ्गुवचारास्नालेपोयं शोथनाशनः ।। २८९.२० ।।<br>
<br>
मञ्जिष्ठा मधुकं द्राक्षावृहत्यौ रक्तचन्दनम् ।<br>
त्रपुषीवीजमूलानि श्रृङ्गाटककशेरुकम् ।। २८९.२१ ।।<br>
<br>
अजापयः श्रृतमिदं सुशीतं शर्करान्वितं ।<br>
पीत्वा नीरशनो वाजी रक्तमेहात् प्रमुच्यते ।। २८९.२२ ।।<br>
<br>
मन्याहनुनिगालस्थशिराशोथो गलग्रहः ।<br>
अभ्यङ्गः कटुतैलेन तत्र तेष्वेव शस्यते ।। २८९.२३ ।।<br>
<br>
गलग्रहगदी शोथः प्रायशो गलदेशके ।<br>
प्रत्यक्पुष्पी तथा वह्निः सैन्धवं सौरसो रसः ।। २८९.२४ ।।<br>
<br>
कृष्णाहिङ्गुयुतैरेभिः कृत्वा नस्यं न सीदति ।<br>
निशे ज्योतिष्मती पाठा कृष्णा कुष्ठं वचा मधु ।। २८९.२५ ।।<br>
<br>
जिह्वास्तम्भे च लोपोऽयं गुड़मूत्रयुतो हितः ।<br>
तिलैर्यष्ट्या रजन्या च निम्बपत्रैश्च योजिता ।। २८९.२६ ।।<br>
<br>
क्षौद्रेण शोधनी पिण्डी सर्पिषा व्रणरोपणी ।<br>
अभिघातेन खञ्जन्ति ये ह्यश्वास्तीव्रवेदनाः ।। २८९.२७ ।।<br>
<br>
परिषेकक्रिया तेषां तैलेनाशु रुजापहा ।<br>
दोषकोपाभिघाताभ्यां पक्कभिन्ने ब्रणक्रमः ।। २८९.२८ ।।<br>
<br>
अश्वत्थोडुम्बरप्लक्षमधूकवटकल्कनैः ।। २८९.२९ ।।<br>
<br>
प्रभूतसलिलः क्काथः सुखोष्णो व्रणशोधनः ।<br>
शताह्वा नागरं रास्ना मञ्जिष्ठाकुष्ठसैन्धवैः ।। २८९.३० ।।<br>
<br>
देवदारुवचायुग्मरजनीरक्तवन्दनैः ।<br>
तैलसिद्धं कषायेण गुडूच्याः पयसा सह ।। २८९.३१ ।।<br>
<br>
म्रक्षणे वस्तिनश्ये च योज्यं सर्वत्र लिङ्गिने ।<br>
रक्तस्रावो जलौकाभिर्न्नेत्रान्ते नेत्ररोगिणः ।। २८९.३२ ।।<br>
<br>
खादिरोडुम्बराश्वत्थकषायेण च साधनम् ।<br>
थात्रीदुरालभातिक्ताप्रियङ्गुकुङ्कुमैः ।। २८९.३३ ।।<br>
<br>
गुडूच्या च कृतः कल्को हितो युक्तावलम्बिने ।<br>
उत्पाते च शिले श्राव्ये शुष्कशेफे तथैव च ।। २८९.३४ ।।<br>
<br>
क्षिप्रकारिणि दोषे च सद्यो विदलमिष्यते ।<br>
गोशकृन्मञ्जिकाकुष्ठरजनीतिलसर्षपैः ।। २८९.३५ ।।<br>
<br>
गवां मूत्रेण पिष्टैश्च मर्द्दनं कण्डुनाशनम् ।<br>
शीतो मधुयुतः क्काथो नाशिकायां सशर्करः ।। २८९.३६ ।।<br>
<br>
रक्तपित्तहरः पानादश्वकर्णैस्तथैव च ।<br>
सप्तमे सप्तमे देयमश्वानां लवणं दिने ।। २८९.३७ ।।<br>
<br>
तथा भुक्तवतान्देया अतिपाने तु वारुणी ।<br>
दीवनीयैः समधुरैर्मृद्वीकाशर्करायुतैः ।। २८९.३८ ।।<br>
<br>
सपिप्पलीकैः शरदि प्रतिपानं सपद्मकैः ।<br>
विड़ङ्गापिप्पलीधान्यशताह्वालोध्रसैनधवैः ।। २८९.३९ ।।<br>
<br>
सचित्रकैस्तुरङ्गाणं प्रतिपानं हिमागमे ।<br>
लोध्रपिरियङ्गुकामुस्तापिप्पलीविश्वभेषजै ।। २८९.४० ।।<br>
<br>
सक्षौद्रैः प्रतिपानं स्याद्वसन्ते कफनाशनम् ।<br>
प्रियङ्गुपिप्पलीलोध्रयष्ट्याक्षैः समहौषधैः ।। २८९.४१ ।।<br>
<br>
निदाघे सगुड़ा देया मदिरा प्रतिपानके ।<br>
लोध्रकाष्ठं सलवणं पिप्पल्यो विश्वभेषजम् ।। २८९.४२ ।।<br>
<br>
प्रावृड्‌भिन्नपुरीषाश्च पिवेयुर्वाजिनो घृतम् ।<br>
पिवेयुर्वाजिनस्तैलं कफवाय्वधिकास्तु ये ।। २८९.४३ ।।<br>
<br>
प्रावृड्‌भिन्नपुरीषाश्च पिवेयुर्वाजिनो घृतम् ।<br>
पिवेयुर्वाजिनस्तैलं कफवाय्वधिकास्तु ये ।। २८९.४४ ।।<br>
<br>
स्रेहव्यापद्भ्वो येषां कार्य्यं तेषां विरूक्षणम् ।<br>
त्र्यहं यवागू रूक्षा स्याद् भोजनं तक्रसंयुतम् ।। २८९.४५ ।।<br>
<br>
शरन्निदाघ्योः सर्पिस्तैलं शीतवसन्तयोः ।<br>
वर्षासु शिशिरे चैव वस्तौ यमकमिष्यते ।। २८९.४६ ।।<br>
<br>
गुर्वभिष्यन्दिभक्तानि व्यायामं स्नानमातपम् ।<br>
वायुवर्जञ्च वाहस्य स्नेहपीतस्य वर्जितम् ।। २८९.४७ ।।<br>
<br>
स्नानं पानं शकृत्क्रूष्ठमश्वानां सलिलागमे ।<br>
अत्यर्थं दुर्द्दिने काले पानमेकं प्रशस्यते ।। २८९.४८ ।।<br>
<br>
युक्तशीतातपे काले द्विःपानं स्नपनं सकृत् ।<br>
ग्रीष्मे त्रिस्नानपानं स्याच्चिरं तस्यावगाहनम् ।। २८९.४९ ।।<br>
<br>
निस्तुषाणां प्रदातव्या यवानां चतुराढकी ।<br>
चणकव्रीहिमौद्‌गानि कलायं वापि दापयेत् ।। २८९.५० ।।<br>
<br>
अहोरात्रेण चार्द्धस्य यवसस्य तुला दश ।<br>
अष्टौ शुष्कस्य दातव्याश्चतस्रोऽथ वुषस्य वा ।। २८९.५१ ।।<br>
<br>
दूर्वा पित्तं यवः कासं वुषश्च श्लेष्मसञ्चयम् ।<br>
नाशयत्यर्जुनः श्वासं तथा मानो बलक्षयम् ।। २८९.५२ ।।<br>
<br>
वातिकाः पैत्तिकाश्चैव श्लेष्मजाः सान्निपातिकाः ।<br>
न रोगाः पीडयिष्यन्ति दूर्वाहारन्तुरङ्गमम् ।। २८९.५३ ।।<br>
<br>
द्वौ रज्जुबन्धौ दुष्टानां पक्षयोरुभयोरपि ।<br>
पश्चाद्धनुस्च कर्त्तर्व्यो दूरकीलव्यपाश्रयः ।। २८९.५४ ।।<br>
<br>
वासेयुस्त्वास्तृते स्थाने कृतधूपनभूमयः ।<br>
यत्नोपन्यस्तयवसाः सप्रदीपाः सुरक्षिता ।। २८९.५५ ।।<br>
<br>
कृकवाक्कजकपयो धार्य्याश्चाश्वगृहे मृगाः ।। २८९.५६ ।।<br>
<br>
इत्यादिमहापुराणे आग्नेये अश्वायुर्वेदो नामोननवत्यधिकद्विशततमोऽध्यायः ।।<br>
<br>
</span>
