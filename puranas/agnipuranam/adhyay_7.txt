नारद उवाच<br>
रामो वशिष्ठं मातॄश्च नत्वाऽत्रिञ्च प्रणम्य सः। <br>
अनसूयाञ्च तत्पत्नीं शरभङ्गं सुतीक्ष्णकम् ।। १ ।।<br>
<br>
अगस्त्य भ्रातरं नत्वा अगस्त्यन्तत्प्रसादतः। <br>
धनुः खङ्गञ्च सम्प्राप्य दण्डकारण्यमागतः ।। २ ।।<br>
<br>
जनस्थाने पञ्चवट्यां स्थितो गोदावरीं तटे। <br>
तत्र सूर्पणखायाता भक्षितुं तान् भयङ्करी ।। ३ ।।<br>
<br>
रामं सुरूपं दृष्ट्वा सा कामिनी वाक्यमब्रवीत्।<br>
कस्त्वं कस्मात्समायातो भर्त्ता मे भव चार्थितः ।। ४ ।।<br>
<br>
एतौ च भक्षयिष्यामि इत्युक्त्वा तं समुद्यता ।<br>
तस्या नासाञ्च कर्णौ च रामोक्तो लक्ष्मणोऽच्छिनत् ।। ५।।<br>
<br>
रक्तं क्षरन्ती प्रययौ खरं भ्रातरमब्रवीत्। <br>
मरीष्यामि विनासाऽहं खर जीवामि वै तदा  ६ ।।<br>
<br>
रामस्य भार्य्या सीताऽसौ तस्यासील्लक्ष्मणोऽनुजः। <br>
तेषां यद्रुधिरं सोष्णं पाययिष्यसि मां यदि ।। ७ ।।<br>
<br>
खरस्तथेति तामुक्त्वा यतुर्दृशसहस्त्रकैः। <br>
रक्षसां दूषणेनागाद्योद्धु त्रिशिरसा सह ।। ८ ।।<br>
रामं रामोऽपि युयुधे शरैर्विव्याध राक्षसान्। <br>
हस्त्यश्वरथपादातं बलं निन्ये यमक्षयम् ।। ९ ।।<br>
<br>
त्रिशीर्षाणं खरं रौद्रं युध्यन्तञ्चौव दूषणम्। <br>
ययौ सूर्पणखा लङ्कां रावणाग्रेपतद् भुवि ।। १० ।।<br>
<br>
अब्रवीद्रावणं क्रुद्धा न त्वं राजा न रक्षकः। <br>
खरादिहन्तू रामस्य सीतां भार्यां हरस्व च ।। ११ ।।<br>
<br>
रामलक्ष्मणरक्तस्य पानाज्जीवामि नान्यथा। <br>
तथेत्याह च तच्छ्रुत्वा मारीचं प्राह वै व्रज ।। १२ ।।<br>
<br>
स्वर्णचित्रमृगो भूत्वा रामलक्ष्मणकर्षकः। <br>
सीताग्रे तां हरिष्यामि अन्यथा मरणं तव ।। १३ ।।<br>
<br>
मारीचो रावणं प्राह रामो मृत्युर्धनुर्धरः। <br>
रावणादपि मर्त्तव्यं मर्त्तव्यं राघवादपि ।। १४ ।।<br>
<br>
अवश्यं यदि मर्त्तव्यं वरं रामो न रावणः। <br>
इति मत्वा मृगो भूत्वा सीताग्रे व्यचरन्मुहुः ।। १५ ।।<br>
<br>
सीतया प्रेरितो रामः शरेणाथावधीच्च तम्। <br>
म्रियमाणो मृगः प्राह हा सीते लक्ष्मणेति च ।। १६ ।।<br>
<br>
सौमित्रिः सीतयोक्तोऽथ विरुद्धं राममागतः। <br>
रावणोऽप्यहरत् सीतां हत्वा गृध्रं जटायुषम् ।। १७ ।।<br>
<br>
जटायुषा स भिन्नाङ्गः अङ्केनादाय जानकीम्। <br>
गतो लङ्कामशोकाख्ये धारयामास चाब्रवीत् ।। १८ ।।<br>
<br>
भव भार्य्या ममाग्र्या त्वं राक्षस्यो रक्ष्यतामियम् ।<br>
रामो हत्वा तु मारीचं दृष्ट्वा लक्ष्मणमब्रवीत् ।। १९ ।।<br>
<br>
मायामृगोऽसौ सौमित्रे यथा त्वमिह चागतः ।<br>
तथा सीता हृता नूनं नापश्यत् स गतोऽथ ताम् ।। २० ।।<br>
<br>
शुशोच विललापार्त्तो मां त्यक्त्वा क्क गतासि वै।<br>
लक्ष्मणाश्वासितो रामो मार्गयामास  जानकीम् ।। २१ ।।<br>
<br>
दृष्ट्वा जटायुस्तं प्राह रावणो हृतवांश्च ताम्। <br>
मृतोऽथ संस्कृतस्तेन कबन्धञ्चावधीत्ततः ।।<br>
<br>
शापमुक्तोऽब्रवीद्रामं स त्वं सुग्रीवमाव्रज ।। २२ ।।<br>
<br>
इत्यादिमहापुराणे अग्नेये रामायणे आरण्यककाण्डवर्णनं नाम सप्तमोऽध्यायः ।<br>
