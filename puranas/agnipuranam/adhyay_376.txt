अग्निरुवाच<br>
यदात्ममात्रं निर्भासं स्तिमितोदधिवत् स्थितं ।<br>
चैतन्यरूपवद्ध्यानं तत् समाधिरिहोच्यते ॥ ३७६.१ ॥<br>
<br>
ध्यायन्मनः सन्निवेश्य यस्तिष्ठेदचलस्थिरः ।<br>
निर्वातानलवद्योगी समाधिस्थः प्रकीर्त्तितः ॥ ३७६.२ ॥<br>
<br>
न श्रृणोति न चाघ्राति न पश्यति न वम्यति ।<br>
न च सपर्शं विजानाति न सङ्कल्पयते मनः ॥ ३७६.३ ॥<br>
<br>
न चाभिमन्यते किञ्चिन्न च बुध्यति काष्ठवत् ।<br>
एवमीश्वरसंलीनः समाधिस्थः स गीयते ॥ ३७६.४ ॥<br>
<br>
यथा दीपो निवातस्थो नेङ्गते सोपमा स्मृता ।<br>
ध्यायतो विष्णुमात्मानं समाधिस्तस्य योगिनः ॥ ३७६.५ ॥<br>
<br>
उपसर्गाः प्रवर्त्तन्ते दिव्याः सिद्धिप्रसूचकाः ।<br>
पातितः श्रावणो धातुर्दशनस्बाङ्गवेदनाः ॥ ३७६.६ ॥<br>
<br>
प्रार्थयन्ति च तं देवा भोगैर्दिव्यैश्च योगिनं ।<br>
नृपाश्च पृथिवीदानैर्धनैस्च सुधनाधिपाः ॥ ३७६.७ ॥<br>
<br>
वेदादिसर्व्वशास्त्रञ्च स्वयमेव प्रवर्तते ।<br>
अभीष्टछन्दोविषयं काव्यञ्चास्य प्रवर्त्तते ॥ ३७६.८ ॥<br>
<br>
रसायनानि दिव्यानि दिव्याश्चौषधयस्तथा ।<br>
समस्तानि च शिल्पानि कलाः सर्वाश्च विन्दति ॥ ३७६.९ ॥<br>
<br>
सुरेन्द्रकन्या इत्याद्या गुणाश्च प्रतिभादयः ।<br>
तृणवत्तान्त्यजेद् यस्तु तस्य विष्णुः प्रसीदति ॥ ३७६.१० ॥<br>
<br>
अणिमादिगुणैश्वर्य्यः शिष्ये ज्ञानं प्रकाश्य च ।<br>
भुक्त्वा भोगान् यथेच्छातस्तनून्त्यक्त्वालयात्ततः ॥ ३७६.११ ॥<br>
<br>
तिष्ठेत् स्वात्मनि विज्ञान आनन्दे ब्रह्मणीश्वरे ।<br>
मलिनो हि यथादर्श आत्मज्ञानाय न क्षमः ॥ ३७६.१२ ॥<br>
<br>
सर्वाश्रयान्निजे देहे देही विन्दति वेदनां ।<br>
योगयुक्तस्तु सर्व्वेषां योगान्नाप्नोति वेदनां ॥ ३७६.१३ ॥<br>
<br>
आकाशमेकं हि यथा घटादिषु पृथग् भवेत् ।<br>
तथात्मैको ह्यनेकेषु जलाधारेष्विवांशुमान् ॥ ३७६.१४ ॥<br>
<br>
ब्रह्मखानिलतेजांसि जलभूक्षितिधातवः ।<br>
इमे लोका एष चात्मा तस्माच्च सचराचरं ॥ ३७६.१५ ॥<br>
<br>
मृद्दण्ड चक्रसंयोगात् कुम्भकारो यथा घटं ।<br>
करोति तृणमृत्काष्ठैर्गृहं वा गृहकारकः ॥ ३७६.१६ ॥<br>
<br>
करणान्येवमादाय तासु तास्विह योनिषु ।<br>
सृजत्यात्मानमात्मैव सम्भूय करणानि च ॥ ३७६.१७ ।<br>
<br>
कर्मणादोषमोहाभ्यामिच्छयैव स बध्यते ।<br>
ज्ञानाद्विमुच्यते जीवो धर्माद् योगी न रोगभाक् ॥ ३७६.१८ ॥<br>
<br>
वर्त्याधारस्नेहयोगाद् यथा दीपस्य संस्थितिः ।<br>
विक्रियापि च दृष्टैवमकाले प्राणसंक्षयः ॥ ३७६.१९ ॥<br>
<br>
अनन्ता रश्मयस्तस्य दीपवद् यः स्थितो हृदि ।<br>
सितासिताः कद्रुनीलाः कपिलाः पीतलोहिताः ॥ ३७६.२० ॥<br>
<br>
ऊद्‌र्ध्वमेकः स्थितस्तेषां यो भित्त्वा सूर्य्यमण्डलं ।<br>
ब्रह्मलोकमतिक्रम्य तेन याति पराङ्गतिं ॥ ३७६.२१ ॥<br>
<br>
यदस्यान्यद्रश्मिशतमूद्‌र्ध्वमेव व्यवस्थितम् ।<br>
तेन देवनिकायानि धामानि प्रतिपद्यते ॥ ३७६.२२ ॥<br>
<br>
ये नैकरूपाश्चाधस्ताद्रश्मयोऽस्य मृदुप्रभाः ।<br>
इह कर्मोपभोगाय तैश्च सञ्चरते हि सः ॥ ३७६.२३ ॥<br>
<br>
बुद्धीन्द्रियाणि सर्वाणि मनः कर्मेन्द्रियाणि च ।<br>
अहङ्कारश्च बुद्धिश्च पृथिव्यादीनि चैव हि ॥ ३७६.२४ ॥<br>
<br>
अव्यक्त आत्मा ज्ञेत्रज्ञः क्षेत्रस्यास्य निगद्यते ।<br>
ईश्वरः सर्वभूतस्य सन्नसन् सदसच्च सः ॥ ३७६.२५ ॥<br>
<br>
बुद्धेरुत्पत्तिरव्यक्ता ततोऽहङ्कारसम्भवः ।<br>
तस्मात् खादीनि जायन्ते एकोत्तरगुणानि तु ॥ ३७६.२६ ॥<br>
<br>
शब्दः स्पर्शश्च रुपञ्च रसों गन्धश्च तद्‌गुणाः ।<br>
यो यस्मिन्नाश्रितश्चैषां स तस्मिन्नेव लीयते ॥ ३७६.२७ ॥<br>
<br>
सत्त्वं रजस्तमश्चैव गुणास्तस्यैव कीत्तिताः ।<br>
रजस्तमोब्यामाविष्टश्चक्रवद्‌भ्राम्यते हि सः ॥ ३७६.२८ ॥<br>
<br>
अनादिरादिमान् यश्च स एव पुरुषः परः ।<br>
लिङ्गेन्द्रियैरुपग्राह्यः स विकार उदाहृतः ॥ ३७६.२९ ॥<br>
<br>
यतो वेदाः पुराणानि विद्योपनिषदस्तथा ।<br>
श्लोकाः सूत्राणि भाष्याणि यच्चान्यद्वाङ्‌मयं भवेत् ॥ ३७६.३० ॥<br>
<br>
पितृयानोपवीथ्याश्च यदगस्त्यस्य चान्तरं ।<br>
तेनाग्निहोत्रिणो यान्ति प्र्जाकामा दिवं प्रति ॥ ३७६.३१ ॥<br>
<br>
ये च दानपराः सम्यगष्टाभिश्च गुणैर्युताः ।<br>
अष्टाशीतिसहस्राणि मुनयो गृहमेधिनः ॥ ३७६.३२ ॥<br>
<br>
पुनरावर्त्तने वीजभूता धर्म्मप्रवर्त्तकाः ।<br>
सप्तर्षिनागवीथ्याश्च देवलोकं समाश्रिताः ॥ ३७६.३३ ॥<br>
<br>
तावन्त एव मुनयः सर्वारम्भविवर्ज्जिताः ।<br>
तपसा ब्रह्मचर्येण सङ्गत्यागेन मेधया ॥ ३७६.३४ ॥<br>
<br>
यत्र यत्रावतिष्ठनेते यावदाहूतसंप्लवं ।<br>
वेदानुवचनं यज्ञा ब्रह्मचर्य्यं तपो दमः ॥ ३७६.३५ ॥<br>
<br>
श्रद्धोपवासः सत्यत्वमात्मनो ज्ञानहेतवः ।<br>
स त्वाश्रमैर्न्निदिध्यास्यः समस्तैरेवमेव तु ॥ ३७६.३६ ॥<br>
<br>
द्रष्टव्य्स्त्वथ मन्तव्यः श्रोतव्यश्च द्विजातिभिः ।<br>
य एवमेनं विन्दन्ति ये चारण्यकमाश्रिताः ॥ ३७६.३७ ॥<br>
<br>
उपासते द्विजाः सत्यं श्रद्धया परया युताः ।<br>
क्रमात्ते सम्भवन्त्यर्च्चिंरहः शुक्लं तथोत्तरं ॥ ३७६.३८ ॥<br>
<br>
अयनन्देवलोकञ्च सवितारं सविद्युतं ।<br>
ततस्तान् पुरुषोऽभ्येत्य मानसो ब्रह्मलोकिकान् ॥ ३७६.३९ ॥<br>
<br>
करोति पुनारावृत्तिस्तेषामिह न विद्यते ।<br>
यज्ञेन तपसा दानैर्ये हि स्वर्गजितो जनाः ॥ ३७६.४० ॥<br>
<br>
धूमं निशां कृष्णपक्षं दक्षिणायनमेव च ।<br>
पितृलोकं चन्द्रमसं नभो वायुं जलं महीं ॥ ३७६.४१ ॥<br>
<br>
क्रमात्ते सम्भवन्तीह पुनरेव व्रजन्ति च ।<br>
एतद्यो न विजानाति मार्गद्वितयमात्मनः ॥ ३७६.४२ ॥<br>
<br>
दन्दशूकः पतङ्गो वा बवेत्कीटोऽथवा कृमिः ।<br>
हृदये दीपवद्‌ब्रह्म ध्यानाज्जीवो मृतो भवेत् ॥ ३७६.४३ ॥<br>
<br>
न्यायागतधनस्तत्त्वज्ञाननिष्ठोऽतिथिप्रियः ।<br>
श्राद्धकृत्सत्यवादी च गृहस्थोऽपि विमुच्यते ॥ ३७६.४४ ॥<br>
<br>
इत्यादिमहापुराणे आग्नेये समाधिर्नाम षट्‌सप्तत्यधिकत्रिशततमोऽध्यायः ॥<br>
