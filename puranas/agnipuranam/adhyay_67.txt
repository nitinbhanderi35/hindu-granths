<span style="font-size: 14pt; line-height: 200%">जीर्णोद्धारविधानं<br>
भगवानुवाच<br>
जीर्णाद्धारविधिं वक्ष्ये भूषितां स्नपयेद्गुरुः(१)  ।६७.००१<br>
अचलां विन्यसेद्गेहे अतिजीर्णां परित्यजेत् ॥६७.००१<br>
व्यङ्गां भग्नां च शैलाढ्यां न्यसेदन्यां च पूर्ववत् ।६७.००२<br>
संहारविधिना तत्र तत्त्वान् संहृत्य देशिकः  ॥६७.००२<br>
सहस्रं नारसिंहेन हुत्वा तामुद्धरेद्गुरुः  ।६७.००३<br>
दारवीं दारयेद्वह्नौ शैलजां प्रक्षिपेज्जले  ॥६७.००३<br>
धातुजां रत्नजां वापि अगाधे वा जलेऽम्बुधौ  ।६७.००४<br>
यानमारोप्य जीर्णाङ्गं छाद्य वस्त्रादिना नयेत् ॥६७.००४<br>
वादित्रैः प्रक्षिपेत्तोये गुरवे दक्षिणां ददेत् ।६७.००५<br>
यत्प्रमाणा च यद्द्रव्या तन्मानां स्थापयेद्दिने  ।६७.००५<br>
कूपवापीतडागादेर्जीर्णोद्धारे महाफलं  ॥६७.००५<br>
<small><small>टिप्पणी<br>
१ भूषिताञ्च यजेद्गुरुरिति घ, चिह्नितपुस्तकपाठः<br>
</small></small>इत्यादिमहापुराणे आग्नेये जीर्णोद्धारकथनं नाम सप्तषष्टितमोऽध्यायः ॥<br>
<br>
</span>
