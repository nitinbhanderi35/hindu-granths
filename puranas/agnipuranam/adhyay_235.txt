पुष्कर उवाच<br>
अजस्रं कर्म वक्ष्यामि दिनं प्रति यदाचरेत् ।<br>
द्विमुहूर्त्तावशेषायां रात्रौ निद्रान्त्यजेन्नृपः ॥ २३५.१ ॥<br>
<br>
वाद्यवन्दिस्वनैर्गीतैः पश्येद् गूढास्ततो नरान् ।<br>
विज्ञायते न ये लोकास्तदीया इति केनचित् ॥ २३५.२ ॥<br>
<br>
आयव्ययस्य श्रवणं ततः कार्य्यं यथाविधि ।<br>
वेगोत्सर्गं ततः कृत्वा राजा स्नानगृहं व्रजेत् ॥ २३५.३ ॥<br>
<br>
स्नानं कुर्य्यान्नृपः श्चाद्दन्तधावनपूर्वकं ।<br>
कृत्वा सन्ध्यान्ततो जप्यं वासुदेवं प्रपूजयेत् ॥ २३५.४ ॥<br>
<br>
वह्नौ पवित्रान् जुहुयात् तर्पयेदु दकैः पितृन् ।<br>
दद्यात्सकाञ्चनीं धेनुं द्विजाशीर्वादसंयुतः ॥ २३५.५ ॥<br>
<br>
अनुलिप्तोऽलङ्कृतश्च मुखं पश्येच्च दर्पणे ।<br>
ससुवर्णे धृते राजा श्रृणुयाद्दिवसादिकं ॥ २३५.६ ॥<br>
<br>
औषधं भिषजोक्तं च मङ्गलालम्भनञ्चरेत् ।<br>
पश्येद् गुरुं तेन दत्ताशीर्वादोऽथ व्रजेत्सभां ॥ २३६.७ ॥<br>
<br>
तत्रस्थो ब्राह्मणान् पश्येदमात्यान्मन्त्रिणस्तथा ।<br>
प्रकृतीश्च महाभाग प्रतीहारनिवेदिताः ॥ २३५.८ ॥<br>
<br>
श्रुत्वेतिहासं कार्य्याणि कार्याणां कार्य्यनिर्णयम् ।<br>
व्यवहारन्ततः पश्येन्मन्त्रं कुर्य्यात्तु मन्त्रिभिः ॥ २३५.९ ॥<br>
<br>
नैकेन सहितः कुर्य्यान्न कुर्य्याद्‌बहुभिः सह ।<br>
न च मूर्खैर्न्न चानाप्तैर्गुप्तंन प्रकटं चरेत्१ ॥ २३५.१० ॥<br>
<br>
मन्त्रं स्वधिष्ठितं कुर्य्याद्येन राष्ट्रं न बाधते ।<br>
आकारग्रहणे राज्ञो मन्त्ररक्षा परा मता२ ॥ २३५.११ ॥<br>
<br>
आकारैरिङ्गितैः प्राज्ञा मन्त्रं गृह्णन्ति पण्डिताः ।<br>
सांवत्सराणां वैद्यानां मन्त्रिणां वचनेरतः ॥ २३५.१२ ॥<br>
<br>
राजा विभूतिमाप्नोति३ धारयन्ति नृपं हि ते ।<br>
मन्त्रं कृत्वाथ व्यायामञ्चक्रे याने च शस्त्रके ॥ २३५.१३ ॥<br>
<br>
निःसत्त्वादौ नृपः स्नातः पश्येद्विष्णुं सुपूजितम् ।<br>
हुतञ्च पावकं पश्येद्विप्रान् पश्येत्सुपूजितान् ॥ २३५.१४ ॥<br>
<br>
भूषितो भोजनङ्कुर्य्याद् दानाद्यैः सुपरीक्षितं ।<br>
भुक्त्वा गृहीतताम्बूलो वामपार्श्वेन संस्थितः४ ॥ २३५.१५ ॥<br>
<br>
शास्त्राणि चिन्तयेद् दृष्ट्वा योधान् कोष्ठायुधं गृहं ।<br>
अन्वास्य पश्चिमां सन्ध्यां कार्य्याणि च विचिन्त्य तु ॥ २३५.१६ ॥<br>
<br>
चरान् सम्प्रेष्य भुक्तान्नमन्तःपुरचरो भवेत् ।<br>
वाद्यगीतैरक्षितोऽन्यैरेवन्नित्यञ्चरेन्नृपः ॥ २३५.१७ ॥<br>
<br>
इत्यादिमहापुराणे आग्नेये आजस्रिकं नाम पञ्चत्रिंशदधिकद्विशततमोऽध्यायः ।<br>
