अग्निरुवाच<br>
सर्वार्थसाधनं स्नानं वक्ष्ये शान्तिकरं श्रृणु ।<br>
स्नापयेच्य सरित्तीरे ग्रहान् विष्णु विचक्षणः ॥ २६५.१ ॥<br>
<br>
देवालये ज्वरार्त्त्यादौ विनायकग्रहार्द्दिते ।<br>
विद्यार्थिनो ह्रदे गेहे जयकामस्य तीर्थके ॥ २६५.२ ॥<br>
<br>
पद्मिन्यां स्नापयेन्नारीं गर्भो यस्याः स्नवेत्तथा ।<br>
अशोकसन्निधौ स्नायाज्जातो यस्या विनश्यति ॥ २६५.३ ॥<br>
<br>
पुष्पार्थिनाञ्च पुष्पाढ्ये पुत्रार्थिनाञ्च सागरे ।<br>
गृहसौभाग्यकामानां सर्वेषां विष्णुसन्निधौ ॥ २६५.४ ॥<br>
<br>
वैष्णवे रेवतीपुष्ये सर्वेषां स्नानमुत्तमं ।<br>
स्नानकामस्य सप्ताहम्पूर्वमुत्सादनं स्मृतं ॥ २६५.५ ॥<br>
<br>
पुनर्न्नवां रोचनाञ्च शताङ्गं गुरुणी त्वचं ।<br>
मधूकं रजनी द्वे च तगरन्नागकेशरम् ॥ २६५.६ ॥<br>
<br>
अम्बरीञ्चैव मञ्जिष्ठां मांसीयासकमर्दनैः ।<br>
प्रियङ्गुसर्षपं कुष्ठम्बलाम्ब्राह्मीञ्च कुङ्कुमं ॥ २६५.७ ॥<br>
<br>
पञ्चगव्यं शक्तुमिश्रं उद्वर्त्त्य स्नानमाचरेत् ।<br>
मण्डले कर्णिकायाञ्च विष्णुं ब्राह्मणमर्च्चयेत् ॥ २६५.८ ॥<br>
<br>
दक्षएवामे हरं पूर्वं पत्रे पूर्वादिके क्रमात् ।<br>
लिखेदिन्द्रादिकान्देवान् सायुधान् सहबान्धवान्१ ॥ २६५.९ ॥<br>
<br>
स्नानमण्डलकान् दिक्षु कुर्य्याच्चैव वादिक्षु च ।<br>
विष्णुब्रह्मेशशक्रादींस्तदस्त्राण्यर्घ्य होमयेत् ॥ २६५.१० ॥<br>
<br>
एकैकस्य त्वष्टशतं समिधस्तु तिलान् घृतं ।<br>
भद्रः सुभद्रः सिद्धार्थः कलसाः पुष्टिवर्द्धनाः ॥ २६५.११ ॥<br>
<br>
अमोघश्चित्रबानुश्च पर्ज्जन्योऽथ सुदर्शनः ।<br>
स्थापयेत्तु घटानेतान् साश्विरुद्रमरुद्‌गणान् ॥ २६५.१२ ॥<br>
<br>
विश्वे देवास्तथा दैत्या वसवो मुनयस्तथा ।<br>
आवेशयन्तु सुप्रीतास्तथान्या अपि देवताः ॥ २६५.१३ ॥<br>
<br>
ओषधीर्न्निक्षिपेत् कुम्भे जयन्तीं विजयां जयां ।<br>
शतावरीं शतपुष्पां विष्णुक्रान्तापराजिताम् ॥ २६५.१४ ॥<br>
<br>
उयोतिष्मतीमतिबलाञ्चन्दनोशीरकेशरं ।<br>
कस्तूरिकाञ्च कर्पूरं बालकं पत्रकं त्वचं ॥ २६५.१५ ॥<br>
<br>
जातीफलं लवङ्गञ्च मृत्तिकां पञअचगव्यकं ।<br>
भद्रपीठे स्थितं साध्यं स्नापयेयुर्द्विजा बलात् ॥ २६५.१६ ॥<br>
<br>
राजाभिषेकमन्त्रोक्तदेवानां होमकाः पृथक् ।<br>
पूर्णाहुतिन्ततो दत्वा गुरवे दक्षिणां ददेत् ॥ २६५.१७ ॥<br>
<br>
इन्द्रोऽभिषिक्तो गुरुणा पुरा दैत्यान् जघान् ह ।<br>
लिक्पालस्नानङ्कथितं संग्रामादौ जयादिकं ॥ २६५.१८ ॥<br>
<br>
इत्यादिमहापुराणे आग्नेये दिक्‌पालादिस्नानं नाम पञ्चषष्ट्यधिकद्विशततमोऽध्यायः ॥<br>
