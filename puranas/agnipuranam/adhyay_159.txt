<span style="font-size: 14pt; line-height: 170%"><br>
अध्याय {१५९}<br>
अथैकोनषष्ट्यधिकशततमोऽध्यायः<br>
असंस्कृतादिशौचं<br>
<br>
पुष्कर उवाच<br>
संस्कृतस्यासंस्कृतस्य स्वर्गो मोक्षो हरिम्मृतेः  ।१५९.००१<br>
अस्थ्नाङ्गङ्गाम्भसि क्षेपात्प्रेतस्याभ्युदयो भवेत् ॥१५९.००१<br>
गङ्गातोये नरस्यास्थि यावत्तावद्दिवि स्थितिः  ।१५९.००२<br>
आत्मनस्त्यागिनां नास्ति पतितानां तथा क्रिया  ॥१५९.००२<br>
तेषामपि तथा गाङ्गे तोयेऽस्थ्नां पतनं हितं  ।१५९.००३<br>
तेषां दत्तं जलं चान्नं गगने तत्प्रलीयते  ॥१५९.००३<br>
अनुग्रहेण महता प्रेतस्य पतितस्य च  ।१५९.००४<br>
नारायणबलिः कार्यस्तेनानुग्रहमश्नुते  ॥१५९.००४<br>
अक्षयः पुण्डरीकाक्षस्तत्र दत्तं न नश्यति  ।१५९.००५<br>
पतनात्त्रायते यस्मात्तस्मात्पात्रं जनार्दनः  ॥१५९.००५<br>
पततां भुक्तिमुक्त्यादिप्रद एको हरिर्ध्रुवं  ।१५९.००६<br>
दृष्ट्वा लोकान्म्रियमाणान् सहायं धर्ममाचरेत् ॥१५९.००६<br>
मृतोऽपि बान्धवः शक्तो नानुगन्तुं नरं मृतं  ।१५९.००७<br>
जायावर्जं हि सर्वस्य याम्यः पन्था विभिद्यते(१)  ॥१५९.००७<br>
धर्म एको(२) व्रजत्येनं यत्र क्वचन गामिनं  ।१५९.००८<br>
श्वः कार्यमद्य कुर्वीत पूर्वाह्णे चापराह्णिकं  ॥१५९.००८<br>
न हि प्रतीक्षते मृत्युः कृतः वास्य न वा कृतं  ।१५९.००९<br>
क्षेत्रापणगृहासक्तमन्यत्रगतमानसं  ॥१५९.००९<br>
वृकीवीरणमासाद्य मृत्युरादाय गच्छति  ।१५९.०१०<br>
न कालस्य प्रियः कश्चिद्द्वेष्यश्चास्य न विद्यते  ॥१५९.०१०<br>
आयुष्ये कर्मणि क्षीणे प्रसह्य हरिते जनं  ।१५९.०११<br>
नाप्राप्तकालो म्रियते विद्धः शरशतैरपि  ॥१५९.०११<br>
कुशाग्रेणापि संस्पृष्टः प्राप्तकालो न जीवति  ।१५९.०१२<br>
- - - - - -- - -- - -- - -- - -- -- - -- <br>
१ पन्था विभज्यते इति ग..<br>
२ धर्म एवेति ज..<br>
- - - -- - - -- - -- - -- - -- - - ---<br>
औषधानि(१) न मन्त्राद्यास्त्रायन्ते मृत्युनान्वितं  ॥१५९.०१२<br>
वत्सवत्प्राकृतं कर्म कर्तारं विन्दति ध्रुवं  ।१५९.०१३<br>
अव्यक्तादि व्यक्तमध्यमव्यक्तनिधनं जगत् ॥१५९.०१३<br>
कौमारादि यथा देहे तथा देहान्तरागमः  ।१५९.०१४<br>
नवमन्यद्यथा वस्त्रं गृह्णात्येवं शरीरिकं  ॥१५९.०१४<br>
देही नित्यमवध्योऽयं यतः शोकं ततस्त्यजेत् ॥१५॥१५९.०१५<br>
इत्याद्याग्नेये महापुराणे शौचं नामैकोनषष्ट्यधिकतशततमोऽध्यायः ॥<br>
- - - - -- - -- -- - - -- -<br>
१ औषधादीति क..<br>
--- - - -- - -- - -- - - --<br>
<br>
<br>
<br>
</span>
