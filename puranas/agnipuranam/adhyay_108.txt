<span style="font-size: 14pt; line-height: 200%">अग्निरुवाच<br>
जम्बूप्लक्षाह्वयौ द्वीपौ शाल्मलिश्चापरो महान्  ।१०८.००१<br>
कुशः क्रौञ्चस्तथा शाकः पुष्करश्चेति सप्तमः  ॥१०८.००१<br>
<small><small>टिप्पणी<br>
१ योगप्रस्तारे इति ग.. , ज.. , झ.. च<br>
२ इन्द्रद्युम्नोभ्यजायतेति ख.. , छ.. च<br>
३ प्रतीहारादित्यादिः, प्रस्तारतः सुत इत्यन्तः पाठो झ.. पुस्तके नास्ति<br>
४ दुष्टादुष्टश्च विरजा इति ख..</small></small><br>
एते द्वीपाः समुद्रैस्तु सप्त सप्तभिरावृताः  ।१०८.००२<br>
लवणेक्षुसुरासर्पिर्दधिदुग्धजलैः समं(१)  ॥१०८.००२<br>
जम्बूद्वीपो द्वीपमध्ये(२) तन्मध्ये मेरुरुच्छ्रितः(३)  ।१०८.००३<br>
चतुरशीतिसाहस्रो भूयिष्ठः(४) षोडशाद्विराट् ॥१०८.००३<br>
द्वात्रिंशन्मूर्ध्नि विस्तरात्षोडशाधः(५) सहस्रवान्  ।१०८.००४<br>
भूयस्तस्यास्य(६) शैलोऽसौ कर्णिकाकारसंस्थितः  ॥१०८.००४<br>
हिमवान् हेमकूटश्च निषधश्चास्य दक्षिणे  ।१०८.००५<br>
नीलः श्वेतश्च शृङ्गो च उत्तरे वर्षपर्वताः  ॥१०८.००५<br>
लक्षप्रमाणौ द्वौ मध्ये दशहीनास्तथापरे  ।१०८.००६<br>
सहस्रद्वितयोछ्रायास्तावद्विस्तारिणश्च ते  ॥१०८.००६<br>
भारतं प्रथमं वर्षन्ततः किम्पुरुषं स्मृतं  ।१०८.००७<br>
हरिवर्सन्तथैवान्यन्मेरोर्दक्षिणतो द्विज  ॥१०८.००७<br>
रम्यकं चोत्तरे वर्षं तथैवान्यद्धिरण्मयं(७)  ।१०८.००८<br>
उत्तराः कुरवश्चैव यथा वै भारतं तथा  ॥१०८.००८<br>
नवसाहस्रमेकैकमेतेषां मुनिसत्तम  ।१०८.००९<br>
इलावृतञ्च तन्मध्ये सौवर्णा मेरुरुछ्रितः  ॥१०८.००९<br>
मेरोश्चतुर्दिशन्तत्र नवसाहस्रविस्तृतं(८)  ।१०८.०१०<br>
<small><small>टिप्पणी<br>
१ दधिदुग्धजलान्तका इति ख.. , छ.. च<br>
२ जम्बूद्वीपस्तस्य मध्ये इति ज..<br>
३ मेरुरुत्थित इति झ..<br>
४ भूमिष्ठ इति घ.. , ज.. च । भुविस्थ इति ङ..<br>
५ षोडशांश इति झ..<br>
६ भूपाद्मस्यास्य इति ख.. , ग.. , छ.. च<br>
७ तथैवात्र हिरण्मयमिति ग.. । तथैवाथ हिरण्मयमिति ज..<br>
८ इलावृतश्चेत्यादिः, नवसाहस्रविस्तृतमित्यन्तः पाठो छ.. पुस्तके नास्ति</small></small><br>
इलावृतं महाभाग चत्वारश्चात्र पर्वताः  ॥१०८.०१०<br>
विष्कम्भा रचिता मेरोर्योजनायुतविस्तृताः(१)  ।१०८.०११<br>
पूर्वेण मन्दरो नाम दक्षिणे गन्धमादनः  ॥१०८.०११<br>
विपुलः पश्चिमे पार्श्वे सुपार्श्वश्चोत्तरे स्मृतः(२)  ।१०८.०१२<br>
कदम्बस्तेषु जम्बुश्च पिप्पलो बट एव च  ॥१०८.०१२<br>
एकादशशतायामाः पादपा गिरिकेतवः  ।१०८.०१३<br>
जम्बूद्वीपेति सञ्ज्ञा स्यात्फलं जम्बा गजोपमं  ॥१०८.०१३<br>
जम्बूनदीरसेनास्यास्त्विदं जाम्बूनदं(३) परं  ।१०८.०१४<br>
सुपार्श्वः पूर्वतो मेरोः केतुमालस्तु पश्चिमे  ॥१०८.०१४<br>
वनं चैत्ररथं पूर्वे दक्षिणे गन्धमादनः  ।१०८.०१५<br>
वैभ्राजं पश्चिमे सौम्ये नन्दनञ्च सरांस्यथ  ॥१०८.०१५<br>
अरुणोदं महाभद्रं संशितोदं(५) समानसं  ।१०८.०१६<br>
शिताभश्चक्रमुञ्जाद्याः पूर्वतः केशराचलाः(५)  ॥१०८.०१६<br>
दक्षिणेन्द्रेस्त्रिकूटाद्याः शिशिवासमुखा जले(६)  ।१०८.०१७<br>
शङ्खकूटादयः सौम्ये मेरौ च ब्रह्मणः पुरी  ॥१०८.०१७<br>
चतुर्दशसहस्राणि योजनानाञ्च दिक्षु च  ।१०८.०१८<br>
इन्द्रादिलोकपालानां समन्तात्ब्रह्मणः पुरः  ॥१०८.०१८<br>
विष्णुपादात्प्लावयित्वा चन्द्रं स्वर्गात्पतन्त्यपि  ।१०८.०१९<br>
पूर्वेण शीता भद्राश्वाच्छैलाच्छैलाद्गतार्णवं  ॥१०८.०१९<br>
तथैवालकनन्दापि दक्षिणेनैव भारतं(७)  ।१०८.०२०<br>
<small><small>टिप्पणी<br>
१ योजनायुतमुच्छ्रिता इति घ..<br>
२ सुपार्श्वश्चोत्तरे स्थित इति घ..<br>
३ रसनास्माद्धेमजाम्बुनदमिति ख.. , ग.. , घ.. , ङ.. , छ.. च<br>
४ असितोदमिति ज..<br>
५ पूर्वतः शिशिराचला इति ख.. , ग.. , घ.. , ज.. च<br>
६ शशिवाममुखा जले इति ख.. , घ.. , ङ.. , छ.. च<br>
७ दक्षिणेन च भारतमिति ख.. । दक्षिणेनैति भारतमिति ग..</small></small><br>
प्रयाति सागरं कृत्वा सप्तभेदाथ पश्चिमं  ॥१०८.०२०<br>
अब्धिञ्च चक्षुःसौम्याब्धिं भद्रोत्तरकुरूनपि(१)  ।१०८.०२१<br>
आनीलनिषधायामौ(२) माल्यवद्गन्धमादनौ  ॥१०८.०२१<br>
तयोर्मध्यगतो मेरुः कर्णिकाकारसंस्थितः  ।१०८.०२२<br>
भारताः केतुमालाश्च भद्राश्वाः कुरवस्तथा  ॥१०८.०२२<br>
पत्राणि लोकपद्मस्य मर्यादाशैलवाह्यतः  ।१०८.०२३<br>
जठरो देवकूटश्च मर्यादापर्वतावुभौ(३)  ॥१०८.०२३<br>
तौ दक्षिणोत्तरायामावानीलनिषधायतौ  ।१०८.०२४<br>
गन्धमादनकैलासौ पूर्ववचायतावुभौ(४)  ॥१०८.०२४<br>
अशीतियोजनायामावर्णवान्तर्व्यवस्थितौ  ।१०८.०२५<br>
निषधः पारिपात्रश्च मर्यादापर्वतावुभौ  ॥१०८.०२५<br>
मेरोः पश्चिमदिग्भागे यथा पूर्वे तथा स्थितौ  ।१०८.०२६<br>
त्रिशृङ्गो रुधिरश्चैव उत्तरौ वर्षपर्वतौ  ॥१०८.०२६<br>
पूर्वपञ्चायतावेतावर्णवान्तर्व्यवस्थितौ  ।१०८.०२७<br>
जाठराद्याश्च मर्यादाशैला मेरोश्चतुर्दिशं  ॥१०८.०२७<br>
केशरादिषु या द्रोण्यस्तासु सन्ति पुराणि हि  ।१०८.०२८<br>
लक्ष्मीविष्ण्वग्निसूर्यादिदेवानां मुनिसत्तम  ॥१०८.०२८<br>
भौमानां स्वर्गधर्माणां न पापास्तत्र यान्ति च(५)  ।१०८.०२९<br>
<small><small>टिप्पणी<br>
१ भद्रोद्भवकुरूनपि इति ख..<br>
२ अलीननिषधायामा इति ख.. , छ.. च<br>
३ रम्यकमित्यादिः, मर्यादापर्वतावुभावित्यन्न्तः पाठो झ.. पुस्तके नास्ति<br>
४ पूर्वपश्चायतावुभौ इति घ.. , ङ.. , ज.. च<br>
५ भुमाः स्वर्गा धर्मिणान्ते न पापास्तत्र यान्ति च इति छ.. , ङ.. च । मौमानां स्वर्गधर्माणां तनया ह्यत्र यान्ति चेति ग.. , घ.. च । भोगिनां स्वर्गधर्माणां तनयास्तत्र यान्ति चेति ज..</small></small><br>
भद्राश्वेऽस्ति हयग्रीवो वराहः केतुमालके  ॥१०८.०२९<br>
भारते कूर्मरूपी च मत्स्यरूपः कुरुष्वपि  ।१०८.०३०<br>
विश्वरूपेण सर्वत्र पूज्यते भगवान् हरिः  ॥१०८.०३०<br>
किम्पुरुषाद्यष्टसु क्षुद्भीतिशोकादिकं न च  ।१०८.०३१<br>
चत्तुर्विंशतिसाहस्रं प्रजा जीवन्त्यनामयाः  ॥१०८.०३१<br>
कृतादिकल्पना नास्ति भौमान्यम्भांसि नाम्बुदाः  ।१०८.०३२<br>
सर्वेष्वेतेषु वर्षेषु सप्त सप्त कुलाचलाः  ॥१०८.०३२<br>
नद्यश्च शतशस्तेभ्यस्तीर्थभूताः प्रजज्ञिरे  ।१०८.०३३<br>
भारते यानि नीर्थानि तानि तीर्थानि वच्मि ते  ॥१०८.०३३<br>
</span>
