<span style="font-size: 14pt; line-height: 200%">अग्निरुवाच<br>
विशेदनेन मन्त्रेण यागस्थानञ्च भूषयेत्। <br>
नमो ब्रह्मण्यदेवाय श्रीधरायाव्ययात्मने ॥ १ ॥<br>
<br>
ऋग्यजुः सामरूपाय शब्ददेहाय विष्णवे। <br>
विलिख्य मण्डलं सायं यागद्रव्यादि चाहरेत् ॥ २ ॥<br>
<br>
प्रक्षालितकराङ्घ्रिः सन् विन्यस्यार्घ्यकरो नरः।<br>
अर्घ्याद्भिस्तु शिरः प्रोक्ष्च द्वारदेशादिकं तथा ॥ ३ ॥<br>
<br>
आरभेद् द्वारयागञ्च तोरणेशान् प्रपूजयेत्। <br>
अश्वत्थोदुम्बरवटप्लक्षाः पूर्वादिगा नगाः ॥ ४ ॥<br>
<br>
ऋगिन्द्रशोभनं प्राच्यां यजुर्यमसुभद्रकम्। <br>
सामापश्च सुधन्वाख्यं सोमाथर्वसुहोत्रकम् ॥ ५ ॥<br>
<br>
तोरणान्ताः पताकाश्च कुमुदाद्या घटद्वयम्। <br>
द्वारि द्वारि स्वनाम्नार्च्याः पूर्वे पूर्णश्च पुष्करः ॥ ६ ॥<br>
<br>
आनन्दनन्दनौ दक्षो वीरसेनः सुषेणकः। <br>
सम्भवप्रभवौ सौम्ये द्वारपांश्चैव पूजयेत् ॥ ७ ॥<br>
<br>
अस्त्रजप्तपुष्पक्षेपाद्विघ्नानुत्सार्य संविशेत्। <br>
भूतशुद्धिं विधायाथ विन्यस्य कृतमुद्रकः ॥ ८ ॥<br>
फट्कारान्तां शिखां जप्त्वा सर्षपान् दिक्षु निक्षिपेत्। <br>
वासुदेवेन गोमूत्रं सङ्कर्षणेन गोमयम् ॥ ९ ॥<br>
<br>
प्रद्युम्नेन पयस्तज्जाद् दधि नारायणाद् घृतम्। <br>
एकद्वित्र्यादिवाराणि घृताद्वै भागतोधिकम् ॥ १० ॥<br>
<br>
घृतपात्रे तदेकत्र पञ्चगव्यमुदाहृतम्। <br>
मण्डपष्रोक्षणायैकञ्चापरम्प्राशनाय च ॥ ११ ॥<br>
<br>
स्नानाय दशकुम्भेषु इन्द्राद्यान् लोकपान् यजेत्। <br>
पूज्याज्ञां श्रावयेत्तांश्च स्थातव्यं चाज्ञया हरेः ॥ १२ ॥<br>
<br>
यागद्रव्यादि संरक्षय विकिरान् विकिरेत्ततः। <br>
मूलाष्टशतसञ्जप्तान् कुशकूर्चान् हरेच्च तान् ॥ १३ ॥<br>
<br>
ऐशान्यां दिशि तत्रस्थं स्थाप्य कुम्भञ्च वर्द्धनीम्। <br>
कुम्भे साङ्गं हरिं प्रार्च्य वर्द्धन्यामस्त्रमर्चयेत् ॥ १४ ॥<br>
<br>
प्रदक्षिणं यागगृहं वर्द्धन्याच्छिन्नदारया। <br>
सिञ्चन्नयेत्ततः कुम्भं पूजयेच्च स्थिरासने ॥ १५ ॥<br>
<br>
सपञ्चरत्नवस्त्राढ्यकुम्भे गन्धादिभिर्हरिम्। <br>
वर्द्धन्यां हेमगर्भायां यजेजस्त्रञ्च वामतः ॥ १६ ॥<br>
<br>
तत्समीपे वास्तुलक्ष्मीं भूविनायकमर्च्चयेत्। <br>
स्तपनं कल्पयेद्विष्णोः सङ्क्रान्त्यादौ तथैव च ॥ १७ ॥<br>
पूर्णकुम्भान् नव स्थाप्य नवकोणेषु निर्व्रणान्। <br>
पाद्यमर्घ्यमाचमनीयं पञ्चगव्यञ्च निः क्षिपेत् ॥ १८ ॥<br>
<br>
पूर्वादिकलसेग्न्यादौ पञ्चामृतजलादिकम्। <br>
दधि क्षीरं मधूष्णोदं पाद्यं स्याच्चतुरङ्गकम् ॥ १९ ॥<br>
<br>
पद्मश्यामाकदूर्वाश्च विष्णुपत्नी च पाद्यकम्। <br>
तथाष्टाङ्गार्घ्यमाख्यातं यवगन्धफलाक्षतम् ॥ २० ॥<br>
<br>
कुशाः सिद्धार्थपुष्‌पाणि तिला द्रव्याणि चार्हणम्   <br>
लवङ्गकक्कोलयुतं दद्यादाचमनीयकम् ॥ २१ ॥<br>
<br>
स्नापयेन्मूलमन्त्रेण देवं पञ्चामृतैरपि। <br>
शुद्धोदं मध्यकुम्बेन देवमूद्धर्नि विनिः क्षिपेत् ॥ २२ ॥<br>
<br>
कलशान्निः सृतं तोयं कूर्चाग्रं संस्पृशेन्नरः। <br>
शुद्धोदकेन पाद्यञ्च अर्घ्यमाचमनन्ददेत् ॥ २३ ॥<br>
<br>
परिमृज्य पटेनाह्गं सवस्त्रं पण्डलं नयेत्। <br>
तत्राभ्यर्च्याचरेद्धोमं कुण्डादौ प्राणसंयमी ॥ २४ ॥<br>
<br>
प्रक्षाल्य हस्तौ रेखाश्च तिस्त्रः पूर्वाग्रगामिनीः। <br>
दक्षिणादुत्तरान्ताश्च तिस्त्रश्चैवोत्तराग्रगाः ॥ २५ ॥<br>
<br>
अर्घ्योदकेन सम्प्रोक्ष्य योनिमुद्राम्प्रदर्शयेत्। <br>
द्यात्वाग्निरूपञ्चाग्निन्तु योन्यां कुण्डे क्षिपेन्नरः ॥ २६ ॥<br>
पात्राण्यासादयेत् पञ्चाद्दर्भस्त्रुक्स्त्रुवकादिभिः। <br>
बाहुमात्राः परिधय इध्मव्रश्चनमेव च ॥ २७ ॥<br>
<br>
प्रणीता प्रोक्षणीपात्रमाज्यस्थाली घृतादिकम्। <br>
प्रस्थद्व्यं तण्डुलानां युग्मं युग्ममदोमुखम् ॥ २८ ॥<br>
<br>
ग्रणीताप्रोक्षणीपात्रे न्यसेत् प्रागगग्रं कुशम्। <br>
अद्भिः पूर्य्यप्रणीतान्तु ध्यात्वा देवं प्रपूज्य च ॥ २९ ॥<br>
<br>
प्रणीतां स्थापयेदग्रे द्रव्याणाञ्चैव मध्यतः । <br>
प्रोक्षणीमद्भिः सम्पूर्य्य प्रार्च्य दक्षे तु विन्यसेत् ॥ ३० ॥<br>
<br>
चरुञ्च श्रपयेदग्नौ ब्रह्माणं दक्षिणे न्यसेत्। <br>
कुशानास्तीर्य्य पूर्वादौ परिधीन् स्थापयेत्ततः ॥ ३१ ॥<br>
<br>
वैष्णवीकरणं कुर्य्याद् गर्भाधानादिना नरः। <br>
गर्भाधानं पुंसवनं सीमन्तोन्नयनञ्चनिः ॥ ३२ ॥<br>
<br>
नामादिसमावर्त्तनान्तं जुहुयादष्ट चाहुतीः। <br>
पूर्णाहुतीः प्रतिकर्म्म स्रुचा स्रुवसुयुक्तया ॥ ३३ ॥<br>
<br>
कुण्डमध्ये ऋतुमतीं लक्ष्मीं सञ्चिन्त्य होमयेत्। <br>
कुण्डलक्ष्मीः समाख्याता प्रकृतिस्त्रिगुणात्मिका ॥ ३४ ॥<br>
<br>
सा योनिः सर्वभूतानां विद्यामन्त्रगणस्य च। <br>
विमुक्तेः कारणं वह्निः परमात्मा च मुक्तिदः ॥ ३५ ॥<br>
प्राच्यां शिरः समाख्यातं बाहू कोणे व्यवस्थितौ। <br>
ईशानाग्नेयकोणे तु जङ्घे वायव्यनैर्ऋते ॥ ३६ ॥<br>
<br>
उदरं कुण्डमित्युक्तं योनिर्योनिर्विधीयते। <br>
गुणत्रयं मेखलाः स्युर्ध्यात्वैवं समिधो दश ॥ ३७ ॥<br>
<br>
पञ्चाधिकांस्तु जुहुयात् प्रणवान्मुष्टिमुद्रया । <br>
पुनराघारौ जुहुयाद्वाय्वग्न्यन्तं ततः श्रपेत् ॥ ३८ ॥<br>
<br>
ईशान्तं मूलप्रन्त्रेण आज्यभागौ तु होमयेत्। <br>
उत्तरे द्वादशान्तेन दक्षिणे तेन मध्यतः ॥ ३९ ॥<br>
<br>
व्याहृत्या पद्ममध्यस्थं ध्यायेद्वह्निन्तु संस्कृतम्। <br>
वैष्णवं सप्तजिह्वं च सूर्यकोटिसमप्रभम् ॥ ४० ॥<br>
<br>
चन्द्रवक्त्रञ्च सूर्याक्षं जुहुयाच्छतमष्ट च। <br>
तदर्द्धञ्चष्ट मूलेन अह्गानाञ्च दशांशतः ॥ ४१ ॥<br>
<br>
इत्यादिमहापुराणे आग्नेये अग्निकार्यकथनं नाम चतुस्त्रिशोऽध्यायः ॥<br>
<br>
</span>
