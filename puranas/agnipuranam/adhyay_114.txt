<span style="font-size: 14pt; line-height: 200%">अग्निरुवाच<br>
गयामाहात्म्यमाख्यास्ये गयातीर्थोत्तमोत्तमं  ।११४.००१<br>
गयासुरस्तपस्तेपे तत्तपस्तापिभिः<sup id="cite_ref-1" class="reference"><a href="#cite_note-1">[१]</a></sup>सुरैः  ॥११४.००१<br>
उक्तः क्षीराब्धिगो विष्णुः पालयास्मान् गयासुरात् ।११४.००२<br>
तथेत्युक्त्वा हरिर्दैत्यं वरं ब्रूहीति चाब्रवीत् ॥११४.००२<br>
दैत्योऽब्रवीत्पवित्रोऽहं भवेयं सर्वतीर्थतः  ।११४.००३<br>
तथेत्युक्त्वा गतो विष्णुर्दैत्यं दृष्ट्वा न वा हरिं  ॥११४.००३<br>
गताः शून्या मही स्वर्गे देवा ब्रह्मादयः सुराः<sup id="cite_ref-2" class="reference"><a href="#cite_note-2">[२]</a></sup>  ।११४.००४<br>
गता ऊचुर्हरिं देवाः शून्या भूस्त्रिदिवं हरे  ॥११४.००४<br>
दैत्यस्य दर्शनादेव ब्रह्मणञ्चाब्रवीद्धरिः  ।११४.००५<br>
यागार्थं दैत्यदेहं त्वं प्रार्थय त्रिदशैः सह  ॥११४.००५<br>
तच्छ्रुत्वा ससुरो ब्रह्मा<sup id="cite_ref-3" class="reference"><a href="#cite_note-3">[३]</a></sup> गयासुरमथाब्रवीत् ।११४.००६<br>
अतिथिः प्रार्थयामि त्वान्देहं यागाय पावनं  ॥११४.००६<br>
गयासुरस्तथेत्युक्त्वापतत्तस्य शिरस्यथ<sup id="cite_ref-4" class="reference"><a href="#cite_note-4">[४]</a></sup>  ।११४.००७<br>
यागं चकार चलिते देहि पूर्णाहुतिं<sup id="cite_ref-5" class="reference"><a href="#cite_note-5">[५]</a></sup> विभुः  ॥११४.००७<br>
पुनर्ब्रह्माब्रवीद्विष्णुं पूर्णकालेऽसुरोऽचलत् ।११४.००८<br>
विष्णुर्धर्ममथाहूय प्राह देवमयीं शिलाम्  ॥११४.००८<br>
धारयध्वं सुराः सर्वे यस्यामुपरि सन्तु ते  ।११४.००९<br>
गदाधरो मदीयाथ मूर्तिः स्थास्यति सामरैः  ॥११४.००९<br>
धर्मः शिलां देवमयीं<sup id="cite_ref-6" class="reference"><a href="#cite_note-6">[६]</a></sup>तच्छ्रुत्वाधारयत्परां  ।११४.०१०<br>
या धर्माद्धर्मवत्याञ्च जाता धर्मव्रता सुता  ॥११४.०१०<br>
मरीचिर्ब्रह्मणः पुत्रस्तामुवाह तपोन्वितां<sup id="cite_ref-7" class="reference"><a href="#cite_note-7">[७]</a></sup> ।११४.०११<br>
यथा हरिः श्रिया रेमे गौर्या शम्भुस्तथा तया  ॥११४.०११<br>
कुशपुष्पाद्यरण्याच्च आनीयातिश्रमान्वितः<sup id="cite_ref-8" class="reference"><a href="#cite_note-8">[८]</a></sup> ।११४.०१२<br>
भुक्त्वा धर्मव्रतां प्राह पादसंवाहनं कुरु  ॥११४.०१२<br>
विश्रान्तस्य मुनेः पादौ तथेत्युक्त्वा प्रियाकरोत् ।११४.०१३<br>
एतस्मिन्नन्तरे ब्रह्मा मुनौ सुप्ते तथागतः<sup id="cite_ref-9" class="reference"><a href="#cite_note-9">[९]</a></sup> ॥११४.०१३<br>
धर्मव्रताचिन्तयञ्च किं ब्रह्माणं समर्चये  ।११४.०१४<br>
पादसंवाहनं कुर्वे ब्रह्मा पूज्यो गुरोर्गुरुः<sup id="cite_ref-10" class="reference"><a href="#cite_note-10">[१०]</a></sup>  ॥११४.०१४<br>
विचिन्त्य पूजयामास ब्रह्माणं चार्हणादिभिः  ।११४.०१५<br>
मरीचिस्तामपश्यत्स(१) शशापोक्तिव्यतिक्रमात् ॥११४.०१५<br>
शिला भविष्यसि क्रोधाद्धर्मव्रताब्रवीच्च तं(२)  ।११४.०१६<br>
पादाभ्यङ्गं परित्यज्य त्वद्गुरुः पूजितो मया  ॥११४.०१६<br>
अदोषाहं यतस्त्वं हि शापं प्राप्स्यसि शङ्करात् ।११४.०१७<br>
धर्मव्रता पृथक्शापं धारयित्वाग्रिमध्यगात् ॥११४.०१७<br>
तपश्चचार वर्षाणां सहस्राण्ययुतानि च  ।११४.०१८<br>
ततो विष्ण्वादयो देवा वरं ब्रूहीति चाब्रुवन्  ॥११४.०१८<br>
धर्मव्रताब्रवीद्देवान् शापन्निर्वर्तयन्तु मे  ।११४.०१९<br>
देवा ऊचुः<br>
दत्तो मरीचिना शापो भविष्यति न चान्यथा  ॥११४.०१९<br>
शिला पवित्रा देवाङ्घ्रिलक्षिता त्वं(३) भविष्यसि  ।११४.०२०<br>
देवव्रता देवशिला सर्वदेवादिरूपिणी  ॥११४.०२०<br>
सर्वदेवमयी(४) पुण्या निश्चलायारसुस्य हि  ।११४.०२१<br>
<br>
देवव्रतोवाच<br>
यदि तुष्टास्थ मे सर्वे मयि तिष्ठन्तु सर्वदा  ॥११४.०२१<br>
ब्रह्मा विष्णुश्च रुद्राद्या गौरीलक्ष्मीमुखाः सुराः  ।११४.०२२<br>
<br>
अग्निरुवाच<br>
देवव्रतावचः श्रुत्वा तथेत्युक्त्वा दिवङ्गताः  ॥११४.०२२<br>
सा धर्मणासुरस्यास्य धृता देवमयी शिला  ।११४.०२३<br>
सशिलश्चलितो दैत्यः स्थिता रुद्रादयस्ततः  ॥११४.०२३<br>
सदेवश्चलितो दैत्यस्ततो देवैः(५) प्रसादितः  ।११४.०२४<br>
क्षीराब्धिगो हरिः प्रादात्स्वमूर्तिं श्रीगदाधरं  ॥११४.०२४<br>
गच्छन्तु भोः स्वयं यास्यं(६) मूर्त्या वै देवगम्यया(७)  ।११४.०२५<br>
- - - - -- -- - - -- - - -- - - -- - -- - -- - - - - -<br>
<small>टिप्पणी<br>
१ मरीचिस्तामपश्यद्वै इति घ..<br>
२ धर्मव्रताब्रवीद्वच इति ज..<br>
३ पवित्रा देवानां वन्दिता त्वमिति घ..<br>
४ सर्वतीर्थमयी इति घ.. , झ.. च<br>
५ तदा देवैरिति ज..<br>
६ गच्छेत्युक्त्वा स्वयं गच्छेदिति झ.. । गच्छन्तूक्त्वा स्वयं यास्ये इति ख.. , छ.. च<br>
७ मूर्त्या देवैकगम्यया इति घ.. , ङ.. च</small><br>
- - - - -- -- - - -- - - -- - - -- - -- - -- - - - - -<br>
स्थितो गदाधरो देवो व्यक्ताव्यक्तोभयात्मकः  ॥११४.०२५<br>
निश्चलार्थं स्वयं देवः स्थित आदिगदाधरः  ।११४.०२६<br>
गदो नामासुरो दैत्यः(१) स हतो विष्णुना पुरा  ॥११४.०२६<br>
तदस्थिनिर्मिता(२) चाद्या गदा या विश्वकर्मणा  ।११४.०२७<br>
आद्यया गदया हेतिप्रमुखा राक्षसा हताः  ॥११४.०२७<br>
गदाधरेण विधिवत्(३) तस्मादादिगदाधरः(४)  ।११४.०२८<br>
देवमय्यां शिलायां च(५) स्थिते चादिगदाधरे  ॥११४.०२८<br>
गयासुरे निश्चलेय ब्रह्मा पूर्णाहुतिं ददौ  ।११४.०२९<br>
गयासुरोऽब्रवीद्देवान् किमर्थं वञ्चितो ह्यहं(६)  ॥११४.०२९<br>
विष्णोर्वचनमात्रेण किन्नस्यान्निश्चलोह्यहं  ।११४.०३०<br>
आक्रान्तो यद्यहं देवा दातुमर्हत(७) मे वरं  ॥११४.०३०<br>
<br>
देवा ऊचुः<br>
तीर्थस्य करणे यत्(८) त्वमस्माभिर्निश्चलीकृतः  ।११४.०३१<br>
विष्णोः शम्भोर्ब्रह्मणश्च क्षेत्रं तव भविष्यति  ॥११४.०३१<br>
प्रसिद्धं सर्वतीर्थेभ्यः पित्रादेर्ब्रह्मलोकदं  ।११४.०३२<br>
इत्युक्त्वा ते स्थिता देवा देव्यस्तीर्थादयः स्थिताः  ॥११४.०३२<br>
यागं कृत्वा ददौ ब्रह्मा ऋत्विग्भ्यो दक्षिणां तदा  ।११४.०३३<br>
पञ्चक्रोशं गयाक्षेत्रं पञ्चाशत्पञ्च चार्पयेत् ॥११४.०३३<br>
ग्रामान् स्वर्णगिरीन्(९) कृत्वा नदीर्दुग्धमधुश्रवाः  ।११४.०३४<br>
सरोवराणि दध्याज्यैर्बहूनन्नादिपर्वतान्(१०)  ॥११४.०३४<br>
- - - - -- -- - - -- - - -- - - -- - -- - -- - - - - -<br>
<small>टिप्पणी<br>
१ नामासुरो रौद्र इति घ.. , झ.. च<br>
२ तदङ्गान्निर्मिता इति झ.. । तदर्था निर्मिता इति छ..<br>
३ गदावरेण देवेनेति झ..<br>
४ गदो नामासुर इत्यादिः, तस्मादादिगदाधर इत्यन्तः पाठो ज.. पुस्तके नास्ति<br>
५ शिलायान्तु इति ज..<br>
६ वाञ्छितो ह्यहमिति ख.. , छ.. च<br>
७ दातुमर्हथेति ङ..<br>
८ तीर्थस्य कारणायेति घ.. , झ.. च<br>
९ ग्रामान् पुण्यगिरीनिति ङ..<br>
१० दध्याद्यैर्बहूनन्नादिपर्वतानिति ज..</small><br>
- - - - -- -- - - -- - - -- - - -- - -- - -- - - - - -<br>
कामधेनुं कल्पतरुं स्वर्णरूप्यगृहाणि च  ।११४.०३५<br>
न याचयन्तु विप्रेन्द्रा अल्पानुक्त्वा(१) ददौ प्रभुः  ॥११४.०३५<br>
धर्मयागे प्रलोभात्तु प्रतिगृह्य धनादिकं  ।११४.०३६<br>
स्थिता यदा गयायान्ते शप्ताते ब्रह्मणा तदा  ॥११४.०३६<br>
विद्याविवर्जिता(२) यूयं तृष्णायुक्ता भविष्यथ  ।११४.०३७<br>
दुग्धादिवर्जिता नद्यः शैलाः पाषाणरूपिणः  ॥११४.०३७<br>
ब्रह्माणं ब्राह्मणश्चोचुर्नष्टं शापेन शाखिलं  ।११४.०३८<br>
जीवनाय प्रसादन्नः कुरु विप्रांश्च सोऽब्रवीत् ॥११४.०३८<br>
तीर्थोपजीविका यूयं सचन्द्रार्कं(३) भविष्यथ  ।११४.०३९<br>
ये युष्मान् पूजयिष्यन्ति गयायामागता नराः  ॥११४.०३९<br>
हव्यकव्यैर्धनैः श्रद्धैस्तेषां कुलशतं व्रजेत्(४)  ।११४.०४०<br>
नरकात्स्वर्गलोकाय(५) स्वर्गलोकात्पराङ्गतिं  ॥११४.०४०<br>
गयोपि चाकरोद्यागं बह्वन्नं(६) बहुदक्षिणं  ।११४.०४१<br>
गया पुरी तेन नाम्ना पाण्डवा ईजिरे हरिं  ॥११४.०४१<br>
<small>- - - - -- -- - - -- - - -- - - -- - -- - -- - - - - -<br>
टिप्पणी<br>
१ अन्यानथेति झ.. । क्षपानुक्त्वा इति छ..<br>
२ गन्धादिवर्जिता इति घ..<br>
३ तीर्थोपजीवका यूयमाचन्द्रार्कमिति ख.. , ग.. , घ.. , ङ.. च<br>
४ कुलशतं महदिति ज..<br>
५ स्वर्गलोकं चेति घ.. , ज.. , झ.. च<br>
६ वह्नथेमिति ख.. , छ.. च । बहुलमिति झ..</small><br>
- - - - -- -- - - -- - - -- - - -- - -- - -- - - - - -<br>
</span>
