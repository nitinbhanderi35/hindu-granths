<span style="font-size: 14pt; line-height: 200%">अग्निरुवाच<br>
विभागञ्चेत्पिता कुर्यादिच्छया विभजेत्सुतान्  ।२५६.००१<br>
ज्येष्ठं वा श्रेष्ठभागेन सर्वे वा स्युः समांशिनः  ॥२५६.००१<br>
यदि दद्यात्समानंशान् कार्याः पत्न्यः समांशिकाः  ।२५६.००२<br>
न दत्तं स्त्रीधनं यासां भर्त्रा वा श्वशुरेन वा  ॥२५६.००२<br>
शक्तस्थानीहमानस्य किञ्चिद्दत्वा पृथक्क्रिया  ।२५६.००३<br>
न्यूनाधिकविभक्तानां धर्म्यश्च पितृना कृतः  ॥२५६.००३<br>
विभजेयुः सुताः पित्रोरूर्ध्वमृक्थमृणं समम्  ।२५६.००४<br>
मातुर्दुहितरः शेषमृणात्ताभ्य ऋतेऽन्नयः  ॥२५६.००४<br>
पितृद्रव्याविनाशेन यदन्यत्स्वयमर्जयेत् ।२५६.००५<br>
मैत्रमौद्वाहिकञ्चैव दायादानान्न तद्भवेत् ॥२५६.००५<br>
सामान्यार्थसमुत्थाने विभागस्तु समः स्मृतः  ।२५६.००६<br>
अनेकपितृकाणान्तु पितृतो भागकल्पना  ॥२५६.००६<br>
भूर्यापिता महोपात्ता निबन्धो द्रव्यमेव वा  ।२५६.००७<br>
तत्र स्यात्सदृशं स्वाम्यं पितुः पुत्रस्य चोभयोः  ॥२५६.००७<br>
विभक्तेषु सुतो जातः सवर्णायां विभागभाक् ।२५६.००८<br>
दृश्याद्वा तद्विभागः स्यादायव्ययविशोधितात् ॥२५६.००८<br>
क्रमादभ्यागतं द्रव्यं हृतमभ्युद्धरेच्च यः  ।२५६.००९<br>
दायादेभ्यो न तद्दद्याद्विद्यया लब्धमेव च  ॥२५६.००९<br>
पितृभ्यां यस्य यद्दत्तं तत्तस्यैव धनं भवेत् ।२५६.०१०<br>
पितुरूर्ध्वं विभजतां माताप्यंशं समं हरेत् ॥२५६.०१०<br>
असंस्कृतास्तु संस्कार्या भ्रातृभिः पूर्वसंस्कृतैः  ।२५६.०११<br>
भागिन्यश्च निजादंशाद्दत्वांशन्तु तुरीयकं  ॥२५६.०११<br>
चतुःस्त्रिद्व्येकभागाः स्युर्वर्णशो ब्राह्मणात्मजाः  ।२५६.०१२<br>
क्षत्रजास्त्रिद्व्येकभागा विड्जास्तु द्व्येकभागिनः  ॥२५६.०१२<br>
अन्योन्यापहृतं द्रव्यं विभक्ते यत्तु दृश्यते  ।२५६.०१३<br>
तत्पुनस्ते समैरंशैर्विभजेरन्निति स्थितिः  ॥२५६.०१३<br>
अपुत्रेण परक्षेत्रे नियोगोत्पादितः सुतः  ।२५६.०१४<br>
उभयोरप्यसावृक्थी पिण्डदाता च धर्मतः  ॥२५६.०१४<br>
औरसो धर्मपत्नीजस्तत्समः पुत्रिकासुतः  ।२५६.०१५<br>
क्षेत्रजः क्षेत्रजातस्तु सगोत्रेणेतरेण वा  ॥२५६.०१५<br>
गृहे प्रच्छन्न उत्पन्नो गूढजस्तु सुतः स्मृतः  ।२५६.०१६<br>
कानीनः कन्यकाजातो मातामहसुतो मतः  ॥२५६.०१६<br>
क्षतायामक्षतायां वा जातः पौनर्भवः सुतः  ।२५६.०१७<br>
दद्यान्माता पिता वा यं स पुत्री दत्तको भवेत् ॥२५६.०१७<br>
क्रीतश्च ताभ्यां विक्रीतः कृत्रिमः स्यात्स्व्यं कृतः  ।२५६.०१८<br>
दत्तात्मा तु स्वयं दत्तो गर्भे वित्तः सहोढजः  ॥२५६.०१८<br>
उत्सृष्टो गृह्यते यस्तु सोपविद्धो भवेत्सुतः  ।२५६.०१९<br>
पिण्डदोऽंशहरश्चैषां पूर्वाभावे परः परः  ॥२५६.०१९<br>
सजातीयेष्वयं प्रोक्तस्तनयेषु मया विधिः  ।२५६.०२०<br>
जातोऽपि दास्यां शूद्रस्य कामतोऽंशहरो भवेत् ॥२५६.०२०<br>
मृते पितरि कुर्युस्तं भ्रातरस्त्वर्धभागिकं  ।२५६.०२१<br>
अभ्रातृको हरेत्सर्वं दुहितॄणां सुतादृते  ॥२५६.०२१<br>
पत्नी दुहितरश्चैव पितरो भ्रातरस्तथा  ।२५६.०२२<br>
तत्सुतो गोत्रजो बन्धुः शिष्यः सब्रह्मचारिणः  ॥२५६.०२२<br>
एषामभावे पूवस्य धनभागुत्तरोत्तरः  ।२५६.०२३<br>
स्वर्यात्स्य ह्यपुत्रस्य सर्ववर्णेष्वयं विधिः  ॥२५६.०२३<br>
वानप्रस्थयतिब्रह्मचारिणामृक्थभागिनः  ।२५६.०२४<br>
क्रमेणाचार्यसच्छिष्यधर्मभ्रात्रेकतीर्थिनः  ॥२५६.०२४<br>
संसृष्टिनस्तु संसृष्टी सोदरस्य तु सोदरः  ।२५६.०२५<br>
दद्याच्चापहेरेच्चांशं जातस्य च मृतस्य च  ॥२५६.०२५<br>
अन्योदर्यस्तु संसृष्टी नान्योदर्यधनं हरेत् ।२५६.०२६<br>
असंसृष्त्यपि चादद्यात्सोदर्यो नान्यमानृजः  ॥२५६.०२६<br>
पतितस्तत्सुतः क्लीवः पङ्गुरुन्मत्तको जडः  ।२५६.०२७<br>
अन्धोऽचिकित्स्यरोगाद्या भर्तव्यास्तु निरंशकाः  ॥२५६.०२७<br>
औरसाः क्षेत्रजास्त्वेषां निर्दोषा भागहारिणः  ।२५६.०२८<br>
सुताश्चैषां प्रभर्तव्या यावद्वै भर्तृसात्कृताः  ॥२५६.०२८<br>
अपुत्रा योषितश्चैषां भर्तव्याः साधुवृत्तयः  ।२५६.०२९<br>
निर्वास्या व्यभिचारिण्यः प्रतिकूलास्तथैव च  ॥२५६.०२९<br>
पितृमातृपतिभ्रातृदत्तमध्यग्न्युपागतं  ।२५६.०३०<br>
आधिवेदनिकुञ्चैव स्त्रीधनं परिकीर्तितं  ॥२५६.०३०<br>
बन्धुदत्तं तथा शुल्कमन्वाधेयकमेव च  ।२५६.०३१<br>
अप्रजायामतीतायां बान्धवास्तदवाप्नुयुः  ॥२५६.०३१<br>
अप्रजास्त्रीधनं भ्रत्तुर्ब्राह्म्यादिषु चतुर्ष्वपि  ।२५६.०३२<br>
दुहितृणां प्रसूता चेच्छ्रेषे तु पितृगामि तत् ॥२५६.०३२<br>
दत्वा कन्यां हरन् दण्ड्यो व्ययं दद्याच्च सोदयम्  ।२५६.०३३<br>
मृतायां दत्तमादद्यात्परिशोध्योभयव्ययम्  ॥२५६.०३३<br>
दुर्भिक्षे धर्मकार्ये च व्याधौ संप्रतिरोधके  ।२५६.०३४<br>
गृहीतं स्त्रीधनं भर्ता न स्त्रिये दातुमर्हति  ॥२५६.०३४<br>
अधिवित्तस्त्रियै दद्यादधिवेदनिकं समम्  ।२५६.०३५<br>
न दत्तं स्रीधनं यस्यै दत्ते त्वर्धं प्रकीर्तितम्  ॥२५६.०३५<br>
विभागनिह्नवे ज्ञातिबन्धुसाक्ष्यभिलेखितैः  ।२५६.०३६<br>
विभागभावना ज्ञेया गृहक्षेत्रैश्च यौतिकैः  ॥२५६.०३६<br>
<br>
इत्याग्नेये महापुराणे दायविभागो नाम पञ्चपञ्चाशदधिकद्विशततमोऽध्यायः ॥<br>
<br>
</span>
