पुष्कर उवाच <br>
औषधानि च युक्तानि धान्यं कृष्णमशोभनं ।<br>
कार्पासं तृणशुष्कञ्च गोमयं वै धनानि च ।। २३०.१ ।।<br>
<br>
अङ्गारं गुडसर्जौ च मुण्डाभ्यक्तञ्च नग्नकं ।<br>
अयः पङ्कं चर्म्मकेशौ उन्मत्तञ्च नपुंसकं ।। २३०.२ ।।<br>
<br>
चण्डालश्वपचाद्यानि नरा बन्धनपालकाः ।<br>
गर्भिणी स्त्री च विधवाः पिण्याकादीनि वै मृतं ।। २३०.३ ।।<br>
<br>
तुषभस्मकपालास्थिभिन्नभाण्डमशस्तकं ।<br>
अशस्तो वाद्यशब्दश्च भिन्न भैरवझर्क्भरः ।। २३०.४ ।।<br>
<br>
एहीति पुरतः शब्दः शस्यते न तु पृष्ठतः ।<br>
गच्छेति पश्चाच्छब्दोऽग्र्यः पुरस्तात्तु विगर्हितः ।। २३०.५ ।।<br>
<br>
क्व यासि तिष्ठ मा गच्छ किन्ते तत्र गतस्य च ।<br>
अनिष्टशब्दा मृत्यर्थं क्रव्यादश्च ध्वजादिगः ।। २३०.६ ।।<br>
<br>
स्खलनं वाहनानाञ्च शस्त्रभङ्गस्तथैव च ।<br>
शिरोघातश्च चद्वाराद्यैश्छत्र वासादिपातनं ।। २३०.७ ।।<br>
<br>
हरिमभ्यर्च्य संस्तुत्य स्यादमङ्गल्यनाशनं ।<br>
द्वितीयन्तु ततो दृष्ट्वा विरुद्धं प्रविशेद् गृहं ।। २३०.८ ।।<br>
<br>
श्वेताः सुमनसः श्रेष्ठाः पूर्णकुम्भो महोत्तमः ।<br>
मांसं मत्स्या दूरशब्दा वृद्ध एकः पशुस्त्वजः ।। २३०.९ ।।<br>
<br>
गावस्तुरङ्गमा नागा देवाश्च ज्वलितोऽनलः ।<br>
दूर्वार्द्रगोमयं वेश्या स्वर्णरूप्यञ्च रत्नकं ।। २३०.१० ।।<br>
<br>
वचासिद्धार्थकौषध्यो मुद्र आयुधखड्‌गकं ।<br>
छत्रं पीठं राजलिङ्गं शवं रुदितवर्जितं ।। २३०.११ ।।<br>
<br>
फलं घृतं दधि पयो अक्षतादर्शमाक्षिकं ।<br>
शङ्ख इक्षुः शुभं वाक्पं भक्तवादित्रगीतकं ।। २३०.१२ ।।<br>
<br>
गम्भीरमेघस्तनितं तडित्तुष्टिश्च मानसी ।<br>
एकतं सर्वलिङ्गानि मनसस्तुष्टिरेकतः ।। २३०.१३ ।।<br>
<br>
इत्यादिमहापुराणे आग्नेये माङ्गल्याध्यायो नाम त्रिंशदधिकद्विशततमोऽध्यायः ।।<br>
<br>
<br>
<br>
