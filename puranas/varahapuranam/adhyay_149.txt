अथ द्वारकामाहात्म्यम् ॥ <br>
सूत उवाच ॥ <br>
श्रीस्तुतस्वामिमाहात्म्यं श्रुत्वा धर्मपरायणा ॥<br>
परितुष्टमना देवी वाक्यमेतदुवाच ह॥१ ॥<br>
धरण्युवाच॥<br>
एतच्छ्रुत्वा तु माहात्म्यं देव देववर प्रभो ॥ <br>
मम चित्तस्य परमा जाता शान्तिरनुत्तमा ॥२॥ <br>
नाराचधारावरणासिधारी सुररिपुवधकारी धरणीधरः ॥<br>
धृतशङ्खगदाब्जचक्रपाणिः स्वयमिह शास्त्रमुदावहत्प्रधानम्॥३॥<br>
एवं हि गुणमाहात्म्यं स्तुतस्वामिनि मच्छ्रुतम् ॥ <br>
अस्माच्चेदं परं श्रेष्ठं तन्मे वद कृपानिधे ॥४ ॥ <br>
श्रीवराह उवाच ॥ <br>
एवं भूमे वरं श्रेष्ठे फुल्लपंकजमालिनि ॥ <br>
कथयिष्यामि चान्यत्ते गुह्यं पापभयापहम् ॥५ ॥ <br>
द्वापरं युगमासाद्य यादवानां कुलोद्वहः ॥ <br>
शौरीति तत्र विख्यातो भविष्यति पिता मम ॥ ६ ॥ <br>
द्वारकेति च विख्याता पुरी तत्र स्थिताऽभवत् ॥ <br>
या च देवपुरी रम्या विश्वकर्मविनिर्मिता ॥ ७ ॥ <br>
पंचयोजनविस्तारा दशयोजनमायता ॥ <br>
वसाम्यत्र वरारोहे शतपञ्चसमास्तथा ॥ ८ ॥ <br>
भारावतरणं कृत्वा देवानां सुमहत्प्रियम् ॥ <br>
पुनरप्यागमिष्यामि स्वर्लोकं प्रति सुन्दरि ॥ ९ ॥ <br>
भविष्यति वरारोहे ईश्वरः सदृशो मम॥ <br>
दुर्वासा इति विख्यातः शपिष्यति कुलं मम ॥ 149.१० ॥ <br>
तस्य शापाभिसन्तापाद्द्वारकावासिनो धरे ॥ <br>
वृष्ण्यन्धकाश्च भोजाश्च गमिष्यन्ति यमक्षयम् ॥ ११ ॥ <br>
चन्द्रपाण्डुरसंकाशो वनमाली हलायुधः ॥ <br>
हलेनाकृष्य नगरं समुद्रं गमयिष्यति ॥ १२॥ <br>
नारायणवचः श्रुत्वा धर्मकामा वसुन्धरा ॥ <br>
उभौ तौ चरणौ गृह्य पुनः पप्रच्छ माधवी ॥१३॥ <br>
धरण्युवाच ॥ <br>
लोकनाथोऽसि सर्वेषां देव मायाकरण्डक ॥ <br>
शपिष्यति कथं तत्र दुर्वासास्तद्वदस्व मे ॥ १४ ॥ <br>
श्रीवराह उवाच ॥ <br>
तत्र जाम्बवती नाम मम पत्नी भविष्यति ॥ <br>
रूपयौवनसम्पन्ना मम भोगसमन्विता ॥ १५ ॥ <br>
तस्याः पुत्रो महाभागो रूपयौवनदर्पितः ॥ <br>
सांब इत्यभिविख्यातो ममैव सततं प्रियः ॥ १६ ॥ <br>
तेनैव क्रीडमानेन कृत्वा गर्भमतथ्यतः  ॥ <br>
स पृष्टः परमश्रेष्ठ ऋषिरेषा प्रसोष्यति ॥ १७॥ <br>
पुत्रकामा त्वियं बाला मुने तत्प्रब्रवीहि मे ॥ <br>
साम्बोऽयमिति च ज्ञात्वा स मुनिः कोपमूर्च्छितः ॥ १८ ॥ <br>
उवाच तर्हि ते गर्भान्मुसलं कुलनाशनम् ॥ <br>
येन वृष्ण्यन्धकाः सर्वे गमिष्यन्ति यमक्षयम् ॥ १९ ॥ <br>
श्रुत्वा दुर्वाससः शापं ते च सर्वे कुमारकाः ॥ <br>
शापेन सन्तप्तधियो मामूचुर्भयसंयुताः ॥149.२० ॥ <br>
ततस्तानागतान्दृष्ट्वा कुमारान् पृष्टवानहम् ॥ <br>
ते च मामब्रुवन्सर्वे यथावृत्तं समुत्सुकाः ॥ २१ ॥ <br>
तच्च तेषां वचः श्रुत्वा प्रोक्तवानस्मि तच्छृणु ॥ <br>
भविष्यति न सन्देहो दुर्वासा यदुवाच ह ॥२२॥ <br>
एवं ते कथितं भूमे वृष्ण्यादेः शापकारणम् ॥ <br>
तत्र स्थानानि मे भूमे कथ्यमानानि मे शृणु ॥ २३ ॥ <br>
द्वारकायां महाभागे वैष्णवानां सुखावहे ॥ <br>
अस्ति पंचसरो नाम गुह्यं क्षेत्रं परं मम ॥ २४ ॥ <br>
समुद्रतीरमुत्सृज्य मम कर्मसुखावहम् ॥ <br>
तत्र स्नानं तु कुर्वीत षष्ठकालोषितो नरः ॥ २५ ॥ <br>
मोदते नाकपृष्ठे तु अप्सरोगणसंकुले ॥ <br>
अथात्र मुंचते प्राणान्क्षेत्रे पंचसरे मम ॥२६॥ <br>
देवलोकं समुत्सृज्य मम लोके महीयते ॥ <br>
प्लक्षो वै तत्र सुश्रोणि शतशाखो महाद्रुमः ॥ २७ ॥ <br>
सुफलैः शोभनैः कुम्भाकृतिभिर्बहुभिः फलैः ॥ <br>
बहवस्तत्र गच्छन्ति लाभलौल्येन मानवाः॥२८॥<br>
फलं न लभते कश्चिन्मुक्त्वा भागवतं नरम् ॥ <br>
लभन्ते ये फलं तत्र मुक्ताः पापेन कर्मणा ॥ २९ ॥ <br>
ते लभन्ते परां सिद्धिं मम कर्मणि संस्थिताः ॥ <br>
प्रभासमिति विख्यातं तस्मिंस्तीर्थे परे मम ॥ 149.३० ॥ <br>
मनुजा यं न पश्यन्ति रागलोभसमन्विताः ॥ <br>
तत्र स्नानं प्रकुर्वीत पंचभक्तोषितो नरः ॥ ३१ ॥ <br>
मोदते सप्तद्वीपेषु गुह्यानि च स गच्छति ॥ <br>
अथ चेन्मुंचते प्राणान्प्रभाते गतकिल्बिषः ॥३२ ॥ <br>
सर्वसंगं परित्यज्य मम लोकं स गच्छति ॥ <br>
तत्राश्चर्यं महाभागे कथ्यमानं मया शृणु ॥३३॥ <br>
प्रभासे यत्र शृण्वन्ति सागरे न म (ग) रं प्रति ॥ <br>
मकरास्तत्र दृश्यंते भ्रममाणा इतस्ततः ॥३४॥ ॥<br>
न किंचिदपराध्यन्ति स्नायमाना जले ततः ॥ <br>
अथात्र प्रक्षिपेत्पिण्डान्प्रसन्ने सलिले नरः ॥ ३५ ॥ <br>
असम्प्राप्ते च गृह्णन्ति एवमेतन्न संशयः ॥ <br>
पापकर्मरतस्यापि न गृह्णन्ति जलं प्रति ॥३६॥ <br>
धर्मात्मनां च गृह्णन्ति पिण्डमेव न संशयः ॥ <br>
पञ्चपिण्डमिति ख्यातं तस्मिन्गुह्यं परं मम ॥३७॥ <br>
अगाधस्याप्यपारस्य क्रोशविस्तार एव च ॥ <br>
तत्राभिषकं कुर्वीत पञ्चकालोषितो नरः ॥ ३८ ॥ <br>
मोदते शक्रलोके स एवमेतन्न संशयः ॥ <br>
अथात्र मुञ्चते प्राणान्पञ्चकुण्डे यशस्विनि ॥३९॥ <br>
शक्रलोकं परित्यज्य मम लोकं स गच्छति ॥ <br>
तत्राश्चर्यं महाभागे कथ्यमानं मया शृणु ॥149.४० ॥ <br>
न पश्येत्पापकर्मा वै शुभकर्मैव पश्यति ॥ <br>
चतुर्विंशतिद्वादश्यां मध्याह्ने च दिवाकरे ॥४१ ॥ <br>
रौप्यं सुवर्णकं पद्मं दृश्यते नात्र संशयः ॥ <br>
क्षेत्रं संगमनं नाम तस्मिंस्तीर्थे परं मम ॥४२॥ <br>
चतुर्धाराः पतन्त्यत्र मणिपूरगिरिं श्रिताः ॥ <br>
तत्राभिषेकं कुर्वीत चतुर्भक्तोषितो नरः ॥४३॥ <br>
वैखानसेषु लोकेषु मोदते नाऽत्र संशयः ॥ <br>
अथात्र मुंचते प्राणान्मम् भक्तिपरायणः ॥ ४४ ॥ <br>
त्यक्त्वा वैखानसाँल्लोकान्मम लोकं स गच्छति ॥ <br>
तत्रापि परमाश्चर्यं कथ्यमानं शृणुष्व मे ॥ ४५॥ <br>
दृश्यन्ते यानि कुण्डेषु मणिपूरगिरौ तथा ॥ <br>
प्रक्षीयमाणे पापे तु  नयते तज्जलं भुवि ॥४६॥ <br>
स्नायमानेषु पापेषु न पतेत्तद्यथा पुरा ॥ <br>
हंसकुण्डेति विख्यातं तस्मिन्क्षेत्रे परे मम ॥४७॥ <br>
धारा चैका पतत्यत्र मणिपूरगिरौ श्रिता ॥ <br>
तत्राभिषेकं कुर्वीत षष्ठकालोषितो नरः ॥ ४८ ॥ <br>
मुक्तसंगो महाभागे मोदते वरुणालये ॥ <br>
अथाऽत्र मुंचते प्राणान् हंसकुण्डे वरानने ॥४९॥ <br>
वारुणं लोकमुत्सृज्य मम लोके महीयते ॥ <br>
तत्राश्चर्यं प्रवक्ष्यामि हंसकुण्डे यशस्विनि ॥ 149.५० ॥ <br>
शुद्धाः पश्यन्ति मनुजाः पापकर्मा न पश्यति ॥ <br>
चतुर्विंशतिद्वादश्यां मध्याह्ने च दिवाकरे ॥५१॥ <br>
हंसाश्चैवात्र दृश्यन्ते चन्द्रकुन्दसमप्रभाः ॥ <br>
हंसान्पश्यति यस्तत्र भ्रममाणानितस्ततः ॥५२॥ <br>
लभन्ते ते परां सिद्धिं धरे नास्त्यत्र संशयः ॥ <br>
कदम्बमिति विख्यातं तस्मिन्क्षेत्रे परं मम ॥५३॥ <br>
वृष्णयो यत्र वै शुद्धाः संप्राप्ताश्च ममालयम् ॥ <br>
तत्राभिषेकं कुर्वीत चतुःकालोषितो नरः ॥ ५६ ॥ <br>
मोदते ऋषिलोकेषु पुण्यात्मा वै न संशयः ॥ <br>
अथात्र मुञ्चते प्राणान्कृत्वा कर्म सुदुष्करम् ॥ ५५ ॥ <br>
ऋषिलोकं परित्यज्य मम लोकं प्रपद्यते ॥ <br>
तत्राश्चर्यं महाभागे कथ्यमानं शृणुष्व मे ॥ ५६ ॥ <br>
कदम्बात्पतते धारा तत्र पूर्वविनिःसृता ॥ <br>
स कदम्बो महाभागे माघमासस्य द्वादशी ॥ ५७ ॥ <br>
पुष्पाणि वै प्रकटयत्युदयस्थे दिवाकरे ॥ <br>
ये वा लभन्ते तत्पुष्पं मम मार्गानुसारिणः ॥ ५८ ॥ <br>
ते लभन्ते परां सिद्धिमेवमेतन्न संशयः ॥ <br>
चक्रतीर्थमिति ख्यातं तस्मिन्क्षेत्रे परं मम ॥ ५९ ॥ <br>
पंच धाराः पतन्त्यत्र मणिपूरसमाश्रिताः ॥ <br>
तत्राभिषेकं कुर्वीत पंचकालोषितो नरः ॥ 149.६० ॥ <br>
दशवर्षसहस्राणि स्वर्गलोके स मोदते ॥ <br>
अथात्र मुंचते प्राणाँल्लोभमोहविवर्जितः ॥ ६१ ॥ <br>
सर्वान्स्वर्गान्समुत्सृज्य मम लोकं स गच्छति॥<br>
तत्राश्चर्यं प्रवक्ष्यामि कथ्यमानं शृणुष्व मे ॥ ६२ ॥ <br>
अन्यथैतन्न पश्यन्ति मम कर्मपरायणाः ॥ <br>
चतुर्विंशतिद्वादश्यामर्द्धरात्रे यशस्विनि ॥ ६३ ॥ <br>
श्रूयते तत्र निर्घोषो मनःकर्णसुखावहः ॥ <br>
सुगन्धो वहते वायुर्बहुमाल्यसमन्वितः ॥ ६४ ॥ <br>
दुर्ल्लभः पापिनां चैव सुलभः पुण्यकर्मिणाम्॥<br>
तस्य चोत्तरपार्श्वेन अशोकश्च महाद्रुमः ॥ ६५॥ <br>
पुष्प्यते सोऽथ तत्रापि सूर्ये चाभ्युदिते सति ॥ <br>
ये तत्र लभते पुष्पं मम मार्गानुसारिणः ॥६६॥<br>
ते लभन्ते परां सिद्धिं एवं भूमे न संशयः ॥ <br>
अस्ति रैवतकं नाम तस्मिन् क्षेत्रे परं मम ॥६७॥ <br>
सर्वलोकेषु विख्यातं यत्र विक्रीडितं मया ॥ <br>
बहुगुल्मलताकीर्णं बहुपुष्पैश्च शोभितम् ॥६८॥ <br>
बहुवर्णशिलापङ्क्तिर्गुहाश्चापि दिशो दश ॥ <br>
वाप्यश्च कन्दराश्चैव देवानामपि दुर्ल्लभाः ॥ ६९ ॥ <br>
तत्राभिषेकं कुर्वीत षष्ठकालोषितो नरः ॥ <br>
गच्छेत्तु सोमलोकं तु कृतकृत्यो न संशयः ॥149.७०॥ <br>
अथात्र मुंचते प्राणान्मम कर्मसु निष्ठितः ॥ <br>
सोमलोकं समुत्सृज्य मम लोकं प्रपद्यते ॥ ७१ ॥ <br>
तत्राश्चर्यं महाभागे कथ्यमानं मया शृणु ॥ <br>
पश्यन्ति मनुजाः सर्वे धर्मकामा न संशयः ॥ ७२ ॥ <br>
पतन्ति सर्ववृक्षाणां पत्राणि सुबहून्यपि ॥ <br>
एकं चापि न दृश्येत प्रसन्नं याति तज्जलम् ॥७३ ॥ <br>
स च पूर्वेण पार्श्वेन शोभते वै महाद्रुमः ॥ <br>
अपरो मम पार्श्वेन देवानामपि दुर्ल्लभः ॥ ७४ ॥ <br>
पंचक्रोशसुविस्तारः शोभते वै महाद्रुमः ॥ <br>
पद्मैश्चैवोत्पलैश्छन्नं सुगन्धिकुसुमैः सह ॥७५॥ <br>
बहुमत्स्यजलाकीर्णं सर्वतस्तु फलान्वितम्॥ <br>
शिलातलागुहाच्छन्नं सुगन्धिकुसुमैः सह॥ ७६ ॥ <br>
तत्राभिषेकं कुर्वीत अष्टभक्तोषितो नरः ॥ <br>
मोदते नन्दने दिव्ये अप्सरोभिः समन्विते ॥ ७७ ॥ <br>
अत्राश्चर्यं महाभागे कथ्यमानं मया शृणु ॥ <br>
पश्यन्ति मनुजाः सर्वे धर्मकामा न संशयः ॥ ७८॥ <br>
मध्याह्ने च पुनः पूर्णश्चार्द्धरात्रे समो वहेत्॥  <br>
वर्द्धते क्षीयते चैव यथैव च महोदधिः ॥७९ ॥ <br>
तस्य पश्चिमपार्श्वे तु बिल्वश्चैव महाद्रुमः ॥ <br>
चतुर्विंशतिद्वादश्यां स पुष्यति च निष्कलम् ॥ 149.८० ॥ <br>
पश्येत्तु शुभकर्मा च पापकर्मा न पश्यति ॥ <br>
दृश्यते च महाभागे अस्तमेते दिवाकरे ॥ ८१ ॥ <br>
यस्तत्र लभते पुष्पं मम मार्गानुसारकः ॥ <br>
स लभेत परां सिद्धिमेवं भूमे न संशयः ॥ ८२ ॥ <br>
विष्णुसंक्रमणं नाम तस्मिन्क्षेत्रे परे मम ॥ <br>
विद्धोऽस्मि यत्र व्याधेन स्वमूर्त्तिं चास्थितः पुनः ॥ ८३ ॥ <br>
तत्र कुंडं महाभागे मणिपूरगिरा श्रुतम् ॥ <br>
धारा चैका पतत्यत्र लाभालाभविवर्जितः ॥ ८४ ॥ <br>
सूर्यलोकं समुत्सृज्य मम लोके महीयते ॥ <br>
तत्राश्चर्यं प्रवक्ष्यामि विष्णुं शत्रुगणेश्वरम् ॥ ८५ ॥ <br>
पापिनां यस्तु दुर्दर्शः सुदृश्यः पुण्यचारिणाम् ॥ <br>
तस्य दक्षिणपार्श्वेन अश्वत्थो वै महाद्रुमः ॥ ८६ ॥ <br>
चतुर्विंशतिद्वादश्यां मध्याह्ने तु दिवाकरे ॥ <br>
फलते स यथान्यायं सर्वभागवतप्रियम् ॥ ८७ ॥ <br>
उच्चश्चैव विशालश्च मनोज्ञश्चैव शीतलः ॥ <br>
ये लभंते फलं तत्र मम मार्गानुसारिणः ॥ ८८ ॥ <br>
ते लभन्ते परां सिद्धिमेवमेतन्न संशयः ॥ <br>
तस्मिन् क्षेत्रे महाभागे तिष्ठामि चोत्तरामुखः ॥ ८९ ॥ <br>
सर्वभागवतप्रीतिं समुद्रतटमाश्रितः ॥ <br>
अहं रामेण सहितः सा चाप्येकादशी शुभा ॥ 149.९० ॥ <br>
त्रयस्तत्रैव तिष्ठामो द्वारकायां यशस्विनि ॥ <br>
तस्मिन् क्षेत्रे महाभागे त्रयो मोदामहे वयम् ॥ ९१ ॥ <br>
त्रिंशद्योजनविस्तारः सर्वतस्तु दिशो दश ॥ <br>
तत्र गत्वा वरारोहे ये मां द्रक्ष्यन्ति भक्तितः ॥ ९२ ॥ <br>
अदीर्घेणैव कालेन प्राप्नुवंति परां गतिम् ॥ <br>
आख्यानानां महाख्यानं शान्तीनां शान्तिरुत्तमा ॥ ९३ ॥ <br>
धर्माणां परमो धर्मो द्युतीनां परमा द्युतिः ॥ <br>
लाभानां परमो लाभः क्रियाणां परमा क्रिया ॥ ९४ ॥ <br>
श्रुतीनां परमं श्रेष्ठं तपसा च परं तपः ॥ <br>
एतन्मरणकालेऽपि मा कदाचित्तु विस्मरेत् ॥ ९९ ॥ <br>
यदीच्छेत्परमां सिद्धिं मम लोकं स गच्छति ॥ <br>
य एतत्पठते भद्रे कल्यमुत्थाय मानवः ॥ ९६ ॥ <br>
सकुल्यास्तारितास्तेन सप्त सप्त च सप्त च॥<br>
एतत्ते कथितं भद्रे द्वारकायाः सुनिश्चयम् ॥ ९७ ॥<br>
उचितेनोपचारेण किमन्यत्परिपृच्छति ॥ ९८ ॥ <br>
इति श्रीवराहपुराणे भगवच्छास्त्रे द्वारकामाहात्म्यं नामैकोनपंचाशदधिकशततमोऽध्यायः ॥१४९॥ <br>
<br>
