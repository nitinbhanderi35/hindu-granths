श्रीवराह उवाच ।<br>
योऽसौ वसोः शरीरे तुव्याधो भूत्वा नृपस्य ह ।<br>
स स्ववृत्त्यां स्थितः कालं चतुर्वर्षसहस्त्रिकम् ।। ८.१ ।।<br>
एकैकं स्वकुटुम्बार्थे हत्वा वनचरं मृगम् ।<br>
भृत्यातिथिहुताशानां प्रीणनं कुरुते सदा ।। ८.२ ।।<br>
मिथिलायां वरारोहे सदा पर्वणि पर्वणि ।<br>
पितॄणां कुरुते श्राद्धं स्वाचारेण विचक्षणः ।। ८.३ ।।<br>
अग्निं परिचरन् नित्यं वदन् सत्यं सुभाषितम् ।<br>
प्राणयात्रानुसक्तस्तु योऽसौ जीवं न पातयेत् ।। ८.४ ।।<br>
एवं तु वसतस्तस्य धर्मबुद्धिर्महातपाः ।<br>
पुत्रस्त्वर्जुनको नाम बभूव मुनिवद्वशी ।। ८.५ ।।<br>
तस्य कालेन महता चारित्रेण च धीमतः ।<br>
बभूवार्ज्जुनकी नाम कन्या च वरवर्णिनी ।। ८.६ ।।<br>
तस्या यौवनकाले तु चिन्तयामास धर्मवित् ।<br>
कस्येयं दीयते कन्या को वा योग्यश्च वै पुमान् ।। ८.७ ।।<br>
इति चिन्तयतस्तस्य मतङ्गस्य सुतं प्रति ।<br>
धर्मव्याधस्य सुव्यक्तं प्रसन्नाख्यं प्रति ब्रुवन् ।। ८.८ ।।<br>
एवं संचिन्त्य मातङ्गः प्रसन्नं प्रति सोद्यतः ।<br>
उवाच तस्य पितरं प्रसन्नायार्ज्जुनीं भवान् ।<br>
गृहाण तपतां श्रेष्ठ स्वयं दत्तां महात्मने ।। ८.९ ।।<br>
मतङ्ग उवाच ।<br>
प्रसन्नोऽयं मम सुतः सर्वशास्त्रविशारदः ।<br>
गृह्णाम्यर्जुनकीं कन्यां त्वत्सुतां व्याधसत्तम ।। ८.१० ।।<br>
एवमुक्ते तदा कन्यां धर्मव्याधो महातपाः ।<br>
मतङ्गपुत्राय ददौ प्रसन्नाय च धीमते ।। ८.११ ।।<br>
धर्मव्याधस्तदा कन्यां दत्वा स्वगृहमीयिवान् ।<br>
साऽपि श्वशुरयोर्भर्तुः शुश्रीषणपराऽभवत् ।। ८.१२ ।।<br>
अथ कालेन महता सा कन्याऽर्जुनकी शुभा ।<br>
उक्ता श्वश्रुवा सुता पुत्रि जीवहन्तुस्त्वमीदृशी ।<br>
न जानासि तपश्चर्तुं भर्त्तुराराधनं तथा ।। ८.१३ ।।<br>
साऽपि स्वल्पापराधेन भर्त्सिता तनुमध्यमा ।<br>
पितुर्वेश्मगता बाला रोदमाना मुहुर्मुहुः ।। ८.१४ ।।<br>
पित्रा पृष्टा किमेतत् ते पुत्रि रोदनकारणम् ।<br>
एवमुक्ता तदा सा तु कथयामास भामिनी ।। ८.१५ ।।<br>
श्वश्व्राऽहमुक्ता तीव्रेण कोपेन महता पितः ।<br>
जीवहन्तुः सुतेत्युच्चैरसकृद् व्याधजेति च ।। ८.१६ ।।<br>
एतच्छ्रुत्वा स धर्मात्मा धर्मव्याधो रुषान्वितः ।<br>
मतङ्गस्य गृहं सोऽथ गत्वा जनपदैर्वृतम् ।। ८.१७ ।।<br>
तस्यागतस्य संबन्धी मतङ्गो जयतां वरः ।<br>
आसनाद्यर्ध्यपाद्येन पूजयित्वेदमब्रवीत् ।<br>
किमागमनकृत्यं ते किं करोम्यागतक्रियाम् ।। ८.१८ ।।<br>
व्याध उवाच ।<br>
भोजनं किंचिदिच्छामि भोक्तुं चैतन्यवर्जितम् ।<br>
कौतूहलेन येनाहमागतो भवतो गृहम् ।। ८.१९ ।।<br>
मतङ्ग उवाच ।<br>
गोधूमा व्रीमयश्चैव संस्कृता मम वेश्मनि ।<br>
भुज्यतां धर्मविच्छ्रेष्ठ यथाकामं तपोधन ।। ८.२० ।।<br>
व्याध उवाच ।<br>
पश्यामि कीदृशास्ते हि गोधूमा व्रीहयो यवाः ।<br>
स्वरूपेण च सन्त्येते येन वो वेद्मि सत्तम ।। ८.२१ ।।<br>
श्रीवराह उवाच ।<br>
एवमुक्ते मतङ्गेन शूर्पं गोधूमपूरितम् ।<br>
अपरं तत्र व्रीहीणां धर्मव्याधाय दर्शितम् ।। ८.२२ ।।<br>
दृष्ट्वा व्रीहीन् सगोधूमान् धर्मव्याधो वरासनात् ।<br>
उत्थाय गन्तुमारेभे मतङ्गेन निवारितः ।। ८.२३ ।।<br>
<br>
<br>
किमर्थं गन्तुमारब्धं त्वया वद महामते ।<br>
अभुक्तेनैव संसिद्धं मद्गृहे चान्नमुत्तमम् ।<br>
पाचयित्वा स्वयं चैव कस्मात् त्वं नाद्य भुञ्जसे ।। ८.२४ ।।<br>
व्याध उवाच ।<br>
सहस्त्रशः कोटिशश्च जीवान् हंसि दिने दिने ।<br>
अथेदृशस्य पापस्य कोऽन्नं भुञ्जति सत्पुमान् ।। ८.२५ ।।<br>
अचैतन्यं यदि गृहे विद्यतेऽन्नं सुसंस्कृतम् ।<br>
इदानीमत्र संदृष्टा एते तु जलजन्तवः ।। ८.२६ ।।<br>
(उप्ताः सहस्त्रतां यान्ति प्रतिसंवत्सरं मुने ।) ।। ८.२६ (१)।।<br>
अहमेकं कुटुम्बार्थे हन्म्यरण्ये पशुं दिने ।<br>
तं चेत् पितृभ्यः संस्कृत्य दत्त्वा भुञ्जामि सानुगः ।। ८.२७ ।।<br>
त्वं तु जीवान् बहून् हत्वा स्वकुटुम्बेन सानुगः ।<br>
भुञ्जन्नेतेन सततमभोज्यं तन्मतं मम ।। ८.२८ ।।<br>
ब्रह्मणा तु पुरा सृष्टा ओषध्यः सर्ववीरुधः ।<br>
यज्ञार्थं तत्तु भूतानां भक्ष्यमित्येव वै श्रुतिः ।। ८.२९ ।।<br>
दिव्यो भौतस्तथा पैत्रो मानुषो ब्राह्म एव च ।<br>
एते पञ्च महायज्ञा ब्रह्मणा निर्मिताः पुरा ।। ८.३० ।।<br>
ब्राह्मणानां हितार्थाय इतरेषां च तन्मुखम् ।<br>
इतरेषां तु वर्णानां ब्राह्मणैः कारिताः शुभाः ।। ८.३१ ।।<br>
एवं यदि विभागः स्याद् वरान्नं तद् विशुध्यति ।<br>
अन्यथा व्रीहयोऽप्येते एकैके मृगपक्षिणः ।<br>
मन्तव्या दातृभोक्तृणां महामांसं तु तत् स्मृतम् ।। ८.३२ ।।<br>
मया ते दुहिता दत्ता पुत्रार्थे देवरूपिणी ।<br>
सा च त्वद्भार्यया प्रोक्ता दुहिता जन्तुघातिनः ।। ८.३३ ।।<br>
अतोऽर्थमागतोऽहं ते गृहं प्रति समीक्षितुम् ।<br>
आचारं देवपूजां च अतिथीनां च तर्पणम् ।। ८.३४ ।।<br>
एतेषामेकमप्यत्र कुर्वन्नपि न दृश्यते ।<br>
तद् गृहं गन्तुमिच्छामि पितॄणां श्राद्धकाम्यया ।। ८.३५ ।।<br>
स्वगृहे नैव भुञ्जामि पितॄणां कार्यमित्युत ।<br>
अहं व्याधो जीवघाती न तु त्वं लोकहिंसकः ।। ८.३६ ।।<br>
मत्सुता जीवघातस्य यदोढा त्वत्सुतेन च ।<br>
तन्महत्त्वं च संजातं प्रायश्चितं तपोधन ।। ८.३७ ।।<br>
एवमुक्त्वा स चोत्थाय शप्त्वा नारीं तदा धरे ।<br>
मा स्नुषाभिः समं श्वश्र्वा विश्वासो भवतु क्वचित् ।। ८.३८ ।।<br>
मा च स्नुषा कदाचित् स्याद् या श्वश्रूं जीवतीमिषेत् ।<br>
एवमुक्त्वा गतो व्याधः स्वगृहं प्रति भामिनि ।। ८.३९ ।।<br>
ततो देवान् पितॄन् भक्तया पूजयित्वा विचक्षणः ।<br>
पुत्रं चार्जुनकं स्थाप्य स्वसन्ताने महातपाः ।। ८.४० ।।<br>
धर्मव्याधो जगामाशु तीर्थं त्रैलोक्यविश्रुतम् ।<br>
पुरुषोत्तमाख्यं च परं तत्र गत्वा समाहितः ।<br>
तपश्चचार नियतः पठन् स्तोत्रमिदं धरे ।। ८.४१ ।।<br>
नमामि विष्णुं त्रिदशारिनाशनं<br>
विशालवक्षस्थलसंश्रितश्रियम् ।<br>
सुशासनं नीतिमतां परां गतिं<br>
त्रिविक्रमं मन्दरधारिणं सदा ।। ८.४२ ।।<br>
दामोदरं रञ्जितभूतलं धिया<br>
यशोंशुशुभ्रं भ्रमराङ्गसप्रभम् ।<br>
धराधरं नरकरिपुं पुरुष्टुतं<br>
नमामि विष्णुं शरणं जनार्दनम् ।। ८.४३ ।।<br>
(नरं नृसिंहं हरिमीश्वरं प्रभुं<br>
त्रिधामनामानमनन्तवर्चसम् ।<br>
सुसंस्कृतास्यं शरणं नरोत्तमं<br>
व्रजामि देवं सततं तमच्युतम् ।। ८.४३ (१))<br>
त्रिधा स्थितं तिग्मरथाङ्गपाणिनं<br>
नयस्थितं तृप्तमनुत्तमैर्गुणैः ।<br>
निःश्रेयसाख्यं क्षपितेतरं गुरुं<br>
नमामि विष्णुं पुरुषोत्तमं त्वहम् ।। ८.४४ ।।<br>
(हतौ पुराणौ मधुकैटभावुभौ<br>
बिभर्त्ति च क्ष्मां शिरसा सदा हि सः ।<br>
यथा स्तुतो मे प्रसभं सनातनो<br>
दधातु विष्णुः सुखमूर्जितं मम ।। ८.४४ (१))<br>
महावराहो हविषाम्बुभोजनो<br>
जनार्दनो मे हितकृच्चितीमुखः ।<br>
क्षितीधरो मामुदधिक्षयो महान्<br>
स पातु विष्णुः शरणार्थिनं तु माम् ।। ८.४५ ।।<br>
मायाततं येन जगत्त्रयं कृतं<br>
यथाग्निनैकेन ततं चराचरम् ।<br>
चराचरस्य स्वयमेव सर्वतः<br>
स मेऽस्तु विष्णुः शरणं जगत्पतिः ।। ८.४६ ।।<br>
भवे भवे यश्च ससर्ज्ज कं ततो<br>
जगत् प्रसूतं सचराचरं त्विदम् ।<br>
ततश्च रुद्रात्मवति प्रलीयते-<br>
ऽन्वतो हरिर्विष्णुहरस्तथोच्यते ।। ८.४७ ।।<br>
खात्मेन्दुपृथ्वीपवनाग्निभास्करा<br>
जलं च यस्य प्रभवन्ति मूर्त्तयः ।<br>
स सर्वदा मे भगवान् सनातनो<br>
ददातु शं विष्णुरचिन्त्यरूपधृक् ।। ८.४८ ।।<br>
इतीरिते तस्य सनातनः स्वयं<br>
पुरो बभूवाद्भुतरूपदर्शनः ।<br>
