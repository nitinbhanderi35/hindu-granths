<br>
महातपा उवाच ।<br>
पूर्वं प्रजापतिर्देवः सिसृक्षुर्विविधाः प्रजाः ।<br>
चिन्तयामास धर्मात्मा यदा ता नाध्यगच्छत ॥ २१.२ ॥<br>
तदाऽस्य कोपात् संजज्ञे स च रुद्रः प्रतापवान् ।<br>
रोदनात् तस्य रुद्रत्वं संजातं परमेष्ठिनः ॥ २१.३ ॥<br>
तस्य ब्रह्मा शुभां कन्यां भार्यार्थं मूर्त्तिसंभवाम् ।<br>
गौरी नाम्ना स्वयं देवी भारती तां ददौ पिता ॥ २१.४ ॥<br>
रुद्रायामितदेहाय स्वयं ब्रह्मा प्रजापतिः ।<br>
स तां लब्ध्वा वरारोहां मुदा परमया युतः ॥ २१.५ ॥<br>
सर्गकालेषु तं ब्रह्मा तपसा प्रत्युवाच ह ।<br>
रुद्र प्रजाः सृजस्वेति पौनःपुन्येन चोदितः ।<br>
असमर्थोऽहमिति जले निमज्जत महाबलः ॥ २१.६ ॥<br>
तपोर्थित्वं तपोहीनः स्त्रष्टुं शक्नोति न प्रजाः ।<br>
एवं चिन्त्य जले मग्नस्ततो रुद्रः प्रतापवान् ॥ २१.७ ॥<br>
तस्मिन् निमग्ने देवेशे तां ब्रह्मा कन्यकां पुनः ।<br>
अन्तःशरीरगां कृत्वा गौरीं परमशोभनाम् ॥ २१.८ ॥<br>
पुनः सिसृक्षुर्भगवानसृजत् सप्त मानसान् ।<br>
दक्षं च तेषामारभ्य प्रजाः सम्यग् व्यवर्द्धिताः ॥ २१.९ ॥<br>
तत्र दाक्षायणीपुत्राः सर्वे देवाः सवासवाः ।<br>
वसवोऽष्टौ च रुद्राश्च आदित्या मरुतस्तथा ॥ २१.१० ॥<br>
साऽपि दक्षाय सुश्रोणी गौरी दत्ताथ ब्रह्मणा ।<br>
दुहितृत्वे पुरा या हि रुद्रेणोढा महात्मना ॥ २१.११ ॥<br>
सा च दाक्षायणी देवी पुनर्भूता नृपोत्तम ।<br>
ततो दक्षः प्रहृष्टात्मा दौहित्रान् स्वान् स वृद्धिकृत् ।<br>
दृष्ट्वा यज्ञमथारेभे प्रीणनाय प्रजापतिः ॥ २१.१२ ॥<br>
तत्र ब्रह्मसुताः सर्वे मरीच्यादय एव च ।<br>
चक्रुरार्त्त्विज्यकं कर्म्म स्वे स्वे मार्गे व्यवस्थिताः ॥ २१.१३ ॥<br>
ब्रह्मा स्वयं मरीच्यस्तु बभूवाऽन्ये तथापरे ।<br>
अत्रिस्तु यज्ञकर्मस्थ आग्नीध्रस्त्वङ्गिरा भवत् ॥ २१.१४ ॥<br>
होता पुलस्त्यस्त्वभवदुद्गाता पुलहोऽभवत् ।<br>
क्रतौ क्रतुस्तु प्रस्तोता तदा यज्ञे महातपाः ॥ २१.१५ ॥<br>
प्रतिहर्ता प्रचेतास्तु तस्मिन् क्रतुवरे बभौ ।<br>
सुब्रह्मण्यो वसिष्ठस्तु सनकाद्याः सभासदः ।<br>
तत्र याज्यः स्वयं ब्रह्मा स च इज्यस्तु पूज्यते ॥ २१.१६ ॥<br>
पूज्या दक्षस्य दौहित्रा रुद्रादित्याङ्गिरादयः ।<br>
प्रत्यक्षपितरस्ते हि तैः प्रीतैः प्रीयते जगत् ॥ २१.१७ ॥<br>
तत्र भागार्थिनो देवा आदित्या वसवस्तथा ।<br>
विश्वेदेवाः सपितरो गन्धर्वाद्या मरुद्गणाः ॥ २१.१८ ॥<br>
जगृहुर्यज्ञभागान् स्वान् यावत् ते हविषोर्पितान् ।<br>
तावत्कालं जलात् सद्य उत्तस्थौ ब्रह्मणः पुनः ॥ २१.१९ ॥<br>
रुद्रः कोपोद्भवो यस्तु पूर्वं मग्नो महाजले ।<br>
स सहस्त्रार्कसंकाशो निश्चक्राम जलात् ततः ॥ २१.२० ॥<br>
सर्वज्ञानमयो देवः सर्वदेवमयोऽमलः ।<br>
प्रत्यक्षदर्शी सर्वस्य जगतस्तपसा बभौ ॥ २१.२१ ॥<br>
तस्मिंस्तु काले पञ्चानां जातः सर्गो नरोत्तम ।<br>
दिव्यानां पृथिवीस्थानां चतुर्णामरजातिनाम् ॥ २१.२२ ॥<br>
रौद्रसर्गस्य संभूतिस्तदा सद्योऽपि जायते ।<br>
इदानीं रुद्रसर्गं त्वं श्रृणु पार्थिवसत्तम ॥ २१.२३ ॥<br>
दशवर्षसहस्त्राणि तपश्चीर्त्वा महज्जले ।<br>
प्रतिबुद्धो यदा रुद्रस्तदा चोर्वों सकाननाम् ।<br>
दृष्ट्वा सस्यवतीं रम्यां मनुष्यपशुसंकुलाम् ॥ २१.२४ ॥<br>
शुश्राव च तदा शब्दानृत्विजां दक्षसद्मनि ।<br>
आश्रमे यज्ञिनां चोच्चैर्योगस्थैरिति कीर्त्तितम् ॥ २१.२५ ॥<br>
ततः श्रुत्वा महातेजाः सर्वज्ञः परमेश्वरः ।<br>
चुकोप सुभृशं देवो वाक्यं चेदमुवाच ह ॥ २१.२६ ॥<br>
अहं पूर्वं तु कविना सृष्टः सर्वात्मना विभुः ।<br>
प्रजाः सृजस्वेति तदा वाक्यमेतत् तथोक्तवान् ॥ २१.२७ ॥<br>
इदानीं केन तत्कर्म कृतं सृष्ट्यादिवर्णनम् ।<br>
एवमुक्त्वा भृशं कोपान्ननाद परमेश्वरः ॥ २१.२८ ॥<br>
तस्य नानदतो ज्वालाः श्रोत्रेभ्यो निर्ययुस्तदा ।<br>
तत्र भूतानि वेताला उच्छ्रुष्माः प्रेतपूतनाः ॥ २१.२९ ॥<br>
कूष्माण्डा यातुधानाश्च सर्वे प्रज्वलिताननाः ।<br>
उत्तस्थुः कोटिशस्तत्र नानाप्रहरणावृताः ॥ २१.३० ॥<br>
ते दृष्ट्वा भूतसंघाता विविधायुधपाणयः ।<br>
ससर्ज वेदविद्याङ्गं रथं परमशोभनम् ॥ २१.३१ ॥<br>
तस्मिन्नृगादयस्त्वश्वास्त्रितत्त्वं च त्रिवेणुकम् ।<br>
त्रिपूजकं त्रिषवणं धर्माक्षं मारुतध्वनिम् ॥ २१.३२ ॥<br>
अहोरात्रे पताके द्वे धर्माधर्मे तु दण्डके ।<br>
शकटं सर्वविद्याश्च स्वयं ब्रह्मादिसारथिः ॥ २१.३३ ॥<br>
गायत्री च धनुस्तस्य ओङ्कारो गुण एव च ।<br>
स्वराः सप्त शरास्तस्य देवदेवस्य सुव्रत ॥ २१.३४ ॥<br>
एवं कृत्वा स सामग्रीं देवदेवः प्रतापवान् ।<br>
जगाम दक्षयज्ञाय कोपाद् रुद्रः प्रतापवान् ॥ २१.३५ ॥<br>
गच्छतस्तस्य देवस्य अम्बराङ्गिरसं नयत् ।<br>
ऋत्विजां मन्त्रनिचयो नष्टो रुद्रागमे तदा ॥ २१.३६ ॥<br>
विपरीतमिदं दृष्ट्वा तदा सर्वे च ऋत्विजः ।<br>
ऊचुः संनह्यतां देवा महद् वो भयमागतम् ॥ २१.३७ ॥<br>
कश्चिदायाति बलवानसुरो ब्रह्मनिर्मितः ।<br>
यज्ञभागार्थमेतस्मिन् क्रतौ परमदुर्लभम् ॥ २१.३८ ॥<br>
एवमुक्तास्ततो देवा ऊचुर्मातामहं तदा ।<br>
दक्ष तात किमत्रास्मत्कार्यं ब्रूहि विवक्षितम् ॥ २१.३९ ॥<br>
दक्ष उवाच ।<br>
गृह्यन्तां द्रुतमस्त्राणि संग्रामोऽत्र विधीयताम् ।<br>
एवमुक्ते तदा देवैर्विविधायुधधारिभिः ।<br>
रुद्रस्यानुचरैः सार्धं महद्युद्धं प्रवर्तितम् ॥ २१.४० ॥<br>
तत्र वेतालभूतानि कूष्माण्डा ग्रहपूतनाः ।<br>
युयुधुर्लोकपालैश्च नानाशस्त्रधराणि च ॥ २१.४१ ॥<br>
देवा रौद्राणि भूतानि निरसन्तो यमालयम् ।<br>
चिक्षिपुः सायकान् घोरानसींश्च सपरश्वधान् ॥ २१.४२ ॥<br>
भूतान्यपि मृधे धोराण्युल्मुकैरस्थिभिः शरैः ।<br>
जग्मुर्देवान् मृधे रोषाद् रुद्रस्य पुरतो बलात् ॥ २१.४३ ॥<br>
ततस्तस्मिन् महारौद्रे संग्रामे भीमरूपिणि ।<br>
रुद्रो भगस्य नेत्रे तु बिभेदैकेषुणा मृधे ॥ २१.४४ ॥<br>
रुद्रस्य शरपातेन नष्टनेत्रं भगं तदा ।<br>
दृष्ट्वाऽस्य क्रोधात् तेजस्वी पूषा रुद्रमयोधयत् ॥ २१.४५ ॥<br>
सृजन्तमिषुजालानि पूषणं तु महामृधे ।<br>
दृष्ट्वा रुद्रोऽस्य दन्तांस्तु चकर्षं परवीरहा ॥ २१.४६ ॥<br>
तस्य दन्तांस्तदा दृष्ट्वा पूष्णो रुद्रेण पातितान् ।<br>
दुद्रुवुः वसवो दिक्षु रुद्रास्त्वेकादश द्रुतम् ॥ २१.४७ ॥<br>
तान् भग्नान् सहसा दिक्षु दृष्ट्वा विष्णुः प्रतापवान् ।<br>
आदित्यावरजो वाक्यमुवाच स्वबलं तदा ॥ २१.४८ ॥<br>
क्व यात पौरुषं त्यक्त्वा दर्पं माहात्म्यमेव च ।<br>
व्यवसायं कुलं भूतिं कथं न स्मर्यते द्रुतम् ॥ २१.४९ ॥<br>
परमेष्ठिगुणैर्युक्तो लघुवद्भीतितः पुरा ।<br>
नमस्कं कुरुते मोघं पृथिव्यां पद्मजः स्वयम् ॥ २१.५० ॥<br>
एवमुक्त्वा गरुत्मन्तमारुरोह हरिस्तदा ।<br>
शङ्खचक्रगदापाणिः पीतवासा जनार्दनः ॥ २१.५१ ॥<br>
ततो हरिहरं युद्धमभवल्लोमहर्षणम् ।<br>
रुद्रः पाशुपतास्त्रेण विव्याध हरिमोजसा ।<br>
हरिर्नारायणास्त्रेण रुद्रं विव्याध कोपवान् ॥ २१.५२ ॥<br>
नारायणं पाशुपतमुभेऽस्त्रे व्योम्नि रोषिते ।<br>
युयुधाते भृशं दिव्यं परस्परजिघांसया ।<br>
दिव्यं वर्षसहस्त्रं तु तयोर्युद्धमभूत् तदा ॥ २१.५३ ॥<br>
तत्रैकं मुकुटोद्बद्धं मूर्द्धन्यं जटजालकम् ।<br>
एकं प्रध्मापयच्छङ्खमन्यडुमरुकं शुभम् ॥ २१.५४ ॥<br>
एकं खङ्गकरं तत्र तथाऽन्यं दण्डधारिणम् ।<br>
एकं कौस्तुभदीप्ताङ्गमन्यं भूतिविभूषितम् ॥ २१.५५ ॥<br>
एकं गदां भ्रामयति द्वितीयं दण्डमेव च ।<br>
एकं शोभति कण्ठस्थैर्मणिभिस्त्वस्थिभिः परम् ।<br>
एकं पीताम्बरं तत्र द्वितीयं सर्पमेखलम् ॥ २१.५६ ॥<br>
एवं तौ स्पर्द्धिनावस्त्रौ रौद्रनारायणात्मकौ ।<br>
अन्योऽन्यातिशयोपेतौ तदालोक्य पितामहः ॥ २१.५७ ॥<br>
उवाच शाम्यतामस्त्रौ स्वस्वभावेन सुव्रतौ ।<br>
एवं ते ब्रह्मणा चोक्तौ शान्तभावं प्रजग्मतुः ॥ २१.५८ ॥<br>
तथा विष्णुहरौ ब्रह्मा वाक्यमेतदुवाच ह ।<br>
उभौ हरिहरौ देवौ लोके ख्यातिं गमिष्यथः ॥ २१.५९ ॥<br>
अयं च यज्ञो विध्वस्तः संपूर्णत्वं गमिष्यति ।<br>
दक्षस्य ख्यातिमाँल्लोकः संतत्याऽयं भविष्यति ॥ २१.६० ॥<br>
एवमुक्त्वा हरिहरौ तदा लोकपितामहः ।<br>
ब्रह्मा लोकानुवाचेदं रुद्रभागोऽस्य दीयताम् ॥ २१.६१ ॥<br>
रुद्रभागो ज्येष्ठभाग इतीयं वैदिकी श्रुतिः ।<br>
स्तुतिं च देवाः कुरुत रुद्रस्य परमेष्ठि नः ॥ २१.६२ ॥<br>
भगनेत्रहरं देवं पूष्णो दन्तविनाशनम् ।<br>
स्तुतिं कुरुतमा शीघ्रं गीतैरेतैस्तु नामभिः ।<br>
येनायं वः प्रसन्नात्मा वरदत्वं भजेत ह ॥ २१.६३ ॥<br>
एवमुक्तास्तु ते देवाः स्तोत्रं शंभोर्महात्मनः ।<br>
चक्रुः परमया भक्त्या नमस्कृत्य स्वयंभुवे ॥ २१.६४ ॥<br>
देवा ऊचुः ।<br>
नमो विषमनेत्राय नमस्ते त्र्यम्बकाय च ।<br>
नमः सहस्त्रनेत्राय नमस्ते शूलपाणये ॥ २१.६५ ॥<br>
नमः खट्वाङ्गहस्ताय नमो दण्डभृते करे ।<br>
त्वं देव हुतभुग्ज्वालाकोटिभानुसमप्रभः ॥ २१.६६ ॥<br>
अदर्शनेऽनयद् देव मूढविज्ञानतोऽधुना ।<br>
कृतमस्माभिरेवेश तदत्र क्षम्यतां प्रभो ॥ २१.६७ ॥<br>
नमस्त्रिनेत्रार्त्तिहराय शंभो<br>
त्रिशूलपाणे विकृतास्यरूप ।<br>
समस्तदेवेश्वर शुद्धभाव<br>
प्रसीद रुद्राच्युत सर्वभाव ॥ २१.६८ ॥<br>
पूष्णोऽस्य दन्तान्तक भीमरूप<br>
प्रलम्बभोगीन्द्रलुलन्तकण्ठ ।<br>
विशालदेहाच्युत नीलकण्ठ<br>
प्रसीद विश्वेश्वर विश्वमूर्त्ते ॥ २१.६९ ॥<br>
भगाक्षिसंस्फोटनदक्षकर्मा<br>
गृहाण भागं मखतः प्रधानम् ।<br>
प्रसीद देवेश्वर नीलकण्ठ<br>
प्रपाहि नः सर्वगुणोपपन्न ॥ २१.७० ॥<br>
सिताङ्गरागाप्रतिपन्नमूर्त्ते<br>
कपालधारिंस्त्रिपुरघ्न देव ।<br>
प्रपाहि नः सर्वभयेषु चैव<br>
उमापते पुष्करनालजन्म ॥ २१.७१ ॥<br>
पश्याम ते देहगतान् सुरेश<br>
सर्गादयो वेदवराननन्त ।<br>
साङ्गान् सविद्यान् सपदक्रमांश्च<br>
सर्वान् निलीनांस्त्वयि देवदेव ॥ २१.७२ ॥<br>
भव शर्व महादेव पिनाकिन् रुद्र ते हर ।<br>
नताः स्म सर्वे विश्वेश त्राहि नः परमेश्वर ॥ २१.७३ ॥<br>
इत्थं स्तुतस्तदा देवैर्देवदेवो महेश्वरः ।<br>
तुतोष सर्वदेवानां वाक्यं चेदमुवाच ह ॥ २१.७४ ॥<br>
रुद्र उवाच ।<br>
भगस्य नेत्रं भवतु पूष्णो दन्तास्तथा मखः ।<br>
दक्षस्याच्छिद्रतां यातु यज्ञश्चाप्यदितेः सुताः ।<br>
पशुभावं तथा चापि अपनेष्यामि वो सुराः ॥ २१.७५ ॥<br>
मद्दर्शनेन यो जातः पशुभावो दिवौकसाम् ।<br>
स मयाऽपहृतः सद्यः पतित्वं वो भविष्यति ॥ २१.७६ ॥<br>
अहं च सर्वविद्यानां पतिराद्यः सनातनः ।<br>
अहं वै पतिभावेन पशुमध्ये व्यवस्थितः ॥ २१.७७ ॥<br>
अतः पशुपतिर्नाम मम लोके भविष्यति ।<br>
ये मां यजन्ति तेषां स्याद् दीक्षा पाशुपती भवेत् ॥ २१.७८ ॥<br>
एवमुक्तेऽथ रुद्रेण ब्रह्मा लोकपितामहः ।<br>
उवाच रुद्रं सस्नेहं स्मितपूर्वमिदं वचः ॥ २१.७९ ॥<br>
ध्रुवं पाशुपतिर्देव त्वं लोके ख्यातिमेस्यति ।<br>
अयं च देवस्त्वन्नाम्ना लोके ख्यातिं गमिष्यति ।<br>
आराध्यश्च समस्तानां देवादीनां गमिष्यसि ॥ २१.८० ॥<br>
एवमुक्त्वा तदा ब्रह्मा दक्षं प्रोवाच बुद्धिमान् ।<br>
गौरीं प्रयच्छ रुद्राय पूर्वमेवोपपादिताम् ॥ २१.८१ ॥<br>
एवमुक्त्वा तदा दक्षस्तां कन्यां ब्रह्मसन्निधौ ।<br>
ददौ रुद्राय महते गौरीं परमशोभनाम् ॥ २१.८२ ॥<br>
स तां जग्राह विधिवद् रुद्रः परमशोभनाम् ।<br>
दक्षस्य च प्रियं कुर्वन् बहुमानपुरःसरम् ॥ २१.८३ ॥<br>
गृहीतायां तु कन्यायां दाक्षायण्यां पितामहः ।<br>
ददौ रुद्रस्य निलयं कैलासं सुरसन्निधौ ॥ २१.८४ ॥<br>
रुद्रोऽपि प्रययौ भूतैः समं कैलासपर्वतम् ।<br>
देवाश्चापि यथास्थानं स्वं स्वं जग्मुर्मुदान्विताः ।<br>
ब्रह्माऽपि दक्षसहितः प्राजापत्यं पुरं ययौ ॥ २१.८५ ॥<br>
॥ इति श्रीवराहपुराणे भगवच्छास्त्रे एकविंशोऽध्यायः ॥ २१ ॥<br>
<br>
