<b>श्रीवराह उवाच ।	<br></b>
या मन्दरगता देवी तपस्तप्तुं तु वैष्णवी ।	<br>
राजसी परमा शक्तिः कौमारव्रतधारिणी ॥ ९१.१ ॥	<br><br>
सैकाकिनी तपस्तेपे विशालायां तु शोभने ।	<br>
तस्यास्तपन्त्याः कालेन महता क्षुभितं मनः ॥ ९१.२ ॥	<br><br>
तस्मात् क्षोभात् समुत्तस्थुः कुमार्यः सौम्यलोचनाः ।	<br>
नीलकुञ्चितकेशान्ता बिम्बोष्ठायतलोचनाः ।	<br>
नितम्बरशनोद्दामा नूपुराढ्याः सुवर्चसः ॥ ९१.३ ॥	<br><br>
एवंविधाः स्त्रियो देव्या क्षोभिते मनसि द्रुतम् ।	<br>
उत्तस्थुः शतसाहस्त्राः कोटिशो विविधाननाः ॥ ९१.४ ॥	<br><br>
दृष्ट्वा कुमार्यः सा देवी तस्मिन्नेव गिरौ शुभा ।	<br>
तपसा निर्ममे देवी पुरं हर्म्यशताकुलम् ॥ ९१.५ ॥	<br><br>
विशालरथ्यं सौवर्णप्रासादैरुपशोभितम् ।	<br>
अन्तर्जलानि वेश्मानि मणिसोपानवन्ति च ।	<br>
रत्नजालगवाक्षाणि आसन्नोपवनानि च ॥ ९१.६ ॥	<br><br>
असंख्यातानि हर्म्याणि तथा कन्या धराधरे ।	<br>
प्राधान्येन प्रवक्ष्यामि कन्यानामानि शोभने ॥ ९१.७ ॥	<br><br>
विद्युत्प्रभा चन्द्रकान्तिः सूर्यकान्तिस्तथाऽपरा ।	<br>
गम्भीरा चारुकेशी च सुजाता मुञ्जकेशिनी ॥ ९१.८ ॥	<br><br>
घृताची चोर्वशी चान्या शशिनी शीलमण्डिता ।	<br>
चारुकन्या विशालाक्षी धन्या पीनपयोधरा ॥ ९१.९ ॥	<br><br>
चन्द्रप्रभा गिरिसुता तथा सूर्यप्रभाऽमृता ।	<br>
स्वयंप्रभा चारुमुखी शिवदूती विभावरी ॥ ९१.१० ॥	<br><br>
जया च विजया चैव जयन्ती चापराजिता ।	<br>
एताश्चान्याश्च शतशः कन्यास्तस्मिन् पुरोत्तमे ॥ ९१.११ ॥	<br><br>
देव्या अनुचराः सर्वाः पाशाङ्कुशधराः शुभाः ।	<br>
ताभिः परिवृता देवी सिंहासनगता शुभा ॥ ९१.१२ ॥	<br><br>
सुसितैश्चामरैः स्त्रीभिर्वीज्यमाना विलासिनी ।	<br>
कौमारं व्रतमास्थाय तपः कर्तुं समुद्यता ॥ ९१.१३ ॥	<br><br>
यौवनस्था महाभागा पीनवृत्तपयोधरा ।	<br>
चम्पकाशोकपुन्नागनागकेसरदामभिः ॥ ९१.१४ ॥	<br><br>
सर्वाङ्गेष्वर्चिता देवी ऋषिदेवनमस्कृता ।	<br>
पूज्यमाना वरस्त्रीभिः कुमारीभिः समन्ततः ॥ ९१.१५ ॥	<br><br>
सर्वाङ्गभोगिनी देवी यावदास्ते तपोऽन्विता ।	<br>
तावदागतवांस्तत्र नारदो ब्रह्मणः सुतः ॥ ९१.१६ ॥	<br><br>
तं दृष्ट्वा सहसा देवी ब्रह्मपुत्रं तपोधनम् ।	<br>
विद्युत्प्रभामुवाचेदमासनं दीयतामिति ।	<br>
पाद्यमाचमनीयं च क्षिप्रमस्मै प्रदीयताम् ॥ ९१.१७ ॥	<br><br>
एवमुक्ता तदा देव्या कन्या विद्युप्रभा शुभा ।	<br>
आसनं पाद्यमर्घ्यं च नारदाय न्यवेदयत् ॥ ९१.१८ ॥	<br><br>
ततः कृतासनं दृष्ट्वा प्रणतं नारदं मुनिम् ।	<br>
उवाच वचनं देवी हर्षेण महताऽन्विता ॥ ९१.१९ ॥	<br><br>
स्वागतं भो मुनिश्रेष्ठ कस्माल्लोकादिहागतः ।	<br>
किं कार्यं वद ते कृत्यं मा ते कालात्ययो भवेत् ॥ ९१.२० ॥	<br><br>
एवमुक्तस्तदा देव्या नारदः प्राह लोकवित् ।	<br>
ब्रह्मलोकादिन्द्रलोकं तस्माद् रौद्रमथाचलम् ॥ ९१.२१ ॥	<br><br>
ततस्त्वामिह देवेशि द्रष्टुमभ्यागतः शुभे ।	<br>
एवमुक्त्वा मुनिः श्रीमांस्तां देवीमन्ववेक्षत ॥ ९१.२२ ॥	<br><br>
दृष्ट्वा मुहूर्तं देवेशि विस्मितो नारदोऽभवत् ।	<br>
अहो रूपमहो कान्तिरहो धैर्यमहो वयः ॥ ९१.२३ ॥	<br><br>
अहो निष्कामता देव्या इति खेदमुपाययौ ।	<br>
देवगन्धर्वसिद्धानां यक्षकिन्नररक्षसाम् ॥ ९१.२४ ॥	<br><br>
न रूपमीदृशं क्वापि स्त्रीष्वन्यासु प्रदृश्यते ।	<br>
एवं संचिन्त्य मनसा नारदो विस्मयान्वितः ॥ ९१.२५ ॥	<br><br>
प्रणम्य देवीं वरदामुत्पपात नभस्तलम् ।	<br>
गतश्च त्त्वरया युक्तः पुरीं दैत्येन्द्रपालिताम् ॥ ९१.२६ ॥	<br><br>
महिषाख्येन भूतेशि समुद्रान्तःस्थितां पुरीम् ।	<br>
तत्राससाद भगवानसुरं महिषाकृतिम् ॥ ९१.२७ ॥	<br><br>
दृष्ट्वा लब्धवरं वीरं देवसैन्यान्तकं महत् ।	<br>
स तेन पूजितो भक्त्या तदा लोकचरो मुनिः ॥ ९१.२८ ॥	<br><br>
प्रीतात्मा नारदस्तस्मै देव्या रूपमनुत्तमम् ।	<br>
आचचक्षे यथान्यायं यद् दृष्टं देवतापुरे ॥ ९१.२९ ॥	<br><br>
<b>नारद उवाच ।	<br></b>
असुरेन्द्र श्रृणुष्वेकं कन्यारत्नं समाहितः ।	<br>
येन लब्धं तु त्रैलोक्यं वरदानाच्चराचरम् ॥ ९१.३० ॥	<br><br>
ब्रह्मलोकादहं दैत्य मन्दराद्रिमुपागतः ।	<br>
तत्र देवीपुरं दृष्टं कुमारीशतसङ्कुलम् ॥ ९१.३१ ॥	<br><br>
तत्र प्रधाना या कन्या तापसी व्रतधारिणी ।	<br>
सा देवदैत्ययक्षाणां मध्ये काचिन्न दृश्यते ॥ ९१.३२ ॥	<br><br>
यादृशी सा शुभा दैत्य तादृश्येकाण्डमध्यतः ।	<br>
भ्रमता तादृशी दृष्ट्वा न कदाचिन्मया सती ॥ ९१.३३ ॥	<br><br>
तस्याश्च देवगन्धर्वा ऋषयः सिद्धचारणाः ।	<br>
उपासांचक्रिरे सर्वे येऽप्यन्ये दैत्यनायकाः ॥ ९१.३४ ॥	<br><br>
तां दृष्ट्वा वरदां देवीमहं तूर्णमिहागतः ।	<br>
अजित्वा देवगन्धर्वान् न तां जयति कश्चन ॥ ९१.३५ ॥	<br><br>
एवमुक्त्वा क्षणं स्थित्वा तमनुज्ञाप्य नारदः ।	<br>
यथागतं ययौ धीमानन्तर्धानेन तत्क्षणात् ॥ ९१.३६ ॥	<br><br>
॥ इति श्रीवराहपुराणे भगवच्छास्त्रे एकनवतितमोऽध्यायः ॥ ९१ ॥	<br>
