अथ रस धेनुदानमाहात्म्यम् ।। <br>
होतोवाच ।। <br>
रसधेनुविधानं ते कथयामि समासतः ।। <br>
अनुलिप्ते महीपृष्ठे कृष्णाजिनकुशास्तरे ।। १ ।। <br>
रसस्य तु घटं राजन् सम्पूर्णं त्वैक्षवस्य तु ।। <br>
तद्वत्सङ्कल्पयेत्प्राज्ञश्चतुर्थांशेन वत्सकम् ।। २ ।। <br>
तुरीयांशेन वत्सं तु तत्पार्श्वे स्थापयेत्सुधीः ।। <br>
इक्षुदण्डमयाः पादा रजतस्य खुरैर्युताः ।। ३ ।। <br>
एवं कार्या रसैर्धेनुरिक्षुपादसमन्विता ।। ४ ।। <br>
सुवर्णशृंगाभरणा वस्त्रपुच्छा घृतस्तनी ।। <br>
पुष्पकम्बलसंयुक्ता शर्करामुखजिह्वका ।। ५ ।। <br>
दन्ताः फलमयास्तस्याः पृष्ठं ताम्रमयं शुभम् ।। <br>
पुष्परोमां तु राजेन्द्र मुक्ताफलकृतेक्षणाम् ।। ६ ।। <br>
सप्तव्रीहिसमायुक्तां चतुर्दिक्षु च दीपिताम् ।। <br>
सर्वोपस्करसंयुक्तां सर्वगन्धादिवासिताम् ।। ७ ।। <br>
चत्वारि तिलपात्राणि चतुर्दिक्षु निवेशयेत् ।। <br>
सर्वलक्षणयुक्ताय श्रोत्रियाय कुटुम्बिने ।। ८ ।। <br>
रसधेनुः प्रदातव्या स्वर्गकामेन नित्यदा ।। <br>
दाता स्वर्गमवाप्नोति सर्वपापविवर्जितः ।। ९ ।। <br>
दाता च ग्राहकश्चैव एककालमभोजनः ।। <br>
सोमपानफलं तस्य सर्वत्र तु फलं भवेत् ।। 101.१० ।। <br>
दीयमानां तु पश्यन्ति ते च यान्ति परां गतिम् ।। <br>
धेनुं च पूजयित्वाग्रे गन्धधूपस्रगादिभिः ।। ११ ।। <br>
पूर्वोक्तैरेव मन्त्रैस्तु ततस्तां प्रार्थयेत्सुधीः ।। <br>
प्रार्थनापूर्वकं भक्त्या द्विजाग्र्याय निवेदयेत् ।। १२ ।। <br>
दशपूर्वान्परांश्चैव आत्मानं चैकविंशकम् ।। <br>
प्रापयेत्परमं स्थानं स्वर्गान्नावर्त्तते पुनः ।। १३ ।। <br>
एषा ते कथिता राजन्रसधेनुरनुत्तमा ।। <br>
ददस्व च महाराज परं स्थानमवाप्नुहि ।। १४ ।। <br>
य इदं पठते नित्यं शृणुयादथ भक्तितः ।। <br>
सर्वपापविनिर्मुक्तो विष्णुलोके महीयते ।। १५ ।। <br>
इति श्रीवराहपुराणे श्वेतविनीताश्वोपाख्याने रसधेनुदानमाहात्म्यं नाम एकाधिकशततमोऽध्यायः ।। १०१।। <br>
<br>
