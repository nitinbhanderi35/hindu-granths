प्रजापाल उवाच ।<br>
अहंकारात् कथं जज्ञे कार्त्तिकेयो द्विजोत्तम ।<br>
एतन्मे संशयं छिन्धि पृच्छतो वै महामुने ॥ २५.१ ॥<br>
महातपा उवाच ।<br>
सर्वेषामेव तत्त्वानां यः परः पुरुषः स्मृतः ।<br>
तस्मादव्यक्तमुत्पन्नं तत्त्वादि त्रिविधं तु तत् ॥ २५.२ ॥<br>
पुरुषाव्यक्तयोर्मध्ये महत्त्वं समपद्यत ।<br>
स चाहंकार इत्युक्तो यो महान् समुदाहृतः ॥ २५.३ ॥<br>
पुरुषो विष्णुरित्युक्तः शिवो वा नामतः स्मृतः ।<br>
अव्यक्तं तु उमा देवी श्रीर्वा पद्मनिभेक्षणा ॥ २५.४ ॥<br>
तत्संयोगादहंकारः स च सेनापतिर्गुहः ।<br>
तस्योत्पत्तिं प्रवक्ष्यामि श्रृणु राजन् महामते ॥ २५.५ ॥<br>
आद्यो नारायणो देवस्तस्माद् ब्रह्मा ततोऽभवत् ।<br>
अतः स्वयंभुवश्चान्ये मरीच्याद्यार्कसंभवाः ॥ २५.६ ॥<br>
तेष्वारभ्य सुरा दैत्या गन्धर्वा मानुषाः खगाः ।<br>
पशवः सर्वभूतानि सृष्टिरेषा प्रकीर्तिता ॥ २५.७ ॥<br>
सृष्ट्यां विस्तारितायां तु देवदैत्या महाबलाः ।<br>
सापत्न्यं भावमास्थाय युयुधुर्विजिगीषवः ॥ २५.८ ॥<br>
दैत्यानां बलिनः सन्ति नायका युद्धदुर्मदाः ।<br>
हिरण्यकशिपुः पूर्वं हिरण्याक्षो महाबलः ।<br>
विप्रचित्तिर्विचित्तिश्च भीमाक्षः क्रौञ्च एव च ॥ २५.९ ॥<br>
एतेऽतिबलिनः शूरा देवसैन्यं महामृधे ।<br>
अनारतं सितैर्बाणैर्जयन्तेऽनुदिनं मृधे ॥ २५.१० ॥<br>
तेषां पराजयं दृष्ट्वा देवानां तु बृहस्पतिः ।<br>
उवाच हीनं वः सैन्यं नायकेन विना सुराः ॥ २५.११ ॥<br>
एकेनेन्द्रेण दिव्यं तु सैन्यं पातुं न शक्यते ।<br>
अतः सेनापतिं किञ्चिदन्वेषयत माचिरम् ॥ २५.१२ ॥<br>
एवमुक्तास्ततो देवा जग्मुर्लोकपितामहम् ।<br>
सेनापतिं च नो देहि वाक्यमूचुः ससंभ्रमम् ॥ २५.१३ ॥<br>
ततो दध्यौ चतुर्वक्त्रः किमेषां क्रियते मया ।<br>
ब्रह्माऽथ चिन्तयामास रुद्रं प्रति मनोगतम् ॥ २५.१४ ॥<br>
ततो देवाः सगन्धर्वा ऋषयः सिद्धचारणाः ।<br>
ब्रह्माणं पुरतः कृत्वा जग्मुः कैलासपर्वतम् ॥ २५.१५ ॥<br>
तत्र दृष्ट्वा महादेवं शिवं पशुपतिं विभुम् ।<br>
तुष्टवुर्विविधैस्तोत्रैः शक्राद्यास्त्रिदिवौकसः ॥ २५.१६ ॥<br>
देवा ऊचुः ।<br>
नमाम सर्वे शरणार्थिनो वयं<br>
महेश्वरं त्र्यम्बकभूतभावनम् ।<br>
उमापते विश्वपते मरुत्पते<br>
जगत्पते शंकर पाहि नः स्वयम् ॥ २५.१७ ॥<br>
जटाकलापाग्रशशाङ्कदीधिति-<br>
प्रकाशिताशेषजगत्त्रयामल ।<br>
त्रिशूलपाणे पुरुषोत्तमाच्युत<br>
प्रपाहि दैत्याच्च जगत्त्रयोदरे ॥ २५.१८ ॥<br>
त्वमादिदेवः पुरुषोत्तमो हरि-<br>
र्भवो महेशस्त्रिपुरान्तको विभुः ।<br>
भगाक्षिहा दैत्यरिपुः पुरातनो<br>
वृषध्वजः पाहि सुरोत्तमोत्तम ॥ २५.१९ ॥<br>
गिरीशजानाथ गिरिप्रियाप्रिय<br>
प्रभो समस्तामरलोकपूजित ।<br>
गणेश भूतेश शिवाक्षयाव्यय<br>
प्रपाहि नो दैत्यवरान्तकाच्युत ॥ २५.२० ॥<br>
पृथ्व्यादितत्त्वेषु भवान् प्रतिष्ठितो<br>
ध्वनिस्वरूपो गगने विशेषतः ।<br>
वायौ द्विधा तेजसि च त्रिधा जले<br>
चतुः क्षितौ पञ्चगुणः प्रपाहि नः ॥ २५.२१ ॥<br>
अग्निस्वरूपोऽसि तरौ तथोपले<br>
सत्त्वस्वरूपोऽसि तथा जलेष्वपि ।<br>
तेजःस्वरूपो भगवान् महेश्वरः<br>
प्रपाहि नो दैत्यगणार्दितान् हर ॥ २५.२२ ॥<br>
नासीद्यदाऽकाण्डमिदं त्रिलोचन<br>
प्रभाकरेन्द्रद्रविणाधिपाः कुतः ।<br>
तदा भवानेव विरुद्धलोचन<br>
प्रमाणबाधादिविवर्जितः स्थितः ॥ २५.२३ ॥<br>
कपालमालिन् शशिखण्डशेखर<br>
श्मशानवासिन् सितभस्मगुण्ठित ।<br>
फणीन्द्रसंवीततनोऽन्तकापह<br>
प्रपाहि नो दक्षधिया सुरेश्वर ॥ २५.२४ ॥<br>
भवान् पुमान् शक्तिरियं गिरेः सुता<br>
सर्वाङ्गरूपा भगवंस्तथा त्वयि ।<br>
त्रिशूलरूपेण जगत्त्रयं करे<br>
स्थितं त्रिनेत्रेषु मखाग्नयस्त्रयः ॥ २५.२५ ॥<br>
जटास्वरूपेण समस्तसागराः<br>
कुलाचलाः सिन्धुवहाश्च सर्वशः ।<br>
शशी परं ज्ञानमिदं तव स्थितं<br>
न देव पश्यन्ति कुदृष्टयो जनाः ॥ २५.२६ ॥<br>
नारायणस्त्वं जगतां समुद्भव-<br>
स्तथा भवः सैव चतुर्मुखो भवान् ।<br>
सत्त्वादिभेदेन तथाग्निभेदतो<br>
युगादिभेदेन च संस्थितस्त्रिधा ॥ २५.२७ ॥<br>
भवन्तमेते सुरनायकाः प्रभो<br>
भवार्थिनोऽन्यस्य वदन्ति तोषयन् ।<br>
यतस्ततो नो भव भूतिभूषण<br>
प्रपाहि विश्वेश्वर रुद्र ते नमः ॥ २५.२८ ॥<br>
महातपा उवाच ।<br>
एवं स्तुतस्तदा देवो रुद्रः पशुपतिः सुरैः ।<br>
उवाच देवानव्यग्रः किं कार्यं ब्रूत मा चिरम् ॥ २५.२९ ॥<br>
देवा ऊचुः ।<br>
सेनापतिं नो देवेश देहि दैत्यवधाय वै ।<br>
देवानां ब्रह्ममुख्यानामेतदेव हितं भवेत् ॥ २५.३० ॥<br>
रुद्र उवाच ।<br>
ददामि सेनानाथं वो देवा भवत विज्वराः ।<br>
भविष्यमस्ति पौराणं योगादीनामचिन्तयन् ॥ २५.३१ ॥<br>
एवमुक्त्वा हरो देवान् विसृज्य स्वाङ्गसंस्थिताम् ।<br>
शक्तिं संक्षोभयामास पुत्रहेतोः परंतप ॥ २५.३२ ॥<br>
तस्य क्षोभयतः शक्तिं ज्वलनार्कसमप्रभः ।<br>
कुमारः सहजां शक्तिं बिभ्रज्ज्ञानैकशालिनीम् ॥ २५.३३ ॥<br>
उत्पत्तिस्तस्य राजेन्द्र बहुरूपा व्यवस्थिता ।<br>
मन्वन्तरेष्वनेकेषु देवसेनापतिः किल ॥ २५.३४ ॥<br>
योऽसौ शरीरगो देवः अहंकारेति कीर्त्तितः ।<br>
प्रयोजनवशाद् देवः सैव सेनापतिर्विभो ॥ २५.३५ ॥<br>
तस्मिन् जाते स्वयं ब्रह्मा सर्वदैवैः समन्वितः ।<br>
पूजयामास देवेशं शिवं पशुपतिं तदा ॥ २५.३६ ॥<br>
सर्वैश्च देवै ऋषिभिश्च सिद्धैः<br>
सेनापतिर्वरदानेन तेन ।<br>
आप्यायितः सोऽपि सुरानुवाच<br>
सखायार्थं क्रडने कार्यमेव ॥ २५.३७ ॥<br>
श्रुत्वा वचस्तस्य् महानुभावो<br>
महादेवो वाक्यमिदं जगाद ।<br>
ददामि ते क्रीडनकं तु कुक्कुटं<br>
तथानुगौ शाखविशाखसंज्ञौ ।<br>
कुमार भूतग्रहनायको भवान्<br>
भवस्व देवेश्वर सेनयापतिः ॥ २५.३८ ॥<br>
एवमुक्त्वा ततो देवः सर्वे देवाश्च पार्थिव ।<br>
तुष्टुवुर्वाग्भिरिष्टाभिः स्कन्दं सेनापतिं तदा ॥ २५.३९ ॥<br>
देवा ऊचुः ।<br>
भवस्व देवसेनानीर्महेश्वरसुत प्रभो ।<br>
षण्मुख स्कन्द विश्वेश कुक्कुटध्वज पावके ॥ २५.४० ॥<br>
कम्पितारे कुमारेश स्कन्द बालग्रहानुग ।<br>
जितारे क्रौञ्चविध्वंस कृत्तिकासुत मातृज ॥ २५.४१ ॥<br>
भूतग्रहपतिश्रेष्ठ पावकि प्रियदर्शन ।<br>
महाभूतपतेः पुत्र त्रिलोचन नमोऽस्तु ते ॥ २५.४२ ॥<br>
एवं स्तुतस्तदा देवैर्ववर्ध भवनन्दनः ।<br>
द्वादशादित्यसंकाशो बभूवाद्भुतदर्शनः ।<br>
त्रैलोक्यमपि तत्तेजस्तापयामास पार्थिव ॥ २५.४३ ॥<br>
प्रजापाल उवाच ।<br>
कथं तं कृत्रिकापुत्रमुक्तवन्तः सुरं गुरुम् ।<br>
कथं च पावकिरसौ कथं वा मातृनन्दनः ॥ २५.४४ ॥<br>
महातपा उवाच ।<br>
आदिमन्वन्तरे देव उत्पत्तिर्या मयोदिता ।<br>
परोक्षदर्शिभिर्देवैरेवमेव स्तुतः प्रभुः ॥ २५.४५ ॥<br>
कृत्तिका पावकस्त्वन्यमातरो गिरिजा तथा ।<br>
द्विजीयजन्मनि गुहस्यैते उत्पत्तिहेतवः ॥ २५.४६ ॥<br>
एवमेतत् तवाख्यातं पृच्छतः पार्थिवोत्तम ।<br>
आत्मविद्याऽमृतं गुह्यमहंकारस्य संभवः ॥ २५.४७ ॥<br>
स्वयं स्कन्दो महादेवः सर्वपापप्रणाशनः ।<br>
तस्य षष्ठीं तिथिं प्रादादभिषेके पितामहः ॥ २५.४८ ॥<br>
एतां फलाशनो यस्तु क्षयेन्नियतमानसः ।<br>
अपुत्रोऽपि लभेत् पुत्रानधनोऽपि धनं लभेत् ।<br>
यं यमिच्छेत मनसा तं तं लभति मानवः ॥ २५.४९ ॥<br>
यश्चैतत् पठति स्तोत्रं कार्तिकेयस्य मानवः ।<br>
तस्य गेहे कुमाराणां क्षेमारोग्यं भविष्यति ॥ २५.५० ॥<br>
॥ इति श्रीवराहपुराणे भगवच्छास्त्रे पञ्चविंशोऽध्यायः ॥ २५ ॥<br>
