<b>धरण्युवाच ।	<br></b>
परमात्मा शिवः पुण्य इति केचिद् भवं विदुः ।	<br>
अपरे हरिमीशानमिति केचिच्चतुर्मुखम् ।। ८९.१ ।।	<br><br>
एतेषां कतमो देवः परः को वाऽथवाऽपरः ।	<br>
एतद्देव ममाचक्ष्व परं कौतूहलं विभो ।। ८९.२ ।।	<br><br>
<b>श्रीवराह उवाच ।	<br></b>
परो नारायणो देवस्तस्माज्जातश्चतुर्मुखः ।	<br>
तस्माद् रुद्रोऽभवद् देवि स च सर्वज्ञतां गतः ।। ८९.३ ।।	<br><br>
तस्याश्चर्याण्यनेकानि विविधानि वरानने ।	<br>
श्रृणु सर्वाणि चार्वङ्गि कथ्यमानं मयाऽनघे ।। ८९.४ ।।	<br><br>
कैलासशिखरे रम्ये नानाधातुविचित्रिते ।	<br>
वसत्यनुदिनं देवः शूलपाणिस्त्रिलोचनः ।। ८९.५ ।।	<br><br>
सैकस्मिन् दिवसे देवः सर्वभूतनमस्कृतः ।	<br>
गणैः परिवृतो गौर्या महानासीत् पिनाकधृक् ।। ८९.६ ।।	<br><br>
तत्र सिंहमुखाः केचिद् गणा नर्दन्ति सिंहवत् ।	<br>
अपरे हस्तिवक्त्राश्च हयवक्त्रास्तथापरे ।। ८९.७ ।।	<br><br>
अपरे शिंशुमारास्या अपरे सूकराननाः ।	<br>
अपरेऽश्वामुखा रौद्रा खरास्याजाननास्तथा ।	<br>
छागमत्स्याननाः क्रूरा ह्यनन्ताः शस्त्रपाणयः ।। ८९.८ ।।	<br><br>
केचिद् गायन्ति नृत्यन्ति धावन्ति स्फोटयन्ति च ।	<br>
हसन्ति किलकिलायन्ति गर्जन्ति च महाबलाः ।। ८९.९ ।।	<br><br>
केचिल्लोष्टांस्तु संगृह्य युयुधुर्गणनायकाः ।	<br>
अपरे मल्लयुद्धेन युयुधुर्बलदर्पिताः ।	<br>
एवं गणसहस्त्रेण वृतो देवो महेश्वरः ।। ८९.१० ।।	<br><br>
यावदास्ते स्वयं देव्या क्रीडन् देववरः स्वयम् ।	<br>
तावद् ब्रह्मा स्वयं देवैरुपायात् सह सत्वरः ।। ८९.११ ।।	<br><br>
तमागतमथो दृष्ट्वा पूजयित्वा विधानतः ।	<br>
उवाच परमो देवो रुद्रो ब्रह्माणमव्यम् ।। ८९.१२ ।।	<br><br>
किमागमनकृत्यं ते ब्रह्मन् ब्रूहि ममाचिरम् ।	<br>
किं च देवास्त्वरायुक्ता आगता मम सन्निधौ ।। ८९.१३ ।।	<br><br>
<b>ब्रह्मोवाच ।	<br></b>
अस्त्यन्धको महादैत्यस्तेन सर्वे दिवौकसः ।	<br>
अर्दिता मत्समीपं तु बुद्ध्वा मां शरणैषिणः ।। ८९.१४ ।।	<br><br>
ततश्चैते मया सर्वे प्रोक्ता देवा भवं प्रति ।	<br>
गच्छाम इति देवेश ततस्त्वेते समागताः ।। ८९.१५ ।।	<br><br>
एवमुक्त्वा स्वयं ब्रह्मा वीक्षां चक्रे पिनाकिनम् ।	<br>
नारायणं च मनसा सस्मार परमेश्वरम् ।	<br>
ततो नारायणो देवो द्वाभ्यां मध्ये व्यवस्थितः ।। ८९.१६ ।।	<br><br>
ततस्त्वेकीगतास्ते तु ब्रह्मविष्णुमहेश्वराः ।	<br>
परस्परं सूक्ष्मदृष्ट्या वीक्षां चक्रुर्मुदायुताः ।। ८९.१७ ।।	<br><br>
ततस्तेषां त्रिधा दृष्टिर्भूत्वैका समजायत ।	<br>
तस्यां दृष्ट्यां समुत्पन्ना कुमारी दिव्यरूपिणी ।। ८९.१८ ।।	<br><br>
नीलोत्पलदलश्यामा नीलकुञ्चितमूर्द्धजा ।	<br>
सुनासा सुललाटान्ता सुवक्त्रा सुप्रतिष्ठिता ।। ८९.१९ ।।	<br><br>
त्वष्ट्रा यदग्निजिह्वं तु लक्षणं परिभाषितम् ।	<br>
तत्सर्वमेकतः संस्थं कन्यायां संप्रदृश्यते ।। ८९.२० ।।	<br><br>
अथ तां दृश्य कन्यां तु ब्रह्मविष्णुमहेश्वराः ।	<br>
ऊचुः काऽसि शुभे ब्रूहि किं वा कार्यं विपश्चितम् ।। ८९.२१ ।।	<br><br>
त्रिवर्णा च कुमारी सा कृष्णशुक्ला च पीतिका ।	<br>
उवाच भवतां दृष्टेर्योगाज्जाताऽस्मि सत्तमाः ।	<br>
किं मां न वेत्थ सुश्रोणीं स्वशक्तिं परमेश्वरीम् ।। ८९.२२ ।।	<br><br>
ततो ब्रह्मादयस्ते च तस्यास्तुष्टा वरं ददुः ।	<br>
नाम्नाऽसि त्रिकला देवी पाहि विश्वं च सर्वदा ।। ८९.२३ ।।	<br><br>
अपराण्यपि नामानि भविष्यन्ति तवानघे ।	<br>
गुणोत्थानि महाभागे सर्वसिद्धिकराणि च ।। ८९.२४ ।।	<br><br>
अन्यच्च कारणं देवि त्रिवर्णाऽसि वरानने ।	<br>
मूर्तित्रयं त्रिभिर्वर्णैः कुरु देवि स्वकं द्रुतम् ।। ८९.२५ ।।	<br><br>
एवमुक्ता तदा देवैरकरोत् त्रिविधां तनुम् ।	<br>
सितां रक्तां तथा कृष्णां त्रिमूर्तित्वं जगाम ह ।। ८९.२६ ।।	<br><br>
या सा ब्राह्मी शुभा मूर्त्तिस्तया सृजति वै प्रजाः ।	<br>
सौम्यरूपेण सुश्रोणी ब्रह्मसृष्ट्या विधानतः ।। ८९.२७ ।।	<br><br>
या सा रक्तेन वर्णेन सुरूपा तनुमध्यमा ।	<br>
शङ्खचक्रधरा देवी वैष्णवी सा कला स्मृता ।	<br>
सा पाति सकलं विश्वं विष्णुमायेति कीर्त्त्यते ।। ८९.२८ ।।	<br><br>
या सा कृष्णेन वर्णेन रौद्री मूर्त्तिस्त्रिशूलिनी ।	<br>
दंष्ट्राकरालिनी देवी सा संहरति वै जगत् ।। ८९.२९ ।।	<br><br>
या सृष्टिर्ब्रह्मणो देवी श्वेतवर्णा विभावरी ।	<br>
सा कुमारी महाभागा विपुलाब्जदलेक्षणा ।	<br>
सद्यो ब्रह्माणमामन्त्र्य तत्रैवान्तरधीयत ।। ८९.३० ।।	<br><br>
साऽन्तर्हिता ययौ देवी वरदा श्वेतपर्वतम् ।	<br>
तपस्तप्तुं महत् तीव्रं सर्वगत्वमभीप्सती ।। ८९.३१ ।।	<br><br>
या वैष्णवी कुमारी तु साप्यनुज्ञाय केशवम् ।	<br>
मन्दराद्रिं ययौ तप्तुं तपः परमदुश्चरम् ।। ८९.३२ ।।	<br><br>
या सा कृष्णा विशालाक्षी रौद्री दंष्ट्राकरालिनी ।	<br>
सा नीलपर्वतवरं तपश्चर्तुं ययौ शुभा ।। ८९.३३ ।।	<br><br>
अथ कालेन महता प्रजाः स्त्रष्टुं प्रजापतिः ।	<br>
आरब्धवान् तदा तस्य ववृधे सृजतो बलम् ।। ८९.३४ ।।	<br><br>
यदा न ववृधे तस्य ब्रह्मणो मानसी प्रजा ।	<br>
तदा दध्यौ किमेतन्मे न तथा वर्द्धते प्रजा ।। ८९.३५ ।।	<br><br>
ततो ब्रह्मा हृदा दध्यौ योगाभ्यासेन सुव्रते ।	<br>
चिन्तयन् बुबुधे देवस्तां कन्यां श्वेतपर्वते ।	<br>
तपश्चरन्तीं सुमहत् तपसा दग्धकिल्बिषाम् ।। ८९.३६ ।।	<br><br>
ततो ब्रह्मा ययौ तत्र यत्र सा कमलेक्षणा ।	<br>
तपश्चरति तां दृष्ट्वा वाक्यमेतदुवाच ह ।। ८९.३७ ।।	<br><br>
<b>ब्रह्मोवाच ।	<br></b>
किं तपः क्रियते भद्रे कार्यमावेक्ष्य शोभते ।	<br>
तुष्टोऽस्मि ते विशालाक्षि वरं किं ते ददाम्यहम् ।। ८९.३८ ।।	<br><br>
<b>सृष्टिरुवाच ।	<br></b>
भगवन्नेकदेशस्था नोत्सहे स्थातुमञ्जसा ।	<br>
अतोऽर्थं त्वां वरं याचे सर्वगत्वमभीप्सती ।। ८९.३९ ।।	<br><br>
एवमुक्तस्तदा देव्या सृष्ट्या ब्रह्मा प्रजापतिः ।	<br>
उवाच तां तदा देवीं सर्वगा त्वं भविष्यसि ।। ८९.४० ।।	<br><br>
एवमुक्ता तदा तेन सृष्टिः सा कमलेक्षणा ।	<br>
तस्य ह्यङ्के लयं प्राप्ता सा देवी पद्मलोचना ।	<br>
तस्मादारभ्य कालात् तु ब्राह्मी सृष्टिर्व्यवर्द्धत ।। ८९.४१ ।।	<br><br>
ब्रह्मणो मानसाः सप्त तेषामन्ये तपोधनाः ।	<br>
तेषामन्ये ततस्त्वन्ये चतुर्द्धा भूतसंग्रहः ।	<br>
सस्थाणुजङ्गमानां च सृष्टिः सर्वत्र संस्थिता ।। ८९.४२ ।।	<br><br>
यत्किंचिद् वाङ्मयं लोके जगत्स्थावरजङ्गमम् ।	<br>
तत्सर्वं स्थापितं सृष्ट्या भूतं भव्यं च सर्वदा ।। ८९.४३ ।।	<br><br>
।। इति श्रीवराहपुराणे भगवच्छास्त्रे एकोननवतितमोऽध्यायः ।। ८९ ।।	<br>
