सूत उवाच ॥ <br>
पुरा देवैर्विनिहते संग्रामे तारकामये ॥ <br>
अत्युच्छ्रिते प्रतिबले दानवानां बले तथा ॥ १ ॥ <br>
सहस्राक्षे लब्धपदे क्षीणशत्रौ गतास्पदे ॥ <br>
सम्यक्प्रसूतिमापन्ने त्रैलोक्ये सचराचरे ॥ २ ॥ <br>
शृङ्गे चैवाचलेन्द्रस्य मेरोः सर्वहिरण्यये ॥ <br>
मणिविद्रुमविद्धे च विपुले पंकजासने ॥ ३ ॥ <br>
सुखोपविष्टमेकाग्रं स्थिरचित्तं कृतेक्षणम् ॥ <br>
निवृत्तकार्यं मुदितं सूर्यवैश्वानरद्युतिम् ॥ ४ ॥ <br>
प्रणम्य मूर्ध्ना चरणावुपगृह्य समाहितः ॥ <br>
ब्रह्माणं परिपप्रच्छ कुमारो नतिपूर्वकः ॥ ५ ॥ <br>
सनत्कुमार उवाच ॥ <br>
भगवञ्छ्रोतुमिच्छामि पुराणमृषिसंस्तुतम् ॥ <br>
पुराणं तु महाभाग त्वत्तस्तत्त्वविदां वर ॥६ ॥ <br>
कथमुत्तर गोकर्णं दक्षिणं च कथं विभो॥<br>
शृङ्गेश्वरस्य परमं कथं सम्यक्प्रतिष्ठितम्॥७॥ <br>
क्षेत्रस्य कि प्रमाणं स्यात्किञ्च तीर्थफलं स्मृतम् ॥<br>
कथं पशुपतिस्तत्र भगवान्मृगरूपधृक् ॥ ८ ॥ <br>
सर्वैस्त्वत्प्रमुखैर्देवैः कथमासादितं पुनः ॥ <br>
मृगरूपं कथं चास्य शरीरं क्व प्रतिष्ठितम् ॥ ९ ॥ <br>
यथा यत्र च यस्तत्र विधिः सम्यगनुष्ठितः ॥ <br>
तत्सर्वं निखिलेनाशु ब्रूहि मे वाग्विदां वर ॥ 213.१० ॥ <br>
एवमुक्तः स भगवान्ब्रह्मा ब्रह्मविदां वरः ॥ <br>
उवाच तस्मै पुत्राय गुह्यमेतत्पुरातनम् ॥ ११ ॥ <br>
ब्रह्मोवाच ॥ <br>
शृणु वत्स महाभाग यथातत्त्वं ब्रवीमि ते ॥ <br>
पुराणमेतद्ब्रह्मर्षे सरहस्यं यथाश्रुतम् ॥ १२ ॥<br>
अस्ति भूधरराजस्य मन्दरस्योत्तरे शुचौ ॥ <br>
मुञ्जवान्नाम शिखरो नन्दनोपवनद्युतिः ॥ १३ ॥ <br>
वज्रस्फटिकपाषाणः प्रवालांकुरशर्क्करः ॥ <br>
नीलामलशिलावर्णो गुहानिर्झरकन्दरः ॥ १४ ॥ <br>
विचित्रकुसुमोपेतैर्लतामञ्जीरधारिभिः ॥ <br>
रेजे यः प्रांशुभिः शृङ्गैरुल्लिखद्भिरिवाम्बरम् ॥ १५ ॥ <br>
दर्यस्तत्राधिकं रेजुर्नानाधातुपरिस्रवैः  ॥ <br>
शिलीन्ध्रकुसुमोपेताश्चित्रिता इव सर्वतः ॥ १६ ॥ <br>
तेऽत्र केतकिखण्डाश्च कुंदखंडाश्च पुष्पिताः ॥ <br>
उन्मीलिता इवाभान्ति धातकीवनराजिभिः ॥१७॥ <br>
भिन्नेन्द्रनीलविमलैर्धौतैः प्रस्रवणाम्बुभिः ॥ <br>
चित्रैः कुसुमसंछन्नैः शिलाप्रस्तरविस्तरैः ॥१८॥ <br>
शक्रचापनिभै रम्यैः कुबेरभवनद्युतौ ॥ <br>
तस्मिन्नगवरे रम्ये महोरगनिषेविते ॥ १९ ॥ <br>
क्रीडद्भिर्देवमिथुनेर्नृत्यद्भिश्चाप्सरोगणैः ॥ <br>
कूजद्भिः शिखिभिर्मत्तैः सेविते च नगोत्तमे ॥ 213.२० ॥ <br>
कल्हारकुसुमोपेते हंससारससेविते॥ <br>
प्रसन्नसलिलाकीर्णे सरोभिः फुल्लपंकजैः ॥२१॥ <br>
गजयूथानुकीर्णाभिर्जुष्टाभिर्मृगपक्षिभिः ॥ <br>
सेविताभिर्मुनिगणैः सरिद्भिरुपशोभिते ॥ २२ ॥ <br>
किन्नरोद्गीतकुहरे परपुष्टनिनादिते ॥ <br>
विद्याधरशताकीर्णे देवगन्धर्व सेविते ॥ २३ ॥ <br>
धारापातैश्च तोयानां विस्फुलिङ्गैः सहस्रशः ॥ <br>
प्रज्वालितेऽतुले शृङ्गे रम्ये हरितशाद्वले ॥ २४ ॥ <br>
सर्वर्तुकवनोद्याने पुष्पाकरसुशोभिते ॥ <br>
यज्ञकिम्पुरुषावासे गुह्यकानामथाश्रये ॥ २५ ॥ <br>
तस्मिन्गिरिवरे रम्ये सेवितव्ये सुशोभने ॥ <br>
धर्मारण्ये तपःक्षेत्रे मुनिसिद्धनिषेविते ॥ २६ ॥ <br>
वरदस्तत्र भगवान्स्थाणुर्नाम महेश्वरः ॥ <br>
सर्वामरगुरुर्देवो नित्यं सन्निहितः प्रभुः ॥ २७ ॥ <br>
भक्तानुकम्पी स श्रीमान्गिरीन्द्रसुतया सह ॥ <br>
स ह्यध्यास्ते गिरिवरं पार्षदैश्च गुहेन च ॥ २८ ॥ <br>
विमानयायिनः सर्वे तं देवमजमव्ययम् ॥ <br>
आजग्मुः सेवितुं देवा वरेण्यमजमव्ययम् ॥ २९ ॥ <br>
अन्ये देवनिकायाश्च सेवितुं प्रपतन्ति तम् ॥ <br>
ततस्त्रेतायुगे काले नन्दी नाम महामुनिः ॥ 213.३० ॥ <br>
आरिराधयिषुः शर्वं तपस्तेपे सुदारुणम् ॥ <br>
ग्रीष्मे पंचतपास्तिष्ठेच्छिशिरे सलिलाश्रयः ॥ ३१ ॥ <br>
ऊर्ध्वबाहुर्निरालम्बस्तोयाऽनिलहुताशनैः ॥ <br>
व्रतैश्च विविधैरुग्रै स्तपोभिर्नियमैस्तथा ॥ ३२ ॥ <br>
जपपुष्पोपहारैश्च कालेकाले मुनिः सदा ॥ <br>
शङ्करं विधिवद्भक्त्या सोऽर्च्चयद्द्विजपुङ्गवः ॥ ३३ ॥ <br>
उग्रेण तपसात्मानं योजयामास सुव्रतः ॥ <br>
काष्ठभूतो यदा विप्रः कृशो धर्मसुसन्ततः ॥ ३४ ॥ <br>
क्षामोऽभूत्कृष्णवर्णश्च ततः प्रीतश्च शङ्करः ॥ <br>
सम्यगाराधितो भक्त्या नियमेन च तोषितः ॥ ३५ ॥ <br>
तदात्मदर्शनं प्रादात्स मुनेर्वृषभध्वजः ॥ <br>
उक्तवांश्च मुनिं शर्वश्चक्षुर्दिव्यं ददामि ते   ॥ ३५ ॥ <br>
अदृश्यं पश्य मे रूपं वत्स प्रीतोऽस्मि ते मुने ॥ <br>
यत्पश्यन्तीह विद्वांसो रूपमप्रतिमौजसम् ॥३७॥ <br>
सहस्रसूर्यकिरणं ज्वालामालिनमूर्जितम् ॥<br>
बालार्क मण्डलाकारं प्रभामण्डलमण्डितम्॥३८॥<br>
जटाजूटतटाश्लिष्टं चन्द्रालंकृतशेखरम् ॥ <br>
जगदालोचनं श्रीमत्प्रदीप्तस्वत्रिलोचनम् ॥३९॥ <br>
प्रादेशमात्रं रुचिरं शतशीर्षं शतोदरम्॥<br>
सहस्रबाहुचरणं सहस्राक्षिशिरोमुखम् ॥213.४०॥ <br>
अणीयसामणीयांसं बृहतां तु बृहत्तरम् ॥ <br>
अक्षमालापवित्राङ्गं कमण्डलु करोद्यतम्॥४१॥॥ <br>
सिंहचर्माम्बरधरं व्यालयज्ञोपवीतिनम् ॥ <br>
दृष्ट्वा देवं महादेवं हृष्टरोमा महातपाः ॥४२॥ <br>
प्राञ्जलिः प्रणतो भूत्वाऽगृणाद्ब्रह्म सनातनम् ॥ <br>
नमो धात्रे विधात्रे च संभवे वरदाय च ॥ ४३ ॥ <br>
जगद्भोक्त्रे त्रिनेत्राय शंकराय शिवाय च ॥ <br>
भवाय भवगोप्त्रे च मुनये कृत्तिवाससे ॥ ४४ ॥ <br>
नीलकण्ठाय भीमाय भूतभव्यभवाय च ॥ <br>
लम्बभ्रुवे करालाय हरिनेत्राय मीढुषे ॥ ४५ ॥ <br>
कपर्दिने विशालाय मुञ्जकेशाय धीमते ॥ <br>
शूलिने पशुपतये विभवे स्थाणवे तथा ॥ ४५ ॥ <br>
गणानां पतये स्रष्ट्रे संक्षेप्त्रे भीषणाय च ॥ <br>
सौम्याय सौम्यतपसे भीमाय त्र्यम्बकाय च ॥ ४७ ॥ <br>
प्रेतावासनिवासाय रुद्राय वरदाय च ॥ <br>
कपालमालिने तस्मै हरिश्मश्रुधराय च ॥ ४८ ॥ <br>
भक्तप्रियाय सततं नमोऽस्तु परमात्मने ॥ <br>
एवं नन्दी भवं स्तुत्वा नमस्कृत्य च सर्वशः ॥ ४९ ॥ <br>
प्रणम्य शिरसा देवं पुनः पुनरवन्दत ॥ <br>
ततस्तु भगवान्प्रीतस्तस्मै विप्राय शंकरः। ॥ 213.५० ॥ <br>
उवाच च वचः साक्षात्तमृषिं वरदः प्रभुः ॥ <br>
वरान्वृणीष्व विप्रेन्द्र यानिच्छसि महामुने ॥ ५१ ॥ <br>
तांस्ते सर्वान्प्रयच्छामि दुर्ल्लभानपि मारिष ॥ <br>
प्रभुत्वममरत्वं वा शक्रत्वमपि वा प्रभो ॥ ५२ ॥ <br>
ब्रह्मत्वं लोकपालत्वमपवर्गमथापि वा ॥ <br>
अथाष्टगुणमैश्वर्यं गाणपत्यमथापि वा ॥ ५३ ॥ <br>
यदिच्छसि मुने शीघ्रं तद्ब्रूहि द्विजपुङ्गव ॥ <br>
इत्युक्तोऽसौ भगवता शर्वेण मुनिपुङ्गवः ॥ ५४ ॥ <br>
प्रोवाच वरदं देवं प्रहृष्टेनान्तरात्मना ॥ <br>
न प्रभुत्वं न देवत्वं नेन्द्रत्वमपि वा प्रभो ॥ ५५ ॥ <br>
ब्रह्मत्वं लोकपालत्वं नापवर्गं वरप्रद ॥ <br>
नैवाष्टगुणमैश्वर्यं गाणपत्यं न च प्रभो ॥ ५६ ॥ <br>
स्पृहये देवदेवेश प्रसन्ने त्वयि शंकर ॥ <br>
यदि प्रीतोऽसि भगवन्ननुक्रोशतया मम ॥५७॥ <br>
अनुग्राह्यो ह्ययं देव त्वयावश्यं सुराधिप ॥ <br>
यथान्ये न भवेद्भक्तिस्त्वत्तो नित्यं महेश्वर ॥ ५८ ॥ <br>
तथाहं भक्तिमिच्छामि सर्वभूताशये त्वयि ॥ <br>
यथा च न भवेद्विघ्नं तपस्यानिरतस्य मे ॥ ५९ ॥ <br>
कोटिजप्येन रुद्राणामाराधनपरस्य च ॥ <br>
एतत्तु वचनं श्रुत्वा नन्दिनः स महेश्वरः ॥ 213.६० ॥ <br>
प्रहस्योवाच तं प्रीत्या ततो मधुरया गिरा ॥ <br>
प्रीतोऽस्म्युत्तिष्ठ विप्रर्षे तप्यमानेन सुव्रत ॥ ६१ ॥ <br>
आराधितश्च भक्त्याहं त्वया शुद्धेन चेतसा ॥ <br>
पर्याप्तं ते महाभाग तपः कर्तुं तपोधन ॥ ६२ ॥ <br>
निवर्त्तयति मां वत्स मत्पादाराधने रतः ॥ <br>
जप्ता ते त्रिगुणा कोटी रुद्राणां पुरतो मम ॥ ६३ ॥ <br>
पूर्णं वर्षसहस्रं च तपस्तीव्रं महामुने ॥ <br>
न कृतं यत्पुरा देवैर्नासुरैर्ऋषिभिर्न च ॥ ६४ ॥ <br>
कृतं सुमहदाश्चर्यं त्वया कर्म सुदुष्करम् ॥ <br>
संक्षोभितमिदं सर्वं त्रैलोक्यं सचराचरम् ॥ ६५ ॥ <br>
आगमिष्यन्ति ते द्रष्टुं देवाः सर्वे सवासवाः ॥ <br>
अक्षयश्चाव्ययश्च त्वमतर्क्यः ससुरासुरैः ॥ ६६ ॥ <br>
दिव्यतेजोवपूः श्रीमान्दिव्याभरणभूषितः ॥ <br>
मत्तुल्यो मत्प्रभावश्च त्वमेकः ससुरासुरैः ॥६७ ॥ <br>
मद्रूपधारी मत्तेजास्त्र्यक्षः सर्वगुणोत्तमः ॥ <br>
भविष्यसि न सन्देहो देवदानवपूजितः ॥ ६८ ॥ <br>
अनेनैव शरीरेण जरामरणवर्जितः ॥ <br>
दुष्प्राप्येयमवाप्ता ते देवैर्गाणेश्वरी गतिः ॥ ६९ ॥ <br>
पार्षदानां वरिष्ठस्त्वं मामकानां द्विजोत्तम ॥ <br>
नन्दीश्वर इति ख्यातो भविष्यसि न संशयः ॥ 213.७० ॥ <br>
प्राप्तमष्टगुणं सत्यमैश्वर्यं ते तपोधन ॥ <br>
द्वितीयां मे तनुं त्वां तु नमस्यन्ति च देवताः ॥ ७१ ॥ <br>
अद्यप्रभृति देवाग्र्य देवकार्येषु सर्वतः ॥ <br>
प्रभुस्त्वं भविता लोके मत्प्रसादान्मुनीश्वर ॥ ७२ ॥ <br>
त्वामेवाभ्यर्च्चयिष्यन्ति सर्वभूतानि सर्वतः ॥ <br>
मत्तः समभिवाञ्छन्ति प्रसादं पार्षदाधिप ॥ ७३ ॥ <br>
वरान्वरार्थिनां दाता विधाता जगतः सदा ॥ <br>
भविष्यसि च धर्मज्ञ भीतानामभयप्रदः ॥ ७४ ॥ <br>
यस्त्वां द्वेष्टि स मां द्वेष्टि यस्त्वामनु स मामनु ॥ <br>
नावयोरन्तरं किंचिदम्बरानिलयोरिव ॥ ७५ ॥ <br>
द्वारे तु दक्षिणे नित्यं त्वया स्थेयं गणाधिप ॥ <br>
वामे तु विभुना चापि महाकालेन सर्वदा ॥ ७६॥ <br>
प्रतीहारो भवानद्य सर्वदा त्रिदशोत्तमः ॥ <br>
शिरो मे रक्षतु भवान्महाकालेऽपि मे गणः ॥ ७७ ॥ <br>
न वज्रेण न दण्डेन न चक्रेण न चाग्निना ॥ <br>
कांचिच्छक्नोति वै बाधां कर्त्तुं वै भुवनत्रये ॥ ७८ ॥ <br>
देवदानवगन्धर्वा यक्षराक्षसपन्नगाः ॥ <br>
त्वामेव संश्रयिष्यन्ति मद्भक्ताः पुरुषाश्च ये ॥ ७९ ॥ <br>
त्वयि तुष्टे ह्यहं तुष्टः कुपिते कुपितस्त्वहम् ॥ <br>
त्वत्तः प्रियतरो नास्ति ममान्यो द्विजपुंगव ॥ 213.८० ॥ <br>
एवं तस्मै वरान्दत्त्वा प्रीतः स्वयमुमापतिः ॥ <br>
उवाच भूयः स्पष्टेन स्वरेणाम्बरचारिणा ॥ ८१ ॥ <br>
आगतान्विद्धि सर्वान्वै त्रिदशान्समरुद्गणान् ॥ <br>
दिदृक्षया च भद्रं ते कृतकृत्यश्च साम्प्रतम् ॥ ८२ ॥ <br>
यदीरितं मया वत्स वरं प्रतिवचस्त्वयि ॥ <br>
प्रविष्टं न श्रुतिपथं दिवि सर्वदिवौकसाम् ॥ ८३ ॥ <br>
नारायणं पुरस्कृत्य सेन्द्रास्ते समरुद्गणाः ॥<br>
प्रेमार्थे चागमिष्यन्ति वरार्थं तपसाऽमराः ॥ ८४ ॥ <br>
यक्षविद्याधरगणाः सिद्धगन्धर्वपन्नगाः ॥ <br>
मुनयश्च महात्मानस्तपोलब्धाः सहस्रशः ॥८५॥ <br>
ते बुद्ध्वा त्वद्गतामृद्धि प्रतप्ताः परमेर्ष्यया ॥ <br>
तपांसि विविधान्यत्र विविधान्नियमांस्तथा ॥ ८६ ॥ <br>
चर्तुं समभिवाञ्छन्ति सदाभ्यासे वरार्थिनः ॥ <br>
वरदं यामभिज्ञाय गिरौ मौञ्जवति स्थितम् ॥ ८७ ॥ <br>
अत्रैते यावदागम्य न मां पश्यन्ति मानवाः ॥ <br>
तावदेव त्वितः शीघ्रं गमिष्यामि महामुने ॥ ८८ ॥ <br>
अद्य ते तु मया सर्वे देवा ब्रह्मपुरोगमाः ॥ <br>
द्रष्टव्याश्चानुमन्तव्या मत्तोऽनुग्रहकांक्षिणः ॥ ८९ ॥ <br>
अभिप्रायं च सर्वेषां जानामि द्विजसत्तम ॥ <br>
अनुगुह्य वरैस्तैश्च तत्रैवान्तरधीयत ॥ 213.९० ॥ <br>
इति श्रीवराहपुराणे भगवच्छास्त्रे गोकर्णेश्वरमाहात्म्ये त्रयोदशाधिकद्विशततमोऽ ध्यायः ॥ २१३ ॥ <br>
<br>
