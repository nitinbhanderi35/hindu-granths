अथ सौकरमाहात्म्यम् ।। <br>
श्रीवराह उवाच ।। <br>
शृणु तत्त्वेन मे देवि लिप्यमानस्य यत्फलम् ।। <br>
सर्वं ते कथयष्यामि यथा प्राप्नोति मानवः ।। १ ।। <br>
गृहीत्वा गोमयं भूमे मम वेश्मोपलेपयेत् ।। <br>
न्यस्तानि तत्र यावन्ति पदानि च विलिम्पतः ।। २ ।। <br>
तावद्वर्षसहस्राणि दिव्यानि दिवि मोदते ।। <br>
यदि द्वादशवर्षाणि लिप्यते मम कर्मसु ।।३।। <br>
जायते विपुले शुद्धे धनधान्यसमाकुले ।। <br>
दिव्यैर्नमस्कृतो देवि कुशद्वीपं च गच्छति ।। ४ ।। <br>
कुशद्वीपमनुप्राप्य सहस्राणि च जीवति ।। <br>
दश चैव तु वर्षाणां मम भक्तो महाञ्छुचिः ।। ५ ।। <br>
कुशद्वीपात्परिभ्रष्टो मम कर्मपरायणः।।<br>
राजा वै जायते सुभ्रु सर्वधर्मेषु निष्ठितः ।। ६ ।। <br>
तेन तस्य प्रभावेण मम कर्मपरायणः ।। <br>
भक्तौ व्यवस्थितश्चापि सर्वशास्त्राणि पृच्छति ।।७।। <br>
देवि कारयते सर्वं मम चायतनानि च।।<br>
कारयित्वा यथान्यायं मम लोकं स गच्छति।।८।।<br>
गोमयस्य तु वक्ष्यामि तच्छृणुष्व वसुन्धरे।।<br>
गोमयन्तु समासाद्य यावल्लोकोऽनुगच्छति ।।९।। <br>
समीपे यदि वा दूरे गत्वा नयति गोमयम्।।<br>
यावन्ति तत्पदान्यस्य तावद्वर्ष सहस्रकम्।।139.१० ।।<br>
गोमयानां च नेता वै स्वर्गलोके महीयते।।<br>
ततः स शाल्मले द्वीपे रमते च मुदा युतः।।११।।<br>
एकादशसहस्राणि एकादशशतानि च ।। <br>
शाल्मलात्तु परिभ्रष्टो राजा भवति धार्मिकः।।१२।।<br>
मद्भक्तश्चैव जायेत सर्वधर्मविदां वरः ।। <br>
अथ द्वादशवर्षाणि मच्छ्रितः सुदृढव्रतः।।१३।। <br>
वहते गोमयं सुष्ठु मम लोकं स गच्छति ।। <br>
स्नानोपलेपने भूमे सलिलं यो ददाति च ।। १४ ।। <br>
तस्य पुण्यं महाभागे शृणु तत्वेन निष्कलम् ।। <br>
यावन्तो बिन्दवस्तत्र पानीयस्य वसुन्धरे ।। १५ ।। <br>
तावद्वर्षसहस्राणि स्वर्गलोके महीयते ।। <br>
स्वर्गलोकात्परिभ्रष्टः क्रौचद्वीपं च गच्छति ।। १६ ।। <br>
क्रौंचद्वीपात्परिभ्रष्टो राजा भवति धार्मिकः ।। <br>
तेनैव गुणयोगेन श्वेतद्वीपं च गच्छति ।। १७ ।। <br>
संमार्ज्जनं प्रवक्ष्यामि तच्छृणुष्व वसुन्धरे ।। <br>
यां गतिं पुरुषा यान्ति स्त्रियो वा कर्मसु स्थिताः ।। १८ ।। <br>
शुचिर्भागवतः शुद्धो अपराधविवर्जितः ।। <br>
यावन्तः पांसवो भूमेरुड्डीयन्ते तु चालिताः ।। १९ ।। <br>
तावद्वर्षशतान्याशु स्वर्गलोके महीयते ।। <br>
स्वर्गलोकात्परिभ्रष्टः शाकद्वीपं स गच्छति ।। 139.२० ।। <br>
तत्र स्थित्वा चिरङ्कालं राजा भवति धार्मिकः ।। <br>
ततो भुक्त्वा सर्वभोगान्स्थित्वा संसारसागरे ।। २१ ।। <br>
श्वेतद्वीपं ततो गच्छेन्मत्कर्मनिरतः शुचिः ।। <br>
अन्यच्च ते प्रवक्ष्यामि शृणुष्व गदतो मम ।। २२ ।। <br>
गायनं ये प्रकुर्वन्ति मम कर्मपरायणाः ।। <br>
तेषां यद्यत्फलं भूमे शृणुष्व गदतो मम ।। २३ ।। <br>
गीयमानस्य गीतस्य यावदक्षरपङ्क्तयः ।। <br>
तावद्वर्षसहस्राणि इन्द्रलोके महीयते ।। २४ ।। <br>
रूपवान्गुणवान् सिद्धः सर्ववेदविदां वरः ।। <br>
नित्यं पश्यति तत्रस्थो देवराजं न संशयः ।। २५ ।। <br>
मद्भक्तश्चैव जायेत इन्द्रलोकपथे स्थितः ।। <br>
सर्वकर्मगुणश्रेष्ठस्तत्रापि मम पूजकः ।। २६ ।। <br>
इन्द्रलोकात्परिभ्रष्टो मम गीतपरायणः ।। <br>
नन्दनोपवने रम्ये रमन्देवगणैः सह ।। २७।। <br>
ततः स भूमौ जायेत वैष्णवैः सह संस्थितः ।। <br>
गायन्मम यशो नित्यं भक्त्या परमया युतः ।। २८ ।। <br>
मत्प्रसादात्स शुद्धात्मा मम लोकं हि गच्छति ।। २९ ।। <br>
सूत उवाच ।। <br>
तस्य तद्वचनं श्रुत्वा माधवस्य यशस्विनी ।। <br>
कृताञ्जलिपुटा भूयः प्रत्युवाच वसुन्धरा ।। 139.३० ।। <br>
धरण्युवाच ।। <br>
अहो गीतप्रभावो वै यस्त्वया कीर्त्तितो महान् ।।<br>
के च गीतप्रभावेण सिद्धिं प्राप्ता महौजसः ।। ३१ ।। <br>
वराह उवाच ।। <br>
तत्रैव चाश्रमे भद्रे चाण्डालः कृतनिश्चयः ।। <br>
दूराज्जागरणे याति मम भक्तौ व्यवस्थितः ।। ३२ ।। <br>
गायमानश्च गीतानि संवत्सरगणान्बहून् ।। <br>
श्वपाकः स गुणज्ञश्च मद्भक्तश्चैव सुन्दरि ।। ३३ ।। <br>
कौमुदस्य तु मासस्य शुक्लपक्षे तु द्वादशी ।। <br>
सुप्ते गते येन जाते वीणामादाय चंक्रमत् ।।३४।। <br>
जाग्रंस्तत्र स चाण्डालो गृहीतो ब्रह्मरक्षसा ।। <br>
अल्पप्राणः श्वपाको वै बलवान्ब्रह्मराक्षसः ।। ३५ ।। <br>
दुःखशोकेन सन्तप्तो न शक्नोति विचेष्टितुम् ।। <br>
तेन प्रोक्तः श्वपाकेन बलवान्ब्रह्मराक्षसः ।।३६।। <br>
किं त्वया चेष्टितं मह्यं यस्त्वेवं परिधावसि ।। <br>
श्वपाकवचनं श्रुत्वा तेन वै ब्रह्मरक्षसा ।।३७ ।। <br>
ततः प्रोवाच तं श्वादं मानुषाहारलोलुपः ।। <br>
अथेह दशरात्रं मे निराहारस्य तिष्ठतः ।।३८।। <br>
विधात्रा विहितस्त्वं व आहारः पारणाविधौ ।। <br>
अद्य तां भक्षयिष्यामि सवसामांसशोणितैः ।।३९।। <br>
तृप्तिं यास्यामि परमां विधात्रा विहितां मम ।। <br>
ब्रह्मरक्षोवचः श्रुत्वा श्वपाको गीतलालसः ।। 139.४० ।। <br>
राक्षसं छन्दयामास मम भक्त्या व्यवस्थितः ।। <br>
एवमेतन्महाभाग भक्ष्योऽहं समुपागतः ।। ४१ ।। <br>
अवश्यमेतत्कर्तव्यं धात्रा दत्तं यथा तव ।। <br>
किं त्वहं देवदेवस्य भक्त्या गातुं च जागरे ।।४२।। <br>
उद्यंस्तत्र गत्वाहमुपास्य विधिना हरिम् ।। <br>
पश्चात्खादस्व मां रक्षो जागराद्विनिवर्तितम् ।। ४३ ।। <br>
विष्णोः सन्तोषणार्थाय यतो मे व्रतमास्थितम् ।। <br>
जागरे विनिवृत्ते मां भक्षय त्वं यदीच्छति ।। ४४ ।। <br>
श्वपाकस्य वचः श्रुत्वा ब्रह्मरक्षः क्षुधार्दितः ।। <br>
उवाच पुरुषं वाक्यं श्वपाकं तदनन्तरम् ।। ४६ ।। <br>
मिथ्या किं भाषसे मूढ पुनरेष्यामि तेऽन्तिकम् ।। <br>
मृत्योर्मुखमनुप्राप्य पुनर्जीवति मानवः  ।। ४६ ।। <br>
रक्षसो मुखविभ्रष्टः पुनरागन्तुमिच्छसि ।। <br>
राक्षसस्य वचः श्रुत्वा चाण्डालस्तमथाब्रवीत् ।। ४७ ।। <br>
यद्यप्यहं हि चाण्डालः पूर्वकर्मविदूषितः ।। <br>
सम्प्राप्तो मानुषं भावं विहितेनान्तरात्मना ।।४८।। <br>
शृणु मत्समयं रक्षो येनाहं पुनरागमम् ।। <br>
दूराज्जागरणं कृत्वा लोकस्य द्विजराक्षस।।४९।।<br>
सत्येन पुनरेष्यामि मन्यसे यदि मुंच माम् ।। <br>
सत्यमूलं जगत्सर्वं लोकाः सत्ये प्रतिष्ठिताः।।139.५०।। <br>
सत्येन सिद्धिं प्राप्ता हि ऋषयो ब्रह्मवादिनः ।। <br>
सत्येन दीयते  कन्या सत्यं जल्पन्ति ब्राह्मणाः ।। ५१ ।। <br>
सत्यं जयन्ति राजानस्त्रीण्येतान्यब्रुवन्नृतम् ।। <br>
सत्येन गम्यते स्वर्गो मोक्षः सत्येन चाप्यते ।। ५२ ।। <br>
सत्येन तपते सूर्यः सोमः सत्येन रज्यते ।। <br>
षष्ठ्यष्टमीममावास्यामुभे पक्षे चतुर्दशी ।। ५३ ।। <br>
अस्नातानां गतिं यास्ये यद्यहं नागमे पुनः ।।<br>
गुरुपत्नीं राजपत्नीं योऽभिगच्छति मोहितः।। ५४।। <br>
तां गतिं सम्प्रपद्येऽहं यद्यहं नागमे पुनः।। <br>
याजकानां च ये लोका ये च मिथ्याभिभाषिणाम्।।५५।। <br>
तां गतिं सम्प्रपद्येऽहं यद्यं नागमे पुनः।। <br>
ब्रह्मघ्ने च सुरापे वा स्तेने भग्नव्रते तथा।।५६।। <br>
तेषां गतिं प्रपद्येऽहं यद्यहं नागमे पुनः।। <br>
श्वपाकवचनं श्रुत्वा तुष्टो ब्राह्मणराक्षसः।।५७।। <br>
उवाच मधुरं वाक्यं गच्छ शीघ्रं नमोऽस्तु ते।। <br>
ब्रह्मराक्षसमुक्त्वा तु श्वपाकः कृतनिश्चयः।।५८।। <br>
पुनर्गायति मह्यं वै मम भक्तौ व्यवस्थितः।। <br>
अथ प्रभाते विमले गीते नृत्ये च जागरे।।५९।। <br>
नमो नारायणायेति श्वपाकः परिवर्त्तते।। <br>
ततस्त्वरितमागत्य पुमांस्तस्याग्रतः स्थितः।।139.६०।। <br>
उवाच मधुरं वाक्यं चाण्डालं कृतनिश्चयम्।। <br>
क्व यासि त्वरितः साधो न च त्वं गन्तुमर्हसि।।६१।। <br>
जानन्कौणपपं तं च न त्वं मर्त्तुमिहार्हसि।। <br>
पुरुषस्य वचः श्रुत्वा चाण्डालः पुनरब्रवीत्।।६२।। <br>
समयो मे कृतः पूर्वं राक्षसेन हि भक्षता।। <br>
तेन तत्र गमिष्यामि सत्यं च परिपालयन्।।६३।। <br>
ततः स पद्मपत्राक्षः श्वपाकं प्रत्युवाच ह।। <br>
मधुरां गिरमादाय विहितेनान्तरात्मना।।६४।। <br>
मा गच्छ तत्र चाण्डाल यत्रासौ पापराक्षसः।। <br>
जीवितार्थाय सत्यस्य न दोषः परिहापनात्।।६५।। <br>
ततस्तस्य वचः श्रुत्वा श्वपाकः संशितव्रतः।। <br>
उवाच मधुरं वाक्यं मरणे कृतनिश्चयः।।६६।। <br>
नाहमेवं करिष्यामि यन्मां त्वं परिभाषसे।। <br>
न चाहं नाशये सत्यमेतन्मे निश्चितं व्रतम्।।६७।। <br>
सत्यमूलं जगत्सर्वं कुलं सत्ये प्रतिष्ठितम्।। <br>
सत्यमेव परो धर्म आत्मा सत्ये प्रतिष्ठितः।।६८।। <br>
न चैवाहं तदुत्सृज्य असत्यः स्यां कदाचन।। <br>
नाहं मिथ्या चरिष्यामि गच्छ तात नमोऽस्तु ते।।६९।। <br>
एवमुक्त्वा श्वपाकोपि नित्यं सत्यव्रते स्थितः।। <br>
राक्षसं समनुप्राप्तस्तमुवाचाथ पूजयन्।।139.७०।। <br>
आगतोऽस्मि महाभाग मा विलम्बय भक्षय।। <br>
त्वत्प्रसादादहं गन्ता वैष्णवं स्थानमुत्तमम्।।७१।। <br>
एतानि मम गात्राणि भक्षयस्व यथेष्टतः।। <br>
पिबोष्णं रुधिरं मह्यं पीडितोऽसि क्षुधा भृशम्।।७२।। <br>
तर्पयस्व स्वमात्मानं कुरुष्व मम वै हितम्।। <br>
श्वपाकस्य वचः श्रुत्वा ततः स ब्रह्मराक्षसः।।७३।। <br>
उवाच मधुरं वाक्यं श्वपाकं तदनन्तरम्।। <br>
साधु तुष्टोऽस्म्यहं वत्स सत्यं धर्मं च पालितम्।।७४।। <br>
चण्डालस्याविधिज्ञस्य यस्य ते मतिरीदृशी।। <br>
ब्रह्मरक्षोवचः श्रुत्वा श्वपाकः सत्यसङ्गरः।।७५।। <br>
उवाच मधुरं वाक्यं ब्रह्मराक्षसमेव तु।। <br>
यद्यप्यहं वै चाण्डालः सर्वकर्मविवर्जितः।।७६।। <br>
तथापि सत्यं वक्तव्यं ब्रह्मराक्षस नित्यशः।। <br>
श्वपाकवचनं श्रुत्वा ब्रह्मरक्षो भयानकम् ।। ७७ ।। <br>
उवाच मधुरं वाक्यं श्वपाकं संशितव्रतम् ।। <br>
यत्त्वया गीयते रात्रौ विष्णोर्जागरणं प्रति ।। ७८ ।। <br>
फलं गीतस्य मे देहि यदीच्छेर्जीवितं स्वकम् ।। <br>
ततो मोक्ष्यामि कल्याण भक्ष्यामि न च भीषणः ।।७९।।<br>
ब्रह्मरक्षोवचः श्रुत्वा श्वपाकः प्रत्युवाच ह।।<br>
मनोऽज्ञातमिदं वाक्यं ब्रह्मरक्षो निभाषसे ।। 139.८० ।। <br>
भक्षयामीति चोक्त्वा मां गीतपुण्यं किमिच्छसि ।। <br>
श्वपाकवचनं श्रुत्वा ब्रह्मरक्षोऽब्रवीत्पुनः ।। ८१ ।। <br>
देहि मे त्वेकयामीयं पुण्यं गीतस्य वै परम् ।। <br>
ततो मोक्ष्यसि भक्ष्येण संगतः पुत्रदारकैः।। ८२ ।। <br>
श्रुत्वा राक्षसवाक्यानि चाण्डालो गीतलोभितः ।। <br>
उवाच मधुरं वाक्यं राक्षसं कृतनिश्चयः ।। ८३ ।। <br>
न गायनफलं दद्मि ब्रह्मरक्षस्तवेप्सितम् ।। <br>
भक्षयस्व यथान्यायं रुधिरं पिब चेप्सितम् ।। ८४ ।। <br>
श्वपाकवचनं श्रुत्वा राक्षसः पुनरब्रवीत् ।। <br>
एकगीतस्य मे देहि यत्त्वया विष्णुसंसदि ।। ८९ ।। <br>
एतेन तारितोऽस्मीति तव गीतफलेन वै ।। <br>
श्रुत्वा वाक्यानि चाण्डालो राक्षसस्य निवारयन् ।। ८६ ।। <br>
उवाच मधुरं वाक्यं चाण्डालो विस्मयान्वितः ।। <br>
किं त्वया विकृतं कर्म तद्ब्रूहि मम राक्षस ।। ८७ ।। <br>
कर्मणो यस्य दोषेण राक्षसत्वं समागतः ।। <br>
श्वपाकवचनं श्रुत्वा ब्रह्मरक्षो महायशाः ।। ८८ ।।<br>
&nbsp;उवाच मधुरं वाक्यं दुःखसन्तप्तमानसः ।। <br>
नाम्ना वै सोमशर्माहं चरको ब्रह्मयोनिजः ।। ८९ ।। <br>
सूत्रमन्त्रपरिभ्रष्टो यज्ञकर्मसु निष्ठितः ।। <br>
ततोऽहं याजयाम्यज्ञान् लोभमोहप्रपीडितः ।। 139.९० ।। <br>
प्रवर्तमाने यज्ञे तु कदाचिद्दैवयोगतः ।। <br>
उदरे जातशूलोऽहं तेन पंचत्वमागतः ।। ९१ ।। <br>
अथ पञ्चमहारात्रे ह्यसमाप्ते क्रतौ तथा ।। <br>
अस्य यज्ञस्य दोषेण मातंग शृणु मे वचः ।।९२।। <br>
राक्षसत्वमनुप्राप्तस्तेन दुष्टेन कर्मणा ।। <br>
मंत्रहीनं मया तत्र स्वरहीनं च तत्कृतम् ।। ९३ ।। <br>
सूत्रहीनं तथा तत्र प्राग्वंशादि कृतं मया ।। <br>
परिमाणं च रूपं च मया तत्रोपलक्षितम् ।।९४।। <br>
कृतस्य तस्य दोषेण योनिं प्राप्तोऽस्मि राक्षसीम् ।। <br>
स्वगीतफलदानेन निस्तारयितुमर्हसि ।।९५।। <br>
मोचयस्वाधमं पापाद्विष्णुगीतेन सत्वरम् ।। <br>
ब्रह्मरक्षोवचः श्रुत्वा श्वपाकः संशितव्रतः ।।९३।। <br>
बाढमित्येव तद्वाक्यं राक्षसं प्राब्रवीत्तदा ।। <br>
एतस्य मम गीतस्य सुस्वरस्य फलं तु यत् ।।९७ ।। <br>
ददामि राक्षस त्वं चेन्मुच्यसे शुद्धमानसः ।। <br>
यस्तु गायति संयुक्तं गीतकं विष्णुसन्निधौ ।।९८।। <br>
स तारयति दुर्गाणीत्युक्त्वा तद्दत्तवान् फलम् ।। <br>
एवं तस्मात्फलं प्राप्य श्वपाकाद्राक्षसस्तदा।।९९।। <br>
जातः सुविमलो भद्रे शरदीव यथा शशी।। <br>
श्वपकश्चापि सुश्रोणि मम चैवोपगायकः।।139.१००।। <br>
कृत्वा सुविपुलं कर्म स ब्रह्मत्वमुपागतः।। <br>
एतद्गीतफलं देवि प्राप्नोति मनुजो भुवि।।१०१।। <br>
मह्यं जागरतो भद्रे गीयमानं मनस्विनि।। <br>
यस्तु गायति सुश्रोणि कौमुदीं द्वादशीं प्रति।।१०२।। <br>
सर्वसंगं परित्यज्य मम लोकं स गच्छति।। <br>
यस्तु गायति गीतानि मम जागरणे सदा।।१०३।। <br>
सर्वसंगात्प्रमुक्तो वै मम लोकं स गच्छति।। <br>
एतत्ते कथितं देवि गायनस्य फलं महत्।।१०४।। <br>
यस्य गीतस्य शब्देन तरेत्संसारसागरम्।। <br>
वादित्रस्य प्रवक्ष्यामि तच्छृणुष्व वसुन्धरे।।१०५।। <br>
प्राप्तवान्मानुषो येन देवेभ्यः सबलां स्वयम्।। <br>
शम्पातालप्रयोगेण सन्निपातेन वा पुनः।।१०६।। <br>
नववर्षसहस्राणि नववर्षशतानि च ।। <br>
कुबेरभवनं गत्वा मोदते वै यदृच्छया।।१०७।। <br>
कुबेरभवनाद्भ्रष्टः स्वच्छन्दगमनालयः।। <br>
शम्यादितालसम्पातैर्मम लोकं स गच्छति।।१०८।। <br>
नृत्यमानस्य वक्ष्यामि तच्छृणुष्व वसुन्धरे।. <br>
मानवो येन गच्छेत्तु च्छित्त्वा संसारबन्धनम्।।१०९।। <br>
त्रिंशद्वर्षसहस्राणि त्रिंशद्वर्षशतानि च।। <br>
पुष्करद्वीपमासाद्य स्वच्छन्दगमनालयः।।139.११०।। <br>
फलं प्राप्नोति सुश्रोणि मम कर्मपरायणः।। <br>
रूपवान् गुणवाञ्छूरः शीलवान्सत्पथे स्थितः।।१११।। <br>
मद्भक्तश्चैव जायेत संसारपरिमोचितः।। <br>
यस्तु जागरितो नित्यं गीतवाद्येन नर्त्तकः।।११२।। <br>
जम्बूद्वीपं समासाद्य राजराजस्तु जायते।। <br>
सर्वकर्मसमायुक्तो रक्षिता वै महीपतिः।।११३।। <br>
मद्भक्तश्चैव जायेत मम कर्मपरायणः।। <br>
उपहार्याणि पुष्पाणि मम कर्मपरायणः।।११४।। <br>
यो मामुपनयेद्भूमे मम कर्मपथे स्थितः।। <br>
पुष्पाणि तत्र यावन्ति मम मूर्द्धनि धारयेत्।।११५।। <br>
स कृत्वा पुष्कलं कर्म मम लोकं स गच्छति।। <br>
एतत्ते कथितं देवि भक्तानां तु महौजसाम्।।११६।। <br>
मम भक्तसुखार्थाय सर्वसंसारमोक्षणम्।। <br>
य एतत्पठते भूमे कल्यमुत्थाय मानवः।।११७।। <br>
स तु तारयते जन्तुर्दश पूर्वान्दशापरान्।। <br>
न पठेन्मूर्खमध्ये तु पिशुनानां पुरो न च।।११८।। <br>
पठेद्भागवतानां च मध्ये मुक्तिरतात्मनाम्।। <br>
अश्रद्दधाने क्रूरे वा न पठेद्देवले तथा।।११९।।<br>
यदीच्छेत्सिद्धिकल्याणं मंगलं च मम प्रियम्।। <br>
धर्माणां परमो धर्मः क्रियाणां परमा क्रिया।।139.१२०।। <br>
मा पठेच्छास्त्रदूषाय अध्यायं वा कदाचन।। <br>
यदीच्छेत्परमां सिद्धिं मम लोके महीयते।।१२१।। <br>
इति श्रीवराहपुराणे भगवच्छास्त्रे सौकरे चाण्डालब्रह्मराक्षससंवादे सौकरमाहात्म्यं नामैकोनचत्वारिंशदधिकशततमोऽध्यायः।।१३९।। <br>
<br>
