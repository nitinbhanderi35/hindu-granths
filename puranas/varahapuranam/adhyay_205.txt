अथ शुभाशुभ फलानुकीर्तनवर्णनम् ।। <br>
ऋषिपुत्र उवाच ।। <br>
इदमन्यत्पुरा विप्राः श्रूयतां तस्य भाषितम् ।। <br>
यमस्य चित्रगुप्तस्य यच्च तत्र मया श्रुतम् ।। १ ।। <br>
अयं तु भवतां यातु यातु स्वर्गं महीक्षिताम् ।। <br>
अयं वृक्षस्त्वयं तिर्यगयं मोक्षं व्रजेन्नरः ।। २ ।। <br>
अयं नागो भवेच्छीघ्रमयं तु परमां गतिम् ।। <br>
स्वपूर्वकान्पश्यतेऽयमात्मनस्तु पितामहान् ।। ३ ।। <br>
क्लिश्यतो रुदतश्चैव वदतश्च पुनःपुनः ।। <br>
स्वेन दोषेण सर्वे वा अक्षयं नरकङ्गताः ।। ४ ।। <br>
दारत्यागी त्वधर्मिष्ठः पुत्रपौत्रविवर्जितः ।। <br>
क्षिप्तं वै रौरवे ह्येनं क्षपयन्तु महौजसः ।। ५ ।। <br>
मुच्यतां त इमे सर्वे ह्यतीतानागतास्तथा ।। <br>
मुच्यन्तामाशु मुच्यन्तां त एते पापवर्जिताः ।। ६।। <br>
आगमे च विपत्तौ च सर्वधर्मानुपालकाः ।। <br>
ते तु कल्पान्बहून्स्वर्ग उषित्वा ह्यनसूयकाः ।।७।। <br>
बहुसुन्दरनार्यङ्के ह्याद्ये परमधार्मिकम् ।। <br>
कलौ मानुषतां यातु धर्मस्येह निदर्शनम् ।। ८ ।। <br>
त्रिविष्टपे परिक्लेशो वासो ह्यस्याक्षयो भवेत् ।। <br>
अयमायोधने शत्रुं हत्वा तु निधनङ्गतः ।। ९ ।। <br>
ब्राह्मणार्थे गवार्थे वा राष्ट्रार्थे निधनङ्गतः ।। <br>
शक्रस्य ह्यमरावत्यां निवेदयत मा चिरम् ।।205.१०।। <br>
तत्र वैमानिको भूत्वा कल्पमेकं निवत्स्यति ।। <br>
तथैवायं महाभागो धर्मात्मा धर्मवत्सलः ।। ११ ।। <br>
बहुदानरतो नित्यं सर्वभूतानुकम्पकः ।। <br>
एनं गन्धैश्च माल्यैश्च शीघ्रमेव प्रपूजय ।। १२ ।। <br>
अस्मै पूजा भवेद्देया मयादिष्टा महात्मने ।। <br>
वीज्यतां चामरैरेष रथमस्मै प्रदीयताम् ।।१३।। <br>
प्रेतवासं समुत्सृज्य हीतो यातु त्रिविष्टपम् ।। <br>
इन्द्रस्यार्द्धं भवेच्चैव देवदेवस्य धीमतः ।। १४ ।। <br>
शङ्खतूर्यनिनादेन तत्र वै विजयेन च ।। <br>
तत्र वै पूजयित्वा च प्रायशो लभतां सुखम् ।। १५ ।। <br>
अयं गच्छतु भद्रं चापीन्द्रदेशं दुरासदम् ।। <br>
अनेन वै कीर्तिमता लोकः सर्वो ह्यलंकृतः ।। १६।। <br>
गुणैश्च शतसंख्याकैः शक्र एनं प्रतीक्षते ।। <br>
तावत्स्थास्यति धर्मात्मा यावच्छक्रस्त्रिविष्टपे ।। १७ ।। <br>
तावत्स मोदते स्वर्गे यावद्धर्मोऽनुमीयते ।। <br>
ततच्युतश्च कालेन मानुष्ये सुखमश्नुते ।। १८ ।। <br>
रत्नवेणुप्रदश्चैव सर्वधर्मैरलंकृतः ।। <br>
अश्विनोर्नय लोकं तु सर्वसौख्यसमन्वितम् ।। १९ ।। <br>
अयं यातु महाभागो देवदेवं सनातनम् ।। <br>
अतिसृष्टः पुरा येन यथोक्ताः सुखदोहनाः ।। 205.२० ।। <br>
सर्वशक्त्या समेतेन द्विजेभ्य उपपादिताः ।। <br>
शुचीनां ब्राह्मणानाम्बह्वन्नदानं विशेषतः ।। २१ ।। <br>
तेन कल्पं वसिष्यन्ति रुद्रकल्पा मनोरमाः ।। <br>
तत्र कल्पं वसेद्गत्वा रुद्रलोकं न संशयः ।। २२ ।। <br>
तेन दत्तं द्विजातिभ्यो मधुखण्डपुरःसरम् ।। <br>
रसैश्च विविधैर्युक्तं सर्वगन्धमनोरमम् ।। २३ ।। <br>
तरुणी क्षीरसम्पन्ना गौः सुवर्णयुता शुभा ।। <br>
सवत्सा हेमवासाश्च दत्ताऽनेन महात्मना ।। २४ ।। <br>
अस्य लेख्यं मया दृष्टं तिस्रः कोट्यस्त्रिविष्टपे ।। <br>
स्वर्गात्परिच्युतश्चापि ऋषीणां जायते कुले ।।२५।। <br>
सुवर्णस्य प्रदाता च त्रिदशेभ्यो निवेद्यताम् ।। <br>
त्रिदशानभ्यनुज्ञाप्य यातु देवमुमापतिम् ।। २६ ।। <br>
तत्रैष वै महातेजा यथेष्टं काममाप्नुयात् ।। <br>
तत्रैवायमपि प्रेतगणभक्तो महातपाः ।। २७ ।। <br>
प्रयातु पितृभिः सार्द्धं तर्पिता येन पूर्वजाः ।। <br>
दानव्रता दिवं यान्तु नानालोकनमस्कृताः ।।२८ ।। <br>
अयं भद्रो महाकामं सर्वभूतहिते रतः ।। <br>
सर्वकामैरयं पूज्यः सर्वकामप्रदो नरः ।। २९ ।। <br>
क्षितिप्रदो द्विजातिभ्यो ह्ययं यातु त्रिविष्टपम् ।। <br>
तत्रैव तिष्ठताद्वीरो ब्रह्मलोके सहानुगः ।। 205.३० ।। <br>
विविधैः कामभोगैस्तु सेव्यमानो नरोत्तमः ।। <br>
अक्षयं चाजरं स्थानं पूज्यमानो महर्षिभिः ।।३१ ।। <br>
इति श्रीवराहपुराणे भगवच्छास्त्रे संसारचक्रे शुभाशुभफलानुकीर्त्तनं नाम पञ्चाधिकद्विशततमोऽध्यायः ।। २०५ ।। <br>
<br>
