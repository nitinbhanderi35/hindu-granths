महातपा उवाच ।<br>
पितॄणां संभवं राजन् कथ्यमानं निबोध मे ।<br>
पूर्वं प्रजापतिर्ब्रह्मा सिसृक्षुर्विविधाः प्रजाः ॥ ३४.१ ॥<br>
एकाग्रमनसा सर्वास्तन्मात्रा मनसा बहिः ।<br>
कृत्वा परमकं ब्रह्म ध्यायन् सर्गेप्सुरुच्चकैः ॥ ३४.२ ॥<br>
तस्यात्मनि तदा योगं गतस्य परमेष्ठिनः ।<br>
तन्मात्रा निर्ययुर्देहाद् धूमवर्णाकृतित्विषः ॥ ३४.३ ॥<br>
पिबाम इति भाषन्तः सुरान् सोम इति स्म ह ।<br>
ऊर्ध्वं जिगमिषन्तो वै वियत्संस्थास्तपस्विनः ॥ ३४.४ ॥<br>
तान् दृष्ट्वा सहसा ब्रह्मा तिर्यक्संस्थान उन्मुखान् ।<br>
भवन्तः पितरः सन्तु सर्वेषां गृहमेधिनाम् ॥ ३४.५ ॥<br>
ऊर्ध्ववक्त्रास्तु ये तत्र ते नान्दीमुखसंज्ञिताः ।<br>
वृद्धिश्राद्धेषु सतत पूज्या श्रुतिविधानतः ॥ ३४.६ ॥<br>
अग्निं पुरस्कृतो यैस्तु ते द्विजा अग्निहोत्रिणः ।<br>
नित्यैर्नैमित्तिकैः काम्यैः पार्वणैस्तर्पयन्तु तान् ॥ ३४.७ ॥<br>
बहिःप्रवरणा ये च क्षत्रियास्तर्पयन्तु तान् ।<br>
आज्यं पिबन्ति ये चात्र तानर्चयन्तु विशः सदा ॥ ३४.८ ॥<br>
ब्राह्मणैरभ्यनुज्ञाताः शूद्राः स्वपितृनामतः ।<br>
तानेवार्चयतां सम्यग्विधिमन्त्रबहिष्कृताः ॥ ३४.९ ॥<br>
अनाहिताग्नयो ये च ब्रह्मक्षत्रविशो नराः ।<br>
स्वकालिनस्तेऽर्चयन्तु लोकाग्निपुरतः सदा ॥ ३४.१० ॥<br>
इत्येवं पूजिता यूयमिष्टान् कामान् प्रयच्छत ।<br>
आयुः कीर्तिं धनं पुत्रान् विद्यामभिजनं स्मृतिम् ॥ ३४.११ ॥<br>
इत्युक्त्वा तु तदा ब्रह्मा तेषां पन्थानमाकरोत् ।<br>
दक्षिणायनसंज्ञं तु पितॄणां च पितामहः ॥ ३४.१२ ॥<br>
तूष्णीं ससर्ज भूतानि तमूचुः पितरस्ततः ।<br>
वृत्तिं नो देहि भगवन् यया विन्दामहे सुखम् ॥ ३४.१३ ॥<br>
ब्रह्मा उवाच ।<br>
अमावास्यादिनं वोऽस्तु तस्यां कुशतिलोदकैः ।<br>
तर्पिता मानुषैस्तृप्तिं परां गच्छथ नान्यथा ॥ ३४.१४ ॥<br>
तिला देयास्तथैतस्यामुपोष्य पितृभक्तितः ।<br>
परमं तस्य संतुष्टा वरं यच्छत मा चिरम् ॥ ३४.१५ ॥<br>
॥ इति श्रीवराहपुराणे भगवच्छास्त्रे चतुस्त्रिंशोऽध्यायः ॥ ३४ ॥<br>
