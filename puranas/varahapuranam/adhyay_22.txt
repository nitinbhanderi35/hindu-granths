महातपा उवाच ।<br>
तस्मिन् निवसतस्तस्य रुद्रस्य परमेष्ठिनः ।<br>
चुकोप गौरी देवस्य पितुर्वैरमनुस्मरन् ।। २२.१ ।।<br>
चिन्तयामास दक्षस्य अनेनापकृतं पुरा ।<br>
यज्ञो विध्वंसितो यस्मात् तस्माच्चान्यां तनूमहम् ।। २२.२ ।।<br>
आराध्य तपसा तस्य गृहे भूत्वा व्रजाम्यहम् ।<br>
कथं गच्छामि पितरं दक्षं क्षपितबान्धवम् ।। २२.३ ।।<br>
भवपत्नी च दुहिता एवं संचिन्त्य सुन्दरी ।<br>
जगाम तपसे शैलं हिमवन्तं महागिरिम् ।। २२.४ ।।<br>
तत्र कालेन महता क्षपयन्ती कलेवरम् ।<br>
स्वशरीराग्निना दग्धा ततः शैलसुताऽभवत् ।। २२.५ ।।<br>
उमा नामेति महती कृष्णा चेत्यभिधानतः ।<br>
लब्ध्वा तु शोभनां मूर्तिं हिमवन्तगृहे शुभा ।। २२.६ ।।<br>
पुनस्तपश्चकारोग्रं देवं स्मृत्वा त्रिलोचनम् ।<br>
असावेव  पतिर्मह्यमित्युक्त्वा तपसि स्थिता ।। २२.७ ।।<br>
कुर्वन्त्या तत् तपश्चोग्रं हिमवन्ते महागिरौ ।<br>
कालेन महता देवस्तपसाराधितस्तया ।। २२.८ ।।<br>
आजगामाश्रमं तस्या विप्रो भूत्वा महेश्वरः ।<br>
वृद्धः शिथिलसर्वाङ्गः स्खलंश्चैव पदे पदे ।। २२.९ ।।<br>
कृच्छ्रात् तस्याः समीपं तु आगत्य द्विजसत्तमः ।<br>
बुभुक्षितोऽस्मि मे देहि भद्रे भोज्यं द्विजस्य तु ।। २२.१० ।।<br>
एवमुक्ता तदा कन्या उमा शैलसुता शुभा ।<br>
उवाच ब्राह्मणं भोज्यं दद्मि विप्र फलादिकम् ।<br>
कुरु स्नानं द्रुतं विप्र भुञ्जस्वान्नं यदृच्छया ।। २२.११ ।।<br>
एवमुक्तस्तदा विप्रस्तस्य पार्श्वे महानदीम् ।<br>
गङ्गां जगाम स्नानार्थी स्नानं कर्त्तुमवातरत् ।। २२.१२ ।।<br>
स्नानं तु कुर्वता तेन रुद्रेण द्विजरूपिणा ।<br>
भूत्वा मायामयं भीमं मकरं भयदर्शनम् ।<br>
ग्राहितस्तु तदा विप्रस्तेन दुष्टेन मद्गुना ।। २२.१३ ।।<br>
दृष्ट्वा धृतमथात्मानं मकरेण बलीयसा ।<br>
वृद्धमात्मानमन्यं तां दर्शयन् वाक्यमब्रवीत् ।। २२.१४ ।।<br>
अब्रह्मण्यं गतं कन्ये धावस्वानय मां रुषः ।<br>
यावन्नायाति विकृतिं तावन्मां त्रातुमर्हसि ।। २२.१५ ।।<br>
एवमुक्ता तदा कन्या चिन्तयामास पार्वती ।<br>
पितृभावेन शैलेन्द्रं भर्तृभावेन शंकरम् ।<br>
स्पृशामि तपसा पूता कथं विप्रं स्पृशाम्यहम् ।। २२.१६ ।।<br>
यद्येनं नापकर्षामि मकरेण जले धृतम् ।<br>
तदानीं ब्रह्मवध्या मे भवतीति न संशयः ।। २२.१७ ।।<br>
अन्यव्यतिक्रमे धर्ममपनेतुं च शक्यते ।<br>
ब्रह्मवध्या पुनर्नैवमेवमुक्तवा गता त्वरम् ।। २२.१८ ।।<br>
सा गत्वा त्वरितं भीरुर्गृहीत्वा पाणिना द्विजम् ।<br>
चकर्षान्तर्जलात् तावत् स्वयं भूतपतिर्हरः ।। २२.१९ ।।<br>
यमाराध्य तपश्चर्त्तुमारब्धं शैलपुत्राया ।<br>
स एव भगवान् रुद्रस्तस्याः पाणौ विलम्बत ।। २२.२० ।।<br>
तं दृष्ट्वा लज्जिता देवी पूर्वत्यागमनुस्मरन् ।<br>
न किंचिदुत्तरं सुभ्रूर्वदति स्म सुलज्जिता ।। २२.२१ ।।<br>
तूष्णींभूतां तु तां दृष्ट्वा गौरीं रुद्रो हसन्निव ।<br>
पाणौ गृहीत्वा मां भद्रे कथं त्यक्तुमिहार्हसि ।। २२.२२ ।।<br>
मत्पाणिग्रहणं भद्रे वृथा यदि करिष्यसि ।<br>
तदानीं ब्रह्मणः पुत्र्यामाहारार्थं ब्रवीम्यहम् ।। २२.२३ ।।<br>
न भवेत् परिहासोऽयमुक्ता देवी परापरा ।<br>
लज्जमाना तदा वाक्यं वदति स्मितपूर्वकम् ।। २२.२४ ।।<br>
देवदेव त्रिलोकेश त्वदर्थोऽयं समुद्यमः ।<br>
प्राग्जन्माराधितो भर्त्ता भवान् देवो महेश्वरः ।। २२.२५ ।।<br>
इदानीं मे भवान् देवः पतिर्नान्यो भविष्यति ।<br>
किन्तु स्वामी पिता मह्यं शैलेन्द्रो मे व्रजामि तम् ।<br>
अनुज्ञाप्य विधानेन ततः पाणिं गृहीष्यसि ।। २२.२६ ।।<br>
एवमुक्त्वा तदा देवी पितरं प्रति भामिनी ।<br>
कृताञ्जलिपुटा भूत्वा हिमवन्तमुवाच ह ।। २२.२७ ।।<br>
अतोऽन्यजन्मभर्त्ता मे रुद्रो दक्षमखान्तकः ।<br>
इदानीं तपसा सैव ध्यातोऽभूद् गतिभावनः ।। २२.२८ ।।<br>
स च विश्वपतिर्भूत्वा ब्राह्मणो मे तपोवनम् ।<br>
आगत्य भोजनार्थाय याचयामास शंकरः ।<br>
मया स्नातुं व्रजस्वेति चोदितो जाह्नवीं गतः ।। २२.२९ ।।<br>
तत्रासौ वृद्धकायेन द्विजरूपेण शंकरः ।<br>
मकरेण धृतस्तूर्णं अब्रहह्मण्यमुवाच ह ।। २२.३० ।।<br>
ब्रह्महत्याभयात् तात मया पाणौ धृतस्ततः ।<br>
धृतमात्रः स्वकं देहं दर्शयामास शंकरः ।। २२.३१ ।।<br>
ततो मामब्रवीद् देवः पाणिग्रहणमागताम् ।<br>
भवती देवि मा किंचिद् विचारय तपोधने ।। २२.३२ ।।<br>
एवमुक्ता त्वहं तेन शंकरेण महात्मना ।<br>
तदनुज्ञाप्य देवेशं भवन्तं प्रष्टुमागता ।<br>
इदानीं यत् क्षमं कार्यं तच्छीघ्रं संविधीयताम् ।। २२.३३ ।।<br>
एवं श्रुत्वा तदा वाक्यं शैलराजो मुदा युतः ।<br>
उवाच दुहितां धन्यां तस्मिन् काले वराननाम् ।। २२.३४ ।।<br>
पुत्रि धन्योऽस्म्यहं लोके यस्य रुद्रः स्वयं हरः ।<br>
जामाता भविता देवि त्वयाऽपत्यवतामहम् ।<br>
स्थापितो मूर्ध्नि देवानामपि पुत्रि त्वया ह्यहम् ।। २२.३५ ।।<br>
स्थीयतां क्षणमेकं तु यावदागमनं मम ।<br>
एवमुक्त्वा गतो राजा शैलानां ब्रह्मणोऽन्तिकम् ।। २२.३६ ।।<br>
तत्र दृष्ट्वा महात्मानं सर्वदेवपितामहम् ।<br>
उवाच प्रणतो भूत्वा ब्रह्माणं शैलराट् ततः ।। २२.३७ ।।<br>
देवोमा दुहिता मह्यं तां रुद्राय ददाम्यहम् ।<br>
त्वया देव अनुज्ञातस्तत्करोमि प्रशाधि माम् ।। २२.३८ ।।<br>
ततो ब्रह्मा प्रीतमना याहि रुद्राय तां शुभाम् ।<br>
प्रयच्छोवाच देवानां तदा लोकपितामहः ।। २२.३९ ।।<br>
एवमुक्तः शैलराजः स्ववेश्मागम्य सत्वरम् ।<br>
देवानृषीन् सिद्धसंघान् चामन्त्रयत सत्वरम् ।। २२.४० ।।<br>
तुम्बुरुं नारदं चैव हाहाहूहूं तथैव च ।<br>
स गत्वा किन्नरांश्चैव असुरान् राक्षसानपि ।। २२.४१ ।।<br>
पर्वताः सरितः शैला वृक्षा ओषधयस्तथा ।<br>
आगता मूर्त्तिमन्तो वै पर्वताः सङ्गमोपलाः ।<br>
हिमवद्दुहितुर्द्रष्टुं विवाहं शंकरेण ह ।। २२.४२ ।।<br>
तत्र वेदिः क्षितिश्चासीत् कलशाः सप्त सागराः ।<br>
सूर्यो दीपस्तथा सोमः सरितो ववहुर्जलम् ।। २२.४३ ।।<br>
एवं विवाहसामग्रीं कृत्वा शैलवराधिपः ।<br>
प्रेषयामास रुद्राय समीपं मन्दरं गिरिम् ।। २२.४४ ।।<br>
स तदा मन्दरोक्तस्तु शंकरो द्रुतमाययौ ।<br>
विधिना सोमया पाणिं जग्राह परमेश्वरः ।। २२.४५ ।।<br>
तत्रोत्सवे पर्वतनारदौ द्वौ<br>
जगुश्च सिद्धा ननृतुर्वनस्पतीः ।<br>
पुष्पाण्यनेकानि विचिक्षिपुः शुभाः<br>
ननर्तुरुच्चैः सुरयोषितो भृशम् ।। २२.४६ ।।<br>
तस्मिन् विवाहे सलिलप्रवाहे<br>
चतुर्मुखो लोकपरः स्वसंस्थः ।<br>
उवाच कन्यां भव पुत्रि लोके<br>
नारी प्रभर्त्ता तव चान्यपुंसाम् ।<br>
इत्येवमुक्त्वा स उमां सरुद्रां<br>
पितामहः स्वं पुरमाजगाम ।। २२.४७ ।।<br>
जामातरं पर्वतराट् सुपूज्य<br>
विसर्जयामास विभुं स सोमम् ।<br>
देवांश्च दैत्यान् विविधानृषींश्च<br>
संपूज्य सर्वान् विविधैस्तु वस्तुभिः ।<br>
विभूषणैर्वस्त्रवरान्नदानै -<br>
र्विसर्जयामास तदाद्रिमुख्यान् ।।२२.४८ ।।<br>
स वीतशोको विरजो विशुद्धः<br>
शुभाननां देववराय दत्त्वा ।<br>
उमां महात्मा हिमवानद्रिराजः<br>
पैतामहे लोक इवाध्वरे भात् ।। २२.४९ ।।<br>
इतीरितेयं तव राजसत्तम<br>
प्रसूतिरेषा न विदुर्यां सुरासुराः ।<br>
स्वयंभुदक्षादिराजः त्रिजन्मभि-<br>
र्गौरीविवाहोऽपि मया सुकीर्तितः ।। २२.५० ।।<br>
श्रीवराह उवाच ।<br>
एवं सा गौरिनाम्ना तु कारणान्मूर्त्तिमागता ।<br>
संबभूव यथा प्रोक्तं प्रजापालाय पृच्छते ।<br>
ऋषिणा महता पूर्वं तपसा भावितात्मना ।। २२.५१ ।।<br>
गौर्या उत्पत्तिरेषा वै कथिता परमर्षिणा ।<br>
विवाहश्च यथा वृत्तस्तत्सर्वं कथितं तव ।। २२.५२ ।।<br>
एतत्सर्वं तु गौर्या वै संपन्नं तु तृतीयया ।<br>
तस्यां तिथौ तृतीयायां लवणं वर्जयेन्नरः ।<br>
यश्चोपोष्यति नारी वा सा सौभाग्यं तु विन्दति ।। २२.५३ ।।<br>
दुर्भगा या तु नारी स्यात् पुरुषश्चातिदुर्भगः ।<br>
एतच्छ्रुत्वा तृतीयायां लवणं तु विवर्जयेत् ।। २२.५४ ।।<br>
सर्वकामानवाप्नोति सौभाग्यं द्रव्यसम्पदम् ।<br>
आरोग्यं च सदा लोके कान्तिं पुष्टिं च विन्दति ।। २२.५५ ।।<br>
।। इति श्रीवराहपुराणे भगवच्छास्त्रे द्वाविंशोऽध्यायः ।। २२ ।।<br>
<br>
