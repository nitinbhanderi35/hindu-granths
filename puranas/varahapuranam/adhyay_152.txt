अथ मथुरातीर्थ प्रशंसा ॥ <br>
सूत उवाच ॥ <br>
श्रुत्वा देवस्य माहात्म्यं लोहार्गलनिवासिनः ॥ <br>
त्रैलोक्यनाथाधिपतेर्विस्मयं परमं गता ॥ १ ॥ <br>
धरण्युवाच ॥<br>
पद्मपत्र विशालाक्ष लोकनाथ जगत्पते ॥ <br>
त्वत्प्रसादाच्च देवेश श्रुतं शास्त्रं महौजसम् ॥ २ ॥ <br>
तव शिष्या च दासी च त्वामहं शरणङ्गता ॥ <br>
जगद्धाता जगज्ज्योतिर्जगत्प्रभुरतन्द्रितः ॥ ३ ॥ <br>
तव सम्भावनाद्देव जातास्मि कनकोज्ज्वला ॥ <br>
अलंकृता च शस्ता च सर्वशास्त्रेण मानद ॥४ ॥ <br>
जगद्धातुर्जगच्छास्त्रकृते न हि परिश्रमः ॥ <br>
त्वय्यायत्तं जगत्सर्वं यच्च किंचित्प्रवर्त्तते ॥ ५ ॥ <br>
इति कृत्वा च मे देव त्वाह्लादो हृदि वर्त्तते ॥ <br>
लोहार्गलात् परं श्रेष्ठं गुह्यं परमदुर्लभम् ॥ ६ ॥ <br>
तीर्थं तद्वद कल्याणं तीर्थानामुत्तमोत्तमम् ॥ <br>
यदस्ति दुर्लभं तीर्थं तत्त्वं कथय मे प्रभो ॥ ७ ॥ <br>
श्रीवराह उवाच ॥ <br>
न विद्यते च पाताले नान्तरिक्षे न मानुषे ॥ <br>
समानं मथुराया हि प्रियं मम वसुन्धरे ॥ ८ ॥ <br>
सूत उवाच ॥ <br>
तच्छ्रुत्वा वचनं तस्य प्रियं च वसुधा तदा ॥ <br>
प्रणम्य शिरसा देवी वराहं पुनरब्रवीत् ॥९ ॥ <br>
पृथिव्युवाच॥<br>
पुष्करं नैमिषं चैव पुरीं वाराणसीं तथा ॥ <br>
एतान्हित्वा महाभाग मथुरां किं प्रशंसति ॥ 152.१० ॥ <br>
श्रीवराह उवाच ॥ <br>
शृणु कार्त्स्न्येन वसुधे कथ्यमानं मयानघे ॥ <br>
मथुरेति च विख्यातं तस्मान्नास्ति परं मम ॥ ११ ॥ <br>
सा रम्या च सुशस्ता च जन्मभूमिस्तथा मम ॥ <br>
शृणु देवि यथा स्तौमि मथुरां पापहारिणीम् ॥ १२ ॥ <br>
तत्र वासी नरो याति मोक्षं नास्त्यत्र संशयः ॥ <br>
महामाघ्यां प्रयागे तु यत्फलं लभते नरः ॥ १३ ॥ <br>
तत्फलं लभते देवि मथुरायां दिने दिने ॥ <br>
पूर्णे वर्ष सहस्रं तु वाराणस्यां तु यत्फलम् ॥ १४ ॥ <br>
तत्फलं लभते देवि मथुरायां क्षणेन हि ॥ <br>
कार्त्तिक्यां चैव यत्पुण्यं पुष्करे तु वसुन्धरे ॥१५ ॥ <br>
तत्फलं लभते देवि मथुरायां जितेन्द्रियः ॥ <br>
मथुरां तु परित्यज्य योऽन्यत्र कुरुते रतिम् ॥ १६ ॥ <br>
मूढो भ्रमति संसारे मोहितो मम मायया ॥ <br>
यः शृणोति वरारोहे माथुरं मम मण्डलम् ॥ १७ ॥ <br>
अन्येनोच्चारितं शश्वत्सोऽपि पापैः प्रमुच्यते ॥ <br>
पृथिव्यां यानि तीर्थानि आसमुद्रं सरांसि च ॥ १८ ॥ <br>
मथुरायां प्रयान्त्यत्र सुप्ते चैव जनार्दने ॥ <br>
मथुरामण्डलं प्राप्य श्राद्धं कृत्वा यथाविधि ॥ १९ ॥ <br>
तृप्तिं प्रयान्ति पितरो यावत्स्थित्यग्रजन्मनः ॥ <br>
ये वसंति महाभागे मथुरामितरे जनाः ॥ 152.२० ॥ <br>
तेऽपि यान्ति परां सिद्धिं मत्प्रसादान्न संशयः ॥ <br>
कुब्जाम्रके सौकरवे मथुरायां विशेषतः ॥ २१ ॥ <br>
विना सांख्येन योगेन मत्प्रसादान्न संशयः ॥ <br>
मथुरायां महापुर्यां ये वसंति शुचिव्रताः ॥२२ ॥ <br>
बलिभिक्षाप्रदातारो देवास्ते नरविग्रहाः ॥ <br>
भविष्यामि वरारोहे द्वापरे युगसंस्थिते ॥ २३ ॥ <br>
ययातिभूपवंशाच्च क्षत्रियः कुलवर्द्धनः ॥ <br>
भविष्यामि वरारोहे मथुरायां न संशयः ॥ २४ ॥ <br>
मूर्तिं चतुर्विधां कृत्वा स्थास्यामि ऋषिभिः स्तुतः ॥ <br>
वत्सराणां शतं तत्र युद्धेषु कृतनिश्चयः ॥ २५ ॥ <br>
एका चन्दनसङ्काशा द्वितीया कनकप्रभा ॥ <br>
अशोकसदृशा चान्या अन्या चोत्पलसन्निभा ॥ २६ ॥ <br>
तत्र गुह्यानि नामानि भविष्यन्ति मम प्रिये ॥ <br>
पुण्यानि च पवित्राणि संसारच्छेदनानि च ॥ २७ ॥ <br>
यत्राहं पातयिष्यामि द्वात्रिंशत्तु वसुन्धरे ॥ <br>
दैत्यान्घोरान्महाभागे कंसादीन्धर्मदूषकान् ॥ २८ ॥ <br>
यमुना यत्र सुवहा नित्यं सन्निहिता ध्रुवम् ॥ <br>
वैवस्वतसुता रम्या यमुना यत्र विश्रुता ॥ २९॥ <br>
गङ्गां प्राप्य प्रयागे या वेणीति प्रथिता भुवि ॥ <br>
गङ्गाशतगुणा पुण्या माथुरे मम मण्डले ॥ 152.३० ॥ <br>
यमुना विश्रुता देवि नात्र कार्या विचारणा ॥ <br>
तत्र तीर्थानि गुह्यानि भविष्यन्ति ममानघे ॥ ३१ ॥ <br>
येषु स्नाने नरो देवि मम लोके महीयते ॥ <br>
अथात्र मुञ्चते प्राणान्मम कर्मपरायणः ॥ ३२ ॥ <br>
न जायत स मर्त्त्येषु जायते च चतुर्भुजः ॥ <br>
अविमुक्ते नरः स्नातो मुक्तिं प्राप्नोत्यसंशयम् ॥ ३३ ॥ <br>
तथात्र मुञ्चते प्राणान्मम लोकं स गच्छति ॥ <br>
विश्रान्तिसंज्ञकं नाम तीर्थं त्रैलोक्यविश्रुतम् ॥ ३४ ॥ <br>
यस्मिन्स्नातो नरो देवि मम लोकं प्रपद्यते ॥ <br>
सर्वतीर्थेषु यत्स्नानं सर्वतीर्थेषु यत्फलम् ॥ ३५ ॥ <br>
तत्फलं लभते देवि दृष्ट्वा देवं गतश्रमः ॥ <br>
न च यज्ञैर्न तपसा न ध्यानैर्न च संयमैः ॥ ३६ ॥ <br>
तत्फलं लभते स्नातो यथा विश्रान्तिसंज्ञके ॥ <br>
कालत्रयं तु वसुधे यः पश्यति गतश्रमः ॥ ३७ ॥ <br>
कृत्वा प्रदक्षिणे द्वे तु विष्णुलोकं स गच्छति ॥ <br>
अस्ति चान्यत्परं गुह्यं सर्वसंसारमोक्षणम् ॥३८॥ <br>
यस्मिन्स्नातो नरो देवि मम लोकं प्रपद्यते ॥ <br>
प्रयागं नाम तीर्थं तु देवानामपि दुर्ल्लभम्॥३९॥ <br>
यस्मिन्स्नातो नरो देवि अग्निष्टोमफलं लभेत् ॥ <br>
इन्द्रलोकं समासाद्य नरोऽसौ देवि मोदते॥152.४०॥ <br>
अथात्र मुंचते प्राणान्मम लोके स गच्छति ॥ <br>
तथा कनखलं नाम तीर्थं गुह्यं परं मम ॥ ४१ ॥ <br>
स्नानमात्रेण तत्रापि नाकपृष्ठे स मोदते ॥ <br>
अस्ति क्षेत्रं परं गुह्यं तिंदुकं नाम नामतः॥४२॥ <br>
तस्मिन्स्नातो नरो देवि मम लोके महीयते ॥ <br>
अस्मिंस्तीर्थे पुरा वृत्तं तच्छृणुष्व वसुन्धरे ॥४३॥ <br>
पांचालविषये देवि काम्पिल्यं च पुरोत्तमम्॥ <br>
धनधान्यसमायुक्तं ब्रह्मदत्तेन पालितम् ॥ ४४ ॥ <br>
तस्मिंस्तु वसते देवि तिंदुको नाम नापितः॥ <br>
तस्मिंस्तु वसतस्तस्य नापितस्य पुरोत्तमे॥४५॥ <br>
कालेन महता तस्य कुटुम्बं च क्षयं गतम् ॥ <br>
क्षीणे कुटुम्बे तु तदा सुभृशं दुःखपीडितः ॥ ४६ ॥ <br>
सर्वसंगं परित्यज्य सोऽगच्छन्मथुरां तदा ॥ <br>
ब्राह्मणावसथे सोऽपि वसमानो वसुन्धरे ॥४७॥ <br>
तस्य कर्मशतं कृत्वा स्नात्वैव यमुनां नदीम् ॥<br>
नित्यं स यमुनां स्नाति चिरकालं दृढव्रतः॥४८॥ <br>
ततः कालेन महता पंचत्वं समुपागतः ॥ <br>
स च तीर्थप्रभावेण जातोऽसौ ब्राह्मणोत्तमः ॥४९॥ <br>
तस्मिन् वरगृहे देवि ब्राह्मणो योगिनां वरः॥ <br>
जातिस्मरो महाप्राज्ञो विष्णुभक्तो वसुन्धरे ॥ 152.५० ॥ <br>
तत्तीर्थस्य प्रभावेण जाता मुक्तिः सुदुर्ल्लभा ॥<br>
ततः परं सूर्यतीर्थं सर्वपापप्रमोचनम् ॥ ५१ ॥ <br>
वैरोचनेन बलिना सूर्यस्त्वाराधितः पुरा ॥ <br>
भ्रष्टराज्येन हि तथा धनकामेन सुन्दरि ॥५२ ॥ <br>
ऊर्द्ध्वबाहुर्निराहारस्तताप परमं तपः ॥ <br>
साग्रं संवत्सरं देवि ततः काममवाप्तवान् ॥५३॥ <br>
तस्य प्रसन्नो भगवान् द्युमणिः प्रत्यभाषत॥ <br>
किं कारणं बले ब्रूहि तपस्यसि महत्तपः॥५४॥<br>
बलिरुवाच॥ <br>
भ्रष्टराज्योऽस्मि देवेश पाताले निवसाम्यहम् ॥ <br>
वित्तेनापि विहीनस्य कुटुम्बभरणं कृतः ॥५५॥ <br>
मुकुटात्तस्य वै सूर्यो ददौ चिन्तामणिं ततः ॥ <br>
चिन्तामणिं समासाद्य पातालमगमद्बलिः ॥ ५६ ॥ <br>
तस्मिंस्तीर्थे नरः स्नातः सर्वपापैः प्रमुच्यते ॥ <br>
तत्राथ मुञ्चते प्राणान्मम लोकं स गच्छति ॥ ५७ ॥ <br>
आदित्याहनि संक्रान्तौ ग्रहणे चन्द्रसूर्ययोः ॥ <br>
तस्मिन्स्नातो नरो देवि राजसूयफलं लभेत् ॥५८ ॥ <br>
ध्रुवेण यत्र सन्तप्तं स्वेच्छया परमं तपः ॥ <br>
तत्र वै स्नानमात्रेण ध्रुवलोके महीयते ॥ ५९ ॥ <br>
तत्राथ मुञ्चते प्राणान्मम लोके महीयते ॥ <br>
ध्रुवतीर्थे तु वसुधे यः श्राद्धं कुरुते नरः ॥152.६० ॥ <br>
पितॄंस्तारयते सर्वं पितृपक्षे विशेषतः ॥ <br>
दक्षिणे ध्रुवतीर्थस्य तीर्थराजं प्रकीर्तितम् ॥ ६१ ॥ <br>
तस्मिन् स्नाते नरो देवि मम लोकं प्रपद्यते ॥ <br>
तद्दक्षिणे महादेवि ऋषितीर्थं परं मम ॥ ६२ ॥ <br>
तत्र स्नातो नरो देवि ऋषिलोकं प्रपद्यते ॥ <br>
अथात्र मुञ्चते प्राणान्मम लोके महीयते ॥६३॥ <br>
दक्षिणे ऋषितीर्थस्य मोक्षतीर्थं परं मम ॥ <br>
तत्र वै स्नानमात्रेण मोक्षमेव प्रपद्यते ॥६४ ॥ <br>
तत्र वै कोटितीर्थं हि देवानामपि दुर्ल्लभम्॥ <br>
तत्र स्नानेन दानेन मम लोके महीयते ॥६५ ॥ <br>
कोटितीर्थे नरः स्नात्वा सन्तर्प्य पितृदेवताः ॥ <br>
तारिताः पितरस्तेन तथैव प्रपितामहाः ॥६६॥ <br>
कोटितीर्थे नरः स्नात्वा ब्रह्मलोके महीयते ॥ <br>
तत्रैव वायुतीर्थं तु पितॄणामपि दुर्ल्लभम् ॥ ६७ ॥ <br>
पिण्डदानात्तु तत्रैव पितृलोके स गच्छति ॥<br>
गया पिण्डप्रदानेन यत्फलं लभते नरः ॥ <br>
तत्फलं लभते देवि ज्येष्ठे दानान्न संशयः ॥ ६८ ॥ <br>
द्वादशैतानि तीर्थानि देवानां दुर्ल्लभानि च ॥<br>
स्नानं दानं जपं होमं सहस्रगुणितं भवेत् ॥६९॥ <br>
येषां स्मरणमात्रेण सर्वपापैः प्रमुच्यते॥ <br>
तीर्थानां चैव माहात्म्यं श्रुत्वा कामानवाप्नुयात् ॥152.७० ॥<br>
इति श्रीवराहपुराणे मथुरामाहात्म्ये मथुरातीर्थप्रशंसा नाम द्वापंचाशदधिकशततमोऽध्यायः ॥ १५२॥ <br>
<br>
