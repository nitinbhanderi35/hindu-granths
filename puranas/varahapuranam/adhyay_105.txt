अथ क्षीरधेनुदानविधिः ॥ <br>
होतोवाच ॥ <br>
क्षीरधेनुं प्रवक्ष्यामि तां निबोध नराधिप ॥ <br>
अनुलिप्ते महीपृष्ठे गोमयेन नृपोत्तम ॥१ ॥ <br>
गोचर्ममात्रमानेन कुशानास्तीर्य   सर्वतः ॥ <br>
तस्योपरि महाराज न्यसेत्कृष्णाजिनं बुधः ॥२॥ <br>
तत्र कृत्वा कुण्डलिकां गोमयेन सुविस्तृताम् ॥ <br>
क्षीरकुम्भं ततः स्थाप्य चतुर्थांशेन वत्सकम् ॥३॥ <br>
सुवर्णमुखशृङ्गाणि चन्दनागुरुकाणि च ॥<br>
प्रशस्तपत्रश्रवणां तिलपात्रोपरि न्यसेत् ॥४॥ <br>
मुखं गुडमयं तस्या जिह्वां शर्करया तथा ॥ <br>
फलप्रशस्तदशनां मुक्ताफलमयेक्षणाम् ॥९॥ <br>
इक्षुपादां दर्भरोमां सितकम्बलसंवृताम् ॥ <br>
ताम्रपृष्ठां कांस्यदोहां पट्टसूत्रमयीं शुभाम्॥६॥<br>
पुच्छं च नृपशार्दूल नवनीतमयस्तनीम्॥<br>
स्वर्णशृङ्गीं रौप्यखुरां पञ्चरत्नसमन्विताम् ॥७॥ <br>
चत्वारि तिलपात्राणि चतुर्दिक्ष्वपि विन्यसेत् ॥ <br>
सप्तधान्ययुतं पात्रे दिक्षु दिक्षु च विन्यसेत् ॥८ ॥ <br>
एवं लक्षणसंयुक्तां क्षीरधेनुं प्रकल्पयेत् ॥ <br>
आच्छाद्य वस्त्रयुग्मेन गन्धपुष्पैः समर्चयेत् ॥ ९ ॥ <br>
धूपदीपादिकं कृत्वा ब्राह्मणाय निवेदयेत् ॥ <br>
वस्त्रादिभिरलंकृत्य मुद्रिकाकर्णकुण्डलैः ॥105.१० ॥ <br>
पादुकोपानहौ छत्रं दत्त्वा दानं समर्पयेत् ॥ <br>
दद्यादनेन मन्त्रेण क्षीरधेनुं प्रयत्नतः ॥११॥ <br>
आप्यायस्वेति मन्त्रेण वेदोक्तेन विधानतः ॥ <br>
आश्रयः सर्वभूतानामित्यादि नरपुङ्गव॥१२॥ <br>
आप्यायस्वेति मन्त्रेण क्षीरधेनुं प्रसादयेत् ॥ <br>
प्रतिग्राही पठेन्मन्त्रमेष दानविधिः स्मृतः ॥१३॥ <br>
दीयमानां प्रपश्यन्ति ते यान्ति परमां गतिम् ॥ <br>
एतां हेमसहस्रेण शतेनाथ स्वशक्तितः॥१४॥ <br>
दत्वा धेनुं महाराज शृणु तस्यापि यत्फलम् ॥ <br>
षष्टिवर्षसहस्रं तु इन्द्रलोके महीयते॥१५॥ <br>
पित्रादिभिश्च सहितो ब्रह्मणो भवनं व्रजेत् ॥ <br>
दिव्यं विमानमारूढो दिव्यस्रगनुलेपनः ॥१६॥ <br>
क्रीडित्वा सुचिरं कालं विष्णुलोकं स गच्छति ॥ <br>
द्वादशादित्यसंकाशे विमानवरमण्डिते ॥ १७ ॥ <br>
गीतवादित्रनिर्घोषैरप्सरोभिश्च सेविते ॥ <br>
तत्रोष्य विष्णोर्भवने विष्णुसायुज्यमाप्नुयात् ॥१८। <br>
यं इमं शृणुयाद्राजन्पठेद्वा भक्तिभावतः॥ <br>
सर्वपापविनिर्मुक्तो विष्णुलोकं स गच्छति ॥१९ ॥ <br>
इति श्रीवराहपुराणे श्वेतविनीताश्वापोख्याने क्षीरधेनुदानविधिर्नाम पञ्चाधिकशततमोऽध्यायः ॥१०५॥ <br>
<br>
