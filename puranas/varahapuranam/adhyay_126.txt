अथ कुब्जाम्रकमाहात्म्यारम्भः ।। <br>
तत्र रैभ्यानुग्रहः ।। <br>
श्रुत्वा मायाबलं ह्येतद्धरणी संशितव्रता।। <br>
वराहरूपिणं देवं प्रत्युवाच वसुन्धरा ।। १ ।। <br>
धरण्युवाच ।। <br>
यत्तत्कुब्जाम्रके देव भाषसे तदनन्तकम् ।। <br>
न तत्राहं विजानामि पूर्वमुक्तं च यत्त्वया ।। २ ।। <br>
यच्च कुब्जाम्रके पुण्यं पुष्टिस्तस्य सनातनी ।। <br>
एतन्मे परमं गुह्यं भगवन्वक्तुमर्हसि ।। ३ ।। <br>
वराह उवाच ।। <br>
सर्वं तत्कथयिष्यामि सर्वलोकसुखावहम् ।। <br>
यच्च कुब्जाम्रके पुष्टिर्यच्च तीर्थमनिन्दिते ।। ४ ।। <br>
तच्च कार्त्स्न्येन मे देवि शृणु तत्त्वेन सुन्दरि ।। <br>
यथा कुब्जाम्रको जातस्ततस्तीर्थं यथाक्रमम् ।। ५ ।। <br>
यच्च कर्म यतो भूमे स्नातो याति मृतोऽपि च ।। <br>
युगे सप्तदशे भूमे कृत्वा चैकां वसुन्धराम् ।। ६ ।। <br>
मधुकैटभौ तथा हत्वा ब्रह्मणो वचनात्तदा ।। <br>
जलसंहरणं कृत्वा ममाधारमुपागतः ।। ७ ।। <br>
पश्यामि तं नतं भूमे रैभ्यं नाममहामुनिम् ।। <br>
ममैवाराधने युक्तं सर्वकर्मसु निष्ठितम्।।८।। <br>
युक्तिमन्तं गुणज्ञं च शुचिं दक्षं जितेंद्रियम् ।। <br>
दशवर्षसहस्राणि ऊर्ध्वबाहुः स तिष्ठति।।९।। <br>
सहस्रं चांबुभक्षेण तथा शैवालभक्षणम् ।। <br>
वर्षाणां च शतं पंच तिष्ठते स महामुनिः ।।126.१० ।। <br>
इतः प्रीतोऽस्म्यहं देवि रैभ्यस्य च महात्मनः ।। <br>
भक्त्या च परया चैव तेन चाराधितो ह्यहम् ।। ११ ।। <br>
ततो वै तप्यमानं तं गङ्गाद्वारमुपागतम्।।<br>
आम्रवृक्षं समासाद्य दृष्टः स मुनिपुङ्गवः ।।१२।। <br>
दर्शितोऽयं मया चात्मा हेतुमात्रेण केनचित्।।<br>
मया यदाश्रितश्चाम्रस्तेन कुब्जत्वमागतः ।। १३ ।। <br>
एवं कुब्जाम्रकं ख्यातं स्थानमतेन्मनस्विनि ।। <br>
मृतापि तत्र गच्छन्ति मम लोकाय केवलम्।।१४।।<br>
अन्यच्च ते प्रवक्ष्यामि तच्छृणुष्व वसुन्धरे ।।<br>
दृष्ट्वा स मामृषिश्चैव यानि वाक्यानि भाषते।।१५।। <br>
एवं तत्र मया दृष्टः कुब्जरूपं समास्थितः ।। <br>
जानुभ्यामवनिङ्गत्वा  किंचिदेव प्रभाषते।।१६।। <br>
नमस्कृत्य स्थितं तं तु मुनिं वै संशितव्रतम् ।। <br>
वरेण छन्दयामास अहं प्रीतमना धरे ।। १७ ।। <br>
ममैव वचनं श्रुत्वा स मुनिस्तपसान्वितः ।। <br>
उवाच मधुरं वाक्यं प्रसादार्थी महायशाः ।। १८ ।। <br>
यदि प्रसन्नो भगवाँल्लोकनाथो जनार्द्दनः ।। <br>
तव चात्र निवासं वै देव इच्छामि नित्यशः ।। १९ ।। <br>
यावल्लोका धरिष्यन्ति तावच्चैव महाप्रभो ।। <br>
स्थानं तव हृषीकेश इच्छामि मधुसूदन ।। 126.२० ।। <br>
त्वयि भक्तिः सदा भूयाद्यावत्स्थानं जनार्द्दन ।। <br>
अन्यभक्तिर्मम विभो रोचते न कदाचन ।। २१ ।।<br>
एतदेव परं चित्ते मया चैव विधार्यते ।। <br>
उपेन्द्र यदि तुष्टोऽसि ममायं दीयतां वरः ।। २२ ।। <br>
ततस्तस्य वचः श्रुत्वा  रैभ्यस्यर्षेरहं पुनः ।। <br>
बाढमित्येव ब्रह्मर्षे एवमेतद्भविष्यति ।। २३ ।। <br>
ममैवं वचनं श्रुत्वा ब्राह्मणः स वसुन्धरे ।। <br>
मुहुर्त्तं ध्यानमास्थाय मामुवाच मुदान्वितः ।। २४ ।।  <br>
एतस्य तीर्थवर्यस्य महिमानं त्वया प्रभो ।। <br>
शृणु वै कथ्यमानं तु वद लोकोपकारक ।। २५ ।। <br>
अन्यानि यानि तीर्थानि एतत्क्षेत्राश्रितानि तु ।। <br>
तान्यपि श्रोतुमिच्छामि कथ्यमानानि च त्वया ।। २६ ।। <br>
शृणु तत्त्वेन मे ब्रह्मन्यन्मां त्वं परिपृच्छसि ।। <br>
तीर्थे कुब्जाम्रके पुण्ये मम लोके सुखावहे ।। २७ ।। <br>
तीर्थं तु कुमुदाकारं तस्मिन् कुब्जाम्रके स्थितम् ।। <br>
स्नानमात्रेण सुश्रोणि स्वर्गं प्राप्नोति मानवः ।। २८ ।। <br>
कौमुदस्य तु मासस्य तथा मार्गशिरस्य च ।। <br>
वैशाखस्यैव मासस्य कृत्वा कर्म सुदुष्करम् ।।२९।। <br>
यो वै परित्यजेत्प्राणान् स्त्री पुमान्वा नपुंसकम् ।। <br>
निष्कलां लभते सिद्धिं मम लोकं स गच्छति ।। 126.३० ।। <br>
अन्यच्च ते प्रवक्ष्यामि तच्छृणुष्व वसुंधरे ।। <br>
तीर्थं मानसमित्येव विख्यातं मम सुन्दरि ।। ३१ ।। <br>
यस्मिन् स्नात्वा विशालाक्षि गच्छते नंदनं वनम् ।। <br>
दिव्यं वर्षसहस्रं वै मोदते चाप्सरैः सह ।। ३२ ।। <br>
पूर्णे वर्षसहस्रे तु जायते विपुले कुले ।। <br>
द्रव्यवान् गुणवांश्चैव जायते तत्र मानवः ।।३३ ।। <br>
तत्राथ मुंचते प्राणान् कौमुदस्य तु द्वादशी ।। <br>
पुष्कलां लभते सिद्धिं मम लोकं च गच्छति ।। ३४ ।। <br>
अन्यच्च ते प्रवक्ष्यामि तच्छृणुष्व वसुंधरे ।। <br>
मायातीर्थमिदं ख्यातं येन मायां विजानते ।। ३५ ।। <br>
तस्मिन् कृतोदको ब्रह्मन्मायातीर्थे महायशाः ।। <br>
दशवर्षसहस्राणि मद्भक्तो जायते नरः ।।३६।। <br>
लभते परमां पुष्टिं कुबेरभवनं यथा ।। <br>
एकं सहस्रं वर्षाणां स्वच्छंदगमनात्त्रयम् ।। ३७ ।। <br>
अथवा म्रियते तत्र मायातीर्थे यशस्विनि ।। <br>
मायायोगी ततो भूत्वा मम लोकाय गच्छति।। ३८ ।। <br>
अन्यच्च ते प्रवक्ष्यामि तच्छृणुष्व वसुन्धरे ।। <br>
तीर्थं सर्वात्मकं नाम सर्वतीर्थगुणान्वितम् ।।३९।। <br>
यस्तत्र स्नाति कश्चिद्वै वैशाखस्य तु द्वादशीम्।। <br>
निष्कलं लभते स्वर्गं सहस्रं दश पंच च ।।126.४० ।। <br>
अथात्र मुंचते प्राणांस्तीर्थे सार्षपके तथा ।। <br>
सर्वसंगं परित्यज्य मम लोकं च गच्छति ।।४१ ।। <br>
पुनरन्यत् प्रवक्ष्यामि शृणुष्व शुभलोचने ।। <br>
तीर्थं पूर्णमुखं नाम तन्न जानाति कश्चन ।। ४२ ।। <br>
तत्र सर्वा भवेद्गङ्गा शीतलं जायते जलम् ।। <br>
यत्र चोष्णं भवत्यम्बु ज्ञेयं पूर्णमुखं तथा ।।४३।। <br>
स्नातो गच्छति सुश्रोणी सोमलोके महीयते ।। <br>
तदा सोमं पश्यति तु सहस्रं दश पंच च ।। ४४ ।।<br>
ततः स्वर्गात्परिभ्रष्टो ब्राह्मणश्चैव जायते ।। <br>
मद्भक्तः शुचिमान्दक्षः सर्वकर्मगुणान्वितः ।।४५।। <br>
अथवा म्रियते तत्र मासि मार्गशिरे तथा ।। <br>
शुक्लपक्षे च द्वादश्यां मम लोकं च गच्छति।।४६।। <br>
तत्र पश्यति मां नित्यं दीप्तिमन्तं चतुर्भुजम् ।। <br>
न जन्म विद्यते तस्य मरणं च कदाचन ।।४७।। <br>
पुनरन्यत्प्रवक्ष्याभि तच्छृणुष्व वसुन्धरे ।। <br>
अनन्यमानसो भूत्वा भक्तो भागवतो मम ।४८।। <br>
तस्मिंस्तीर्थे तु यः स्नाति कदाचिदपि मानवः।।<br>
दशवर्षसहस्राणि मोदते ह्यमरालये।।४९।।<br>
ततः स्वर्गात्परिभ्रष्टस्तत्तीर्थस्य प्रभावतः।। <br>
द्रव्यवान्गुणवांश्चैव मद्भक्तश्चैव जायते।।126.५०।।<br>
वैशाखस्य तु मासस्य शुक्लपक्षस्य द्वादशी ।। <br>
यदि मुञ्चेत्स्वकं देहं कृत्वा कर्म सुदुष्करम् ।। ५१ ।। <br>
न जन्म मरणं तस्य न ग्लानिर्न च वै भयम् ।। <br>
सर्वसङ्गविनिर्मुक्तो मम लोकाय गच्छति ।।५२।। <br>
अन्यच्च ते प्रवक्ष्यामि तच्छृणुष्व वसुंधरे।। <br>
करवीरं नाम तीर्थं सर्वलोकसुखावहम्।।५३।।<br>
तस्य चिह्नं प्रवक्ष्यामि येन ज्ञापयते शुभे ।। <br>
पुरुषो ज्ञानवांस्तावन्मम भक्तिविनिश्चितः।।५४।।<br>
माघमासे तु सुश्रोणि शुक्लपक्षे तु द्वादशी ।। <br>
पुष्पिते करवीरे वै मध्याह्ने तु न संशयः ।।५८५।। <br>
तस्मिंकृतोदकस्तीर्थे स्वच्छंदगमनालयः।। <br>
भ्रमेद्विमानमारूढो सहस्रांतरनर्त्तितः।।५६।। <br>
तत्राथ म्रियते भूमे माघमासस्य द्वाशीम्।।<br>
ब्रह्माणं मां च पश्येत पश्यते च वृषध्वजम्।।५७।।<br>
पुनरन्यत्प्रवक्ष्यामि तच्छृणुष्व वसुंधरे।।<br>
तस्य ब्राह्मणमुख्यस्य पूर्वं यत्कथितं मया।।५८।। <br>
तस्मिन्कुब्जाम्रके भद्रे स्थानं तु मम रोचते।।<br>
पुण्डरीक इति ख्यातं तीर्थं चैव महत्फलम्।।५९।।<br>
तस्य चिह्नं प्रवक्ष्यामि तच्छृणुष्व शुचिस्मिते।। <br>
तस्य तीर्थस्य सुश्रोणि मध्याह्ने द्वादशीदिने।।126.६०।।<br>
रथचक्रप्रमाणो वै चरते तत्र कच्छपः।।<br>
अन्यच्च ते प्रवक्ष्यामि तच्छृणुष्व वसुंधरे।।६१ ।।<br>
स्नात्वा प्राप्नोति सुश्रोणि फलं तत्र महागुणम्।।<br>
पुण्डरीकस्य यज्ञस्य यजमानस्य यत्फलम्।।६२।।<br>
प्राप्नोति वसुधे तत्र एवमेव न संशयः।।<br>
अथवा म्रियते तत्र लब्धसंज्ञो महायशाः ।। ६३।। <br>
दशानां पुण्डरीकाणां फलं प्राप्नोति मानवः।। <br>
भुक्त्वा यज्ञफलं तत्र जातिशुद्धो महातपाः ।।६४।। <br>
सिद्धस्य लभते नित्यं मम लोकाय गच्छति ।। <br>
अन्यच्च ते प्रवक्ष्यामि प्रिये तद्वै शृणुष्व मे ।।६५।। <br>
अग्नितीर्थमिति ख्यातं सिद्धं कुब्जाम्रके स्थितम् ।। <br>
यद्वै प्रज्ञायते देवि द्वादश्यां पापवर्जितैः ।। ६६ ।। <br>
कौमुदस्य तु मासस्य मासो मार्गशिरस्य च ।। <br>
आषाढस्य च मासस्य शुक्लपक्षस्य द्वादशीम् ।। ६७ ।। <br>
यश्चैव माधवे मासि समये यदि वर्त्तते ।। <br>
तस्यां तु शुक्लद्वादश्यां तीर्थे तिष्ठति यत्रतः ।।६८।। <br>
तस्य चिह्नं प्रवक्ष्यामि शृणुष्व हि वसुन्धरे ।। <br>
येन चिह्नेन विज्ञेयं तीर्थं तत्रैव मामकम् ।।६९।।<br>
एकाग्रं तु मनः कृत्वा तच्छृणुश्व वसुन्धरे ।।<br>
मुक्त्वा भागवतान्शुद्धान्त्संहितापाठकान्मम ।।126.७० ।। <br>
न हि कश्चिद्विजानाति शास्त्रं मम न यश्च वै ।। <br>
फलं तस्य प्रवक्ष्यामि मृतोऽपि स्नातकोऽपि वा ।। ७१ ।। <br>
एकचित्तं समाधाय तच्छृणुष्व वसुन्धरे ।। <br>
अग्नितीर्थेषु स्नातो वै तस्मिन्कुब्जाम्रकेषु च ।। ७२ ।। <br>
अग्नितीर्थं महाभागे दीप्तमन्तं सवैष्णवम् ।। <br>
सप्त कृत्वाग्निमेधानां यत्फलं भवति प्रिये ।। ७३।। <br>
प्राप्नोति तन्महाभागे स्नानमात्रान्न संशयः ।। <br>
अथवा म्रियते तत्र एकैकान्द्वादशीकृतान् ।।७४।। <br>
स्थित्वा विंशत्यहोरात्रान्मम लोकाय गच्छति ।। <br>
तीर्थस्य तस्य वक्ष्यामि चिह्नानि शृणु सुन्दरि ।।७५।। <br>
येन विज्ञायते प्राज्ञैर्मम भक्तं सुखावहम् ।। <br>
उष्णं भवति हेमन्ते वसुधे तज्जलं तथा।।७६।।<br>
उष्णकाले भवेच्छीतमेवं चिह्नं तु तद्भवेत् ।। <br>
एष वह्निर्महाभागे तीर्थमाग्नेयमुत्तरे।।७७।।<br>
तरन्ति मानवा येन घोरं संसारसागरम् ।। <br>
अन्यच्च ते प्रवक्ष्यामि देवि कुब्जाम्रके महत् ।।७८।। <br>
वायव्यमितिविख्यातं तीर्थं धर्माद्विनिस्सृतम् ।<br>
तस्मिंस्तीर्थे तु यः स्नातः कृतनित्योदकक्रियः ।। ७९।।<br>
वाजपेयस्य यज्ञस्य फलं प्राप्नोति निष्कलम् ।। <br>
अथवा म्रियते तत्र वायुतीर्थे महाह्रदे ।। 126.८० ।। <br>
दिनानि दश पंचैतत्कृतमेव हि मामकम्।।<br>
जन्म वा मरणं वापि भूमौ नैव पुनर्भवेत्।।८१ ।।<br>
जायते च चतुर्बाहुर्मम लोके प्रतिष्ठितः।। <br>
तस्य चिह्नं प्रवक्ष्यामि वायु तीर्थस्य सुन्दरि ।। ८२ ।। <br>
येन चिह्नेन विज्ञेयं तीर्थं तच्च महत्तरम् ।। <br>
अश्वत्थवृक्षपत्राणि चलन्ति नित्यशो वने ।।८३ ।। <br>
चतुर्विंशतिर्द्वादश्यां येन विज्ञायते खलु ।। <br>
पुनरन्यत्प्रवक्ष्यामि तीर्थं कुब्जाम्रके धरे ।। ८४ ।। <br>
शक्रतीर्थमिति ख्यातं सर्वसंसारमोक्षणम् ।। <br>
तस्मिंस्तीर्थे वरारोहे शक्रतीर्थे वसुंधरे ।।८५।। <br>
शक्रस्तु वसते लोके वज्रहस्तो न संशयः ।। <br>
अथवा म्रियते तत्र शक्रतीर्थे महातपे ।।८६।। <br>
उपोष्य दशरात्राणि मम लोकाय गच्छति ।। <br>
तस्य चिह्नं प्रवक्ष्यामि येन विज्ञायते ततः ।। ८७ ।। <br>
एकचित्तं समाधाय शृणु सुन्दरि तत्त्वतः ।। <br>
पञ्च वृक्षास्तु तिष्ठन्ति तद्दक्षिणदिशे क्षिते ।। ८८ ।। <br>
शक्रतीर्थस्य चिह्नं ते वसुधे परिकीर्त्तितम् ।। <br>
अन्यच्च तीर्थं वक्ष्यामि तस्मिन् कुब्जाम्रके परम् ।।८९ ।। <br>
वरुणेन तपस्तप्तं सहस्रं पञ्च सप्त च ।। <br>
तत्र स्नातस्य वक्ष्यामि जायते तत्र यत्फलम् ।। 126.९० ।। <br>
यत्प्राप्नोति मृतो वापि पुरुषः संशितव्रतः ।। <br>
अष्ट वर्ष सहस्राणि गत्वा वै वरुणालयम् ।। ।। ९१ ।। <br>
स्वच्छन्दगमनो भूत्वा एवमेव न संशयः ।। <br>
अथ वै म्रियते तत्र विंशवर्षोषितो नरः ।। ९२ ।। <br>
सर्वसङ्गं परित्यज्य मम लोकं स गच्छति ।। <br>
तस्य चिह्नं प्रवक्ष्यामि तच्छृणुष्व वसुन्धरे ।। ९३ ।। <br>
तत्र धारा पतत्येका एकरूपा सदा भवेत् ।। <br>
न वर्द्धते च वर्षासु घर्मे न ह्रसते पुनः ।। ९४ ।। <br>
सप्तसामुद्रकं नाम तस्मिन्कुब्जाम्रके परम् ।। <br>
तस्मिन्कृतोदको भूमे नरो धर्मपरायणः ।। ९५ ।। <br>
त्रयाणामश्वमेधानां फलं प्राप्नोति मानवः ।। <br>
शीघ्रं गच्छति वै स्वर्गं सहस्रं दश पञ्च च ।। ९६ ।। <br>
ततः स्वर्गात्परिभ्रष्टः कुलवाञ्जायते द्विजः ।। <br>
वेदवेदाङ्गकुशलः सोमपश्चैव जायते ।। ९७ ।। <br>
अथात्र मुञ्चते प्राणान्मुक्तसङ्गो जितेन्द्रियः ।। <br>
उषित्वा सप्तरात्रं वै मम लोकं स गच्छति ।।९८।। <br>
तस्य चिह्नं प्रवक्ष्यामि तीर्थस्य शृणु सुन्दरि ।। <br>
वैशाखशुक्लद्वादश्यां विभूतिस्तत्र या भवेत् ।। ९९ ।। <br>
विमला गाङ्गता यत्र गङ्गाजलविमिश्रितम् ।। <br>
तस्मिन् तीर्थे तदेवैतत्क्षीरवर्णं पुनर्भवेत् ।। 126.१०० ।। <br>
पुनश्च पीतवर्णाभा पुना रक्तः कदा भवेत् ।। <br>
पुनर्मरकताभासं पुनर्मुक्तासमप्रभम् ।। १ ।। <br>
एतैश्चिह्नैस्तु विज्ञेयं तत्तीर्थं विदितात्मभिः ।। <br>
अन्यच्च ते प्रवक्ष्यामि तीर्थं कुब्जाम्रके महत् ।। २ ।। <br>
तीर्थं मानसरो नाम सर्वभागवतप्रियम् ।। <br>
तस्मिन् स्नातो वरारोहे गच्छते मानसं सरः।।३।। <br>
देवान्पश्यति वै सर्वान्रुद्रेंद्रसमरुद्गणान्।।<br>
अथ तत्र मृतो भूमे त्रिंशद्रात्रोषितो नरः ।। ४ ।। <br>
सर्वसङ्गविनिर्मुक्तो मम लोकं स गच्छति ।। <br>
तस्य चिह्नं प्रवक्ष्यामि येन तज्ज्ञायते नरैः ।। ५ ।। <br>
पंचाशत्क्रोशविततं मानुषाणां दुरासदम् ।। <br>
एतत्तु भूमे विज्ञेयं यथैतन्मानसं सरः ।।६।। <br>
शुद्धैर्भागवतैर्ज्ञेयं मम कर्मसु निष्ठितैः ।। <br>
एतत्तीर्थं महाभागे तस्मिन् कुब्जाम्रकं स्मृतम्।।७।। <br>
सिद्धिकामस्य विप्रस्य रैभ्यस्य परिकीर्तितम्।।<br>
अन्यच्च ते प्रवक्ष्यामि तच्छृणुष्व वसुंधरे ।।८।। <br>
तत्र कुब्जाम्रके वृत्तं पुराश्चर्यं महाद्भुतम् ।। <br>
मम निर्माल्यपार्श्वे वै व्याली तिष्ठति निर्भया।।९।।<br>
गंधमाल्योपहार्याणि भक्षयंती यदृच्छया।। <br>
कस्यचित्त्वथ कालस्य नकुलस्तत्र चागतः ।। 126.११० ।। <br>
पश्यते च ततस्तत्र रममाणं यदृच्छया।।<br>
नकुलेन सह व्याल्या तदा युद्धमभूच्च तत् ।।१ १ ।।<br>
सम्पूर्णे ते तु मध्याह्ने माघमासे तु द्वादशीम् ।। <br>
तया स दष्टो नकुलो नाशाय मम मंदिरे ।। १२ ।। <br>
तेनापि विषदिग्धेन व्याली शीघ्रं निपातिता ।। <br>
उभौ चान्योन्य युद्धेन तदा पंचत्वमागतौ ।। १३ ।। <br>
व्याली प्राग्जोतिषे जाता राजपुत्री यशस्विनी ।। <br>
नकुलोऽजायत तदा कोसलेषु जनाधिपः ।। १४ ।। <br>
रूपवान्गुणवान्देवि सर्वशास्त्रकलान्वितः ।। <br>
तौ तु दीर्घेण कालेन सौख्येन परिरञ्जितौ ।। १५ ।। <br>
अवर्द्धतां यथाकालं शुक्लपक्षे यथा शशी ।। <br>
सा कन्या नकुलं दृष्ट्वा सद्यो हन्तुं तथेच्छति ।। १६।।<br>
व्यालीं दृष्ट्वा राजपुत्रः सहसा हन्तुमिच्छति ।। <br>
अथ तस्यास्तु कालेन कोसलाधिपतिस्तथा।।१७।। <br>
पाणिं जग्राह विधिवन्मत्प्रसादाद्वसुन्धरे ।। <br>
कोसलाधिपतेश्चापि राज्ञः प्राग्जोतिषस्य च ।। १८ ।। <br>
महोत्सवेन संवृत्तः सम्बन्धो मत्प्रसादतः ।। <br>
दृढप्रीतिस्तयोर्जाता यथा च जतुकाष्ठयोः ।। १९ ।। <br>
रमतो धूमकेतोश्च वह्नेश्चैव यथा तथा ।। <br>
यथा शची च शक्रश्च रमन्तौ नन्दने वने ।।126.१२० ।। <br>
एवं च दीर्घकालं हि तयोः प्रीतिर्न हीयते ।। <br>
एवं तौ विहरन्तौ तु तस्मिन्नुपवने ततः ।। २१ ।। <br>
वसेते च यथान्यायं वेलामिव महोदधिः ।। <br>
एवं तयोर्गतः कालो वर्षाणां सप्तसप्ततिः ।। २२ ।। <br>
न बुध्यतोस्तथात्मानं मम मायाविमोहितौ ।। <br>
एवं तौ विहरन्तौ तु तस्मिन्नुपवने ततः ।। २३ ।। <br>
दृष्ट्वा व्यालीं राजपुत्रस्ततो हन्तुं व्यवस्थितः ।। <br>
स तया वार्यमाणोऽपि व्याली हन्तुमिहोद्यतः ।। २४ ।। <br>
गरुडो हन्ति नागान्वै दृष्ट्वैव विनतात्मजः ।। <br>
एवं स वार्यमाणोऽपि व्यालीं हन्ति स्म दारुणम् ।। २५ ।। <br>
तदा सा रुषिता देवी न किञ्चिदपि भाषते ।। <br>
ततस्तस्यां तु वेलायां राजपुत्र्यग्रतो बिलात् ।। २६ ।। <br>
नकुलस्तु विनिर्गत्य आहारार्थं समुद्यतः ।। <br>
दृष्ट्वा तु राजपुत्री सा नकुलं सर्पकांक्षिणम् ।। २७ ।। <br>
हृष्टं चंक्रममाणं सा नकुलं शुभदर्शनम् ।। <br>
क्रोधात्तं नकुलं चापि विनिहन्तुं प्रचक्रमे ।। २८ ।। <br>
वारिता राजपुत्रेण सुता प्राज्योतिषस्य वै ।। <br>
नकुलं घातितं दृष्ट्वा मङ्गल्यं शुभदर्शनम् ।। २९ ।। <br>
कुपितो राजपुत्रो वै राजपुत्रीमभाषत ।। <br>
स्त्रीणां भर्त्ता सदा मान्यस्तं मामुल्लङ्घ्य निष्ठुरम् ।। 126.१३० ।। <br>
दर्शनीयः प्रियो राज्ञां मङ्गल्यः शुभदर्शनः ।। <br>
घातितो नकुलः कस्मान्मया वै वार्यमाणया ।। ३१ ।। <br>
इति भर्तृवचः श्रुत्वा प्राग्ज्योतिषसुता तदा ।। <br>
प्रत्युवाच ततः क्रोधात्कोसलाधिपतेः सुतम् ।। ३२ ।। <br>
असकृद्वार्यमाणोऽपि व्याली घातितवान्यतः ।। <br>
तस्मान्मयापि नकुलो घातितः सर्पघातकः ।। ३३ ।। <br>
राजपुत्र्या वचः श्रुत्वा राजपुत्रस्ततोऽब्रवीत् ।। <br>
वाग्भिः स कटुकाभिश्च तर्ज्जयन्निव तां धरे ।। ३४ ।। <br>
सर्पस्तीव्रविषो भद्रे तीक्ष्णदंष्ट्रो दुरासदः ।। <br>
दशते मानुषं दुष्टो येनाऽसौ म्रियते जनः ।। ३५ ।। <br>
तस्मान्मया हतो भद्रेऽहितकारी विषोद्धतः ।। <br>
प्रजापाला वयं भद्रे येऽपि चैवापथे स्थिताः ।। ३६ ।। <br>
सर्वांस्तान्दण्डयामो हि तीव्रदण्डैर्यथोचितम् ।। <br>
साधून्ये चापि हिंसन्ति ह्यपराधविवर्ज्जितान् ।। ३७ ।। <br>
स्त्रियं चैवापि हिंसन्ति कामकाराश्च ये नराः ।। <br>
ते दण्ड्याश्चैव वध्याश्च राजधर्माद्यथार्हतः ।। ३८ ।। <br>
मयापि राजधर्मो वै कर्त्तव्यो राजकर्मणि ।। <br>
नकुलेनापराद्धं किं तद्वद त्वं ममापि हि ।। ३९ ।। <br>
दर्शनीयः सुरूपश्च राज्ञां योग्यो गृहेषु च ।। <br>
मङ्गल्यश्च पवित्रश्च नकुलः किं हतस्त्वया ।। ।। 126.१४० ।। <br>
वार्यमाणोऽपि हि मया घातितो नकुलस्ततः ।। <br>
ततो मम न भार्यासि न चाहं ते पतिः स्थितः ।।४१ ।। <br>
किञ्च तेन न हन्मि त्वां स्त्रियोऽवध्याः तदैव यत् ।। <br>
इत्युक्त्वा राजपुत्रस्तां निवृत्य नगरं प्रति ।। ४२ ।। <br>
एवं क्रोधं समादाय नष्टस्नेहैः परस्परम् ।। <br>
एवं गच्छति काले वै कोसलायां जनाधिपः ।। ४३ ।। <br>
शृणोति तां कथां सर्वां वधं नकुलसर्पयोः ।। <br>
एवं श्रुत्वा यथान्यायं सक्रोधौ तावुभावपि ।। ४४ ।। <br>
ततः कञ्चुकिनश्चैव स्वामात्यानग्रतः स्थितान् ।। <br>
पुत्रं मम वधूं चैव समानयत सत्वरम् ।। ४५ ।। <br>
ततो वै राजभृत्यास्तु राज्ञो वै प्रियकारिणः ।। <br>
राजाज्ञां तां पुरस्कृत्य वधूं पुत्रं च सादरम् ।। ४६ ।। <br>
आनीय दर्शयामासुर्यत्र राजा स्वयं स्थितः ।। <br>
वधूपुत्रौ ततो दृष्ट्वा राजा वचनमब्रवीत् ।। ४७ ।। <br>
पुत्र कुत्र गतं प्रेम युवयोस्तत्समाहितम् ।। <br>
स्नेहश्च क्व गतः पूर्वो विरुद्धाचरणौ कथम् ।। ४८ ।। <br>
आसीद्या युवयोः प्रीतिरन्योऽन्यं जतुकाष्ठवत् ।। <br>
दर्पणे प्रतिबिम्बं च दृश्यते यद्वदात्मनः ।। ४९।। <br>
सन्मुखत्वेन च सदा तद्वद्वां याऽभवत्पुरा ।। <br>
दक्षा सुशीला धर्मिष्ठा नैनां त्यक्तुं त्वमर्हसि ।।126.१५०।। <br>
अप्रियं नोक्तपूर्वं तु यया परिजनेऽपि च ।। <br>
मिष्टान्नसाधने दक्षा त्वया त्यक्तं न युज्यते ।। ५१ ।। <br>
धनपूर्वस्तु ते धर्मः स च योषित्कृतः खलु ।। <br>
अहो सत्यं जनानां च स तु स्त्रीभ्यः सुतः कुलम् ।। ५२ ।। <br>
ततः पितुर्वचः श्रुत्वा राजपुत्रो यशस्विनि।। <br>
उभौ तच्चरणौ गृह्य पितरं प्रत्यभाषत ।।५३।। <br>
दोषो न विद्यते तात स्नुषायां कोऽपि कुत्रचित् ।। <br>
किं मे तु वार्यमाणापि नकुलं मेऽग्रतोऽहनत् ।। ५४ ।। <br>
ततोऽभवन्मम क्रोधो दृष्ट्वा पातितमग्रतः ।। <br>
क्रोधासक्तेन तु मया यथेयं परिभाषिता ।। ५५ ।। <br>
मम भार्या न भवती न चाहं तव वै पतिः ।। <br>
एतच्च कारणं नान्यत्किञ्चिद्राजन्न संशयः ।। ५६।। <br>
ततः पतिवचः श्रुत्वा प्राग्ज्योतिषकुलोद्भवा ।। <br>
शिरसा प्रणतिं कृत्वा इदं वचनमब्रवीत् ।। ५७ ।। <br>
अपराधविहीनश्च भीतश्च भुजगस्तथा ।। <br>
शतशो वार्यमाणेन शीघ्रमेव निपातितः ।। ९८।। <br>
ततः सर्पवधं दृष्ट्वा कोधसंतप्तमानसा ।। <br>
नाभाषितः किमपि नो मयैतदवधेहि वै ।। ५९ ।। <br>
वधूपुत्रवचः श्रुत्वा कोसलानां जनेश्वरः ।। <br>
उवाच मधुरं वाक्यमुभयोर्जनसंसदि ।। 126.१६० ।। <br>
अनेन निहतः सर्पस्त्वया च नकुलो हतः ।। <br>
कथं वा क्रियते क्रोधस्तन्मे वक्तुमिहार्हथ ।। ६१ ।। <br>
हते तु नकुले पुत्र किं ते क्रोधस्य कारणम् ।। <br>
राजपुत्रि हते सर्पे किं वा ते मन्युकारणम् ।। ६२ ।। <br>
ततः पितुर्वचः श्रुत्वा कोसलेश्वरनंदनः ।। <br>
उवाच मधुरं वाक्यं राजपुत्रो महयशाः ।। ६३ ।। <br>
एतेन किं वा प्रश्नेन नैतत्प्रष्टुं त्वमर्हसि ।। <br>
एनां पृच्छ महाराज ज्ञास्यते कायचेष्टितम् ।। ६४ ।। <br>
पुत्रस्य वचनं श्रुत्वा कोसलानां जनेश्वरः ।। <br>
उवाच मधुरं वाक्यं धर्मसंयोगसाधनम् ।।६५।। <br>
ब्रूहि पुत्र यथान्यायं यत्ते मनसि वर्तते ।। <br>
प्रीतिविच्छेदकरणमुभयोरिह कथ्यताम् ।। ६६ ।। <br>
जाताः सम्वर्धिताः पुत्राः सर्वकामेषु निष्ठिताः ।। <br>
पितृपृष्टं तु यद्गुह्यं गोपयंति सुताधमाः ।। ६७ ।। <br>
सत्यं वा यदि वाऽसत्यं   न ब्रुवंति कदाचन ।। <br>
पतंति नरके घोरे रौरवे तप्तवालुके ।। ६८ ।। <br>
पित्रा पृष्टं तु ये ब्रूयुः शुभं वाशुभमेव वा ।। <br>
दिव्यां च ते गतिं यांति या गतिः सत्यवादिनाम् ।। ६९ ।। <br>
अवश्यमेव तद्वाक्यं वक्तव्यं मम सन्निधौ ।। <br>
यस्य दोषेण ते पुत्र नष्टा प्रीतिर्गुणाकरा ।। 126.१७० ।। <br>
ततः पितुर्वचः श्रुत्वा कोसलानन्दिवर्द्धनः ।। <br>
उवाच श्लक्ष्णया वाचा तत्रैव जनसंसदि ।। ७१ ।। <br>
गच्छत्वेष जनः सर्वो यथान्यायं गृहाणि वै ।। <br>
प्रातस्त्वां कथयिष्यामि यद्वक्तव्यमवश्यकम् ।।७२।। <br>
प्रभातायां तु शर्वर्यां दुंदुभीनां विनादनैः ।। <br>
निबुद्धः कोसलश्रेष्ठः सूतमागधबन्दिभिः ।। ७३ ।। <br>
तदा कमलपत्राक्षो राजपुत्रो महायशाः ।। <br>
स्नात्वा च मङ्गलैर्युक्तो राजद्वारमुपागतः ।। ७४ ।। <br>
ततस्तु कंचुकी गत्वा राज्ञे चैव न्यवेदयत् ।। <br>
द्वारि तिष्ठति पुत्रस्ते तव दर्शनलालसः ।। ७९ ।।  <br>
कंचुकेस्तु वचः श्रुत्वा कोसलानां जनेश्वरः ।। <br>
शीघ्रं प्रवेशय सुतं कंचुके साधुवादिनम् ।। ७६ ।। <br>
इत्युक्तो राजपुत्रं तु प्रावेशयदनुज्ञया ।। <br>
राजपुत्रः पितुर्वेश्म प्रविश्य नियतः शुचिः ।। ७७ ।। <br>
ववन्दे चरणौ मूर्ध्ना निषीदेति सुतं ततः ।। <br>
तमब्रवीत्पिता जीव जयेत्युक्ता मुदान्वितः ।। ७८ ।। <br>
पितृपुत्रौ तु विज्ञेयौ जनैस्त्वेकत्र संस्थितौ ।। <br>
हर्षितस्त्वान्तरो बाह्यः कृतकौतुकमङ्गलः ।। ७९ ।। <br>
ततः पुत्रं प्रहस्याह कुमारं स जनाधिपः ।। ।।<br>
वद पुत्र महाभाग पूर्वं पृष्टं मया हि यत् ।। 126.१८० ।। <br>
युवयोः प्रीतिविच्छेदे कारणं गोपितं हि यत् ।। <br>
ततो राजकुमारस्तं पितरं प्रत्यभाषत ।।८१ ।। <br>
अवश्यमेव वक्तव्यं त्वया पृष्ठेन निष्फलम् ।। <br>
तद्गुह्यं हि महाराज प्रीतिविच्छेदकारकम् ।। ८२ ।। <br>
यदीच्छसि महाराज श्रोतुं गुह्यमिदं महत् ।।  <br>
आगच्छ तात कुब्जाम्रे मया सह महीपते ।। ८३ ।। <br>
तत्र ते कथयिष्यामि कोसलाधिपते त्वरन् ।। <br>
यत्त्वया पृच्छितं ह्येतद्गुह्यं पूर्वमनिन्दितम् ।। ८४ ।। <br>
ततस्तस्य वचः श्रुत्वा राजपुत्रस्य वै नृपः ।। <br>
बाढमित्येव तत्राह पुत्रप्रेम्णा समन्वितः ।। ८५ ।। <br>
राजपुत्रे गते सुभ्रु अमात्यानां च सन्निधौ ।। <br>
उवाच मधुरं वाक्य ये वै तत्र समागताः ।। ८६ ।। <br>
अमात्याः शृणुतेमं मे वचनं कृतनिश्चयम् ।। <br>
कुब्जाम्रकं प्रति वयं गच्छामस्तस्य साधनम् ।। ८७ ।। <br>
शीघ्रं सम्पाद्यतां चैव युज्यन्तां गजवाजिनः ।। <br>
राज्ञो वचस्ते संश्रुत्य तमूचुः कृतमेव तत् ।। ८८ ।। <br>
इत्युक्त्वा सप्तरात्रेण सर्वं सम्पाद्य साधनम् ।। <br>
गजाश्वपशुयानादिकार्षापणकधेनुकम् ।। ८९ ।। <br>
सुवर्णरत्नवस्त्राणि अन्नं चान्यदपेक्षितम् ।। <br>
राजानं ते समागत्य सिद्धमित्यूचुरीश्वरम् ।। 126.१९० ।। <br>
ततः स राजशार्दूलः पुत्रमाह वसुन्धरे ।। <br>
राज्यं शून्यं कथं त्यक्त्वा गमिष्यामो वयं सुत ।। ९१ ।। <br>
ततः पितुर्वचः श्रुत्वा राजपुत्रो महायशाः ।। <br>
उवाच मधुरं वाक्यं गृहीत्वा चरणौ पितुः ।। ९२ ।। <br>
कनीयानेष मे भ्राता एकोदर समुद्भवः ।। <br>
एतस्य दीयतां राज्यं यथान्यायेन चागतम् ।।९३ ।। <br>
पुत्रस्य वचनं श्रुत्वा कोसलानां कुलोद्वहः ।। <br>
वर्त्तमानेऽपि च ज्येष्ठे कनीयान् कथमर्हति ।। ९४ ।। <br>
ततः पितुर्वचः श्रुत्वा कोसलायाः कुलोद्भवः ।। <br>
उवाच मधुरं वाक्यं पितरं धर्मकारणात् ।। ९५ ।। <br>
अनुजानामि ते तात दीयमानां वसुन्धराम् ।। <br>
नास्य धर्मविलोपस्तु भुञ्जमानस्य मेदिनीम् ।।९६ ।। <br>
नाहं कुब्जाम्रकं गत्वा निवर्तिष्ये कदाचन ।। <br>
एतत्सत्यं च धर्मश्च तात ते कथितं मया ।। ९७ ।। <br>
पुत्रेण चाभ्यनुज्ञातः कनीयानभिषेचितः ।। <br>
स मुख्येनाभ्यनुज्ञातो भूमे भूपतिसत्तमः ।। ९८ ।। <br>
ततो दीर्घेण कालेन स्थानं कुब्जाम्रकं गतः ।। <br>
अन्तःपुरेण सहितः सर्वद्रव्यसमन्वितः ।। ९९ ।। <br>
ततस्तीर्थावधिं कृत्वा दत्त्वा दानानि भूरिशः ।। <br>
अन्नवस्त्र सुवर्णानि गोहस्त्यश्वभुवस्तथा ।। 126.२०० ।। <br>
ततो बहुतिथे काले व्यतीते सति धीमताम् ।। <br>
ततः कदाचिद्भूपालो राजपुत्रमुपस्थितम् ।। १ ।। <br>
दम्पत्योः प्रीतिविच्छेदं गुह्यं तत्समपृच्छत ।। <br>
स्थानं पावनकं वत्स विष्णोः पादसमाश्रयम् ।।२।। <br>
दत्तानि धनरत्नानि जातस्तस्य विधिः परः ।। <br>
इदानीं ब्रूहि सत्यं तद्यत्कृते सुन्दरी स्नुषा ।। ३ ।। <br>
अदुष्टकारिणी युक्ता कुलशीलगुणान्विता ।। <br>
त्वया मिथ्यैव किं त्यक्ता तद्गुह्यं वद पुत्रक ।।४।। <br>
ततः स पितरं प्राह रात्रिगर्च्छतु सुप्यताम् ।। <br>
श्वः प्रभाते ततः सर्वं कथयिष्यामि तत्पुनः ।। ५ ।। <br>
ततो रात्र्यां व्यतीतायामुदिते च दिवाकरे ।। <br>
कृतोदकस्तु गङ्गायां क्षौमवस्त्रविभूषितः ।। ६ ।। <br>
अर्चयित्वा यथान्यायं मां चैव गुरुवत्सलः ।। <br>
पितुः प्रदक्षिणं कृत्वा वाक्यमेतदुदाहरत् ।। ७ ।। <br>
एह्येहि तात गच्छामः यस्त्वं गुह्यानि पृच्छसि ।। <br>
शृणु तत्त्वेन मे राजन्यत्त्वया पूर्वपृच्छितम् ।।८।। <br>
राजपुत्रश्च वै राजा सा च पङ्कजलोचना ।।<br>
गत्वा निर्माल्यकूटं ते यत्त्वृत्तं पुरातनम् ।। ९।। <br>
निर्माल्यं तु समासाद्य राजपुत्रो महातपाः ।। <br>
उभो तौ चरणौ गृह्य पितरं प्रत्यभाषत।।126.२१०।। <br>
नकुलोऽहं महाराज वसामि कदलीतले ।। <br>
ततोऽहं कालसंयुक्तः प्राप्तो निर्माल्यकूटकम् ।। ११ ।। <br>
ततस्त्वाशीविषा सर्पी सर्पतेऽत्र जनाधिप।। <br>
भक्षयन्ती सुगन्धानि पुष्पाणि विविधानि च ।।१२।।<br>
दृष्ट्वा तु तां महाव्यालीं क्रोधसंरक्तलोचनः ।। <br>
अचिरेणैव कालेन तस्याङ्कं सहसा गतः।।१३।। <br>
तया सह महाराज घोरं युद्धमवर्त्तत ।। <br>
माघमासस्य द्वादश्यां तत्र कश्चिन्न पश्यति ।।१४ ।। <br>
युध्यमानस्य मे तत्र गात्रं चैव निगूहतः ।। <br>
नासावंशे तया दष्टो भुजङ्ग्या च तदन्तरे ।।१५।। <br>
मयापि विषदिग्धेन निहता च भुजंगमा ।। <br>
उभौ प्राणान्परित्यज्य उभौ पंचत्वमागतौ ।।१६।। <br>
मृतौ स्व काले राजेन्द्र क्रोधमोहपरिच्युतौ ।। <br>
जातोऽहं तव पुत्रस्तु कोसलाधिपतेः प्रियः ।। १७ ।। <br>
एवं मे घातितः सर्पस्तत्क्रोधवशनिश्चयात् ।। <br>
एतद्गुह्यं मया राजन्यत्त्वया पूर्वपृच्छितम् ।। १८ ।। <br>
राजपुत्रवचः श्रुत्वा वधूर्वचनमब्रवीत् ।। <br>
अहं सर्पी महाराज पुरा निर्माल्यकूटके ।। १९ ।। <br>
युध्यमाना तु तेनैव नकुलेन निपातिता ।। <br>
प्राग्ज्योतिषकुले जाता जाता तव वधूस्ततः।।126.२२०।। <br>
तेन क्रोधेन नृपते मूर्च्छिता मरणं प्रति ।। <br>
घातितो नकुलश्चैतद्गुह्यं प्रोक्तं तव प्रभो ।। २१ ।। <br>
वधूपुत्रवचः श्रुत्वा स राजा संशितव्रतः ।। <br>
मायातीर्थं समासाद्य ततः पंचत्वमागतः ।। २२ ।। <br>
राजपुत्रो विशालाक्षी राजपुत्री यशस्विनी ।। २३ ।। <br>
पौण्डरीके ततस्तीर्थे तेऽपि पंचत्वमागताः ।। २४ ।। <br>
गतास्ते परमं स्थानं यत्र देवो जनार्द्दनः ।। <br>
राजा वा राजपुत्रश्च राजपुत्री यशस्विनी ।। २५ ।। <br>
मम चैव प्रसादेन तपसश्च बलेन च ।। <br>
कृत्वा सुदुष्करं कर्म श्वेतद्वीपमुपागताः ।। २६ ।।  <br>
योऽसौ परिजनो देवि कृत्वा तु सुकृतं महत् ।। <br>
सोऽपि सिद्धिं परा प्राप्तः श्वेतद्द्वीपमुपागतः ।।२७।। <br>
एष ते कथिता देवि पुष्टिः कुब्जाम्रकस्य च ।। <br>
तस्य ब्राह्मणमुख्यस्य रैभ्यस्य कथिता मया ।। २८ ।। <br>
एतत्पुण्यं परं जप्यं चातुर्वर्ण्येन सर्वदा ।। <br>
सर्वकर्मसु मुख्यं च एतदेव विशिष्यते ।।२९।। <br>
तेजसां च महत्तेजस्तपसां च महत्तपः ।। <br>
एतन्न मूर्खमध्ये तु पठेच्चापि कदाचन ।।126.२३०।। <br>
न पठेद्गोघ्नमध्ये तु वेदवेदाङ्गनिन्दके ।। <br>
न पठेद्गुरुविद्विष्टे न पठेच्छास्त्रदूषके ।। ३१ ।। <br>
पठेद्भागवतानां च मध्ये दीक्षावतां तथा ।। <br>
य एतत्पठते भूमे कल्यमुत्थाय मानवः ।। ३२ ।। ।<br>
तारयेच्च स्वकुलजान् दशपूर्वान्दशापरान् ।। <br>
एतत्तु पठमानो वै यस्तु प्राणान्विमुंचति ।। ३३ ।। <br>
चतुर्भुजश्च जायेत मल्लोकेषु प्रतिष्ठितः ।। <br>
एतत्ते कथितं भूमे स्थानं कुब्जाम्रके तथा ।। <br>
मम भक्तसुखार्थाय किमन्यत्परिपृच्छसि ।। २३४ ।। <br>
इति श्रीवराहपुराणे भगवच्छास्त्रे कुब्जाम्रक माहात्म्ये रैभ्यानुग्रहणं नाम षड्विंशत्यधिकशततमोऽध्यायः ।। १२६।। <br>
<br>
