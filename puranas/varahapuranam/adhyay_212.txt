अथ संसारचक्रोपाख्याने प्रबोधनीयवर्णनम् ।। <br>
नारद उवाच ।। <br>
साधु साधु महाराज सर्वधर्मविदां वर ।। <br>
त्वया तु कथिता दिव्या कथेयं धर्मसंहिता ।।१।। <br>
अतोऽहमपि सुप्रीतस्तव धर्मपथे स्थितः ।। <br>
तव वाक्यान्निस्सृतानि प्रोक्तानि च श्रुतानि च ।।२।। <br>
त्वयाहं चैव राजेन्द्र पूजितश्च विशेषतः ।। <br>
गच्छामि त्वरितो लोकान्यत्र मे रमते मनः ।। ३ ।। <br>
स्वस्ति तेऽस्तु महाराज त्वकम्पो भव सुव्रत ।। <br>
एवमुक्त्वा ततो यातो नारदो मुनिसत्तमः ।। ४ ।। <br>
तेजसा द्योतयन्सर्वं गगनं भास्करो यथा ।। <br>
विचचार दिवं रम्यां कामचारो महामुनिः ।। ५।। <br>
गते तस्मिंस्तु सुचिरं स राजा धर्मवत्सलः ।। <br>
मां दृष्ट्वा सुमना विप्रा वाक्यैश्चित्रैरवन्दयन् ।। ६ ।। <br>
कृत्वा पूजां च मे युक्तां प्रियमुक्त्वा च सुव्रत ।। <br>
विसर्जयामास विभुः सुप्रीतेनांतरात्मना ।। ७ ।। <br>
एतद्वः कथितं विप्रास्तस्य राज्ञः पुरोत्तमे ।। <br>
यथा दृष्टं श्रुतं चैव यथा चेहागतो ह्यहम् ।।८।। <br>
वैशंपायन उवाच ।। <br>
तस्य तद्वचनं श्रुत्वा हृष्टपुष्टास्तपोधनाः ।। <br>
केचिद्वैखानसास्तत्र केचिदासन्निरासनाः ।। ९ ।। <br>
साधु साध्विति चैवोक्त्वा विस्मयोत्फुल्ललोचनाः ।। <br>
यायावरास्तथा चान्ये वानप्रस्थास्तथापरे ।।212.१०।। <br>
शालानीश्च तथा केचित्कापोतीवृत्तिमास्थिताः ।। <br>
तथा चान्ये जगुर्वृत्तिं सर्वभूतदयां शुभाम्।।११।।<br>
शिलोंच्छाश्च तथैवान्ये काष्ठान्ताश्च महौजसः ।। <br>
अपाकपाचिनः केचित्पाकिनश्च क्वचित्पुनः ।। १२ ।। <br>
नानाविधिधराः केचिज्जितात्मानस्तु केचन ।। <br>
स्थानमौनव्रताः केचित्तथान्ये जलशायिनः ।। १३ ।। <br>
तथोर्द्ध्वशायिकाश्चान्ये तथान्ये मृगचारिणः ।। <br>
पंचाग्नयस्तथा केचित् केचित्पर्णफलाशिनः ।।१४ ।। <br>
अब्भक्षा वायुभक्षाश्च तथान्ये शाकभक्षिणः ।। <br>
अतोऽन्येऽप्यतितीव्रं वै तपश्चैव प्रपेदिरे ।। १५।। <br>
तपसोऽन्यन्न चास्तीति चिन्तयित्वा पुनः पुनः ।।<br>
जन्मनो मरणाच्चैव केचिद्धीरा महर्षयः ।। १६ ।। <br>
त्यक्त्वा धर्ममधर्मं च शाश्वतीं धियमास्थिताः ।। <br>
श्रुत्वा चैव कथामेतामृषयो दिव्यवर्चसः ।। १७ ।। <br>
जगृहुर्नियमांस्तांस्तान्भयहेतोरनिन्दिताः ।। <br>
नाचिकेतोऽपि धमार्त्मा पुत्रो दृष्ट्वा तपोधनम् ।। १८ ।। <br>
प्रीत्या परमया युक्तो धर्ममेवान्वचिन्तयत् ।। <br>
वेदार्थममितं विष्णुं शुद्धं चिन्मयमीश्वरम् ।। १९ ।। <br>
चिन्तयामास धर्मात्मा तपः परममास्थितः ।। <br>
इदं तु परमाख्यानं भगवद्भक्तिकारकम् ।। 212.२० ।। <br>
शृणुयाच्छ्रावयेद्वापि सर्वकामानवाप्नुयात् ।। २१ ।। <br>
इति श्रीवराहपुराणे प्रागितिहासे संसारचक्रोपाख्याने प्रबोधनीयं नाम द्वादशाधिकद्विशततमोऽध्यायः ।। २१२ ।। <br>
<br>
