<b>श्रीवराह उवाच ।	<br></b>
पुनस्ते ऋषयः सर्वे तं पप्रच्छुः सनातनम् ।	<br>
रुद्रं पुराणपुरुषं शाश्वतं ध्रुवमव्ययम् ।	<br>
विश्वरूपमजं शंभुं त्रिनेत्रं शूलपाणिनम् ।। ७४.१ ।।	<br><br>
<b>ऋषय ऊचुः ।	<br></b>
त्वं परः सर्वदेवानामस्माकं च सुरेश्वर ।	<br>
पृच्छाम तेन त्वां प्रश्नमेकं तद् वक्तुमर्हसि ।। ७४.२ ।।	<br><br>
भूमिप्रमाणसंस्थानं पर्वतानां च विस्तरम् ।	<br>
समुद्राणां नदीनां च ब्रह्माण्डस्य च विस्तरम् ।	<br>
अस्माकं ब्रूहि कृपया देवदेव उमापते ।। ७४.३ ।।	<br><br>
<b>रुद्र उवाच ।	<br></b>
सर्वेष्वेव पुराणेषु भूर्लोकः परिकीर्त्यते ।	<br>
ब्रह्मविष्णुभवादीनां वायव्ये च सविस्तरम् ।। ७४.४ ।।	<br><br>
इदानीं च प्रवक्ष्यामि समासाद् वः क्षमान्तरम् ।	<br>
तन्निबोधत धर्मज्ञा गदतो मम सत्तमाः ।। ७४.५ ।।	<br><br>
योऽसौ सकलविद्यावबोधितपरमात्मरूपी विगतकल्मषः	<br>
परमाणुरचिन्त्त्यात्मा नारायणः सकललोकालोकव्यापी	<br>
पीताम्बरोरुवक्षः क्षितिधरो गुणतोमुख्यतस्तु -	<br>
अणुमहद्दीर्घह्रस्वमकृशमलोहितमित्येवमाद्योपलक्षित -	<br>
विज्ञानमात्ररूपम् । स भगवांस्त्रिप्रकारः सत्त्व -{५}	<br>
रजस्तमोद्रिक्तः सलिलं ससर्ज । तच्च सृष्ट्वा -	<br>
नादिपुरुषः परमेश्वरो नारायणः सकलजगन्मयः	<br>
सर्वमयो देवमयो यज्ञमय आपोमय आपोमूर्त्तिर्योगनिद्रया	<br>
सुप्तस्य तस्य नाभौ सदब्जं निःससार । तस्मिन्सकल -	<br>
वेदनिधिरचिन्त्यात्मा परमेश्वरो ब्रह्मा प्रजापतिर -{१०}	<br>
भवत् स च सनकसनन्दनसनत्कुमारादीन् ज्ञानधर्मिणः	<br>
पूर्वमुत्पाद्य पश्चान्मनुं स्वायंभुवं मरीच्यादीन्	<br>
दक्षान्तान् ससर्ज । यः स्वयंभुवो मनुर्भगवता	<br>
सृष्टस्तस्मादारभ्य भुवनस्यातिविस्तरो वर्ण्यते ।	<br>
तस्य च मनोर्द्वौ पुत्रौ बभूवतुः प्रियव्रतोत्तानपादौ । {१५}	<br>
प्रियव्रतस्य दश पुत्रा बभूवुः । आग्नीघ्रोऽग्निबाहु -	<br>
र्मेधो मेधातिथिर्ध्रुवो ज्योतिष्मान् द्युतिमान्	<br>
हव्यवपुष्मत्सवनान्ताः ।	<br>
स च प्रियव्रतः सप्तद्वीपेषु सप्त पुत्रान् स्थापयामास ।	<br>
तत्र चाग्नीध्रं जम्बूद्वीपेश्वरं चक्रे। {२०}	<br>
शाकद्वीपेश्वरं मेधातिथिं कुशे ज्योतिष्मन्तं	<br>
क्रौञ्चे द्युतिमन्तं शाल्मले वपुष्मन्तं	<br>
गोमेदस्येश्वरं हव्यं पुष्कराधिपतिं सवनमिति ।	<br>
पुष्करेशस्यापि सवनस्य द्वौ पुत्रौ	<br>
महावीतधातकी भवेताम् ।। {२५}	<br>
तयोर्देशौ गोमेदश्च नाम्ना व्यवस्थितौ ।	<br>
धातकेर्धातकीखण्डं कुमुदस्य च कौमुदम् ।	<br>
शाल्मलाधिपतेरपि वपुष्मन्तस्य त्रयः पुत्राः	<br>
सकुशवैद्युतजीमूतनामानः ।	<br>
सकुशस्य सकुशनामा देशः वैद्युतस्य वैद्युतः {३०}	<br>
जीमूतस्य जीमूत इति एते शाल्मलेर्देशा इति	<br>
तथा च द्युतिमतः सप्त पुत्रकाः कुशलो मनुगोष्ठौष्णः	<br>
पीवरोद्यान्धकारकमुनिदुन्दुभिश्चेति । तन्नाम्ना	<br>
क्रौञ्चे सप्त महादेशनामानि । कुशद्वीपेश्वरस्यापि	<br>
ज्योतिष्मतः सप्तैव पुत्रास्तद्यथा उद्भिदो वेणुमां - {३५}	<br>
श्चैव रथोपलम्बनो धृतिः प्रभाकरः - कपिल	<br>
इति। तन्नामान्येव वर्षाणि द्रष्टव्यानि	<br>
शाकाधिपस्यापि सप्त पुत्रा मेधातिथेस्तद्यथा	<br>
शान्तभयशिशिरसुखोदयंनन्दशिवक्षेमकध्रुवा इति	<br>
एते सप्त पुत्राः एतन्नामान्येव वर्षाणि । {४०}	<br>
अथ जम्बूद्वीपेश्वरस्यापि आग्नीध्रस्य नव पुत्रा बभूवुः ।	<br>
तद्यथा नाभिः किंपुरुषो हरिवर्ष इलावृतो रम्यको	<br>
हिरण्मयः कुरुर्भद्राश्वः केतुमालश्चेति । एतन्नामान्येव	<br>
वर्षाणि । नाभेर्हेमवन्तं हेमकूटं किंपुरुषं नैषधं हरिवर्षं	<br>
मेरुमध्यमिलावृत्तं नीलं रम्यकं श्वेतं हिरण्मयं {४५}	<br>
उत्तरं च श्रृङ्गवतः कुरवो माल्यवन्तं भद्राश्वं	<br>
गन्धमादनं केतुमालमिति । एवं स्वायंभुवेऽन्तरे भुवन-	<br>
प्रतिष्ठा । कल्पे कल्पे चैवमेव सप्त सप्त पार्थिवैः	<br>
क्रियते भूमेः पालनं व्यवस्था च ।	<br>
एष स्वभावः कल्पस्य सदा भवतीति । {५०}	<br>
अत्र नाभेः सर्गं कथयामि । नाभिर्मेरुदेव्यां पुत्रमजनयद्	<br>
ऋषभनामानं तस्य भरतो जज्ञे पुत्रश्च तावदग्रजः ।	<br>
तस्य भरतस्य पिता ऋषभो हिमाद्रेर्दक्षिणं	<br>
वर्षमदाद् भारतं नाम । भरतस्यापि पुत्रः सुमतिर्नामा ।	<br>
तस्य राज्यं दत्त्वा भरतोऽपि वनं ययौ । {५५}	<br>
सुमतेस्तेजस्तत्पुत्रः सत्सुर्नामा । तस्यापीन्द्रद्युम्नो नाम ।	<br>
तस्यापि परमेष्ठी तस्यापि प्रतिहर्त्ता तस्य निखातः	<br>
निखातस्य उन्नेता उन्नेतुरप्यभावस्तस्योद्गाता तस्य	<br>
प्रस्तोता प्रस्तोतुश्च विभुः विभोः पृथुः पृथोरनन्तः	<br>
अनन्तस्यापि गयः गयस्य नयस्तस्य विराटः {६०}	<br>
तस्यापि महावीर्यस्ततः सुधीमान् धीमतो महान्	<br>
महतो भौमनो भौमनस्य त्वष्टा त्वष्टुर्विरजाः	<br>
तस्य राजो राजस्य शतजित् । {६३}	<br>
तस्य पुत्रशतं जज्ञे तेनेमा वर्द्धिताः प्रजाः ।	<br>
तैरिदं भारतं वर्षं सप्तद्वीपं समाङ्कितम् ।। ७४.६ ।।	<br><br>
तेषां वंशप्रसूत्या तु भुक्तेयं भारती प्रजा ।	<br>
कृतत्रेतादियुक्त्या तु युगाख्या ह्येकसप्ततिः ।। ७४.७ ।।	<br><br>
भुवनस्य प्रसङ्गेन मन्वन्तरमिदं शुभम् ।	<br>
स्वायंभुवं च कथितं मनोर्द्वीपान्निबोधत ।। ७४.८ ।।	<br><br>
।। इति श्रीवराहपुराणे भगवच्छास्त्रे चतुःसप्ततितमोऽध्यायः ।। ७४ ।
