अथ मधुधेनुदानमाहात्म्यम्॥<br>
होतोवाच॥<br>
मधुधेनुं प्रवक्ष्यामि सर्वपातकनाशिनीम्  ॥<br>
अनुलिप्ते महीपृष्ठे कृष्णाजिनकुशोत्तरे॥१॥<br>
धेनुं मधुमयीं कृत्वा सम्पूर्णघटषोडशाम्॥<br>
चतुर्थेन तथांशेन वत्सकं परिकल्पयेत्॥२॥<br>
सौवर्णं तु मुखं कृत्वा शृङ्गाण्यगुरुचंदनैः॥<br>
पृष्ठं ताम्रमयं कृत्वा सास्रां पटमयीं तथा॥३॥<br>
पादानिक्षुमयान्कृत्वा सितकम्बलसंवृतान्॥<br>
मुखं गुडमयं कृत्वा जिह्वां शर्करया तथा॥४॥<br>
ओष्ठौ पुष्पमयौ तस्या दन्ताः फलमयाः स्मृताः ॥ <br>
दर्भरोममयी देवी खुरैरौप्यैश्च भूषिता ॥५॥ <br>
प्रशस्तपत्रश्रवणा प्रमाणात्परितस्तता ॥ <br>
सर्वलक्षणसंयुक्ता सप्तधान्यान्विता तथा॥६॥<br>
चत्वारि तिलपात्राणि चतुर्दिक्षु प्रकल्पयेत्॥ <br>
छादितां वस्त्रयुग्मेन कण्ठाभरणभूषिताम्॥७॥<br>
कांस्योपदोहिनीं कृत्वा गन्धपुष्पैस्तु पूजिताम् ॥ <br>
अयने विषुवे पुण्ये व्यतीपाते दिनक्षये ॥८ ॥ <br>
संक्रांत्यामुपरागे च सर्वकाले यदृच्छया ॥ <br>
द्रव्यब्राह्मणसम्पत्तिं दृष्ट्वा तां प्रतिपादयेत् ॥९॥ <br>
ब्राह्मणाय दरिद्राय श्रोत्रियायाहिताग्नये ॥ <br>
आर्यावर्त्ते समुत्पन्ने वेदवेदाङ्गपारगे ॥104.१०॥ <br>
तादृशाय प्रदातव्या मधु धेनुर्नरोत्तमे ॥ <br>
पुच्छदेशे विमृश्याथ जलपूर्णां सदक्षिणाम् ॥११ ॥ <br>
दद्याद्विप्राय धेनुं तां मन्त्रपूर्वां विचक्षणः ॥ <br>
पुच्छदेशोपविष्टस्तु गन्धधूपादिपूजिता ॥ <br>
आच्छाद्य वस्त्रयुग्मेन मुद्रिकावर्णमात्रकैः ॥ <br>
स्वशक्त्या दक्षिणां दत्त्वा वित्तशाठ्यविवर्जितः ॥ <br>
जलपूर्वं तु कर्त्तव्यं पश्चाद्यानं समर्पयेत् ॥ <br>
रसज्ञा सर्वदेवानां सर्वभूतहिते रता॥ १२॥<br>
प्रीयन्तां पितरो देवा मधुधेनो नमोऽस्तु ते॥<br>
एवमुच्चार्य तां धेनुं ब्राह्मणाय निवेदयेत्॥१३॥ <br>
अहं गृह्णामि त्वां देवि कुटुम्बार्थे विशेषतः ॥ <br>
कामं कामदुघे कामान्मधुधेनो नमोऽस्तु ते ॥ १४॥ <br>
मधुवातेति मन्त्रेण दद्यादाशुचिकेन तु ॥ <br>
दत्त्वा धेनुं महाराज छत्रिकोपानहौ तथा ॥१५॥ <br>
एवं यः कुरुते भक्त्या मधुधेनुं नराधिप ॥ <br>
दत्त्वा दानं पायसेन मधुना च दिनं नयेत्॥१६॥ <br>
ब्राह्मणश्च त्रिरात्रं तु मधुपायससंयुतम् ॥ <br>
एवं कृते तु यत्पुण्यं तन्निबोध नराधिप ॥ १७ ॥ <br>
यत्र नद्यो मधुवहा यत्र पायसकर्दमाः ॥ <br>
ऋषयो मुनयः सिद्धास्तत्र गच्छन्ति धेनुदाः ॥१८॥ <br>
तत्र भोगानथो भुङ्क्ते ब्रह्मलोकं स गच्छति ॥ <br>
क्रीडित्वा सुचिरं कालं पुनर्मर्त्यमुपागतः॥१९॥ <br>
स भुक्त्वा विपुलान्भोगान्विष्णुलोकं स गच्छति॥ <br>
दश पूर्वान्दश परानात्मानं चैकत्रिंशकम्॥104.२०॥ <br>
नयते विष्णुसायुज्यं मधुधेनुप्रदानतः ॥<br>
य इदं शृणुयाद्भक्त्या श्रावयेद्वापि मानवः ॥ <br>
सर्वपापविनिर्मुक्तो विष्णुलोकं स गच्छति ॥२१॥ <br>
इति श्रीवराहपुराणे श्वेतविनीताश्वोपाख्याने मधुधेनुमाहात्म्यं नाम चतुरधिकशततमोऽध्यायः ॥१०४॥ <br>
<br>
