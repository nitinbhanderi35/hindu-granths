अथ कपिलवराहमाहात्म्यम् ॥ <br>
श्रीवराह उवाच॥ <br>
पुनरन्यत्प्रवक्ष्यामि तच्छृणुष्व वसुन्धरे ॥ <br>
वैकुण्ठतीर्थमासाद्य यद्वृत्तं हि पुरातनम् ॥१॥ <br>
मिथिलायां पुरी रम्या जनकेन च पालिता ॥ <br>
मिथिलावासिनो लोकास्तीर्थयात्रां समागताः ॥ २ ॥ <br>
ब्राह्मणाः क्षत्रिया वैश्याः शूद्राश्चापि वसुन्धरे ॥ <br>
स्नात्वा सौकरवे तीर्थे आयाता मधुरां पुरीम् ॥ ३ ॥ <br>
तेषां च भक्तिरुत्पन्ना मथुरां प्रति सुन्दरि ॥ <br>
वैकुण्ठतीर्थमासाद्य सर्वे ते मनुजाः स्थिताः ॥ ४ ॥ <br>
तेषां तु ब्राह्मणः कश्चिद्ब्रह्महत्यासु चिह्नितः ॥ <br>
रुधिरस्य हि धारा च स्रवन्ती तस्य हस्ततः ॥ ५ ॥ <br>
प्रत्यक्षा दृश्यते सर्वैर्ब्रह्महत्यास्वरूपिणी ॥ <br>
सर्वतीर्थप्लुतस्यापि ब्राह्मणस्य हि सा तदा ॥ ६ ॥ <br>
न गता पूर्वमेवासीद्वैकुण्ठे स्नानमाचरत् ॥ <br>
न सा वै दृश्यते धारा ततस्ते विस्मयङ्गताः॥ ७ ॥ <br>
किमेतत्किमिति प्राहुर्धारा प्रति वसुन्धरे ॥ <br>
देवो ब्राह्मणरूपेण लोकान्सर्वान् हि पृच्छति ॥ ८ ॥ <br>
केन कारणदोषेण धारा त्यक्त्वा गता द्विजम् ॥ <br>
तत्सर्वं कथयामासुर्ब्राह्मणस्य विचेष्टितम् ॥ ९ ॥ <br>
वैकुण्ठे तु निमग्नोऽयं ब्रह्महत्या गता ततः ॥ <br>
विस्मयो नात्र कर्त्तव्यस्तीर्थस्येदं महत्फलम् ॥ १६३.१० ॥ <br>
इत्युक्तस्तैर्देवदेवस्तत्रैवान्तरधीयत ॥ <br>
एष प्रभावस्तीर्थस्य वैकुण्ठस्य वसुन्धरे ॥ ११ ॥ <br>
वैकुण्ठतीर्थे यः स्नाति मुच्यते सर्वपातकैः ॥ <br>
सर्वपापविनिर्मुक्तो विष्णुलोकं स गच्छति ॥ १२ ॥ <br>
सूत उवाच ॥ <br>
पुनरन्यत् प्रवक्ष्यामि असिकुण्डेऽतिपुण्यदे ॥ <br>
नाम्ना गन्धर्वकुण्डं तु तीर्थानां तीर्थमुत्तमम् ॥ १३ ॥ <br>
तत्र स्नातो नरो देवि गन्धर्वैः सह मोदते ॥ <br>
तत्र यो मुंचते प्राणान्मम लोकं स गच्छति ॥ १४ ॥ <br>
विंशतिर्योजनानां तु माथुरं मम मण्डलम् ॥ <br>
इदं पद्मं महाभागे सर्वेषां मुक्तिदायि च ॥ १५ ॥ <br>
कर्णिकायां स्थितो देवि केशवः क्लेशनाशनः ॥ <br>
कर्णिकायां मृता ये तु तेऽमरा मुक्तिभागिनः॥१६॥ <br>
तत्र मध्ये मृता ये तु तेषां मुक्तिर्वसुन्धरे ॥ <br>
पश्चिमेन हरिं देवं गोवर्द्धननिवासिनम् ॥ १७ ॥ <br>
दृष्ट्वा तं देवदेवेशं किं मनः परितप्यते ॥ <br>
उत्तरेण तु गोविन्दं दृष्ट्वा देवं परं शुभम् ॥ १८ ॥ <br>
नासौ पतति संसारे यावदाभूतसंप्लवम् ॥ <br>
विश्रान्तिसंज्ञके देवं पूर्वपत्रे व्यवस्थितम् ॥ १९ ॥ <br>
यं दृष्ट्वा तु नरो याति मुक्तिं नास्त्यत्र संशयः ॥ <br>
दक्षिणेन तु मां विद्धि प्रतिमां दिव्यरूपिणीम् ॥ १६३.२० ॥ <br>
महाकायां सुरूपां च केशवाकारसन्निभाम् ॥ <br>
तां दृष्ट्वा मनुजो देवि ब्रह्मणा सह मोदते ॥ २१ ॥ <br>
कृते युगे तु राजासीन्मान्धाता नाम नामतः ॥ <br>
तेनाहं तोषितो देवि भक्तियुक्तेन चेतसा ॥२२॥ <br>
तस्य तुष्टेन हि मया प्रतिमेयं समर्पिता ॥ <br>
तेनेयं पूजिता नित्यमात्ममुक्तिमभीप्सता ॥ २३ ॥ <br>
यदा तु मथुरां प्राप्य लवणोऽयं निपातितः ॥ <br>
तदैव प्रतिमा दिव्या मथुरायां व्यवस्थिता ॥ २४ ॥ <br>
पुण्येयं प्रतिमा दिव्या तैजसी दिव्यरूपिणी ॥ <br>
कपिलो नाम विप्रर्षिर्मम भक्तिपरायणः ॥ २५ ॥ <br>
मनसा निर्मिता तेन वाराही प्रतिमा शुभा ॥ <br>
कपिलो ध्यायते नित्यमर्चति स्म दिने दिने ॥२६॥ <br>
इन्द्रेणाराधितो देवि कपिलो मुनिसत्तमः ॥ <br>
तस्य प्रीतो ददौ देवं वराहं दिव्यरूपिणम् ॥ २७ ॥ <br>
देवे लब्धे वरारोहे शक्रो हर्षसमन्वितः ॥ <br>
ध्यायति स्म सदा देवं पूजां कृत्वा हि भक्तितः ॥ २८ ॥ <br>
इन्द्रेण तु तदा प्राप्तं दिव्यं ज्ञानमनुत्तमम् ॥ <br>
ततः कालेन महता रावणो नाम राक्षसः ॥ २९ ॥ <br>
इन्द्रलोकं गतः सोऽथ स्वर्गं जेतुं महाबलः ॥ <br>
शक्रेण सह सङ्गम्य ततो युद्धं प्रवर्तितम् ॥ १६३.३० ॥ <br>
रावणेन जिता देवाः शक्रश्चैव महाबलः ॥ <br>
बद्ध्वा चेन्द्रं महाबाहुं शक्रस्य भवनं गतः ॥ ३१ ॥ <br>
प्रविश्य रावणस्तत्र गृहे रत्नविभूषिते ॥ <br>
दृष्ट्वा कपिलवाराहं शिरसा धरणीं गतः ॥ ३२ ॥ <br>
तेन संमोहितो देवि रावणो नाम राक्षसः ॥ <br>
त्रातुमर्हसि मे देव धरणीधर माधव ॥ ३३ ॥ <br>
दामोदर हषीकेश हिरण्याक्षविदारण ॥ <br>
वेदगर्भ नमस्तेऽस्तु वासुदेव नमोऽस्तु ते ॥ ३४ ॥ <br>
कूर्मरूप नमस्तेऽस्तु नारायण नमोस्तु ते ॥ <br>
मस्त्यरूपधरं देवं मधुकैटभनाशिनम् ॥ ३९ ॥ <br>
निरीक्षितुं न शक्नोमि प्रष्टुं चैव गुणव्रत ॥ <br>
देवदेव नमस्तुभ्यं भक्तानामभयप्रद ॥३६॥ <br>
मम त्वं भक्तिनम्रस्य प्रसादं कुरु सर्वदा ॥ <br>
इति स्तुतो रावणेन देवदेवो जगत्पतिः ॥३७॥ <br>
सौम्यरूपोऽभवद्देवो लोक नाथो जनार्दनः ॥ <br>
सन्निधानमनुप्राप्य पुष्पकारोहणोत्सुकः ॥ ३८ ॥ <br>
तदुद्धर्त्तुं न शक्नोति रावणो विस्मयङ्गतः ॥ <br>
शङ्करेण पुरा सार्द्धं कैलास स्तु मयोद्धृतः ॥ ३९ ॥ <br>
देव त्वं स्वल्पकायोऽसि नाहमुद्धरणक्षमः ॥ <br>
प्रसीद देवदेवेश सुरनाथ नमोऽस्तु ते ॥ १६३.४० ॥ <br>
अहं त्वां नेतुमिच्छामि पुरीं लङ्कामनुत्तमाम् ॥ ४१ ॥ <br>
श्रीवराह उवाच ॥ <br>
अवैष्णवोऽसि रक्षस्त्वं कुतो भक्तिस्तवेदृशी ॥ <br>
कपिलस्य वचः श्रुत्वा रावणो वाक्य मब्रवीत् ॥ ४२ ॥ <br>
त्वद्दर्शनात्समुत्पन्ना भक्तिरव्यभिचारिणी ॥ <br>
महात्मस्त्वां नयिष्यामि देवदेव नमोऽस्तु ते ॥ ४३ ॥ <br>
भक्तिमुद्वहतस्तस्य लघु वेषोऽभवत्तदा ॥ <br>
पुष्पके तु समारोप्य देवं त्रैलोक्यविश्रुतम् ॥ ४४ ॥ <br>
आनयामास लङ्कायां स्थापयित्वा स्वके गृहे ॥ <br>
तदा स्थितोऽहं लङ्कायां रावणेन प्रपूजितः ॥ ४५ ॥ <br>
अयोध्याधिपती रामो हन्तुं राक्षसपुङ्गवम् ॥ <br>
गतोऽसौ विक्रमेणैव हत्त्वा राक्षसपुङ्गवम् ॥ ४६ ॥ <br>
विभीषणश्च लङ्काया आधिपत्येऽभिषेचितः ॥ <br>
विभीषणेन रामस्य सर्वस्वं च निवेदितम् ॥४७॥ <br>
श्रीराम उवाच ॥ <br>
अनेन नस्ति मे कार्यं तव रक्षा विभीषण ॥ <br>
देवो मे दीयतां रक्षः शक्रलोकाद्य आगतः ॥ ४८ ॥ <br>
अहन्यहनि पूजामि देवं वाराहरूपिणम् ॥ <br>
अयोध्यां चैव नेष्यामि त्वया दत्तं हि राक्षस ॥ ४९ ॥ <br>
ततः समर्पयामास कपिलं दिव्यरूपिणम् ॥ <br>
पुष्पके तु समारोप्य नीतवान्नगरीं प्रति ॥ १६३.५० ॥ <br>
अयोध्यायां स्थापयित्वा पूजयामास तं तदा ॥ <br>
गतं वर्षसहस्रं तु दशोत्तरमतः परम् ॥ ५१ ॥ <br>
लवणस्य वधार्थं हि शत्रुघ्नं प्रेषयत्तदा ॥ <br>
कृतप्रणामः शत्रुघ्नो राघवाय महात्मने ॥ ५२ ॥ <br>
चतुरङ्गबलोपेतो जगाम मथुरां प्रति ॥ <br>
गत्वा तु राक्षसश्रेष्ठं लवणं रौद्ररूपिणम् ॥ ५३ ॥ <br>
घातयित्वा तु शत्रुघ्नः प्रविश्य मथुरां पुरीम् ॥ <br>
ब्राह्मणान्स्थापयित्वा तु मया तुल्यान्महौजसः ॥ ५४ ॥ <br>
षड्विंशतिसहस्राणि वेदवेदाङ्गपारगान् ॥ <br>
अनृचो माथुरो यत्र चतुर्वेदस्तथापरः ॥ ५५ ॥ <br>
एकस्मिन्भोजिते विप्रे कोटिर्भवति भोजितः ॥ <br>
लवणस्य यथावृत्तं कथितं ते वसुन्धरे ॥ ५६ ॥ <br>
लवणस्य वधं श्रुत्वा राघवो वाक्यमब्रवीत् ॥ <br>
वरं वरय शत्रुघ्न यत्ते मनसि रोचते ॥ ९७ ॥ <br>
राघवस्य वचः श्रुत्वा शत्रुघ्नो वाक्यमब्रवीत् ॥ <br>
यदि तुष्टोऽसि मे देव वरार्हो यदि वाप्यहम् ॥ ५८ ॥ <br>
दीयतां मम देवोऽयं यदि मे वरदो भवान् ॥ <br>
शत्रुघ्नस्य वचः श्रुत्वा राघवो वाक्यमब्रवीत् ॥ ५९ ॥ <br>
नय शत्रुघ्न देवं त्वं दिव्यं वाराहरूपिणम् ॥ <br>
धन्याऽसौ मण्डली लोके धन्या सा मथुरा पुरी ॥ १६३.६० ॥ <br>
धन्यास्ते माथुरा लोकाः पश्यन्ति कपिलं सदा ॥ <br>
दृष्टः स्पृष्टः तदा ध्यातः स्नापितश्च दिने दिने ॥ ६१ ॥ <br>
अनुलिप्तश्च शत्रुघ्न सर्वपापं व्यपोहति ॥ <br>
पूजितः स्नापितो देवो दृष्टो यैस्तु दिने दिने ॥ ६२ ॥ <br>
सर्वं हरति वै पापं मोक्षं चैव प्रयच्छति ॥ <br>
इत्युक्त्वा राघवस्तस्मै देवं प्रादाद्वसुन्धरे ॥ ६३ ॥ <br>
देवमादाय शत्रुघ्नो जगाम मथुरां पुरीम् ॥ <br>
ब्राह्मणं स्थापयित्वा तु आगच्छन्मम सन्निधौ ॥ ६४ ॥ <br>
तत्र मध्ये तु संस्थाप्य पूजयामास राघवः ॥ <br>
अनेन क्रमयोगेण मथुरायां स्थितः प्रभुः ॥६५॥ <br>
गयायां पिण्डदानेन यत्फलं ज्यष्ठेपुष्करे ॥ <br>
तत्फलं समवाप्नोति श्वेतं दृष्ट्वा सदा नरः ॥६६॥ <br>
विश्रान्तिसंज्ञके तद्वद्गोविन्दे च तथा हरौ ॥ <br>
केशवे दीर्घविष्णौ च तदेव फलमश्नुते ॥६७॥ <br>
उदये मामकं तेजः सदा विश्रांतिसंज्ञके ॥ <br>
मध्याह्ने मामकं तेजो दीर्घविष्णौ व्यवस्थितम् ॥ <br>
केशवे मामकं तेजो दिनभागे चतुर्थके ॥ ६८ ॥ <br>
एषा विद्या पुरा देवि नित्यकालं सुगो पिता ॥ <br>
भक्ता त्वं मम शिष्या च कथिता ते वसुन्धरे ॥ ६९ ॥ <br>
इति श्रीवराहपुराणे मथुरामाहात्म्ये कपिलवराहमाहात्म्यं नाम त्रिषष्ट्यधिकशत तमोऽध्यायः ॥१६३॥ <br>
<br>
<br>
