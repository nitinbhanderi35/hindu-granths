अथ कपिलाधेनुदानमाहात्म्यम् ॥ <br>
होतोवाच ॥ <br>
अथातः सम्प्रवक्ष्यामि कपिलां धेनुमुत्तमाम् ॥ <br>
यत्प्रदानान्नरो याति विष्णुलोकमनुत्तमम् ॥ १ ॥ <br>
पूर्वोक्तेन विधानेन दद्याद्धेनुं सवत्सकाम् ॥ <br>
सर्वालङ्कारसंयुक्तां सर्वरत्नसमन्विताम् ॥ २ ॥ <br>
कपिलायाः शिरो ग्रीवा सर्वतीर्थानि भामिनि ॥ <br>
पितामहनियोगाच्च निवसन्ति हि निश्चयः ॥ ३ ॥ <br>
प्रातरुत्थाय यो मर्त्यः कपिलागलमस्तकात् ॥ <br>
च्युतं तु भक्त्या पानीयं शिरसा वन्दते शुचिः ॥ ४ ॥ <br>
स तेन पुण्यतोयेन तत्क्षणाद्दग्धकिल्बिषः ॥ <br>
त्रिंशद्वर्षकृतं पापं दहत्यग्निरिवेन्धनम् ॥५॥ <br>
कल्यमुत्थाय यो मर्त्यः कुर्यात्तासां प्रदक्षिणम् ॥ <br>
प्रदक्षिणी कृता तेन पृथिवी स्याद्वसुन्धरे॥६॥ <br>
प्रदक्षिणेन चैकेन श्रद्धायुक्तेन तत्क्षणात्॥ <br>
दशजन्मकृतं पापं तस्य नश्यत्यसंशयम् ॥७॥ <br>
कपिलायास्तु मूत्रेण स्नायाच्चैव शुचिव्रतः। <br>
स गङ्गादिषु तीर्थेषु स्नातो भवति मानवः ॥८॥<br>
तेन स्नानेन चैकेन भावयुक्तेन वै नरः ॥ <br>
यावज्जीवकृतात्पापान्मुच्यते नात्र संशयः ॥ ९ ॥ <br>
गोसहस्रं च यो दद्यादेकां वा कपिलां नरः ॥ <br>
सममेतत्पुरा प्राह ब्रह्मा लोकपितामहः ॥ 111.१०॥ <br>
गवामस्थि ततोऽप्येतन्मृतगन्धेन दूषयेत् ॥ <br>
यावज्जिघ्रति तं गन्धं तावत्पुण्यैस्तु पूर्यते ॥ ११ ॥ <br>
गवां कण्डूयनं श्रेष्ठं तथा च परिपालनम् ॥ <br>
तुल्यं गोशतदानस्य भयरोगादिपालने ॥१२॥ <br>
तृणादिकानि यो दद्यात्क्षुधितेन गवाह्निकम् ॥ <br>
गोमेधस्य फलं दिव्यं लभते मानवोत्तमः ॥ १३ ॥ <br>
विमानैर्विविधैर्दिव्यैः कन्याभिरभितोऽर्पितैः ॥ <br>
सेव्यमानः सुगन्धैर्वै दीप्यमान इवाग्नयः॥१४॥<br>
सुवर्णकपिला पूर्वं द्वितीया गौरपिङ्गला ॥ <br>
तृतीया चैव रक्ताक्षी चतुर्थी गुडपिंगला॥१५॥ <br>
पंचमी बहुवर्णा स्यात्षष्ठी च श्वेतपिङ्गला॥<br>
सप्तमी श्वेतपिंगाक्षी त्वष्टमी कृष्णपिंगला ॥१६॥ <br>
नवमी पाटला ज्ञेया दशमी पुच्छपिंगला ॥ <br>
एकादशी खुरश्वेता त्वेतासां सर्वलक्षणाः ॥ १७ ॥ <br>
सर्वलक्षणसंयुक्ता सर्वालंकृतसुन्दरी ॥ <br>
ब्राह्मणाय प्रदातव्या भुक्तिमुक्तिप्रदायिनी ॥ १८ ॥ <br>
भुक्तिमुक्तिप्रदा तेषां विष्णुमार्गप्रदायिनी ॥ १९ ॥ <br>
इति श्रीवराहपुराणे श्वेतविनीताश्वोपाख्याने कपिलादानमाहात्म्यं नाम एकादशाधिकशततमोऽध्यायः ॥ १११ ॥ <br>
<br>
