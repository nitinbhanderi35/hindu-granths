अथ श्राद्धपितृयज्ञनिश्चयप्रकरणम् ।। <br>
धरण्युवाच ।। <br>
देवमानुषतिर्यक्षु प्रेतेषु नरकेषु च ।। <br>
आयान्ति जन्तवः केचिद्भूत्वा गच्छन्ति चापरे ।। १ ।। <br>
स्वप्नोपममिमं लोकं ह्यात्मकर्म शुभाशुभम् ।। <br>
वर्त्तते तिष्ठते देव तव मायाबलैर्जगत् ।। २ ।। <br>
क एते पितरो देव श्राद्धं भोक्ष्यन्ति योगतः ।। <br>
आत्मकर्मवशाल्लोके गतिः पञ्चसु वर्त्तते ।। ३ ।। <br>
कथं तं पिण्डसङ्कल्पं मासे मासे नियोजयेत् ।। <br>
के भवन्ति च भोक्तारः श्राद्धे पिण्डान्पितृक्रियाः ।। ४ ।। <br>
निश्चयं श्रोतुमिच्छामि परं कौतूहलं हि मे ।। <br>
पृथिव्या एवमुक्तस्तु देवो नारायणो हरिः ।।५।<br>
वराहरूपी भगवान्प्रत्युवाच वसुन्धराम्।। <br>
श्रीवराह उवाच ।। <br>
साधु भूमे वरारोहे सर्वधर्मव्यवस्थिते ।। ६ ।। <br>
कथयिष्यामि ते देवि यन्मां त्वं परिपृच्छसि ।। <br>
ये ते भवन्ति भोक्तारः पितृयज्ञेषु माधवि ।।७।। <br>
पिता पितामहश्चैव तथैव प्रपितामहः ।। <br>
क्रियते पिण्डसङ्कल्पो मासे ह्येकदिने तथा।।८।।<br>
ज्ञात्वा नक्षत्रसंयोगं पितृपक्षे ह्युपागते ।। <br>
तिथिं पर्वं विजानीयाद्येषु दत्तं महत्फलम् ।। ९ ।। <br>
करिष्यन्ति च ये श्राद्धं श्रद्धया ज्ञानिनो जनाः ।। <br>
तत्सर्वं कथयिष्यामि श्रूयतां शुभ लोचने ।। १९०.१० ।। <br>
केचिद्यजन्ति यज्ञं वै ब्रह्मयज्ञं द्विजातयः ।। <br>
केचिद्यजन्ति सुभगे देवयज्ञं हुताशने ।। ११।। <br>
केचिच्च भूतयज्ञेन वर्त्तयन्ति सुमध्यमे ।। <br>
केचिन्मनुष्ययज्ञेन पूजयन्ति गृहाश्रमे ।। १२ ।। <br>
पितृयज्ञं च भो देवि शृणु वक्ष्यामि निश्चयम् ।। <br>
ये यजन्ति वरारोहे क्रतूनेकशतैरपि ।। १३ ।। <br>
सर्वे ते मयि वर्त्तन्ते सत्यमेतद्ब्रवीमि ते ।। <br>
अग्निर्मुखं च देवानां हव्यकव्येषु माधवि ।। १४ ।। <br>
उत्तरोऽग्निरहं चैव दक्षिणाग्निरहं तथा।। <br>
अहमाहवनीयोऽग्निः सर्वयज्ञेषु सुन्दरि ।। १५ ।। <br>
पावनः पावकश्चैव अहमेव व्यवस्थितः ।। <br>
सर्वेष्वेव तु कार्येषु देवसत्रेषु माधवि।।१६।। <br>
वैश्वदेवे नियुञ्जीत ब्रह्मचारी शुचिः सदा ।। <br>
भिक्षुको देवतीर्थेषु वानप्रस्थो यतिस्तथा ।। १७ ।। <br>
एतान्न भोजयेच्छ्राद्धे देवतीर्थेषु पूजयेत् ।। <br>
व्रतस्थान्संप्रवक्ष्यामि श्राद्धमर्हन्ति ये द्विजाः ।। १८ ।। <br>
उत्तमो गृहसन्तुष्टः क्षान्तो दान्तो जितेन्द्रियः ।। <br>
उदासीनः सत्यसन्धः श्रोत्रियो धर्म पाठकः ।। १९ ।। <br>
वेदविद्याव्रतस्नातो सुविमृष्टान्नभोजकः ।। <br>
ईदृशान्भोजयेच्छ्राद्धे पितृयज्ञेषु माधवि ।। १९०.२० ।। <br>
दत्त्वा हुताशनायादौ देवतीर्थेषु सुन्दरि ।। <br>
मुखेषु पश्चाद्ब्राह्मणस्य पित्रे दद्याद्यथाविधि ।। २१ ।। <br>
चतुर्णामेव वर्णानां यद्यथा श्राद्धमर्हति ।। <br>
तथा विधिः प्रयोक्तव्यः पितृयज्ञेषु सुन्दरि ।। २२ ।। <br>
यन्न पश्यन्ति ते भोज्यं श्वानः कुक्कुटसूकराः ।। <br>
ब्राह्मणाश्चाप्यपांक्तेया नराः संस्कारवर्जिताः ।।२३ ।। <br>
सर्वकर्मकरा ये च सर्वभक्षाश्च ये नराः ।। <br>
एताञ्श्राद्धे न पश्येत्तु पितृयज्ञेषु सुन्दरि ।। २४ ।। <br>
एते पश्यन्ति यच्छ्राद्धं तच्छ्राद्धं राक्षसं विदुः ।। <br>
मया प्रकल्पितो भागो बलये पूर्वमेव तु ।। २५।। <br>
हृतं यदा तु त्रैलोक्यं शक्रस्यार्थे त्रिविक्रमे ।। <br>
एवं श्राद्धं प्रतीक्षन्ति मन्त्रहीनमविक्रियम् ।। २६ ।। <br>
वर्जनीया बुधैरेते पितृयज्ञेषु सुन्दरि ।। <br>
प्रच्छन्नं भोजयेच्छ्राद्धे तर्पयित्वा द्विजं शुचिः ।। २७ ।। <br>
पितॄंस्तत्राह्वयेद्भूमे मन्त्रेण विधिपूर्वकम् ।। <br>
पिण्डास्त्रयः प्रदातव्याः सह व्यञ्जनसंयुताः ।। २८ ।। <br>
पिता पितामहश्चैव तथैव प्रपितामहः ।। <br>
अपसव्येन दातव्यं मासिमासि तिलोदकम् ।। २९ ।। <br>
प्रणम्य शिरसा देवीर्निर्वापस्य च धारिणीः ।। <br>
वैष्णवी काश्यपी चेति अजया चेति नामतः ।। १९०.३० ।। <br>
एवं दत्तेन प्रीयन्ते पितरश्च न संशयः ।। <br>
परमात्मा शरीरस्थो देवतानां मया कृतः ।। ३१ ।। <br>
त्रयस्तत्र वरारोहे देवगात्राद्विनिस्सृताः ।। <br>
पितृदेवा भविष्यन्ति भोक्तारः पितृपिण्डकान् ।। ३२ ।। <br>
देवतासुरगन्धर्वा यक्षराक्षसपन्नगाः ।। <br>
छिद्रं श्राद्धेऽस्य पश्यन्ति वायुभूता न संशयः ।। ३३ ।। <br>
पितृयज्ञं विशालाक्षि ये कुर्वन्ति विदो जनाः ।। <br>
आयुः कीर्तिं बलं तेजो धनपुत्रपशुस्त्रियः ।। ३४ ।। <br>
ददन्ते पितरस्तस्य आरोग्यं नात्र संशयः ।। <br>
आत्मकर्मवशाल्लोकान् प्राप्नुवन्तीह शोभनान् ।।३५।। <br>
तिर्यग्भ्यश्च विमुच्यन्ते प्रेतभावेन मानवाः ।। <br>
नरके पच्यमानानां त्राता भवति मानवः।।३६।। <br>
पूजकः पितृदेवानां सर्वकालं गृहाश्रमे ।। <br>
द्विजातींस्तर्पयित्वा तु पूर्णेन विधिना नरः ।। ३७।। <br>
अक्षय्यं तस्य मन्यन्ते पितरः श्राद्धतर्पिताः ।। <br>
नरा ये पितृभक्तास्ते प्राप्नुवन्ति परां गतिम् ।। ३८ ।। <br>
सात्विकं शुक्लपन्थानमेते यान्ति विदो जनाः ।। <br>
पुनरन्यत्प्रवक्ष्यामि शृणु तत्त्वेन सुन्दरि ।।३९।। <br>
अज्ञानतमसारूढा निकृतिज्ञाः शठास्तथा ।। <br>
स्नेहपाशशतेनैव   पच्यन्ते नरके नराः ।। १९०.४० ।। <br>
कल्पान्तं पच्यमानापि त्रायन्ते येन मानवाः ।। <br>
तेषां पुत्राश्च पौत्राश्च कदाचिदपि सुन्दरि।।४१ ।।<br>
मुंचन्ति जलबिन्दूंश्च अमां प्राप्य जलाशये ।। <br>
तेनैव भविता तृप्तिस्तेषां निरयगामिनाम् ।।४२।। <br>
ये वै श्राद्धं प्रकुर्वन्ति तर्पयित्वा द्विजातयः ।। <br>
दत्त्वा तिलोदकं पिण्डान् पितृभ्यो भक्तिभावतः ।। ४३ ।। <br>
निरयात्तेऽपि मुच्यन्ते तृप्तिर्भवति चाक्षया ।। <br>
गृह्य चौदुम्बरं पात्रं कृत्वा तत्र तिलोदकम् ।।४४।। <br>
विप्राणां वचनं कृत्वा यथाशक्त्या च दक्षिणा ।। <br>
देया तेषां तु विप्राणां पितॄणां मोक्षणाय  च ।। ४५ ।। <br>
देयो नीलो वृषस्तत्र नरकार्त्तिविनाशनः ।। <br>
नीलषण्डस्य लांगूले तोयमप्युद्धरेद्यदि ।। ४६ ।। <br>
षष्टिवर्षसहस्राणि पितरस्तेन तर्पिताः ।। <br>
मुक्तमात्रेण शृङ्गेण नीलषण्डेन सुन्दरि ।। ४७ ।। <br>
उद्धृतो यदि सुश्रोणि पंकः शृङ्गेण तेन च ।। <br>
बान्धवाः पितरस्तस्य निरये पतितास्तु ये ।। ४८ ।। <br>
तानुद्धृत्य वरारोहे सोमलोकं स गच्छति ।। <br>
मुक्तेन नीलषण्डेन यत्पुण्यं जायते भुवि ।। ४९ ।। <br>
षष्टिवर्षसहस्राणि षष्टिवर्षशतानि च ।। <br>
सोमलोकेषु मोदन्ते क्षुत्तृड्भ्यां च विवर्जिताः ।। १९०.५० ।। <br>
एष धर्मो गृहस्थानां पुत्र पौत्रसमन्विताः ।। <br>
त्रातारश्च भविष्यन्ति वर्तयन्तो यथासुखम् ।। ५१ ।। <br>
पिपीलिकादिभूतानि जङ्गमाश्च विहङ्गमाः ।। <br>
उपजीवन्ति सुश्रोणि गृहस्थेषु न संशयः ।। ५२ ।। <br>
एवं गृहाश्रमो मूलं धर्मस्तत्र प्रतिष्ठितः ।। <br>
मासिमासि तु ये श्राद्धं प्रकुर्वन्ति गृहाश्रमे ।। ५३ ।। <br>
तिथौ पर्वणि ये चैव स्वपितॄंस्तारयन्ति वै ।। ५४ ।। <br>
न यज्ञदानाध्ययनोपवासैस्तीर्थाभिषेकैरपि चाग्निहोत्रैः ।। <br>
दानैरनेकैर्विधिसम्प्रदत्तैर्न तत्फलं श्राद्धगृहस्य धर्मे ।। ५५ ।। <br>
पितरो निर्गतास्तत्र ब्रह्मविष्णुशरीरगाः ।। <br>
पिता पितामहश्चैव तथैव प्रपितामहः ।। ५६ ।। <br>
एवं क्रमेण वै तत्र पितृदेवा वसुन्धरे ।। <br>
देवताः कश्यपोत्पन्ना श्राद्धेषु विनियोजिताः ।। ५७ ।। <br>
तत एते न जानन्ति देवाः शक्रपुरोगमाः ।। <br>
ईश्वरश्च न जानाति आत्मदेहविनिःसृताः ।। ५८ ।। <br>
न च ब्रह्मा विजानाति निःसृतो मम मायया ।। <br>
एवं मायामयौ भूमौ ब्रह्मरुद्रौ बहिष्कृतौ ।।५९।। <br>
पुनश्चान्यत्प्रवक्ष्यामि पितृयज्ञेषु सुन्दरि ।। <br>
दद्याद्वै ब्राह्मणमुखे नाग्नौ तु जुहुयात्क्वचित् ।।१९०.६० ।। <br>
कृत्वा वै पिण्डसङ्कल्पं दर्भानास्तीर्य भूतले ।। <br>
तेन ते पितृपिण्डेन पितृदेवा वसुन्धरे ।।६१।। <br>
अजीर्णेनाभिपीड्यन्ते भुज्यन्ते न च सुन्दरि ।। <br>
ततो दुःखेन सन्तप्ता पद्यन्ते सोममेव च ।। ६२ ।। <br>
दृष्टाः सोमेन सुश्रोणि देवताजीर्णपीडिताः ।। <br>
स्वागतेनाथ वाक्येन पूजितास्तदनन्तरम् ।। ६३ ।। <br>
सोम उवाच ।। <br>
देवताः कस्य चोत्पन्ना दुखिःताः केन हेतुना ।। <br>
एवं तु भाषमाणस्य सोमस्य तदनन्तरम् ।। ६४ ।। <br>
ऊचुस्ते सोममेवापि वाक्यं नः श्रूयतामिति ।। <br>
त्रयस्तु पितरो देवा ब्रह्मविष्णुहरोद्भवाः ।। ६९ ।। <br>
श्राद्धे नियोजितास्तैस्तु पितृपिण्डेन तर्पिताः ।। <br>
अजीर्णं जायते सोम तेन वै दुःखिता वयम् ।। ६६ ।। <br>
सोम उवाच ।। <br>
सखा चाहं भविष्यामि त्रयाणां च चतुर्थकः ।। <br>
सहितास्तत्र गच्छामो यथा श्रेयो भविष्यति।।६७।। <br>
एवमुक्तास्तु सोमेन पितृदेवास्तदन्तरे ।। <br>
सोमं सोमेन गच्छन्ति श्रेयस्कामा वसुन्धरे ।। ६८ ।। <br>
शरण्यं शरणं देवं ब्रह्माणं पद्मसंभवम् ।। <br>
मेरुशृङ्गे सुखासीनं ब्रह्मर्षिगणसेवितम् ।। ६९ ।। <br>
दृष्ट्वा पितामहं देवं प्रणम्य सहसा क्षितौ ।। <br>
अत्रिपुत्रेण सोमेन भाषितो वै पितामहः ।। १९०.७० ।। <br>
य एते पितरो देव दुःखिताजीर्णपीडिताः ।। <br>
आगताः शरणं चात्र सोमं सोमेन सत्तम ।।७१ ।। <br>
यथा नश्यंति जीर्णानि तथा कुरु पितामह।। <br>
मुहूर्तं ध्यानमास्थाय ईश्वरं च ददर्श ह ।। ७२ ।। <br>
उवाच वचनं तत्र ब्रह्मा योगीश्वरं प्रति ।। <br>
एते ते पितरो देव दुःखिताजीर्णपीडिताः ।। ७३ ।। <br>
आगताः  शरणं चात्र सोमेन सहिता मम ।। <br>
आचक्ष्व निर्मिता येन यथा श्रेयो भवेत्तव ।।७४।। <br>
ब्रह्मणा चैवमुक्तस्तु ईश्वरः परमेश्वरः।। <br>
मुहूर्तं ध्यानमास्थाय दिव्यं योगं च माधवि।।७५।।<br>
पश्यते ईश्वरं तत्र योगवेदाङ्गनिर्मितम् ।। <br>
विस्मयं परमं गत्वा ब्रह्माणं वाक्यमब्रवीत् ।।७६।।<br>
निर्मिता विष्णुना ब्रह्मन् वैष्णव्या मायया च ते ।। <br>
प्रथमं पितरौ देवा ये च श्रेष्ठा भवंति ते ।। ७७ ।। <br>
पिता तु ब्रह्मदैवत्यो मम गात्राद्विनिर्मितः ।। <br>
पितामहो विष्णुदेवो विष्णुगात्राद्विनिर्मितः ।। ७८ ।। <br>
प्रपितामहो रुद्रदेवो मम गात्राद्विनिर्मितः ।। <br>
श्राद्धे नियोजितास्तेऽत्र मर्त्त्येषु पितृदेवताः ।। ७९ ।। <br>
ब्राह्मणानां हितार्थाय निर्मिता विष्णुमायया ।। <br>
तर्पिताः पितृयज्ञेषु पितरोऽजीर्णपीडिताः ।। १९०.८० ।। <br>
आगताः शरणं ब्रह्मन्सोमेन सहिता यदि ।। <br>
येन नश्यत्यजीर्णं च पितॄणां च सुखं भवेत् ।।८१।। <br>
शृणु तत्ते प्रवक्ष्यामि ब्रह्मन्लोकपितामह ।। <br>
शाण्डिल्यपुत्रस्तेजस्वी धूम्रकेतुर्विभावसुः ।।८२।। <br>
श्राद्धे तु प्रथमं तस्य दातव्यं मानुषेषु वा ।। <br>
सह तेनैव भोक्तव्यं पितृपिण्डविसर्जितम् ।। ८३ ।। <br>
ईश्वरेणेवमुक्तस्तु ब्रह्मा कमलसंभवः ।। <br>
आहूय मनसा चैव ह्यागतो हव्यवाहनः ।। ८४ ।। <br>
प्रदीप्तस्तेजसा वह्निः सर्वभक्षो हुताशनः ।। <br>
योजितः पंचयज्ञेषु ब्रह्मणा मम मायया ।।८५।। <br>
ब्रह्माग्निं भाषते तत्र शृणुष्व च हुताशन ।। <br>
भोक्तव्यं प्रथमं ब्रह्मन्पितृपिण्डविसर्जितम् ।।८६।। <br>
त्वया भुक्तेति भोक्ष्यन्ति देवताः समरुद्गणाः ।। <br>
भोक्तव्यं मध्यमं श्राद्धं पथ्यमन्नं च वै सह ।।८७।। <br>
पश्चाद्दत्तं तु तं पिण्डं सह सोमेन भुञ्जते ।।<br>
ब्रह्मणा ह्येवमुक्तास्तु पितृदेवहुताशनाः।।८८।। <br>
प्रस्थिताः सह सोमेन देवतास्ता वसुन्धरे।। <br>
पितृयज्ञं वरारोहे भोक्ष्यन्ति सहिताः सदा।। ८९ ।। <br>
एवं तु प्रथमं श्राद्धं दद्यादग्नेर्वसुन्धरे।।<br>
उद्दिश्य च पितॄन्देवि तर्पयित्वा द्विजातयः।।१९०.९०।। <br>
पश्चात्पिण्डान्प्रदद्याच्च दर्भानास्तीर्य भूतले ।। <br>
प्रथमं ब्रह्मणोंशाय दद्यात्पिण्डं विधानतः।।९१।। <br>
पितामहाय रुद्रांशसंभूताय तु मध्यमम् ।। <br>
प्रपितामहाय विष्णोस्तु दद्यात्पिण्डं महीतले ।। ९२ ।। <br>
विधिना मन्त्रपूर्वेण श्राद्धं कुर्वन्ति ये नराः ।। <br>
तेषां वरं प्रयच्छन्ति पितरः श्राद्धतर्पिताः ।। ९३ ।। <br>
मम मायाबलेनैव कृतं श्राद्धं द्विजातिभिः ।। <br>
अपांक्तेयांस्तथा विप्रान्प्रवक्ष्यामि वसुन्धरे ।। ९४ ।। <br>
नपुंसकाश्चित्रकारा वसुपालविनिन्दकाः ।। <br>
कुनखाः श्यावदन्ताश्च काणाश्च विकटोदराः ।। ९५ ।। <br>
नर्त्तका गायनाश्चैव तथा रङ्गोपजीविनः ।। <br>
वेदविक्रयिणश्चैव सर्वे याजकयाजकाः ।। ९६।। <br>
राजोपसेवकाश्चैव वाणिज्यक्रयविक्रयाः ।। <br>
ब्रह्मयोन्यां समुत्पन्नाः सङ्कीर्णा पतिताश्च ये ।। ९७ ।। <br>
असंस्कारप्रवृत्ताश्च शूद्रकर्मोपजीविनः ।। <br>
शूद्रकर्मकरा ये च गणका ग्रामयाजकाः ।। ९८ ।। <br>
दीक्षितः क्रोडपृष्ठश्च यश्च वार्धुषिको द्विजः ।। <br>
विक्रेतारो रसानां च ये च वैश्योपजीविनः ।। ९९ ।। <br>
तस्करा लेखकाराश्च याजका रङ्गकारकाः ।। <br>
शौलिका गिरिका ये च दाम्भिका ये च माधवि ।। १९०.१०० ।। <br>
सर्वकर्मकरा ये च सर्वविक्रयिणस्तथा ।। <br>
एतान्न भोजयेच्छ्राद्धे पित्रर्थे च वसुन्धरे ।। १०१ ।। <br>
दूराध्वानं गता ये च तत्र कर्मोपजीविनः ।। <br>
रस विक्रयिणश्चैव शैलूषस्तिलविक्रयी ।। १०२ ।। <br>
श्राद्धकालमनुप्राप्तं राजसं तं विदुर्बुधाः ।। <br>
अन्ये ये दूषिता देवि द्विजरूपेण राक्षसाः ।।१०३।। <br>
एतान्न पश्येच्छ्राद्धेषु पितृपिण्डेषु माधवि ।। <br>
अपांक्तेयांस्तथा विप्रान्भुञ्जतः पश्यतो द्विजान् ।। १०४ ।। <br>
पितरस्तस्य षण्मासं दुःखमृच्छन्ति दारुणम् ।। <br>
न्यस्तपात्रं द्रुतं कुर्यात्प्रायश्चित्तमुभौ धरे ।। १०५।। <br>
धृतं तु जुहुयादग्नावादित्यं चावलोकयेत् ।।<br>
पुनरावपनं कृत्वा पितरं च पितामहान् ।।१०६।। <br>
गंधपुष्पं च धूपं च दद्यादर्घ्यं तिलोदकम् ।। <br>
यथाविधिं च विप्राय भोजयेच्च पुनः शुचिः ।। १०७।। <br>
पुनश्चान्यत्प्रवक्ष्यामि शृणु तत्त्वेन सुन्दरि ।। <br>
ज्ञानशुद्धेन विप्रेण मन्त्रशुद्धिं यथाविधि ।।१०८।। <br>
मृतान्नं ये न भुञ्जंति कदाचिदपि माधवि ।। <br>
वैश्वदेवेषु दातव्यं श्राद्धेषु च न योजयेत् ।। १०९ ।। <br>
प्रेतान्नं भुञ्जमानास्तु श्राद्धमर्हन्ति ये द्विजाः ।। <br>
तेषां दोषं प्रवक्ष्यामि भुक्तं भोजयते तु सः ।। १९०.११० ।। <br>
दम्भकार कृतोच्छिष्टं कृत्वा तु नरकं व्रजेत् ।। <br>
प्रायश्चित्तं प्रवक्ष्यामि यथा शुध्यन्ति ते नराः ।।१११।। <br>
माघमासे तु द्वादश्यां सर्पिर्युक्तं तु पायसम् ।। <br>
स लिहेन्मधुमांसेन तर्पयित्वा द्विजातयः ।। ११२ ।। <br>
सवत्सां कपिलां दद्यादात्मनः शुद्धिकामुकः ।। <br>
पुनः श्राद्धं प्रकुर्वीत चात्मनः शुभ कामुकः ।। ११३।। <br>
स्नानोपलेपनं भूमे कृत्वा विप्रान्प्रमन्त्रयेत् ।। <br>
दन्तकाष्ठं विसृज्यैव ब्रह्मचारी शुचिर्भवेत् ।।११४।। <br>
यत्नेन मिथुनं श्राद्धे भोजयित्वा विसर्ज्जयेत् ।। <br>
अमायां च विशालाक्षि दन्तकाष्ठं न खादयेत् ।। ११५ ।। <br>
अमायां तु च यो मूर्खो दन्तकाष्ठं हि खादति ।। <br>
हिंसितो हि भवेत्सोमो देवताः पितरस्तथा ।। ११६ ।। <br>
प्रभातायां तु शर्वर्यामुदिते च दिवाकरे ।। <br>
दिवाकृत्यं ततो गृह्य विप्रस्य विधिपूर्वंकम् ।। ११७ ।। <br>
श्मश्रुकर्म च कर्त्तव्यं नखानां छेदनानि च ।। <br>
स्नापनाऽभ्यञ्जने दद्यात्पितृभक्तेन सुन्दरि ।। ११८ ।। <br>
पक्वान्नं तत्र वै कार्यं सुविमृष्टं च शुद्धितः ।। <br>
वृत्ते तु तत्र मध्याह्ने श्राद्धारम्भं तु कारयेत् ।। ११९ ।। <br>
स्वागतं च तथा कृत्वा पाद्यार्थं सलिलं शुचि ।। <br>
पाद्यं दत्त्वा तु विप्राय गृहस्याभ्यन्तरं नयेत् ।। १९०.१२०।। <br>
आसनं कल्पयित्वा तु आवाह्य तदनन्तरम्।। <br>
अर्घ्यं दत्त्वा विधानेन गन्धमाल्यैः प्रपूज्य च ।। १२१ ।। <br>
धूपं दीपं तथा वस्त्रं तिलोदकमथापि वा ।। <br>
पात्रं च भोजनस्यार्थे विप्राग्रे धारयेत्तथा ।।१२२ ।। <br>
भस्मना मण्डलं कार्यं पङ्क्ति दोषनिवारकम् ।। <br>
अग्निकार्यं ततः कृत्वा अन्नं च परिवेषयेत् ।। १२३ ।। <br>
तत्र कार्यो न संकल्पः पितॄनुद्दिश्य सुन्दरि ।। <br>
यथासुखेन भोक्तव्यमिति ब्रूयाद्द्विजं प्रति ।। १२४ ।। <br>
रक्षोघ्नमन्त्रपाठांश्च श्रावयीत विचक्षणः ।। <br>
तृप्तं तु ब्राह्मणं दत्त्वा दद्याद्वै विकिरं ततः ।।१२५ ।। <br>
उत्तरीयासनं दत्त्वा पिण्डप्रश्नं तु कारयेत् ।। <br>
दक्षिणाभिमुखो भूत्वा दर्भानास्तीर्य भूतले ।। १२६ ।। <br>
पिण्डदानं प्रकुर्वीत पित्रादित्रितये तथा ।। <br>
पिण्डानां पूजनं कार्यं तन्तुवृद्ध्यै यथाविधि ।। १२७ ।। <br>
ब्राह्मणस्य च हस्ते तु दद्यादक्षय्यमात्मवान् ।। <br>
दक्षिणाभिः प्रतोष्यापि स्वस्ति वाच्यं विसर्जयेत् ।। १२८ ।। <br>
पिण्डास्त्रयस्तु वसुधे यावत्तिष्ठन्ति भूतले ।। <br>
अप्यायमानाः पितरस्तावत्तिष्ठन्ति वै गृहे ।। १२९ ।। <br>
उपस्पृश्य शुचिर्भूत्वा दद्याच्छान्त्युदकानि च ।। <br>
प्रणम्य शिरसा भूमौ निवापस्य च धारिणीः ।।१९०.१३० ।। <br>
वैष्णवी काश्यपी चेति अक्षया चेति नामतः ।। <br>
भक्षयेत्प्रथमं पिण्डं पत्न्यै देयं तु मध्यमम् ।।१३१ ।। <br>
तृतीयमुदके दद्याच्छ्राद्धे एवं विधिः स्मृतः ।। <br>
पितृदेवांश्च विसृजेत्ततश्च प्रणमेत्तु तान् ।। १३२ ।। <br>
एवं दत्तेन तुष्यन्ति पितृदेवा न संशयः।।<br>
दीर्घायुष्यं प्रयच्छन्ति पुत्रपौत्रधनानि च ।।१३३।। <br>
ज्ञानोत्तमेषु विप्रेषु दद्याच्छ्राद्धं विधानतः।। <br>
अन्यथा तत्तु वै श्राद्धं निष्फलं नास्ति संशयः ।।१३४।। <br>
मन्त्रहीनं क्रियाहीनं यः श्राद्धं कुरुते द्विजः ।। <br>
मद्भक्तस्यासुरेन्द्रस्य फलं भवति भागतः ।।१३५ ।। <br>
उद्धरेद्यदि पात्रं तु ब्राह्मणो ज्ञानवर्जितः।।<br>
राक्षसैर्ह्रियते तच्च भुञ्जतस्तस्य सुन्दरि ।। १३६ ।। <br>
एतत्ते कथितं भद्रे पितृकार्यमनुत्तमम् ।। <br>
उत्पतिश्चैव दानं च यत्पुण्यं कथितं तव ।।१३७।। <br>
अपरं चापि वसुधे किमन्यच्छ्रोतुमिच्छसि ।।१३८।। <br>
इति श्रीवराहपुराणे श्राद्धपितृयज्ञनिश्चयो नाम नवत्यधिकशततमोऽध्यायः ।।१९०।। <br>
<br>
