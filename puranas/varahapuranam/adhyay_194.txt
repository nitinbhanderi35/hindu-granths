अथ नचिकेतसो आगमनवर्णनम् ।। <br>
वैशम्पायन उवाच ।। <br>
गतश्च परमं स्थानं यत्र राजा दुरासदः ।। <br>
अर्चितस्तु यथान्यायं दृष्ट्वैव तु विसर्जितः ।। १ ।। <br>
ततो हृष्टमना राजन्पुत्रं दृष्ट्वा तपोनिधिः ।। <br>
परिष्वज्य च बाहुभ्यां मूर्द्धन्याघ्राय यत्नतः ।। २ ।। <br>
दिवं च पृथिवीं चैव नादयामास हृष्टवत् ।। <br>
स संहृष्टमनाः प्रीतस्तानुवाच तपोधनान् ।। ३ ।। <br>
पश्यन्तु मम पुत्रस्य प्रभावं दिव्यतेजसः ।। <br>
यमस्य भवनं गत्वा पुनः शीघ्रमिहागतः ।। ४ ।। <br>
पितृस्नेहानुभावेन गुरुशुश्रूषयापि च ।। <br>
दैवेन हेतुना चायं जीवन्दृष्टो मया सुतः ।। ५ ।। <br>
लोके मत्सदृशो नास्ति पुमान्भाग्यसमन्वितः ।। <br>
एष मृत्युमुखं गत्वा मम पुत्र इहागतः ।। ६ ।। <br>
कच्चित्त्वं न हतो वत्स नैव बद्धो यमालये ।। <br>
कच्चित्ते स शिवः पन्था गच्छतस्तव पुत्रक ।।७ ।। <br>
कच्चित्ते व्याधयो घोरा नान्वगच्छन्यमालये ।। <br>
किमपूर्वं त्वया दृष्टं कच्चित्तुष्टो महातपाः ।। ८ ।। <br>
कच्चिद्राजा त्वया दृष्टः प्रेतानामधिपो बली ।। <br>
परुषेण न कच्चित्त्वां यमः पश्यति चक्षुषा ।। ९ ।। <br>
कच्चिन्न तुष्टो भगवांस्त्वां दृष्ट्वा स्वयमागतम् ।। <br>
कच्चिच्छीघ्रं विसृष्टोऽसि धर्मराजेन पुत्रक ।। 194.१० ।। <br>
कच्चिद्दौवारिकास्तत्र न रौद्रास्त्वां यमालये ।। <br>
कच्चिद्राज्ञा विसृष्टं तु ना बाधन्तेतरे जनाः ।। ११ ।। <br>
कच्चित्पन्थास्त्वया लब्धो निर्गमो वा यमालये ।। <br>
अयं मम सुतः प्राप्तः प्रसन्ना मम देवताः ।। १२ ।। <br>
ऋषयश्च महाभागा द्विजाश्च सुमहाव्रताः ।। <br>
यन्मे वत्स पुनः प्राप्तो यमलोकाद्दुरासदात् ।। १३ ।। <br>
एवमाभाषमाणं तु श्रुत्वा सर्वे वनौकसः ।। <br>
त्यक्त्वा व्रतानि सर्वाणि नियमांश्च तथैव च ।। १४ ।। <br>
जपन्तश्चैव जाप्यानि पूजयन्तश्च देवताः ।। <br>
उदूर्द्ध्वबाहवः केचित्तिष्ठन्तोऽन्ये सुदारुणम् ।। १५।। <br>
एकपादेन तिष्ठन्तः पश्यन्तोऽन्ये दिवाकरम् ।। <br>
एवमेव परित्यज्य नियमान्पूर्वसंचितान् ।। १६ ।। <br>
वैश्वानरा महाभागास्तपसा संशितव्रताः ।। <br>
आगतास्त्वरितं द्रष्टुं नाचिकेतं सुतं तदा ।। १७ ।। <br>
दिग्वाससश्च ऋषयो दन्तोलूखलिनस्तथा ।। <br>
अश्मकूटाश्च मौनाश्च शीर्णपर्णांबुभोजनाः।।१८।। <br>
धूमदाश्च तथा चान्ये तप्यमानाश्च पावके ।। <br>
परिवार्य तथा दृष्ट्वा तस्य पुत्रं तपोनिधिम्।। १९ ।। <br>
उपविष्टास्तथा चान्ये स्थिताश्चान्ये सुयन्त्रिताः ।। <br>
ते सर्वे तं तु पृच्छन्ति ऋषयो वेदपारगाः ।। 194.२० ।। <br>
तं नाचिकेतसं दृष्ट्वा यमलोकादिहागतम् ।। <br>
भीतास्तत्र स्थिता हृष्टा केचित्कौतूहलान्विताः ।।२१ ।। <br>
केचिद्विमनसश्चैव केचित्संशयवादिनः ।। <br>
तमूचुः सहिताः सर्वे ऋषिपुत्रं तपोधनम् ।। २२ ।। <br>
ऋषय ऊचुः ।। <br>
भो भो सत्यव्रताचार गुरुशुश्रूषणे रत ।। <br>
नाचिकेतः सुत प्राज्ञ स्वधर्मपरिपालक ।। २३ ।। <br>
ब्रूहि सत्यं त्वया दृष्टं श्रुतं च सविशेषकम् ।। <br>
ऋषीणां श्रोतुकामानां पितुश्चैव विशेषतः।।२४।। <br>
अपि गुह्यं च वक्तव्यं पृष्टे सति विशेषतः ।। <br>
सर्वस्यापि भयं तीव्रं यद्द्वारा प्रतिदृश्यते।।२५।।<br>
मृतं नैव परं तात दृश्यते कालमायया ।। <br>
स्वकर्म भुज्यते तात प्रयत्नेन च मानवैः।।२६।।<br>
इह चैव कृतं यत्तु तत्परत्रोपभुज्यते।।<br>
करोति यदि तत्कर्म शुभं वा यदि वाऽशुभम् ।।२७।। <br>
तथाऽत्र दृश्यते काले कालस्यैव तु मायया ।। <br>
म्रियते च यथा जन्तुर्यथा गर्भे च तिष्ठति।।२८।।<br>
तस्य पारं न गच्छन्ति बहवः पारचिन्तकाः ।।<br>
तत्र स्थिते जगत्सर्वं लोभमोहतमोवृतम्।।२९।<br>
चिन्तयेत न चिन्ताऽत्र मृगयन्ति च यद्धितम् ।।<br>
करोति चित्रगुप्तः किं किं च जल्पत्यसौ पुनः।।194.३०।। <br>
धर्मराजस्य किं रूपं कालो वा कीदृशो मुने।। <br>
किंरूपा व्याधयश्चैव विपाको वापि कीदृशः।।३१।। <br>
किंच कुर्वन्प्रमुच्येत किं वा कर्म समाचरेत्।।<br>
आस्पदं सर्वलोकस्य तत्कर्म दुरतिक्रमम्।।३२।।<br>
क्रोधबन्धनजं क्लेशं कर्षणं छेदनं तथा ।। <br>
येन गच्छन्ति विप्रेन्द्र लोके कर्मविदो जनाः।।३३।। <br>
जितात्मानः कथं यान्ति कथं गच्छति पापकृत् ।। <br>
यथाश्रुतं यथादृष्टं यथा चैवावधारितम् ।।३४।। प्<br>
रणयात्सौहृदात्स्नेहादस्माभिरभिपृच्छितम् ।। <br>
वद सर्वं महाभाग याथातथ्येन विस्तरम्।।३९।। <br>
वैशम्पायन उवाच।। <br>
ऋषिभिस्त्वेवमुक्तस्तु  नाचिकेतो महामनाः ।। <br>
यदुवाच महाराज शृणु तज्जनमेजय ।।३६ ।। <br>
इति श्रीवराहपुराणे संसारचक्रे नचिकेतागमनं नाम चतुर्नवत्यधिकशततमोऽध्यायः ।।१९४।। <br>
<br>
