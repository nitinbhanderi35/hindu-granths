महातपा उवाच ।<br>
पूर्वमासीन्महादैत्यो बलवानन्धको भुवि ।<br>
स देवान् वशमानिन्ये ब्रह्मणो वरदर्पितः ।। २७.१ ।।<br>
तेनात्मवान् सुराः सर्वे त्याजिता मेरुपर्वतम् ।<br>
ब्रह्माणं शरणं जग्मुरन्धकस्य भयार्दिताः ।। २७.२ ।।<br>
तानागतांस्तदा ब्रह्मा उवाच सुरसत्तमान् ।<br>
किमागमनकृत्यं वो देवा ब्रूत किमास्यते ।। २७.३ ।।<br>
देवा ऊचुः ।<br>
अन्धकेनार्दिताः सर्वे वयं देवा जगत्पते ।<br>
त्राहि सर्वांश्चतुर्वक्त्र पितामह नमोऽस्तु ते ।। २७.४ ।।<br>
ब्रह्मोवाच ।<br>
अन्धकान्नैव शक्तोऽहं त्रातुं वै सुरसत्तमाः ।<br>
भवं शर्वं महादेवं व्रजाम शरणार्थिनः ।। २७.५ ।।<br>
किन्तु पूर्वं मया दत्तो वरस्तस्य सुरोत्तमाः ।<br>
अवध्यस्त्वं हि भविता न शरीरं स्पृशेन्महीम् ।। २७.६ ।।<br>
तस्यैवं बलिनस्त्वेको हन्ता रुद्रः परंतपः ।<br>
तत्र गच्छामहे सर्वे कैलासनिलयं प्रभुम् ।। २७.७ ।।<br>
एवमुक्त्वा ययौ ब्रह्मा सदेवो भवसन्निधौ ।<br>
तस्य संदर्शनाद् रुद्रः प्रत्युत्थानादिकाः क्रियाः ।<br>
कृत्वाभ्युवाच देवेशो ब्रह्माणं भुवनेश्वरम् ।। २७.८ ।।<br>
शंभुरुवाच ।<br>
किं कार्यं देवताः सर्वा आगता मम सन्निधौ ।<br>
येनाहं तत्करोम्याशु आज्ञा कार्या हि सत्वरम् ।। २७.९ ।।<br>
देवा ऊचुः ।<br>
रक्षस्व देव बलिनस्त्वन्धकाद् दुष्टचेतसः ।। २७.१० ।।<br>
यावदेवं सुरा सर्वे शंसन्ति परमेष्ठिनः ।<br>
तावत् सैन्येन महता तत्रैवान्धक आययौ ।। २७.११ ।।<br>
बलेन चतुरङ्गेण हन्तुकामो भवं मृधे ।<br>
तस्य भार्यां गिरिसुतां हर्तुमिच्छन् ससाधनः ।। २७.१२ ।।<br>
तं दृष्ट्वा सहसाऽयान्तं देवशक्रप्रहारिणम् ।<br>
सन्नह्य सहसा देवा रुद्रस्यानुचरा भवन् ।। २७.१३ ।।<br>
रुद्रोऽपि वासुकिं ध्यात्वा तक्षकं च धनंजयम् ।<br>
वलयं कटिंसूत्रं च चकार परमेश्वरः ।। २७.१४ ।।<br>
नीलनामा च दैत्येन्द्रो हस्ती भूत्वा भवान्तिकम् ।<br>
आगतस्त्वरितः शक्रहस्तीवोद्धतरूपवान् ।। २७.१५ ।।<br>
स ज्ञातो नन्दिना दैत्यो वीरभद्राय दर्शितः ।<br>
वीरभद्रोऽपि सिंहेन रूपेणाहत्य च द्रुतम् ।। २७.१६ ।।<br>
तस्य कृत्तिं विदार्याशु करिणस्त्वञ्जनप्रभाम् ।<br>
रुद्रायार्पितवान् सोऽपि तमेवाम्बरमाकरोत् ।<br>
ततः प्रभृति रुद्रोऽपि गजचर्मपटोऽभवत् ।। २७.१७ ।।<br>
गजचर्म्मपटो भूत्वा भुजंगाभरणोज्ज्वलः ।<br>
आदाय त्रिशिखं भीमं सगणोऽन्धकमन्वयात् ।। २७.१८ ।।<br>
ततः प्रवृत्ते युद्धे च देवदानवयोर्महत् ।<br>
इन्द्राद्या लोकपालास्तु स्कन्दः सेनापतिस्तथा ।<br>
सर्वे देवगणाश्चान्ये युयुधुः समरे तदा ।। २७.१९ ।।<br>
तं दृष्ट्वा नारदा युद्धं ययौ नारायणं प्रति ।<br>
शशंस च महद् युद्धं कैलासे दानवैः सह ।। २७.२० ।।<br>
तच्छ्रुत्वा चक्रमादाय गरुडस्थो जनार्दनः ।<br>
तमेव देशमागत्य युयुधे दानवैः सह ।। २७.२१ ।।<br>
आगत्य च ततो देवा हरिणाप्यायिता रणे ।<br>
विषण्णवदनाः सर्वे पलायनपरा भवन् ।। २७.२२ ।।<br>
तत्र भग्नेषु देवेषु स्वयं रुद्रोऽन्धकं ययौ ।<br>
तत्र तेन महद्युद्धमभवल्लोमहर्षणम् ।। २७.२३ ।।<br>
तत्र देवोऽप्यसौ दैत्यं त्रिशूलेनाहनद् भृशम् ।<br>
तस्याहतस्य यद् रक्तमपतद् भूतले किल ।<br>
तत्रान्धका असंख्याता बभूवुरपरे भृशम् ।। २७.२४ ।।<br>
तद् दृष्ट्वा महदाश्चर्यं रुद्रो शूलेऽन्धकं मृधे ।<br>
गृहीत्वा त्रिशिखाग्रेण ननर्त्त परमेश्वरः ।। २७.२५ ।।<br>
इतरेऽप्यन्धकाः सर्वे चक्रेण परमेष्ठिना ।<br>
नारायणेन निहतास्तत्र येऽन्ये समुत्थिताः । २७.२६ ।।<br>
असृग्धारातुषारैस्तु शूलप्रोतस्य चासकृत् ।<br>
अनारतं समुत्तस्थुस्ततो रुद्रो रुषान्वितः ।। २७.२७ ।।<br>
तस्य क्रोधेन महता मुखाज्ज्वाला विनिर्ययौ ।<br>
तद्रूपधारिणी देवी यां तां योगेश्वरीं विदुः ।। २७.२८ ।।<br>
स्वरूपधारिणी चान्या विष्णुनापि विनिर्मिता ।<br>
ब्रह्मणा कार्तिकेयेन इन्द्रेण च यमेन च ।<br>
वराहेण च देवेन विष्णुना परमेष्ठिना ।। २७.२९ ।।<br>
पातालोद्धरणं रूपं तस्या देव्या विनिर्ममे ।<br>
माहेश्वरी च राजेन्द्र इत्येता अष्टमारतः ।। २७.३० ।।<br>
कारणं तानि यत्प्रोक्तं क्षेत्रज्ञेनावधारणम् ।<br>
शरीराद् देवतानां तु तदिदं कीर्तितं मया ।। २७.३१ ।।<br>
कामः क्रोधस्तथा लोभो मदो मोहोऽथ पञ्चमः ।<br>
मात्सर्यं षष्ठमित्याहुः पैशुन्यं सप्तमं तथा ।<br>
असूया चाऽष्टमी ज्ञेया इत्येता अष्टमातरः ।। २७.३२ ।।<br>
कामं योगेश्वरीं विद्धि क्रोधो माहेश्वरीं तथा ।<br>
लोभस्तु वैष्णवी प्रोक्ता ब्रह्माणी मद एव च ।। २७.३३ ।।<br>
मोहः स्वयंभूः कौमारी मात्सर्यं चेन्द्रजं विदुः ।<br>
यमदण्डधरा देवी पैशुन्यं स्वयमेव च ।<br>
असूया च वराहाख्या इत्येताः परिकीर्तिताः ।। २७.३४ ।।<br>
कामादिगण एषोऽयं शरीरे परिकीर्तितः ।<br>
जग्राह मूर्त्तिं तु यथा तथा ते कीर्तितं मया ।। २७.३५ ।।<br>
एताभिर्देवताभिश्च तस्य रक्तेऽतिशोषिते ।<br>
क्षयं गताऽऽसुरी माया स च सिद्धोऽन्धकोऽभवत् ।<br>
एतत् ते सर्वमाख्यातमात्मविद्याऽमृतं मया ।। २७.३६ ।।<br>
य एतच्छृणुयान्नित्यं मातॄणामुद्भवं शुभम् ।<br>
तस्य ताः सर्वतो रक्षां कुर्वन्त्यनुदिनं नृप ।। २७.३७ ।।<br>
यश्चैतत् पठते जन्म मातॄणां पुरुषोत्तम ।<br>
स धन्यः सर्वदा लोके शिवलोकं च गच्छति ।। २७.३८ ।।<br>
तासां च ब्रह्मणा दत्ता अष्टमी तिथिरुत्तमा ।<br>
एताः संपूजयेद् भक्त्या बिल्वाहारो नरः सदा ।<br>
तस्य ताः परितुष्टास्तु क्षेमारोग्यं ददन्ति च ।। २७.३९ ।।<br>
।। इति श्रीवराहपुराणे भगवच्छास्त्रे सप्तविंशोऽध्यायः ।। २७ ।।<br>
