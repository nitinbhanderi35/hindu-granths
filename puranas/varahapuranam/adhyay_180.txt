श्रीवराह उवाच ॥ <br>
पुनरन्यत्प्रवक्ष्यामि पितॄणां तृप्तिकारकम् ॥ <br>
ध्रुवतीर्थे पुरावृत्तं तच्छृणुष्व वसुन्धरे ॥ १ ॥ <br>
अस्यां पुर्यां तु राजासीद्धार्मिकः सत्यविक्रमः॥ <br>
चन्द्रसेनेति नाम्ना च यज्वा दानहिते रतः॥२॥ <br>
तस्य नार्यः शते द्वे तु कुलशीलवयोयुते ॥ <br>
तासां मध्येऽधिका चैका पतिव्रतपरायणा॥३॥ <br>
नाम्ना चन्द्रप्रभा चैव वीरसूर्वीरपुत्रका ॥ <br>
तस्या दासीशतस्यैका दासी नाम्ना प्रभावती ॥ ४ ॥ <br>
तस्याः परिग्रहास्त्वेकोद्दिष्टाचारविहीनकाः ॥ <br>
तस्या पितृगणाः सर्वे अतीताः शतसंख्यया ॥९॥ <br>
स्वदोषैः पतिताः सर्वे नरकं प्रति भामिनि ॥ <br>
संकरो नरकायैव कुलघ्नानां कुलस्य हि ॥ ६ ॥ <br>
कदाचिदपि तस्याथो भ्रष्टः प्राणिजनो महान् ॥ <br>
सूक्ष्मः प्राणिसमूहो हि ध्रुवतीर्थे तदापतत् ॥ ७ ॥ <br>
कृष्णरूपाश्चंक्रमन्तो मशकाकारसन्निभाः ॥ <br>
दृष्टास्ते ऋषिणा तत्र त्रिकालज्ञेन भामिनि ॥ ८ ॥ <br>
षष्ठान्नकालभोक्त्र पयोव्रतेन महात्मना ॥ <br>
मानैर्व्रतेन सा देवि सूर्यगत्या स्थितेन च ॥९॥ <br>
तस्मिन्क्षणे न च कृतं व्रतं जप्यं विमोहनात् ॥ <br>
कृपया परिभूतस्य कौतुकेन निरीक्षता ॥180.१०॥ <br>
चतुर्थांशावशेषश्च दिवसः पर्यवर्त्तत ॥ <br>
एके तत्र समायान्ति पितरो नभसोऽवनिम् ॥ ११ ॥ <br>
अन्ये पूर्वोत्तराद्देशाद्दक्षिणात्पश्चिमात्तथा ॥ <br>
केचित्स्वभावतो हृष्टाः केचित्पुत्रैः स्वधाकृताः ॥ १२ ॥ <br>
हृष्टास्तुष्टा सुपुष्टांगा गच्छन्तो दिवि सङ्घशः ॥ <br>
तपस्विनः स्नानरता रूक्षाः क्षामशरीरिणः ॥ १३ ॥ <br>
वस्त्रालङ्कारपुष्टांगा हृष्टा गच्छन्ति संघशः ॥ <br>
तथाऽपरे नग्नदेहाः सुपुष्टा यान्ति तत्र वै ॥ १४ ॥ <br>
अन्ये यथागतं यान्ति आयान्ति पुनरेव हि ॥ <br>
यानैरुच्चावचैः केचिन्नानारूपैः खगैस्तया ॥ १५ ॥ <br>
समागच्छन्ति गच्छन्तीरयन्तश्चाशिषो मुदा ॥  <br>
केचिद्यथागता यान्ति क्रुद्धाः शापप्रदायिनः ॥ १६ ॥ <br>
निर्गतोदरसूक्ष्माश्च गच्छन्ति सुविमानिताः ॥ <br>
सम्मानितास्तथान्ये तु पितरः श्राद्धपूजिताः ॥ १७ ॥ <br>
महोत्सवमिवालक्ष्य विस्मितो मुनिरुत्थितः ॥ <br>
गते पितृगणे पुत्राः सकलत्रा गृहान्ययुः ॥ १८ ॥ <br>
निर्जनं ध्रुवतीर्थं तु वृतवेलमिवाभवत् ॥ <br>
तत्रैकान्ते कृशांगोऽथ क्षुत्क्षामो गतिविह्वलः ॥ १९ ॥ <br>
वेपथुः कोटराक्षश्च पृष्ठलग्नलघूदरः ॥ <br>
ऊरुचर्मास्थिरुक्त्रस्तो जृम्भमाणो भृशं कृशः ॥ 180.२० ॥ <br>
न वाक्च श्रूयते तस्य क्षुद्रपक्षिरवो यथा ॥ <br>
को भवान्विकृताकारो वेष्टितो मशकैर्बहु ॥ २१ ॥ <br>
न गच्छसि यथास्थानमागतस्तु निरुद्यमः ॥ <br>
यथावत्पृच्छते मह्यं कथयात्मविचेष्टितम् ॥ २२ ॥ <br>
ममाद्य नैत्यकं कर्म तीर्थेऽस्मिन्नश्यतेऽनिशम् ॥ <br>
इमानुच्चावचाञ्जन्तून्दृष्ट्वा मां मोह आविशत् ॥ २३ ॥ <br>
त्वां दृष्ट्वेदृक्स्वरूपं च क्रिया मे सा गता त्वयि ॥ <br>
विस्रब्धः कथयास्माकं करोमि च हितं तव ॥ २४ ॥ <br>
जन्तुरुवाच ॥ <br>
बृहन्निमित्तमद्यैव पितॄणां तृप्तिकारकम् ॥ <br>
ध्रुवतीर्थे च यः श्राद्धं पुनः कुर्यात्तिलोदकम् ॥ २५ ॥ <br>
तिलतृप्ता दिवं यान्ति पितरस्तेन पुत्रिणः ॥ <br>
सोऽहं स्वान्तरिकादत्तस्तृप्त्यर्थस्तु बुभुक्षितः ॥ २६ ॥ <br>
योनिसंकरदोषेण नरकं समुपाश्रितः ॥ <br>
आशापाशशतैर्बद्धः शतवर्षैरिहागतः ॥ २७ ॥ <br>
अगतिर्गमने मे स्यात्ते त्रितापैः समागतः ॥ <br>
सन्तानैः पुष्टवपुषो दत्तश्राद्धैः कृतोदकैः ॥२८॥ <br>
बलयुक्ता ययुः स्वर्गं निर्बलस्य कुतो गतिः ॥ <br>
येषां सन्ततिरक्षय्या तिष्ठत्येवं प्रजावती ॥ २९ ॥ <br>
ते स्वधापूजितैः पुत्रैर्गच्छन्ति परमां  गतिम् ॥ <br>
अद्य राज्ञस्तु पितरश्चन्द्रसेनस्य पूजिताः ॥ 180.३० ॥ <br>
दृष्टास्त्वया त्रिकालज्ञ दिव्यदृष्ट्या दिवं गताः ॥ <br>
ब्राह्मणानां च वैश्यानां शूद्राणां पितरस्तथा ॥ ३१ ॥ <br>
प्रतिलोमानुलोमानां शूद्राणां श्राद्धकर्मिणाम् ॥ <br>
सर्वेषां च त्वया दृष्टं येषां सन्ततिरव्यया ॥ ३२ ॥ <br>
एवं पृष्टः स विप्रेण कथयामास कारणम् ॥ <br>
पुनः पप्रच्छ तं जन्तुः कौतूहलसमन्वितः ॥ ३३ ॥ <br>
तवापि सन्ततिस्तात नास्ति दैवाद्यथोचिता ॥ <br>
यदि कश्चिदुपायोऽत्र मह्यं तव हितैषिणे ॥ ३४ ॥ <br>
वद सर्वं करिष्यामि यदि सत्यं वचो मम ॥ <br>
ततः स कथयामास दुःस्थः पितृगणैर्वृतः ॥३५॥ <br>
इमे ये मम देहे तु भवन्ति मशकाः कृशाः ॥ <br>
सन्तानप्रक्षयादेते मम देहं समाश्रिताः ॥ ३६ ॥ <br>
तन्तुमन्त्रमहं तेषां मम तन्तुमयी सकृत् ॥ <br>
आस्ते नगर्या मध्ये तु चन्द्रसेनस्य वेश्मनि ॥३७ ॥ <br>
महिष्याः प्रेषणे नित्यं दासी नाम्ना प्रभावती ॥ <br>
तस्या दासी कर्मकरी विरूपनिधिनामतः ॥३८॥ <br>
अस्माकं सन्ततेस्तन्तुस्तस्य श्राद्धकृते वयम् ॥ <br>
आशया बद्धहृदयाः श्राद्धतर्पणहेतवः ॥ ३९ ॥ <br>
स्थिता एतावदेवं तु कालं यास्यामहेऽम्बुधौ ॥ <br>
नरके त्वप्रतिष्ठे तु निराशाः स्वेन कर्मणा ॥ 180.४० ॥ <br>
श्रुत्वैतत्स त्रिकालज्ञो मोहाविष्टोऽब्रवीदिदम् ॥ <br>
कथं निकृष्टयोन्या यद्दत्तं चापद्यते हविः॥४१॥ <br>
विधिरत्र कथं तस्या येन यूयं सपुत्रिणः ॥ <br>
प्रोवाच स त्रिकालज्ञं ज्ञानक्लिष्टं कृपान्वितम् ॥४२ ॥ <br>
पूर्वकर्मविपाकेन यां यां गतिमधोमुखीम् ॥ <br>
ऊर्द्ध्वां यां चापि पितरः पुत्रिणः पुत्रमीहते ॥ ४३ ॥ <br>
श्राद्धं पिण्डोदकं दानं नित्यं नैमित्तिकं तथा ॥ <br>
नान्या गतिः पितॄणां स्यात्पितरस्तेन पुत्रिणः॥४४॥<br>
अपि स्यात्स कुलेऽस्माकं यो नो दद्याज्जलाञ्जलिम् ॥ <br>
नदीषु बहुतोयासु शीतलासु विशेषतः ॥ ४५ ॥ <br>
विशेषात्तीर्थमध्ये तु तिलमिश्रं जलाञ्जलिम् ॥ <br>
रौप्यजुष्टजलेनाथ नाभिदघ्ने जले स्थितः ॥ ४६ ॥ <br>
दर्भपाणिस्त्रिस्त्रिगोत्रे पितृनाम समुच्चरन् ॥ <br>
तृप्यत्वेवं नाम शर्म स्वधाकारमुदाहरन् ॥ ४७ ॥ <br>
आदावेकाञ्जलिर्द्वे तु तिस्रो वै तर्पणे स्मृताः ॥ <br>
देवर्षिपितृसंघानां क्रमाज्ज्ञेयं विचक्षणैः ॥ ४८ ॥ <br>
तृप्यध्वमिति चान्ते वै मन्त्रं मन्त्रप्रतिक्रियाः ॥ <br>
उदीरतामङ्गिरस आयन्तु न इतीरयेत् ॥ ४९ ॥ <br>
पित्रे प्रथमतो दद्यान्मात्रे दद्यात्तथाचरन् ॥ <br>
गोत्रं माता नाम देवी तृप्यत्वेवं स्वधोच्चरन् ॥ 180.५० ॥ <br>
एवं मातामहः शर्मा गोत्रे पितामहस्तथा ॥ <br>
ऊर्द्ध्वं पितृभ्यो ये चेह ते पितर इहोच्यते ॥ ५१ ॥ <br>
मधुवातेत्यृचं तद्वत्पूर्ववत्समुदीरयेत् ॥ <br>
पितामहीं प्रपितामहीं पत्या मातृवत्स ह ॥ ५२ ॥ <br>
एवं मातामहानां च पूर्ववत्क्रमशो बुधः ॥ <br>
नमो व इति मन्त्रेण प्रत्येकं त्रितयं त्रिषु ॥ ५३ ॥ <br>
गोत्रोच्चारं प्रकुर्वीत असूर्यान्नाशयामहे ॥ <br>
गोत्राय पित्रे महाय शर्मणे चेदमासनम् ॥ ५४ ॥ <br>
गोत्रायै मात्रे मह्यै तु देव्यै चासनकर्मणि ॥ <br>
गोत्रः पितामहः शर्मा गोत्रा मातामही मही ॥ ५५ ॥ <br>
अर्घ्यपात्रसंकल्पे तु पिण्डदानेऽवनेजने ॥ <br>
गोत्रस्य पितुर्महस्य शर्मणोक्तस्य कर्मणि ॥५६ ॥ <br>
गोत्रायै मातुर्महायै देव्याश्चाज्ञेयकर्मणि ॥ <br>
आवाहने द्वितीया च चतुर्थी पूज्यकर्मणि ॥ ५७ ॥ <br>
प्रथमा चाशिषि प्रोक्ता दत्तस्याक्षय्यकारिका ॥ <br>
श्राद्धपक्षे तथा षष्ठी अक्षय्यासनयोः स्मृता ॥ ५८ ॥ <br>
पितुरक्षयकाले तु पितॄणां दत्तमक्षयम् ॥ <br>
एवमेतत्तु पुत्रेण भक्तिपूर्वं द्विजेन तु ॥ ५९ ॥ <br>
वार्यपि श्रद्धया दत्तं तदानन्त्याय कल्पते ॥ <br>
श्रद्धया ब्राह्मणेनैव यथा श्राद्धविधिक्रिया॥180.६०॥<br>
कृत्वा श्राद्धं तु पितरो हृष्टा मुमुदिरे सदा ॥ <br>
जोषमास्स्व त्रिकालज्ञ गच्छामो नरकाय वै।६१॥<br>
पूर्वकर्मविपाकेन चिरं तु वसितुं मुने ॥ <br>
त्रिकालज्ञ उवाच ॥ <br>
ये मया चागता दृष्टास्तीर्थेऽस्मिन्पितरोऽथ वै ॥६२॥ <br>
बहवः स्वस्थमनसो बहवो दुःस्थमानसाः ॥ <br>
पुत्रदत्तं तथा श्राद्धं जग्रासोद्विग्नरूपिणः ॥६३॥ <br>
मौनेन गच्छतां तेषां किमेतद्वद निश्चयम् ॥ <br>
अगस्तिरुवाच ॥ <br>
अत्र यन्निश्चयं श्राद्धे पुत्रस्य विफलं भवेत् ॥ ६४ ॥ <br>
नरस्य करणं किञ्चित्तन्मे निगदतः शृणु ॥ <br>
अदेशकाले यद्दत्तं विधिहीनमदक्षिणम् ॥६५॥ <br>
अपात्रे मलिनं द्रव्यं महत्पापाय जायते ॥ <br>
अश्रद्धेयमपाङ्क्तेयं दुष्टप्रेक्षितमीक्षितम् ॥ ६६ ॥ <br>
तिलमन्त्रकुशैर्हीनमासुरं तद्भवेदिति ॥ <br>
वैरोचनाय देवेन वामनेन विभूतये ॥ ६७॥। <br>
सच्छूद्रस्य च श्राद्धस्य फलं दत्तं पुरा किल ॥ <br>
तथा दाशरथी रामो हत्वा राक्षसमीश्वरम् ॥६८॥ <br>
रावणं सगणं घोरं तुष्टेन सह सीतया ॥ <br>
श्रुत्वा भक्तिं च राक्षस्यास्त्रिजटायास्त्रिलोककृत् ॥६९॥ <br>
सीतावाक्यप्रतुष्टेन तस्यै प्रादाद्वरं विभुः ॥ <br>
अशुचीनि गृहाण्येव तथा श्राद्धहवींषि च ॥180.७० ॥ <br>
क्रोधाविष्टानि दानानि विधिपात्रयुतानि च ॥ <br>
पाक्षिशौचमनभ्यङ्गप्रतिश्रयमभोजनम् ॥ ७१ ॥ <br>
त्रिजटे त्वत्प्रयच्छामि यच्च श्राद्धमदक्षिणम् ॥ <br>
तथैव शम्भुना दत्तं नागराजाय भक्तितः ॥ ७२ ॥ <br>
तुष्टेन वै वासुकये तन्मे निगदतः शृणु ॥ <br>
अनुज्ञाप्य व्रतं जन्तुर्वार्षिकी सकला क्रिया ॥ ७३ ॥ <br>
यज्ञस्य योचिता देया दक्षिणा नाददाद्द्विजः ॥ <br>
वृथाशपथकारा या देवब्राह्मणसन्निधौ ॥ ७४ ॥ <br>
अश्रोत्रियाणि श्राद्धानि क्रिया मन्त्रैर्विनापि च ॥ <br>
रात्रौ सवाससा स्नानं यथासत्त्वस्वरूपतः ॥ ७५ ॥ <br>
यः शिष्यो न नमेद्भक्त्या गुरुं ज्ञानप्रदायकम् ॥ <br>
तथैव प्राकृतं धर्ममग्रे गेयं करिष्यतः ॥ ७६ ॥ <br>
सर्वं तुभ्यं मया दत्तं नागराजाय वार्षिकम् ॥ <br>
इत्येतद्वै पुराणेषु सेतिहासेषु पठ्यते ॥ ७७ ॥ <br>
तद्वदलीककरणं श्राद्धं दानं व्रतं तथा ॥ <br>
नोपतिष्ठति तेषां वै तेन नग्नादयस्त्वमी ॥ ७८ ॥ <br>
मुषिताच्छिद्रकरणैस्तद्दानफलभोक्तृभिः ॥ <br>
यथा गतास्तथा ते तु श्राद्ध हूतास्तु निष्फलाः ॥७९ ॥ <br>
मौनव्रतधरा यान्ति पुनः प्राप्यार्थहेतवे ॥ <br>
एवमेतन्महाप्राज्ञ यन्मां त्वां परिपृच्छसि ॥ 180.८० ॥ <br>
त्रिकालज्ञ उवाच ॥ <br>
षट्काले भोजनं त्वद्य नाहं भोक्तुमिहोत्सहे ॥ <br>
यावत्तृप्तिर्न ते भूयाद्दृष्ट्वा हन्त स्थिरो भव ॥ ८१ ॥ <br>
तावत्कालं प्रतीक्षस्व यावदागमनं मम ॥ <br>
अस्मिंस्तीर्थे सदैवाहं दिवारात्रमतन्द्रितः ॥ ८२ ॥ <br>
सोऽहमद्य व्रतं त्यक्त्वा तव कारुण्यपूरितः ॥ <br>
गत्वाहमानयिष्यामि त्वयोक्तां तां वरां स्त्रियम् ॥ ८३ ॥ <br>
अनया कारयिष्यामि श्राद्धं तु विधिना सह ॥ <br>
एवमुक्त्वा स षष्ठाशी मौनवाक्संययौ द्रुतम् ॥ <br>
राजा समीपगं दृष्ट्वा अकस्मादागतं ऋषिम् ॥ ८४ ॥ <br>
क्षित्यास्तले विलुलितः पादौ कृत्वा तु मूर्द्धनि ॥ <br>
धन्योऽस्म्यनुगृहीतोऽस्मि यद्भवान्गृहमागतः ॥ ८५ ॥ <br>
सदा यज्ञं करिष्यामि गृहमागमने तव ॥ <br>
अद्य मे सफलं जन्म यद्भवांस्त्वमिहागतः ॥ ८६ ॥ <br>
इदं पाद्यमिदं चार्घ्यं मधुपर्कमिमां च गाम् ॥ <br>
गृहाण मुनिशार्दूल येनाहं शान्तिमाप्नुयाम् ॥ ८७ ॥ <br>
तस्य तत्प्रतिगृह्याशु स मुनिस्त्वरितोऽब्रवीत् ॥ <br>
मदीयागमने राजन् शृणु त्वं कारणं महत् ॥ ८८ ॥ <br>
तच्छ्रुत्वा कुरु तत्सर्वं येनाहं तोषितोऽभवम् ॥ <br>
एवमुक्तस्तु राजर्षिरब्रवीत्तं तपोधनम् ॥ ८९॥ <br>
किं तद्वद यथाकार्यं येन सिद्धं भवेदिदम् ॥ <br>
त्रिकालज्ञ उवाच ॥ <br>
या सा ते राजमहिषी तामानय वराननाम् ॥ 180.९० ॥ <br>
तस्या दासी वरारोहा प्रभावत्यपि विश्रुता ॥ <br>
सापि देव्या तु सहिता आयातु मम सन्निधौ ॥ ९१ ॥ <br>
ततश्चान्तःपुराद्देवी सदासी तत्र चागता ॥ <br>
क्षितौ विलुलिता साध्वी प्रणाममकरोदृषेः ॥९२ ॥ <br>
समासीनां च विप्रेन्द्रः प्रोवाच विनताननाम् ॥ <br>
ध्रुवतीर्थे मयाश्चर्यं यद्दृष्टं कथयामि वः ॥९३॥ <br>
ये केचित्पितरो लोके लोकानां सर्वतः स्थिताः॥ <br>
ये पूजिताः श्राद्धकृद्भिः पुत्रैः प्रीता दिवं ययुः ॥ ९४ ॥ <br>
एको वृद्धो नरस्तत्र सूक्ष्मप्राणिभिरावृतः ॥ <br>
क्षुत्क्षामदेहः शुष्कास्यो निर्गतोदरसूक्ष्मदृक् ॥। ॥ ९५ ॥ <br>
निराशो गन्तुकामश्च पुनः स निरयेऽशुचौ ॥ <br>
कारुण्यात्स मया पृष्टः कस्त्वं ब्रूहि किमिच्छसि ॥ ९६ ॥ <br>
तेनात्मकर्मजनितं मम कर्म निवेदितम् ॥ <br>
ततस्तत्रैव तच्छ्रुत्वा तस्य कारुण्ययन्त्रितः ॥ ९७ ॥ <br>
तव दास्याश्च या दासी तस्यास्तन्तुः किलोच्यते ॥ <br>
नाम्ना विरूपकनिधिस्तामानय वरानने ॥ ९८ ॥ <br>
इति श्रुत्वानवद्याङ्गी तस्या आनयनेऽत्वरत् ॥ <br>
प्रेषयामास सर्वत्र तस्या आनयने बहून् ॥ ९९ ॥ <br>
सा चैकान्ते च दिवसे पानमांसरता सदा ॥ <br>
पुरुषेण सहासीना शय्यायां मदविह्वला ॥ 180.१०० ॥ <br>
सेवकैः सा करे गृह्य आनीता मुनिसन्निधौ ॥ <br>
तां दृष्ट्वा मदिरामत्तां स मुनिः प्राह धर्मवित् ॥ १०१ ॥ <br>
प्रत्ययार्थं तु तस्या वै मुनिः प्राह क्रियां प्रति ॥ <br>
पितॄणां च कृते दत्तं दानं वारि न वा स्वधा ॥ १०२ ॥ <br>
तर्पणं चापि नो दत्तं पितॄणां चातिमुक्तिदम् ॥ <br>
सा नैवमित्युवाचेदं तं मुनिं संशितव्रतम् ॥ १०३ ॥ <br>
न जानामि पितॄन्स्वान्वै क्रियां कार्यं च वै विभो ॥ <br>
इति ब्रुवाणां ता दासीं त्रिकालज्ञोऽभ्युवाच ह ॥ १०४ ॥ <br>
पत्नी च मथुरेशस्य नृपः सपुरसज्जनः ॥ <br>
सर्वे द्रक्ष्यथ माहात्म्यं पितॄणां सन्ततेः फलम् ॥ १०९ ॥ <br>
सकौतुका महाभागाः श्राद्धदानं च नैव ह ॥ <br>
नगरस्थाश्च ते सर्वे ब्राह्मणा भावपूजिताः ॥१ ०६ ॥ <br>
राज्ञा नीतास्तत्र तीर्थे श्राद्धार्थं मुनिना सह ॥ <br>
लोकैः परिवृतो राजा ध्रुवतीर्थं गतः प्रभुः ॥ १०७ ॥ <br>
तत्र दृष्टः स वै जन्तुर्न च तन्तुर्विचेतनः ॥ <br>
मशकैर्वेष्टितः क्षुद्रैः क्षुधया चातिपीडितः ॥ १०८ ॥ <br>
उवाच ते तदा विप्रोऽभवत्सन्तानजाः स्त्रियः ॥ <br>
आनीतास्तव पुष्ट्यर्थं यथेच्छसि तथा कुरु ॥१ ०९॥ <br>
अगस्त्य उवाच ॥ <br>
स्नात्वैषा ध्रुवतीर्थे तु ब्रह्मणोक्तक्रमेण च॥<br>
करोतु तर्पणं चास्मिन्पूर्वोक्तविधिना त्वियम् ॥180.११० ॥<br>
ततः श्राद्धं सरौप्यं च सवस्त्रं सविलेपनम्॥<br>
अर्चित्वा पिण्डदानेन करोत्वेषा च भक्तितः॥ १११ ॥ <br>
अत्रैव सर्वे स्थित्वा वै मामीक्षथ सुखान्वितम् ॥ <br>
कारयित्वा यथासर्वं श्राद्धदानं हि तन्तुना॥११२॥<br>
तस्य तद्वचनं श्रुत्वा राजपत्नी यशस्विनी॥<br>
कारयामास दास्या वै श्राद्धं सुबहुदक्षिणम् ॥११३॥ <br>
पट्टवस्त्रं तथा धूपं कर्पूरागुरुचन्दनम्॥<br>
तिलोत्तरं तथान्नं च बहुरूपं सपिण्डकम् ॥ १ १४॥<br>
कृते श्राद्धे पिण्डदाने स जन्तुः सुकृती यथा ॥<br>
दिव्यकान्तिरदीनात्मा तथाभूतैः पृथक् पृथक् ॥१ १५ ॥ <br>
वेष्टितः शुशुभेऽतीव दीक्षितोऽवभृथे यथा ॥ <br>
स्वर्गागतैर्विमानैश्च छादितं तत्र वै नभः॥११६॥ <br>
तेषां मशकगात्राणां सुगात्राणां सुरूपिणाम्॥<br>
ततस्तुष्टमना जन्तुर्विमानं प्रेक्ष्य चागतम्॥१ १७॥ <br>
गन्तुं स्वर्गमुवाचेदं त्रिकालज्ञं मुनिं नृपम्॥ <br>
शृण्वन्तु वचनं सर्वे मदीयं पितृतुष्टिदम् ॥ १ १८॥ <br>
तीर्थानि सरितः श्रेष्ठाः पर्वताश्च सरांसि च ॥ <br>
कुरुक्षेत्रं गया चैव स्थानान्यायतनानि च ॥११९ ॥ <br>
पितॄणां मुक्तिदं चान्यन्न भूतं न भविष्यति ॥ <br>
आषाढ्याः पञ्चमे पक्षे प्रतिपत्प्रभृतित्वथ ॥ 180.१२० ॥ <br>
शुक्लप्रतिपदन्तं च तीर्थं प्राप्य ससत्वराः ॥ <br>
पितरः श्राद्धपिण्डादा आश्विने ध्रुवमास्थिताः ॥ १२१ ॥ <br>
कृत्वा प्रेतपुरीं शून्यां स्वर्ग पातालमेव च ॥ <br>
ईहमानाः स्वकं पुत्रं गोत्रतन्तुमथानुजम् ॥ १२२ ॥ <br>
कन्यां गते सवितरि यः श्राद्धं सम्प्रदास्यति ॥ <br>
तर्पणं ध्रुवतीर्थे ते पितॄणां षोडशान्तरे ॥ १२३ ॥ <br>
सुतृप्ताः स्मो वयं शश्वद्यास्यामः परमां गतिम् ॥ <br>
एष एव प्रभावोऽत्र ध्रुवस्य कथितो मया ॥ १२४ ॥ <br>
दृष्टो भवद्भिः सर्वं यदस्माकं सुदुरत्ययम् ॥ <br>
दुस्तरं तारितं पापं त्वत्प्रसादान्महामुने ॥ १२५ ॥ <br>
इति विश्राव्य वचनं राजानं स ऋषिं जनान् ॥ <br>
राजपुत्रीं तथा दासीं स्वां सुतां शिवमस्तु वः ॥१२६॥ <br>
आरुह्य वरयानं ते गताः स्वर्गं वृता सुरैः ॥ <br>
श्रीवराह उवाच ॥ <br>
ततः स राजशार्दूलः सगणः परिवारकैः ॥ १२७ ॥ <br>
दृष्ट्वा तीर्थस्य माहात्म्यं प्रणम्य ऋषिसत्तमम् ॥ <br>
प्रविष्टो नगरीं रम्यां संस्मरन्नित्यमच्युतम् ॥ १२८ ॥ <br>
एतत्ते कथितं भद्रे माहात्म्यं मथुराभवम् ॥ <br>
स्मरणाद्यस्य पापानि नश्यन्ते पूर्वजन्मनि ॥ १२९ ॥ <br>
पठति श्रद्धया युक्तो ब्राह्मणानां च सन्निधौ ॥ <br>
स पितॄंस्तर्पयेत्सर्वानभिगम्य गयाशिरे ॥ 180.१३० ॥ <br>
एतत्त्वयानाव्रतिने न चाशुश्रूषये तथा ॥ <br>
कथनीयं महाभागे यश्च नार्च्चयते हरिम् ॥ १३१ ॥ <br>
तीर्थानां परमं तीर्थं धर्माणां धर्ममुत्तमम् ॥ <br>
ज्ञानानां परमं ज्ञानं लाभानां लाभ उत्तमः ॥ १३२ ॥ <br>
कथनीयं महाभागे पुण्यान्भागवतान्सदा ॥ <br>
सूत उवाच ॥ <br>
एतच्छ्रुत्वा प्रभोर्वाक्यं धरणी विस्मयान्विता ॥ १३३ ॥ <br>
पप्रच्छ मुदिता देवी प्रतिमास्थापनं प्रति ॥ १३४ ॥ <br>
इति श्रीवराहपुराणे भगवच्छास्त्रे मथुरावर्णनं नामाशीत्यधिकशततमोऽध्यायः ॥ १८० ॥ <br>
<br>
