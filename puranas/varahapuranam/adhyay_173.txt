श्रीवराह उवाच ।। <br>
तत्र स्थित्वा यथान्यायं गोकर्णः सर्वमंगलम् ।। <br>
शुकं च मातापितरौ साधुभार्याचतुष्टयम् ।। १ ।। <br>
संमान्य पूजयामास यथाविभवशक्तितः ।। <br>
मथुरावासिभिर्लोकैरुद्यानं कारयंस्तदा ।। २ ।। <br>
स्वयं च कृतवांस्तत्र अविघ्नस्य महामखम् ।। <br>
भक्ष्यभोज्ये ब्राह्मणेभ्यो ददौ दानानि नित्यशः ।।३।। <br>
गीतवादित्रमंगल्यं पुत्रवृद्धौ यथोचितम् ।। <br>
तत्सर्वं कृतवाँल्लोको गोकर्णस्य महात्मनः।।४।।<br>
एकैकं च परिष्वज्य प्रणिपत्य यथाक्रमम् ।। <br>
मातापित्रोः प्रणम्याथ शिरसा पादपंकजे ।।५।। <br>
शुकं हृदि समालोक्य प्ररुरोद स वै वणिक् ।। <br>
यस्य प्रसादाज्जीवश्च धर्मश्चानुत्तमा गतिः ।। ६ ।। <br>
विशिष्टेन   मया प्राप्तो राज्ञो लाभः सुपुष्कलः ।। <br>
शुक पुत्रान्मया प्राप्तमिह लोके परत्र च ।। ७ ।। <br>
एवं वसन्सुखं तत्र गोकर्णः सह बन्धुभिः ।। <br>
शुक नाम्ना कृतं तेन शिवस्यायतनं महत् ।। ८ ।। <br>
शुकेश्वरं प्रतिष्ठाप्य दिव्यं सत्रं चकार ह ।। <br>
ब्राह्मणानां शते द्वे च मिष्टान्नवरभोजने ।।९।। <br>
शुकसत्रमिति ख्यातं मृतो मुक्तिमवाप सः ।। <br>
विमानवरमारुह्य स्वर्गलोकं गतः शुकः ।।173.१०।। <br>
शुकप्रदाने गोकर्णः फलं स्नानस्य संगमात्।।<br>
श्राद्धं सुवर्णैर्गोदानं कृत्वा तस्मै ददौ च सः ।। ११ ।। <br>
शबराय सभार्याय तेन स्वर्गं गतश्च ह ।। <br>
शुकोदरेण सहितो विमानवरमास्थितः ।। १२ ।। <br>
एतत्ते कथितं सर्वं मथुरायां महत्फलम् ।। <br>
सरस्वतीसंगमस्य गोकर्णस्य शिवस्य च ।। १३ ।। <br>
गोकर्णस्य तु सन्तानमक्षयं धर्मतोऽव्ययम् ।। <br>
सम्भूतं स सुखं भुक्त्वा ततो मोक्षमवाप्नुयात् ।। १४ ।। <br>
इति श्रीवराहपुराणे गोकर्णमाहात्म्ये त्रयस्सप्तत्यधिकशततमोऽध्यायः।।१७३।।<br>
<br>
