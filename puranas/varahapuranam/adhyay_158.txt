अथ मथुरातीर्थप्रादुर्भावः ॥ <br>
श्रीवराह उवाच ॥ <br>
विंशतिर्योजनानां तु माथुरं मम मण्डलम् ॥ <br>
यत्रतत्र नरः स्नातो मुच्यते सर्वकिल्बिषैः ॥१॥ <br>
वर्षाकाले तु स्थातव्यं यच्च स्थानं तु हर्षदम् ॥ <br>
पुण्यात्पुण्यतरं चैव माथुरे मम मण्डले ॥२॥ <br>
सप्तद्वीपेषु तीर्थानि पुण्यान्यायतनानि च ॥ <br>
मथुरायां गमिष्यन्ति प्रसुप्ते तु सदा मयि ॥ ३ ॥ <br>
सुप्तोत्थितं तु दृष्ट्वा मां मथुरायां वसुन्धरे ॥ <br>
ते नरा मां प्रपश्यन्ति सर्वकालं न संशयः ॥ ४ ॥ <br>
सुप्तोत्थितं तु वसुधे दृष्ट्वा मे मुखपङ्कजम् ॥ <br>
सप्तजन्मकृतं पापं तत्क्षणादेव मुञ्चति ॥५॥ <br>
मथुरावासिनो लोकाः सर्वे ते मुक्तिभाजनाः ॥ <br>
मथुरां समनुप्राप्य दृष्ट्वा देवं तु केशवम् ॥ ६ ॥ <br>
स्नात्वा पुनस्तु कालिन्द्यां मम लोके महीयते ॥ <br>
स तत्फलमवाप्नोति राजसूयाश्वमेधयोः ॥ ७ ॥ <br>
प्रदक्षिणीकृतो येन मथुरायां तु केशवः ॥ <br>
प्रदक्षिणीकृता तेन सप्तद्वीपा वसुन्धरा ॥८॥ <br>
घृतपूर्णेन पात्रेण समग्रेण च वाससा ॥ <br>
केशवस्याग्रतो दत्त्वा दीपकं तु वसुन्धरे ॥ ९ ॥ <br>
पंचयोजनविस्तारमायामं पंच विस्तरम् ॥ <br>
दीपमालासमाकीर्णं विमानं लभते नरः ॥ 158.१० ॥ <br>
सर्वकामसमृद्धं तदप्सरोगणसेवितम् ॥ <br>
रम्यमालासमाकीर्णं भोगाढ्यं सर्वकामिकम् ॥११॥ <br>
समारोहति वै नित्यं प्रभामण्डलमण्डितम् ॥ <br>
ये देवा ये च गन्धर्वाः सिद्धाश्चारणपन्नगाः ॥ १२ ॥ <br>
तं स्पृहन्ति सदा देवि पुण्यमस्ति कृतं भुवि ॥ <br>
यदि कालान्तरे पुण्यं हीयतेऽस्य पुरा कृतम् ॥ १३ ॥ <br>
सतां पुण्यगृहे देवि जायते मानवो हि सः ॥ <br>
धरण्युवाच ॥ <br>
क्षेत्रं हि रक्षते देव कस्त्विदं पापनाशनम्॥१४॥ <br>
पशुभूतपिशाचैश्च रक्षोभूतविनायकैः ॥ <br>
एवमादिभिराकृष्टं तत्क्षेत्रं फलदं भवेत् ॥ १५ ॥ <br>
श्रीवराह उवाच ॥ <br>
मत्क्षेत्रं ते न पश्यन्ति मत्प्रभावात्कदाचन ॥ <br>
न विकुर्वन्ति ते दृष्ट्वा मत्पराणां  हि देहिनाम् ॥ १६ ॥ <br>
रक्षार्थं हि मया दत्ता दिक्पालास्तु वरानने ॥ <br>
लोकपालास्तु चत्वारस्तीर्थं रक्षन्ति ये सदा ॥ १७ ॥ <br>
पूर्वां रक्षति इन्द्रस्तु यमो रक्षति दक्षिणाम् ॥ <br>
पश्चिमां रक्षते नित्यं वरुणः पाशभृत्स्वयम् ॥१८॥ <br>
उत्तरां वै कुबेरस्तु महाबलपराक्रमः ॥ <br>
मध्यं तु रक्षते नित्यं शिवो देव उमापतिः ॥१९ ॥ <br>
मथुरायां गृहं यस्तु प्रासादं कुरुते नरः ॥ <br>
चतुर्भुजस्तु विज्ञेयो जीवन्मुक्तो न संशयः ॥158.२०॥ <br>
मथुराया महाभागे कुण्डे च विमलोदके ॥ <br>
गम्भीरे सर्वदा देवि तिष्ठते च चतुर्भुजः ॥२१॥ <br>
तत्र मुञ्चेत यः प्राणान् स्नानं कृत्वा वसुन्धरे ॥ <br>
वैष्णवं लोकमासाद्य क्रीडते स सुखादिव ॥२२॥ <br>
तत्रैव तु सदाश्चर्यं कथ्यमानं मया शृणु ॥ <br>
यदुच्यते वै सुश्रोणि कुण्डे तु विमलोदके ॥ २३ ॥ <br>
हेमन्ते तु भवेच्चोष्णं शीतलं ग्रीष्मके भवेत् ॥ <br>
तेजसा मम सुश्रोणि तुषारतदृशोपमम् ॥ २४ ॥ <br>
न वर्द्धते च वर्षासु ग्रीष्मे चापि न हीयते ॥ <br>
एतच्च महदाश्चर्यं तस्मिन्कुण्डे परं मम ॥२५॥ <br>
पदे पदे तीर्थफलं मथुरायां वसुंधरे॥ <br>
तत्र तत्र नरः स्नातो मुच्यते सर्वपातकैः ॥ २६ ॥ <br>
वर्षासु स्थूलतीर्थेषु स्नातव्यं तु प्रयत्नतः ॥ <br>
कूपे ह्रदे देवखाते गर्तेषु च नदीषु च ॥२७॥ <br>
प्रवाहेषु च दिव्येषु नदीनां सङ्मेषु च ॥ <br>
वर्षासु सर्वतः स्नायाद्यदीच्छेत्परमां गतिम् ॥ २८॥ <br>
अस्ति  क्षेत्रं परं दिव्यं मुचुकुन्दं तु नामतः ॥ <br>
मुचुकुंदः स्वपित्यत्र दानवासुरपातनः ॥ २९ ॥ <br>
तत्र कुण्डे नरः स्नात्वा प्राप्नोत्यभिमतं जलम् ॥ <br>
अथात्र मुञ्चते प्राणान्मम लोकं स गच्छति ॥ 158.३० ॥<br>
27<br>
इहजन्मकृतं  पापमन्यजन्मकृतं च यत् ॥ <br>
शीघ्रं नश्यति तत्सर्वं कीर्त्तनात्केशवस्य तु ॥३१॥ <br>
किं तस्य बहुभिर्मंत्रैर्भक्तिर्यस्य जनार्दने॥<br>
नरके पच्यमानस्य गतिर्देवि जनार्दनः ॥ ३२ ॥ <br>
कृत्वा प्रदक्षिणं देवि विश्रामं कुरुते तु यः ॥ <br>
नारायणसमीपे तु सोऽनन्तफलमश्नुते ॥३३॥ <br>
सुप्तोत्थितं हरिं दृष्ट्वा मथुरायां वसुन्धरे ॥ <br>
न तस्य पुनरावृत्तिर्जायते स चतुर्भुजः ॥ ३४॥ <br>
कुमुदस्य तु मासस्य नवम्यां तु वसुन्धरे ॥ <br>
प्रदक्षिणीकृत्य भुवं सर्वपापैः प्रमुच्यते ॥ ३५ ॥ <br>
ब्रह्मघ्नश्च सुरापश्च गोघ्नो भग्नव्रतस्तथा ॥ <br>
मथुरां तु परिक्रम्य पूतो भवति मानवः ॥ ३६ ॥ <br>
अष्टम्यां प्राप्य मथुरां दन्तधावनपूर्वकम् ॥ <br>
ब्रह्मचर्येण तां रात्रिं कृतसंकल्पमानसः ॥ ३७ ॥ <br>
धौतवस्त्रस्तु सुस्नातो मौनव्रतपरायणः ॥ <br>
प्रदक्षिणं तु कुर्वीत सर्वपातक नाशनम् ॥३८॥<br>
प्रदक्षिणां प्रकुर्वाणमन्यो यः स्पृशते नरः ॥ <br>
सर्वान् कामानवाप्नोति नात्र कार्या विचारणा ॥३९॥ <br>
मथुरायां नरो गत्वा दृष्ट्वा देवं स्वयम्भुवम् ॥ <br>
प्रदक्षिणायां यत्पुण्यं तत्पुण्यं लभते नरः ॥ 158.४० ॥ <br>
देवस्याग्रे तु वसुधे कूपं तु विमलोदकम्॥ <br>
पितरश्चाभिनन्दन्ति पानीयं पिण्डमेव च ॥४१॥ <br>
चतुःसामुद्रिकं नाम त्रिषु लोकेषु विश्रुतम् ॥ <br>
तत्र स्नातो नरो भद्रे देवैश्च सह मोदते ॥ ४२ ॥ <br>
तत्राथ मुञ्चते प्राणान्मम लोकं स गच्छति ॥४३ ॥ <br>
इति श्रीवराहपुराणे मथुरामाहात्म्ये मथुरातीर्थप्रभावो नामाष्टपंचाशदधिकशततमोऽध्यायः ॥ १५८ ॥ <br>
<br>
