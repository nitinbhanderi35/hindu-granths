अथ पर्वाध्यायः ॥ <br>
धरण्युवाच ॥ <br>
योऽसौ सत्यतपा नाम लुब्धो भूत्वा द्विजो बभौ ॥ <br>
येनारुणिर्व्याघ्रभयाद्रक्षितो यः स्वशक्तितः ॥ १ ॥ <br>
दुर्वासाः संश्रुतार्थश्च हिमवन्तं नगं ययौ ॥ <br>
तस्योपरि महच्चित्रं भवतीति त्वयेरितम् ॥ २ ॥ <br>
कीदृशं तन्ममाचक्ष्व महत्कौतूहलं विभो ॥ <br>
श्रीवराह उवाच ॥ <br>
स हि सत्यतपा पूर्वं भृगुवंशोद्भवो द्विजः ॥ ३ ॥ <br>
दस्युसंसर्गसम्भूतो दस्युवत्समजायत ॥ <br>
ततः कालेन महता ऋषिसङ्गात्पुनर्द्विजः ॥ ४ ॥ <br>
बभौ दुर्वाससा सम्यग्बोधितश्च विशेषतः ॥ <br>
हिमाद्रेरुत्तरे पादे पुष्यभद्रा नदी शुभा ॥ ५ ॥ <br>
तस्यास्तीरे शिला दिव्या नाम्ना चित्रशिला धरे ॥ <br>
न्यग्रोधश्च महांस्तत्र नाम्ना भद्रो महावटः ॥ ६ ॥ <br>
तत्र सत्यतपाः स्थित्वा तपः कुर्वन्महातपाः ॥ <br>
स कदाचित्कुठारेण चकर्त्त समिधः किल ॥ ७ ॥ <br>
चिच्छेद चांगुलीमेकां वामतर्जनिकां मुनिः ॥ <br>
छिन्नायामंगुलौ तस्य भस्मचूर्णं भवत्किल ॥ ८ ॥ <br>
न लोहितं न मांसं तु न मज्जा तत्र दृश्यते ॥ <br>
अंगुली सन्धिता तेन पूर्ववच्चाभवत्कृते ॥ ९ ॥ <br>
तस्मिन् भद्रवटे चैकं मिथुनं किन्नरं स्थितम् ॥ <br>
रात्रौ सुप्तमृषेस्तस्य दृष्ट्वा तन्महदद्भुतम्॥ ९८.१० ॥ <br>
प्रभाते विमले प्राप्तमिन्द्रलोकमिति स्मृतिः ॥ <br>
अथेन्द्रेण सुराः सर्वे यक्षगन्धर्वकिन्नरैः ॥ ११ ॥ <br>
पृष्टाः किंचिदिहाश्चर्यमपूर्वं कथ्यतामिति ॥ <br>
तत्र रुद्रसरस्तीरे यदेतन्मिथुनं शुभम् ॥ १२ ॥ <br>
स्थितं किन्नरयोस्तच्च वाक्यं चेदमुवाच ह॥<br>
दृष्टं तु मह दाश्चर्यं पुष्यभद्रातटे शुभे ॥ १३ ॥ <br>
यदेतत्सत्यतपसः समवोचत्ततः शुभे ॥<br>
दृष्टं किंचिदिहाश्चर्यं दृष्टिस्तु हिमवद्गिरौ ॥ १४ ॥ <br>
पुष्यभद्रानदी तीरे महदाश्चर्यमुत्तमम् ॥ <br>
यदेतत्सत्यतपसः समवोचस्ततः शुभे ॥ १५ ॥ <br>
स्रवणं भस्मनश्चैव श्रुतं सर्वं शशंस ह ॥ <br>
तच्छुत्वा सहसा शक्रो विस्मितो विष्णुमब्रवीत् ॥ १६ ॥ <br>
आगच्छ विष्णो गच्छामो हिमवत्पार्श्वमुत्तमम् ॥ <br>
तत्राश्चर्यमपूर्वं मे कथितं किन्नरेण ह ॥ १७॥ <br>
एवमुक्तस्ततो विष्णुर्वाराहं रूपमग्रहीत् ॥ <br>
मृगयुश्च तथैवेन्द्रो जग्मतुस्तमृषिं प्रति ॥ १८ ॥ <br>
विष्णुर्वाराहरूपेण ऋषिदृष्टिपथे स्थितः ॥ <br>
भूत्वा दृश्योऽप्यदृश्योऽभूत्पुनरेव च दृश्यते ॥ १९ ॥ <br>
तावदिन्द्रो धनुष्पाणिस्तीक्ष्णसायकधृग्वने ॥ <br>
आगत्य सत्यतपतमृषिमेनमुवाच ह ॥ ९८.२० ॥ <br>
भगवन्निह दृष्टस्ते वराहः पृथुलो महान् ॥ <br>
येन तं हन्मि भृत्यानां पोषणाय महामुने ॥ २१॥ <br>
एवमुक्तो मुनिस्तेन चिन्तयामास तत्क्षणात् ॥ <br>
यदि तं दर्शयाम्यस्मै वराहं हन्यते तदा ॥ २२ ॥ <br>
नो चेत्कुटुंबः क्षुधया सीदत्यस्य न संशयः ॥ <br>
जायापुत्रसमायुक्तो लुब्धकोऽयं क्षुधा न्वितः ॥ २३ ॥ <br>
सशल्यश्च वराहोऽयं ममाश्रममुपागतः ॥ <br>
एवं गते तु किं कार्यमथासौ चिन्तयन् प्रभुः ॥ २९ ॥ <br>
नाध्यगच्छत बुद्धिश्च क्षणात्तस्य व्यजायत ॥ २५ ॥ <br>
दृष्टं चक्षुर्निहितं जङ्गमेषु जिह्वा वक्तुं मृगयौ तद्विसृष्टम् ॥ <br>
द्रष्टुं चक्षुर्नास्ति जिह्वेह वक्तुं जिह्वायाः स्यात्तत्त्वतोऽस्तीह चक्षुः ॥ २६ ॥ <br>
एवं श्रुत्वा द्वावपि तस्य तुष्टौ इन्द्राविष्णू दर्शयन्तौ स्वमूर्तिम् ॥ <br>
वाक्यं चेदमूचतुर्ब्रूहि नौ ते तुष्टौ धन्यं वरमेकं वदस्व ॥ <br>
तच्छ्रुत्वाऽसौ सत्यतपा उवाच १ ॥२७॥ <br>
न चातिरिक्तोऽस्ति वरः पृथिव्यां यद्दृष्टो मे पुरतो देवदेवाः ॥ <br>
बलं वरेणापि कृतार्थतासीत् तथापीदं ये सदा पर्वकाले ॥ २८ ॥ <br>
विप्रा विप्राश्चार्चयन्तीह भक्त्या तेषां पापं नश्यतां मासमेकम् ॥ <br>
यत्सञ्चितं त्वेष एको वरोऽस्तु ह्यभीष्टो मे सांप्रतं देहि मह्यम् ॥ २९ ॥ <br>
मुक्तिं चाहं व्रजामीति द्वितीयोऽस्तु वरो मम॥<br>
तथेत्युक्त्वा तु तौ देवौ दत्त्वा तस्य वरं शुभम्॥९८.३०॥ ।<br>
अदर्शनं गतौ देवो सोऽपि तत्र व्यवस्थितः ॥ <br>
लब्ध्वा वरं सत्यतपा ब्रह्मभूतोऽभवद्धृदि ॥ ३१ ॥ <br>
यावदास्ते शुभे देशे कृतकृत्यो महामुनिः ॥ <br>
तावत्तस्य गुरुस्तत्र त्वारुणिः समदृश्यत ॥ ३२ ॥ <br>
पृथ्वीं प्रदक्षिणीकृत्य तीर्थहेतोर्विचक्षण ॥ <br>
तेन चासौ महाभक्त्या पूजितो मुनि पुङ्गवः ॥ ३३ ॥ <br>
पाद्याचमनगोदानेः कृतासनपरिग्रहः ॥ <br>
ज्ञात्वा स शिष्यं सिद्धं तु तपसा दग्धकिल्बिषम् ॥३४॥ <br>
उवाच विनयापन्नं प्राञ्जलिं पुरतः स्थितम् ॥ <br>
आरुणिरुवाच ॥ <br>
पुत्र सिद्धोऽसि तपसा ब्रह्मभूतोऽसि सुव्रत ॥३९॥ <br>
इदानीमात्मना सार्द्धं मुक्तिकालो मतोऽस्ति ते ॥ <br>
उत्तिष्ठ गम्यतां पुत्र मया सार्द्धं परं पदम् ॥३६॥ <br>
यद्गत्वा न पुनर्जन्म भवतीति न संशयः ॥ <br>
एवमुक्त्वा तु तौ सिद्धौ उभौ सत्यतपारुणी ॥ ३७ ॥  <br>
ध्यात्वा नारायणं देवं तद्देहे तौ लयं गतौ ॥ <br>
यश्चापि शृणुयात्पादं पर्वाध्यायं सविस्तरम् ॥ ३८ ॥ <br>
श्रावयेद्वापि स नरो गतिमिष्टामवाप्नुयात् ॥ <br>
इति श्रीवराहपुराणे पर्वाध्यायो नाम अष्टनवतितमोऽध्यायः ॥ ९८ ॥ <br>
<br>
<br>
