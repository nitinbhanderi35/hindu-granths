दुर्वासा उवाच ।<br>
ज्येष्ठमासेऽप्येवमेवं संकल्प्य विधिना नरः ।<br>
अर्चयेत् परमं देवं पुष्पैर्नानाविधैः शुभैः ॥ ४५.१ ॥<br>
नमो रामाभिरामाय पादौ पूर्वं समर्चयेत् ।<br>
त्रिविक्रमायेति कटिं धृतविश्वाय चोदरम् ॥ ४५.२ ॥<br>
उरः संवत्सरायेति कण्ठं संवर्त्तकाय च ।<br>
सर्वास्त्रधारिणे बाहू स्वनाम्नाऽब्जरथाङ्गकौ ॥ ४५.३ ॥<br>
सहस्त्रशिरसेऽभ्यर्च्य शिरस्तस्य महात्मनः ।<br>
एवमभ्यर्च्य विधिवत् प्रागुक्तं कुम्भं विन्यसेत् ॥ ४५.४ ॥<br>
प्राग्वद् वस्त्रयुगच्छन्नौ सौवर्णौ रामलक्ष्मणौ ।<br>
अर्चयित्वा विधानेन प्रभाते ब्राह्मणाय तौ ।<br>
दातव्यौ मनसा काममीहता पुरुषेण तु ॥ ४५.५ ॥<br>
अपुत्रेण पुरा पृष्टो राज्ञा दशरथेन च ।<br>
पुत्रकामपरः पश्चाद् वसिष्ठः परमार्चितः ॥ ४५.६ ॥<br>
इदमेव विधानं तु कथयामास स द्विजः ।<br>
प्राग्रहस्यं विदित्वा तु स राजा कृतवानिदम् ॥ ४५.७ ॥<br>
तस्य पुत्रः स्वयं जज्ञे रामनामा सुतो बली ।<br>
चतुर्द्धा सोऽव्ययो विष्णुः परितुष्टो महामुने ।<br>
एतदैहिकमाख्यातं पारत्रिकमतः श्रृणु ॥ ४५.८ ॥<br>
तावद् भोगान् भुञ्जते स्वर्गसंस्थो<br>
यावदिन्द्रा दश च द्विद्विसंख्या ।<br>
अतीतकाले पुनरेत्य मर्त्त्यो<br>
भवेत राजा शतयज्ञयाजी ।<br>
नश्यन्ति पापानि च तस्य पुंसः<br>
प्राप्नोति निर्वाणमलं च शाश्वतम् ॥ ४५.९ ॥<br>
॥ इति श्रीवराहपुराणे भगवच्छास्त्रे पञ्चचत्वारिंशोऽध्यायः ॥ ४५ ॥<br>
