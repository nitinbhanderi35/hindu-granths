श्रीवराह उवाच ।<br>
ततः पुत्रं रथाङ्गाग्निदग्धं श्रुत्वा नृपोत्तमः ।<br>
सुप्रतीकः प्रतीतात्मा चिन्तयामास पार्थिवः ।<br>
तस्य चिन्तयतस्त्वेवं तदा बुद्धिरजायत ॥ १२.१ ॥<br>
चित्रकूटे गिरौ विष्णुः सदा रामेति कीर्त्यते ।<br>
ततोऽहं रामसंज्ञेन नाम्ना स्तौमि जगत्पतिम् ॥ १२.२ ॥<br>
सुप्रतीक उवाच ।<br>
नमामि रामं नरनाथमच्युतं<br>
कविं पुराणं त्रिदशारिनाशनम् ।<br>
शिवस्वरूपं प्रभवं महेश्वरं<br>
सदा प्रपन्नार्तिहरं धृतश्रियम् ॥ १२.३ ॥<br>
भवान् सदा देव समस्ततेजसां<br>
करोषि तेजांसि समस्तरूपधृक् ।<br>
क्षितौ भवान् पञ्चगुणस्तथा जले<br>
चतुःप्रकारस्त्रिविधोऽथ तेजसि ।<br>
द्विधाऽथ वायौ वियति प्रतिष्ठितो<br>
भवान् हरे शब्दवपुः पुमानसि ॥ १२.४ ॥<br>
भवान् शशी सूर्यहुताशनोऽसि<br>
त्वयि प्रलीनं जगदेतदुच्यते ।<br>
भवत्प्रतिष्ठं रमते जगत् यतः<br>
स्तुतोऽसि रामेति जगत् प्रतिष्ठितम् ॥ १२.५ ॥<br>
भवार्णवे दुःखतरोर्मिसंकुले<br>
तथाक्षमानग्रहणेऽतिभीषणे ।<br>
न मज्जति त्वत्स्मरणप्लवो नरः<br>
स्मृतोऽसि रामेति तथा तपोवने ॥ १२.६ ॥<br>
वेदेषु नष्टेषु भवांस्तथा हरे<br>
करोषि मात्स्यं वपुरात्मनः सदा ।<br>
युगक्षये रञ्जितसर्वदिङ्मुखो<br>
भवांस्तथाग्निर्बहुरूपधृग् विभो ॥ १२.७ ॥<br>
कौर्मं तथा ते वपुरास्थितः सदा<br>
युगे युगे माधव तोयमन्थने ।<br>
न चान्यदस्तीति भवत्समं क्वचि-<br>
ज्जनार्दनाद् यः स्वयं भूतमुत्तमम् ॥ १२.८ ॥<br>
त्वया ततं विश्वमिदं महात्मन्<br>
स्वकाखिलान् वेद दिशश्च सर्वाः ।<br>
कथं त्वमाद्यं परमं तु धाम<br>
विहाय चान्यं शरणं व्रजामि ॥ १२.९ ॥<br>
भवानेकः पूर्वमासीत् ततश्च<br>
त्वत्तो मही सलिलं वह्निरुच्चैः ।<br>
वायुस्तथा खं च मनोऽपि बुद्धि-<br>
श्चेतोगुणास्तत्प्रभवं च सर्वम् ॥ १२.१० ॥<br>
त्वया ततं विश्वमिदं समस्तं<br>
सनातनस्त्वं पुरुषो मतो मे ।<br>
समस्तविश्वेश्वर विश्वमूर्ते<br>
सहस्त्रबाहो जय देव देव ।<br>
नमोऽस्तु रामाय महानुभाव ॥ १२.११ ॥<br>
इति स्तुतो देववरः प्रसन्नः<br>
तदा राज्ञः सुप्रतीकस्य मूर्तिम् ।<br>
संदर्शयामास ततोऽभ्युवाच<br>
वरं वृणीष्वेति च सुप्रतीकम् ॥ १२.१२ ॥<br>
एवं श्रुत्वा वचनं तस्य राजा<br>
ससंभ्रमं देवदेवं प्रणम्य ।<br>
उवाच देवेश्वर मे प्रयच्छ<br>
लयं यदास्ते परमं वपुस्ते ॥ १२.१३ ॥<br>
इतीरिते राजवरः क्षणेन<br>
लयं तथाऽगादसुरघ्नमूर्तौ ।<br>
स्थितस्तस्मिन्नात्मभूतो विमुक्तः<br>
स भूमिपः कर्मकाण्डैरनेकैः ॥ १२.१४ ॥<br>
श्रीवराह उवाच ।<br>
इतीरितं ते तु मया पुराणं<br>
स्वायम्भुवे चादिकृतैकदेशम् ।<br>
शक्यं न चास्यैर्बहुभिः सहस्त्रै-<br>
रपीह केनापि मुखेन वक्तुम् ॥ १२.१५ ॥<br>
उद्देशतः संस्मृतमात्रमेत-<br>
न्मया भद्रे कथितं ते पुराणम् ।<br>
समुद्रतोयात् परिमाणसृष्टिः<br>
क्वचित् क्वचिद् वृत्तमथो ह्यनर्ध्यम् ॥ १२.१६ ॥<br>
स्वयम्भुवा कथितं ब्रह्मणाऽपि<br>
नारायणेनापि कुतो भवेऽन्यः ।<br>
अशक्यमस्माभिरितीरितं ते<br>
तन्मूर्त्तित्वात् स्मरणेनेदमाद्यम् ॥ १२.१७ ॥<br>
समुद्रे बालुकासंख्या विद्यते रजसः क्षितौ ।<br>
न तु सृष्टेः पुनः संख्या क्रीडतः परमेष्ठिनः ॥ १२.१८ ॥<br>
एष नारायणस्यांशो मया प्रोक्तः शुचिस्मिते ।<br>
कृते वृत्तान्त एषश्च किमन्यच्छ्रोतुमिच्छसि ॥ १२.१९ ॥<br>
॥ इति श्रीवराहपुराणे भगवच्छास्त्रे द्वादशोऽध्यायः ॥ १२ ॥<br>
