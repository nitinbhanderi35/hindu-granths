महातपा उवाच ।<br>
श्रृणु राजन्नवहितः प्रजापाल कथामिमाम् ।<br>
यदा दिशः समुत्पन्नाः श्रोत्रेभ्यः पृथिवीपते ।। २९.१ ।।<br>
ब्रह्मणः सृजतः सृष्टिमादिसर्गे समुत्थिते ।<br>
चिन्ताभून्महती को मे प्रजाः सृष्टा धरिष्यति ।। २९.२ ।।<br>
एवं चिन्तयतस्तस्य अवकाशं प्रजास्विह ।<br>
प्रादुर्बभूवुः श्रोत्रेभ्यः दश कन्या महाप्रभाः ।। २९.३ ।।<br>
पूर्वा च दक्षिणा चैव प्रतीची चोत्तरा तथा ।<br>
ऊर्ध्वाऽधरा च षण्मुख्याः कन्या ह्यासंस्तदा नृप ।। २९.४ ।।<br>
अन्याश्चतस्त्रस्तेषां तु कन्याः परमशोभनाः ।<br>
रूपस्विन्यो महाभागा गाम्भीर्येण समन्विताः ।। २९.५ ।।<br>
ता ऊचुः प्रणयाद् देवं प्रजापतिमकल्मषम् ।<br>
अवकाशं तु नो देहि देवदेव प्रजापते ।। २९.६ ।।<br>
यत्र तिष्ठामहे सर्वा भर्तृभिः सहिताः सुखम् ।<br>
पतयश्च महाभागा देहि नोऽव्यक्तसंभव ।। २९.७ ।।<br>
ब्रह्मोवाच ।<br>
ब्रह्माण्डमेतत् सुश्रोण्यः शतकोटिप्रविस्तरम् ।<br>
तस्यान्ते स्वेच्छया भद्रा उष्यतां मा विलम्बत ।। २९.८ ।।<br>
भर्तॄंश्च वः प्रयच्छामि सृष्ट्वा रूपस्विनोऽनघाः ।<br>
यथेष्टं गम्यतां देशो यस्या यो रोचतेऽधुना ।। २९.९ ।।<br>
एवमुक्ताश्च ताः सर्वा यथेष्टं प्रययुस्तदा ।<br>
ब्रह्मापि ससृजे तूर्णं लोकपालान् महाबलान् ।। २९.१० ।।<br>
सृष्ट्वा तु लोकपालांस्तु ताः कन्याः पुनराह्वयत् ।<br>
विवाहं कारयामास ब्रह्मा लोकपितामहः ।। २९.११ ।।<br>
एकामिन्द्राय स प्रादादग्नयेऽन्यां यमाय च ।<br>
निर्ऋताय च देवाय वरुणाय महात्मने ।। २९.१२ ।।<br>
वायवे धनदेशाय ईशानाय च सुव्रत ।<br>
ऊर्द्ध्वां स्वयमधिष्ठाय शेषायाधो व्यवस्थिताम् ।। २९.१३ ।।<br>
एवं दत्त्वा पुनर्ब्रह्मा तिथिं प्रादाद् दिशां पुनः ।<br>
दशमीं भर्तृनाम्नस्तु दध्यन्नं भोजनं प्रभुः ।। २९.१४ ।।<br>
ततः प्रभृति ता देव्यः सेन्द्राद्याः परिकीर्तिताः ।<br>
दशमी च तिथिस्तासामतीव दयिताभवत् ।। २९.१५ ।।<br>
तस्यां दध्याशनो यस्तु सुव्रती भवते नरः ।<br>
तस्य पापक्षयं तास्तु कुर्वन्त्यहरहर्नृप ।। २९.१६ ।।<br>
यश्चैतच्छृणुयाज्जन्म दिशां नियतमानसः ।<br>
स प्रतिष्ठामवाप्नोति ब्रह्मलोके न संशयः ।। २९.१७ ।।<br>
।। इति श्रीवराहपुराणे भगवच्छास्त्रे एकोनत्रिंशोऽध्यायः ।। २९ ।।<br>
<br>
