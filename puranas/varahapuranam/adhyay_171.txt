श्रीवराह उवाच ॥ <br>
शुकं गृह्य ततः स्थानात्प्रस्थितो मथुरां पुरीम् ॥ <br>
प्रविश्य गृह्य तत्पुण्यं मातापित्रोस्तदर्पितम् ॥ १ ॥ <br>
शुकस्य चरितं सर्वं निवेद्य च महामतिः ॥ <br>
एवं निवसतस्तस्य बहुवर्षाणि तत्र वै ॥ २ ॥ <br>
सुखं प्राप्तं मतं चापि व्यवहारे च पूजने ॥ <br>
एवं निवसतस्तस्य द्रव्यं शेषमजायत ॥३॥ <br>
पुनस्तत्रैव गमने वणिग्भावे मतिर्गता ॥ <br>
समुद्रयाने रत्नानि महामौल्यानि साधुभिः ॥४॥ <br>
आनयिष्ये बहून्यत्र सार्धं रत्नपरीक्षकैः ॥ <br>
एवं निश्चित्य मनसा महासार्थपुरःसरः ॥ <br>
समुद्रयायिभिर्लोकैः संविदं प्रोच्य निर्गतः ॥ ५ ॥ <br>
पेयाहार समाहारं कृत्वा कृत्यविदार्थकम् ॥ <br>
शुकं गृहीत्वा प्रस्थानमकरोत्पुण्यवासरे ॥ ६ ॥ <br>
मातापित्रोः शुभा वाचो गृहीत्वा देवतागृहे ॥ <br>
भार्याणां देवकार्यं च वाटिकायाश्च पोषणम् ॥ ७ ॥ <br>
पितुः शुश्रूषणं चोक्त्वा सर्वं यूयं करिष्यथ ॥ <br>
यथायोगं यथाकालं यथाकृत्यं यथा च यत् ॥ ८ ॥ <br>
भवतीभिश्च कृत्यं मे करणीयं यथा तथा ॥ <br>
सन्दिश्य भार्याः सुश्रोणीर्देवं दृष्ट्वा प्रसाद्य च ॥ ९ ॥ <br>
भार्याभिः समनुज्ञातो यानपात्रं गतस्तदा ॥ <br>
शुकेन सह संप्राप्तो महान्तं लवणार्णवम् ॥ 171.१० ॥ <br>
पोतारूढास्ततः सर्वे पोतवाहैरुपोहिताः ॥ <br>
अपारे दुस्तरेऽगाधे यान्ति वेगेन नित्यशः ॥ ११ ॥ <br>
अथ दैववशाद्वायुर्विलोमः समजायत ॥ <br>
दुर्वातेन तदा नित्यं बलात्पोत उपोहितः ॥ <br>
पोतवाहास्ततः सर्वे विसंज्ञा मोहिताः कृशाः ॥ १२॥ <br>
हा कष्टं हि कथं किञ्च कुत्र गच्छामहे वयम् ॥ <br>
तेषां तु वचनं श्रुत्वा ज्ञात्वा दुर्वातपीडनम् ॥ <br>
आक्षिपद्वाग्भिरुग्राभिरन्योन्यं शङ्क्य मूर्च्छिताः ॥ १३ ॥ <br>
जल्पन्ति कोऽत्र पापिष्ठः समारूढो निराकृतः ॥ <br>
तस्य पातकसंस्पर्शान्मृताः सर्वे न संशयः ॥ १४ ॥ <br>
एवं विलपतां तेषां चत्वारोऽपि समभ्ययुः ॥ <br>
मासास्तत्रैव वाणिज्यं षण्मासात्सिध्यते फलम् ॥ १५ ॥ <br>
निर्भर्त्सनं ततस्तेषामन्योन्यमभिजल्पनम् ॥ <br>
श्रुत्वा शुकस्य गोकर्णः शशंसात्मविनिन्दनम् ॥ १६ ॥ <br>
अपुत्रस्य गतिर्नास्ति इति सर्वस्य निश्चितम् ॥ <br>
एषां मध्ये ह्यहं पापस्तेन तप्यामि पुत्रक ॥ १७ ॥ <br>
यदत्र युक्तं कालेऽस्मिन्विषमे समुपस्थिते ॥ <br>
वद स्वाध्यायषाड्गुण्यं कृच्छ्रे त्वं कार्यवित्तमः ॥ १८ ॥ <br>
शुक उवाच ॥ <br>
मा जोषमास्व भैस्तात अस्मिन्काले यथोचितम् ॥ <br>
अहं करिष्ये तत्सर्वं मा विषादे मनः कृथाः ॥ १९ ॥ <br>
एवमाश्वास्य पितरं समुड्डीय ततो द्रुतम् ॥ <br>
ध्रुवाख्यां दिशमुद्वीक्ष्य उत्तराभिमुखो ययौ ॥ 171.२० ॥ <br>
नीचगत्या रक्षयन्वै सुतरं दुस्तरं जलम् ॥ <br>
सानौ पर्वतसामीप्ये योजनेन वरं गिरिम् ॥ २१ ॥ <br>
रोमांचिततनुर्जातः शुको वीक्ष्य महागिरिम् ॥ <br>
क्रमित्वोर्द्ध्वं च यात्युग्रं तावद्देवालयं शुभम् ॥२२॥ <br>
दृष्टं च विष्ण्वायतनं तेजसा चोपशोभितम् ॥ <br>
दिक्षु सर्वास्वटित्वैवं निलिल्ये देवमन्दिरे ॥। २३ ॥ <br>
वत्साऽयं कोऽत्र संचारी कदा किं तु पिता मम ॥ <br>
वितरिष्यति नो कालं दुरन्तं सुकृतिर्यथा ॥ २४ ॥ <br>
क्षणमेकं तथा चैनं तस्य चिन्तान्वितस्य हि ॥ <br>
सौवर्णपात्रहस्ता च देवी देवं समर्च्चयत् ॥ २५ ॥ <br>
नमो नारायणायोक्त्वा निषसाद वरासने ॥ <br>
निमेषान्तरमात्रेण वयोरूपसमन्विताः ॥ <br>
असंख्याताः समायाता यथा देवी तथैव ताः ॥ २६ ॥ <br>
गीतं वाद्यं च नृत्यं च यथासौख्यं विहृत्य च ॥ <br>
गतास्ता देवताः सर्वा यथास्थानमनुत्तमम् ॥ २७ ॥ <br>
देवतादक्षिणे भागे पक्षिणां च जटायुषाम् ॥ <br>
लक्ष्यान्यनेकयूथानि बृहन्ति बहु सङ्घशः ॥ २८ ॥ <br>
शुको लेख्यसमस्तेषां मध्ये कृत्वा तु संविदम् ॥ <br>
स्वभाषां पुरतः कृत्य शरणं तमयाचत ॥ २९ ॥ <br>
ते समाश्वास्य तं प्राहुः कथमस्मिन्भवान्गतः ॥ <br>
वारिराशिर्दुराधर्षः समुद्रो झषसंकुलः ॥ 171.३० ॥ <br>
शुकस्तान्प्रत्युवाचाथ पिता मे पोतसंस्थितः ॥ <br>
दुर्गवाताद्दुर्गमस्थो विषमे समुपस्थिते ॥ ३१ ॥ <br>
तस्य त्राणमभीप्सन्वै   ह्यागतोऽत्र वरं गिरिम् ॥ <br>
कुरुध्वं तस्य मे त्राणं यथा सुखमवाप्यते ॥ ३२ ॥ <br>
पक्षिण ऊचुः ॥ <br>
एहि पुत्र सुकार्यं ते मार्गं द्रक्ष्यामहे वयम् ॥ <br>
पोताभ्याशगतिं यासि पितुस्तव गतिं प्रति ॥ ३३ ॥ <br>
ममैव पादविन्यासे क्रमयिष्ये यथा जलम् ॥ <br>
तेन ते पृष्ठतो मह्यं स पिता सन्तरिष्यति   ॥ ३४ ॥ <br>
मम चंच्वावगाहेन नङ्क्ष्यन्ति जलजन्तवः ॥ <br>
एतत्पितुः समक्षं हि शंसन् क्षिप्रं नदीपतिम् ॥ ३५ ॥ <br>
तारयामास वेगेन गत्वा पृष्ठं जटायुषः ॥ <br>
स ययौ पर्वतं तीर्त्वा क्वचिन्नाभिसमं जलम् ॥ ३६ ॥ <br>
हृत्कण्ठं चैव गम्भीरं सुखेन सुकृती यथा ॥ <br>
स्तोकान्तरे ततः सोऽथ देवागारमनुत्तमम् ॥ ३७ ॥ <br>
सरोवरं च पद्माढ्यं मणिरत्नविभूषितम् ॥ <br>
स्नात्वा देवान्पितृंश्चैव तर्पयित्वा यथासुखम् ॥ ३८ ॥ <br>
पुष्पाण्यादाय देवं च पूजयित्वा स केशवम् ॥ <br>
पंचायतनकं चैव खचितं रत्नसंचयैः ॥ <br>
दृष्ट्वा निलिल्ये चैकान्ते शुकस्यानुमते स्थितः ॥ ३९ ॥ <br>
क्षणेन ता यथापूर्वं देवताश्चागताः पुनः ॥ <br>
नर्त्तयित्वा यथायोग्यं तासां ज्येष्ठाऽब्रवीदिदम् ॥ 171.४० ॥ <br>
स्वागतस्य क्षुधार्त्तस्य ब्रह्मिष्ठस्य महात्मनः ॥ <br>
भोजनार्थं फलं दिव्यं पानार्थं तोयमुत्तमम् ॥ ४१ ॥ <br>
गोकर्णस्य प्रयच्छध्वं येन तृप्तिस्त्रिमासिकी ॥ <br>
यथा शोको यथा पापं यथा मोहः प्रणश्यति ॥ ४२ ॥ <br>
तथा कृत्वा तमूचुस्ता अभयं तेऽस्तु मा शुचः ॥ <br>
वस स्वर्गोपमे स्थाने यावत्सिद्धिर्भवेत्तव ॥ ४३ ॥ <br>
गतास्ताः पुनरेवं च नित्यमेव दिने दिने ॥ <br>
वसते स सुखं तत्र मथुरायां यथा तथा ॥ ४४ ॥ <br>
पोतात्तस्मादुत्ततार सुवातेनोपवाहितः ॥ <br>
रत्नाकरः शुभो यत्र भावित्वाद्दैवयोगतः ॥ ४५ ॥ <br>
रत्नानि बहु मौल्यानि आहृतानि बहून्यथ ॥ <br>
यावत्परीक्षणार्थं च गोकर्णं रत्नकोविदम् ॥४६॥ <br>
निरीक्ष्यतेऽस्य संवासो न दृष्टश्चुक्रुशुस्ततः ॥ <br>
कुतोऽसौ गतवान्भद्रो मृतो नष्टो जले प्लुतः ॥ ४७ ॥ <br>
व्रीडायुतो निमग्नोऽयं निश्चितं मकरालये ॥ <br>
पितुरस्य वयं सर्वे पुत्रवद्विचरामहे ॥ ४८ ॥ <br>
यथाभागं च रत्नानां भागं दास्यामहे परम् ॥ <br>
एष धर्मः सदास्माकमेकसार्थागमेन हि ॥ ४९ ॥ <br>
एवं वसन्स गोकर्णो द्वीपस्थः शोकविह्वलः ॥ <br>
शुकं प्रोवाच दीनात्मा मातापित्रोः कृते तदा ॥ 171.५० ॥ <br>
शुकेन मन्त्रमूढत्वात्पितुरेवं निवेदितम् ॥ <br>
अहं पक्षी लघुतनुर्भवन्तं नेतुमक्षमः ॥५१॥ <br>
याता ऽस्मि मथुरां मार्गे समुद्रे जलमालिनि ॥ <br>
पित्रोर्वाक्यं तवाख्यासे त्वदीयं च तयोरहम् ॥ ५२ ॥ <br>
अवश्यं च गमिष्येऽहमनुज्ञा तु प्रदीयताम् ॥ <br>
सत्यमुक्तं ततस्तेन गोकर्णेन शुकं प्रति ॥५३॥ <br>
गच्छ त्वं पुत्र मथुरामवस्थां मामकीमिमाम् ॥ <br>
त्वया विना न शक्नोमि शीघ्रमागमनं कुरु ॥५४॥ <br>
इत्युक्तः स तथेत्युक्त्वा पोतारूढः खगोत्तमः ॥ <br>
कालेन मथुरां प्राप्तः सर्वं पित्रे न्यवेदयत् ॥ ५५ ॥ <br>
श्रुत्वा तौ विषमावस्थं मृतं हृदि निवेश्य च ॥ <br>
रुदित्वा सुचिरं कालं शुके स्नेहो निवेशितः ॥ ५६ ॥ <br>
अस्माकं जीवनार्थाय त्वया कार्यं विहङ्गम ॥ <br>
कथाभिरनुकूलाभिर्धर्मदर्शिभिरेव च ॥ ५७ ॥ <br>
शुकेन पंजरस्थेन कथालापेन विद्यया ॥ <br>
पुत्रशोकाभितन्तप्तौ तथैवानेन सान्त्वितौ ॥ ५८ ॥ <br>
अथ सार्थः समायातो रत्नपूर्णो यथोदधिः ॥ <br>
वसुकर्णस्य पुत्रार्थमकरोत्स जनो महान् ॥ ९९ ॥ <br>
सर्वैस्तैर्विंशतिः संख्या एकैकेन समुद्रगैः ॥ <br>
रत्नैः समर्च्चितोऽत्यर्थं पर्वतः कुसुमोत्करैः ॥ 171.६० ॥ <br>
प्रसाद्य सर्वे सम्पूज्य प्रेषितास्ते गृहं ययुः ॥ <br>
एवं ते न्यवसंस्तत्र यावत्कालं सुखेन तु ॥ ६१ ॥ <br>
शुश्रूषमाणास्तं वैश्यं यथा स्वपितरं तथा ॥ ६२ ॥ <br>
इति श्रीवराहपुराणे भगवच्छास्त्रे गोकर्णमाहात्म्ये एकसप्तत्यधिकशततमोऽध्यायः ॥१७१॥ <br>
<br>
