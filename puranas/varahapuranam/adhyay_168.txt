धरण्युवाच ।। <br>
मथुरां रक्षते कोऽसौ क्षेत्रपालो व्यवस्थितः ।। <br>
तेन दृष्टेन यत्पुण्यं कथयस्वाखिलं प्रभो ।। १ ।। <br>
श्रीवराह उवाच ।। <br>
दृष्ट्वा भूतपतिं देवं वरदं पापनाशनम् ।। <br>
तस्य दर्शनमात्रेण मथुरायां फलं भवेत् ।। २ ।। <br>
पुरा वर्षसहस्रं तु तपस्तप्तं सुदारुणम् ।। <br>
पूर्णे वर्षसहस्रे तु मया सन्तोषितो हरः ।। ३ ।। <br>
वरं वरय भद्रं ते यस्ते मनसि वर्त्तते ।। <br>
ईश्वर उवाच ।। <br>
सर्वगस्त्वं हि देवेश मया ज्ञातं सुनिश्चितम् ।। ४ ।। <br>
मथुरायां च मे स्थानं सदा देव प्रदीयताम् ।। <br>
देवदेव वचः श्रुत्वा हरिर्वचनमब्रवीत् ।। ९ ।। <br>
मथुरायां च देव त्वं क्षेत्रपालो भविष्यसि ।। <br>
त्वयि दृष्टे महादेव मम क्षेत्र फलं भवेत् ।।६।। <br>
अन्यथा नाप्नुयात् सिद्धिमेवमेतन्न संशयः ।। <br>
येन यद्यादृशं पुण्यं कृतं तीर्थे प्रयत्नतः ।।७।। <br>
भजते मनुजः सिद्धिमात्मभावेन तादृशीम् ।। <br>
मम क्षेत्रप्रवेशे च भूमिः संसारनाशिनी ।। ८ ।। <br>
इन्द्रस्यैव पुरी रम्या यथा नाकेऽमरावती ।। <br>
जम्बूद्वीपे तथोत्कृष्टा मथुरा मम वल्लभा ।। ९ ।। <br>
विंशतिर्योजनानां हि माथुरं मम मण्डलम् ।। <br>
पदे पदेऽश्वमेधानां फलं नात्र विचारणा ।। 168.१० ।। <br>
न मया कथितं देवि ब्रह्मणश्च महात्मनः ।। <br>
रुद्रस्य न मया पूर्वं कथितं च वसुन्धरे ।। ११ ।। <br>
मया सुगोपितं पूर्वं गुह्याद्गुह्यतरं परम् ।। <br>
अत्र क्षेत्रे पुरी रम्या सर्वरत्नविभूषिता ।।१२।। <br>
तस्यां तिष्ठन्ति तीर्थानि तानि वक्ष्यामि तच्छृणु ।। <br>
षष्टिकोटिसहस्राणि षष्टिकोटिशतानि च ।। १३ ।। <br>
तीर्थसंख्या च वसुधे मथुरायां मयोदिता ।। <br>
गोवर्द्धनं तथाक्रूरं द्वे कोटी दक्षिणोत्तरे ।। १४ ।। <br>
प्रस्कन्दनं च भाण्डीरं कुरुक्षेत्रसमानि षट् ।। <br>
पुण्यात्पुण्यतरं श्रेष्ठमेतद्विश्रान्तिसंज्ञकम् ।। १५ ।। <br>
असिकुण्डं सवैकुण्ठं कोटितीर्थोत्तमं स्मृतम् ।। <br>
अविमुक्तं सोमतीर्थं यमनं तिन्दुकं ततः ।।१६।। <br>
चक्रतीर्थं तथाक्रूरं द्वादशादित्यसंज्ञितम् ।। <br>
एतत्पुण्यं पवित्रं च महापातकनाशनम् ।।१७।। <br>
कुरुक्षेत्राच्छतगुणं मथुरायां न संशयः ।। <br>
ये पठन्ति महाभागाः शृण्वन्ति च समाहिताः ।। १८ ।। <br>
मथुरायास्तु माहात्म्यं ते यान्ति परमं पदम्।।<br>
कुलानि ते तारयन्ति द्वे शते विंशयोर्द्वयोः ।। १९।। <br>
एतन्मरणकाले तु यः स्मरेत्प्रयतो नरः।।<br>
स गच्छेत्परमां सिद्धिमिह संसारनाशिनीम् ।।168.२० ।। <br>
एतत्ते कथितं देवि सर्वपातकनाशनम् ।। <br>
तीर्थानां चैव माहात्म्यं किमन्यच्छ्रोतुमिच्छसि ।।२१ ।। <br>
इति श्रीवराहपुराणे भगवच्छास्त्रे मथुरामाहात्म्ये अष्टषष्ट्यधिकशततमोऽध्यायः ।। १६८ ।। <br>
<br>
