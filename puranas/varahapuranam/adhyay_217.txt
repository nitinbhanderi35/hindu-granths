सनत्कुमार उवाच ।। <br>
उक्तं भगवता सर्वं यथावत्परमेष्ठिना ।। <br>
पृष्टेन संशयं सम्यक्परं कृत्वार्थनिश्चयम् ।। १ ।। <br>
भगवद्विश्वरूपस्य स्थाणोरप्रतिमौजसः ।। <br>
क्रीडतो लोकनाथस्य कानने मृगरूपिणः ।। २ ।। <br>
यथा शरीरं शृङ्गं च पुण्यक्षेत्रे प्रतिष्ठितम् ।। <br>
हिताय जगतस्तत्र तीर्थानि च यथाभवन् ।। ३ ।। <br>
तन्मे ब्रूहि महाभाग यथातत्त्वं जगत्पते ।। <br>
ब्रह्मोवाच ।। <br>
पुलस्त्यो वक्ष्यते शेषं यदतोऽन्यन्महामुने ।। ४ ।। <br>
सर्वेषामेव तीर्थानामेषां फलविनिश्चयम् ।। <br>
कुरु राज्यं पुरस्कृत्य मुनीनां पुरतो वने ।। ५ ।। <br>
पुत्रो मे मत्समः सम्यग्वेदवेदांगतत्त्ववित् ।। <br>
यच्छ्रुत्वा पुरुषस्तात विमुक्तः सर्वकिल्बिषैः ।। ६ ।।<br>
यशस्वी कीर्त्तिमान्भूत्वा वन्द्यते प्रेत्य चेह च ।। <br>
श्रोतव्यमेतत्सततं चातुर्वर्ण्यैः सुसंयुतैः ।। ७।। <br>
मंगल्यं च शिवं चैव धर्मकामार्थसाधकम् ।। <br>
श्रीभूतिजननं पुण्यमायुष्यं विजयावहम् ।। ८ ।। <br>
धन्यं यशस्यं पापघ्नं स्वस्तिकृच्छान्तिकारकम् ।। <br>
श्रुत्वैवं पुरुषः सम्यङ्न दुर्गतिमवाप्नुयात् ।। ९ ।। <br>
कीर्तयित्वा व्रजेत्स्वर्गं कल्यमुत्थाय मानवः ।। <br>
सूत उवाच ।। <br>
इत्युक्त्वा भगवान्देवः परमेष्ठी प्रजापतिः ।। 217.१० ।। <br>
सनत्कुमारं सन्दिश्य विरराम महायशाः ।। <br>
एतद्वः कथितं सर्वं मया तत्त्वेन सत्तमाः ।। ११ ।। <br>
वराहभूमिसंवादं सारमुद्धृत्य सत्तमाः ।। <br>
यश्चैव कीर्त्तयेन्नित्यं शृणुयाद्वापि भक्तितः ।। १२ ।। <br>
सर्वपापविनिर्मुक्तः स याति परमां गतिम् ।। <br>
प्रभासे नैमिषारण्ये गंगाद्वारेऽथ पुष्करे ।।१३ ।। <br>
प्रयागे ब्रह्मतीर्थे च तीर्थे चामरकण्टके ।। <br>
यत्पुण्यफलमाप्नोति तत्कोटिगुणितं भवेत् ।। १४ ।। <br>
कपिलां द्विजमुख्याय सम्यग्दत्त्वा तु यत्फलम् ।। <br>
प्राप्नोति सकलं श्रुत्वा चाध्यायं तु न संशयः ।। १५ ।। <br>
श्रुत्वाऽस्यैव दशाध्यायं शुचिर्भूत्वा समाहितः ।। <br>
अग्निष्टोमातिरात्राभ्यां फलं प्राप्नोति मानवः ।।१६ ।। <br>
यः पुनः सततं शृण्वन्नैरन्तर्येण बुद्धिमान् ।। <br>
पारयेत्परया भक्त्या तस्यापि शृणु यत्फलम् ।। १७ ।। <br>
सर्वयज्ञेषु यत्पुण्यं सर्वदानेषु यत्फलम् ।। <br>
सर्वतीर्थाभिषेकेन यत्फलं मुनिभिः स्मृतम् ।। १८ ।। <br>
तत्प्राप्नोति न सन्देहो वराहवचनं यथा ।। <br>
यदेतत्पारयेद्भक्त्या मम माहात्म्यमुत्तमम् ।। १९ ।। <br>
अपुत्रस्य भवेत्पुत्रः सपौत्रस्य सुपौत्रकः ।। <br>
यस्येदं लिखितं गेहे तिष्ठेत्संपूज्यते सदा ।। 217.२० ।। <br>
तस्य नारायणो देवः सन्तुष्टः स्याद्धि  सर्वदा ।। <br>
यश्चैतच्छृणुयाद्भक्त्या नैरन्तर्येण मानवः ।। २१ ।। <br>
श्रुत्वा तु पूजयेच्छास्त्रं यथा विष्णुं सनातनम् ।। <br>
गन्धपुष्पैस्तथा वस्त्रैर्ब्राह्मणानां च तर्पणैः ।। २२ ।। <br>
यथाशक्ति नृपो ग्रामैः पूजयेच्च वसुन्धरे।।<br>
श्रुत्वा तु पूजयेद्यः पौराणिकं नियतः शुचिः ।।२३ ।। <br>
सर्वपापविनिर्मुक्तो विष्णुसायुज्यमाप्नुयात् २४।।ॐ।। <br>
इति श्रीवराहपुराणे भगवच्छास्त्रे धरणीवराहसंवादे फलश्रुतिर्नाम सप्तदशाधिकद्विशततमोऽध्यायः।।२१७।। <br>
<br>
समाप्तमिदं वराहमहापुराणम् ।।<br>
<br>
