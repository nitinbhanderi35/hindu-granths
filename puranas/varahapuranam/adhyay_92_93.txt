<b>श्रीवराह उवाच ।	<br></b>
गते तु नारदे दैत्यश्चिन्तयामास तां शुभाम् ।	<br>
कथितां नारदमुखाच्छ्रुत्वा विस्मितमानसः ॥ ९२.१ ॥	<br><br>
तामेव चिन्तयन् शर्म न लेभे दैत्यसत्तमः ।	<br>
अलंशर्मा महामन्त्री आनिनाय महाबलः ॥ ९२.२ ॥	<br><br>
तस्याष्टौ मन्त्रिणः शूरा नीतिमन्तो बहुश्रुताः ।	<br>
प्रघसो विघसश्चैव शङ्कुकर्णो विभावसुः ।	<br>
विद्युन्माली सुमाली च पर्जन्यः क्रूर एव च ॥ ९२.३ ॥	<br><br>
एते मन्त्रिवरास्तस्य प्राधान्येन प्रकीर्तिताः ।	<br>
ते दानवेन्द्रमासीनमूचुः कृत्यं विधीयताम् ॥ ९२.४ ॥	<br><br>
तेषां तद्वचनं श्रुत्वा दानवेन्द्रो महाबलः ।	<br>
उवाच कन्यालाभार्थं नारदावाप्तनिश्चयः ॥ ९२.५ ॥	<br><br>
<b>महिष उवाच ।	<br></b>
मह्यं तु कथिता बाला नारदेन महर्षिणा ।	<br>
सा चाजित्य सुराध्यक्षं न लभ्येत वराङ्गना ॥ ९२.६ ॥	<br><br>
एतदर्थं भवन्तो वै कथयन्तु विमृश्य वै ।	<br>
कथं सा लभ्यते बाला कथं देवाश्च निर्जिताः ।	<br>
भवेयुरिति तत्सर्वं कथयन्तु द्रुतं मम ॥ ९२.७ ॥	<br><br>
एवमुक्तास्ततः सर्वे कथयामासुरञ्जसा ।	<br>
ऊचुः संमन्त्र्य ते सर्वे कथयामो वयं प्रभो ॥ ९२.८ ॥	<br><br>
एवमुक्तस्तथोवाच प्रघसो दानवेश्वरम् ।	<br>
या सा ते कथिता दैत्य नारदेन महासती ।	<br>
सा शक्तिः परमा देवी वैष्णवी लोकधारिणी ॥ ९२.९ ॥	<br><br>
गुरुपत्नी राजपत्नी तथा सामन्तयोषितः ।	<br>
जिघृक्षन् नश्यते राजा तथागम्यागमेन च ॥ ९२.१० ॥	<br><br>
प्रघसेनैवमुक्तस्तु विघसो वाक्यमब्रवीत् ।	<br>
सम्यगुक्तं प्रघसेन तां देवीं प्रति पार्थिव ॥ ९२.११ ॥	<br><br>
यदि नाम मतैक्यं तु बुद्धिः स्मरणमागता ।	<br>
वरणीया कुमारी तु सर्वदा विजिगीषुभिः ।	<br>
न स्वतन्त्रेण कन्यायाः कार्यं क्वापि प्रकर्षणम् ॥ ९२.१२ ॥	<br><br>
यदि वो रोचते वाक्यं मदीयं मन्त्रिसत्तमाः ।	<br>
तदानीं तां शुभां देवीं गत्वा याचन्तु मन्त्रिणः ॥ ९२.१३ ॥	<br><br>
यो महात्मा भवेत् तस्या बन्धुस्तं याचयामहे ।	<br>
साम्नैवादौ ततः पश्चात् करिष्यामः प्रदानकम् ।	<br>
ततो भेदं करिष्यामस्ततो दण्डं क्रमेण च ॥ ९२.१४ ॥	<br><br>
अनेन क्रमयोगेन यदि सा नैव लभ्यते ।	<br>
ततः सन्नह्य गच्छामो बलाद् गृह्णीम तां शुभाम् ॥ ९२.१५ ॥	<br><br>
विघसेनैवमुक्ते तु शेषास्तु मन्त्रिणो वचः ।	<br>
शुभमूचुः प्रशंसन्तः सर्वे हर्षितया गिरा ॥ ९२.१६ ॥	<br><br>
साधूक्तं विघसेनेदं यत् तां प्रति वराननाम् ।	<br>
तदेव क्रियतां शीघ्रं दूतस्तत्र विसर्ज्यताम् ॥ ९२.१७ ॥	<br><br>
यः सर्वशास्त्रनीतिज्ञः शुचिः शौर्यसमन्वितः ।	<br>
तस्माज् ज्ञात्वा तु तां देवीं वर्णतो रूपतो गुणैः ॥ ९२.१८ ॥	<br><br>
पराक्रमेण शौर्येण शौण्डीर्येण बलेन च ।	<br>
बन्धुवर्गेण सामग्र्य स्थानेन करणेन च ।	<br>
एवं ज्ञात्वा तु तां देवीं ततः कार्यं विधीयताम् ॥ ९२.१९ ॥	<br><br>
ततः सपदि दैत्यस्य तद्वचः साधु साध्विति ।	<br>
प्रशशंसुर्वरारोहे विघसं मन्त्रिसत्तमम् ॥ ९२.२० ॥	<br><br>
प्रशस्य सर्वे तं दूतं संदेष्टुमुपचक्रमुः ।	<br>
विद्युत्प्रभं महाभागं महामायाविदं शुभम् ॥ ९२.२१ ॥	<br><br>
विसर्जयित्वा तं दूतं विघसो वाक्यमब्रवीत् ।	<br>
संनह्यन्तां दानवेन्द्राश्चतुरङ्गबलेन ह ।	<br>
क्रियतां विजयस्तावद् देवसैन्यं प्रति प्रभो ॥ ९२.२२ ॥	<br><br>
असुरेन्द्र सुरैर्भग्नैस्तत् पराक्रमभीषिता ।	<br>
सा कन्या वशतामेति त्वयि शक्रसमागते ॥ ९२.२३ ॥	<br><br>
लोकपालैर्जितैः सर्वैस्तथैव मरुतां गणैः ।	<br>
नागैर्विद्याधरैः सिद्धैर्गन्धर्वैः सर्वतो जितैः ।	<br>
रुद्रैर्वसुभिरादित्यैस्त्वमेवेन्द्रो भविष्यसि ॥ ९२.२४ ॥	<br><br>
इन्द्रस्य ते शतं कन्या देवगन्धर्वयोषितः ।	<br>
वशमायान्ति साऽपि स्यात् सर्वथा वशमागता ॥ ९२.२५ ॥	<br><br>
एवमुक्तस्तदा दैत्यः सेनापतिमुवाच ह ।	<br>
विरूपाक्षं महामेघवर्णं नीलाञ्जनप्रभम् ॥ ९२.२६ ॥	<br><br>
आनीयतां द्रुतं सैन्यं हस्त्यश्वरथपत्तिनाम् ।	<br>
येन देवान् सगन्धर्वान् जयामि युधि दुर्ज्जयान् ॥ ९२.२७ ॥	<br><br>
एवमुक्ते विरूपाक्षस्तदा सेनापतिर्द्रुतम् ।	<br>
आनिनाय महत्सैन्यमनन्तमपराजितम् ॥ ९२.२८ ॥	<br><br>
एकैको दानवस्तत्र वज्रहस्तसमो युधि ।	<br>
एकैकं स्पर्धते देवं जेतुं स्वेन बलेन ह ॥ ९२.२९ ॥	<br><br>
तेषां प्रधानभूतानामर्बुदं नवकोटयः ।	<br>
येषामेकस्यानुयाति तावद् बलमर्थोर्ज्जितम् ॥ ९२.३० ॥	<br><br>
तेषां नैकसहस्त्राणि दैत्यानां तु महात्मनाम् ।	<br>
समितिं चक्रुरव्यग्रास्तदा दैत्याः प्रहारिणः ।	<br>
प्रयाणं कारयामासुर्देवसैन्यजिघांसया ॥ ९२.३१ ॥	<br><br>
विचित्रयाना विविधध्वजाग्रा	<br>
विचित्रशस्त्रा विविधोग्ररूपाः ।	<br>
दैत्या सुराञ् जेतुमिच्छन्त उच्चैर्	<br>
ननर्त्तुरात्तायुधभीमहस्ताः ॥ ९२.३२ ॥	<br><br>
॥ इति श्रीवराहपुराणे भगवच्छास्त्रे द्विनवतितमोऽध्यायः ॥ ९२ ॥	<br>
