<b>श्रीवराह उवाच ।	<br></b>
सर्वज्ञं सर्वकर्त्तारं भवं रुद्रं पुरातनम् ।	<br>
प्रणम्य प्रयतोऽगस्त्यः पप्रच्छ परमेश्वरम् ॥ ७२.१ ॥	<br><br>
<b>अगस्त्य उवाच ।	<br></b>
भवान् ब्रह्मा च विष्णुश्च त्रयमेतत् त्रयी स्मृता ।	<br>
दीपोऽग्निर्दोपसंयोगैः सर्वशास्त्रेषु सर्वतः ॥ ७२.२ ॥	<br><br>
कस्मिन् प्रधानो भगवान् काले कस्मिन्नधोक्षजः ।	<br>
ब्रह्मा वा एतदाचक्ष्व मम देव त्रिलोचन ॥ ७२.३ ॥	<br><br>
<b>रुद्र उवाच ।	<br></b>
विष्णुरेव परं ब्रह्म त्रिभेदमिह पठ्यते ।	<br>
वेदसिद्धान्तमार्गेषु तन्न जानन्ति मोहताः ॥ ७२.४ ॥	<br><br>
विशप्रवेशने धातुस्तत्र ष्णु प्रत्ययादनु ।	<br>
विष्णुर्यः सर्वदेवेषु परमात्मा सनातनः ॥ ७२.५ ॥	<br><br>
योऽयं विष्णुस्तु दशधा कीर्त्यते चैकधा द्विजाः ।	<br>
स आदित्यो महाभाग योगैश्वर्यसमन्वितः ॥ ७२.६ ॥	<br><br>
स देवकार्याणि सदा कुरुते परमेश्वरः ।	<br>
मनुष्यभावमाश्रित्य स मां स्तौति युगे युगे ।	<br>
लोकमार्गप्रवृत्त्यर्थं देवकार्यार्थसिद्धये ॥ ७२.७ ॥	<br><br>
अहं च वरदस्तस्य द्वापरे द्वापरे द्विज ।	<br>
अहं च तं सदा स्तौमि श्वेतद्वीपे कृते युगे ॥ ७२.८ ॥	<br><br>
सृष्टिकाले चतुर्वक्त्रं स्तौमि कालो भवामि च ।	<br>
ब्रह्मा देवासुरा स्तौति मां सदा तु कृते युगे ।	<br>
लिङ्गमूर्तिं च मां देवा यजन्ते भोगकाङ्क्षिणः ॥ ७२.९ ॥	<br><br>
सहस्त्रशीर्षकं देवं मनसा तु मुमुक्षवः ।	<br>
यजन्ते यं स विश्वात्मा देवो नारायणः स्वयम् ॥ ७२.१० ॥	<br><br>
ब्रह्मयज्ञेन ये नित्यं यजन्ते द्विजसत्तमाः ।	<br>
ते ब्रह्माणं प्रीणयन्ति वेदो ब्रह्मा प्रकीर्तितः ॥ ७२.११ ॥	<br><br>
नारायणः शिवो विष्णुः शंकर पुरुषोत्तमः ।	<br>
एतैस्तु नामभिर्ब्रह्म परं प्रोक्तं सनातनम् ।	<br>
तं च चिन्तामयं योगं प्रवदन्ति मनीषिणः ॥ ७२.१२ ॥	<br><br>
पशूनां शमनं यज्ञे होमकर्म च यद्भवेत् ।	<br>
तदोमिति च विख्यातं तत्राहं संव्यवस्थितः ॥ ७२.१३ ॥	<br><br>
कर्मवेदयुजां विप्र ब्रह्मा विष्णुर्महेश्वरः ।	<br>
वयं त्रयोऽपि मन्त्राद्या नात्र कार्या विचारणा ॥ ७२.१४ ॥	<br><br>
अहं विष्णुस्तथा वेदा ब्रह्म कर्माणि चाप्युत ।	<br>
एतत् त्रयं त्वेकमेव न पृथग् भावयेत् सुधीः ॥ ७२.१५ ॥	<br><br>
योऽन्यथा भावयेदेतत् पक्षपातेन सुव्रत ।	<br>
स याति नरकं घोरं रौरवं पापपूरुषः ॥ ७२.१६ ॥	<br><br>
अहं ब्रह्मा च विष्णुश्च ऋग्यजुः साम एव च ।	<br>
नैतस्मिन् भेदमस्यास्ति सर्वेषां द्विजसत्तम ॥ ७२.१७ ॥	<br><br>
॥ इति श्रीवराहपुराणे भगवच्छास्त्रे द्विसप्ततितमोऽध्यायः ॥ ७२ ॥	<br>
