अथ खंजरीटोपाख्यानम् ।। <br>
सूत उवाच ।। <br>
एतत्पुण्यतमं श्रुत्वा रम्ये सौकरवे तदा ।। <br>
गुणस्तवं च माहात्म्यं जात्यानां परिवर्तनम् ।। १ ।। <br>
ततः कमलपत्राक्षी सर्वधर्मविदां वरा ।। <br>
विस्मयं परमं गत्वा निर्वृतेनान्तरात्मना ।। २ ।। <br>
पुनः पप्रच्छ तं देवं विस्मयाविष्टमानसा।। <br>
अहो तीर्थस्य माहात्म्यं क्षेत्रे सौकरवे तव ।। ३ ।। <br>
अकामान्म्रियमाणस्य मानुषत्वमजायत ।। <br>
किं वान्यद्वृत्तमाख्याहि क्षेत्रे सौकरवेऽमले ।। ४ ।। <br>
शृण्वन्त्या मे महज्जातं चित्ते कौतूहलं परम् ।। <br>
गायमानस्य किं पुण्यं वाद्यमानस्य किं फलम् ।। ९।। <br>
नृत्यतः कि भवेत्पुण्यं जाग्रतो वा फलं नु किम् ।। <br>
गोदातुरन्नदातुर्वा जलदातुस्तु किं फलम् ।। ६ ।। <br>
संमार्जने लेपने वा गन्धपुष्पादिदानतः ।। <br>
धूपदीपादिनैवेद्यैः किं फलं समुदीरितम् ।। ७ ।। <br>
अन्येन कर्मणा चैव जपयज्ञादिनाऽथवा ।। <br>
कां गतिं प्रतिपद्यन्ते ये शुद्धमनसो जनाः ।।८ ।। <br>
तव भक्तसुखार्याय तद्भवान्वक्तुमर्हति ।। <br>
ततो मह्या वचः श्रुत्वा सर्वदेवमयो हरिः ।। ९ ।। <br>
उवाच मधुरं वाक्यं धर्मकामां वसुन्धराम् ।। <br>
श्रीवराह उवाच ।। <br>
शृणु सुन्दरि तत्त्वेन यन्मां त्वं परिपृच्छसि ।। 138.१० ।। <br>
सर्वं ते कथयिष्यामि पुण्यकर्म सुखावहम् ।। <br>
तस्मिन्सौकरवे पक्षी खञ्जरीटस्तु कीटकान् ।। ११ ।। <br>
बहून् भुक्त्वा हि वसुधे अजीर्णभृशपीडितः ।। <br>
मरणं समनुप्राप्तः पतितः स्वेन कर्मणा ।। १२ ।। <br>
सम्प्राप्तास्तत्र वै बालाः क्रीडन्तस्तं मृतं खगम् ।। <br>
ग्रहीष्याम इति प्रोच्य धावन्तस्तत्र तत्र ह ।। १३ ।। <br>
ममायं वै ममायं वै जिघृक्षन्तः परस्परम ।। <br>
सङ्घर्षात्कलहं चक्रुर्भृशं क्रीडनकोत्सुकाः ।। १४ ।। <br>
तत एको गृहीत्वैनं गङ्गाम्भसि समाक्षिपत् ।। <br>
युष्माकमेव भवतु नानेनास्मत्प्रयोजनम् ।। १५ ।। <br>
एवं स खञ्जरीटो हि गङ्गातोयात्ततस्तदा ।। <br>
आदित्यतीर्थसंक्लिन्नशरीरः स वसुन्धरे ।। १६ ।। <br>
वैश्यस्य तु गृहे जातो ह्यनेकक्रतुयाजिनः ।। <br>
धनरत्नसमृद्धे तु रूपवान् गुणवान् शुचिः ।। १७ ।। <br>
विबुद्धश्च पवित्रश्च मद्भक्तश्च वसुन्धरे ।। <br>
जातस्य तस्य वर्षाणि जग्मुर्द्वादश सुव्रते ।। १८ ।। <br>
कदाचिदुपविष्टौ तौ दृष्ट्वा बालो गुणान्वितः ।। <br>
मातरंपितरं चोभौ हर्षेण महतान्वितौ ।। १९ ।। <br>
प्रणम्य शिरसा भूमौ बद्धाञ्जलिरयाचत ।। <br>
मत्प्रियं यदि कर्त्तव्यमेको मे दीयतां वरः ।। 138.२० ।। <br>
न चाहं वारणीयो वै पित्रा मात्रा कथंचन ।। <br>
सत्यं शपामि गुरुणा यथा ननु कृतं भवेत् ।। २१ ।। <br>
पुत्रस्य वचनं श्रुत्वा दम्पती तौ मुदान्वितौ ।। <br>
ऊचतुस्तं प्रियं वाक्यं बालं कमललोचनम् ।। २२ ।। <br>
यद्यत्त्वं वक्ष्यसे वत्स यद्यत्ते हृदि वर्त्तते ।। <br>
सर्वं तत्तत्करिष्यावो विस्रब्धं वद साम्प्रतम् ।। २३ ।। <br>
त्रिंशत्सहस्रं गावो हि सर्वाश्च शुभदोहनाः ।। <br>
यद्यत्र रोचते पुत्र देहि त्वमविचारितम् ।। २४ ।। <br>
पुनरन्यत्प्रवक्ष्यामि आवयोः पुत्र कारणात् ।। <br>
वाणिज्यं नः स्मृतं कर्म तत्ते पुत्रे यदीप्सितम् ।। २५ ।। <br>
तत्कुरुष्व यथान्यायं मित्रेभ्यो दीयतां धनम् ।। <br>
धनधान्यानि रत्नानि देहि पुत्र अवारितः ।। २६ ।। <br>
कन्या वै रमणीयाश्च सजातीयाः कुलोद्भवाः ।। <br>
आनयिष्याव भद्रं ते उद्वाहेन क्रमेण ते ।। २७ ।। <br>
यदीच्छसि पुनश्चान्यद्यज्ञैर्यष्टुं सुपुत्रक ।। <br>
विधिना पूवर्दृष्टेन वैश्या येन यजन्ति च ।। २८ ।। <br>
अष्टौ सम्पूर्णधुर्याणां हलानां तावतां शतम् ।। <br>
वैश्यकर्म समादाय किं पुनः प्राप्तुमिच्छसि ।। २९ ।। <br>
यावद्भोजनतृप्तान्वा द्विजानिच्छसि तर्पितुम् ।। <br>
सर्वं निजेच्छया पुत्र कर्त्तुमर्हसि साम्प्रतम् ।। 138.३० ।। <br>
पितृमातृ वचः श्रुत्वा स बालो धर्मसंयुतः ।। <br>
चरणावुपसंगृह्य पितरौ पुनरब्रवीत् ।। ३१ ।। <br>
गोप्रदाने न मे कार्यं मित्रं वापि न चिन्तितम् ।। <br>
कन्यालाभे न चेच्छास्ति न च यज्ञफले तथा ।। ३२ ।। <br>
नाहं वाणिज्यमिच्छामि कृषिगोरक्षमेव च ।। <br>
न च सर्वातिथित्वं वा मम चित्ते प्रसज्जति ।। ३३ ।। <br>
एकं मे परमं चिन्त्यं यन्ममेच्छा तपोधृतौ ।। <br>
चिन्ता नारायणक्षेत्रं गाढं सौकरवं प्रति।।३४।। <br>
ततः पुत्रवचः श्रुत्वा मम कर्मपरायणौ ।। <br>
करुणं परिदेवन्तौ रुदन्तौ तावुभौ तथा ।। ३९ ।। <br>
अथ द्वादश वर्षाणि तव जातस्य पुत्रक ।। <br>
किमिदं चिन्तितं वत्स त्वया नारायणाश्रयम् ।। ३६ ।। <br>
चिन्तयिष्यति भद्रं ते यदा तत्प्राप्नुया वयः ।। <br>
अद्यापि भोजनं गृह्य धावमानास्मि पृष्ठतः ।। ३७ ।। <br>
किमिदं चिन्तितं वत्स गमने सौकरं प्रति ।। <br>
अद्यापि मत्स्तनौ धन्यौ प्रस्रुतौ हि दिवानिशम् ।। ३८ ।। <br>
पुत्र त्वत्स्पर्शनाशायाः किमेतच्चिन्तितं त्वया ।।<br>
रात्रौ सुप्तोऽसि वत्स त्वं शय्यासु परिवर्त्तितः ।। ३९ ।। <br>
अम्बेति भाषसेऽद्यापि कथमेतद्विचिन्तितम् ।। <br>
स्पृशंति तव नार्योऽपि क्रीडमानस्य पुत्रक ।। 138.४० ।। ।<br>
अपराधो न विद्येत पुत्र क्षेत्रगृहेष्वपि ।। <br>
न वा स्वजनभृत्याद्यैः परुषं ते प्रभाषितम् ।। ४१ ।। <br>
रुष्टेन वापि भीषायै गृह्यते चैव यष्टिका।। <br>
पुत्रहर्तुं न पश्येहं तव निर्वेदकारणम् ।। ४२ ।। <br>
इति मातुर्वचः श्रुत्वा स वैश्यकुलनन्दनः ।। <br>
उवाच मधुरं वाक्यं जननीं संशितव्रतः ।। ४३ ।। <br>
उषितोऽस्मि तदंगेषु गर्भस्थः कुक्षिसंभवः ।। <br>
क्रीडतोस्मि यथान्यायं तवोत्संगे यशस्विनि ।। ४४ ।। <br>
स्तनौ ह्येतौ मया पीतौ ललितेन विजृम्भितौ ।। <br>
अङ्गं तव समारुह्य पांसुभिर्गुण्ठिता तनुः ।। ४५ ।। <br>
अम्ब त्वं मयि कारुण्यं कुरुष्व खलु चोचितम् ।। <br>
मुंच पुत्रकृतं शोकं त्यज मातरनिन्दिते ।। ४६ ।। <br>
आयान्ति च पुनर्यान्ति गता गच्छन्ति चापरे।।<br>
दृश्यते च पुनर्नष्टो न दृश्येत पुनः क्वचित्।।४७।।<br>
कुतो जातः क्व संबद्धः कस्य माता पिताथवा ।। <br>
इमां योनिमनुप्राप्तो घोरे संसारसागरे ।। ४८ ।। <br>
मातापितृसहस्राणि पुत्रदारशतानि च।। <br>
जन्मजन्मनि वर्त्तन्ते कस्य ते कस्य वा वयम् ।। ४९ ।। <br>
एवं चिन्तां समासाद्य मा शुचो जननि क्वचित् ।। <br>
एवं तौ पितरौ श्रुत्वा विस्मयात्पुनरूचतुः ।। 138.५० ।। <br>
अहो बत महद्गुह्यं किमेतत्तात कथ्यताम् ।। <br>
एतद्वचनमाकर्ण्य स वैश्यकुलबालकः ।। ५१ ।। <br>
उवाच मधुरं वाक्यं जननीं पितरं तथा।। <br>
यदि श्रुतेन वः कार्यं गुह्यस्य परिनिश्चयात् ।। ५२ ।। <br>
तत्पृच्छ्यतां भवद्भ्यां हि गुह्यं सौकरवं प्रति ।। <br>
तत्राहं कथयिष्यामि स्वस्य गुह्यं महौजसम् ।।५३ ।। <br>
सूर्यतीर्थं समासाद्य यत्तात परिपृच्छसि ।। <br>
बाढमित्येव पुत्रं तौ दम्पती प्रोचतुश्च तम् ।। ५४ ।। <br>
गमने कृतसंकल्पौ ततः सौकरवं प्रति ।। <br>
सर्वद्रव्यसमायुक्तौ गतौ सौकरवं प्रति ।। ५५ ।। <br>
गतः स पद्मपत्राक्ष आभीराणां जनेश्वरः ।। <br>
गावो विंशसहस्राणि प्रेषयत्यग्रतो द्रुतम् ।। ५६ ।। <br>
अग्रे सर्वास्ताः प्रययुर्द्रव्येण च समायुताः ।। <br>
यच्च किंचिद्गृहे वास्ति कृतं नारायणं प्रति ।। ५७ ।। <br>
ततः पूर्वार्द्धयामेन माघमासे त्रयोदशी ।। <br>
सर्वं स्वजनमामन्त्र्य सम्बद्धं च यथाविधि ।। ५८ ।। <br>
मुहूर्त्तेन च तेनैव गमनं कुरुते ततः ।। <br>
स्नात्वा च कृतशौचास्ते नारायणमुदावहाः ।। ५९ ।। <br>
अथ दीर्घेण कालेन नारायणमुदावहाः ।। <br>
वैशाखस्य तु द्वादश्यां मम क्षेत्रमुपागताः ।। 138.६० ।। <br>
स्नाताः सन्तर्प्य च पितॄन्मम वस्त्रविभूषिताः ।। <br>
गावो विंशतिसाहस्रा याः पूर्वमुपकल्पिताः ।। ६१ ।। <br>
तत्र भङ्गुरसो नाम मम कर्मपरायणः ।। <br>
तेनैव ता गृहीता वै विधिदृष्टेन कर्मणा ।। ६२ ।। <br>
ततः स प्रददौ तस्य विंशा गावो महाधनाः ।। <br>
मङ्गल्याश्च पवित्राश्च सर्वाश्च वरदोहनाः ।। ६३ ।। <br>
प्रददौ धनरत्नानि नित्यमेव दिने दिने ।। <br>
मोदते सह पुत्रेण भार्यया स्वजनेन च ।। ६४ ।। <br>
एवं तु वसतस्तस्य वर्षाकाल उपागतः ।। <br>
प्रावृडुपस्थिता तत्र सर्वसस्यप्रवर्द्धिनी।।६५।। <br>
पुष्पितानि कदम्बानि कुटजार्ज्जुनकानि च।। <br>
एवं दुःखमनुप्राप्ता स्त्रियो या रहिताः प्रियैः।।६६।। <br>
गर्ज्जतां गुञ्जतां चैव धारापातनिपातिताः।। <br>
मेघाः सविद्युतश्चैव बलाकाङ्गदभूषिताः।।६७।। <br>
नदीनां चैव निर्घोषो मयूराणां च निःस्वनः।। <br>
कुटजार्ज्जुनगन्धाश्च कदम्बार्ज्जुनपादपाः।।६८।। <br>
वाताः प्रवान्ति ते तत्र शिखीनां च सुखावहाः।। <br>
शोकेन कामिनीनां च भर्त्रा च रहिताश्च याः।।६९।। <br>
गच्छत्येवं स कालो हि मेघदुन्दुभिनादितः।। <br>
ततः शरदनुप्राप्ता अगस्तिरुदितो महान्।।138.७०।। <br>
तडागानि प्रसन्नानि कुमुदोत्पलवन्ति च।। <br>
पद्मषण्डैः सुरम्याणि पुष्पितानि समन्ततः।।७१।। <br>
प्रवान्ति सुसुखा वाताः सुगन्धाश्च सुशीतलाः।। <br>
सप्तपर्णसुगन्धाश्च शीतलाः कामिवल्लभाः।।७२।। <br>
एवं शरदि निर्वृत्ते कौमुदे समुपागते।। <br>
सा तस्मिन्मासि सुश्रोणि शुक्लपक्षान्तरे तदा।।७३।। <br>
एकादश्यां ततः सुभ्रु स्नातौ क्षौमविभूषितौ।। <br>
उभौ तौ दम्पती तत्र पुत्रमूचतुरात्मनः।।७४।। <br>
उषितास्त्वत्र षण्मासान्सुखं च द्वादशी भवेत्।। <br>
किन्नो न वक्ष्यसे गुह्यं येन वै वारिता वयम्।।७५।। <br>
पित्रोस्तु वचनं श्रुत्वा स पुत्रो धर्मनिष्ठितः।। <br>
उवाच मधुरं वाक्यं तयोस्तु कृतनिश्चयः।।७६।।<br>
एवमेतन्महाभाग यत्त्वया परिभाषितम्।। <br>
कल्यं ते कथयिष्यामि इदं गुह्यं महौजसम्।।७७।। <br>
एषा वै द्वादशी तात प्रभुनारायणप्रिया।। <br>
मंगला च विचित्रा च विष्णुभक्तसुखावहा।।७८।। <br>
ददतेऽस्यां प्रहृष्टाश्च द्वादश्यां कौमुदे सिते।। <br>
दीक्षितास्ते योगिकुले विष्णुभक्तिपरायणाः।।७९।। <br>
तेन दानप्रभावेण विष्णुतोषकरेण च।। <br>
तरन्ति दुस्तरं तात घोरं संसारसागरम्।।138.८०।। <br>
एवं कथयतां तेषां प्रभाता रजनी शुभा।। <br>
ततः सन्ध्यामुपास्याथ उदिते सूर्यमण्डले।।८१।। <br>
शुचिर्भूत्वा यथान्यायं क्षौमवस्त्रविभूषितः।। <br>
प्रणम्य शिरसा देवं शंखचक्रगदाधरम्।।८२।। <br>
उभौ तच्चरणौ गृह्य पितरौ समभाषत।। <br>
शृणु तात महाभाग यदर्थं समुपागतः।।८३।। <br>
यद्भवान्पृच्छते तात गुह्यं सौकरवं प्रति।। <br>
खञ्जरीटो ह्यहं तात पक्षियोनिसमुद्भवः।।८४।। <br>
भक्षिताश्च पतंगा मे अजीर्णेनातिपीडितः।। <br>
अहं तेनैव दोषेण न शक्नोमि विचेष्टितुम्।।८५।। <br>
दृष्ट्वा मां विह्वलं बाला गृहीत्वा क्रीडितुं गताः।। <br>
हस्ताद्धस्तेन क्रीडन्तश्चान्योन्यपरिहासया।।८६।। <br>
त्वया दृष्टो मया दृष्टो ह्यं चेति कलिः कृतः।। <br>
तत एकेन बालेन भ्रामयित्वाऽक्षयेम्भसि।।८७।। <br>
न ममेति तवेत्युक्त्वा ह्यादित्यं तीर्थमुत्तमम्।। <br>
क्रोधेनादाय तीव्रेण क्षिप्तो गङ्गाम्भसि त्वरा।। ८८।। <br>
तत्र मुक्ता मया प्राणाः सूर्यतीर्थे महौजसि।।  <br>
अकामेन विशालाक्षि तत्प्रभावादहं ततः ।। ८९ ।। <br>
जातस्तव सुतो मातस्तदेतद्दिनमुत्तमम् ।। <br>
अकामान्म्रियमाणस्य वर्षाण्यद्य त्रयोदश ।। 138.९० ।। <br>
व्यतीतानि च गुह्यं ते कथनं मम चैव यत् ।। <br>
एतत्ते कथितं तात गुह्यमागमनं प्रति ।। ९१ ।। <br>
अहं कर्म करिष्यामि गच्छ तात नमोऽस्तु ते ।। <br>
ततो माता पिता चैव पुत्रं पुनरुवाच ह ।। ९२ ।। <br>
विष्णुप्रोक्तानि कर्माणि यं यं कारयिता भवान् ।। <br>
तान्वयं  च करिष्यामो विधिदृष्टेन कर्मणा ।। ९३ ।। <br>
वटमाला यथान्यायं कर्मसंसारमोक्षणम् ।। <br>
तेऽपि दीर्घेण कालेन मम कर्मपरायणाः ।। ९४ ।। <br>
कृत्वा तु विपुलं कर्म ततः पंचत्वमागताः ।। <br>
मम क्षेत्रप्रभावेण चात्मनः कर्मनिश्चयात् ।। ९५ ।। <br>
विमुक्ताः सर्वसंसाराच्छ्वेतद्वीपमुपागताः ।। <br>
योऽसौ परिजनः कश्चिद्गृहेभ्यश्च समागतः ।। ९६ ।। <br>
सर्वः श्रिया युतस्तत्र रोगव्याधिविवर्जितः ।। <br>
सर्वे च योगिनस्तत्र सर्वे चोत्पलगंधयः ।। ।। ९७ ।। <br>
मोदन्ते तु यथान्यायं प्रसादात्क्षेत्रजान्मम ।। <br>
एतत्ते कथितं देवि महाख्यानं महौजसम् ।। ९८ ।। <br>
पुनरन्यत्प्रवक्ष्यामि यद्वृत्तं सौकरे मम ।। <br>
एषा व्युष्टिर्महाभागे क्षेत्रे यत्क्रियते महत् ।। ९९ ।। <br>
तिर्यग्योनिविनिर्मुक्ताः श्वेतद्वीपमुपागताः ।। <br>
य एतत्पठते नित्यं कल्यमुत्थाय मानवः ।। 138.१०० ।। <br>
स कुलं तारयेत्तूर्णं दश पूर्वान्दशावरान् ।। <br>
न पठेन्मूर्खमध्ये तु पापिष्ठे शास्त्रदूषके ।। १०१ ।। <br>
न पठेत्पिशुनानां च एकाकी तु पठेद्गृहे ।। <br>
पठेद्ब्राह्मणमध्ये च ये च वेदविदां वराः ।। १०२ ।। <br>
वैष्णवानां च पुरतो यै व शास्त्रगुणान्विताः ।।<br>
विशुद्धानां विनीतानां सर्वसंसारमोक्षणम् ।। १०३ ।। <br>
इति श्रीवराहपुराणे खञ्जरीटोपाख्यानं नामाष्टत्रिंशदधिकशततमोऽध्यायः ।। १३८ ।। <br>
इति खञ्जरीटोपाख्यानं समाप्तम् ।। <br>
<br>
