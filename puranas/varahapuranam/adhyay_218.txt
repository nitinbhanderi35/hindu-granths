त्रिःसप्तषट्क्षितिमिते नृपविक्रमस्य काले गते भगवतो हरिबोधनस्य ।। <br>
वीरेश्वरेण सह माधवभद्रनाम्ना काश्यां वराहकथितं लिखितं पुराणम् ।। १ ।। <br>
वराहस्य पुराणस्य वृत्तान्तान्प्रब्रवीम्यहम् ।। <br>
आदौ सम्बन्धकथनं वृत्तान्तश्चादिकल्पकः।। २ ।। <br>
आदिसृष्टिस्ततः प्रोक्ता चरितं दुर्जनस्य च ।। <br>
वृत्तान्तोद्देशभागश्च श्राद्धकल्पस्ततः परम् ।। ३ ।। <br>
आदिवृत्तान्तकथने सरमाख्यानमेव च ।। <br>
महातपोपाख्यानं च अग्न्युत्पत्तिस्ततः परम् ।। ४ ।। <br>
अश्विनोरपि चोत्पत्ति गौर्युत्पत्तिस्तथैव च ।। <br>
विनायकस्य चोत्पत्तिर्नागोत्पत्तिस्तथैव च ।। ५ ।। <br>
स्कन्दोत्पत्तिश्च भानोश्च उत्पत्तिः समुदाहृता ।। <br>
कामादीनां तथोत्पत्तिः देव्युत्पत्तिस्तथैव च ।। ६ ।। <br>
धनदस्य तथोत्पत्तिः परापरविनिर्णयः ।। <br>
धर्मोत्पत्तिस्तथोत्पत्ती रुद्रस्य च ततः स्मृता ।। ७ ।। <br>
सोमोत्पत्तिरहस्यं च क्षितेश्चापि समासतः ।। <br>
उक्तः प्रागितिहासश्च व्याधोपाख्यानमेव च ।। ८ ।। <br>
ततः सत्यतपोपाख्या मत्स्यद्वादशिका तथा ।। <br>
कूर्मद्वादशिका चापि वराहद्वादशी तथा ।। ९ ।। <br>
नृसिंहद्वादशी चापि वामनद्वादशी तथा ।। <br>
भार्गवद्वादशी चापि श्रीरामद्वादशी तथा ।। 218.१० ।। <br>
कृष्णद्वादशिका चापि बुद्धद्वादशिका तथा ।। <br>
कल्कि द्वादशिका चापि पद्मनाभस्य द्वादशी ।। ११ ।। <br>
ततो व्रतं धरण्याश्च गीतागस्त्यस्य चोत्तमा ।। <br>
पशुपालस्य चाख्यानं भर्तृप्राप्तिव्रतं तथा ।। १२ ।। <br>
शुभव्रतं धन्यव्रतं कान्तिव्रतमतः स्मृतम् ।। <br>
सौभाग्यव्रतमाख्यातमविघ्नव्रतमेव च ।। १३ ।। <br>
शान्तिव्रतं कामव्रतमारोग्यव्रतमेव च ।। <br>
पुत्रप्राप्तिव्रतं शौर्यव्रतं वै सार्वभौमिकम् ।।१४।। <br>
पुराणस्तवनं चैव नारायणेश्वरेण च ।। <br>
रुद्रगीता ततः पुंसां प्रकृतेश्चापि निर्णयः ।।१५।। <br>
ततो भुवनकोशस्य वर्णनं समुदाहृतम् ।। <br>
जम्बूद्वीपस्य मर्यादावर्णनं परिकार्तितम् ।।१६।। <br>
भारतादिसमुद्देशः सृष्टिसम्भाग एव च ।। <br>
नारदस्य च संवादो महिषेण प्रकीर्त्तितः ।। १७ ।। <br>
शक्तिमाहात्म्यकथनं महिषासुरघातनम् ।। <br>
रुद्रमाहात्म्यकथनं पर्वाध्यायस्ततः परम् ।। १८ ।। <br>
श्वेतोपाख्यानमत्रोक्तं तिलधेनुविधिस्ततः ।। <br>
जलधेनोरसधेनोर्गुडधेनोर्विधिः परम् ।। १९ ।। <br>
ततश्च शर्क्कराधेनोर्मधुधेनोस्ततः परम् ।। <br>
दधिधेनोश्च लवणधेनोः कार्पासधेनुका ।। 218.२० ।। <br>
धान्यधेनुश्च भगवच्छास्त्रलक्षणमेव च ।। <br>
विष्णोस्तोत्रं ततो नाना प्रश्नाः प्रोक्ता हरिं प्रति ।। २१ ।। <br>
ततो भागवतानां च लक्षणं परिकीर्त्तितम् ।। <br>
लक्षणं सुखदुःखानां द्वात्रिंशदपराधकाः ।। २२ ।। <br>
नानामन्त्रास्ततः प्रोक्ता देवोपकरणे विधिः ।।<br>
भोज्याभोज्यस्य कथनं संध्योपस्थानकारणम् ।। २३ ।। <br>
वियोनिगर्भमोक्षश्च कोकामुखप्रशंसनम् ।। <br>
भगवच्छास्त्रकथने माहात्म्यं पुष्पगन्धयोः ।। २४ ।। <br>
रूपकारणमत्रोक्तं मायाचक्रं ततः परम् ।। <br>
कुब्जाम्रकस्य माहात्म्यं वर्णदीक्षा ततः परम् ।। २५ ।। <br>
कंकृताञ्जनदर्पाणां मन्त्राः प्रोक्तास्ततः परम् ।। <br>
राजान्नभक्षणे प्रायश्चित्तं प्रोक्तं ततः परम् ।। २६ ।। <br>
दन्तकाष्ठाद्यकरणे प्रायश्चित्तं ततः परम् ।। <br>
शवादिस्पर्शने मन्त्र त्यागे चोक्तं ततः परम् ।। २७ ।। <br>
नीलवस्त्रपरिधाने क्रोधयुक्तस्य चार्चने ।। <br>
रक्तवस्त्रपरिधाने अन्धकारे प्रपूजने ।। २८ ।। <br>
कृष्णवस्त्रपरिधाने धौतवस्त्रस्य धारणे ।। <br>
क्रोडादिमांसभक्षे च प्रायश्चित्तं प्रकीर्त्तितम्।।२९।। <br>
दीपोच्छिष्टस्य तैलस्य करलेपेन  पूजने।।<br>
श्मशानगमने स्पृष्टपूजने  चैव शोधने ।। 218.३० ।। <br>
पिण्याकभक्षणे चैव उपानद्गूढपादके ।। <br>
भगवच्छास्त्रविहिताकरणे शोधने ततः।।३१।। <br>
सूकरक्षेत्रमहिमा ततो जम्बूकगृध्रयोः ।। <br>
खञ्जरीटस्य चाख्यानं पुनः कोकामुखस्य च।।३२।। <br>
बदरीषण्डमाहात्म्यं गुह्यधर्मप्रकीर्तनम् ।।<br>
मन्दारगुह्यमहिमा शालग्रामप्रसंशनम् ।।३३।। <br>
सोमेश्वरस्य महिमा मुक्तिक्षेत्रस्य चापि हि।।<br>
त्रिवेण्याश्चैव माहात्म्यं माहात्म्यं गण्डकीभवम् ।३४।। <br>
चक्रतीर्थस्य महिमा हरिक्षेत्रसमुद्भवः ।। <br>
देवह्रदस्य चाख्यानं रुरुक्षेत्रस्य चापि हि ।। ३५ ।। <br>
गोनिष्क्रमस्य महिमा द्वारवत्यास्ततः परम् ।। <br>
तत्रत्य तीर्थमहिमा लौहार्गलमतः परम् ।। ३६ ।। <br>
मथुरातीर्थमाहात्म्यं प्रादुर्भावस्तथैव च ।। <br>
यमुनातीर्थमाहात्म्यमक्रूरस्य च तीर्थकम् ।। ३७ ।। <br>
देवारण्यस्य माहात्म्यं चक्रतीर्थस्य चोत्तमम् ।। <br>
कपिलस्यापि महिमा तथा गोवर्धनस्य च ।। ३८ ।। <br>
तथा आख्यायिकायुक्तं विश्रान्तेश्च ततः परम् ।। <br>
गोकर्णस्य च माहात्म्यं सरस्वत्यास्तथैव च ।। ३९ ।। <br>
यमुनोद्भेदमहिमा कालिञ्जरसमुद्भवाः।। <br>
गंगोद्भेदस्य महिमा शापः स्यम्बस्य वै तथा ।। 218.४०।। <br>
मधुकप्रतिमायाश्च स्थापनं संप्रकीर्तितम् ।। <br>
शैलार्च्चा स्थापनं चापि मृन्मयार्च्चास्थितिस्तथा ।। ४१ ।। <br>
ताम्रार्चास्थापनं चापि कांस्यार्चास्थापनं  तथा ।। <br>
रौप्यर्चास्थापनं चाथ सौवर्णप्रतिमास्थितिः ।।४२।। <br>
श्राद्धोत्पत्ति स्ततः प्रोक्तं पिण्डं संकल्प एव च ।। <br>
पिण्डोत्पत्तिस्ततः प्रोक्ता पितृयज्ञविनिर्णयः ।। ४३ ।। <br>
मधुपर्क्कफलं दाने संसारचक्रवर्णनम् ।। <br>
दुष्कृत्यकरणं चैव सुखवर्णनमेव च ।। ४४ ।। <br>
कृतान्तदूतकथनं यातनारूपमेव च ।। <br>
वर्णनं नरकाणां च किंकराणां च वर्णनम् ।। ४५ ।। <br>
तथा कर्मविपाकं च यादृशं कर्म तादृशम् ।। <br>
पापकृत्यस्य कथनं दूतप्रेषणकर्म च ।। ४६ ।। <br>
शुभाशुभस्य कथनं शुभकर्मफलोदयम् ।। <br>
लोभनं पुरुषस्यापि निमेराख्यानमद्भुतम् ।। ४७ ।। <br>
पापनाशकथां दिव्यां गोकर्णेशसमुद्भवम्।। <br>
नन्दिना वरदानं च जलशैलेशयोस्तथा ।। ४८ ।। <br>
शृंगेश्वरस्य महिमा चैवं वृत्तान्तसंग्रहः ।। <br>
एतच्छ्रुत्वाप्नुयान्मर्त्त्यो वाराहश्रुतिजं फलम् ।। ४९ ।। <br>
इत्यनुक्रमणिका नाम अष्टादशाधिकद्विशततमोऽध्यायः ।। २१८ ।। <br>
समाप्तं वाराहं महापुराणं शुभम् ।। <br>
यादृशं पुस्तके दृष्टं तादृशं लिखितं मया ।। <br>
यदि शुद्धमशुद्धं वा मम दोषो न विद्यते ।। १ ।।<br>
<br>
