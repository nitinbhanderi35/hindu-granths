श्रीवराह उवाच ।। <br>
शृणु चान्यद्वरारोहे कृष्णगङ्गासमुद्भवम् ।। <br>
यमुनास्रोतसि स्नात्वा कृष्णद्वैपायनो मुनिः ।। १ ।। <br>
ध्यात्वा मनसि गङ्गां तां कालिन्दीं पापहारिणीम् ।। <br>
नित्यं च कर्म कुरुते तत्र तीर्थजलाप्लुतिम् ।।२।।<br>
सोमवैकुण्ठयोर्मध्ये कृष्णङ्गेति कथ्यते ।। <br>
यत्रातप्यत स व्यासो मथुरायां स्थितोऽमलः।।३।।<br>
तत्राश्रमपदं दिव्यं मुनिप्रवरसेवितम् ।। <br>
आगच्छन्ति सदा तत्र चातुर्मास्यमुपासितुम् ।।४।। <br>
मुनयो वेदतत्त्वज्ञा ज्ञानिनः संशितव्रताः ।। <br>
श्रौतस्मार्त्तपुराणेषु सन्देहो यस्य कस्यचित्।।५।।<br>
व्यासोऽपनोदयामास नानावाक्यैः सताङ्गतिः।।६।।<br>
कालञ्जरे महादेवं तत्र तीर्थपतिं शिवम्।। <br>
यस्य सन्दर्शनादेव कृष्णगंगाफलं भवेत् ।। ७।।<br>
तत्र स्थितो द्वादशाब्दव्रती संगविवर्जितः।।<br>
पक्षाहारी च फलभुग्दर्शे वै पौर्णमासिके ।।८।। <br>
गत्वा हिमालयं चासौ बदरीमभितो गतः।।<br>
व्यासश्चर्यापरस्तत्र ध्यानयोगपरायणः ।।९।। <br>
त्रिकालदर्शी शुद्धात्मा सिद्धत्वं प्राप्नुयात्प्रभुः।। <br>
तस्याश्रमपदस्थस्य यद्दृष्टं ज्ञानचक्षुषा।।175.१० ।<br>
प्रत्यक्षं कृष्णतीर्थे तु पांचाल्यकुलतन्तुना।<br>
पांचाल्योऽथ द्विजः कश्चिन्नाम्ना वसुरिति श्रुतः।। ११ ।।<br>
दुर्भिक्षपीडितोऽत्यन्तं सभार्यो दक्षिणां गतः।।<br>
शिवनद्या दक्षिणे तु कूले स वरपत्तने।।१२।।<br>
निवासमकरोत्तत्र ब्राह्मणीं वृत्तिमाश्रितः।। <br>
तत्रस्थस्य तदा पंच पुत्राः कन्याभवंस्तदा।।१३।।  <br>
ब्राह्मणाय च दत्ता सा धनधान्यसमन्विता ।। <br>
स द्विजः कालसम्पन्नः सभार्यस्तत्र संस्थितः ।। १४ ।। <br>
कन्याऽस्थीनि तु संगृह्य मथुरामाजगाम ह ।। <br>
श्रुत्वा पुराणे पतितमर्द्धचन्द्रेऽस्थिपातनम्।।१५।। <br>
नित्यं स्वर्गे वसति स यस्यास्थि ह्यर्द्धचन्द्रके।।<br>
तीर्थयात्राप्रसंगेन लोकैः प्रचलिता बहिः।।१६।। <br>
तेन सार्थेन सा कन्या मथुरायां जगाम च ।। <br>
कनिष्ठा भगिनी तेषां बालरण्डा बभूव ह ।। १७ ।। <br>
सुरूपा सुकुमाराङ्गी नीलकुंचितमूर्द्धजा ।। <br>
कदलीकाण्डसंकाशे तस्या ऊरू सुमांसले ।। १८ ।। <br>
सुश्लिष्टाङ्गुलिपादा तु नखास्ताम्रोज्ज्वलाः शुभाः ।। <br>
गम्भीरा दक्षिणावर्त्ता नाभिस्त्रिवलि  .शोभिता ।।१९।। <br>
क्षामोदरी समकुक्षिः पीनोन्नतपयोधरा ।। <br>
कम्बुग्रीवा संवृतास्या सुदती स्वधराहनुः ।।175.२० ।। <br>
सुनखी स्वक्षिणी सुभ्रूः सुप्रमाणा सुभाषिणी ।। <br>
तेन तेनैव सम्पूर्णरूपेण च तिलोत्तमा ।। २१ ।। <br>
यं यं पश्यति चार्वङ्गी यस्तां चैव प्रपश्यति ।। <br>
स स चित्र इव न्यस्तो विचेता जायते नरः ।। २२ ।। <br>
एवंविधा तत्र तत्र तीर्थस्नानपरायणा ।। <br>
दृष्टा वेश्यासमूहेन प्रागल्भ्येन तदा क्वचित् ।। २३ ।। <br>
कान्यकुब्जाधिपो राजा क्षत्रधर्मे व्यवस्थितः ।। <br>
तस्य सत्रं सर्वकालं देवगर्त्तेश्वरे शिवे ।। २४ ।। <br>
प्रवर्त्तते सुवित्ताढ्य प्रेक्षणीयं मनोरमम् ।। <br>
वादित्राणि च गीतानि शक्रस्य भवने यथा ।। २५ ।। <br>
तस्य देवस्य या वेश्यास्ताभिः सा प्रतिलोभिता ।। २६ ।। <br>
गीतनृत्यादिषु रता तासां धर्ममुपागता ।। <br>
अल्पैस्तु दिवसैः साध्वी असाध्वीभिः परीवृता ।। २७ ।। <br>
एवं वसति सा बाला देवस्यास्य परिग्रहा ।। <br>
यथासुखं समेताभिर्विहरन्ती दिनेदिने ।। २८ ।। <br>
इति श्रीवराहपुराणे मथुरामाहात्म्ये कृष्णगंगाकालिञ्जरप्रभावे पंचसप्तत्यधिकशततमोऽध्यायः ।।१७५।। <br>
<br>
