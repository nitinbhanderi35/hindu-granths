<br>
मार्कण्डेय उवाच ।<br>
एतन्मे कथितं पूर्वं ब्रह्मपुत्रेण धीमता ।<br>
सनकानुजेन विप्रर्षे ब्राह्मणान् श्रृणु सांप्रतम् ॥ १४.१ ॥<br>
त्रिणाचिकेतस्त्रिमधुस्त्रिसुपर्णः षडङ्गवित् ।<br>
वेदवित् श्रोत्रियो योगी तथा वै ज्योष्ठसामगः ॥ १४.२ ॥<br>
ऋत्विजं भागिनेयं च दौहित्रं श्वसुरं तथा ।<br>
जामातरं मातुलं च तपोनिष्ठं च ब्राह्मणम् ॥ १४.३ ॥<br>
पञ्चाग्न्यभिरतं चैव शिष्यं संबन्धिनं तथा ।<br>
मातापितृरतं चैव एताञ्छ्राद्धे नियोजयेत् ॥ १४.४ ॥<br>
मित्रध्रुक् कुनखी चैव श्यावदन्तस्तथा द्विजः ।<br>
कन्यादूषयिता वह्निवेदोज्झः सोमविक्रयी ॥ १४.५ ॥<br>
अभिशप्तस्तथा स्तेनः पिशुनो ग्रामयाजकः ।<br>
भृतकाध्यापकश्चैव भृतकाध्यापितश्च यः ॥ १४.६ ॥<br>
परपूर्वापतिश्चैव मातापित्रोस्तथोज्झकः ।<br>
वृषलीसूतिपोष्यश्च वृषलीपतिरेव च ।<br>
तथा देवलकश्चापि श्राद्धे नार्हन्ति केतनम् ॥ १४.७ ॥<br>
प्रथमेऽह्नि बुधः कुर्याद् विप्राग्र्याणां निमन्त्रणम् ।<br>
आनिमन्त्र्य द्विजान् गेहमागतान् भोजयेद् यतीन् ॥ १४.८ ॥<br>
पादशौचादिना गेहमागतान् भोजयेद् द्विजान् ।<br>
पवित्रपाणिराचान्तानासनेषूपवेशयेत् ॥ १४.९ ॥<br>
पितॄणामयुजो युग्मान् देवानामपि योजयेत् ।<br>
देवानामेकमेकं वा पितॄणां च नियोजयेत् ॥ १४.१० ॥<br>
तथा मातामहश्राद्धं वैश्वदेवसमन्वितम् ।<br>
कुर्वीत भक्तिसंपन्नसक्तन्त्रं वा वैश्वदेविकम् ॥ १४.११ ॥<br>
प्राङ्मुखं भोजभेद् विप्रं देवानामुभयात्मकम् ।<br>
पितृपैतामहानां च भोजयेच्चाप्युदङ्मुखान् ॥ १४.१२ ॥<br>
पृथक् तयोः केचिदाहुः श्राद्धस्य करणं द्विज ।<br>
एकत्रैकेन पाकेन वदन्त्यन्ये महर्षयः ॥ १४.१३ ॥<br>
विष्टरार्थं कुशान् दत्त्वा संपूज्यार्घविधानतः ।<br>
कुर्यादावाहनं प्राज्ञो देवानां तदनुज्ञया ॥ १४.१४ ॥<br>
यवाम्बुना च देवानां दद्यादर्घ्यं विधानवित् ।<br>
सुगन्धधूपदीपांश्च दत्त्वा तेभ्यो यथाविधि ।<br>
पितॄणामपसकव्येन सर्वमेवोपकल्पयेत् ॥ १४.१५ ॥<br>
अनुज्ञां च ततः प्राप्य दत्त्वा दर्भान् द्विधाकृतान् ।<br>
मन्त्रपूर्वं पितॄणां तु कुर्यादावाहनं बुधः ।<br>
तिलाम्बुना चापसव्यं दद्यादर्ध्यादिकं बुधः ॥ १४.१६ ॥<br>
काले तत्रातिथिं प्राप्तमन्नकामं द्विजाध्वगम् ।<br>
ब्राह्मणैरभ्यनुज्ञातः कामं तमपि पूजयेत् ॥ १४.१७ ॥<br>
योगिनो विविधै रूपैर्नराणामुपकारिणः ।<br>
भ्रमन्ति पृथिवीमेतामविज्ञातस्वरूपिणः ॥ १४.१८ ॥<br>
तस्मादभ्यर्चयेत् प्राप्तं श्राद्धकालेऽतिथिं बुधः ।<br>
श्राद्धक्रियाफलं हन्ति द्विजेन्द्रापूजितोऽतिथिः ॥ १४.१९ ॥<br>
जुहुयाद् व्यञ्जनं क्षारैर्वर्ज्यमन्नं ततोऽनले ।<br>
अनुज्ञातो द्बिजैस्तैस्तु त्रिः कृत्वा पुरुषर्षभ ॥ १४.२० ॥<br>
अग्नये कव्यवाहनाय स्वाहेति प्रथमाहुतिः ।<br>
सोमाय वै पितृमते दातव्या तदनन्तरम् ॥ १४.२१ ॥<br>
वैवस्वताय चैवान्या तृतीया दीयताहुतिः ।<br>
हुतावशिष्टमल्पाल्पं विप्रपात्रेषु निर्वपेत् ॥ १४.२२ ॥<br>
ततोऽन्नं मृष्टमत्यर्थमभीष्टमभिसंस्कृतम् ।<br>
दत्त्वा जुषध्वमिच्छातो वाच्यमेतदनिष्ठुरम् ॥ १४.२३ ॥<br>
भोक्तव्यं तैश्च तच्चित्तैर्मौनिभिः सुमुखैः सुखम् ।<br>
अक्रुध्यता अत्वरता देयं तेनापि भक्तितः ॥ १४.२४ ॥<br>
रक्षोघ्नमन्त्रपठनं भूमेरास्तरणं तिलैः ।<br>
कृत्वाऽध्येयाश्च पितरस्त एव द्विजसत्तमाः ॥ १४.२५ ॥<br>
पिता पितामहश्चैव तथैव प्रपितामहः ।<br>
मम तृप्तिं प्रयान्त्वद्य होमाप्यायितमूर्त्तयः ॥ १४.२६ ॥<br>
पितापितामहश्चैव तथैव प्रपितामहः ।<br>
मम तृप्तिं प्रयान्त्वद्य विप्रदेहेषु संस्थिताः ॥ १४.२७ ॥<br>
पिता पितामहश्चैव तथैव प्रपितामहः ।<br>
तृप्तिं प्रयान्तु पिण्डेषु मया दत्तेषु भूतले ॥ १४.२८ ॥<br>
पिता पितामहश्चैव तथैव प्रपितामहः ।<br>
तृप्तिं प्रयान्तु मे भक्त्या यन्मयैतदुदाहृतम् ॥ १४.२९ ॥<br>
मातामहस्तृप्तिमुपैतु तस्य<br>
तथा पिता तस्य पिता ततोऽन्यः ।<br>
विश्वेऽथ देवाः परमां प्रयान्तु<br>
तृप्तिं प्रणश्यन्तु च यातुधानाः ॥ १४.३० ॥<br>
यज्ञेश्वरो हव्यसमस्तकव्य-<br>
भोक्ताऽव्ययात्मा हरिरीश्वरोऽत्र ।<br>
तत्सन्निधानादपयान्तु सद्यो<br>
रक्षांस्यशेषाण्यसुराश्च सर्वे ॥ १४.३१ ॥<br>
तृप्तेष्वेतेषु विप्रेषु किरेदन्नं महीतले ।<br>
दद्यादाचमनार्थाय तेभ्यो वारि सकृत्सकृत् ॥ १४.३२ ॥<br>
सुतृप्तैस्तैरनुज्ञातः सर्वेणान्नेन भूतले ।<br>
सलिलेन ततः पिण्डान् समागृह्य समाहितः ॥ १४.३३ ॥<br>
पितृतीर्थेन सलिलं तथैव सलिलाञ्जलिम् ।<br>
मातामहेभ्यस्तेनैव पिण्डांस्तीर्थेन निर्वपेत्।<br>
दक्षिणाग्रेषु दर्भेषु पुष्पधूपादिपूजिताम् ॥ १४.३४ ॥<br>
स्वपित्रे प्रथमं पिण्डं दद्यादुच्छिष्टसन्निधौ ।<br>
पितामहाय चैवान्यं तत्पित्रे च तथाऽपरम् ॥ १४.३५ ॥<br>
दर्भमूले लेपभुजः प्रीणयेल्लेपघर्षणात् ।<br>
पिण्डे मातामहे तद्वद् गन्धमाल्यादिसंयुतैः ॥ १४.३६ ॥<br>
पूजयित्वा द्विजाग्र्याणां दद्यादाचमनं बुधः ।<br>
पैत्रेभ्यः प्रथमं भक्त्या तन्मनस्को द्विजेश्वर ॥ १४.३७ ॥<br>
सुस्वधेत्याशिषा युक्तां दद्याच्छक्त्या च दक्षिणाम् ।<br>
दत्त्वा च दक्षिणां तेभ्यो वाचयेद् वैश्वदेविकान् ।<br>
प्रीयन्तामिति ये विश्वे देवास्तेन इतीरयेत् ॥ १४.३८ ॥<br>
तथेति चोक्ते तैर्विप्रैः प्रार्थनीयास्तथाशिषः ।<br>
पश्चाद् विसर्जयेद् देवान् पूर्वं पैत्रान्महामते ॥ १४.३९ ॥<br>
मातामहानामप्येवं सह देवैः क्रमः स्मृतः ।<br>
भोजने च स्वशक्त्या च दाने तद्वद् विसर्ज्जने ।<br>
आपादशौचनात् पूर्वं कुर्यादेव द्विजन्मसु ॥ १४.४० ॥<br>
जानन्तं प्रथमं पित्र्यं तथा मातामहेषु च ।<br>
विसर्जयेत् प्रीतिवचः संमान्याभ्यर्थितांस्ततः ।<br>
निवर्त्तेताभ्यनुज्ञात आद्वारान्तमनुव्रजेत् ॥ १४.४१ ॥<br>
ततस्तु वैश्वदेवाख्यां कुर्यान्नित्यक्रियां ततः ।<br>
भुञ्जीयाच्च समं पूज्य भृत्यबन्धुभिरात्मना ॥ १४.४२ ॥<br>
एवं श्राद्धं बुधः कुर्यात् पित्र्यं मातामहं तथा ।<br>
श्राद्धैराप्यायिता दद्युः सर्वान् कामान् पितामहाः ॥ १४.४३ ॥<br>
त्रीणि श्राद्धे पवित्राणि दौहित्रः कुतपस्तिलाः ।<br>
रजतस्य तथा दानं तथा संदर्शनादिकम् ॥ १४.४४ ॥<br>
वर्ज्यस्तु कुर्वता श्राद्धं क्रोधोऽध्वगममं त्वरा ।<br>
भोक्तुरप्यत्र विप्रेन्द्र त्रयमेतन्न संशयः ॥ १४.४५ ॥<br>
विश्वेदेवाः सपितरस्तथा मातामहा द्विज ।<br>
कुलं चाप्यायते पुंसां सर्वं श्राद्धं प्रकुर्वताम् ॥ १४.४६ ॥<br>
सोमाधारः पितृगणो योगाधारश्च चन्द्रमाः ।<br>
श्राद्धं योगिनियुक्तं तु तस्मद् विप्रेन्द्र शस्यते ॥ १४.४७ ॥<br>
सहस्त्रस्यापि विप्राणां योगी चेत् पुरतः स्थितः ।<br>
सर्वान् भोक्तॄंस्तारयति यजमानं तथा द्विज ॥ १४.४८ ॥<br>
मह्यं सनत्कुमारेण पूर्वकल्पे द्विजोत्तम ।<br>
कथितं वायुना चापि देवानां शंभुना तथा ॥ १४.४९ ॥<br>
ऋषीणां शक्तिपुत्रेण तथा मैत्रेयसंज्ञिते ।<br>
भविष्यति क्रमाद् यावन् मया ते कथितं द्विज ॥ १४.५० ॥)<br>
इयं सर्वपुराणेषु सामान्या पैतृकी क्रिया ।<br>
एतत् क्रमात् कर्मकाण्डं ज्ञात्वा मुच्येत बन्धनात् ॥ १४.५१ ॥<br>
एतदाश्रित्य निर्वाणं ऋषयः संशितव्रताः ।<br>
प्राप्ता गौरमुखेदानीं त्वमप्येवं परो भव ॥ १४.५२ ॥<br>
इति ते कथितं भक्त्या पृच्छतो द्विजसत्तम ।<br>
पितॄन् यष्ट्वा हरिं ध्यायेद् यस्तस्य किमतः परम् ।<br>
न तस्मात् परतः पित्र्यं तन्त्रमस्तीति निश्चयः ॥ १४.५३ ॥<br>
॥ इति श्रीवराहपुराणे भगवच्छास्त्रे चतुर्दशोऽध्यायः ॥ १४ ॥<br>
धरण्युवाच ।<br>
एवं श्राद्धविधिं श्रुत्वा मार्कण्डेयान्महामुनिः ।<br>
तदा गौरमुखो देव किमूर्ध्वं कृतवान् विभो ॥ १५.१ ॥<br>
<br>
