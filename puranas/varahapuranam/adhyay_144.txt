अथ सोमेश्वरादिलिङ्गमुक्तिक्षेत्रत्रिवेण्यादिमाहात्म्यम् <br>
॥ सूत उवाच ॥ <br>
श्रुत्वा मन्दारमाहात्म्यं धर्मकामा वसुन्धरा ॥ <br>
विस्मयं परमं गत्वा पुनः पप्रच्छ माधवम् ॥ १॥ <br>
धरण्युवाच ॥ <br>
मया देवप्रसादेन श्रुतं मन्दारवर्णनम् ॥ <br>
मन्दारात्परमं स्थानं विष्णो तद्वक्तुमर्हसि ॥ २ ॥ <br>
श्रीवराह उवाच ॥ <br>
शृणु तत्त्वेन मे देवि यन्मां त्वं परिपृच्छसि ॥ <br>
कथयिष्यामि मे गुह्यं शालग्राममिति स्मृतम् ॥ ३ ॥ <br>
द्वापरे तु युगे भूमे यदूनां कुलसंकुले ॥ <br>
तत्र शूर इति ख्यातो यदूनां वंशवर्द्धनः ॥४॥ <br>
तस्य पुत्रो महाभागो सर्वकर्मपरायणः ॥ <br>
वसुदेवो गृहे जातो यादवानां कुलोद्वहः ॥ ५ ॥ <br>
तस्य भार्या च वसुधे सर्वावयवसुन्दरी ॥ <br>
देवकी नाम नामा च मनोज्ञा शुभदर्शना ॥ ६ ॥ <br>
तस्या गर्भे महाभागे भविष्यामि न संशयः ॥ <br>
वासुदेव इति ख्यातो देवानामरिमर्दनः ॥ ७ ॥ <br>
ततोऽपि संस्थिते तत्र यादवानां कुलोद्वहे ॥ <br>
तत्र ब्रह्मर्षिपरमः साल ङ्कायन एव च ॥ ८ ॥ <br>
ममैवाराधनार्थाय भ्रमते स दिशो दश ॥ <br>
पुत्रार्थं स तपस्तेपे मेरुशृङ्गे समाहितः ॥ ९ ॥ <br>
ततः पिण्डारके गता मम क्षेत्रे वसुन्धरे ॥ <br>
लोहार्गले ततो गत्वा सहस्रं चैव तिष्ठति ॥ १४४.१० ॥ <br>
ईश्वरेण समं पूर्वं सर्वयोगेश्वरं स्थितम् ॥ <br>
न च पश्यति मां देवि मार्गमाण इतस्ततः ॥ ११ ॥ <br>
ईश्वरेण समं पूर्वमहमासं वसुन्धरे ॥ <br>
तस्यैव तप्यमानस्य सालंकायनकस्य ह ॥ १२ ॥ <br>
तस्मिन्क्षेत्रे हरो देवो मत्स्व रूपेण संयुतः ॥ <br>
शालग्रामे गिरौ तस्मिञ्छिलारूपेण तिष्ठति ॥ १३ ॥ <br>
अहं तिष्ठामि तत्रैव गिरिरूपेण नित्यशः ॥ <br>
तस्मिञ्छिलाः समग्रास्तु मत्स्वरूपा न संशयः ॥ १४ ॥ <br>
पूजनीयाः प्रयत्नेन किंपुनश्चक्रलाञ्छिताः ॥ <br>
लिङ्गरूपेण च हरस्तत्र देवालये गिरौ ॥ १५ ॥ <br>
शिवनाभाः शिलास्तत्र चक्रनाभास्तथा शिलाः ॥ <br>
सोमेश्वराधिष्ठितस्तु शिवरूपो गिरिः स्मृतः ॥ १६ ॥ <br>
सोमेन तत्र संस्थाप्य स्वनाम्ना लिंगमुत्तमम् ॥ <br>
वर्षाणां तु सहस्रं वै स्वशापस्य निवृत्तये ॥ १७ ॥ <br>
ततः शापाद्विनिर्मुक्तः तेजसा च परिप्लुतः ॥ <br>
स्वकं तेजोबलं प्राप्य तुष्टाव गिरिजा पतिम् ॥ १८ ॥ <br>
सोमेश्वराच्च वरदमाविर्भूतं त्रियम्बकम् ॥ १९ ॥ <br>
सोम उवाच ॥ <br>
शिवं सौम्यमुमाकान्तं भक्तानुग्रहकातरम् ॥ <br>
नतोऽस्मि पंचवदनं नीलकण्ठं त्रिलोचनम् ॥ १४४.२० ॥ <br>
शशांकशेखरं दिव्यं सर्वदेवनमस्कृतम् ॥ <br>
पिनाकपाणिं देवेशं भक्तानामभयप्रदम् ॥ २१ ॥ <br>
त्रिशूलिनं डमरुणा लसद्धस्तं वृषध्वजम् ॥ <br>
नानामुखैर्गणैर्जुष्टं नानारूपैर्भयानकैः ॥ २२ ॥ <br>
त्रिपुरघ्नं महाकालमन्धकादिनिषूदनम् ॥ <br>
गजाजिनावृतं स्थाणुं व्याघ्रचर्मविभूषितम् ॥ २३ ॥ <br>
नागभोगोपवीतं च रुद्रमालधरं प्रभुम् ॥ <br>
अरूपमपि सर्वेशं भक्तेच्छोपात्तविग्रहम् ॥२४॥ <br>
वह्निसोमार्क नयनं मनोवाचामगोचरम् ॥ <br>
जटाजूटप्रकटितं गंगासम्मार्ज्जितांहसम् ॥ २५ ॥ <br>
कैलासनिलयं शम्भुं हिमाचलकृताश्रमम् ॥ <br>
एवं स्तुतस्तदा शम्भुरिन्दुं वचनमब्रवीत् ॥ २६ ॥ <br>
वरं वरय भद्रं ते यत्ते मनसि वर्त्तते ॥ <br>
दुर्ल्लभं दर्शनं यस्मात्प्राप्तवानसि गोपते ॥ २७ ॥ <br>
सोम उवाच ॥ <br>
वरं ददासि चेद्देव मम लिंगे सदा वस ॥ <br>
एतल्लिंगस्य भक्तानां पूरयस्व मनोरथम् ॥ २८ ॥ <br>
देवदेव उवाच ॥ <br>
विष्णुसान्निध्यमप्यत्र सदैव निव साम्यहम् ॥ <br>
विशेषतस्त्वदीयेऽस्मिन्नद्यप्रभृतिगोपते ॥ २९ ॥ <br>
ममैवान्या परा मूर्त्तिस्तं शशाङ्क न संशयः ॥ <br>
एतल्लिंगार्च्चकानां च भक्तानां मम सर्वदा ॥ १४४.३० ॥ <br>
वरान्दास्यामि भद्रं ते देवानामपि दुर्लभान् ॥ <br>
सालङ्कायनकाख्यस्य मुनेस्तु तपसो बलात् ॥ ३१ ॥ <br>
विष्णुना सह संमन्त्र्य स्थितावावां कलानिधे ॥ <br>
शालग्रामगिरिर्विष्णुरहं सोमेश्वराभिधः ॥ ३२ ॥ <br>
तयोः पर्वतयोर्या वै शिला विष्णुशिवाभिधा ॥ <br>
रेवया च कृतं पूर्वं तपः शिवसुतुष्टिदम् ॥३३ ॥ <br>
मम त्वत्सदृशः पुत्रो भूयादिति मनीषया॥<br>
अहं कस्यापि न सुतः किं करोमीति चिन्तयन् ॥३४॥ <br>
रेवायास्तु वरो देयस्त्ववश्यं मृगलाञ्छन ॥ <br>
निश्चित्यैवं तदा प्रोक्तः प्रसन्नेनान्तरात्मना ॥ ३५ ॥ <br>
लिंगरूपेण ते देवि गजाननपुरस्कृतः ॥ <br>
गर्भे तव वसिष्यामि पुत्रो भूत्वा शिवप्रिये॥३६॥<br>
मम त्वमपरा मूर्त्तिः ख्याता जलमयी शिवा॥<br>
शिवशक्तिविभेदेन आवामेकत्रसंस्थितौ॥३७॥<br>
एवं दत्तवरा रेवा मत्सान्निध्यमिहागता ॥ <br>
रेवाखण्डमिति ख्यातं ततः प्रभृति गोपते ॥३८॥ <br>
गण्डक्यापि पुरा तप्तं वर्षाणामयुतं विधो ॥ <br>
शीर्णपर्णाशनं कृत्वा वायुभक्षाऽप्यनन्तरम् ॥३९॥ <br>
दिव्यवर्षशतं तेपे विष्णुं चिन्तयती तदा ॥ <br>
ततः साक्षाज्जगन्नाथो हरिर्भक्तजनप्रियः ॥ १४४.४०॥ <br>
उवाच मधुरं वाक्यं प्रीतः प्रणतवत्सलः ॥ <br>
गण्डकि त्वां प्रसन्नोऽस्मि तपसा विस्मितोऽनषे ॥४१॥ <br>
अनविच्छिन्नया भक्त्या वरं वरय सुव्रते ॥ <br>
किं देयं तद्वदस्वाशु प्रीतोऽस्मि वरवर्णिनि ॥४२॥ <br>
गण्डक्यपि पुरा दृष्ट्वा शंखचक्रगदाधरम् ॥ <br>
दण्डवत्प्रणता भूत्वा ततः स्तोतुं प्रचक्रमे ॥ ४३ ॥ <br>
अहो देव मया दृष्टो दुर्दर्शो योगिनामपि ॥ <br>
त्वया सर्वमिदं सृष्टं जगत्स्थावरजङ्गमम् ॥ ४४ ॥ <br>
तदनु त्वं प्रविष्टोऽसि पुरुषस्तेन चोच्यते ॥ <br>
त्वल्लीलोन्मीलिते विश्वे कः स्वतन्त्रोऽस्ति वै पुमान् ॥४५॥ <br>
अनाद्यन्तमपर्यंतं यद्ब्रह्म श्रुतिबोघितम् ॥ <br>
तदेव त्वं महाविष्णो यस्त्वां वेद स वेदवित्॥ ४६॥ <br>
तवैवाद्या जगन्माता या शक्तिः परमा स्मृता ॥ <br>
तां योगमायां प्रकृति प्रधानमिति चक्षते ॥ ४७ ॥ <br>
निर्गुणः पुरुषोऽव्यक्तश्चित्स्वरूपो निरञ्जनः ॥ <br>
आनन्दरूपः शुद्धात्मा ह्यकर्त्ता निर्विकारकः ॥ ४८ ॥ <br>
स्वां योगमायामाविश्य कर्तृत्वं प्राप्तवानसि ॥ <br>
प्रकृत्या सृज्यमानेऽस्मिन्द्रष्टा साक्षी निग द्यते ॥ ४९ ॥ <br>
प्रकृतैस्त्रिगुणैरस्मिन्सृज्यमानेऽपि नान्यथा ॥ <br>
सान्निध्यमात्रतो देव त्वयि स्फुरति कारणे ॥१४४.५०॥ <br>
स्फटिके हि यथा स्वच्छे जपा कुसुमरागतः ॥ <br>
प्रकाश्यते त्वप्रकाशाज्ज्योतीरूपं नताऽस्मि तत् ॥ ५१ ॥ <br>
ब्रह्मादयोऽपि कवयो न विदन्ति यथार्थतः ॥ <br>
तत्कथं वेद्म्यहं मूढा तव रूपं निरञ्जनम् ॥ ५२ ॥ <br>
मूढस्य जगतो मध्ये स्थिता किंचिदजानती ॥ <br>
त्वया धृता कृता चास्मि योग्यायोग्यमविन्दती ॥ ५३ ॥ <br>
तेन लोके महत्त्वं च त्वत्प्रसादेन चैषिता ॥ <br>
ययाचेऽज्ञतयोदार तन्मे दातुं त्वमर्हसि ॥५४॥ <br>
दयालुरसि दीनेषु नेति मां न वद प्रभो ॥ <br>
ततः प्रोवाच भगवान्देवि यद्यत्त्वमिच्छसि ॥ ५५ ॥ <br>
तद्याचय वरारोहे अदेयमपि सर्वथा ॥ <br>
यद्दुर्लभं मनुष्याणां शीघ्रं याचय मां प्रति ॥ ५६ ॥ <br>
मद्दर्शनमनु प्राप्य को वाऽपूर्णो मनोरथः ॥ <br>
ततो हिमांशो सा देवी गण्डकी लोकतारिणी ॥ ५७ ॥ <br>
प्रांजलिः प्रणता भूत्वा मधुरं वाक्यमब्रवीत् ॥ <br>
यदि देव प्रसन्नोऽसि देयो मे वाञ्छितो वरः ॥ ५८ ॥ <br>
मम गर्भगतो भूत्वा विष्णो मत्पुत्रतां व्रज ॥ <br>
ततः प्रसन्नो भगवांश्चिन्तयामास गोपते ॥ ५९॥ <br>
किं याचितं निम्नगया नित्यं मत्सङ्गलुब्धया ॥ <br>
दास्यामि याचितं येन लोकानां भवमोक्षणम् ॥ १४४.६०॥ <br>
इत्येवं कृपया देवो निश्चित्य मनसा स्वयम्॥<br>
गण्डकीमवदत्प्रीतः शृणु देवि वचो मम ॥६१ ॥ <br>
शालग्रामशिलारूपी तव गर्भगतः सदा ॥ <br>
स्थास्यामि तव पुत्रत्वे भक्तानुग्रहकारणात॥।६२॥ <br>
मत्सान्निध्यान्नदीनां त्वमतिश्रेष्ठा भविष्यसि ॥ <br>
दर्शनात्स्पर्शनात्स्नानात्पानाच्चैवावगाहनात् ॥६३॥ <br>
हरिष्यसि महापापं वाङ्मनःकायसम्भवम् ॥ <br>
यः स्नास्यति विधानेन देवर्षिपितृतर्पकः॥ ६४॥ <br>
तर्पयेत्स्वपितॄंश्चापि तारयित्वा दिवं नयेत् ॥<br>
स्वयं मम प्रियो भूत्वा ब्रह्मलाके गमिष्यति ॥६५॥। <br>
यदि त्वय्युत्सृजेत्प्राणान् मम कर्मपरायणः ॥ <br>
सोऽपि याति मम स्थानं यत्र गत्वा न शोचति॥६६॥ <br>
एवं दत्त्वा वरान्देव्यै तत्रैवान्तरधीयत॥ <br>
ततः प्रभृति तिष्ठामः क्षेत्रेऽस्मिञ्छशलाञ्छन ॥६७॥ <br>
अहं च भगवान्विष्णुर्भक्तेच्छोपात्तविग्रहः ॥ <br>
एवमुक्त्वा द्विजपतिमन्वगृह्णाद्धरः प्रभुः॥६८॥ <br>
प्रभासयन्नुडुपतेरंगानि प्रममार्ज्ज ह ॥ <br>
शङ्करेण करेणापि नीरुजानि विधाय च ॥६९ ॥ <br>
पश्यतस्तस्य तु विधोस्तत्रैवांतरधीयत ॥ <br>
सोमेशाद्दक्षिणे भागे बाणेनाद्रिं विभिद्य वै ॥ १४४.७० ॥ <br>
रावणेन प्रकटिता जलधाराऽतिपुण्यदा ॥ <br>
बाणगंगेति विख्याता या स्नाता चाघहारिणी ॥७१ ॥ <br>
सोमेशात्पूर्व दिग्भागे रावणस्य तपोवनम् ॥ <br>
यत्र स्थित्वा त्रिरात्रेण तपसः फलमश्रुते ॥ ७२ ॥ <br>
यत्र नृत्येन देवेशस्तुष्टस्तस्मै वरं ददौ ॥ <br>
तेन रावणनृत्येन प्रख्यातो नर्त्तनाचलः ॥७३ ॥ <br>
स्नात्वा तु बाणगंगायां दृष्ट्वा बाणेश्वरं प्रभुम् ॥ <br>
गंगास्नानफलं प्राप्य मोदते देववद्दिवि ॥ ७४ ॥ <br>
सालङ्कायनकोऽप्याशु क्षेत्रे तस्मिन्परं मम ॥ <br>
शालग्रामे महातीव्रमास्थितं परमं तपः ॥ ७५ ॥ <br>
अन्यच्च ते प्रवक्ष्यामि परं गुह्यं वसुन्धरे ॥<br>
&nbsp;तप्यतस्तस्य तु मुने रीश्वरेण समं सुतम् ॥७६॥ <br>
प्राप्यामीति परं भावं ज्ञात्वा देवो महेश्वरः ॥ <br>
सुन्दरं त्वपरं रूपं धृत्वा दृष्टिसुखावहम् ॥ ७७ ॥ <br>
सालङ्कायनपुत्रत्वं योगमायामुपाश्रितः ॥ <br>
प्राप्तोऽपि तं न जानाति दक्षिणं पाश्वर्मास्थितः ॥७८॥ <br>
मायायोगबलोपेतस्त्र्यक्षो वै शूलपाणिधृक् ॥ <br>
रूपवान् गुणवांश्चैव वपुषादित्यसन्निभः ॥ ७९ ॥ <br>
स तं न ज्ञायते जातं ममैवाराधने स्थित. ॥ <br>
अथ नन्दी प्रहस्याह महादेवाज्ञया मुनिम् ॥ १४४.८० ॥ <br>
उत्तिष्ठ मुनि शार्दूल सफलस्ते मनोरथः ॥ <br>
त्वद्दक्षिणाङ्गाज्जातोऽस्मि पुत्रस्ते शाधि मां प्रभो ॥८१ ॥ <br>
त्वया तपः समारब्धमीश्वरेण समं सुतम् ॥ <br>
प्राप्स्यामीति ततो मह्यं सदृशोऽन्यो न कश्चन ॥८२॥ <br>
विचार्येति तवाहं वै जातोऽस्मि स्वयमेव च ॥ <br>
तपसाराधयन्देवं शङ्खचक्रगदाधरम् ॥८३॥ <br>
प्राप्तोऽसि परमां सिद्धिं त्वत्पुत्रोऽहं यतः स्थितः ॥ <br>
श्रुत्वा तन्नन्दिनो वाक्यं प्रहृष्टवदनो मुनिः ॥ ८४ ॥ <br>
विस्मितस्तु तदोवाच कथं नाद्यापि मे हरिः॥<br>
दृग्गोचरत्वमायाति जातं चेत्तपसः फलम् ॥ ८५ ॥ <br>
यावत्तं न समीक्षिष्ये तावन्न विरतं तपः ॥ <br>
अहमत्रैव वत्स्यामि यावदच्युतदर्शनम् ॥८६॥ <br>
त्वमपि योगेन मथुरां व्रज सत्वरम् ॥ <br>
मदाश्रमे तत्र पुण्ये धनं गोव्रजसंकुलम् ॥ ८७ ॥ <br>
आमुष्यायणमादाय शीघ्रमत्र समानय ॥ ८८ ॥ <br>
ततस्त्वाज्ञां समादाय नन्दी सत्वरमाव्रजत् ॥ <br>
गत्वा च मथुरां तस्य ऋषेराश्रममीक्ष्य च॥ ८९ ॥ <br>
दृष्ट्वामुष्यायणं तत्र पृष्ट्वा नाम तमप्युत ॥ <br>
गृहे वित्ते च कुशलमपृच्छद्गोधनेषु च ॥ १४४.९० ॥ <br>
सालंकायनशिष्योऽपि आमुष्यायणसंज्ञितः ॥ <br>
सर्वत्र कुशलं साधो प्रभावात्तु गुरोर्मम ॥९१ ॥   <br>
गुरोश्च कुशलं ब्रूहि कुत्रास्ते स तपोधनः ॥ <br>
भवान् कुतः समायातः किमत्रागमकारणम् ॥९२ ॥ <br>
तन्मे विस्तरतो ब्रूहि अर्घ्यश्चैवोपगृह्यताम् ॥ <br>
इत्युक्तः सोऽर्घ्यमादाय विश्रम्य च ततो गुरोः ॥ ९३ ॥ <br>
वृत्तान्तं कथयामास त्वागमस्य च कारणम् ॥ <br>
ततस्तेनैव सहितो गोधनं तत्प्रगृह्य च ॥ ९४ ॥ <br>
दिनैः कतिपयैश्चैव गण्डकीतीरमाश्रितः ॥ <br>
शनैरुत्तीर्य च ततस्त्रिवेणीं प्राप्य हर्षितः ॥ ९५ ॥ <br>
देविका नाम देवानां प्रभावाच्च तपस्यताम् ॥ <br>
नियमार्थं समुद्भूता गंडक्या मिलिता शुभा ॥ ९६ ॥ <br>
आश्रमादपरा चासीत्पुलस्त्यपुलहाश्रमात् ॥ <br>
गंडक्या मिलिता सापि त्रिवेणी गण्डकीत्यभूत् ॥ ९७॥ <br>
कामिकं तन्महातीर्थं पितॄणामतिवल्लभम् ॥ <br>
तत्र स्थितं महालिङ्गं त्रिजलेश्वरसंज्ञितम् ॥९८॥ <br>
मुक्तिभुक्तिप्रदं देवि दर्शनादघनाशनम् ॥ ९९ ॥ <br>
धरण्युवाच ॥ <br>
प्रयागे या त्रिवेणीति यत्र देवो महेश्वरः ॥ <br>
शूलटङ्क इति ख्यातः सोमेश इति चापरः ॥ १४४.१०० ॥ <br>
वेणीमाधवनाम्नाऽपि यत्र विष्णुः स्वयं स्थितः ॥ <br>
गङ्गा च यमुना चैव सरस्वत्यपरा नदी ॥ १०१ ॥ <br>
सर्वेषां चैव देवानामृषीणां सरसामपि॥ <br>
सर्वेषां चैव तीर्थानां समाजस्तत्र मे श्रुतः ॥१०२॥ <br>
यत्राप्लुता दिवं यान्ति मृता मुक्तिं प्रयान्ति च ॥ <br>
तीर्थराज इति ख्यातं तत्तीर्थं केशवप्रियम् ॥ १०३॥ <br>
सैव त्रिवेणी विख्याता किमपूर्वां प्रशंससि ॥ <br>
एतद्गुह्यतमं प्रोक्तं त्वया विष्णो न संशयः ॥१०४ ॥ <br>
तत्कथ्यतां महाभाग लोकानां हितकाम्यया ॥ <br>
मय्यनुक्रोशुबुद्ध्या च कृपां कुरु दयानिधे ॥ १०५ ॥ <br>
श्रीवराह उवाच ॥ <br>
शृणुष्व देवि भद्रं ते यद्गुह्यं परि पृच्छसि ॥ <br>
अत्र ते कीर्त्तयिष्यामि सेतिहासां कथां शुभाम् ॥ १०६ ॥ <br>
पुरा विष्णुस्तपस्तेपे लोकानां हितकाम्यया ॥ <br>
हिमालये गिरौ रम्ये देवतागणसेविते ॥ १०७ ॥ <br>
ततो बहुतिथे काले याते सति तपस्यतः॥ <br>
तीव्रं तेजः प्रादुरासीद्येन लोकाश्चराचराः ॥१०८ ॥ <br>
तस्योष्मणा समुद्भूतः स्वेदपूरस्तु गण्डयोः ॥ <br>
तेन जाता धुनी दिव्या लोकानामघहारिणी ॥ १०९ ॥ <br>
महर्लोकादयः सर्वे विस्मिताः सर्वतो दिशम् ॥ <br>
तस्य प्रभवमिच्छन्तो ज्ञातुं नेशुः कथंचन॥१४४.११०॥ <br>
देवाः सर्वे ततो जग्मुर्ब्रह्माणं प्रति चोत्सुकाः॥ <br>
पप्रच्छुः प्रभवं तस्य प्रणम्य च पुनःपुनः॥१११॥ <br>
ब्रह्मापि हि न जानाति मोहितस्तस्य मायया ॥ <br>
ततो देवैः समं ब्रह्मा शङ्करं प्रत्युपस्थितः ॥ ११२ ॥ <br>
तं दृष्ट्वा सहसा देवैः समेतं प्रत्युपस्थि तम्॥<br>
पप्रच्छ तं महादेवस्तदामनकारणम्॥११३॥<br>
ब्रह्मा तं च महादेवं पप्रच्छ प्रणतः स्थिताः॥ <br>
अत्यद्भुतं महत्तेजश्चाद्भुतं किं महेश्वर ॥११४ ॥ <br>
येन प्रत्याहता क्ष्माऽसौ जगद्व्यतिकरावहा ॥ <br>
किन्नु स्यात्कथमतेत्स्यात्कश्चास्य प्रभवो विभो ॥ ११५ ॥ <br>
शिवः क्षणं ततो ध्यात्वा ब्रह्माद्यान् प्रत्युवाच ह ॥ <br>
महसोऽस्य समुत्पत्तिं महतो दर्शयामि वः ॥ ११६ ॥ <br>
जगाम देवसहितः सोमः सहगणः प्रभुः ॥ <br>
यत्रास्ते भगवान्विष्णुर्महता तपसान्वितः ॥ ११७ ॥ <br>
उवाच परमप्रीतस्तदा शम्भुः स्मयन्निव ॥ <br>
तपस्यसि किमिच्छन्तस्त्वं कर्त्ता जगतां प्रभुः ॥ ११८ ॥ <br>
सर्वाधारोऽ खिलाध्यक्षस्तत्किं यत्तव दुर्ल्लभम् ॥ <br>
एवमुक्तः प्रत्युवाच प्रणम्य जगतां प्रभुः ॥ ११९ ॥ <br>
अहं लोकहितार्थाय तपस्तप्तुं समुद्यतः ॥ <br>
त्वत्तो वरानभीप्सन्वै त्वद्दर्शनसमुत्सुकः ॥ १४४.१२० ॥ <br>
त्वद्दर्शनममनुप्राप्य कृतार्थोऽस्मि जगत्पते ॥ १२१ ॥ <br>
शिव उवाच ॥ <br>
मुक्तिक्षेत्रमिदं देव दर्शनादेव मुक्तिदम् ॥ <br>
गण्डस्वेदोद्भवा यत्र गण्डकी सरितां वरा ॥ १२२ ॥ <br>
भविष्यति न सन्देहो यस्या गर्भे भविष्यति ॥ <br>
त्वयि स्थिते जग न्नाथे तव सान्निध्यकारणात् ॥ १२३ ॥ <br>
अहं ब्रह्मा च देवाश्च ऋषिभिः सह केशव ॥ <br>
सर्वे वेदाश्च यज्ञाश्च सर्वतीर्थानि चाप्युत ॥ १२४ ॥ <br>
वसिष्यामः सदैवात्र गण्डक्यां जगतां पते ॥ <br>
कार्त्तिकं सकलं मासं यः स्नास्यति नरः प्रभो ॥ १२५ ॥ <br>
सर्वपापविनिर्मुक्तो मुक्तिभागी न संशयः ॥ <br>
तीर्थानां परमं तीर्थं मङ्गलानां च मङ्गलम् ॥१२६ ॥ <br>
यत्र स्नानेन लभ्येत गंगास्नानफलं नरैः ॥ <br>
स्मरणाद्दर्शनात्स्पर्शान्निष्पापो जायते नरः ॥ १२७ ॥ <br>
यस्यास्तत्समतां कान्या लभेद्गंगां विना नदीम् ॥ <br>
यत्र सा परमा पुण्या गण्डकी भुक्तिमुक्तिदा ॥ १२८ ॥ <br>
अपरा देविका  नाम्ना गण्डक्या सह संगता ॥ <br>
पुलस्त्यपुलहौ पूर्वं तेपाते परमं तपः ॥ १२९ ॥ <br>
यत्र सृष्टिविधानार्थं कृत्वाश्रमपदं पृथक् ॥ <br>
सृष्टेर्विधानसामर्थ्यं यत्र लब्धं ततः परम् ॥ १४४.१३० ॥ <br>
ततोऽभूद्ब्रह्मतनया पुण्या सा सरितां वरा ॥ <br>
गण्डक्या यत्र मिलिता ब्रह्मपुत्री यशस्विनी ॥ १३१ ॥ <br>
त्रिवेणी सा महापुण्या देवानामपि दुर्ल्लभा ॥ <br>
धरे जानीहि तत्क्षेत्रं योजनं परमार्च्चितम्॥१३२॥<br>
पुरा वेदनिधेः पुत्रौ जयो विजय एव च ॥ <br>
यजनाय गतौ राज्ञा वृतौ तौ कर्दमात्मजौ ॥१३३॥ <br>
तृणबिन्दोः सुतौ पापौ जातौ दृष्ट्यैव सुव्रतौ ॥ <br>
यज्ञविद्यासुनिपुणौ वेदवेदांगपारगौ ॥१३४॥ <br>
पूजयन्तौ हरिं भक्त्या तन्निष्ठेन्द्रियमानसौ ॥ <br>
ययोः पूजयतोर्नित्यं सान्निध्यं किल केशवः ॥ १३५ ॥ <br>
ददाति पूजावसरे भक्त्या किल वशीकृतः ॥ <br>
मरुत्तेन कदाचित्तावाहूतौ कुशलौ द्विजौ ॥ १३६ ॥ <br>
राज्ञा समाप्तयज्ञेन पूजयित्वा पुरस्कृतौ ॥ <br>
दक्षिणाभिस्तोषयित्वा विसृष्टौ गृह मागतौ ॥ १३७ ॥ <br>
विभागं कर्त्तुमारब्धौ पस्पर्द्धाते परस्परम् ॥ <br>
समो विभागः कर्त्तव्य इति ज्येष्ठोऽभ्यभाषत ॥१३८ ॥ <br>
विजयश्चाब्रवीच्चैनं येन लब्धं हि तस्य तत् ॥ <br>
जयोऽब्रवीदसामर्थ्यं मन्वानो मां ब्रवीषि किम् ॥ १३९ ॥ <br>
न ददासि गृहीत्वा यत्तस्माद्ग्राहत्वमाप्नुहि ॥ <br>
विजयोऽप्यब्रवीन्नूनमन्धीभूतोऽति किं धनैः ॥ १४४.१४० ॥ <br>
गजो भव मदान्धस्त्वं यो मामेवं प्रभाषसे ॥ <br>
एवं तौ ग्राहमातंगावभूतां शापतः पृथक् ॥ १४१ ॥ <br>
गण्डक्यामेव सञ्जातो ग्राहः पूर्वस्मृतिर्द्विजः ॥ <br>
त्रिवेणीक्षेत्रमध्ये तु जयोऽभूद्वै महान्गज॥१४२॥ <br>
करिशावैर्गजीभिश्च क्रीडमानो वने वसन् ॥ <br>
बहून्यब्दसहस्राणि व्यतीतानि तयोस्तदा॥१४३॥ <br>
वने विहरतोर्भूमे शापमोहितयोः सतोः ॥ <br>
कदाचित्स गजः स्नातुं करेणु गणसंवृतः ॥ १४४ ॥ <br>
त्रिवेणीमभितो यातोऽवगाहनपरायणः ॥ <br>
सिंचन्करेणूस्ताभिश्च सिच्यमानो जलं पिबन् ॥ १४५ ॥ <br>
स्वयं च पाययंस्ताश्च चिक्रीड प्रीतमानसः ॥ <br>
एवं संक्रीडतस्तत्र दैवयोगेन तस्य हि ॥ १४६ ॥ <br>
ग्राहः सम्प्रेरितः पूर्वं वैरयोगमनुस्मरन् ॥ <br>
जग्राह सुदृढं पादं गजोऽपि च विषाणतः ॥ १४७ ॥ <br>
ग्राहं विव्याध सोऽप्येनमाकर्षयत तज्जले ॥ <br>
तयोर्युद्धं समभवदनेकाब्दं विकर्षणैः ॥ १४८ ॥ <br>
आकर्षणैश्च बहुभिर्द्दन्तभेदैः परस्परम्॥<br>
प्रयुध्यतोस्तयोरेवं मत्सरग्रस्तयोः सतोः ॥१४९॥ <br>
तत्त्वानि पीडितान्यासन्ननेकानि क्षयं ययुः ॥ <br>
ततो जलेश्वरो राजा भगवन्तं व्यजिज्ञपत् ॥१४४.१५०॥ <br>
तेन विज्ञापितो देवो भगवान्भक्तवत्सलः ॥ <br>
सुदर्शनेन चक्रेण ग्राहास्यं समपाटयत् ॥ १५१ ॥ <br>
क्षिप्तं पुनः पुनस्तत्तु शिलाः सङ्घट्टयद्धरे ॥ <br>
सङ्घट्टनात्तु चक्रस्य शिलाश्चक्रेण लाच्छिताः ॥ १५२ ॥ <br>
बाहुल्येन बभूवुर्हि तस्मिन्क्षेत्रे परे मम ॥ <br>
वज्रकीटैश्च ज्ञातानि सन्ततानि विलोकय ॥ १५३ ॥ <br>
न सन्देहस्त्वया कार्यस्त्रिवेणीं प्रति सुन्दरि ॥ <br>
त्रिवेणीक्षेत्रमहिमा एवं ते परिकीर्त्तितः ॥ १५४ ॥ <br>
यदा च भरतो राजा पुलस्त्यस्याश्रमान्तिके ॥ <br>
स्थित्वा पर्यचरद्विष्णुं त्रिजलेशमपूजयत् ॥ १५५ ॥ <br>
ततःप्रभृति तस्यासीद्भरतेनारतिः स्फुटम् ॥ <br>
पुनश्च मृगदेहान्ते जडः स भरतोऽभवत् ॥ १५६ ॥ <br>
तैनैव पूजितो यस्माज्जलेश्वर इति स्मृतः ॥ <br>
यस्य संपूजनाद्भक्त्या योगसिद्धिः प्रजायते ॥ १५७ ॥ <br>
शालग्रामे परे क्षेत्रे यदाहं सुभगे स्थितः ॥ <br>
तत्र ज्ञात्वा जलेशेन स्तुतोऽहं वसुधे महि ॥ १५८ ॥। <br>
ततो भक्तकृपावेशात्क्षिप्तवांस्तत्सुदर्शनम् ॥ <br>
प्रथमं पतितं यत्र तत्र तीर्थं ततोऽभवत् ॥ १५९ ॥ <br>
तत्र स्नानेन तेजस्वी सूर्यलोके महीयते ॥ <br>
यदि प्राणैर्वियुज्येत मम लोके महीयते ॥१४४.१६०॥ <br>
भक्तसंरक्षणार्थाय मयाज्ञप्तं सुदर्शनम् ॥ <br>
यत्र यत्र भ्रमति तत्तत्र तत्रांकिताः शिलाः ॥ १६१॥ <br>
एवं तद्वै भ्रमाक्षिप्तं सर्वं चकमयं त्वभूत् ॥ <br>
ततः स पंचरात्राणि स्थित्वा वै विधिपूर्वकम् ॥ १६२ ॥ <br>
गोधनान्यग्रतः कृत्वा हरिक्षेत्रं जगाम ह ॥ <br>
हरिणाधिष्ठितं क्षेत्रं पूजनीयं ततः स्मृतम् ॥ १६३ ॥ <br>
यदा नन्दी शूलपाणिर्गोधनेन पुरस्कृतः ॥ <br>
स्थितवांस्तद्दिनादेतत्ख्यातं हरिहरप्रभम्॥१६४॥ <br>
देवानामटनाच्चैव देवाट इति संज्ञितम् ॥ <br>
तस्य देवस्य महिमा केन वक्तुं हि शक्यते ॥१६५॥ <br>
स शूलपाणिर्देवेशो भक्ताभयविधायकः ॥ <br>
मुनिभिर्द्देवगन्धर्वैः सेव्यतेऽचिन्त्यशक्तिमान् ॥ १६६ ॥ <br>
तस्मिन्स्थाने महादेवः सालङ्कायनकस्य हि ॥ <br>
पुत्रत्वं नन्दिरूपेण प्राप्तः साक्षाच्छिवः प्रभुः ॥ १६७ ॥ <br>
स्वयं चैव महायोगी योगसिद्धिविधायकः ॥ <br>
आस्थितः परमं पीठं तीर्थे चैव त्रिधारके ॥ १६८ ॥ <br>
त्रिजटाभ्योऽभवन्धारा स्तिस्रो वै परमाद्भुताः ॥ <br>
गंगा च यमुना चैव पुण्या चैव सरस्वती ॥ १६९ ॥ <br>
एतत्त्रैधारिकं तीर्थं त्रिजटाभ्यः समुत्थितम् ॥ <br>
यत्र शम्भुः स्थितः साक्षान्महायोगी महेश्वरः ॥ १४४.१७० ॥ <br>
शालग्रामाभिधे क्षेत्रे हरिशीलनतत्परः ॥ <br>
दिशञ्ज्ञानं स्वभक्तानां संसाराद्येन मुच्यते ॥ १७१ ॥ <br>
तीर्थे त्रिधारे यः स्रात्वा सन्तर्प्य पितृदेवताः ॥ <br>
महायोगिनमभ्यर्च्य न भूयो जन्मभाग्भवेत् ॥ १७२ ॥ <br>
तस्यैव पूर्वदिग्भागे हंसतीर्थमिति स्मृतम् ॥ <br>
तत्रैकं कौतुकं वृत्तं तच्छृणुष्व महत्तरम् ॥ १७३ ॥ <br>
कदाचिच्छिवरात्र्यां तु भक्तैः पूजामहोत्सवे ॥ <br>
नैवेद्यैर्विविधैः सृष्टैः पूजयित्वा तु योगिनम् ॥ १७४ ॥ <br>
तत्र काकाः समुत्पेतुरन्ने तस्मिन्बुभुक्षिताः ॥ <br>
गृहीत्वान्नं तु तत्काकस्तेन चोड्डीय निर्गतः ॥१७५॥। <br>
तद्गृहीतुं परः काक स्तेनायुध्यत चांबरे ॥ <br>
तावुभौ युध्यमानौ तु कुण्डे तस्मिन्निपेततुः ॥१७६॥ <br>
तत्र हंसौ ततो भूत्वा निर्गतौ चन्द्रवर्चसौ ॥ <br>
तद्दृष्ट्वा महदाश्चर्यं तत्र ये मिलिता जनाः ॥ १७७ ॥ <br>
हंसतीर्थमिति प्रोचुस्ततःप्रभृति सत्तमे ॥ <br>
ततः प्रभृति तत्तीर्थं हंसतीर्थमिति स्मृतम् ॥ १७८ ॥ <br>
पूर्वं यक्षकृतं तत्तु यक्षतीर्थमिति स्मृतम् ॥ <br>
तत्र स्नातो नरः शुद्धो यक्षलोके महीयते ॥ १७९ ॥ <br>
तत्राऽथ मुंचते प्राणाञ्छिवभक्तिपरायणः ॥ <br>
यक्षलोकमतिक्रम्य मम लोकं प्रपद्यते ॥ १४४.१८० ॥ <br>
एवं प्रभावं तत्तीर्थं महायोगिप्रभावतः ॥ <br>
अहं शिवश्च लोकानामनुग्रहपरायणौ ॥ १८१ ॥ <br>
एतत्ते सर्वमाख्यातं क्षेत्रं गुह्यं वसुन्धरे ॥ <br>
आरभ्य मुक्तिक्षेत्रं तत्क्षेत्रं द्वादशयोजनम् ॥ १८२॥ <br>
शालग्रामस्वरूपेण मया यत्र स्थितं स्वयम् ॥ <br>
स्वभक्तानां विशेषेण परमानन्ददायकम् ॥ १६३ ॥ <br>
गुह्यानां परमं गुह्यं किमन्यच्छ्रोतुमिच्छसि ॥ १८४ ॥ <br>
इति श्रीवराहपुराणे भगवच्छास्त्रे सोमेश्वरादिलिंग हरिहरमुक्तिक्षेत्र त्रिवेण्यादिमहिमानिरूपणं नाम चतुश्चत्वारिंशदधिकशततमोध्यायः ॥ १४४ ॥ <br>
<br>
