श्रीवराह उवाच ।। <br>
अतः परं प्रवक्ष्यामि तच्छृणुष्व वसुन्धरे ।। <br>
यथावृत्तं प्रतिष्ठाने दक्षिणापथमण्डले ।। १ ।। <br>
सुशीलो नाम वैश्यस्तु तस्मिन्वसति पत्तने ।। <br>
धनधान्यसमृद्धस्तु बहुपुत्रः कुटुम्बवान् ।। २ ।। <br>
कुटुम्बभरणासक्तो नित्यकालं हि तिष्ठति ।। <br>
स्नानं दानं जपं होमं देवार्चां न करोति सः ।।३।। <br>
क्रयविक्रयसक्तस्य कालो दीर्घो गतस्तदा ।। <br>
कदाचिदपि पापोऽसौ न साधु गमनं गतः ।। ४ ।। <br>
न तेन धर्मश्रवणं कदाचिदपि संश्रुतम् ।। <br>
देवानां ब्राह्मणानां च भक्तिस्तस्य न विद्यते ।। ५ ।। <br>
आत्मोदरनिमित्तं हि पापं च कुरुते सदा ।। <br>
गच्छन्तं बहुकालं च न तं बुध्यति पापकृत् ।। ६ ।। <br>
न तस्य जायते बुद्धिर्दानं दातुं कदाचन ।। <br>
तस्यैवं वसतस्तत्र प्रतिष्ठाने पुरोत्तमे ।। ७ ।। <br>
धनयुक्तोऽपि पापोऽसौ न ददाति कदाचन ।। <br>
नैवान्यमतिदातारं शक्नोति च निरीक्षितुम् ।। ८ ।। <br>
स तु कालेन महता कुटुम्बासक्तमानसः ।। <br>
कदाचिद्दैवयोगेन साध्वीं भार्यां प्रियान्सुतान् ।। ९ ।। <br>
त्यक्त्वा जगाम निधनं प्रेतत्वं समुपागतः ।। <br>
निरुदकेषु देशेषु विच्छायेषु वनेषु च ।। 165.१० ।। <br>
परिभ्रमन्क्षुधाविष्टो मरुदेशं गतोऽपि सः ।। <br>
तत्रैव च कृतावासो बहुकालं स वै वणिक् ।। ११ ।। <br>
कदाचिद्दैवयोगेन तत्र सार्थ उपागतः ।। <br>
तस्य मध्ये तु वणिजो मथुरायां विनिःसृताः ।। १२ ।। <br>
गते सार्थे तु स वणिक् तं वृक्षं समुपाश्रितः ।। <br>
तत्रैव वसति प्रेतो रौद्ररूपो भयानकः ।। १३ ।। <br>
दीर्घदंष्ट्रः सुविकटो ह्रस्वबाहुर्विभीषणः ।। <br>
महाहनुर्विशालाक्षो बिडालसदृशाननः ।। १४ ।। <br>
अथ कालेन बहुना दैवयोगेन भामिनि ।। <br>
तत्राजगाम कश्चित्तु क्रयविक्रयकारकः ।। १५ ।। <br>
तं दृष्ट्वा दूरतः प्रेतश्चातिहर्षेण संयुतः ।। <br>
तत्राजगाम नृत्यन् स इदं वचनमब्रवीत् ।।१६।। <br>
भक्ष्यभूतो ममाद्यत्वं क्व भवान्यातुमिच्छति।।<br>
प्रेतस्य वचनं श्रुत्वा सोऽतिभीतो द्रुतङ्गतः।।१७।। <br>
गच्छन्तं तं गृहीत्वा स प्रेतो वचनमब्रवीत् ।।<br>
मम त्वं विहितो भक्ष्यः स्वयं प्राप्तोऽसि मानव ।।१८।।<br>
मांसं ते भक्षयिष्यामि पिबामि तव शोणितम् ।। <br>
इत्याकर्ण्य वचस्तस्य स वणिग्वाक्यमब्रवीत् ।। १९ ।। <br>
कुटुम्बभरणार्थाय सम्प्राप्तो दुर्गमाटवीम् ।। <br>
वृद्धः पिता मम गृहे माता पत्नी पतिव्रता ।।165.२०।। <br>
मयि सम्भक्षिते रक्षः कुटुम्बं हि मरिष्यति ।। <br>
ततो वचनमाकर्ण्य प्रेतो वचनमब्रवीत् ।। २१ ।। <br>
कस्मात्स्थानात्समायातः सत्यं ब्रूहि महामते ।। २२ ।। <br>
विभुरुवाच ।। <br>
गोवर्द्धनो गिरिवरो यमुना च महानदी ।। <br>
तयोर्मध्ये पुरी रम्या मथुरा लोकविश्रुता ।। २३ ।। <br>
तस्यां वसाम्यहं प्रेत पितृपैतामहे गृहे ।। <br>
तत्र मे वसतो नित्यं यद्द्रव्यं पूर्वसञ्चितम् ।। २४ ।। <br>
तत्सर्वं तस्करैर्नीतं क्षीणवित्तोऽभवं तदा ।। <br>
स्वल्पं वित्तं गृहीत्वा ऽहं समायातो मरुस्थलम् ।। २५ ।। <br>
तव दृष्टिपथं यातो यत्कार्यं तत्कुरुष्व मे ।। २६ ।। <br>
प्रेत उवाच ।। <br>
न त्वां खादितुमिच्छामि कृपा मे जायते त्वयि ।। <br>
समयेन हि मोक्ष्यामि कुरुष्व वचनं मम ।। २७ ।। <br>
निर्वृत्य गच्छ मथुरां मम कार्यार्थसाधकः ।। <br>
तत्र गत्वा त्वया कार्यं यत्कर्तव्यं वदामि तत् ।।२८।। <br>
स्नानं कृत्वा तु विधिवत्कूपे चातुःसामुद्रिके ।। <br>
पिण्डदानं कुरुष्व त्वं मम नाम्ना प्रयत्नतः ।।२९।। <br>
स्नानस्य च फलं देहि ततो गच्छ यथासुखम् ।। <br>
प्रेतवाक्यं ततः श्रुत्वा विभुर्वचनमब्रवीत्।165.३०।।<br>
नाहं यास्यामि मथुरां द्रव्याभावे कथंचन ।। <br>
भक्षयस्व शरीरं मे ततस्तृप्तिमवाप्स्यसि ।।३१।। <br>
प्रेत उवाच ।। <br>
गृहे बहुधनं तेऽस्ति त्वं गच्छ मम सत्कुरु ।। <br>
आस्ते धनमपर्याप्तं गच्छ त्वं मा विलम्बय ।।३२।। <br>
विभुरुवाच ।। <br>
गृहे मम धनं नास्ति यत्त्वया समुदीरितम् ।। <br>
गृहशेषं मम धनं न चान्यत्तत्र विद्यते ।। ३३ ।। <br>
पितृपैतामही कीर्त्तिरविक्रेया हि सा मया ।। <br>
प्रेतः प्रहस्य सानन्दमिदं वचनमब्रवीत् ।। ३४ ।। <br>
अस्ति चैव धनं प्रोक्तं यन्मया त्वद्गृहे विभो ।। <br>
सुवर्णभारो गर्त्तस्थो गृहे तिष्ठति सञ्चितः ।। ३५ ।। <br>
निवर्त्त गच्छ संतुष्टः सुहृदां प्रीतिवर्द्धनः ।। <br>
एवं द्रक्ष्यामि ते मार्गं मथुरा येन गम्यते ।। ३६ ।। <br>
सूत उवाच ।। <br>
वणिग्घृष्टमना भूत्वा पुनर्वचनमब्रवीत् ।। <br>
इमामवस्थां सम्प्राप्य कथं ज्ञानसमुद्भवः ।। ३७ ।। <br>
ततः स कथयामास यद्वृत्तं हि पुरातनम् ।। <br>
प्रतिष्ठाने पुरवरे विष्णोरायतनं महत् ।। ३८ ।। <br>
प्रभातसमये तत्र विष्णोरायतने शुभे ।। <br>
ब्राह्मणाः क्षत्रिया वैश्याः शूद्रास्तत्र समागताः ।। ३९ ।। <br>
वाचकस्तत्र पठति कथां पौराणिकीं शुभाम् ।। <br>
मम मित्रं च तत्रैव नित्यकालं च गच्छति।।165.४० ।।<br>
तस्मिन्काले तु मित्रेण नीतोऽहं विष्णुमन्दिरम्। <br>
अत्यादरेण महता सन्तोष्य च पुनः पुनः ।।४१।। <br>
मित्रेण सह तत्रैव तस्य पार्श्वे व्यवस्थितः ।। <br>
श्रुतो मया ततः कूपः पुण्योऽयं पापनाशनः ।।४२।। <br>
समुद्राः किल तिष्ठन्ति चत्वारोऽत्र समागताः ।। <br>
तस्य कूपस्य माहात्म्यं श्रुतं तत्र महत्फलम् ।। ४३ ।। <br>
वाचकाय ततो दानं दत्तं सर्वैर्महाजनैः ।। <br>
मित्रेण प्रेरितो दाने मया मौनं समाश्रितम् ।। ४४।। <br>
मित्रेण च पुनः प्रोक्तं यथाशक्त्या प्रदीयताम् ।। <br>
तदा मित्रमसङ्गेन दत्तो वै स्वर्णमाषकः ।।४५।। <br>
ततः कालेन महता गतो वैवस्वतक्षयम् ।। <br>
वैवस्वतनियोगेन ततोऽहं पूर्वकर्मभिः ।। ४६ ।। <br>
प्रेतत्वं समनुप्राप्तो दुस्तरं दुर्गमं महत् ।। <br>
न दत्तं न हुतं चापि तीर्थं नैवावगाहितम् ।।४७।। <br>
न तर्पितास्तु पितरः प्राप्तोऽहं प्रेततां ततः ।। <br>
इत्येत्कथितं सर्वं यन्मां त्वं परिपृच्छसि ।। ४८ ।। <br>
गच्छ त्वं सम्मुखस्तत्र यत्र सा मथुरा पुरी ।। <br>
प्रेतस्य वचनं श्रुत्वा विभुर्वचनमब्रवीत् ।। ४९ ।। <br>
कथं धारयसे प्राणान्वृक्षमूलं समाश्रितः ।। 165.५० ।। <br>
प्रेत उवाच ।। <br>
कथितं हि मया पूर्वं यद्वृत्तं हि पुरातनम् ।। <br>
वाचकाय तु यद्दत्तं सुवर्णस्य च माषकम् ।। ५१ ।। <br>
तद्दानस्य प्रभावेण नित्यं तृप्तोऽस्मि वै विभो ।। <br>
अकामेन मया दत्तं तस्येदं कर्मणः फलम् ।। ५२ ।। <br>
प्रेतभावं गतस्यापि न मे ज्ञानस्य विभ्रमः ।। <br>
ततश्च स वणिक्श्रेष्ठ आगत्य मथुरां पुरीम् ।। ५३ ।। <br>
कृतं तेन च तत्सर्वं यथा प्रेतेन भाषितम् ।। <br>
प्रेतोऽसौ तेन कृत्येन मुक्तिं प्राप्य दिवं गतः ।।५४।। <br>
एतत्ते कथितं भूमे माहात्म्यं मथुराभवम् ।। <br>
चतुःसामुद्रिके कूपे पिण्डदाने परां गतिम् ।।९५।। <br>
तीर्थे चैव गृहे वापि देवस्थानेऽपि चत्वरे ।। <br>
यत्र तत्र मृता देवि मुक्तिं यान्ति न चान्यथा ।। ५६ ।। <br>
अन्यत्र हि कृतं पापं तीर्थमासाद्य गच्छति ।। <br>
तीर्थे तु यत्कृतं पापं वज्रलेपो भविष्यति ।। ५७ ।। <br>
मथुरायां कृतं पापं तत्रैव च विनश्यति ।। <br>
एषा पुरी महापुण्या यस्यां पापं न विद्यते ।। ५८ ।। <br>
कृतघ्नश्च सुरापश्च चौरो भग्नव्रतस्तथा ।। <br>
मथुरां प्राप्य मनुजो मुच्यते सर्वकिल्बिषैः ।। ५९ ।। <br>
तिष्ठेद्युगसहस्रं तु पादेनैकेन यः पुमान् ।।  <br>
तस्याधिकं भवेत्पुण्यं मथुरायां निवासिनः ।। 165.६० ।। <br>
परदाररता ये च ये नरा अजितेंद्रियाः ।। <br>
मथुरावासिनः सर्वे ते देवा नरविग्रहाः ।। ६१ । <br>
बलिभिक्षाप्रदातारस्ते मृताः क्रोधवर्जिताः ।। <br>
तीर्थस्नानरता ये च देवास्ते नरमूर्तयः ।। ६२ ।। <br>
यदन्येषां सहस्रेण ब्राह्मणानां महात्मनाम् ।। <br>
एकेन पूजितेन स्यान्माथुरेणाखिलं हि तत् ।।६३।। <br>
अनृग्वै माथुरो यत्र चतुर्वेदस्तथापरः ।। <br>
न च वेदैश्चतुर्भिः स्यान्माथुरेण समः क्वचित् ।।६४।। <br>
भवन्ति सर्वतीर्थानि पुण्यान्यायतनानि च ।। <br>
मङ्गलानि च सर्वाणि यत्र तिष्ठन्ति माथुराः ।। ६५ ।। <br>
चतुर्वेदं परित्यज्य माथुरं पूजयेत्सदा ।। <br>
सिद्धा भूतगणाः सर्वे ये च देवगणा भुवि ।। ६६ ।। <br>
मथुरावासिनो लोकान्पश्यन्ति च चतुर्भुजान् ।। <br>
मथुरायां ये वसन्ति विष्णुरूपा हि ते नराः ।। ६७ ।। <br>
ज्ञानिनस्तान्हि पश्यन्ति अज्ञाः पश्यन्ति तान्न च ।। ६८ ।। <br>
इति श्रीवराहपुराणे मथुरामाहात्म्ये कूपप्रभावे ब्राह्मणमाहात्म्यं नाम पंचषष्ट्यधिकशततमोऽध्यायः ।। १६५ ।। <br>
<br>
