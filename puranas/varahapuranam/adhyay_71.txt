<b>अगस्त्य उवाच ।	<br></b>
एवमुक्तस्ततो देवा ऋषयश्च पिनाकिना ।	<br>
अहं च नृपते तस्य देवस्य प्रणतोऽभवम् ॥ ७१.१ ॥	<br>
प्रणम्य शिरसा देवं यावत् पश्यामहे नृप ।	<br>
तावत् तस्यैव रुद्रस्य देहस्थं कमलासनम् ॥ ७१.२ ॥	<br>
नारायणं च हृदये त्रसरेणुसुसूक्ष्मकम् ।	<br>
ज्वलद्भास्करवर्णाभं पश्याम भवदेहतः ॥ ७१.३ ॥	<br>
तं दृष्ट्वा विस्मिताः सर्वे याजका ऋषयो मम ।	<br>
जयशब्दरवांश्चक्रुः सामऋग्यजुषां स्वनम् ॥ ७१.४ ॥	<br>
कृत्वोचुस्ते तदा देवं किमिदं परमेश्वर ।	<br>
एकस्यामेव मूर्तौ ते लक्ष्यन्ते च त्रिमूर्त्तयः ॥ ७१.५ ॥	<br>
<b>रुद्र उवाच ।	<br></b>
यज्ञेऽस्मिन् यद्धुतं हव्यं मामुद्दिश्य महर्षयः ।	<br>
ते त्रयोऽपि वयं भागं गृह्णीमः कविसत्तमाः ॥ ७१.६ ॥	<br>
नास्माकं विविधो भावो वर्तते मुनिसत्तमाः ।	<br>
सम्यग्दृशः प्रपश्यन्ति विपरीतेष्वनेकशः ॥ ७१.७ ॥	<br>
एवमुक्ते तु रुद्रेण सर्वे ते मुनयो नृप ।	<br>
पप्रच्छुः शंकरं देवं मोहशास्त्रप्रयोजनम् ॥ ७१.८ ॥	<br>
<b>ऋषय ऊचुः ।	<br></b>
मोहनार्थं तु लोकानां त्वया शास्त्रं पृथक् कृतम् ।	<br>
तत् त्वया हेतुना केन कृतं देव वदस्व नः ॥ ७१.९ ॥	<br>
<b>रुद्र उवाच ।	<br></b>
अस्ति भारतवर्षेण वनं दण्डकसंज्ञितम् ।	<br>
तत्र तीव्रं तपो घोरं गौतमो नाम वै द्विजः ॥ ७१.१० ॥	<br>
चकार तस्य ब्रह्मा तु परितोषं गतः प्रभुः ।	<br>
उवाच तं मुनिं ब्रह्मा वरं ब्रूहि तपोधन ॥ ७१.११ ॥	<br>
एवमुक्तस्तदा तेन ब्रह्मणा लोककर्तृणा ।	<br>
उवाच सद्यः पङ्क्तिं मे धान्यानां देहि पद्मज ॥ ७१.१२ ॥	<br>
एवमुक्तो ददौ तस्य तमेवार्थं पितामहः ।	<br>
लब्ध्वा तु तं वरं विप्रः शतश्रृङ्गे महाश्रमम् ॥ ७१.१३ ॥	<br>
चकार तस्योषसि च पाकान्ते शालयो द्विजाः ।	<br>
लूयन्ते तेन मुनिना मध्याह्ने पच्यते तथा ।	<br>
सर्वातिथ्यमसौ विप्रो ब्राह्मणेभ्यो ददात्यलम् ॥ ७१.१४ ॥	<br>
कस्यचित् त्वथ कालस्य महति द्वादशाब्दिका ।	<br>
अनावृष्टिर्द्विजवरा अभवल्लोमहर्षिणी ॥ ७१.१५ ॥	<br>
तां दृष्ट्वा मुनयः सर्वे अनावृष्टिं वनेचराः ।	<br>
क्षुधया पीड्यमामास्तु प्रययुर्गौतमं तदा ॥ ७१.१६ ॥	<br>
अथ तानागतान् दृष्ट्वा गौतमः शिरसा नतः ।	<br>
उवाच स्थीयतां मह्यं गृहे मुनिवरात्मजाः ॥ ७१.१७ ॥	<br>
एवमुक्तास्तु ते तेन तस्थुर्विविधभोजनम् ।	<br>
भुञ्जमाना अनावृष्टिर्यावत् सा निवृताऽभवत् ॥ ७१.१८ ॥	<br>
निवृत्तायां तु वै तस्यामनावृष्ट्यां तु ते द्विजाः ।	<br>
तीर्थयात्रानिमित्तं तु प्रयातुं मनसोऽभवन् ॥ ७१.१९ ॥	<br>
तत्र शाण्डिल्यनामानं तापसं मुनिसत्तमम् ।	<br>
प्रत्युवाचेति संचिन्त्य मीरीचः परमो मुनिः ॥ ७१.२० ॥	<br>
<b>मारीच उवाच ।	<br></b>
शाण्डिल्य शोभनं वक्ष्ये पिता ते गौतमो मुनिः ।	<br>
तमनुक्त्वा न गच्छामस्तपश्चर्तुं तपोवनम् ॥ ७१.२१ ॥	<br>
एवमुक्तेऽथ जहसुः सर्वे ते मुनयस्तदा ।	<br>
किमस्माभिः स्वको देहो विक्रीतोऽस्यान्नभक्षणात् ॥ ७१.२२ ॥	<br>
एवमुक्त्वा पुनश्चोचुः सोपाधिगमनं प्रति ।	<br>
कृत्वा मायामयीं गां तु तच्छालौ ते व्यसर्जयन् ॥ ७१.२३ ॥	<br>
तां चरन्तीं ततो दृष्ट्वा शालौ गां गौतमो मुनिः ।	<br>
गृहीत्वा सलिलं पाणौ याहि रुद्रेत्यभाषत ।	<br>
ततो मायामयी सा गौः पपात जलबिन्दुभिः ॥ ७१.२४ ॥	<br>
निहतां तां ततो दृष्ट्वा मुनीन् जिगमिषूंस्तथा ।	<br>
उवाच गौतमो धीमांस्तान् मुनीन् प्रणतः स्थितः ॥ ७१.२५ ॥	<br>
किमर्थं गम्यते विप्राः साधु शंसत माचिरम् ।	<br>
मां विहाय सदा भक्तं प्रणतं च विशेषतः ॥ ७१.२६ ॥	<br>
<b>ऋषय ऊचुः ।	<br></b>
गोवध्येयमिह ब्रह्मन् यावत् तव शरीरगा ।	<br>
तावदन्नं न भुञ्जामो भवतोऽन्नं महामुने ॥ ७१.२७ ॥	<br>
एवमुक्तो गौतमोऽथ तान् मुनीन् प्राह धर्मवित् ।	<br>
प्रायश्चित्तं गोवध्याया दीयतां मे तपोधनाः ॥ ७१.२८ ॥	<br>
इयं गौरमृता ब्रह्मन् मूर्च्छितेव व्यवस्थिता ।	<br>
गङ्गाजलप्लुता चेयमुत्थास्यति न संशयः ॥ ७१.२९ ॥	<br>
प्रायश्चित्तं मृतायाः स्यादमृतायाः कृतं त्विदम् ।	<br>
व्रतं वा मा कृथाः कोपमित्युक्त्वा प्रययुस्तु ते ॥ ७१.३० ॥	<br>
गतैस्तैर्गौतमो धीमान् हिमवन्तं महागिरिम् ।	<br>
मामाराधयिषुः प्रायात् तप्तुं चाशु महत् तपः ॥ ७१.३१ ॥	<br>
शतमेकं तु वर्षाणामहमाराधितोऽभवम् ।	<br>
तुष्टेन च मया प्रोक्तो वरं वरय सुव्रत ॥ ७१.३२ ॥	<br>
सोऽब्रवीन्मां जकटासंस्थां देहि गङ्गां तपस्विनीम् ।	<br>
मया सार्धं प्रयात्वेषा पुण्या भागीरथी नदी ॥ ७१.३३ ॥	<br>
एवमुक्ते जटाखण्डमेकं स प्रददौ शिवः ।	<br>
तां गृह्य गतवान् सोऽपि यत्रास्ते सा तु गौर्मृता ॥ ७१.३४ ॥	<br>
तज्जलप्लाविता सा गौर्गता चोत्थाय भामिनी ।	<br>
नदी च महती जाता पुण्यतोया शुचिह्रदा ॥ ७१.३५ ॥	<br>
तं दृष्ट्वा महदाश्चर्यं तत्र सप्तर्षयोऽमलाः ।	<br>
आजग्मुः खे विमानस्थाः साधुः साध्विति वादिनः ॥ ७१.३६ ॥	<br>
साधु गौतम साधूनां कोन्योऽस्ति सदृशस्तव ।	<br>
यदेवं जाह्नवीं देवीं दण्डके चावतारयत् ॥ ७१.३७ ॥	<br>
एवमुक्तस्तदा तैस्तु गौतमः किमिदं त्विति ।	<br>
गोवध्याकारणं मह्यं तावत् पश्यति गौतमः ॥ ७१.३८ ॥	<br>
ऋषीणां मायया सर्वमिदं जातं विचिन्त्य वै ।	<br>
शशाप तान् जटाभस्ममिथ्याव्रतधरास्तथा ।	<br>
भविष्यथ त्रयीबाह्या वेदकर्मबहिष्कृताः ॥ ७१.३९ ॥	<br>
तच्छ्रुत्वा क्रूरवचनं गौतमस्य महामुनेः ।	<br>
ऊचुः सप्तर्षयो मैवं सर्वकालं द्विजोत्तमाः ।	<br>
भवन्तु किं तु ते वाक्यं मोघं नास्त्यत्र संशयः ॥ ७१.४० ॥	<br>
यदि नाम कलौ सर्वे भविष्यन्ति द्विजोत्तमाः ।	<br>
उपकारिणि ये ते हि अपकर्तार एव हि ।	<br>
इत्थंभूता अपि कलौ भक्तिभाजो भवन्तु ते ॥ ७१.४१ ॥	<br>
त्वद्वाक्यवह्निनिर्दग्धाः सदा कलियुगे द्विजाः ।	<br>
भविष्यन्ति क्रियाहीना वेदकर्मबहिष्कृताः ॥ ७१.४२ ॥	<br>
अस्याश्च गौणं नामेह नदी गोदावरीति च ।	<br>
गौर्दत्ता वरदानाच्च भवेद् गोदावरी नदी ॥ ७१.४३ ॥	<br>
एतां प्राप्य कलौ ब्रह्मन् गां ददन्ति जनाश्च ये ।	<br>
यथाशक्त्या तु दानानि मोदन्ते त्रिदशैः सह ॥ ७१.४४ ॥	<br>
सिंहस्थे च गुरौ तत्र यो गच्छति समाहितः ।	<br>
स्नात्वा च विधिना तत्र पितॄं स्तर्पयते तथा ॥ ७१.४५ ॥	<br>
स्वर्गं गच्छन्ति पितरो निरये पतिता अपि ।	<br>
स्वर्गस्थाः पितरस्तस्य मुक्तिभाजो न संशयः ॥ ७१.४६ ॥	<br>
त्वं ख्यातिं महतीं प्राप्य मुक्तिं यास्यसि शाश्वतीम् ।	<br>
एवमुक्त्वाऽथ मुनयो ययुः कैलासपर्वतम् ।	<br>
यत्राहमुमया सार्धं सदा तिष्ठामि सत्तमाः ॥ ७१.४७ ॥	<br>
ऊचुर्मां ते च मुनयो भवितारो द्विजोत्तमाः ।	<br>
कलौ त्वद्रूपिणः सर्वे जटामुकुटधारिणः ।	<br>
स्वेच्छया प्रेतवेषाश्च मिथ्यालिङ्गधराः प्रभो ॥ ७१.४८ ॥	<br>
तेषामनुग्रहार्थाय किंचिच्छास्त्रं प्रदीयताम् ।	<br>
येनास्मद्वंशजाः सर्वे वर्तेयुः कलिपीडिताः ॥ ७१.४९ ॥	<br>
एवमभ्यर्थितस्तैस्तु पुराऽहं द्विजसत्तमाः ।	<br>
वेदक्रियासमायुक्तां कृतवानस्मि संहिताम् ॥ ७१.५० ॥	<br>
निःश्वासाख्यां ततस्तस्यां लीना बाभ्रव्यशाण्डिलाः ।	<br>
अल्पापराधाच्छ्रुत्वैव गता बैडालिका भवन् ॥ ७१.५१ ॥	<br>
मयैव मोहितास्ते हि भविष्यं जानता द्विजाः ।	<br>
लौल्यार्थिनस्तु शास्त्राणि करिष्यन्ति कलौ नराः ॥ ७१.५२ ॥	<br>
निःश्वाससंहितायां हि लक्षमात्रं प्रमाणतः ।	<br>
सैव पाशुपती दीक्षा योगः पाशुपतस्त्विह ॥ ७१.५३ ॥	<br>
एतस्माद् वेदमार्गाद्धि यदन्यदिह जायते ।	<br>
तत् क्षुद्रकर्म विज्ञेयं रौद्रं शौचविवर्जितम् ॥ ७१.५४ ॥	<br>
ये रुद्रमुपजीवन्ति कलौ वैडालिका नराः ।	<br>
लौल्यार्थिनः स्वशास्त्राणि करिष्यन्ति कलौ नराः ।	<br>
उच्छुष्मरुद्रास्ते ज्ञेया नाहं तेषु व्यवस्थितः ॥ ७१.५५ ॥	<br>
भैरवेण स्वरूपेण देवकार्ये यदा पुरा ।	<br>
नर्तितं तु मया सोऽयं संबन्धः क्रूरकर्मणाम् ॥ ७१.५६ ॥	<br>
क्षयं निनीषता दैत्यानट्टहासो मया कृतः ।	<br>
यः पुरा तत्र ये मह्यं पतिता अश्रुबिन्दवः ।	<br>
असंख्यातास्तु ते रौद्रा भवितारो महीतले ॥ ७१.५७ ॥	<br>
उच्छुष्मनिरता रौद्राः सुरामांसप्रियाः सदा ।	<br>
स्त्रीलोलाः पापकर्माणः संभूता भूतलेषु ते ॥ ७१.५८ ॥	<br>
तेषां गौतमशापाद्धि भविष्यन्त्यन्वये द्विजाः ।	<br>
तेषां मध्ये सदाचारा ये ते मच्छासने रताः ॥ ७१.५९ ॥	<br>
स्वर्गं चैवापवर्गं च इति वै संशयात् पुरा ।	<br>
वैडालिकाऽधो यास्यन्ति मम संततिदूषकाः ॥ ७१.६० ॥	<br>
प्राग् गौतमाग्निना दग्धाः पुनर्मद्वचनाद् द्विजाः ।	<br>
नरकं तु गमिष्यन्ति नात्र कार्या विचारणा ॥ ७१.६१ ॥	<br>
<b>रुद्र उवाच ।	<br></b>
एवं मया ब्रह्मसुताः प्रोक्ता जग्मुर्यथागतम् ।	<br>
गौतमोऽपि स्वकं गेहं जगामाशु परंतपः ॥ ७१.६२ ॥	<br>
एतद् वः कथितं विप्रा मया धर्मस्य लक्षणम् ।	<br>
एतस्माद् विपरीतो यः स पाषण्डरतो भवेत् ॥ ७१.६३ ॥	<br>
॥ इति श्रीवराहपुराणे भगवच्छास्त्रे एकसप्ततितमोऽध्यायः ॥ ७१ ॥	<br>

