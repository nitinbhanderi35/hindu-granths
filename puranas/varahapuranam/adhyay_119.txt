अथ भोज्यनियमविधिः ॥ <br>
धरण्युवाच ॥ <br>
एवं कर्मविधिं श्रुत्वा सर्व संसारमोक्षणम् ॥ <br>
प्रसन्नवदनं देवं पुनर्वाक्यमुवाच ह ॥ १ ॥ <br>
एवं महौजसं कर्म तव मार्गानुसारतः ॥ <br>
त्वत्तस्तु प्रापणविधिस्तव प्रीत्या मया श्रुतः ॥ २ ॥ <br>
केन द्रव्येण संयुक्तं तन्ममाचक्ष्व माधव ॥ <br>
वसुधाया वचः श्रुत्वा वराहः प्रीतमानसः ॥ ३ ॥ <br>
उवाच धर्मसंयुक्तं धर्मज्ञो वाक्यकोविदः ॥ <br>
श्रीवराह उवाच ॥ <br>
येन मन्त्रेण संयुक्तो मम प्रापणकं नयेत् ॥ ४ ॥ <br>
सप्त व्रीहींस्ततो गृह्य पयसा सह संयुतम् ॥ <br>
परमं तस्य शाकानि मधूकोदुम्बरं तथा ॥ ५ ॥ <br>
एते चान्ये च बहवः शतशोऽथ सहस्रशः ॥ <br>
कर्मण्याश्च त एतेषां ये मया परिकीर्त्तिताः ॥ ६ ॥ <br>
व्रीहीणां च प्रवक्ष्यामि उपयोग्यानि माधवि ॥ <br>
एकाग्रं मानसं कृत्वा प्रापणं शृणु सुन्दरि ॥ ७ ॥ <br>
धर्मचिल्लिकशाकं च सुगन्धं रक्तमालिकौ ॥ <br>
दीर्घशालिमहाशाली वरकुङ्कुममाक्षिकौ ॥८॥ <br>
आमोदा शिवसुन्दर्यौ शिरीकाकुलशालिकाः ॥ <br>
विविधं यावकान्नं च ज्ञेयान्येतानि कर्मणि ॥ ९॥ <br>
कर्मण्या मुद्गमाषा वै तिलकङ्गुकुलित्थकाः ॥ <br>
गवेधुकं महामोहं मकुष्ठमथवाहिजाम्॥ 119.१० ॥<br>
श्यामाकमिति चोक्तानि कर्मण्यानि वसुन्धरे ॥ <br>
कर्मण्यानि च शाकानि विजानीहि वसुन्धरे॥। ११ ॥<br>
एतानि प्रतिगृह्णामि यच्च भागवतं प्रियम्॥<br>
मार्गमांसं वरं छागं शासं समनुयुज्यते ॥ १२ ॥<br>
एतानि प्रापणे दद्यान्मम चैतत्प्रियावहम्॥<br>
युञ्जानो वितते यज्ञे ब्राह्मणे वेदपारगे॥ १३॥ <br>
भागो ममास्ति तत्रापि पशूनां छागलस्य च॥<br>
माहिषं वर्जयेन्मह्यं क्षीरं दधि घृतं ततः ॥ १४ ॥ <br>
वर्जयेत्तत्र मांसानि यजुषा वैष्णवोऽश्नुते ॥ <br>
परं पायसमपि वर्ज्यानि तन्मांसं चेतकः खुरे ॥ १५ ॥ <br>
पक्षिणां च प्रवक्ष्यामि ये प्रयोज्या वसुन्धरे ॥ <br>
ये चैव मम क्षेत्रेषु उपयुज्यन्ति नित्यशः ॥ १६ ॥ <br>
लावकं वार्त्तिकं चैव प्रशस्तं च कपिञ्जलम् ॥ <br>
एते चान्ये च बहवः शतशोऽथ सहस्रशः ॥ १७ ॥ <br>
मम कर्मणि योग्या ये ते मया परिकीर्त्तिताः ॥ <br>
यस्त्वेतत्तु विजानीयात्कर्मकर्ता तथैव च ॥ १८ ॥ <br>
नापराध्नोति स नरो मम चोक्तं वचः प्रिये ॥ <br>
ते च भोज्याश्च मङ्गल्या मम भक्तसुखावहाः॥१९॥ <br>
ततो यष्टव्यमेवं हि य इच्छेत् सिद्धिमुत्तमाम् ॥ <br>
य एतेन विधानेन यजिष्यति वसुन्धरे ॥ 119.२० ॥ <br>
प्राप्नुवन्ति परां सिद्धिं ममैव कृतकर्मिणः ॥ <br>
इति श्रीवराहपुराणे भगवच्छास्त्रे प्रापणद्रव्य कर्मण्य भोज्यनियमविधिर्नामोनविंशत्यधिकशततमोऽध्यायः ॥११९॥ <br>
<br>
