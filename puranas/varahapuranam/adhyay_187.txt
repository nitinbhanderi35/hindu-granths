अथ सृष्टिपितृयज्ञौ ।। <br>
सूत उवाच ।। <br>
एवं नारायणाच्छ्रुत्वा सा मही संशितव्रता ।। <br>
कराभ्यामञ्जलिं कृत्वा माधवं पुनरब्रवीत् ।। १ ।। <br>
धरण्युवाच ।। <br>
श्रुतमेतन्मयाख्यानं क्षेत्रस्य च महत्फलम् ।। <br>
एकं मे परमं गुह्यं तद्भवान्वक्तुमर्हति ।। २ ।। <br>
पितृयज्ञस्य माहात्म्यं सोमदत्तो नराधिपः ।। <br>
मृगयां समुपागम्य यत्त्वया पूर्वभाषितम् ।।३ ।।<br>
को गुणः पितृयज्ञस्य कथमेव प्रयुज्यते ।। <br>
केन चोत्पादितं श्राद्धं कस्मिन्नर्थे किमात्मकम् ।। ४ ।। <br>
एतदिच्छाम्यहं श्रोतुं विस्तरेण वदस्व मे।।<br>
श्रीवराह उवाच ।। <br>
साधु भूमे महाभागे यन्मां त्वं परिपृच्छसि ।। ५ ।। <br>
मोहितासि वरारोहे भाराक्रान्ता वसुन्धरे ।। <br>
दिव्यां ददामि ते बुद्धिं शृणु सुन्दरि तत्त्वतः ।।६।। <br>
कथयिष्यामि ते ह्येवं श्राद्धोत्पत्तिविनिश्चयम् ।। <br>
आदौ स्वर्गस्य चोत्पत्तिं देवानां च वरानने ।।७ ।। <br>
निष्प्रभेऽस्मिन्निरालोके सर्वतस्तमसावृते ।। <br>
स्रष्टुं वै बुद्धिरुत्पन्ना त्रैलोक्यं सचराचरम् ।।८।। <br>
सोऽहं च शेषपर्यङ्के एकश्चैव पराङ्मुखः ।। <br>
स्वपामि च वरारोहे अनन्तशयने ह्यहम् ।। ९ ।। <br>
निद्रां मायामयीं कृत्वा जागर्मि च स्वपामि वा ।। <br>
विष्णुमायामयं कृत्वा जानासि त्वं न धारिणि ।।187.१०।। <br>
युगं युगसहस्राणि यास्यन्ति च गतानि च ।। <br>
न त्वं मम विजानासि ज्ञातुं मायां यशस्विनि ।। ११ ।। <br>
धारितं मम सुश्रोणि दिवा पंचशतानि च ।। <br>
वाराहं रूपमादाय न जानासि हि भामिनि ।। १२ ।। <br>
यन्मां पृच्छसि वै ज्ञातुमात्मानं च यशस्विनि ।। <br>
एकमूर्त्तिस्त्रिधा जातो ब्रह्मविष्णु हरात्मकः ।। १३ ।।<br>
क्रोधहेतोर्मया सृष्ट ईश्वरोऽसुरनाशनः ।। <br>
मम नाभ्यामभूत्पद्मं पद्मगर्भः पितामहः ।। १४।। <br>
एवं त्रयो वयं देवाः कृत्वा ह्येकार्णवां महीम् ।। <br>
तिष्ठाम परमप्रीत्या मायां कृत्वा तु वैष्णवीम् ।। १५ ।। <br>
सर्वं तज्जलपूर्णं तु न चाज्ञायत किञ्चन ।। <br>
वटमेकं वर्जयित्वा विष्णुमूलं यशोद्रुमम् ।। १६ ।। <br>
तिष्ठाम वटवृक्षेऽहं मायया बालरूपधृक् ।। <br>
पश्यामि च जगत्सर्वं त्रैलोक्यं यन्मया कृतम् ।। १७ ।। <br>
वारयामि वरारोहे जानासि त्वं धरे शुभे ।। <br>
कालेन तु तदा देवि कृत्वा वै वडवामुखम् ।। १८ ।। <br>
विनिस्सृतं जलं तत्र मायया तदनन्तरम् ।। <br>
प्रलये च विनिर्वृत्ते ब्रह्मा लोकपितामहः ।। १९ ।। <br>
मुहूर्त्तं ध्यानमास्थाय भाषितो वचनं मया ।। <br>
शीघ्रमुत्पादय ब्रह्मन्देवतासुरमानुषान् ।। 187.२० ।। <br>
एवमुक्तो मया देवि गृह्य तत्र कमण्डलुम् ।। <br>
उपस्पृश्य शुचिर्भूत्वा ब्रह्मा चोत्पादयन्सुरान् ।। २१ ।। <br>
आदित्या वसवो रुद्रा अश्विनौ च मरुद्गणाः ।। <br>
तारणार्थं च सर्वेषां ब्राह्मणान्भुवि दैवतान् ।। २२ ।। <br>
बाहुभ्यां क्षत्रमुत्पन्नं वैश्या ऊरुविनिःस्सृताः ।। <br>
पद्भ्यां विनिःसृताः शूद्राः सर्ववर्णोपचारकाः ।। २३ ।। <br>
देवताश्चासुरा देवि जातास्ते ब्रह्मणस्तथा ।। <br>
देवता ह्यसुराः सर्वे तपोवीर्यबलान्विताः ।। २४ ।। <br>
आदित्या वसवो रुद्रा अश्विनौ च मरुद्गणाः ।। <br>
देवतास्तु त्रयस्त्रिंशददित्यां जनयन्पुरा ।। २९ ।। <br>
दित्यां च जनिताः पुत्रा असुराः सुरशत्रवः ।। <br>
प्रजापतिश्चाजनयदृषींश्चैव तपोधनान् ।। २६ ।। <br>
तेजसा भास्कराकाराः सर्वे शास्त्रविदो द्विजाः ।। <br>
तेषां पुत्राश्च पौत्राश्च जनिता ब्रह्मसूनुना ।। २७ ।। <br>
निमेस्तु वंशसम्भूतो आत्रेय इति विश्रुतः ।। <br>
जातमात्रो महात्मा स श्रीमांश्चापि तपोनिधिः ।। २८ ।। <br>
एकचित्तं समाधाय तपश्चरति निश्चलः ।। <br>
पंचाग्निर्वायुभक्षश्च एकपादोर्द्ध्वबाहुकः ।। २९ ।। <br>
शीर्णपर्णाम्बुभक्षश्च शिशिरे च जलेशयः ।। <br>
स कृच्छ्रे फलभक्षश्च पुनश्चान्द्रायणं चरन् ।। 187.३० ।। <br>
वर्षाणां च सहस्राणि तपस्तप्त्वा वसुन्धरे ।। <br>
मृत्युकालमनुप्राप्तस्ततः पञ्चत्वमागतः ।। ३१ ।। <br>
नष्टं च तं सुतं दृष्ट्वा निमेः शोक उपाविशत् ।। <br>
पुत्रशोकाभिसंयुक्तो दिवा रात्रौ च चिन्तयन् ।। ३२ ।। <br>
निमिः कृत्वा ततः शोकं विधानात्तत्र माधवि ।। <br>
तं मनोगतसंकल्पं त्रिरात्रे प्रत्यपद्यत ।। ३३ ।। <br>
तस्य प्रतिविशुद्धस्य माघमासे तु द्वादशीम् ।। <br>
मानसं सृज्य विषयं बुद्धिर्विस्तारगामिनी ।।३४ ।। <br>
स निमिश्चिन्तयामास श्राद्धकल्पं समाहितः ।। <br>
यानि तस्यैव भोज्यानि मूलानि च फलानि च ।। ३५ ।। <br>
यानि कानि च भक्ष्याणि नवश्च रससंभवः ।। <br>
यानि तस्यैव चेष्टानि सर्वमेतदुदाहरेत् ।। ३६ ।। <br>
आमन्त्र्य ब्राह्मणं पूर्वं शुचिर्भूत्वा समाहितः ।। <br>
दक्षिणावर्ततः सर्वमकरोदृषिसत्तमः ।। ३७ ।। <br>
सप्तकृत्वस्ततस्तत्र युगपत्समुपाविशत् ।। <br>
दत्त्वा तु मांसशाकानि मूलानि च फलानि च ।।३८।। <br>
पूजयित्वा तु विप्रान्स सप्तकृत्वश्च सुन्दरि ।। <br>
कृत्वा तु  दक्षिणाग्रांश्च कुशांश्च प्रयतः शुचिः ।। ३९ ।। <br>
प्रददौ श्रीमते पिण्डं नामगोत्रमुदाहरन् ।। <br>
तत्कृत्वा स मुनिश्रेष्ठो धर्मसंकल्पमात्मनः ।। 187.४०।। <br>
एवं दिने गते भद्रे ह्यस्तं प्राप्ते दिवाकरे ।। <br>
ब्रह्म कर्मोत्तमं दिव्यं भावसाध्यमुपासत ।। ४१ ।। <br>
एकाकी यतचित्तात्मा निराशी निष्परिग्रहः ।। <br>
शुचौ देशे प्रतिष्ठाप्य स्थिरमासनमात्मनः ।। ४२ ।। <br>
नात्युच्चं नातिनीचं च चेलाजिनकुशोत्तरम् ।। <br>
तत्रैकाग्रं मनः कृत्वा यतचित्तो जितेन्द्रियः ।। ४३ ।। <br>
उपविश्यासनेऽयुञ्जद्योगमात्मविशुद्धये ।। <br>
समं कायशिरोग्रीवं धारयन्नचलं स्थितः ।। ४४ ।। <br>
संप्रेक्ष्य नासिकाग्रं स्वं दिशश्चानवलोकयन् ।। <br>
प्रकाशात्मा विगतभीर्ब्रह्मचारी व्रते स्थितः ।। ४५ ।। <br>
संयम्य मयि चित्तं यो युक्त आसीत मत्परः ।। <br>
प्रयुञ्जीत तदात्मानं मद्भक्तो नान्यमानसः ।। ४६ ।। <br>
एवं निवृत्तसंध्यायां ततो रात्रिरुपागता ।। <br>
पुनश्चिन्तितुमारब्धः शोकसंविग्नमानसः ।। ४७ ।। <br>
कृत्वा तु पिण्ड संकल्पं पश्चात्तापं चकार ह ।। <br>
अकृतं मुनिभिः सर्वं किं मया तदनुष्ठितम् ।। ४८ ।। <br>
निवापकर्म ह्यशुचि पुत्रार्थे विनियोजितम् ।। <br>
अहो स्नेहप्रभावेण मया चाकृतबुद्धिना ।।४९।। <br>
कथं ते मुनयः शापात्प्रदहेयुर्न मामिति ।। <br>
सदेवासुरगन्धर्वपिशाचोरगराक्षसाः ।। 187.५०।। <br>
किं वक्ष्यन्ति च मां सर्वे ये वै पितृपदे स्थिताः ।। <br>
एवं विचिन्त्यमानस्य गता रात्रिर्वसुन्धरे ।। ५१ ।। <br>
पूर्वसन्ध्यानु सम्प्राप्ता उदिते च दिवाकरे ।। <br>
सन्ध्याविधिं विनिर्वर्त्त्य हुत्वाग्नीन्द्विजसत्तमः।। ५२ ।। <br>
पुनश्चिन्तां प्रपन्नः स आत्रेयो ह्यतिदुःखितः ।। <br>
एकाकी भाषते तत्र शोकपीडितमानसः ।। ५३ ।। <br>
धिग्वयो धिक्च मे कर्म धिग्बलं धिक्च जीवितम् ।। <br>
पुत्रं सर्वसुखैर्युक्तं जीवितं हि न दृश्यते ।। ५४ ।। <br>
नरकं पूतिकाख्यातं हृदि दुःखं विदुर्बुधाः ।। <br>
परित्राणं ततः पुत्रादिच्छन्तीह परत्र च ।। ५५ ।। <br>
पूजयित्वा तु देवांश्च दत्त्वा दानं त्वनेकशः ।। <br>
हुत्वाग्निं विधिवच्चैव स्वर्गं तु लभते नरः ।। ५६ ।। <br>
पुत्रेण लभते येन पौत्रेण च पितामहाः ।। <br>
अथ पुत्रस्य पौत्रेण मोदन्ते प्रपितामहाः ।। ५७ ।। <br>
पुत्रेण श्रीमता हीनं नाहं जीवितुमुत्सहे ।। <br>
एतस्मिन्नन्तरे देवि नारदो द्विजसत्तमः ।। ५८ ।। <br>
जगाम तापसारण्यमृष्याश्रमविभूषितम् ।। <br>
सर्वकामयुतं रम्यं बहुपुष्पफलोदकम् ।। ५९ ।। <br>
तत्प्रविश्याश्रमपदं भ्राजमानं स्वतेजसा ।। <br>
तं दृष्ट्वा पूजयामास स्वागतेनाथ धर्मवित् ।। 187.६० ।। <br>
तस्मै दत्त्वा पाद्यमर्घ्यं आसने चोपवेश्य च ।। <br>
उपविश्यासने देवि नारदो वाक्यमब्रवीत ।। ६१ ।। <br>
नारद उवाच ।। <br>
निमे शृणु महाप्राज्ञ शोकमुत्सृज्य दूरतः ।। <br>
अशोच्यानन्वशोचस्त्वं प्रज्ञावान्नावबुध्यसे ।। ६२ ।। <br>
गतासूनगतासूंश्च नानुशोचन्ति पण्डिताः ।। <br>
मृतं वा यदि वा नष्टं यो यान्तमनुशोचति ।। ६३ ।। <br>
अमित्रास्तस्य हृष्यन्ति स चापि न निवर्त्तते ।। <br>
अमरत्वं न पश्यामि त्रैलोक्ये सचराचरे ।। ६४ ।। <br>
देवतासुरगन्धर्वा मानुषा मृगपक्षिणः ।। <br>
सर्वे कालवशं यान्ति सर्वे कालमुदीक्षते ।। ६५ ।। <br>
जातस्य सर्वभूतस्य कालो मृत्युरुपस्थितः ।। <br>
अवश्यं चैव गन्तव्यं कृतान्तविहितेन च ।। ६६ ।। <br>
तव पुत्रो महात्मा वै श्रीमान्नाम श्रियो निधिः ।। <br>
पूर्णं वर्षसहस्रं तु तपः कृत्वा सुदुश्चरम् ।। ६७ ।। <br>
मृत्युकालमनुप्राप्य गतो दिव्यां परां गतिम् ।। <br>
एतत्सर्वं विदित्वा तु नानुशोचितुमर्हति ।। ६८ ।। <br>
नारदेनैवमुक्ते तु श्रुत्वा स द्विजसत्तमः ।। <br>
प्रणम्य शिरसा पादौ निमिरुद्विग्नमानसः ।। ६९ ।। <br>
भीतो गद्गदया वाचा निःश्वसंश्च मुहुर्मुहुः ।। <br>
सव्रीडो भाषते विप्रः कारुण्येन समन्वितः ।। 187.७० ।। <br>
अहो मुनिवरश्रेष्ठ अहो धर्मविदां वर ।। <br>
सान्त्वितोऽस्मि त्वया विप्र वचनैर्मधुराक्षरैः ।। ७१ ।। <br>
प्रणयात्सौहृदाद्वापि स्नेहाद्वक्ष्यामि तच्छृणु ।। <br>
शोको निरन्तरं चित्ते ममैतद्धृदि वर्त्तते ।। ७२ ।। <br>
कृतस्नेहस्य पुत्रार्थे मया संकल्प्य यत्कृतम् ।। <br>
तर्पयित्वा द्विजान्सप्त अन्नाद्येन फलेन च ।। ७३ ।। <br>
पश्चाद्विसर्जितं पिण्डं दर्भानास्तीर्य भूतले ।। <br>
उदकानयनं चैव ह्यपसव्येन वासितम् ।। ७४ ।। <br>
शोकस्य तु प्रभावेण एतत्कर्म मया कृतम् ।। <br>
अनार्यजुष्टमस्वर्ग्यमकीर्त्तिकरणं द्विज ।। ७५ ।। <br>
नष्टबुद्धिस्मृतिसत्त्वो ह्यज्ञानेन विमोहितः ।। <br>
न च श्रुतं मया पूर्वं न देवैर्ऋषिभिः कृतम् ।। ७६ ।। <br>
भयं तीव्रं प्रपश्यामि मुनिशापात्सुदारुणात् ।। <br>
नारद उवाच ।। <br>
न भेतव्यं द्विजश्रेष्ठ पितरं शरणं व्रज ।। ७७ ।। <br>
अधर्मं न च पश्यामि धर्मो नैवात्र संशयः ।। <br>
नारदेनैवमुक्तस्तु निमिर्ध्यानमुपाविशत् ।। ७८ ।। <br>
कर्मणा मनसा वाचा पितरं शरणं गतः ।। <br>
ततोऽतिचिन्तयामास वंशकर्त्तारमात्मनः ।। ७९ ।। <br>
ध्यायमानस्ततोऽप्याशु आजगाम तपोधनम् ।। <br>
पुत्रशोकेन सन्तप्तं पुत्रं दृष्ट्वा तपोधनम् ।। 187.८० ।। <br>
पुत्रमाश्वासयामास वाग्भिरिष्टाभिरव्ययैः ।। <br>
निमे संकल्पितस्तेऽयं पितृयज्ञस्तपोधन ।। ८१ ।। <br>
पितृयज्ञेति निर्दिष्टा धर्मोऽयं ब्रह्मणा स्वयम् ।। <br>
ततो ह्यतितरो धर्मः क्रतुरेकः प्रतिष्ठितः ।। ८२ ।। <br>
कृतः स्वयंभुवा पूर्वं श्राद्धं यो वित्त्वित्तमः ।। <br>
शृण्वतो नारदस्यापि विधिं विधिविदां वरः ।। ८३ ।। <br>
श्राद्धकर्मविधिं चैव प्रेतकर्म च या क्रिया।।<br>
शृषु सुन्दरि तत्त्वेन यथा दाता सपुत्रकः ।।८४।। <br>
मम चैव प्रसादेन तस्य बुद्धिं ददाम्यहम् ।। <br>
जातस्य सर्वभूतस्य कालमृत्युरुपस्थितः ।। ८५ ।। <br>
अवश्यमेव गन्तव्यं धर्मराजस्य शासनात् ।। <br>
अमरत्वं न पश्यामि पिपीलादीनि जन्तवः ।। ८६ ।। <br>
जातस्य हि ध्रुवो मृत्युर्ध्रुवं जन्म मृतस्य च ।। <br>
मोक्षः कर्मविशेषेण प्रायश्चित्तेन च ध्रुवम् ।। ८७ ।। <br>
सत्त्वं रजस्तमश्चैव त्रयः शारीरजाः स्मृताः ।। <br>
अल्पायुषो नराः पश्चाद्भविष्यन्ति युगक्षये ।। ८८ ।। <br>
सात्त्विकं नावबुद्ध्यन्ति कर्मदोषेण तामसः ।।<br>
तामसं नरकं विन्द्यात्तिर्यग्योनिं च राक्षसीम्।।८९।। <br>
सात्त्विकं मुक्तियानाय यान्ति वेदविदो जनाः।। <br>
धर्मज्ञानं तथैश्वर्यं वैराग्यमिति सात्विकम् ॥187.९०॥ <br>
क्रूरो भीरुर्विषादि च हिंसको निरपत्रपः॥ <br>
अज्ञानान्धश्च पैशाचमेतेषां तामसा गुणाः॥९१॥ <br>
तामसं तद्विजानीयादुच्यमानो न  बुद्ध्यति ॥ <br>
दुर्मदोऽश्रद्धधानश्च विज्ञेयास्तामसा नराः ॥ ९२ ॥। <br>
प्रबलो वाचि युक्तश्चाचलबुद्धिः सदायतः ॥ <br>
शूरः सर्वेषु व्यक्तात्मा विज्ञेया राजसा नराः।।९३।।<br>
क्षान्तो दान्तो विशुद्धात्मा विज्ञेयः श्रद्धयान्वितः।। <br>
तपःस्वाध्याशीलश्च एतेषां सात्विका गुणाः।।९४।। <br>
एवं सञ्चिन्तयानस्तु न शोकं कर्तुमर्हसि ॥ <br>
त्यज शोकं महाभाग शोकः सर्वविनाशनः ॥ ९५ ।॥ <br>
शोको दहति गात्राणि बुद्धिः शोकेन नश्यति ॥ <br>
लज्जा धृतिश्च धर्मश्च श्रीः कीर्तिश्च स्मृतिर्नयः ॥९६॥ <br>
त्यजन्ति सर्वधर्मश्च शोकेनोपहतं नरम्॥ <br>
एवं शोकं त्यजित्वा तु निःशोको भव पुत्रक ॥९७॥ <br>
मूढ: स्नेहप्रभावेण कृत्वा हिंसानृते तथा ॥ <br>
पच्यते नरके घोरे ह्यात्मदोषैर्वसुन्धरे॥ ९८ ॥ <br>
स्नेहं  सर्वेषु संयम्य बुद्धिं धर्मे नियोजयेत् ॥ <br>
धर्मलोक हितार्थाय शृणु सत्यं ब्रवीम्यहम् ॥९९॥ <br>
चातुर्वर्णस्य वक्ष्यामि यश्च स्वायंभुवोऽब्रवीत् ॥ <br>
नेमिप्रभृतिनामेवं येन श्राद्धं प्रवर्त्तते॥187.१००॥ <br>
कण्ठस्थानं गते जीवे भीतिविभ्रान्तमानसः ॥ <br>
ज्ञात्वा च विह्वलं तत्र शीघ्रं निःसारयेद्गृहात् ॥ १० १ ॥ <br>
कुशास्तरणशायी च दिशः सर्वा न पश्यति॥ <br>
लब्धस्मृतिर्मुहूर्तं तु यावज्जीवो न पश्यति ॥१०२॥ <br>
वाचयेत्स्नेहभावेन भूमिदेवा द्विजातयः ॥ <br>
सुवर्णं च हिरण्यं च यथोत्पन्नेन माधवि ॥१०३॥ <br>
परलोकहितार्थाय गोप्रदानं विशिष्यते ॥ <br>
सर्वदेवमया गाव ईश्वरेणावतारिताः ॥ १०४ ।॥ <br>
अमृतं क्षरयन्त्यश्च प्रचरन्ति महीतले ॥ <br>
एतासां चैव दानेन शीघ्रं मुच्येत किल्बिषात् ॥१०५॥ <br>
पश्चाछ्रुतिपथं दिव्यमुत्कर्णेन च श्रावयेत् ॥ <br>
यावत्प्राणान्प्रमुञ्चेत कृत्वा कर्म सुदुष्करम् ॥१०६॥ <br>
दृष्ट्वा सुविह्वलं ह्येनं मम मार्गानुसारिणम्॥<br>
प्रयाणकाले तु नरो मन्त्रेण विधिपूर्वकम् ॥१०७॥ <br>
मंत्रेणानेन कर्तव्यं सर्वसंसारमोक्षणम् ॥ <br>
मधुपर्कं त्वरन् गृह्य चेमं मन्त्रमुदाहरेत् ॥ १०८॥ <br>
मन्त्रः-<br>
ॐ गृह्णीष्व मे सुविमलं मधुपर्कमाद्यं संसारनाशनकरं त्वमृतेन तुल्यम् ॥ <br>
नारायणेन रचितं भगवत्प्रियाणां दाहे च शान्तिकरणं सुरलोकपूज्यम् ॥ १०९ ॥ <br>
तत एतेन मन्त्रेण दद्याद्वै मधुपर्ककम् ॥ <br>
मृत्युकाले तु पुरुषो परलोकसुखावहम् ॥ 187.११० ॥ <br>
एवं विनिस्सृते प्राणे संसारं च न गच्छति ॥ <br>
नष्टसंज्ञं समुद्दिश्य ज्ञात्वा मृत्युवशङ्गतम् ॥१११॥ <br>
महावनस्पतिं गत्वा गन्धांश्च विविधानपि ॥ <br>
घृततैलसमायुक्तं कृत्वा वै देहशोधनम् ॥११२॥। <br>
तेजोऽव्ययकरं चास्य तत्सर्वं परिकल्प्य च ॥ <br>
दक्षिणायां शिरः कृत्वा सलिले सन्निधाप्य च ॥११३॥<br>
तीर्थाद्यावाह्नं कृत्वा स्नापनं तस्य कारयेत् ॥ <br>
गयादीनि च तीर्थानि ये च पुण्याः शिलोच्चयाः॥११४॥ <br>
कुरुक्षेत्रं च गङ्गा च यमुना च सरिद्वरा॥ <br>
कौशिकी च पयोष्णी च सर्वपापप्रणाशिनी ॥११५॥<br>
गण्डकी भद्रनामा च सरयूर्बलदा तथा ॥ <br>
वनानि नव वाराहे तीर्थे पिण्डारके तथा ॥ ११६ ॥| <br>
पृथिव्यां यानि तीर्थानि चत्वारः सागरास्तथा ॥ <br>
सर्वाणि मनसा ध्यात्वा स्नानमेवं तु कारयेत् ॥ ११७ ।॥ <br>
प्राणैर्हृतं तु तं ज्ञात्वा चितां कृत्वा विधानतः ॥ <br>
तस्या उपरि संस्थाप्य दक्षिणाग्रं शिरस्तथा ॥११८॥ <br>
दिव्यानग्निमुखान्ध्यात्वा गृह्य हस्ते हुताशनम् ॥ <br>
प्रज्वाल्य विधिवत्तत्र मन्त्रमेतमुदाहरेत्॥११९॥। <br>
कृत्वा सुदुष्करं कर्म जानता वाप्यजानता॥ <br>
मृत्युकालवशं प्राप्य नरः पंचत्वमागतः ॥187.१२०॥ <br>
धर्माधर्मसमायुक्तो लोभमोहसमावृतः ॥ <br>
दह चैतस्य गात्राणि देवलोकं स गच्छतु ॥ १२१ ।॥ <br>
एवमुक्त्वा ततः शीघ्रं कृत्वा चैव प्रदक्षिणाम् ॥ <br>
ज्वलमानं तदा वह्निं शिरःस्थाने प्रदापयेत् ॥ १२२ ॥। <br>
चातुर्वर्ण्येषु संस्कारमेवं भवति पुत्रक ॥ <br>
गात्राणि वाससी चैव प्रक्षाल्य विनिवर्तयेत्॥१२३॥<br>
मृतं नाम तथोद्दिश्य दद्यात्पिण्डं महीतले॥ <br>
तदाप्रभृति चाशेोचं देवकर्म न कारयेत्॥१२४॥ <br>
इति श्रीवराहपुराणे भगवच्छास्त्रे श्राद्धोत्पतिनिरूपणं नाम सप्ताशीत्यधिकशततमोऽध्यायः ॥ १८७ ॥ <br>
<br>
