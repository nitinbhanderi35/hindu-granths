<b>भद्राश्व उवाच ।	<br></b>
भगवन् किं कृतं लोकं त्वया तमनुपश्यता ।	<br>
व्रतं तपो वा धर्मो वा प्राप्त्यर्थं तस्य वै मुने ॥ ७०.१ ॥	<br><br>
अनाराध्य हरिं भक्त्या को लोकान् कामयेद् बुधः ।	<br>
आराधिते हरौ लोकाः सर्वे करतलेऽभवन् ॥ ७०.२ ॥	<br><br>
एवं संचिन्त्य राजेन्द्र मया विष्णुः सनातनः ।	<br>
आराधितो वर्षशतं क्रतुभिर्भूरिदक्षिणैः ॥ ७०.३ ॥	<br><br>
ततः कदाचिद् बहुना कालेन नृपनन्दन ।	<br>
यजतो मम देवेशं यज्ञमूर्तिं जनार्दनम् ।	<br>
आहूता आगता देवाः सममेव सवासवाः ॥ ७०.४ ॥	<br><br>
स्वे स्वे स्थाने स्थिता आसन् यावद् देवाः सवासवाः ।	<br>
तावत् तत्रैव भगवानागतो वृषभध्वजः ॥ ७०.५ ॥	<br><br>
महादेवो विरूपाक्षस्त्र्यम्बको नीललोहितः ।	<br>
सोऽपि रौद्रे स्थितः स्थाने बभूव परमेश्वरः ॥ ७०.६ ॥	<br><br>
तान् सर्वानागतान् दृष्ट्वा देवानृषिमहोरगान् ।	<br>
सनत्कुमारो भगवानाजगामाब्जसंभवः ॥ ७०.७ ॥	<br><br>
त्रसरेणुप्रमाणेन विमाने सूर्यसन्निभे ।	<br>
अवस्थितो महायोगी भूतभव्यभविष्यवित् ॥ ७०.८ ॥	<br><br>
आगम्य शिरसा रुद्रं स ववन्दे महामुनिः ।	<br>
मया प्रणमितस्तस्थौ समीपे शूलपाणिनः ॥ ७०.९ ॥	<br><br>
तानहं संस्थितान् देवान् नारदादीनृषींस्तथा ।	<br>
सनत्कुमाररुद्रौ च दृष्ट्वा मे मनसि स्थितम् ॥ ७०.१० ॥	<br><br>
क एषां भवते याज्यो वरिष्ठश्च नृपोत्तम ।	<br>
केन तुष्टेन तुष्टाः स्युः सर्व एते सरुद्रकाः ॥ ७०.११ ॥	<br><br>
एवं कृत्वा स्थिते राजन् रुद्रः पृष्टो मयाऽनघ ।	<br>
एवमर्थं क इज्योऽत्र युष्माकं सुरसत्तमाः ॥ ७०.१२ ॥	<br><br>
एवमुक्ते तदोवाच रुद्रो मां सुरसन्निधौ ॥ ७०.१३ ॥	<br><br>
<b>रुद्र उवाच ।	<br></b>
श्रृण्वन्तु बिबुधाः सर्वे तथा देवर्षयोऽमलाः ।	<br>
ब्रह्मर्षयश्च विख्याता सर्वे श्रृण्वन्तु मे वचः ।	<br>
त्वं चागस्त्य महाबुद्धे श्रृणु मे गदतो वचः ॥ ७०.१४ ॥	<br><br>
यो यज्ञैरीड्यते देवो यस्मात् सर्वमिदं जगत् ।	<br>
उत्पन्नं सर्वदा यस्मिंल्लीनं भवति सामरम् ॥ ७०.१५ ॥	<br><br>
नारायणः परो देवः सत्त्वरूपो जनार्दनः ।	<br>
त्रिधात्मानं स भगवान् ससर्ज परमेश्वरः ॥ ७०.१६ ॥	<br><br>
रजस्तमोभ्यां युक्तोऽभूद् रजः सत्त्वाधिकं विभुः ।	<br>
ससर्ज नाभिकमले ब्रह्माणं कमलासनम् ॥ ७०.१७ ॥	<br><br>
रजसा तमसा युक्तः सोऽपि मां त्वसृजत् प्रभुः ।	<br>
यत्सत्त्वं स हरिर्देवो यो हरिस्तत्परं पदम् ॥ ७०.१८ ॥	<br><br>
ये सत्त्वरजसी सोऽपि ब्रह्मा कमलसंभवः ।	<br>
यो ब्रह्मा सैव देवस्तु यो देवः सः चतुर्मुखः ।	<br>
यद्रजस्तमसोपेतं सोऽहं नास्त्यत्र संशयः ॥ ७०.१९ ॥	<br><br>
सत्त्वं रजस्तमश्चैव त्रितयं चैतदुच्यते ।	<br>
सत्त्वेन मुच्यते जन्तुः सत्त्वं नारायणात्मकम् ॥ ७०.२० ॥	<br><br>
रजसा सत्त्वयुक्तेन भवेत् सृष्टी रजोऽधिका ।	<br>
तच्च पैतामहं वृत्तं सर्वशास्त्रेषु पठ्यते ॥ ७०.२१ ॥	<br><br>
यद्वेदबाह्यं कर्म स्याच्छास्त्रमुद्दिश्य सेव्यते ।	<br>
तद्रौद्रमिति विख्यातं कनिष्ठं गदितं नृणाम् ॥ ७०.२२ ॥	<br><br>
यद्धीनं रजसा कर्म केवलं तामसं तु यत् ।	<br>
तद् दुर्गतिपरं नॄणामिह लोके परत्र च ॥ ७०.२३ ॥	<br><br>
सत्त्वेन मुच्यते जन्तुः सत्त्वं नारायणात्मकम् ।	<br>
नारायणश्च भगवान् यज्ञरूपी विभाव्यते ॥ ७०.२४ ॥	<br><br>
कृते नारायणः शुद्धः सूक्ष्ममूर्तिरुपास्यते ।	<br>
त्रेतायां यज्ञरूपेण पञ्चरात्रैस्तु द्वापरे ॥ ७०.२५ ॥	<br><br>
कलौ मत्कृतमार्गेण बहुरूपेण तामसैः ।	<br>
इज्यते द्वेषबुद्ध्या स परमात्मा जनार्दनः ॥ ७०.२६ ॥	<br><br>
न तस्मात् परतो देवो भविता न भविष्यति ।	<br>
यो विष्णुः स स्वयं ब्रह्मा यो ब्रह्मा सोऽहमेव च ॥ ७०.२७ ॥	<br><br>
वेदत्रयेऽपि यज्ञेऽस्मिन् याज्यं वेदेषु निश्चयः ।	<br>
यो भेदं कुरुतेऽस्माकं त्रयाणां द्विजसत्तम ।	<br>
स पापकारी दुष्टात्मा दुर्गतिं गतिमाप्नुयात् ॥ ७०.२८ ॥	<br><br>
इदं च श्रृणु मेऽगस्त्य गदतः प्राक्तनं तथा ।	<br>
यथा कलौ हरेर्भक्तिं न कुर्वन्तीह मानवाः ॥ ७०.२९ ॥	<br><br>
भूर्लोकवासिनः सर्वे पुरा यष्ट्वा जनार्दनम् ।	<br>
भुवर्लोकं प्रपद्यन्ते तत्रस्था अपि केशवम् ।	<br>
आराध्य स्वर्गतिं यान्ति क्रमान्मुक्तिं व्रजन्ति च ॥ ७०.३० ॥	<br><br>
एवं मुक्तिपदे व्याप्ते सर्वलोकैस्तथैव च ।	<br>
मुक्तिभाजस्ततो देवास्तं दध्युः प्रयता हरिम् ॥ ७०.३१ ॥	<br><br>
सोऽपि सर्वगतत्वाच्च प्रादुर्भूतः सनातनः ।	<br>
उवाच ब्रूत किं कार्यं सर्वयोगिवराः सुराः ॥ ७०.३२ ॥	<br><br>
ते तं प्रणम्य देवेशमूचुश्च परमेश्वरम् ।	<br>
देवदेव जनः सर्वो मुक्तिमार्गे व्यवस्थितः ।	<br>
कथं सृष्टिः प्रभविता नरकेषु च को वसेत् ॥ ७०.३३ ॥	<br><br>
एवमुक्तस्ततो देवैस्तानुवाच जनार्दनः ।	<br>
युगानि त्रीणि बहवो मामुपेष्यन्ति मानवाः ॥ ७०.३४ ॥	<br><br>
अन्त्ये युगे प्रविरला भविष्यन्ति मदाश्रयाः ।	<br>
एष मोहं सृजाम्याशु यो जनं मोहयिष्यति ॥ ७०.३५ ॥	<br><br>
त्वं च रुद्र महाबाहो मोहशास्त्राणि कारय ।	<br>
अल्पायासं दर्शयित्वा फलं दीर्घं प्रदर्शय ॥ ७०.३६ ॥	<br><br>
कुहकं चेन्द्रजालानि विरुद्धाचरणानि च ।	<br>
दर्शयित्वा जनं सर्वं मोहयाशु महेश्वर ॥ ७०.३७ ॥	<br><br>
एवमुक्त्वा तदा तेन देवेन परमेष्ठिना ।	<br>
आत्मा तु गोपितः सद्यः प्रकाश्योऽहं कृतस्तदा ॥ ७०.३८ ॥	<br><br>
तस्मादारभ्य कालं तु मत्प्रणीतेषु सत्तम ।	<br>
शास्त्रेष्वभिरतो लोको बाहुल्येन भवेदतः ॥ ७०.३९ ॥	<br><br>
वेदानुवर्त्तिनं मार्गं देवं नारायणं तथा ।	<br>
एकीभावेन पश्यन्तो मुक्तिभाजो भवन्ति ते ॥ ७०.४० ॥	<br><br>
मां विष्णोर्व्यतिरिक्तं ये ब्रह्माणं च द्विजोत्तम ।	<br>
भजन्ते पापकर्माणस्ते यान्ति नरकं नराः ॥ ७०.४१ ॥	<br><br>
ये वेदमार्गनिर्मुक्तास्तेषां मोहार्थमेव च ।	<br>
नयसिद्धान्तसंज्ञाभिर्मया शास्त्रं तु दर्शितम् ॥ ७०.४२ ॥	<br><br>
पाशोऽयं पशुभावस्तु स यदा पतितो भवेत् ।	<br>
तदा पाशुपतं शास्त्रं जायते वेदसंज्ञितम् ॥ ७०.४३ ॥	<br><br>
वेदमूर्तिरहं विप्र नान्यशास्त्रार्थवादिभिः ।	<br>
ज्ञायते मत्स्वरूपं तु मुक्त्वा वेदमनादिमत् ।	<br>
वेदवेद्योऽस्मि विप्रर्षे ब्राह्मणैश्च विशेषतः ॥ ७०.४४ ॥	<br><br>
युगानि त्रीण्यहं विप्र ब्रह्मा विष्णुस्तथैव च ।	<br>
त्रयोऽपि सत्त्वादिगुणास्त्रयो वेदास्त्रयोऽग्नयः ॥ ७०.४५ ॥	<br><br>
त्रयो लोकास्त्रयः संध्यास्त्रयो वर्णास्तथैव च ।	<br>
सवनानि तु तावन्ति त्रिधा बद्धमिदं जगत् ॥ ७०.४६ ॥	<br><br>
य एवं वेत्ति विप्रर्षे परं नारायणं तथा ।	<br>
अपरं पद्मयोनिं तु ब्रह्माणं त्वपरं तु माम् ।	<br>
गुणतो मुख्यतस्त्वेक एवाहं मोह इत्युत ॥ ७०.४७ ॥	<br><br>
॥ इति श्रीवराहपुराणे भगवच्छास्त्रे सप्ततितमोऽध्यायः ॥ ७० ॥	<br>
