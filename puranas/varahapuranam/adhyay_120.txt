अथ त्रिसन्ध्यामन्त्रोपस्थानम् ।। <br>
श्रीवराह उवाच ।। <br>
शृणुष्व परमं गुह्यं पूर्वं पृष्टं त्वया धरे ।। <br>
देवि सर्वं प्रवक्ष्यामि संसारतरणं महत् ।। १ ।। <br>
स्नानं कृत्वा यथान्यायं मम कर्मपरायणाः।।<br>
उपसर्पन्ति ये भक्त्या कदन्नाशा जितेन्द्रियाः ।। २ ।। <br>
यश्चैवमुच्यते भद्रे मम रूपं सनातनम् ।। <br>
अहमेव वरारोहे सर्वभूतसनातनम् ।। ३ ।। <br>
अधश्चोर्ध्वं च तिर्यक् च अहमेव व्यवस्थितः ।। <br>
दिशां च विदिशां चैव उपर्युपरि भामिनि ।। ४ ।। <br>
सर्वथा वन्दनीयास्ते मम भक्तेन सर्वदा ।। <br>
क्रियासमूह युक्तेन यदीच्छेत्परमां गतिम् ।। ५ ।। <br>
अन्यच्च ते प्रवक्ष्यामि गुह्यं लोके महद्यशः ।। <br>
यथा वै वन्दनीयास्ते मम मार्गानुसारिणः ।। ६ ।। <br>
कृत्वापि परमं कर्म बुद्धिमादाय तद्विधाम् ।। <br>
ततः पूर्वमुखो भूत्वा पुनर्गृह्य जलाञ्जलिम् ।। ७ ।। <br>
ओं नमो नारायणेत्युक्त्वा इमं मन्त्रमुदीरयेत् ।। ८ ।। <br>
यजामहे धर्मपरायणोद्भवं नारायणं सर्वलोकप्रधानम् ।। <br>
ईशानमाद्यं पुरुषं पुराणं संसारमोक्षाय कृपाकरं तम् ।। ९ ।। <br>
ततः पश्चान्मुखो भूत्वा पुनर्गृह्य जलांजलिम् ।। <br>
द्वादशाक्षरमुच्चार्य इमं मन्त्रमुदीरयेत् । 120.१० ।। <br>
मन्त्रा ऊचुः ।। <br>
यथा तु देवः प्रथमादिकर्त्ता पुराण कल्पश्च यथा विभूतिः ।। <br>
तथा स्थितं चादिमनन्तरूपममोघसंकल्पमनन्तमीडे ।।११ ।। <br>
ततस्तेनैव कालेन पुनर्गृह्य जलांजलिम् ।। <br>
तेनैव चास्य योगेन भूत्वा चैवोत्तरामुखः ।। <br>
नमो नारायणेत्युक्त्वा इमं मंत्रमुदीरयेत् ।। १२ ।। <br>
यजामहे दिव्यं परं पुराणमनादिमध्यान्तमनन्तरूपम् ।। <br>
भवोद्भवं विश्वकरं प्रशान्तं संसारमोक्षावहमद्वितीयम् ।। १ ३।। <br>
ततस्तेनैव कालेन भूत्वा वै दक्षिणामुखः ।। <br>
नमः पुरुषोत्तमायेत्युक्त्वा इमं मन्त्रमुदीरयेत्।।१४।।<br>
यजामहे यज्ञमहो रूपं तु सत्यं ऋतं च कालादिमरूपमाद्यम्।।<br>
अनन्यरूपं च महानुभावं संसारमाक्षोय कृतावतारम् ।।१५।। <br>
काष्ठकृत्यस्ततो भूत्वा कृत्वा चेन्द्रियनिग्रहम्।।<br>
अच्युते तु मनः कृत्वा इमं मंत्रमुदाहरेत् ।।१६।। <br>
यजामहे सोमपं भवन्तं ते सोमार्कनेत्रं शतपत्रनेत्रम्।।<br>
जगत्प्रधानं ननु लोकनाथं मृत्युत्रिसंसारविमोक्षणं च ।।१७।। <br>
त्रिषु सन्ध्यास्वनेनैव विधिना कुर्यान्मम च कर्म तत्।। <br>
बुद्ध्या युक्त्या च मत्या च यदीच्छेत्परमां गतिम् ।।१८।। <br>
गुह्यानां परमं गुह्यं योगानां परमो निधिः ।। <br>
सांख्यानां परमं सांख्यं कर्मणां कर्म चोत्तमम् ।।१९।। <br>
एतन्न दद्यान्मूर्खाय पिशुनाय शठाय च ।। <br>
दीक्षितायैव दातव्यं सुशिष्याय दृढाय च ।। 120.२० ।। <br>
एतन्मरणकालेऽपि गुह्यं विष्णुप्रभाषितम् ।। <br>
बुद्ध्या धारयितव्यं न विस्मर्त्तव्यं कदाचन।।२१।। <br>
य एतत्पठते नित्यं कल्पोच्छ्रायी दृढव्रतः ।।<br>
ममापि हृदये नित्यं स तिष्ठति न संशयः।। २२।। <br>
य एतेन विधानेन त्रिसन्ध्यं कर्म कारयेत् ।। <br>
तिर्यग्योनिविनिर्मुक्तो मम लोकं स गच्छति ।। २३ ।। <br>
इति श्रीवराहपुराणे भगवच्छास्त्रे त्रिसन्ध्यामन्त्रोपस्थानकरणं नाम विंशत्यधिकशततमोऽध्यायः ।। १२०।। <br>
<br>
