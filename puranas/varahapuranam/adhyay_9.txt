धरण्युवाच ।<br>
आदौ कृतयुगे नाथ किं कृतं विश्वमूर्त्तिना ।<br>
नारायणेन तत्सर्वं श्रोतुमिच्छामि तत्त्वतः ।। 9.1 ।।<br>
श्रीवराह उवाच ।<br>
पूर्वं नारायणस्त्वेको नासीत् किञ्चिद्धरेः परम् ।<br>
सैक एव रतिं लेभे नैव स्वच्छन्दकर्मकृत् ।। 9.2 ।।<br>
तस्य द्वितीयमिच्छन्तश्चिन्ता बुद्ध्यात्मिका बभौ ।<br>
असावित्येव संज्ञाया क्षणं भास्करसन्निभा ।। 9.3 ।।<br>
तस्या अपि द्विधा भूता चिन्ताऽभूद ब्रह्मवादिनी ।<br>
उमेति संज्ञया यत्तत्सदा मर्त्ये व्यवस्थिता ।। 9.4 ।।<br>
ओमित्येकाक्षरीभूता ससर्जेमां महीं तदा ।<br>
भूः ससर्ज भुवं सोऽपि स्वः ससर्ज ततो महः ।। 9.5 ।।<br>
ततश्च जन इत्येव तपश्चात्मा प्रलीयते ।<br>
एतदोतं तथा प्रोतं सूत्रे मणिगणा इव ।। 9.6 ।।<br>
जगत् प्रणवतो भूतं शून्यमेतत् स्थितं तदा ।<br>
येयं मूर्तिर्भगवतः शंकरः स स्वयं हरिः ।। 9.7 ।।<br>
शून्याँल्लोकानिमान् दृष्ट्वा सिसृक्षुर्मूर्त्तिमुत्तमाम् ।<br>
क्षोभयित्वा मनोधाम तत्राकारः स्वमात्रतः ।। 9.8 ।।<br>
स्थितस्तस्मिन् यदा क्षुब्धे ब्रह्माण्डमभवत्तदा ।<br>
तस्मिंस्तु शकलीभूते भूर्लोकं च व्यवस्थितम् ।। 9.9 ।।<br>
अपरं भुवनं प्रायान्मध्ये भास्करसन्निभम् ।<br>
पुराणपुरुषो व्याप्य पद्मकोशे व्यवस्थितः ।। 9.10 ।।<br>
स हि नारायणो देवः प्राजापत्येन तेजसा ।<br>
अकाराद्यं स्वरं नाभ्यां हलं च विससर्ज ह ।। 9.11 ।।<br>
अमूर्त्तसृष्टौ शास्त्राणि उदगायत् तदा दिशः ।<br>
सुष्ट्वा पुनरमेयात्मा चिन्तयामास धारणम् ।। 9.12 ।।<br>
तस्य चिन्तयतो नेत्रात् तेजः समभवन्महत् ।<br>
दक्षिणं वह्निसङ्काशं वामं तुहिनसन्निभम् ।। 9.13 ।।<br>
तं दृष्ट्वा चन्द्रसूर्यौ तु कल्पितौ परमेष्ठिना ।<br>
ततः प्राणः समुत्तस्थौ वायुश्च परमेष्ठिनः ।। 9.14 ।।<br>
स एव वायुर्भगवान् योऽद्यापि हृदिगो विभुः ।<br>
तस्माद् वह्निः समुत्तस्थौ तस्मादग्नेर्जलं महत् ।। 9.15 ।।<br>
य एवाग्निः स वै तेजो ब्राह्मं परमकारणम् ।<br>
बाहुभ्यामप्यसौ तेजः क्षात्रं तेजः ससर्ज ह ।। 9.16 ।।<br>
ऊरुभ्यामपि वैश्यांश्च पद्भ्यां शूद्रांस्तथा विभुः ।<br>
ततस्तु ससृजे यक्षान् राक्षसांश्च तथा विभुः ।। 9.17 ।।<br>
चतुर्विधैस्तु भूर्लोकं भुवर्लोकं वियच्चरैः ।<br>
भूतैः स्वर्मार्गगैरन्यैः स्वर्लोकं समपूरयत् ।। 9.18 ।।<br>
महर्लोकं तथा तैस्तैर्भूतैश्च सनकादिभिः ।<br>
जनोलोकं ततश्चैव वैराजैः समपूरयत् ।। 9.19 ।।<br>
तपोलोकं ततो देवस्तपोनिष्ठैरपूरयत् ।<br>
अपुनर्मारकैर्देवैः सत्यलोकमपूरयत् ।। 9.20 ।।<br>
सृष्टिं सृष्ट्वा तथा देवो भगवान् भूतभावनः ।<br>
कल्पसंज्ञं स्वकं घस्त्रं जागर्ति परमेश्वरः ।। 9.21 ।।<br>
तस्मिन् जगति भूर्लोको भुवर्लोकश्च जायते ।<br>
स्वर्लोकश्च त्रयोऽप्येते जायन्ते नात्र संशयः ।। 9.22 ।।<br>
सुप्ते तु देवे कल्पान्ते तावती रात्रिरिष्यते ।<br>
त्रै लोक्यमेतत् सुप्तं स्यात् तथोपप्लवतां गतम् ।। 9.23 ।।<br>
ततो रात्र्यां व्यतीतायामुत्थितः कमलेक्षणः ।<br>
चिन्तयामास तान् वेदान् मातरं च चतुर्ष्वपि ।<br>
चिन्तयानः स देवेशस्तान् वेदान् नाध्यगच्छत ।। 9.24 ।।<br>
लोकमार्गस्थितिं कर्त्तुं निद्राज्ञानेन मोहितः ।<br>
चिन्तयामास देवेशो नात्र वेदा व्यवस्थिताः ।। 9.25 ।।<br>
ततः स्वमूर्तौ तोयाख्ये लीनान् दृष्ट्वा सुरेश्वरः ।<br>
जिघृक्षुश्चिन्तयामास मत्स्यो भूत्वाविशज्जलम् ।। 9.26 ।।<br>
एवं ध्यात्वा महामत्स्यस्तत्क्षणात् समजायत ।<br>
विवेश च जलं देवः समन्तात् क्षोभयन्निव ।। 9.27 ।।<br>
तस्मिन् प्रविष्टे सहसा जलं तु<br>
महामहीधृग्वपुषि प्रकाशम् ।<br>
मात्स्यं गते देववरे महोदधिं<br>
हरिं स्तवैस्तुष्टुवुरुद्धृतक्षितिम् ।। 9.28 ।।<br>
नमोऽस्तु वेदान्तरगाप्रतर्क्य<br>
नमोऽस्तु नारायण मत्स्यरूप ।<br>
नमोऽस्तु ते सुस्वर विश्वमूर्त्ते<br>
नमोऽस्तु विद्याद्वयरूपधारिन् ।। 9.29 ।।<br>
नमोऽस्तु चन्द्रार्कमरुत्स्वरूप<br>
जलान्तविश्वस्थित चारुनेत्र ।<br>
नमोऽस्तु विष्णोः शरणं व्रजामः<br>
प्रपाहि नो मत्स्यतनुं विहाय ।। 9.30 ।।<br>
त्वया ततं विश्वमनन्तमूर्त्ते<br>
पृथग्गते किञ्चिदिहास्ति देव ।<br>
भवान् न चास्य व्यतिरिक्तमूर्त्ति-<br>
स्त्वत्तो वयं ते शरणं प्रपन्नाः ।। 9.31 ।।<br>
खात्मेन्दुवह्निश्च मनश्च रूपं<br>
पुराणमूर्त्तेस्तव चाब्जनेत्र ।<br>
क्षमस्व शंभो यदि भक्तिहीनं<br>
त्वया जगद्भासति देवदेव ।। 9.32 ।।<br>
विरुद्धमेतत् तव देवरूपं<br>
सुभीषणं सुस्वनमद्रितुल्यम् ।<br>
पुराण देवेश जगन्निवास<br>
शमं प्रयाह्यच्युत तीव्रभानो ।। 9.33 ।।<br>
वयं हि सर्वे शरणं प्रपन्ना<br>
भयाच्च ते रूपमिदं प्रपश्य ।<br>
लोके समस्तं भवता विना तु<br>
न विद्यते देहगतं पुराणम् ।। 9.34 ।।<br>
एवं स्तुतस्तदा देवो जलस्थान् जगृहे च सः ।<br>
वेदान् सोपनिषच्छास्त्रानन्तःस्थं रूपमास्थितः ।। 9.35 ।।<br>
यावत्स्वमूर्तिर्भगवांस्तावदेव जगत् त्विदम् ।<br>
कूटस्थे तल्लयं याति विकृतिस्थे विवर्द्धते ।। 9.36 ।।<br>
।। इति श्रीवराहपुराणे भगवच्छास्त्रे नवमोऽध्यायः ।। 9 ।।
