अथ पापसमूहानुक्रमवर्णनम् ॥ <br>
ऋषिपुत्र उवाच ॥ <br>
अन्यान्यपि च पापानि चित्रगुप्तो दिदेश ह ॥ <br>
व्यामिश्रान्कथ्यमानांश्च शृणुध्वं तान्महौजसः ॥ १ ॥ <br>
शीलसंयमहीनानां कृष्णपक्षानुगामिनाम् ॥ <br>
महापापैरुपेतानां कथ्यतां तत्पराभवम् ॥ २ ॥ <br>
राजद्विष्टा गुरुद्विष्टाः सर्वे ते वै विगर्हिताः ॥ <br>
अविश्वास्या ह्यसम्भाष्याः कुक्षिमात्रपरायणाः ॥ ३ ॥ <br>
हिंसाविहारिणः क्रूराः सूचकाः कार्यदूषकाः ॥ <br>
गवेडकस्य वधकाः महिषाजादिकस्य च ॥ ४ ॥ <br>
दावाग्निं ये च मुंचन्ति ये च सौकरिकास्तथा ॥ <br>
तत्र कालमसंख्येयं पच्यन्ते पापकारिणः ॥ ५ ॥ <br>
कर्मक्षयाद्यदा भूयो मानुष्यं प्राप्नुवन्ति ते ॥ <br>
अल्पायुषो भवन्तीह व्याधिग्रस्ताश्च नित्यशः ॥ ६॥ <br>
गर्भ एव विपद्यन्ते म्रियन्ते बालकास्तथा ॥ <br>
परिरिंगरताः केचिन्म्रियन्ते पुरुषाधमाः ॥ ७ ॥ <br>
काष्ठवंशे च शस्त्रे च वायुना ज्वलनेन च ॥ <br>
तोयेन वा पाशबन्धैः पतनेन विषेण वा ॥८॥ <br>
मातापितृवधं कष्टं मित्रसम्बन्धिबन्धुजम् ॥ <br>
बहुशः प्राप्नुवन्त्येते विद्रवं चाप्यभीक्ष्णशः॥९॥<br>
प्राणातिपातनं ते वै प्राप्नुवन्ति यथा तथा ॥ <br>
लोहकाः कारुकाश्चैव गर्भाणां विनिहिंसकाः ॥ 203.१० ॥ <br>
मूलकर्मकरा ये च गरदाः पुरदाहकाः ॥ <br>
ये च पञ्जरकर्त्तारो ये च शूलोपघातकाः ॥ ११ ॥ <br>
पिशुनाः कलहाश्चैव ये च मिथ्याविदूषकाः ॥ <br>
गोकुञ्जरखरोष्ट्राणां चर्मका मांसभेदकाः ॥ १२ ॥ <br>
उद्वेजनकराश्चण्डाः पच्यन्ते नरकेषु ते ॥ <br>
तत्र कालं तु सम्प्राप्य यातनाश्च सुदुःसहाः ॥ १३ ॥ <br>
कर्मक्षयो यदा भूयो मानुष्यं प्राप्नुवन्ति ते ॥ <br>
हीनाङ्गाः सुदरिद्राश्च भवंति पुरुषाधमाः ॥ १४ ॥ <br>
श्रवणच्छेदनं चैव नासाच्छेदनमेव च ॥ <br>
छेदनं हस्तपादानां प्राप्नुवंति स्वकर्मणा ॥ १५ ॥ <br>
शारीरं मानसं दुःखं प्राप्नुवन्ति पुनःपुनः ॥ <br>
गलवेदनास्तथोग्राश्च तथा मस्तकवेदनाः ॥ १६ ॥ <br>
कुक्ष्यामयं तथा तीव्रं प्राप्नुवंति नराधमाः ॥ <br>
जडान्ध बधिरा मूकाः पंगवः पादसर्पिणः ॥ १७ ॥ <br>
एकपक्षहताः काणाः कुनखाश्चामयाविनः ॥ <br>
कुब्जाः खञ्जास्तथा हीना विकलाश्च घटोदराः ॥ १८ ॥ <br>
गलत्कुष्ठाः श्वित्रकुष्ठा भवन्ति स्वैश्च कर्मभिः ॥ <br>
वाताण्डाश्चाण्डहीनाश्च प्रमेहमधुमेहिनः ॥ १९ ॥ <br>
योनिशूलाक्षिशूलाश्च श्वास  हृद्गुह्यशूलिनः ॥ <br>
पिण्डकावर्त्तभेदैश्च प्लीहगुल्मादिरोगिणः ॥ 203.२० ॥ <br>
बहुभिर्दारुणैर्घोरैर्व्याधिभिः समनुद्गताः ॥ <br>
इत्येतान्हिंसकान्क्रूरान्घातयन्तु सुदारुणान् ॥ २१ ॥ <br>
मिथ्याप्रलापिनो दूतान्पाचयन्तु यथाक्रमम् ॥ <br>
कर्कशाः पुरुषाः सत्या ये च योषानिरर्थकाः ॥ २२ ॥ <br>
एषां चतुर्विधा भाषा या मिथ्याप्यभिधीयते ॥ <br>
हास्यरूपेण या भाषा चित्ररूपेण वा पुनः ॥ २३ ॥ <br>
अरहस्यं रहस्यं वा पैशुन्येन तु निन्दनात् ॥ <br>
उद्वेगजनना वापि कटुका लोकगर्हिताः ॥२४॥ <br>
स्नेहक्षयकरां रूक्षां भिन्नवृत्तविभूषिताम् ॥ <br>
कदलीगर्भनिस्सारां मर्मस्पृक्कटुकाक्षराम् ॥ २५ ॥ <br>
स्वरहीनामसंख्येयां भाषंते च निरर्थकम् ॥ <br>
अयंत्रितमुखा ये च ये निबद्धाः प्रलापिनः ॥ २६ ॥ <br>
दूषयन्ति हि जल्पन्तोऽनृजवो निष्ठुराः शठाः ॥ <br>
निर्दया गतलज्जाश्च मूर्खा मर्मविभेदिनः ॥ २७ ॥ <br>
न मर्षयंति येऽन्येषां कीर्त्यमानाञ्छुभान्गुणान् ॥ <br>
दुर्वाचः परुषांश्चण्डान्बन्धयध्वं नराधमान् ॥ २८ ॥ <br>
ततस्तिर्यक्प्रजायन्ते बहुधा कीट पक्षिणः ॥ <br>
लोके दोषकराश्चैव लोकद्विष्टास्तथा परे॥ ॥ २९ ॥ <br>
तत्र कालं चिरं घोरं पच्यन्ते पापकारिणः॥ <br>
कर्मक्षयो यदा भूयो मानुष्यं प्राप्नुवन्ति ते ॥ 203.३० ॥ <br>
परिभूता अविज्ञाता नष्टचित्ता अकीर्त्तयः ॥ <br>
अनर्च्याश्चाप्यनर्हाश्च स्वपक्षे ह्यवमानिताः ॥३१॥ <br>
त्यक्त्वा मित्राणि मित्रेषु ज्ञातिभिश्च निराकृताः ॥ <br>
लोकदोषकराश्चैव लोकद्वेष्याश्च ये नराः ॥ ३२ ॥ <br>
अन्यैरपि कृतं पापं तेषां पतति मस्तके ॥ <br>
वज्रं शस्त्रं विषं वापि देहाद्देहनिपातनम् ॥ ३३ ॥ <br>
मिथ्याप्रलापिनामेषामुक्ता क्लेशपरम्परा ॥ <br>
स्तेयहारं प्रहारं च नीतिहारं तथैव च ॥ ३४ ॥ <br>
स्तेयकर्माणि कुर्वन्ति प्रसह्य हरणानि च ॥ <br>
करचण्डाशिनो ये च राजशब्दोपजीविनः ॥ ३५ ॥ <br>
पीडयन्ति जनान् सर्वान्कृपणान्ग्रामकूटकान् ॥ <br>
सुवर्णमणिमुक्तानां कूटकर्मानुकारकाः ॥ ३६ ॥ <br>
समये कृतहर्त्तारो लोकपीडाकरा नराः ॥ <br>
अनादिबुद्धयश्चान्ये स्वार्थातिशयकारिणः ॥ ३७ ॥ <br>
भूतनिष्ठाभियोगज्ञा व्यवहारेष्वनर्थकाः ॥ <br>
भेदकाराश्च धातूनां रजतस्य च कारकाः ॥ ३८ ॥ <br>
न्यासार्थहारका ये च सम्मोहनकराश्च ये ॥ <br>
ये तथोपाधिकाः क्षुद्राः पच्यन्ते तेषु तेष्वथ ॥ ३९ ॥ <br>
निरयेष्व प्रतिष्ठेषु दारुणेषु ततस्ततः॥<br>
तत्र कालं तु सुचिरं पच्यन्तां पापकारिणः॥203.४०॥<br>
कर्मक्षयो यदा तेषां मानुष्यं प्राप्नुवन्ति ते ॥<br>
तत्र तत्रोपपद्यन्ते यत्र यत्र महद्भयम् ॥ ४१ ॥ <br>
यस्मिंश्चौरभयं देशे क्षुद्भयं राजतो भयम् ॥ <br>
आपद्भ्योऽपि भयं यत्र व्याधिमृत्युभयं तथा ॥ ४२॥ <br>
ईतयो यत्र देशेषु लुब्धेषु नगरेषु च ॥ <br>
क्षयाः कालोपसर्गा वा जायन्ते तत्र ते नराः॥४३॥ <br>
बहुदुःखपरिक्लिष्टा गर्भवासेन पीडिताः ॥ <br>
एकहस्ता द्विहस्ता वा कूटाश्च विकृतोदराः ॥ ४४ ॥ <br>
शिराविवृतगात्राश्च हीनाङ्गा वातरोगिणः ॥ <br>
अश्रुपातितनेत्राश्च भार्या न प्राप्नुवन्ति ते ॥४९॥ <br>
तेषामपत्यं न भवेत्तद्रूपं च सुलक्षणम् ॥ <br>
अतिह्रस्वं विवर्णं च विकृतं भ्रान्तलोचनम् ॥ ४६ ॥ <br>
संसारे च यथा पक्वं कृपणं भैरवस्वनम् ॥ <br>
महतः परिवारस्य तुष्टश्चोच्छिष्टभोजकः ॥ ४७ ॥ <br>
रूपतो गुणतो हीनो बलतः शीलतस्तथा ॥ <br>
राजभृत्या भवन्त्येते पृथिवीपरिचारकाः ॥ ४८ ॥ <br>
अनालया निरामर्षा वेद नाभिः सुसंवृताः ॥ <br>
समकार्यसजात्यानां मित्रसम्बन्धिनां तथा ॥ ४९ ॥ <br>
कर्मान्तकारका ह्येते तृणीभूता भवन्ति ते ॥ <br>
अनर्थो राजदण्डो वा नित्यमुत्पाद्यते वधः ॥ 203.५० ॥ <br>
कर्मकल्याणकृच्छ्रेषु भृशं चापि विमुह्यति ॥ <br>
कर्षकाः पशुपालाश्च वाणिज्यस्योपजीवकाः ॥५१॥ <br>
यद्यत्कुर्वन्ति ते कर्म सर्वत्र क्षयभागिनः ॥ <br>
सत्यमन्विष्यमाणाश्च नैव ते कीर्त्तिभागिनः ॥ ५२ ॥ <br>
यत्किञ्चिदशुभं कर्म तस्मिन्देशे समुच्छ्रितम् ॥ <br>
तस्य देशस्य नैवास्ति वर्जयित्वातुरान्नरान् ॥ ५३ ॥ <br>
सुवृष्ट्यामपि तेषां वै क्षेत्रं तं तु विवर्जयेत् ॥ <br>
अशनिर्वा पतेत्तत्र क्षेत्रं वापि विनश्यति ॥५४ ॥ <br>
न सुखं नापि निर्वाणं तेषां मानुषता भवेत् ॥ <br>
उत्पद्यते नृशंसानां तीव्रः क्लेशः सुदारुणः ॥५५॥ <br>
स्तेयकर्मप्रयुक्तानां मुक्त्वा क्लेशपरम्पराम् ॥ <br>
परदारप्रसक्तानामिमां शृणुत यातनाम् ॥ ५६ ॥ <br>
तिर्यङ्मानुषदेहेषु यान्ति विक्षिप्तमानसाः ॥ <br>
विहरन्ति ह्यधर्मेषु धर्मचारित्रदूषकाः ॥ ५७ ॥ <br>
तांस्तेनैव प्रदानेन संग्रहेत्तु ग्रहेण वा ॥ <br>
मूलकर्मप्रयोगेण राष्ट्रस्यातिक्रमेण वा ॥ ५८ ॥ <br>
प्रसह्य वा प्रकृत्या वै ये चरन्ति कुलाङ्गनाः ॥ <br>
वर्णसङ्करकर्त्तारः कुलधर्मादिदूषकाः ॥ ५९ ॥ <br>
शीलशौचादिसम्पन्नं ये जनं धर्मलक्षणम् ॥ <br>
धर्षयन्ति च ये पापाः श्रूयतां तत्पराभवः ॥ 203.६० ॥ <br>
निरयं पापभूयिष्ठा अनुभूय महाभयम् ॥ <br>
बहुवर्षसहस्राणि कमर्णा तेन दुष्कृताः ॥ ६१ ॥ <br>
कर्मक्षये यदा भूयो मानुष्यं यान्ति दारुणम् ॥ <br>
सङ्कीर्णयोनिजाः क्षुद्रा भवन्ति पुरुषाधमाः ॥ ६२ ॥ <br>
वेश्यालङ्घककूटानां शौण्डिकानां तथैव च ॥ <br>
दुष्टपाषण्डनारीणां नैकमैथुनगामिनाम् ॥ ६३ ॥ <br>
निर्ल्लज्जपुण्ड्रकाः केचिद्बद्धपौरुषगण्डकाः ॥ <br>
स्त्रीबन्धकाः स्त्रीविनाशाः स्त्रीवेषाः स्त्रीविहारिणः ॥ ६४ ॥ <br>
स्त्रीणां चानुप्रवृद्धा ये स्त्रीभोगपरिभोगिनः ॥ <br>
तद्दैवतास्तन्नियमास्तद्वेषास्तत्प्रभाषिताः ॥६५ ॥ <br>
तद्भावास्तत्कथालापास्तद्भोगाः परिभोगिनः ॥ <br>
विप्रलोभं च दानेषु प्राप्नुवन्ति नराधमाः ॥ ६६ ॥ <br>
सौभाग्यपरमासक्ता नरा बीभत्सदर्शनाः ॥ <br>
अबुद्धैः सह संवासं प्रियं चाविप्रियं तथा ॥ ६७ ॥ <br>
शारीरं मानसं दुःखं प्राप्नुवन्ति नराधमाः ॥ <br>
कृमिभिर्भक्षणं चैव तप्ततैलोपसेचनम् ॥ ६८ ॥ <br>
अग्निक्षारनदीभ्यां तु प्राप्नुवन्ति न संशयः ॥<br>
&nbsp;परदारप्रसक्तानां भयं भवति निग्रहः ॥ ६९ ॥ <br>
सर्वं च निखिलं कार्यं यन्मया समुदाहृतम् ॥ 203.७० ॥ <br>
इति श्रीवराहपुराणे पापसमूहानुक्रमो नाम त्र्यधिकद्विशततमोऽध्याय ॥ २०३ ॥ <br>
<br>
