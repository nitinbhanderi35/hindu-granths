धरण्युवाच ।<br>
रैभ्योऽसौ मुनिशार्दूलः श्रुत्वा सिद्धं वसुं तदा ।<br>
स्वयं किमकरोद् देव संशयो मे महानयम् ।। ७.१ ।।<br>
श्रीवराह उवाच ।<br>
स रैभ्यो मुनिशार्दूलः श्रुत्वा सिद्धं वसुं तदा ।<br>
आजगाम गयां पुण्यां पितृतीर्थं तपोधनः ।<br>
तत्र गत्वा पितॄन् भक्त्या पिण्डदानेन तर्पयत् ।। ७.२ ।।<br>
ततो वै सुहमत्तीव्रं तपः परमदुश्चरम् ।<br>
चरतस्तस्य तत्तीव्रं तपो रैभ्यस्य धीमतः ।<br>
आजगाम महायोगी विमानस्थोऽतिदीप्तिमान् ।। ७.३ ।।<br>
त्रसरेणुसमे शुद्धे विमाने सूर्यसन्निभे ।<br>
परमाणुप्रमाणेन पुरुषस्तत्र दीप्तिमान् ।। ७.४ ।।<br>
सोऽब्रवीद् रैभ्य किं कार्यं तपश्चरसि सुव्रत ।<br>
एवमुक्त्वा दिवो भूमिं मापयामास वै पुमान् ।। ७.५ ।।<br>
तत्रापि रथपञ्चाभं विमानं सूर्यसन्निभम् ।<br>
युगपद् ब्रह्मभुवनं व्याप्नुवन्तं ददर्श सः ।। ७.६ ।।<br>
ततः स विस्मयाविष्टो रैभ्यः प्रणतिपूर्वकम् ।<br>
पप्रच्छ तं महायोगिन् को भवान् प्रब्रवीतु मे ।। ७.७ ।।<br>
पुरुष उवाच ।<br>
अहं रुद्रादवरजो ब्रह्मणो मानसः सुतः ।<br>
नाम्ना सनत्कुमारेति जनलोके वसाम्यहम् ।। ७.८ ।।<br>
भवतः पार्श्वमायातः प्रणयेन तपोधन ।<br>
धन्योऽसि सर्वथा वत्स ब्रह्मणः कुलवर्धनः ।। ७.९ ।।<br>
रैभ्य उवाच ।<br>
नमोऽस्तु ते योगिवर प्रसीद<br>
दयां मह्यं कुरुषे विश्वरूप ।<br>
किमत्र कृत्यं वद योगिसिंह<br>
कथं हि धन्योऽहमुक्तस्त्वया च ।। ७.१० ।।<br>
सनत्कुमार उवाच ।<br>
धन्यस्त्वमेव द्विजवर्यमुख्य<br>
यद् वेदवादाभिरतः पितॄंश्च ।<br>
प्रीणासि मन्त्रव्रतजप्यहोमै-<br>
र्गयां समासाद्य तथाऽन्नपिण्डैः ।। ७.११ ।।<br>
श्रृणुष्व चान्यं नृपतिर्बभूव<br>
विशालनामा स पुरीं विशालाम् ।<br>
उवास धन्यो धृतिमानपुत्रः<br>
स्वयं विशालाधिपतिर्द्विजाग्र्यान् ।<br>
पप्रच्छ पुत्रार्थममित्रसाह -<br>
स्ते ब्राह्मणाश्चोचुरदीनसत्त्वाः ।। ७.१२ ।।<br>
र्गत्वा गयामन्नदानैरनेकैः ।<br>
ध्रुवं सुतस्ते भविता नृपेश<br>
सुसंप्रदाता सकलक्षितीशः ।। ७.१३ ।।<br>
इतीरितो ब्राह्मणैः स प्रहृष्टो<br>
राजा विशालाधिपतिः प्रयत्नात् ।<br>
आगत्य तेन प्रवरेण तीर्थे<br>
मघासु भक्त्याऽथ कृतं पितॄणाम् ।। ७.१४ ।।<br>
पिण्डप्रदानं विधिना प्रयत्ना-<br>
ददद्वियत्युत्तममूर्तयस्तान् ।<br>
पश्यन् स पुंसः सितपीतकृष्णा-<br>
नुवाच राजा किमिदं भवद्भिः ।<br>
उपेक्ष्यते शंसत सर्वमेव<br>
कौतूहलं मे मनसि प्रवृत्तम् ।। ७.१५ ।।<br>
सित उवाच ।<br>
अहं सितस्ते जनकोऽस्मि तात<br>
नाम्ना च वृत्तेन च कर्मणा च ।<br>
अयं च मे जनको रक्तवर्णो<br>
नृशंसकृद् ब्रह्महा पापकारी ।। ७.१६ ।।<br>
अधीश्वरो नाम परः पिताऽस्य<br>
कृष्णो वृत्त्या कर्मणा चापि कृष्णः ।<br>
एतेन कृष्णेन हताः पुरा वै<br>
जन्मन्यनेके ऋषयः पुराणाः ।। ७.१७ ।।<br>
एतौ मृतौ द्वावपि पुत्र रौद्र-<br>
मवीचिसंज्ञं नरकं प्रपन्नौ ।<br>
अधीश्वरो मे जनकः परोऽस्य<br>
कृष्णः पिता द्वावपि दीर्घकालम् ।<br>
अहं च शुद्धेन निजेन कर्मणा<br>
शक्रासनं प्रापितो दुर्लभं ततः ।। ७.१८ ।।<br>
त्वया पुनर्मन्त्रविदा गयायां<br>
पिण्डप्रदानेन बलादिमौ च ।<br>
मेलापितौ तीर्थपिण्डप्रदान -<br>
प्रभावतो मे नरकाश्रितावपि ।। ७.१९ ।।<br>
पितॄन् पितामहांस्तत्र तथैव प्रपितामहान् ।<br>
प्रीणयामीति तत्तोयं त्वया दत्तमरिंदम ।। ७.२० ।।<br>
तेनास्मद्युगपद्योगो जातो वाक्येन सत्तम ।<br>
तीर्थप्रभावाद् गच्छामः पितृलोकं न संशयः ।। ७.२१ ।।<br>
अत्र पिण्डप्रदानेन एतौ तव पितामहौ ।<br>
दुर्गतावपि संसिद्धौ पापकृद्विकृतिं गतौ ।। ७.२२ ।।<br>
तीर्थप्रभाव एषोऽस्मिन् ब्रह्मघ्नस्यापि तत्सुतः ।<br>
पुतः पिण्डप्रदानेन कुर्यादुद्धरणं पुनः ।। ७.२३ ।।<br>
एतस्मात् कारणात् पुत्र अहमेतौ विगृह्य वै ।<br>
आगतोऽस्मि भवन्तं वै द्रष्टुं यास्यामि साम्प्रतम् ।<br>
एतस्मात् कारणाद् रैभ्य भवान् धन्यो मयोच्यते ।। ७.२४ ।।<br>
सकृद् गयाभिगमनं सकृत्पिण्डप्रदापनम् ।<br>
दुर्लभं त्वं पुनर्नित्यमस्मिन्नेव व्यवस्थितः ।। ७.२५ ।।<br>
किमनु प्रोच्यते रैभ्य तव पुण्यमिदं प्रभो ।<br>
येन साक्षाद् गदापाणिर्दृष्टो नारायणः स्वयम् ।। ७.२६ ।।<br>
ततो गदाधरः साक्षादस्मिंस्तीर्थे व्यवस्थितः ।<br>
अतोऽतिविख्याततमं तीर्थमेतद् द्विजोत्तम ।। ७.२७ ।।<br>
श्रीवराह उवाच ।<br>
एवमुक्त्वा महायोगी तत्रैवान्तरधीयत ।<br>
रैभ्योऽपि च गदापाणेर्हरेः स्तोत्रमथाकरोत् ।। ७.२८ ।।<br>
रैभ्य उवाच ।<br>
गदाधरं विबुधजनैरभिष्टुतं<br>
धृतक्षमं क्षुधितजनार्त्तिनाशनम् ।<br>
शिवं विशालासुरसैन्यमर्दनं<br>
नमाम्यहं हतसकलाशुभं स्मृतौ ।। ७.२९ ।।<br>
पुराणपूर्वं पुरुषं पुरुष्टृतं<br>
पुरातनं विमलमलं नृणां गतिम् ।<br>
त्रिविक्रमं धृतधरणिं बलेर्हं<br>
गदाधरं रहसि नमामि केशवम् ।। ७.३० ।।<br>
सुशुद्धभावं विभवैरुपावृतं<br>
श्रियावृतं विगतमलं विचक्षणम् ।<br>
क्षितीश्वरैरपगतकिल्बिषैः स्तुतं<br>
गदाधरं प्रणमति यः सुखं वसेत् ।। ७.३१ ।।<br>
सुरासुरैरर्च्चितपादपङ्कजं<br>
केयूरहाराङ्गदमौलिधारिणम् ।<br>
अब्धौ शयानं च रथाङ्गपाणिनं<br>
गदाधरं प्रणमति यः सुखं वसेत् ।। ७.३२ ।।<br>
सितं कृते त्रेतायुगेऽरुणं विभुं<br>
तथा तृतीये पीतवर्णमच्युतम् ।<br>
कलौ घनालिप्रतिमं महेश्वरं<br>
गदाधरं प्रणमति यः सुखं वसेत् ।। ७.३३ ।।<br>
बीजोद्भवो यः सृजते चतुर्मुख-<br>
स्तथैव नारायणरूपतो जगत् ।<br>
प्रपालयेद् रुद्रवपुस्तथान्तकृद्<br>
गदाधरो जयतु षडर्द्धमूर्तिमान् ।। ७.३४ ।।<br>
सत्त्वं रजश्चैव तमो गुणास्त्रय-<br>
स्त्वेतेषु नान्यस्य समुद्भवः किल ।<br>
स चैक एव त्रिविधो गदाधरो<br>
दधातु धैर्यं मम धर्ममोक्षयोः ।। ७.३५ ।।<br>
संसारतोयार्णवदुःखतन्तुभि-<br>
र्वियोगनक्रक्रमणैः सुभीषणैः ।<br>
मज्जन्तमुच्चैः सुतरां महाप्लवे<br>
गदाधरो मामु दधातु पोतवत् ।। ७.३६ ।।<br>
स्वयं त्रिमूर्तिः स्वमिवात्मनात्मनि<br>
स्वशक्तितश्चाण्डमिदं ससर्ज्ज ह ।<br>
तस्मिञ्जलोत्थासनमार्यतेजसं<br>
ससर्ज्ज यस्तं प्रणतोऽस्मि भूधरम् ।। ७.३७ ।।<br>
मत्स्यादिनामानि जगत्सु केवलं<br>
सुरादिसंरक्षणतो वृषाकपिः ।<br>
मुख्यस्वरूपेण समन्ततो विभु-<br>
र्गदाधरो मे विदधातु सद्गतिम् ।। ७.३८ ।।<br>
श्रीवराह उवाच ।<br>
एवं स्तुतस्तदा विष्णुर्भक्त्या रैभ्येण धीमता ।<br>
प्रादुर्बभूव सहसा पीतवासा जनार्दनः ।। ७.३९ ।।<br>
शङ्खचक्रगदापाणिर्गरुडस्थो वियद्गतः ।<br>
उवाच मेघगम्भीरधीरवाक् पुरुषोत्तमः ।। ७.४० ।।<br>
तुष्टोऽस्मि रैभ्य भक्त्या ते स्तुत्या च द्विजसत्तम ।<br>
तीर्थस्नानेन च विभो ब्रूहि यत्तेऽभिवाञ्छितम् ।। ७.४१ ।।<br>
रैभ्य उवाच ।<br>
गतिं मे देहि देवेश यत्र ते सनकादयः ।<br>
वसेयं तत्र येनाहं त्वत्प्रसादाद् गदाधर ।। ७.४२ ।।<br>
देव उवाच ।<br>
एवमस्त्विति ते ब्रह्मन्नित्युक्त्वाऽन्तरधीयत ।<br>
भगवानपि रैभ्यस्तु दिव्यज्ञानसमन्वितः ।। ७.४३ ।।<br>
क्षणाद् बभूव देवेन परितुष्टेन चक्रिणा ।<br>
जगाम यत्र ते सिद्धाः सनकाद्या महर्षयः ।। ७.४४ ।।<br>
एतच्च रैभ्यनिर्द्दिष्टं स्तोत्रं विष्णोर्गदाभृतः ।<br>
यः पठेत् स गयां गत्वा पिण्डदानाद् विशिष्यते ।। ७.४५ ।।<br>
।। इति श्रीवराहपुराणे भगवच्छास्त्रे सप्तमोऽध्यायः ।। ७ ।।<br>
