श्रीवराह उवाच॥<br>
शृणु चान्यद्वरारोहे कृष्णस्यान्यद्विचेष्टितम् ॥ <br>
द्वारकां वसमानस्य साम्बशापादिकं शृणु॥१ ॥ <br>
सुखासीनस्य कृष्णस्य पुत्रदारसुतैः सह ॥ <br>
आगतो नारदस्तत्र यदृच्छागमनो मुनिः॥<br>
पाद्यमर्घ्यं चासनं च मधुपर्कं सभाजनम्॥<br>
गां च दत्त्वा यथान्यायं कृतं संवादमुत्तमम् ॥३॥ । <br>
एकान्ते प्राप्य कृष्णं च विज्ञप्तिमकरोत्प्रभुः॥<br>
कृष्ण किञ्चिद्वक्तुकामस्तत्त्वं शृणु महामते॥॥ <br>
साम्बनामा तव युवा पुत्रो वाग्मी तु रूपवान्॥ <br>
स्पृहणीयः सदा कान्तः स्त्रीजनस्य सुरेश्वरः॥५॥<br>
एतास्तु वरनार्यो वै क्रीडार्थं हि सुरेश्वरः।<br>
देवयोन्यो ददुस्तुभ्यं सहस्राणि  च षोडश॥६॥ <br>
साम्बं दृष्ट्वा च सर्वासां क्षुभ्यते च मनः प्रभो ॥ <br>
एतत्तु ब्रह्मलोके च गीयते दैवतैः स्वयम् ॥ ७ ॥ <br>
त्वत्प्रियार्थं समायातः कथितुं ते सुरोत्तम ॥ <br>
श्रूयते चार्थ विद्रूपः श्लोको द्वैपायनेन वै ॥ ८ ॥ <br>
क्रियातः स्वर्गवासोस्ति नरकस्तद्विपर्ययात् ॥ <br>
पुण्यरूपं तु यत्कर्म दिशो भूमिं च संस्पृशेत् ॥ ९ ॥ <br>
यावत्स शब्दो भवति तावत्पुरुष उच्यते ॥ <br>
पुरुषश्चाविनाशी च कथ्यते शाश्वतोऽव्ययः ॥ 177.१० ॥ <br>
नरके पुरुषः प्रोक्तो विपरीतो मनीषिभिः ॥ <br>
तस्मात्साम्बं समाहूय तथा देवीगणं च तम् ॥ ११ ॥ <br>
आसनेषूपविष्टानां तासां क्षोभं च तत्त्वतः ॥ <br>
लक्षयिष्याम्यहं सर्वं सत्यं चासत्यमेव  च ॥ १२ ॥ <br>
तावत्सभ्यासनान्येव स्वास्तीर्य च विभागशः ॥ <br>
सर्वास्तास्तु समाहूय आसने चोपवेश्य च ॥ १३ ॥ <br>
पश्चात्साम्बः समायातस्तस्याग्रे करसंपुटम् ॥ <br>
कृत्वा स्थितो मुहूर्तं तु किमाज्ञापयसि प्रभो ॥ १४ ॥ <br>
दृष्ट्वा रूपमतीवास्य साम्बस्यैव वरस्त्रियः ॥ <br>
चुक्षुभुः सकला देव्य कृष्णस्यैव तु पश्यतः ॥१५॥ <br>
उत्तिष्ठतः प्रियाः सर्वा गच्छत स्वनिवेशनम् ॥ <br>
कृष्णवाक्यात्तदा देव्यो जग्मुः स्वं स्वं निवेशनम् ॥१६॥ । <br>
सांबस्तत्रैव संतस्थौ वेपमानः कृताञ्जलिः ॥ <br>
स कृष्णो नारदं वीक्ष्य लज्जयावाङ्मुखोऽभवत् ॥ १७ ॥ <br>
कृष्णस्तु कथयामास नारदाय सविस्तरम् ॥ <br>
स्त्रीस्वभावं चरित्रं च आश्चर्यं पापकारकम् ॥ १८ ॥ <br>
क्षणो नास्ति रहो नास्ति नास्ति कृत्ये विभावना ॥ <br>
तेन नारद नारीणां सतीत्वमुपजायते ॥ १९ ॥ <br>
एकवासास्तथा गौरी श्यामा वा वरवर्णिनी ॥ <br>
मध्यं गता प्रगल्भा च वयोऽतीतास्तथा स्त्रियः ॥ 177.२० ॥ <br>
सुरूपं पुरुषं दृष्ट्वा क्षरन्ति मुनिसत्तम ॥ <br>
स्वभाव एष नारीणां सांबस्य शृणु कारणम् ॥ २१ ॥ <br>
अतीव मानी तेजस्वी धार्मिकोऽतिगुणान्वितः ॥                                                                                       रूपकारणमुद्दिश्य गतः क्षोभं कथञ्चन ॥ २२ ॥ <br>
नारदस्त्वेवमेवं च प्रतिपूज्य हरेर्वचः ॥ <br>
अन्तरज्ञ उवाचेदं सांबशापकरं तथा ॥ २३ ॥ <br>
यथा एकेन चक्रेण रथस्य न गतिर्भवेत् ॥ <br>
पुरुषास्वादनाच्चैवं क्षरन्ति सततं स्त्रियः ॥ २४ ॥ <br>
पुंसः सुदृष्टिपातेन कृतकृत्या भवन्ति ताः ॥ <br>
प्रद्युम्नं वीक्ष्य नार्यस्तु लज्जामापुः सुपुष्कलाम् ॥ २५ ॥ <br>
सांबं दृष्ट्वैव ताः सर्वा अनङ्गेन प्रपीडिताः ॥ <br>
उद्दीपनविभावोऽयं तासां गन्धादिकं यथा ॥ २६ ॥ <br>
तस्मात्सांबस्तु दुष्टात्मा तव स्त्रीणां विनाशकृत् ॥ <br>
सत्यलोके प्रवादो यस्तव जातो दुरत्ययः ॥ २७ ॥ <br>
मया श्रुतस्तु लोकेभ्यो ब्रह्मर्षिभ्यो मुहुर्मुहुः ॥ <br>
सांबत्यागात्प्रमार्ष्टुं त्वमयशः कुलनाशकम् ॥ २८ ॥ <br>
त्वमिहार्हस्यमेयात्मन्मया नु कथितं हितम् ॥ <br>
इत्युक्त्वा वचनं तत्र नारदो मौनमास्थितः ॥ २९ ॥ <br>
कृष्णः शशाप सांबं तु विरूपत्वं भविष्यति ॥ <br>
शापयुक्तः स सांबस्तु कुष्ठयुक्तोऽभवत्क्षणात्॥ 177.३० ॥ <br>
शरीरात्तु गलद्रक्तं पूतिगन्धयुतं सदा ॥ <br>
पशुवत्कर्तितो यस्तु तद्वद्देहोऽस्य दृश्यते ॥ ३१ ॥ <br>
ततस्तु नारदेनैव साम्बशापविनाशकः ॥ <br>
समादिष्टो महान्धर्म आदित्याराधनं प्रति ॥ ३२ ॥ <br>
सांब सांब महाबाहो शृणु जांबवतीसुत ॥ <br>
पूर्वाचले च पूर्वाह्ने उद्यन्तं तु विभावसुम् ॥ ३३ ॥ <br>
नमस्कुरु यथान्यायं वेदोपनिषदादिभिः ॥ <br>
त्वयोदितं रविः श्रुत्वा तुष्टिं यास्यति नान्यथा ॥ ३४ ॥ <br>
सांब उवाच ॥ <br>
अगम्यगमनात्पापाद्व्याप्तो यः पुरुषो भवेत् ॥ <br>
तस्य देवः कथं तुष्टो भविष्यति स वै मुने ॥ ३५ ॥ <br>
नारद उवाच ॥ <br>
भविष्यत्पुराणमिति तव वादाद्भविष्यति ॥ <br>
ब्रह्मलोके पठिष्यामि ब्रह्मणोऽग्रे त्वहं सदा ॥ ३६ ॥ <br>
सुमन्तुर्मर्त्त्यलोके च मनोः प्रकथयिष्यति ॥ <br>
सांब उवाच ॥ <br>
कथं पूर्वाचले गत्वा मांसपिण्डोपमः प्रभो ॥ ३७ ॥ <br>
त्वत्प्रसादान्महद्दुःखं प्राप्तस्त्वहमकल्मषः ॥ <br>
नारद उवाच ॥ <br>
यथोदयाचले देवमाराध्य लभते फलम् ॥ ३८ ॥ <br>
मथुरायां तथा गत्वा षट्सूर्ये लभते फलम् ॥ <br>
मध्याह्ने च तथा देवं फलप्रियमकल्मषम् ॥ ३९ ॥ <br>
मथुरायां च मध्याह्ने मध्यन्दिन रवौ तथा ॥ <br>
अस्तङ्गते तथा देवं सद्यो राज्यफलं भवेत् ॥ 177.४० ॥ <br>
मथुरायां तथा पुण्यमुदयास्तं रवेर्जपन् ॥ <br>
मध्याह्ने प्रयतो वाग्भिः जपन्मुच्येत पातकात् ॥ ४१ ॥ <br>
कृष्णगङ्गोद्भवे स्नात्वा सूर्यमाराध्य यत्नतः ॥ <br>
सर्वपापविनिर्मुक्तः कुष्ठादिभ्यो विमुच्यते ॥ ४२ ॥ <br>
श्रीवराह उवाच ॥ <br>
ततः साम्बो महाबाहुः कृष्णाज्ञप्तो ययौ पुरीम् ॥ <br>
मथुरां मुक्तिफलदां रवेराराधनोत्सुकः ॥ ४३ ॥ <br>
नारदोक्तेन विधिना सांबो जांबवतीसुतः ॥ <br>
षट्सूर्यान्पूजयामास उदयन्तं दिवाकरम् ॥ ४४ ॥ <br>
कृत्वा योगेन चात्मानं सांबस्याग्रे रविस्तदा ॥ <br>
वरं वृणीष्व भद्रं ते मद्व्रतख्यापनाय च ॥ ४५ ॥ <br>
यस्तोषितो नारदेन तद्वदस्व ममाग्रतः ॥ <br>
सांब पंचाशकैः श्लोकेर्वेदगृह्यपदाक्षरैः ॥ ४६ ॥ <br>
यः स्तुतोऽहं त्वया वीर तेन तुष्टोऽस्मि ते सदा ॥ <br>
स्पृष्टो देवेन सर्वाङ्गे तत्क्षणाद्दीप्तसच्छविः ॥४७॥ <br>
व्यक्तांगावयवः साक्षाद्द्वितीयोऽभूद्रविर्यथा ॥ <br>
मध्याह्ने याज्ञवल्क्यस्य यज्ञं माध्यन्दिनीयकम् ॥४८॥ <br>
अध्यापयत्सांबयुतो रविर्मध्यन्दिनोऽभवत् ॥ <br>
वैकुण्ठपश्चिमे पार्श्वे तीर्थं माध्यन्दिनीयकम् ॥ ४९ ॥ <br>
स्नात्वा मध्यन्दिनं दृष्ट्वा सर्वपापैः प्रमुच्यते ॥ <br>
उदयास्ते ततो देवः सांबेन   सहितो विराट् ॥ 177.५० ॥ <br>
सायाह्ने कृष्णगंगाया दक्षिणे संस्थितस्तदा ॥ <br>
तत्र दृष्ट्वा तु सायाह्ने रविमस्तोदयं प्रभुम् ॥ ५१ ॥ <br>
सर्वपापविशुद्धात्मा परं ब्रह्माधिगच्छति ॥ <br>
श्रीवराह उवाच ॥ <br>
एवं सांबस्य तुष्टेन मध्याह्ने तु नभस्तलात् ॥ ५२ ॥ <br>
द्विधाकृतात्मयोगेन सांबकुष्ठमपोहितम् ॥ <br>
साम्बः प्रख्याततीर्थे तु तत्रैवान्तरधीयत ॥ ५३ ॥ <br>
सांबस्तु सह सूर्येण रथस्थेन दिवानिशम् ॥<br>
रविं पप्रच्छ धर्मात्मा पुराणं सूर्यभाषितम् ॥ ५४ ॥ <br>
भविष्यमिति विख्यातं ख्यातं कृत्वा पुनर्नवम् ॥ <br>
सांबः सूर्यप्रतिष्ठां च कारयामास तत्त्ववित् ॥ ५५ ॥ <br>
उदयाचलमाश्रित्य यमुनायाश्च दक्षिणे ॥ <br>
मध्ये कालप्रियं देवं मध्याह्ने स्थाप्य चोत्तमम् ॥५६॥ <br>
मूलस्थानं ततः पश्चादस्तमानाचले रविम् ॥ <br>
स्थाप्य त्रिमूर्त्तिं सांबस्तु प्रातर्मध्यापराह्णिकम् ॥ ५७ ॥ <br>
मथुरायां तथा चैकं स्थाप्य सांबो वसुन्धरे ॥ <br>
स्वनाम्ना स्थापयामास पुराणविधिना स्वयम् ॥ ५८ ॥ <br>
एवं सांबपुरं नाम मथुरायां कुलेश्वरम् ॥ <br>
रथयात्रां तथा कृत्वा रविणा कथिता यदा ॥ ९९ ॥ <br>
माघमासस्य सप्तम्यां दिव्यं सांबपुरं नराः ॥ <br>
रथयात्रां प्रकुर्वन्ति सर्वद्वन्द्वविवर्जिताः ॥ 177.६० ॥ <br>
गच्छन्ति तत्पदं शान्तं सूर्यमण्डलभेदकम् ॥ <br>
एतत्ते कथितं देवि सांबशापसमुद्भवम् ॥ ६१ ॥ <br>
पापप्रशमनाख्यानं महापातक नाशनम् ॥ ६२ ॥ <br>
इति श्रीवराहपुराणे साम्बवचनत्रयसूर्यप्रतिष्ठानं नाम सप्तसप्तत्यधिकशततमोऽध्यायः ॥ १७७ ॥ <br>
<br>
