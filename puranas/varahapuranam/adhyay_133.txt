अथ पूजासामयिकगुदरवपुरीषोत्सर्जनयोः प्रायश्चित्तम् ।। <br>
श्रीवराह उवाच ।। <br>
स्पृशमानेन मां भूमे वातकर्म प्रमुच्यते ।। <br>
एवञ्च पुरुषो युक्तो वायुपीडितमानसः ।। १ ।। <br>
मक्षिका पञ्च वर्षाणि त्रीणि वर्षाणि मूषकः ।। <br>
श्वा चैव त्रीणि वर्षाणि कूर्मो वै जायते नव ।। २ ।। <br>
एष वै तापनं देवि मोहनं मम सांप्रतम् ।। <br>
यो वै शास्त्रं विजानाति मम कर्मपरायणः ।। ३ ।। <br>
श्रुत्वा वाक्यं हृषीकेशं प्रत्युवाच वसुन्धरा ।। <br>
धरण्युवाच ।। <br>
अतुलं लभते पापं तव कर्मपरायणः ।। ४ ।। <br>
तस्य देव सुखार्थाय विशुद्धिं वक्तुमर्हसि ।। <br>
श्रीवराह उवाच ।। <br>
शृणु कार्त्स्न्येन मे देवि कथ्यमानं मयाऽनघे ।। ५ ।। <br>
अपराधमिमं कृत्वा सन्तरेद्येन कर्मणा ।। <br>
पावकेन दिनं त्रीणि नक्तानि च पुनस्त्रयः ।। ६ ।। <br>
कर्म चैवं ततः कृत्वा स च मे नापराध्यति ।। <br>
सर्वसङ्गं परित्यज्य मम लोकं स गच्छति ।। ७ ।।<br>
एतत्ते कथितं भद्रे महाकर्मापराधिनः ।। <br>
दोषं चैव गुणं चैव यत्त्वया परिपृच्छितम् ।। ८ ।। <br>
शृणु तत्त्वेन मे भूमे कथ्यमानं मयाऽनघे ।। <br>
पुरीषं मुच्यते यस्तु मम कर्म समाचरन् ।। ९ ।।<br>
दिव्यवर्षसहस्रं तु रौरवे नरके वसेत् ।। <br>
पुरीषं भक्षयेत्तत्र मम कर्मपरायणः ।। 133.१० ।। <br>
प्रायश्चित्तं वदाम्यत्र येन मुच्येत किल्बिषात् ।। <br>
मम कर्मपरिभ्रष्टो विह्वलेनान्तरात्मना ।। ११ ।। <br>
एकां जलमयीं शय्यामेकामाकाशशायिनीम् ।। <br>
एवं कृत्वा विधानं तु सोऽपराधात्प्रमुच्यते ।। १२ ।।<br>
एतत्ते कथितं भद्रे पुरीषं यः समुत्सृजेत् ।। <br>
मद्भक्तेषु विशालाक्षि अपराधविनिश्चयः ।। १३ ।। <br>
इति श्रीवराहपुराणे पूजासमये गुदरवपुरीषोत्सर्गयोः प्रायश्चित्तं नाम त्रयस्त्रिंशदधिकशततमोऽध्यायः ।।१३३।। <br>
<br>
