अथ शैलार्च्चास्थापनम् ॥ <br>
श्रीवराह उवाच ॥ <br>
पुनरन्यत्प्रवक्ष्यामि तच्छृणुष्व वसुन्धरे ॥ <br>
यथा तिष्ठामि शैलेषु प्रतिमायामितस्ततः ॥ १ ॥ <br>
सुरूपां च शिलां दृष्ट्वा निःशल्यां सुपरीक्षिताम् ॥ <br>
तत्र दक्षं रूपकारं शीघ्रं च विनियोजयेत् ॥ २ ॥ <br>
शीघ्रमालिख्य तं तत्र श्वेतवर्तिकया नरः ॥ <br>
प्रदक्षिणां ततः कृत्वा पूजयेदक्षतादिभिः ॥ ३ ॥ <br>
दीपकं च ततो दद्याद्बलिं दध्योदनेन च ॥ <br>
नमो नारायणायेति उक्त्वा मन्त्रमुदीरयेत् ॥ ४ ॥ <br>
मन्त्रः- <br>
योऽसौ भवान्सर्वजनप्रवीरः सोमाग्नितेजाः सुमतिप्रधानः ॥ <br>
एतेन मन्त्रेण तु वासुदेव प्रतिष्ठितो वर्द्धय कीर्त्तिराशिम् ॥ ५ ॥ <br>
प्रवर अयुतवराह जय जय वर्द्धस्व ॥ <br>
अनेनैव तु मन्त्रेण कर्त्तव्यं यस्य यादृशम् ॥ <br>
एवंरूपं ततः कृत्वा देवं नारायणं प्रभुम् ॥ ६ ॥ <br>
ततो वै स्थापयेत्तत्र पूर्वाभिमुखमेव तु ॥ <br>
अहोरात्रमुषित्वैवं शुक्लवस्त्रेण भूषितः ॥ ७ ॥ <br>
शुक्लयज्ञोपवीती च कृत्वा वै दन्तधावनम् ॥ <br>
सर्वगन्धोदकं गृह्य इमं मन्त्रमुदाहरेत्॥८॥<br>
मन्त्रः – <br>
योऽसौ भवांस्तिष्ठति सर्वरूपं मायाबलं सर्वजगत्स्वरूपम् ॥ <br>
एतेन मन्त्रेण जगत्स्वरूप सम्पूजितस्तिष्ठसि लोकनाथ॥९॥ <br>
करणधारणप्रवध्यमुदाहरणमपराजितमजरामर ॥ <br>
सम्पूज्य स्नापयात्मानमनेन मन्त्रेण ॐ नमो वासुदेवाय ॥<br>
एवं तु स्थापनं कृत्वा शिलायां मम सुन्दरि ॥ <br>
ततो ऽधिवासनं कार्यं पूर्वप्रोष्ठपदासु च ॥ 182.१० ॥ <br>
यो मां संस्थापयेद्भूमे मम कर्मपरायणः ॥ <br>
स याति वैष्णवं लोकं नात्र कार्या विचारणा ॥ ११ ॥ <br>
यावकं पायसं भुक्त्वा अहोरात्रं समापयेत् ॥<br>
ततः पश्चिमसन्ध्यायां दद्याच्चत्वारि दीपकान्॥१२॥ <br>
पंचगव्यं च गन्धं च वारिणा सह मिश्रयेत् ॥ <br>
चतुरः कलशांश्चैव स्थापयेत्पादमूलतः ॥ १३ ॥ <br>
गीतवादित्रघोषेण उत्सवं तत्र कारयेत् ॥ <br>
ब्राह्मणैः सामगैस्तत्र वेदघोषं तु कारयेत् ॥ १४ ॥ <br>
ब्रह्माक्षरसहस्राणि पठतां ब्रह्मवादिनाम् ॥ <br>
येषां पठितशब्देन शुभगीतस्वरेण च ॥ १५ ॥ <br>
आगमिष्याम्यहं देवि मन्त्रपाठो मम प्रियः ॥ <br>
निःशब्दं च ततः कृत्वा स्थाप्यो भागवतैः सह ॥३५॥ <br>
पुनरावाहनं कुर्यान्मन्त्रेणानेन सुव्रतः ॥ <br>
आगच्छ हे देव सुमन्त्रयुक्तः पंचेन्द्रियैः षट्सु तथा प्रधानः ॥१७॥ <br>
एतेषु भूतेषु च संविधाता आवासितस्तिष्ठति लोकनाथ ॥ १८ ॥ <br>
अनेनैव तु मन्त्रेण समित्तिलघृतेन च ॥ <br>
मधुना चैव होतव्यमष्टोत्तरशताहुतीः ॥ १९ ॥ <br>
एवं कृते विधाने भवामि सन्निहितः स्वयम् ॥ <br>
व्यतीतायां तु शर्वर्यां प्रभाते विमले ततः॥182.२० ॥ <br>
पंचगव्यं तत प्राश्य मन्त्रेण विधिपूर्वकम् ॥ <br>
सर्वगन्धैश्च लाजैश्च पंचगव्यजलं तथा ॥ २१ ॥ <br>
ततः प्रासादे स्थाप्योऽहं गीतवादित्रमङ्गलैः ॥ <br>
सर्वगन्धांस्ततो गृह्य इमं मन्त्रमुदाहरेत् ॥ २२ ॥ <br>
मन्त्रश्च -<br>
योऽसौ भवाँल्लक्षणलक्षितश्च लक्ष्म्या च युक्तः सततं पुराणः ॥ <br>
अत्र प्रासादे सुसमिद्धतेजाः प्रवेशमायाहि नमो नमस्ते ॥२३॥ <br>
तत एतेन मन्त्रेण प्रासादं संप्रवेशयेत् ॥ <br>
प्रतिमा स्थापितव्या मे मध्ये न तु विपार्श्वतः ॥ २४ ॥ <br>
एवं संस्थापनं कृत्वा दद्यादुद्वर्त्तनं विभोः ॥ <br>
चन्दनं कुंकुमं चैव मिश्रं कालेयकेन च ॥२५॥ <br>
एवं चोद्वर्त्तनं कृत्वा इमं मन्त्रमुदाहरेत् ॥ <br>
योऽसौ भवान्सर्वजगत्प्रधानः सम्पूजितो ब्रह्मबृहस्पतिभ्याम् ॥ <br>
प्रवन्दितः कारणं मन्त्रयुक्तः सुस्वागतं तिष्ठ सुलोकनाथ ॥ २६ ॥ <br>
एवं संस्थापनं कृत्वा गन्धमाल्यैश्च पूजयेत् ॥ <br>
शुक्लवस्त्राणि मे दद्यादिमं मन्त्रमुदाहरेत् ॥ २७ ॥ <br>
मन्त्रः- <br>
वस्त्राणि देवेश गृहाण तानि मया सुभक्त्या रचितानि यानि ॥ <br>
इमानि सन्धारय विश्वमूर्त्ते प्रसीद मह्यं च नमो नमस्ते ॥२८॥ <br>
एवं वस्त्राणि मे दद्याद्विधिदृष्टेन कर्मणा ॥ <br>
धूपनं मे ततो दद्यात्कुङ्कुमागुरुमिश्रितम् ॥ <br>
एवं च धूपनं दद्यादिमं मन्त्रमुदीरयेत् ॥ २९ ॥ <br>
मन्त्रः –<br>
असावनादिः पुरुषः पुराणो नारायणः सर्वजगत् प्रधानः ॥ <br>
गन्धं च माल्यानि च धूप दीपौ गृहाण देवेश नमो नमस्ते ॥ 182.३० ॥ <br>
एवं पूजां ततः कृत्वा प्रापणं च निवेदयेत् ॥ <br>
पूर्वोक्तेन विधानेन प्रापणं चोपकल्प्य च ॥ ३१ ॥ <br>
पूर्वोक्तेनैव मन्त्रेण दद्यात्प्रापणकं बुधः ॥ <br>
प्रापणान्ते चाचमनं दद्याद्देहविशुद्धये ॥ ३२॥ <br>
शान्तिजापस्ततः कार्यः सर्वकार्यार्थसिद्धिदः ॥ <br>
मन्त्रः- <br>
त्वं वै सुशान्तिं कुरु लोकनाथ राज्ञः सराष्ट्रस्य च ब्राह्मणानाम् ॥ <br>
बालेषु वृद्धेषु गवाङ्गणेषु कन्यासु शान्तिं च पतिव्रतासु ॥ ३३ ॥ <br>
रोगा विनश्यन्तु च सर्वतश्च कृषीवलानां च कृषिः सदा स्यात्॥ <br>
सुभिक्षयुक्ताश्च सदा हि लोकाः काले सुवृष्टिर्भविता च शान्तिः ॥३४॥ <br>
एवं विधिं ततः कृत्वा विधिदृष्टेन कर्मणा ॥ <br>
संपूज्य तत्र देवेशं ब्राह्मणान्भोजयेद्व्रती ॥ ३५ ॥ <br>
दीनानाथान्प्रतर्प्याथ यथाविभवशक्तितः ॥ <br>
य एतेन विधानेन कुर्यात्संस्थापनं मम ॥ ३६ ॥ <br>
यावन्तो मम गात्रेषु जायन्ते जलबिन्दवः ॥ <br>
तावद्वर्षसहस्राणि मम लोकेषु तिष्ठति ॥ ३७ ॥ <br>
यो मां संस्थापयेद्भूमे सर्वाहङ्कारवर्जितः ॥ <br>
तारितं च कुलं तेन सप्त सप्त च सप्ततिः ॥ ३८ ॥ <br>
एतत्ते कथितं भद्रे शैलिकास्थापनं मम ॥ <br>
धर्मसन्धारणार्थाय मम भक्त सुखाय च ॥ ३९ ॥ <br>
इति श्रीवराहपुराणे शैलार्चास्थापनं नाम द्व्यशीत्यधिकशततमोऽध्यायः ॥ १८२ ॥<br>
<br>
