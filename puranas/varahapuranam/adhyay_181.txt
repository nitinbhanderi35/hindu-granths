अथ मधुकाष्ठाप्रतिमायामर्चास्थापनम् ॥ <br>
सूत उवाच ॥ <br>
एवं श्रुत्वा परं स्थानं सा मही संशितव्रता॥ <br>
सर्वक्षेत्रविभागेषु यश्च वै परमो विधिः ॥ १ ॥ <br>
संश्रुत्य विस्मयाविष्टा प्रत्युवाच वसुन्धरा ॥ <br>
धरण्युवाच ॥ <br>
अहो क्षेत्रप्रभावो वै यस्त्वया समुदाहृतः ॥ २ ॥ <br>
यं श्रुत्वा देवतत्त्वेन जातास्मि विगतज्वरा ॥ <br>
एकं मे परमं गुह्यं यन्नित्यं हृदि वर्त्तते ॥ ३ ॥ <br>
मम प्रीत्यर्थमखिलं तद्विष्णो वक्तुमर्हसि ॥ <br>
कथं तिष्ठसि काष्ठेषु शैलमृन्मयजेषु च ॥ ४ ॥ <br>
ताम्रे कांस्ये च रौप्ये च तिष्ठसि स्थापितः कथम् ॥ <br>
सौवर्णेषु च सर्वेषु तिष्ठसि स्थापितः कथम् ॥ ५ ॥ <br>
ब्रह्मचारी समासाद्य कथं तिष्ठसि माधव ॥ <br>
दन्तरत्ने समासाद्य कथं सन्तिष्ठते भवान् ॥ ६ ॥ <br>
कथं तिष्ठसि वा सव्ये भित्तिसंस्थो जनार्दनः ॥ <br>
भूमिसंस्थो महाभाग विधिदृष्टेन कर्मणा ॥ ७ ॥ <br>
एवं धरावचः श्रुत्वा प्रत्युवाचादिसूकरः ॥ <br>
श्रीवराह उवाच ॥ <br>
प्रतिमा यस्य कर्त्तव्या तदानीय वसुन्धरे ॥ ८ ॥ <br>
प्रतिमां कारयेच्चैव लक्षणोक्तां वसुन्धरे ॥ <br>
अर्चाशुद्धिं ततः कृत्वा प्रतिष्ठाप्य विधानतः ॥९॥<br>
ततः सम्पूजयेद्देवि संसारभवमुक्तये ॥ <br>
तत्र काष्ठेषु मधुकमानीय च वसुन्धरे ॥ 181.१० ॥ <br>
कृत्वा तत्प्रतिमां चैव प्रतिष्ठाविधिनार्च्चयेत् ॥ <br>
तांस्तु दद्यात्तु गन्धांश्च ये मया समुदाहृताः ॥ ११ ॥ <br>
कर्पूरं कुंकुमं चैव त्वचं चागुरुमेव च ॥ <br>
रसं च चन्दनं चैव सिल्हकोशीरकं तथा ॥ १२ ॥ <br>
एतैर्विलेपनं दद्यादर्चितस्तु विचक्षणः ॥ <br>
स्वस्तिकं वर्द्धमानं च श्रीवत्सं कौस्तुभं तथा ॥१३ ॥ <br>
विधानपूर्वकं चैव मंगल्यं चैव पायसम् ॥ <br>
वर्त्तिस्तिलफलं चैव कर्मण्यानि न संशयः ॥ १४ ॥ <br>
एवं सर्वं ततो दद्यात्पूजायां विहितं शुभम् ॥ <br>
कर्मणा विधिदृष्टेन शुद्धो भागवतः शुचिः॥१५॥ <br>
प्राणायामं ततः कृत्वा इमं मन्त्रमुदीरयेत् ॥ <br>
योऽसौ भवांस्तिष्ठते च सर्वयोगप्रधानतः ॥ १६ ॥ <br>
ससम्भ्रमं लोके सुप्रतीतस्तिष्ठ काष्ठे स त्वं भुवि ॥ <br>
एवं संस्थापनं कृत्वा काष्ठस्य प्रतिमासु च ॥१७ ॥ <br>
पुनः प्रदक्षिणीकृत्य शुद्धैर्भागवतैः सह ॥ <br>
प्रज्वाल्य दीपं तत्रैव चार्च्चायाः सम्मुखं स्थितः ॥ १८ ॥ <br>
नोर्द्ध्वं न तिर्यगीक्षेत कामक्रोधविवर्जितः ॥ <br>
नमो नारायणायेति इमं मन्त्रमुदीरयेत् ॥ १९ ॥ <br>
कुर्यात्संस्करणं तेषां विधिदृष्टेन कर्मणा ॥ 181.२० ॥ <br>
मन्त्रः – <br>
योऽसौ भवान्सर्वजनप्रवीर गतिः प्रभुस्त्वं वससि ह्यमोघ ॥ <br>
अनेन मन्त्रेण च लोकनाथ संस्थापितस्तिष्ठ च वासुदेव ॥ २१ ॥ <br>
सर्वामेवं ततः कृत्वा मम संस्थापनक्रियाम् ॥ <br>
पूज्या भागवताः सर्वे ये तत्र समुपागताः ॥ २२ ॥ <br>
गन्धमाल्यैरर्चयित्वा उपलेपैश्च भोजनैः ॥ <br>
कुर्यात्संस्करणं तेषां विधिदृष्टेन कर्मणा ॥ २३ ॥ <br>
एतत्कर्मविधानेन मधुकाष्ठस्य सुन्दरि ॥ <br>
धर्मसंस्थापनार्थाय एतत्ते कथितं मया ॥ २४ ॥ <br>
यस्त्वनेन विधानेन अर्च्चां काष्ठस्य स्थापयेत् ॥ <br>
स न गच्छति संसारं मम लोकं च गच्छति ॥ २५ ॥ <br>
इति श्रीवराहपुराणे भगवच्छास्त्रे मधुकाष्ठायां प्रतिमार्च्चास्थापनं नाम एकाशीत्यधिकशततमोऽध्यायः ॥ १८१ ॥ <br>
<br>
