धरण्युवाच ।<br>
ये ते मणौ तदा देव उत्पन्ना नरपुंगवाः ।<br>
तेषां वरो भगवता दत्तस्त्रेतायुगे किल ।। १७.१ ।।<br>
राजानो भवितारो वै कथं तेषां समुद्भवः ।<br>
किं च चक्रुर्हि ते कर्म पृथङ् नामानि शंस मे ।। १७.२ ।।<br>
श्रीवराह उवाच ।<br>
सुप्रभो मणिजो यस्तु राजा नाम्ना महामनाः ।<br>
तस्योत्पत्तिं वरारोहे श्रृणु त्वं भूतधारिणि ।। १७.३ ।।<br>
आसीद् राजा महाबाहुरादौ कृतयुगे पुरा ।<br>
श्रुतकीर्तिरिति ख्यातस्त्रैलोक्ये बलवत्तरः ।। १७.४ ।।<br>
तस्य पुत्रत्वमापेदे सुप्रभो मणिजो धरे ।<br>
प्रजापालेति वै नाम्ना श्रुतकीर्तिर्महाबलः ।। १७.५ ।।<br>
सैकस्मिंश्चिद् दिने प्रायाद् विपिनं श्वापदाकुम् ।<br>
तत्रापश्यदृषेर्धन्यं महदाश्रममण्डलम् ।। १७.६ ।।<br>
तस्मिन् महातपा नाम ऋषिः परधार्मिकः ।<br>
तपस्तेपे निराहारो जपन् ब्रह्म सनातनम् ।। १७.७ ।।<br>
तत्रासौ पार्थिवः श्रीमान् प्रवेशाय मतिं तदा ।<br>
चकार चाविशद् राजा प्रजापालो महातपाः ।। १७.८ ।।<br>
तस्मिन् वराश्रमपदे वनवृक्षजात्या<br>
धराप्रसूतोर्जितमार्गजुष्टाः ।<br>
लतागृहा इन्दुरविप्रकाशिनो<br>
नायासितज्ञाः कुलभृङ्गराजाः ।। १७.९ ।।<br>
सुरक्तपद्मोदरकोमलाग्र-<br>
नखाङ्गुलीभिः प्रसृतैः सुराणाम् ।<br>
वराङ्गनाभिः पदपङ्क्तिमुच्चै-<br>
विंहाय भूमिं त्वपि वृत्रशत्रोः ।। १७.१० ।।<br>
क्वचित् समीपे तमतीव हृष्टै-<br>
र्नानाद्विजैः षट्चृरणैश्च मत्तैः ।<br>
वासद्भिरुच्चैर्विविधप्रमाणाः<br>
शाखाः सुपुष्पाः समयोगयुक्ताः ।। १७.११ ।।<br>
कदम्बनीपार्ज्जुनशीलशाल-<br>
लतागृहस्थैर्मधुरस्वरेण ।<br>
जुष्टं विहङ्गैः सुजनप्रयोगा<br>
निराकुला कार्यधृतिर्यथास्थैः ।। १७.१२ ।।<br>
मखाग्निधूमैरुदिताग्निहोमै-<br>
स्ततः समन्तात् गृहमेधिभिर्द्विजैः ।<br>
सिंहैरिवाधर्म्मकरी विदारितः<br>
स तीक्ष्णदंष्ट्रैर्वरमत्तकेसरैः ।। १७.१३ ।।<br>
एवं स राजा विविधानुपायान्<br>
वराश्रमे प्रेक्षमाणो विवेश ।<br>
तस्मिद् प्रविष्टे तु स तीव्रतेजा<br>
महातपाः पुण्यकृतां प्रधानः ।<br>
दृष्टो यथा भानुरनन्तभानुः<br>
कौश्यासने ब्रह्मविदां प्रधानः ।। १७.१४ ।।<br>
दृष्ट्वा स राजा विजयी मृगाणां<br>
मतिं विसस्मार मुनेः प्रसङ्गात् ।<br>
चकार धर्मं प्रति मानसं सो<br>
अनुत्तमं प्राप्य नृपो मुनिं सः ।। १७.१५ ।।<br>
स मुनिस्तं नृपं दृष्ट्वा प्रजापालमकल्मषम् ।<br>
अभ्यागतक्रियां चक्रे आसनस्वागतादिभिः ।। १७.१६ ।।<br>
ततः कृतासनो राजा प्रणम्य ऋषिपुङ्गवम् ।<br>
पप्रच्छ वसुधे प्रश्नमिमं परमदुर्लभम् ।। १७.१७ ।।<br>
भगवन् दुःखसंसारमग्नैः पुम्भिस्तितीर्षुभिः ।<br>
यत्कार्यं तन्ममाचक्ष्व प्रणते शंसितव्रत ।। १७.१८ ।।<br>
महातपा उवाच ।<br>
संसारार्णवमज्जमानमनुजैः पोतः स्थिरोऽतिध्रुवः<br>
कार्यः पूजनदानहोमविविधैर्यज्ञैः समं ध्यायनैः ।<br>
कीलैः कीलितमोक्षभिः सुरभटैरूर्ध्वं महारज्जुभिः<br>
प्राणाद्यैरधुना कुरुष्व नृपते पोतं त्रिलोकेश्वरम् ।। १७.१९ ।।<br>
नारायणं नरकहरं सुरेशं<br>
भक्त्या नमस्कुर्वति यो नृपेश ।<br>
स वीतशोकः परमं विशोकं<br>
प्राप्नोति विष्णोः पदमव्ययं तत् ।। १७.२० ।।<br>
नृप उवाच ।<br>
भगवन् सर्वधर्मज्ञ कथं विष्णुः सनातनः ।<br>
पूज्यते मोक्षमिच्छद्भिः पुरुषैर्वद तत्त्वतः ।। १७.२१ ।।<br>
महातपा उवाच ।<br>
श्रृणु राजन् महाप्राज्ञ यथा विष्णुः प्रसीदति ।<br>
पुरुषाणां तथा स्त्रीणां सर्वयोगीश्वरो हरिः ।। १७.२२ ।।<br>
सर्वे देवाः सपितरो ब्रह्माद्याश्चाण्डमध्यगाः ।<br>
विष्णोः सकाशादुत्पन्ना इतीयं वैदिकी श्रुतिः ।। १७.२३ ।।<br>
अग्निस्तथाश्विनौ गौरी गजवक्त्रभुजंगमाः ।<br>
कार्तिकेयस्तथादित्यो मातरो दुर्गया सह ।। १७.२४ ।।<br>
दिशो धनपतिर्विष्णुर्यमो रुद्रः शशी तथा ।<br>
पितरश्चेति संभूताः प्राधान्येन जगत्पतेः ।। १७.२५ ।।<br>
हिरण्यगर्भस्य तनौ सर्वं एव समुद्भवाः ।<br>
पृथक्पृथक् ततो गर्वं वहमानाः समन्ततः ।। १७.२६ ।।<br>
अहं योग्यस्त्वहं याज्य इति तेषां स्वनो महान् ।<br>
श्रूयते देवसमितौ सागरक्षुब्धसन्निभः ।। १७.२७ ।।<br>
तेषां विवदमानानां वह्निरुत्थाय पार्थिव ।<br>
उवाच मां यजस्वेति ध्यायध्वं मामिति ब्रुवन् ।। १७.२८ ।।<br>
प्राजापत्यमिदं नूनं शरीरं मद्विनाकृतम् ।<br>
विनाशमुपपद्येत यतो नाहं महानहम् ।। १७.२९ ।।<br>
एवमुक्त्वा शरीरं तु त्यक्त्वा वह्निर्विनिर्ययौ ।<br>
निर्गतेऽपि ततस्तस्मिंस्तच्छरीरं न शीर्यते ।। १७.३० ।।<br>
ततोऽश्विनौ मूर्तिमन्तौ प्राणापानौ शरीरगौ ।<br>
आवां प्रधानावित्येवमूचतुर्याज्यसत्तमौ ।। १७.३१ ।।<br>
एवमुक्त्वा शरीरं तु विहाय क्वचिदास्थितौ ।<br>
तयोरपि क्षयं कृत्वा क्षेत्री तत्पुरमास्थितः ।। १७.३२ ।।<br>
ततो वागब्रबीद् गौरी प्राधान्यं मयि संस्थितम् ।<br>
साऽप्येवमुक्त्वा क्षेत्रात् तु निश्चक्राम बहिः शुभा ।। १७.३३ ।।<br>
तया विनापि तत्क्षेत्रं वागूनं व्यवतिष्ठत ।<br>
ततो गणपतिर्वाक्यमाकाशाख्योऽब्रवीत् तदा ।। १७.३४ ।।<br>
न मया रहितं किञ्चिच्छरीरं स्थायि दूरतः ।<br>
कालान्तरेत्येवमुक्त्वा सोऽपि निष्क्रम्य देहतः ।। १७.३५ ।।<br>
पृथग्भूतस्तथाप्येतच्छरीरं नाप्यनीनशत् ।<br>
विनाकाशाख्यतत्त्वेन तथापि न विशीर्यते ।। १७.३६ ।।<br>
सुषिरैस्तु विहीनं तु दृष्ट्वा क्षेत्रं व्यवस्थितम् ।<br>
शरीरधातवः सर्वे ते ब्रूयुर्वाक्यमेव हि ।। १७.३७ ।।<br>
अस्माभिर्व्यतिरिक्तस्य न शरीरस्य धारणम् ।<br>
भवतीत्येवमुक्त्वा ते जहुः सर्वे शरीरिणः ।। १७.३८ ।।<br>
तैर्व्यपेतमपि क्षेत्रं पुरुषेण प्रपाल्यते ।<br>
तं दृष्ट्वा त्वब्रवीत् स्कन्दः सोऽहंकारः प्रकीर्तितः ।। १७.३९ ।।<br>
मया विना शरीरस्य संभूतिरपि नेष्यते ।<br>
एवमुक्त्वा शरीरात् तु सोऽभ्यपेतः पृथक् स्थितः ।। १७.४० ।।<br>
तेनाक्षतेन तत्क्षेत्रं विना मुक्तवदास्थितम् ।<br>
तं दृष्ट्वा कुपितो भानुः स आदित्यः प्रकीर्तितः ।। १७.४१ ।।<br>
मया विना कथं क्षेत्रमिमं क्षणमपीष्यते ।<br>
एवमुक्त्वा प्रयातः स तच्छरीरं न शीर्यते ।। १७.४२ ।।<br>
ततः कामादिरुत्थाय गणो मातृविसंज्ञितः ।<br>
न मया व्यतिरिक्तस्य शरीरस्य व्यवस्थितिः ।<br>
एवमुक्त्वा स यातस्तु शरीरं तन्न शीर्यते ।। १७.४३ ।।<br>
ततो मायाऽब्रवीत्कोपात् सा च दुर्गा प्रकीर्तिता ।<br>
न मयाऽस्य विना भूतिरित्युक्त्वाऽन्तर्दधे पुनः ।। १७.४४ ।।<br>
ततो दिशः समुत्तस्थुरूचुश्चेदं वचो महत् ।<br>
नास्माभी रहितं कार्यं भवतीति न संशयः ।<br>
चतस्त्र आगताः काष्ठा अपयाताः क्षणात् तदा ।। १७.४५ ।।<br>
ततो धनपतिर्वायुर्मय्यपेते क्व संभवः ।<br>
शरीरस्येति सोप्येवमुक्त्वा मूर्धानगोऽभवत् ।। १७.४६ ।।<br>
ततो विष्णुर्मनो ब्रूयान्नायं देहो मया विना ।<br>
क्षणमप्युत्सहेत् स्थातुमित्युक्त्वाऽन्तर्दधे पुनः ।। १७.४७ ।।<br>
ततो धर्मोऽब्रवीत् सर्वमिदं पालितवानहम् ।<br>
इदानीमप्युपगते कथमेतद्भविष्यति ।। १७.४८ ।।<br>
एवमुक्त्वा गतो धर्मस्तच्छरीरं न शीर्यते ।<br>
ततोब्रवीन्महादेवः अव्यक्तो भूतनायकः ।। १७.४९ ।।<br>
महत्संज्ञो मया हीनं शरीरं नो भवेद् यथा ।<br>
एवमुक्त्वा गतः शम्भुस्तच्छरीरं न शीर्यते ।। १७.५० ।।<br>
तं दृष्ट्वा पितरश्चोचुस्तन्मात्रा यावदस्मभिः ।<br>
प्रगतैरेभिरेतच्च शरीरं शीर्यते ध्रुवम् ।<br>
एवमुक्त्वा तु ते देहं त्यक्त्वाऽन्तर्द्धानमागताः ।। १७.५१ ।।<br>
अग्निः प्राणो अपानश्च आकाशं सर्वधातवः ।<br>
क्षेत्रं तद्वदहंकारो भानुः कामादयो मया ।<br>
काष्ठा वायुर्विष्णुर्धर्म शम्भुस्तथेन्द्रियार्थकाः ।। १७.५२ ।।<br>
एतैर्मुक्तं तु तत्क्षेत्रं तत् तथैव व्यवस्थितम् ।<br>
सोमेन पाल्यमानं तु पुरुषेणेन्दुरूपिणा ।। १७.५३ ।।<br>
एवं व्यवस्थिते सोमे षोडशात्मन्यथाक्षरे ।<br>
प्राग्वत् तत्र गुणोपेतं क्षेत्रमुत्थाय बभ्रम ।। १७.५४ ।।<br>
प्रागवस्थं शरीरं तु दृष्ट्वा सर्वज्ञपालितम् ।<br>
ताः क्षेत्रदेवताः सर्वा वैलक्षं भावमाश्रिताः ।। १७.५५ ।।<br>
तमेवं तुष्टुवुः सर्वास्तं देवं परमेश्वरम् ।<br>
स्वस्थानमीयिषुः सर्वास्तदा नृपतिसत्तम ।। १७.५६ ।।<br>
त्वमग्निस्त्वं तथा प्राणस्त्वमपानः सरस्वती ।<br>
त्वमाकाशं धनाध्यक्षस्त्वं शरीरस्य धातवः ।। १७.५७ ।।<br>
अहंकारो भवान् देव त्वमादित्योऽष्टको गणः ।<br>
त्वं माया पृथिवी दुर्गा त्वं दिशस्त्वं मरुत्पतिः ।। १७.५८ ।।<br>
त्वं विष्णुस्त्वं तथा धर्मस्त्वं जिष्णुस्त्वं पराजितः ।<br>
अक्षरार्थस्वरूपेण परमेश्वरसंज्ञितः ।। १७.५९ ।।<br>
अस्माभिरपयातैस्तु कथमेतद्भविष्यति ।<br>
एवमत्र शरीरं तु त्यक्तमस्माभिरेव च ।। १७.६० ।।<br>
तत् परं भवता देव तदवस्थं प्रपाल्यते ।<br>
स्थानभङ्गो न नः कार्यः स्वयं सृष्ट्वा प्रजापते ।। १७.६१ ।।<br>
एवं स्तुतस्ततो देवस्तेषां तोषं परं ययौ ।<br>
उवाच चैतान् क्रीडार्थं भवन्तोत्पादिता मया ।। १७.६२ ।।<br>
कृतकृत्यस्य मे किं नु भवद्भिर्विप्रयोजनम् ।<br>
तथापि दद्मि वो रूपे द्वे द्वे प्रत्येकशोऽधुना ।। १७.६३ ।।<br>
भूतकार्येष्वमूर्तेन देवलोके तु मूर्तिना ।<br>
तिष्ठध्वमपि कालान्ते लयं त्वाविशत द्रुतम् ।। १७.६४ ।।<br>
शरीराणि पुनर्नैवं कर्त्तव्योऽहमिति क्वचित् ।<br>
मूर्त्तीनां च तथा तुभ्यं दद्मि नामानि वोऽधुना ।। १७.६५ ।।<br>
अग्नेर्वैश्वानरो नाम प्राणापानौ तथाश्विनौ ।<br>
भविष्यति तथा गौरी हिमशैलसुता तथा ।। १७.६६ ।।<br>
पृथिव्यादिगणस्त्वेष गजवक्त्रो भविष्यति ।<br>
शरीरधातवश्चेमे नानाभूतानि एव तु ।<br>
अहंकारस्तथा स्कन्दः कार्त्तिकेयो भविष्यति ।। १७.६७ ।।<br>
भानुश्चादित्यरूपोऽसौ मूर्त्तामूर्त्त च चक्षुषी ।<br>
कामाद्योऽयं गणो भूयो मातृरूपो भविष्यति ।। १७.६८ ।।<br>
शरीरमाया दुर्गैषा कारणान्ते भविष्यति ।<br>
दश कन्या भविष्यन्ति काष्ठास्त्वेतास्तु वारुणाः ।। १७.६९ ।।<br>
अयं वायुर्धनेशस्तु कारणान्ते भविष्यति ।<br>
अयं मनो विष्णुनामा भविष्यति न संशयः ।। १७.७० ।।<br>
धर्मोऽपि यमनामा च भविष्यति न संशयः ।<br>
महत्तत्त्वं च भगवान् महादेवो भविष्यति ।। १७.७१ ।।<br>
इन्द्रियार्थाश्च पितरो भविष्यन्ति न संशयः ।<br>
अयं सोमः स्वयं भूत्वा यामित्रं सर्वदामराः ।। १७.७२ ।।<br>
एवं वेदान्तपुरुषः प्रोक्तो नारायणात्मकः ।<br>
स्वस्थाने देवताः सर्वा देवस्तु विरराम ह ।। १७.७३ ।।<br>
एवं प्रभावो देवोऽसौ वेदवेद्यो जनार्दनः ।<br>
कथितो नृपते तुभ्यं किमन्यच्छ्रोतुमिच्छसि ।। १७.७४ ।।<br>
।। इति श्रीवराहपुराणे भगवच्छास्त्रे सप्तदशोऽध्यायः ।। १७ ।।<br>
