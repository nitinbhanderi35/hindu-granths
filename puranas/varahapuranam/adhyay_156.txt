अथ मथुराप्रादुर्भावः ॥ <br>
श्रीवराह उवाच ॥ <br>
वत्सक्रीडनकं नाम तीर्थं वक्ष्ये परं मम ॥ <br>
तत्र रक्तशिलाबद्धं रक्तचन्दनभूषितम् ॥ १ ॥ <br>
स्नानमात्रेण तत्रैव वायुलोकं व्रजेन्नरः ॥ <br>
तत्राऽथ मुञ्चते प्राणान्मम लोके महीयते ॥ २ ॥ <br>
पुनरन्यत्प्रवक्ष्यामि तच्छृणुष्व वसुन्धरे ॥ <br>
अस्ति भाण्डीरकं नाम यत्तीर्थं परमुत्तमम् ॥ ३ ॥ <br>
सालैस्तालैश्च तरुभिस्तमालैरर्ज्जुनैस्तथा ॥ <br>
इङ्गुदैः पीलुकैश्चैव करीरैरक्तपुष्पकैः ॥ ४ ॥ <br>
तस्मिन्भाण्डीरके स्नातो नियतो नियताशनः ॥ <br>
सर्वपापविनिर्मुक्तश्चेन्द्रलोकं स गच्छति ॥ ५ ॥ <br>
तत्राऽथ मुञ्चते प्राणान्मम लोकं च गच्छति ॥ <br>
पुनरन्यत्प्रवक्ष्यामि क्षेत्रं वृन्दावनं मम ॥ ६ ॥ <br>
तत्राहं क्रीडयिष्यामि गोभिर् गोपालकैः सह ॥ <br>
रम्यं च सुप्रतीतं च देवदानवदुर्लभम् ॥७॥ <br>
तत्र कुण्डे महाभागे बहुगुल्मलतावृते ॥ <br>
तत्र  स्नानं प्रकुर्वीत चैकरात्रोषितो नरः॥८॥<br>
गन्धर्वैरप्सरोभिश्च क्रीडमानः स मोदते ॥ <br>
तत्राथ मुञ्चते प्राणान्मम लोकं च गच्छति ॥ ९ ॥ <br>
पुनरन्यत्प्रवक्ष्यामि महापातकनाशनम् ॥ <br>
तत्र वृन्दावने तीर्थे यत्र केशी निपातितः ॥ 156.१० ॥ <br>
तीर्थं शतगुणं पुण्यं यत्र केशी निपातितः ॥ <br>
केश्यः शतगुणं पुण्यं यत्र विश्रमते हरिः ॥ ११ ॥ <br>
तस्माच्छतगुणं पुण्यं नात्र कार्या विचारणा ॥ <br>
तत्रापि च विशेषोऽस्ति केशीतीर्थे वसुन्धरे ॥१२॥ <br>
तस्मिन्पिण्डप्रदानेन गयातुल्य फलं भवेत्॥ <br>
स्नाने दाने तथा होमे अग्निष्टोमफलं भवेत् ॥ १३ ॥ <br>
सूर्यतीर्थेषु वसुधे द्वादशादित्यसंज्ञिके ॥ <br>
कालियो रमते तत्र कालिंद्याः सलिले शुभे॥१४॥ <br>
कालियो दमितस्तत्र आदित्याः स्थापिता मया ॥ <br>
वरं वृणुध्वं भद्रं वो यद्वो मनसि वर्त्तते॥१९॥ <br>
आदित्या ऊचुः ॥ <br>
वरं ददासि नो देव वरार्हा यदि वा वयम् ॥ <br>
अस्मिंस्तीर्थवरे स्नानमस्माकं संप्रदीयताम् ॥ १६ ॥ <br>
आदित्यानां वचः श्रुत्वा क्रीडां कृत्वा वसुन्धरे ॥ <br>
स्नानमात्रेण तत्रैव मुच्यते सर्वकिल्बिषैः ॥ १७ ॥ <br>
अथात्र मुंचते प्राणान्मम लोकं स गच्छति ॥ <br>
उत्तरे हरिदेवस्य दक्षिणे कालियस्य तु ॥ १८ ॥ <br>
अनयोर्देवयोर्मध्ये ये मृतास्तेऽपुनर्भवाः ॥१९॥ <br>
इति श्रीवराहपुराणे मथुरामाहात्म्ये मथुराप्रादुर्भावो नाम षट्पंचाशदधिकशततमोऽध्यायः॥१५६॥ <br>
<br>
