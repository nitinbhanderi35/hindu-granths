धरण्युवाच ।<br>
स वसुः संशयच्छेदं प्राप्य रैभ्यश्च सत्तमः ।<br>
उभौ किं चक्रतुर्देव श्रुत्वा चाङ्गिरसं वचः ।। ६.१ ।।<br>
श्रीवराह उवाच ।<br>
स वसुः सर्वधर्मज्ञः स्वराज्यं प्रतिपालयन् ।<br>
अयजद् बहुभिर्यज्ञैर्महद्भिर्भूरिदक्षिणैः ।। ६.२ ।।<br>
कर्मकाण्डेन देवेशं हरिं नारायणं प्रभुम् ।<br>
तोषयामास राजेन्द्रस्तमभेदेन चिन्तयन् ।। ६.३ ।।<br>
ततः कालेन महता तस्य राज्ञो मतिः किल ।<br>
निवृत्तराज्यभोगस्य द्न्द्वस्यान्तमुपेयुषी ।। ६.४ ।।<br>
ततः पुत्रं विवस्वन्तं श्रेष्ठं भ्रातृशतस्य ह ।<br>
अभिषिच्य स्वके राज्ये तपोवनमुपागमत् ।। ६.५ ।।<br>
पुष्करं नाम तीर्थानां प्रवरं यत्र केशवः ।<br>
पुण्डरीकाक्षनामा तु पूज्यते तत्परायणैः ।। ६.६ ।।<br>
तत्र गत्वा स राजर्षिः काश्मीराधिपतिर्वसुः ।<br>
अतितीव्रेण तपसा स्वशरीरमशोषयत् ।। ६.७ ।।<br>
पुण्डरीकाक्षपारं तु स्तवं भक्त्या जपन् बुधः ।<br>
आरिराधयिषुर्देवं नारायणमकल्मषम् ।<br>
स्तोत्रान्ते तल्लयं प्राप्तः स राजा राजसत्तमः ।। ६.८ ।।<br>
धरण्युवाच ।<br>
पुण्डरीकाक्षपारं तु स्तोत्रं देव कथं स्मृतम् ।<br>
कीदृशं तन्ममाचक्ष्व परमेश्वर तत्त्वतः ।। ६.९ ।।<br>
श्रीवराह उवाच ।<br>
नमस्ते पुण्डरीकाक्ष नमस्ते मधुसूदन ।<br>
नमस्ते सर्वलोकेश नमस्ते तिग्मचक्रिणे ।। ६.१० ।।<br>
विश्वमूर्तिं महाबाहुं वरदं सर्वतेजसम् ।<br>
नमामि पुण्डरीकाक्षं विद्याऽविद्यात्मकं विभुम् ।। ६.११ ।।<br>
आदिदेवं महादेवं वेदवेदाङ्गपारगम् ।<br>
गम्भीरं सर्वदेवानां नमामि मधुसूदनम् ।। ६.१२ ।।<br>
विश्वमूर्तिं महामूर्तिं विद्यामूर्तिं त्रिमूर्तिकम् ।<br>
कवचं सर्वदेवानां नमस्ये वारिजेक्षणम् ।। ६.१३ ।।<br>
सहस्त्रशीर्षिणं देवं सहस्त्राक्षं महाभुजम् ।<br>
जगत्संव्याप्य तिष्ठन्तं नमस्ये परमेश्वरम् ।। ६.१४ ।।<br>
शरण्यं शरणं देवं विष्णुं जिष्णुं सनातनम् ।<br>
नीलमेघप्रतीकाशं नमस्ये चक्रपाणिनम् ।। ६.१५ ।।<br>
शुद्धं सर्वगतं नित्यं व्योमरूपं सनातनम् ।<br>
भावाभावविनिर्मुक्तं मस्ये सर्वगं हरिम् ।। ६.१६ ।।<br>
नान्यत् किंचित् प्रपश्यामि व्यतिरिक्तं त्वयाऽच्युत ।<br>
त्वन्मयं च प्रपश्यामि सर्वमेतच्चराचरम् ।। ६.१७ ।।<br>
एवं तु वदतस्तस्य मूर्त्तिमान् पुरुषः किल ।<br>
निर्गत्य देहान्नीलाभो घनचण्डो भयंकरः ।। ६.१८ ।।<br>
रक्ताक्षो ह्रस्वकायस्तु दग्धस्थूणासमप्रभः ।<br>
उवाच प्राञ्जलिर्भूत्वा किं करोमि नराधिप ।। ६.१९ ।।<br>
राजोवाच ।<br>
कोऽसि किं कार्यमिह ते कस्मादागतवानसि ।<br>
एतन्मे कथय व्याध एतदिच्छामि वेदितुम् ।। ६.२० ।।<br>
व्याध उवाच ।<br>
पूर्वं कलियुगे राजन् राजा त्वं दक्षिणापथे ।<br>
पूर्णधर्मोद्भवः श्रीमाञ्जनस्थाने विचक्षणः ।। ६.२१ ।।<br>
स कदाचिद् भवान् वीर तुरगैः परिवारितः ।<br>
अरण्यमागतो हन्तुं श्वापदानि विशेषतः ।। ६.२२ ।।<br>
तत्र त्वयाऽन्यकामेन मृगवेषधरो मुनिः ।<br>
दण्डयुग्मेन दूरे तु पातितो धरणीतले ।। ६.२३ ।।<br>
सद्यो मृतश्च विप्रेन्द्रस्त्वं च राजन् मुदा युतः ।<br>
हरिणोऽयं हत इति यावत् पश्यसि पार्थिव ।<br>
<br>
<br>
तावन्मृगवपुर्विप्रो मृतः प्रस्त्रवणे गिरौ ।। ६.२४ ।।<br>
तं दृष्ट्वा त्वं महाराज क्षुभितेन्द्रियमानसः ।<br>
गृहं गतस्ततोऽन्यस्य कस्यचित् कथितं त्वया ।। ६.२५ ।।<br>
ततः कतिपयाहस्य त्वया रात्रौ नरेश्वर ।<br>
ब्रह्महत्याभयाद्भीतचितेनैतद् विचिन्तितम् ।<br>
कृत्यं करोमि शान्त्यर्थं मुच्यते येन पातकात् ।। ६.२६ ।।<br>
ततस्त्वया महाराज सकृन्नारायणं प्रभुम् ।<br>
संचिन्त्य द्वादशी शुद्धा त्वया राजन्नुपोषिता ।। ६.२७ ।।<br>
नारायणो मे सुप्रीत इति प्रोक्त्वा शुभेऽहनि ।<br>
गौर्दत्ता विधिना सद्यो मृतोऽस्युदरशूलतः ।। ६.२८ ।।<br>
अभुक्तो द्वादशीधर्मे यत् तत्रापि च कारणम् ।<br>
कथयामि भवत्पत्नी नाम्ना नारायणी शुभा ।। ६.२९ ।।<br>
सा कण्ठगेन प्राणेन व्याहृता तेन ते गतिः ।<br>
कल्पमेकं महाराज जाता विष्णुपुरे तव ।। ६.३० ।।<br>
अहं च तव देहस्थः सर्वं जानामि चाक्षयम् ।<br>
ब्रह्मग्रहो महाघोरः पीडयामीति मे मतिः ।। ६.३१ ।।<br>
तावद्विष्णोस्तु पुरुषैः किङ्करैर्मुसलैरहम् ।<br>
प्रहतः संक्षयं यातस्ततस्ते रोमकूपतः ।<br>
स्वर्गस्थस्यापि राजेन्द्र स्थितोऽहं स्वेन तेजसा ।। ६.३२ ।।<br>
ततोऽहःकल्पनिर्वृत्ते रात्रिकल्पे च सत्तम ।<br>
इदानीमादिसृष्टौ तु कृते नृपतिसत्तम ।। ६.३३ ।।<br>
संभूतस्त्वं महाराज राज्ञः सुमनसो गृहे ।<br>
काश्मीरदेशाधिपतेरहं चाङ्गरुहैस्तव ।। ६.३४ ।।<br>
यज्ञैरिष्टं त्वयानेकैर्बहुभिश्चाप्तदक्षिणैः ।<br>
न चाहं तैरपहतो विष्णुस्मरणवर्जितैः ।। ६.३५ ।।<br>
इदानीं यत् त्वया स्तोत्रं पुण्डरीकाक्षपारकम् ।<br>
पठितं तत्प्रभावेन विहायाङ्गरुहाण्यहम् ।<br>
एकीभूतः पुनर्जातो व्याधरूपो नृपोत्तम ।। ६.३६ ।।<br>
अहं भगवतः स्तोत्रं श्रुत्वा प्राक्पापमूर्त्तिना ।<br>
मुक्तोऽस्मि धर्मबुद्धिर्मे वर्त्तते साम्प्रतं विभो ।। ६.३७ ।।<br>
एतच्छ्रुत्वा वचो राजा परं विस्मयमागतः ।<br>
वरेण छन्दयामास तं व्याधं राजसत्तमः ।। ६.३८ ।।<br>
राजोवाच ।<br>
स्मारितोऽस्मि यथा व्याध त्वया जन्मान्तरं गतम् ।<br>
तथा त्वं मत्प्रसादेन धर्मव्याधो भविष्यसि ।। ६.३९ ।।<br>
यश्चैतत् पुण्डरीकाक्षपारगं श्रृणुयात् परम् ।<br>
तस्य पुष्करयात्रायां विधिस्नानफलं भवेत् ।। ६.४० ।।<br>
श्रीवराह उवाच ।<br>
एवमुक्त्वा ततो राजा विमानवरमास्थितः ।<br>
परेण तेजसा योगमवापाशेषधारिणि ।। ६.४१ ।।<br>
।। इति श्रीवराहपुराणे भगवच्छास्त्रे षष्ठोऽध्यायः ।। ६ ।।<br>
