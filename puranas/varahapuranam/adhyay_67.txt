<b>भद्राश्व उवाच ।	<br></b>
भगवन् सितकृष्णे द्वे भिन्ने जगति केशवान् ।	<br>
स्त्रियौ बभूवतुः के द्वे सितकृष्णा च का शुभा ॥ ६७.१ ॥	<br><br>
कश्चासौ पुरुषो ब्रह्मन् य एकः सप्तधा भवेत् ।	<br>
कोऽसौ द्वादशधा विप्र द्विदेहः षट्शिराः शुभः ॥ ६७.२ ॥	<br><br>
दम्पत्यं च द्विजश्रेष्ठ कृतसूर्योदयादनम् ।	<br>
कस्मादेतज्जगदिदं विततं द्विजसत्तम ॥ ६७.३ ॥	<br><br>
<b>अगस्त्य उवाच ।	<br></b>
सितकृष्णे स्त्रियौ ये ते ते भगिन्यौ प्रकीर्तिते ।	<br>
सत्यासत्ये द्विवर्णा च नारी रात्रिरुदाहृता ॥ ६७.४ ॥	<br><br>
यः पुमान् सप्तधा जात एको भूत्वा नरेश्वर ।	<br>
स समुद्रस्तु विज्ञेयः सप्तधैको व्यवस्थितः ॥ ६७.५ ॥	<br><br>
योऽसौ द्वादशधा राजन् द्विदेहः षट्शिराः प्रभुः ।	<br>
संवत्सरः स विज्ञेयः शरीरे द्वे गती स्मृते ।	<br>
ऋतवः षट् च वक्त्राणि एष संवत्सरः स्मृतः ॥ ६७.६ ॥	<br><br>
दम्पत्यं तदहोरात्रं सूर्याचन्द्रमसौ ततः ।	<br>
ततो जगत् समुत्तस्थौ देवस्यास्य नृपोत्तम ॥ ६७.७ ॥	<br><br>
स विष्णुः परमो देवो विज्ञेयो नृपसत्तम ।	<br>
न च वेदक्रियाहीनः पश्यते परमेश्वरम् ॥ ६७.८ ॥	<br><br>
॥ इति वराहपुराणे भगवच्छास्त्रे सप्तषष्टितमोऽध्यायः ॥ ६७ ॥	<br>
