पुनः नरकयातनास्वरूपवर्णनम् ।। <br>
ऋषिपुत्र उवाच।।<br>
तप्तं चैव महातप्तं महारौरवरौरवौ ।। <br>
सप्ततालश्च नरको नरकः कालसूत्रकः।।१।।<br>
अन्धकारश्च नरको अन्धकारवरस्तथा।।<br>
अष्टावेते तु नरकाः पच्यन्ते यत्र पापिनः।।२।।<br>
प्रथमे प्रथमं विद्याद्द्वितीये द्विगुणं तथा।।<br>
तृतीये त्रिगुणं विद्याच्चतुर्थे तु चतुर्गुणम् ।।३ ।। <br>
पञ्चमे तु गुणाः पञ्च षष्ठे षङ्गुणमुच्यते।।<br>
सप्तमे तु गुणाः सप्त अष्टमेऽष्टविधा गुणाः।।४।।<br>
अहोरात्रेण चाध्वानं प्रेता गच्छन्ति तत्पुरम्।। <br>
दुःखितानां ततो दुःखं दुःखाद्दुःखतरं ततः।।५।।<br>
दुःखमेवात्र न सुखं दुःखैर्दुःखं विवर्ध्यते ।। <br>
उपायस्तत्र नैवास्ति येन स्वल्पं सुखं भवेत् ।। ६ ।। <br>
मुच्यते च मृतस्तत्र मारकास्तत्र दुर्लभाः ।। <br>
शब्दे स्पर्शे तथा रूपे रसे गन्धे तु पञ्चमे ।।७।। <br>
न सुखं तत्र तस्यास्ति किञ्चिदेवात्र विद्यते ।। <br>
शारीरैर्मानसैश्चैव दुःखैर्दुःखांतगामिभिः ।। ८।। <br>
आयसैः कण्टकैस्तीक्ष्णैस्तप्तैस्तप्तावृता मही ।। <br>
अन्तरिक्षं खगानीकैरग्निजिह्वैः समावृतम् ।। ९ ।। <br>
अतीव च बुभुक्षात्र पिपासा चाप्यतीव हि ।। <br>
उष्णमत्युष्णमेवात्र शीतलं चातिशीतलम् ।। 200.१० ।। <br>
पातुकामश्च पानीयं राक्षसैर्नीयते सरः ।। <br>
हंससारससंकीर्णं पद्मोत्पलविभूषितम् ।। ११ ।। <br>
पातुकामश्च पानीयं सहसा तत्र धावति ।। <br>
सलिलं प्रेक्षते चैव तत्र तप्ततरं तथा ।। १२ ।। <br>
ततः पक्वानि मांसानि राक्षसैः परिणीयते ।। <br>
क्षारोदकेऽपि च तथा क्षिप्यतेऽत्र महाह्रदे ।। १३ ।। <br>
तत्र चैव ह्रदे नैका मत्स्याः खादन्ति सर्वशः ।। <br>
ततः कालावसाने तु कथञ्चित्प्रपलायिनः ।। १४ ।। <br>
किञ्चिदन्तरमागम्य वेदनार्थाः पतन्ति हि ।। <br>
यातनार्थं पुनस्तत्र मांसं चैवोपजायते ।। १५ ।। <br>
शिरस्येवोपविष्टस्य प्रस्थितस्य प्रधावतः ।। <br>
तस्यार्त्तायामवस्थायां दुःखं भवति दारुणम् ।। १६ ।। <br>
करीषगर्त्तस्तत्रैव कुम्भीपाकः सुदारुणः ।। <br>
पद्मपत्राकृतिस्तस्य पेशी तत्र शरीरजः ।। १७ ।। <br>
पाटयन्ति सुमार्गेण राक्षसाः करपत्रिकाः ।। <br>
निपीड्य दशनै रोषं भीमनादाः सुरोषिताः ।। १८ ।। <br>
असिपत्रवनं चात्र शृङ्गाटकवनं तथा ।। <br>
तत्र शृङ्गाटकाश्चैव तप्तवालुकमिश्रिताः।।१९।।<br>
दह्यते छिद्यते चैव विध्यते भिद्यते पथा।।<br>
पात्यते पीड्यते चैव कृष्यते च विशस्यते ।।200.२० ।। <br>
श्यामाश्च शबलाश्चैव श्वानस्तेऽत्र दुरासदाः ।। <br>
खादन्ति च सुसंरब्धाः सर्पवृश्चिकसन्निभैः ।। २१ ।। <br>
कण्टकैः प्रतिकूलैश्च तत्रान्या कूट शाल्मलिः ।। <br>
कर्षन्ति तत्र चैवैनं यावदस्थ्यवशेषितः ।।२२।। <br>
यद्दुःखं तस्य दुर्बुद्धेः प्रतिकूलं च तस्य यत् ।। <br>
तत्तदोत्पद्यते शीघ्रं यातनार्थाय यत्नतः ।। २३ ।। <br>
शीतकामस्य वै चोष्णमुष्णकामस्य शीतलम् ।। <br>
सुखकामस्य वै दुःखं सुखं नैवात्र विद्यते ।। २४ ।। <br>
छिन्नाश्च शतधाप्येवं ह्यनिशं तैः सहस्रशः ।। <br>
छिन्नाङ्गाः सर्वगात्रेषु सर्वमेव स विन्दति।।२५।।<br>
सलिलं च नदीं घोरां व्यालाकीर्णां भयानकाम् ।। <br>
उत्तार्यन्ते च तां प्रेतां यां दृष्ट्वैव भयं भवेत् ।। २६ ।। <br>
करम्भवालुका नाम शतयोजनमायता ।। <br>
अग्निज्वालासमा घोरा यथा येन स गच्छति ।। २७ ।। <br>
ततो वैतरणी नाम क्षारोदा तु महानदी ।। <br>
योजनानि तु पञ्चाशदधस्थात्पंचयोजनम् ।। २८ ।। <br>
अगाधपङ्का वै तत्र चर्ममांसास्थिभेदना ।। <br>
तत्र कर्कटका घोरा वज्रदंष्ट्रा विशन्ति ताम् ।। २९ ।। <br>
उलूकाश्च धनुर्मात्रा वज्रजिह्वास्थिभेदनाः ।। <br>
महाविषा महाक्रोधा दुर्विषह्याः सुदारुणाः ।। 200.३० ।। <br>
समुत्तीर्य तु कृच्छ्रेण तस्माद्योजनकर्दमात् ।। <br>
वसन्त्यत्र धरे केचिच्छून्यागारे निराश्रये ।। ३१ ।। <br>
यत्र वै मूषिकगणा भक्षयन्ति ह्यनेकशः ।। <br>
मूषकैर्जग्ध गात्रस्तु ह्यस्थिमात्रावशेषितः ।। ३२ ।। <br>
प्रभाते वायुना स्पृष्टः पुनर्मांसं स विन्दति ।। <br>
शून्यागारप्रवेशात्तु गव्यूतेर्नातिदूरतः ।।३३।। <br>
सहकारवनं नाम रौद्रा यत्र च पक्षिणः ।। <br>
निस्त्वगस्थिस्तैः क्रियते निर्मांसश्चैव मानवः ।।३४।। <br>
निःशिराजालकश्चैव निरक्षिश्रवणस्तथा ।। <br>
वटवृक्षो नातिदूरे दक्षिणे तु त्रियोजनम् ।। ३९ ।। <br>
सन्ध्याभ्र इव चाभाति प्रदीप्तो नित्यमेव तु ।। <br>
दशयोजनविस्तार्णा अधः शतसमायता ।। ३६ ।। <br>
यमचुल्लीति विख्याता गम्भीरा सा त्रियोजनम् ।। <br>
नित्यं प्रज्वलिता सा तु नित्यं धूमान्धकारिता ।। ३७ ।। <br>
तत्र प्रेतसहस्राणि प्रयुतान्यर्बुदानि च ।। <br>
प्रक्षिप्यन्ते   त्वहोरात्रं राक्षसैर्यमकिङ्करैः ।। ३८ ।। <br>
मासमेकं वसत्यन्यो तस्यां चुल्ल्यां परिभ्रमन् ।। <br>
ततः शकुनिका नाम वसामेदोवहा नदी ।। ३९ ।। <br>
चुल्लीकुक्षौ तु विश्रान्ता वेगिनी वहते तु सा ।। <br>
तां समुत्तीर्य कृच्छ्रेण यातनाः सप्तकाः पुनः ।।200.४० ।। <br>
एकैकं दुस्तरं घोरं यथापूर्वं यथाक्रमात् ।। <br>
अनुभुङ्क्ते स कृच्छ्रेण दुष्कृती तीव्रवेदनाः ।। ४१ ।। <br>
दश तत्र लताः शूलाः कुम्भीपाकास्त्रयोदश ।। <br>
याति पापमहोरात्रं तस्मिन्नियमितेन तु ।। ४२ ।। <br>
राक्षसैर्निरनुक्रोशैर्दुर्निरीक्ष्यैस्ततस्ततः ।। <br>
अङ्गारेषु विधूमेषु शूलप्रोतस्तु पच्यते ।। ४३ ।। <br>
शुष्कोदपाने धूमे च अधःशीर्षोऽवलम्बते ।। <br>
ज्वाल्यते तीक्ष्णतैले तु कटाहे स तु पच्यते ।। ४४ ।। <br>
करीषगर्त्ते स पुनः पच्यते मेदवह्निना ।। <br>
एकैकस्मिन्दशाहं च शूलादिषु स पच्यते ।। ४५ ।। <br>
यातनाः सप्तकास्तस्य निष्क्रान्तस्य त्रियोजने ।। <br>
यतो यमनदी नाम तप्तत्रपुजलोर्मिणी ।। ४६ ।। <br>
समुत्तीर्य तु कृच्छ्रेण दह्यमानस्त्वचेतनः ।। <br>
ततो मुहूर्त्तं विश्रान्तः किंचिदन्तरमागतः ।। ४७ ।। <br>
दीर्घिकां मोक्षते कान्तां शीतोदां शीतकाननाम् ।। <br>
सर्वकामान्स लभते भगिनी सा यमस्य तु ।। ४८ ।। <br>
भक्ष्यं भोज्यं च सर्वैस्तु पापिभिस्तत्र लभ्यते ।। <br>
स सर्वं विस्मरत्यत्र त्रिरात्रमुषितोऽपि सन् ।। ४९।। <br>
ततः शूलवहो नाम पर्वतः शतयोजनः ।। <br>
निराश्रयः स सत्वानामेकपाषाण एव च ।। 200.५० ।। <br>
तत्र वर्षति पर्जन्यस्तत्र तप्तजलं सदा ।। <br>
तत्र कृच्छ्रेण तरति अहोरात्रेण मानवः ।। ५१ ।। <br>
शृङ्गारकवनं नाम तत्र पश्यन्ति शाद्वलम् ।। <br>
नीलमक्षिकदंशैश्च सुव्याप्तं तद्वनं महत् ।। ५२ ।। <br>
यैस्तु स्पृष्टश्च दष्टश्च कृमिरूपश्च जायते ।। <br>
प्रेतो वर्षति मांसासृगस्मात्कृच्छ्रात्तु निर्गतः ।। ५३ ।। <br>
ततोऽन्यल्लभते चैव यातनार्थं प्रयत्नतः ।।<br>
ततः पश्यति पुत्रांस्तु महद्दुःखं सुदारुणम् ।।५४।। <br>
मातरं पितरं चैव पुत्रान्दारांस्तथा प्रियान्।। <br>
पुरस्ताद्बध्यमानं स क्रन्दमानमचेतनम्।।५५।। <br>
हा त्राहि त्राहि पुत्रेति क्रन्दमानस्ततस्ततः ।। <br>
लगुडैर्मुद्गरैर्दण्डैर्जानुभिर्वेणुभिस्तथा ।। ५६ ।। <br>
मुष्टिभिश्च कशाभिश्च व्यालैरङ्कगतैरपि ।। <br>
तद्दृष्ट्वा तादृशं दुःखं ततो मोहं स गच्छति ।। ५७ ।। <br>
एवमेवात्मकर्माणि पर्यायेण पुनः पुनः ।। <br>
प्राप्नुवन्तीह तेऽत्रैव नरा दुष्कृतकारिणः ।। ५८ ।। <br>
पातकानि च चत्वारि समाचारेण पंचमम् ।। <br>
कृत्वा तानि नरा यान्ति तं देशं पापकारिणः ।।५९।। <br>
तदादिषु च सर्वेषु गुणान्तरपथं गतः ।। <br>
यदा भवति स प्रेतस्तदा स्थावरतां व्रजेत् ।। 200.६० ।। <br>
तदा वा स्थावरे तेषु जातस्य हि भवेन्नरः ।। <br>
क्रमशः स भवेत्प्रेतस्तदा पशुगणेष्वपि ।। ६१ ।। <br>
षष्टिवर्षसहस्राणि षष्टिवर्षशतानि च ।। <br>
गतः स वसति प्रेतो नरके तु पुनःपुनः ।। ६२ ।। <br>
ततो निवृत्तकर्मा तु स्वेदजः सम्भवेत्पुनः ।। <br>
स्वेदजानां ततो नित्यं सर्वसंसारचंक्रमात् ।। ६३ ।। <br>
ततश्च पक्षिणां योनिं सर्वां संतरते पुनः ।। <br>
गोयोनौ तु ततो गत्वा पुनर्मानुषतां व्रजेत् ।। ६४ ।। <br>
मानुषे शूद्रतां याति लब्ध्वा यदि तु तुष्यति ।। <br>
ततो वैश्यत्वमागच्छेत्कमर्णाऽनेन वेष्टितः ।। ६५ ।। <br>
वैश्यात्क्षत्रियतां याति तस्माच्च ब्राह्मणो भवेत् ।। <br>
ब्राह्मणत्वमपि प्राप्तः पापकर्मा दुरात्मवान् ।। ६६ ।। <br>
दुःशिक्षितेन मनसा ह्यात्मद्रोग्धा भवेत्तदा ।। <br>
शरीरं मानसं घोरं व्यसनैरुपपादितम् ।। ६७ ।। <br>
उपयुक्तो नरो जातः पूर्वकर्मभिरन्वितः ।। <br>
ज्ञेयश्च ब्रह्महा कुष्ठी काकाक्षः काकतालुकः ।। ६८ ।। <br>
सुरापः श्यावदन्तश्च पूतिगन्धश्च पापकृत् ।। <br>
राजहा पितृहा चैव सुरापश्चापि यो भवेत् ।। ६९ ।। <br>
सुवर्णहर्ता च नरो ब्रह्मघ्नेन समो हि सः ।। <br>
क्वचिच्चात्र विरूपाणां नराणां पापकर्मिणाम् ।। ७० ।। <br>
यावद्भिः कर्मभिस्तैस्तैस्तेषु निर्याणवेश्मसु ।। <br>
छिन्नभिन्नविशस्तानां रुधिरेण समन्ततः ।। ७१ ।। <br>
व्याप्तं महीतलं सर्वमापगाश्चापि निर्गताः ।। <br>
अजस्रं क्लिश्यमानानां क्रन्दतां च सुदारुणम् ।। ७२ ।। <br>
समुत्तस्थौ महानादो हाहाकारसमाकुलः ।। <br>
बध्नतो विविधैर्बन्धैर्घातयन्तश्च दारुणम् ।। ७३ ।। <br>
लौहयष्टिप्रहारैश्च आयुधैश्च सुदारुणैः ।। <br>
छेदनैर्भेदनैश्चोग्रैः पीडनाभिश्च सर्वशः ।। ७४ ।। <br>
श्रान्ताः कर्मकरा दूता मोहेनायत्तचेतसः ।। <br>
यदा श्रान्ताश्च खिन्नाश्च हन्तारः पापकर्मिणाम् ।। ७५ ।। <br>
विज्ञापयेत्तदा दूताश्चित्रगुप्तं महौजसम् ।। ७६ ।। <br>
इति श्रीवराहपुराणे संसारचक्रे नरकयातनास्वरूपवर्णनं नाम द्विशततमोऽध्यायः ।। २०० ।। <br>
<br>
