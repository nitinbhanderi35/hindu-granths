धरण्युवाच ।<br>
कथं ते गात्रसंस्पर्शान्मूर्त्तिमन्तो महाबलाः ।<br>
नागा बभूवुर्देवेश कारणं ते महीधर ।। २४.१ ।।<br>
श्रीवराह उवाच ।<br>
श्रुत्वा गणपतेर्जन्म प्रजापालो नराधिपः ।<br>
उवाच श्लक्ष्णया वाचा तं मुनिं संशितव्रतम् ।। २४.२ ।।<br>
प्रजापाल उवाच ।<br>
भगवंस्तार्क्षविषयाः कथं मूर्त्तिमुपागताः ।<br>
नागा बभूवुः कुटिला एतदाख्यातुमर्हसि ।। २४.३ ।।<br>
महातपा उवाच ।<br>
सृजता ब्रह्मणा सृष्टिं मरीचिः सूतिकारणम् ।<br>
प्रथमं मनसा ध्यातस्तस्य पुत्रस्तु कश्यपः ।। २४.४ ।।<br>
तस्य दाक्षायणी भार्या कद्रूर्नाम शुचिस्मिता ।<br>
मारीचो जनयामास तस्यां पुत्रान् महाबलान् ।। २४.५ ।।<br>
अनन्तं वासुकिं चैव कम्बलं च महाबलम् ।<br>
कर्कोटकं च राजेन्द्र पद्मं चान्यं सरीसृपम् ।। २४.६ ।।<br>
महापद्मं तथा शङ्खं कुलिकं चापराजितम् ।<br>
एते कश्यपदायादाः प्रधानाः परिकीर्त्तिताः ।। २४.७ ।।<br>
एतेषां तु प्रसूत्या तु इदमापूरितं जगत् ।<br>
कुटिला हीनकर्माणस्तीक्ष्णास्योत्थविषोल्बणाः ।<br>
दृष्ट्वा संदश्य मनुजान् कुर्युर्भस्म क्षणाद् ध्रुवम् ।। २४.८ ।।<br>
शब्दगामी यथा स्पर्शं मनुष्याणां नराधिप ।<br>
अहन्यहनि जायेत क्षयः परमदारुणः ।। २४.९ ।।<br>
आत्मनस्तु क्षयं दृष्ट्वा प्रजाः सर्वाः समन्ततः ।<br>
जग्मुः शरण्यं शरणं परं तु परमेश्वरम् ।। २४.१० ।।<br>
इममेवार्थमुद्दिश्य प्रजाः सर्वा महीपते ।<br>
ऊचुः कमलजं विष्णुं पुराणं ब्रह्मसंज्ञितम् ।। २४.११ ।।<br>
देवा ऊचुः ।<br>
देवदेवेश लोकानां प्रसूति परमेश्वर ।<br>
त्राहि नस्तीक्ष्णदंष्ट्राणां भुजंगानां महात्मनाम् ।। २४.१२ ।।<br>
अहन्यहनि ये देव पश्येयुरुरगा दृशा ।<br>
मनुष्यपशुरूपं वा तत्सर्वं भस्मसाद् भवेत् ।। २४.१३ ।।<br>
त्वया सृष्टिः कृता देव नीयते सा भुजंगामैः ।<br>
एतज्ज्ञात्वा तु दुर्वृत्तं तत्कुरुष्व महामते ।। २४.१४ ।।<br>
ब्रह्मोवाच ।<br>
अहं रक्षां विधास्यामि भवतीनां न संशयः ।<br>
व्रजध्वं स्वानि धिष्ण्यानि प्रजा माभूत् ससाध्वसा ।। २४.१५ ।।<br>
एवमुक्त्वा प्रजास्तेन ब्रह्मणाऽव्यक्तमूर्त्तिना ।<br>
आजग्मुः परमप्रीत्या नत्वा चैव स्वयंभुवे ।। २४.१६ ।।<br>
आगतासु प्रजास्वाद्यस्तानाहूय भुजंगमान् ।<br>
शशाप परमक्रुद्धो वासुकिप्रमुखांस्तदा ।। २४.१७ ।।<br>
ब्रह्मोवाच ।<br>
यतो मत्प्रभवान् नित्यं क्षयं नयत मानुषान् ।<br>
भवान्तरे अथान्यस्मिन् मातुः शापात् सुदारुणात् ।<br>
भविताऽतिक्षयं घोरं नूनं स्वायंभुवेऽन्तरे ।। २४.१८ ।।<br>
एवमुक्तास्तु वेपन्तो ब्रह्माणं भुजगोत्तमाः ।<br>
निपत्य पादयोस्तस्य इदमूचुर्वचस्तदा ।। २४.१९ ।।<br>
नागा ऊचुः ।<br>
भगवन् कुटिला जातिरस्माकं भवता कृता ।<br>
विषोल्बणत्वं क्रूरत्वं दृक्शस्त्रत्वं च नस्त्वया ।<br>
संपादितं त्वया देव इदानीं शमयाच्युत ।। २४.२० ।।<br>
ब्रह्मोवाच ।<br>
यदि नाम मया सृष्टा भवन्तः कुटिलाशयाः ।<br>
ततः किं मनुजान् नित्यं भक्षयध्वं गतव्यथाः ।। २४.२१ ।।<br>
नागा ऊचुः ।<br>
मर्यादां कुरु देवेश स्थानं चैव पृथक् पृथक् ।<br>
मनुष्याणां तथाऽस्माकं समयं च पृथक् पृथक् ।<br>
नागानां वचनं श्रुत्वा देवो वचनमब्रवीत् ।। २४.२२ ।।<br>
अहं करोमि वो नागाः समयं मनुजैः सह ।<br>
तदेकमनसः सर्वे श्रृणुध्वं मम शासनम् ।। २४.२३ ।।<br>
पातालं वितलं चैव हर्म्याख्यं च तृतीयकम् ।<br>
दत्तं चैव सदा रम्यं गृहं तत्र गमिष्यथ ।। २४.२४ ।।<br>
तत्र भोगान् बहुविधान् भुञ्जाना मम शासनात् ।<br>
तिष्ठध्वं सप्तमं यावद् रात्र्यन्तं तु पुनः पुनः ।। २४.२५ ।।<br>
ततो वैवस्वतस्यादौ काश्यपेया भविष्यथ ।<br>
दायादाः सर्वदेवानां सुपर्णस्य च धीमतः ।। २४.२६ ।।<br>
तदा प्रसूतिर्वः सर्वा भोक्ष्यते चित्रभानुना ।<br>
भवतां नैव दोषोऽयं भविष्यति न संशयः ।। २४.२७ ।।<br>
ये वै क्रूरा भोगिनो दुर्विनीता -<br>
स्तेषामन्तो भविता नान्यथैतत् ।<br>
कालप्राप्तं भक्षयध्वं दशध्वं<br>
तथाऽपकारे च कृते मनुष्यम् ।। २४.२८ ।।<br>
मन्त्रौषधैर्गारुडमण्डलैश्च<br>
बद्धैर्दृष्टैर्मानवा ये चरन्ति ।<br>
तेषां भीतैर्वर्त्तितव्यं न चान्य-<br>
च्चिन्त्यं कार्यं चान्यथा वो विनाशः ।। २४.२९ ।।<br>
इतीरिते ब्रह्मणा ते भुजङ्गा<br>
जग्मुः स्थानं क्ष्मातलाख्यं हि सर्वे ।<br>
तस्थुर्भोगान् भुञ्जमानाः समग्रान्<br>
रसातले लीलया संस्थितास्ते ।। २४.३० ।।<br>
एवं शापं तु ते लब्ध्वा प्रसादं च चतुर्मुखात् ।<br>
तस्थुः पातालनिलये मुदितेनान्तरात्मना ।। २४.३१ ।।<br>
एतत् सर्वं च पञ्चम्यां तेषां जातं महात्मनाम् ।<br>
अतस्त्वियं तिथिर्धन्या सर्वपापहरा शुभा ।। २४.३२ ।।<br>
एतस्यां संयतो यस्तु अम्लं तु परिवर्जयेत् ।<br>
क्षीरेण स्नापयेन्नागांस्तस्य यास्यन्ति मित्रताम् ।। २४.३३ ।।<br>
।। इति श्रीवराहपुराणे भगवच्छास्त्रे चतुर्विशोऽध्यायः ।। २४ ।।<br>
