<font size="4.9"><br>
दुर्वास उवाच ।<br>
वैशाखेऽप्येवमेवं तु संकल्प्य विधिना नरः ।<br>
तद्वत् स्नानादिकं कृत्वा ततो देवालयं व्रजेत् ॥ ४४.१ ॥<br>
तत्राराध्य हरिं भक्त्या एभिर्मन्त्रैर्विचक्षणः ।<br>
जामदग्न्याय पादौ तु उदरं सर्वधारिणे ।<br>
मधुसूदनायेति कटिमुरः श्रीवत्सधारिणे ॥ ४४.२ ॥<br>
क्षत्रान्तकाय च भुजौ मणिकण्ठाय कण्ठकम् ।<br>
स्वनाम्ना शङ्खचक्रौ तु शिरो ब्रह्माण्डधारिणे ॥ ४४.३ ॥<br>
एवमभ्यर्च्य मेधावी प्राग्वत् तस्याग्रतो घटम् ।<br>
विन्यस्य स्थगितं तद्वद् वस्त्रयुग्मेन वेष्टितम् ॥ ४४.४ ॥<br>
वैणवेन तु पात्रेण तस्मिन् संस्थापयेद्धरिम् ।<br>
जामदग्न्येति विख्यातं नाम्ना क्लेशविनाशनम् ॥ ४४.५ ॥<br>
दक्षिणे परशुं हस्ते तस्य देवस्य कारयेत् ।<br>
सर्वगन्धैश्च संपूज्य पुष्पैर्नानाविधैः शुभैः ॥ ४४.६ ॥<br>
ततस्तस्याग्रतः कुर्याज्जागरं भक्तिमान्नरः ।<br>
प्रभाते विमले सूर्ये ब्राह्मणाय निवेदयेत् ।<br>
एवं नियमयुक्तस्य यत्फलं तन्निबोध मे ॥ ४४.७ ॥<br>
आसीद् राजा महाभागो वीरसेनो महाबलः ।<br>
अपुत्रः स पुरा तीव्रं तपस्तेपे महौजसा ॥ ४४.८ ॥<br>
चरतस्तत्तपो घोरं याज्ञवल्क्यो महामुनिः ।<br>
आजगाम महायोगी तं दृष्ट्वा नातिदूरतः ॥ ४४.९ ॥<br>
तमायान्तमथो दृष्ट्वा ऋषिं परमवर्चसम् ।<br>
कृताञ्जलिपुटो भूत्वा राजाभ्युत्थानमाकरोत् ॥ ४४.१० ॥<br>
स पूजितो मुनिः प्राह किमर्थं तप्यते तपः ।<br>
राजन् कथय धर्मज्ञ किं ते कार्यं विवक्षितम् ॥ ४४.११ ॥<br>
राजोवाच ।<br>
अपुत्रोऽहं महाभाग नास्ति मे पुत्रसंततिः ।<br>
तेन मे तप आंस्थाय कृष्यते स्वतनुर्द्विज ॥ ४४.१२ ॥<br>
याज्ञवल्क्य उवाच ।<br>
अलं ते तपसाऽनेन महाक्लेशेन पार्थिव ।<br>
अल्पायासेन ते पुत्रो भविष्यति न संशयः ॥ ४४.१३ ॥<br>
राजोवाच ।<br>
कथं मे भविता पुत्रो अल्पायासेन वै द्विज ।<br>
एतन्मे कथय प्रीतो भगवन् प्रणतस्य ह ॥ ४४.१४ ॥<br>
दुर्वासा उवाच ।<br>
एवमुक्तो मुनिस्तेन पार्थिवेन यशस्विना ।<br>
आचख्यौ द्वादशीं चेमां वैशाखे सितपक्षजाम् ॥ ४४.१५ ॥<br>
स हि राजा विधानेन पुत्रकामो विशेषतः ।<br>
उपोष्य लब्धवान् पुत्रं नलं परमधार्मिकम् ।<br>
योऽद्यापि कीर्त्यते लोके पुण्यश्लोको नरोत्तमः ॥ ४४.१६ ॥<br>
प्रासङ्गिकं फलं ह्येतद् गतस्यास्य महामुने ।<br>
सुपुत्रो जायते वित्तविद्यावान् कान्तिरुत्तमा ॥ ४४.१७ ॥<br>
इह जन्मनि किं चित्रं परलोके श्रृणुष्व मे ।<br>
कल्पमेकं ब्रह्मलोके वसित्वाऽप्सरसां गणैः ॥ ४४.१८ ॥<br>
क्रीडत्यन्ते पुनः सृष्टौ चक्रवर्ती भवेद् ध्रुवम् ।<br>
त्रिंशत्यब्दसहस्त्राणि जीवते नात्र संशयः ॥ ४४.१९ ॥<br>
॥ इति श्रीवराहपुराणे भवगच्छास्त्रे चतुश्चत्वारिंशोऽध्यायः ॥ ४४ ॥<br>
<br>
</font>
