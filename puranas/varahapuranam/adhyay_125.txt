अथ मायाचक्रम् ॥ <br>
सूत उवाच ॥ <br>
श्रुत्वा षडृतुकर्माणि पृथिवी संशितव्रता ॥ <br>
ततो नारायणं भूयः प्रत्युवाच वसुन्धरा ॥ १ ॥ <br>
मङ्गल्याश्च पवित्राश्च ये त्वया समुदाहृताः ॥ <br>
मम लोकेषु विख्याता मनः प्रह्लादयन्ति ते ॥२॥ <br>
श्रुत्वा त्वेतानि कर्माणि त्वन्मुखोक्तानि माधव ॥ <br>
जातास्मि निर्मला देव शशाङ्क इव शारदः॥३॥ <br>
एतन्मे परमं गुह्यं परं कौतूहलं तथा ॥ <br>
मम चैव हितार्थाय त्वं विष्णो वक्तुमर्हसि ॥४॥ <br>
यामेनां भाषसे देव मम मायेति नित्यशः ॥ <br>
का माया कीदृशी विष्णो किं वा मायेति चोच्यते ॥५॥ <br>
ज्ञातुमिच्छामि मायार्थं रहस्यं परमुत्तमम् ॥ <br>
ततस्तस्य वचः श्रुत्वा विष्णुर्मायाकरण्डकः॥६॥ <br>
प्रत्युवाच तदा वाक्यं प्रहस्य तु वसुन्धराम् ॥ <br>
भूमे मा पृच्छ मायां मे यन्मां पृच्छसि सादरम् ॥ ७ ॥ <br>
वृथा क्लेशं किमर्थं त्वं प्राप्स्यते यद्विलोकनात् ॥ <br>
अद्यापि मां न जानन्ति रुद्रेन्द्राः सपितामहाः॥८॥<br>
मम  मायां विशालाक्षि किं पुनस्त्वं वसुन्धरे॥<br>
पर्जन्यो वर्षते यत्र तज्जलेन प्रपूर्यते ॥९॥ <br>
देशो निर्जलतां याति एषा माया मम प्रिये।<br>
सोमो यत्क्षीयते पक्षे पक्षे वापि च वर्द्धते ॥ 125.१० ॥ <br>
अमायां न स दृश्येत मायेयं मम तत्त्वतः॥<br>
हेमन्ते सलिलं कूपे उष्णं भवति सुन्दरि॥११॥<br>
भवेच्च शीतलं ग्रीष्मे मायेयं मम तत्त्वतः॥<br>
पश्चिमां  दिशमास्थाय यदस्तं याति भास्करः॥१२॥<br>
उदेति पूर्वतः प्रातर्मायेयं मम सुन्दरि॥<br>
शोणितं चैव शुक्रं च उभे च प्राणिसंस्थिते ॥ १३ ॥ <br>
गर्भे च जायते जन्तुर्मायेयं मम सुन्दरि। <br>
जीवः प्रविश्य गर्भं तु सुखदुःखे च विन्दति॥१४॥<br>
जातश्च विस्मरेत्सर्वमेषा माया ममोत्तमा ॥ <br>
आत्मकर्माश्रितो जीवो नष्टसंज्ञो गतस्पृहः॥१५॥<br>
कर्मणा नीयतेऽन्यत्र मायैषा मम चोत्तमा ॥ <br>
शुक्रशोणितसंयोगाज्जायते मम जन्तवः॥१६॥<br>
अङ्गुल्यश्चरणौ चैव भुजौ शीर्षं कटिस्तथा ॥ <br>
पृष्ठं तथोदरं चैव दन्तौष्ठपुटनासिकम्॥१७॥ <br>
कर्णौ नेत्रे कपालौ च ललाटं जिह्वया सह॥<br>
एतया मायया युक्ता जायन्ते यदि जन्तवः ॥१८ ॥ <br>
तस्यैव जीर्यते भुक्तमग्निना पीतमेव च॥<br>
अधश्च स्रवते जन्तुरेषा माया ममोत्तमा॥१९॥<br>
शब्दः स्पर्शश्च रूपं च रसो गन्धश्च पंचम॥<br>
अन्नात्प्रवर्त्तते जन्तुरेषा माया मम प्रिया॥125.२०॥ <br>
सर्वर्तुषु निजाकारः स्थावरे जङ्गमे तथा ॥ <br>
तत्त्वं न ज्ञायते तस्य मायैषा मम सुन्दरि ॥ २१ ॥ <br>
आपो दिव्यास्तथा भौमा आपो येषु प्रतिष्ठिताः ॥<br>
नद्यो वृद्धिं प्रयान्त्यत्र मायैषा मम सुन्दरि ॥ २२ ॥ <br>
वृष्टौ बहूदकाः सर्वे पल्वलानि सरांसि च ॥ <br>
ग्रीष्मे सर्वाणि शुष्यन्ति एतन्मायाबलं मम ॥ २३ ॥ <br>
हिमवच्छिखरान्मुक्ता नाम्ना मन्दाकिनी नदी ॥ <br>
गां गता सा भवेद्गङ्गा मायैषा मम कीर्त्तिता ॥ २४ ॥ <br>
मेघा वहन्ति सलिलमुद्धृत्य लवणार्णवात् ॥ <br>
वर्षन्ति मधुरं लोके एतन्मायाबलं मम ॥ २५ ॥ <br>
रोगार्ता जन्तवः केचिद्भक्षयन्ति महौषधम् ॥ <br>
तस्य वीर्यं समाश्रित्य मायां तु विसृजाम्यहम् ॥२६॥ <br>
औषधे दीयमानेऽपि जन्तुः पंचत्वमेति यत् ॥ <br>
निर्वीर्यमौषधं कृत्वा कालो भूत्वा हराम्यहम् ॥ २७ ॥ <br>
प्रथमं जायते गर्भः पश्चात्संजायते पुमान् ॥ <br>
जायते मध्यमं रूपं ततोऽपि जरया युतः॥२८॥ <br>
तत इन्द्रियनाशश्च एतन्मायाबलं मम ॥ <br>
यद्भूमौ विहितं बीजं तस्मात्तज्जायतेऽङ्कुरम् ॥ २९ ॥ <br>
पुनश्च पत्रादियुतमेतन्मायाबलं मम ॥ <br>
एकबीजात्प्रकीर्णाद्वै जायन्ते तानि भूरिशः ॥ 125.३० ॥ <br>
तत्रामृतं विसृजामि मायायोगेन भूरिशः ॥ <br>
लोक एवं विजानाति गरुडो वहतेऽच्युतम् ॥ ३१ ॥ <br>
भूत्वा वेगेन गरुडो वहाम्यात्मानमात्मना ॥ <br>
या एता देवताः सर्वा यज्ञभागेन तोषिताः ॥ ३२ ॥ <br>
मायामेतामहं कृत्वा तोषयामि दिवौकसः ॥ <br>
लोकाः सर्वे विजानन्ति देवा नित्यं मखाशिनः ॥ २३॥<br>
मायामेतामहं कृत्वा यक्ष्यामि त्रिदिवौकसः ॥ <br>
सर्वोऽपि भजते लोके यष्टारं च बृहस्पतिम् ॥ ३४ ॥ <br>
मायामाङ्गिरसीं कृत्वा याजयामि दिवौकसः ॥ <br>
सर्वे लोका विजानन्ति वरुणः पाति सागरम् ॥ ३५ ॥ <br>
मायां तु वारुणीं कृत्वा रक्षामि च महार्णवम् ॥ <br>
सर्वे लोका विजानन्ति कुबेरोऽयं धनेश्वरः ॥ ३६ ॥ <br>
कुबेरमायामादाय अहं रक्षामि तद्धनम् ॥ <br>
एवं लोका विजानन्ति वृत्रः शक्रेण सूदितः ॥ ३७ ॥ <br>
शाक्रीं मायां समास्थाय मया वृत्रो निषूदितः ॥ <br>
एवं लोका विजानन्ति आदित्यश्च ध्रुवो महान् ॥ ३८ ॥ <br>
मेरुं मायामयं कृत्वा वहाम्यादित्यमेव च ॥ <br>
एवमाभाषते लोको जलं वा नश्यतेऽखिलम् ॥ ३९ ॥ <br>
वडवामुखमास्थाय पिबामि तदहं जलम् ॥ <br>
वायुं मायामयं कृत्वा मेघेषु विसृजाम्यहम्॥ 125.४० ॥ <br>
यदीदं भाषते लोकः कुत्रैतत्तिष्ठते जलम् ॥ <br>
देवा अपि न जानन्ति अमृतं कुत्र तिष्ठति ॥ ४१ ॥ <br>
मम मायानियोगेन तिष्ठति ह्यौषधं वने ॥ <br>
लोको ह्येवं विजानाति राजा पालयते प्रजाः ॥ ४२ ॥ <br>
राजमायामहं कृत्वा पालयामि वसुन्धराम् ॥ <br>
ये तु वै द्वादशादित्या उदेष्यन्ति युगक्षये ॥ ४३ ॥ <br>
प्रविश्य तानहं भूमे मायां लोके सृजाम्यहम् ॥ <br>
सूर्यश्च चांशुना भूमे सदा लोकेषु पच्यते ॥ ४४ ॥ <br>
मायामंशुमयीं कृत्वा पूरयाम्यखिलं जगत् ॥ <br>
वर्षन्ते यत्र संवर्त्ता धारैर्मुसलसन्निभैः ॥ ४५ ॥ <br>
मायां सांवर्त्तकीं गृह्य पूरयाम्यखिलं जगत् ॥ <br>
यत्स्वपामि वरारोहे शेषस्योपरि धारिणि ॥४६॥ <br>
अनन्तमायया चाहं धारयामि स्वपामि च ॥ <br>
वराहमायामादाय भूमे जानासि किं न वै ॥४७॥ <br>
देवा यत्र निलीयन्ते सा माया मम कीर्त्तिता ॥ <br>
त्वं चापि वैष्णवीं मायां कृत्वा जानासि किं न तत् ॥ ४८ ॥ <br>
धारितासि च सुश्रोणि वारान् सप्तदशैव तु ॥ <br>
माया तु मम देवीयं कृत्वा ह्येकार्णवां महीम् ॥ ४९ ॥ <br>
मम् मायाबलं ह्येतद्येन तिष्ठाम्यहं जले ॥ <br>
प्रजापतिं च रुद्रं च सृजामि च वहामि च ॥ 125.५० ॥ <br>
तेऽपि मायां न जानन्ति मम मायाविमोहिताः ॥ <br>
अथो पितृगणाश्चापि य एते सूर्यवर्च्चसः ॥ ५१ ॥ <br>
मायां पितृमयीं ह्येतां गृह्णामीति च तत्त्वतः ॥ <br>
किन्तु त्वयैव सुश्रोणि अन्यच्च शृणु सुन्दरि ॥ ५२ ॥ <br>
ऋषिर्मायानुसारेण स्त्रिया योनिं प्रवेशितः ॥ <br>
ततो विष्णोर्वचः श्रुत्वा श्रोतुकामा वसुन्धरा ॥ ५३ ॥ <br>
कराभ्यामञ्जलिं कृत्वा वाक्यमेतत्तदब्रवीत् ॥ <br>
किं तेन ऋषिमुख्येन कृतं कर्म सुदुष्करम् ॥५४ ॥ <br>
स्त्रीत्वं चैव पुनः प्राप्तं स्त्रीयोनिं चैव प्रापितः ॥<br>
एतन्मे सर्वमाख्याहि परं कौतूहलं मम ॥५५॥ <br>
तस्य ब्राह्मणमुख्यस्य स्त्रीत्वे यत्कर्म पापकम्॥<br>
ततो मह्या वचः श्रुत्वा हृष्टतुष्टमना हरिः॥५६॥<br>
मधुरं वाक्यमादाय प्रत्युवाच वसुन्धराम् ॥ <br>
शृणु तत्त्वेन मे देवि धर्माख्याने च सुन्दरि॥५७॥<br>
माया मम विशालाक्षि रोहिणी लोमहर्षिणी ॥ <br>
मायाया मम योगेन सोमशर्मा च कर्शितः ॥५८॥ <br>
गतो गतीरनेकाश्च उत्तमाधममध्यमाः ॥<br>
ब्राह्मणत्वं पुनः प्राप्तो मम मायाप्रचोदितः ॥५९॥ <br>
यथा ब्राह्मणमुख्येन प्राप्ता स्त्रीयोनिरेव च ॥ <br>
न तस्य विकृतं कर्म अपराधो न विद्यते ॥125.६०॥ <br>
ममैवाराधनपरो मम कर्मपरायणः ॥ <br>
नित्यं चिन्तयते भूमे मम मूर्तिं मनोरमाम् ॥६१॥ <br>
अयं दीर्घेण कालेन तस्य तुष्टोऽस्मि सुन्दरि ॥ <br>
तपसा कर्मणा भक्त्या अनन्यमनसा स्तुतः ॥६२॥ <br>
ततस्तस्य मया देवि दत्त्वा दर्शनमुत्तमम् ॥ <br>
वरेण छन्दितो विप्र तपस्तुष्टोऽस्मि ते द्विज ॥६३॥ <br>
वरं वरय भद्रं ते तव यद्धृदि वर्त्तते ॥ <br>
रत्नानि कांचनं गावस्तथा राज्यमकण्टकम् ॥६४॥ <br>
अथवेच्छसि तं स्वर्गं यत्र सौख्यं वराङ्गनाः ॥ <br>
धनरत्नं समृद्धं हि हेमभाण्डविभूषितम् ॥६५॥ <br>
यत्र सर्वा दिव्यरूपा भवन्त्यप्सरसः पराः॥<br>
ददामि ते वरं विप्र यावत्ते चित्तचिन्तितम्॥<br>
ततो मम वचः श्रुत्वा स च ब्राह्मणपुंगवः ॥<br>
शिरसा पतितो भूमौ मामुवाच प्रियं वचः॥६७॥ <br>
अथ नो कुप्यसे देव वरं समनुयाचते ॥ <br>
यत्त्वया भाषितं देव मम देयं यदृच्छया ॥६८॥ <br>
न चाहं कांचनं गावो न च स्त्रीराज्यमेव च ॥ <br>
स्वर्गं वाप्सरसो वापि ऐश्वर्यं न मनोहरम् ॥६९॥ <br>
तथा स्वर्गसहस्राणामेकं चापि न रोचते॥<br>
ज्ञातुमिच्छामि ते मायां यया क्रीडसि माधव ॥125.७०॥ <br>
ततस्तस्य वचः श्रुत्वा समया तत्र भाषितः ॥ <br>
किं मायया ते विप्रेन्द्र अकार्यं पृच्छसे   द्विज॥७१ ॥<br>
देवा अपि न जानन्ति  विष्णुमायाविमोहिताः॥<br>
ततो मम वचः श्रुत्वा स च ब्राह्मणपुंगवः॥७२॥ <br>
उवाच मधुरं वाक्यं मायया च प्रचोदितः॥ <br>
यदि तुष्टोऽसि मे देव कर्मणा तपसाऽथवा ॥ ७३॥ <br>
तव देव प्रसादेन ममैवं दीयतां वरः ॥ <br>
ततस्तु स मया प्रोक्तस्तपस्वी ब्राह्मणस्तथा ॥७४॥ <br>
गच्छ कुब्जाम्रके गङ्गास्नातो मायां तु गच्छसि॥ <br>
ममैव वचनं श्रुत्वा कृत्वा चैव प्रदक्षिणम्॥<br>
कुब्जाम्रके देवि विप्रो मम मायाभिलाषुकः ॥ <br>
ततः कुण्डी त्रिदण्डी च मात्राभाण्डं च यत्नतः ॥७६॥<br>
स्थापयित्वा यथान्यायं तीर्थमाराधयद्यथा॥<br>
ततो ह्यवतरद्गङ्गां विधिदृष्टेन कर्मणा॥७७॥ <br>
अवगाह्य ततो गङ्गां सर्वगात्रे च क्लेदिते ॥ <br>
तावन्निषादसदने तत्स्त्रीगर्भे गतोऽभवत् ॥ ७८ ॥ <br>
हृदयेऽचिन्तयत्तत्र गर्भक्लेशेन पीडितः ॥ <br>
अहो कष्टं मया किंस्वित्कर्म वा दुष्कृतं कृतम् ॥ ७९ ॥ <br>
योऽहं निषादगर्भेऽस्मिन्वसामि नरकेषु च ॥ <br>
धिक् तपो धिक्च मे कर्म धिक्फलं धिक् च जीवितम् ॥ 125.८० ॥ <br>
योऽहं निषादगर्भेऽस्मिन्पीडास्ति मलसंकुले ॥ <br>
अस्थ्नां त्रिशतसङ्कीर्णे नवद्वाराभिसंवृते ॥ ८१ ॥ <br>
पुरीषमूत्रसङ्कीर्णे मांसशोणितकर्द्दमे॥ <br>
दुर्गन्धे दुःसहे चैव वातिकश्लेष्मपत्तिके॥८२॥ <br>
बहुरोगसमाकीर्णे बहुदुःखतमाकुले ॥ <br>
अलं किं तेन चोक्तेन दुःखान्यनुभवामि च ॥ ८३ ॥ <br>
कुतो विष्णुः कुतो वाहं कुतो गङ्गाजलानि च ॥ <br>
गर्भसंसारनिष्क्रान्तः पश्चादाप्यामि तां क्रियाम् ॥ ८४ ॥ <br>
एवं चिन्तयमानस्तु शीघ्रं गर्भाद्विनिःसृतः ॥ <br>
भूम्यां तु पततस्तस्य नष्टं यत्पूर्वचिन्तितम् ॥ ८५ ॥ <br>
अजायत ततः कन्या निषादस्य गृहे तदा ॥ <br>
धनधान्यसमृद्धस्य ब्राह्मणो वर्त्तते स च॥८६॥<br>
न च संज्ञायते किंचिद्विष्णुमायाविमोहिता॥<br>
अथ दीर्घस्य कालस्य कृतोद्वाहा यशस्विनी॥८७॥ <br>
पुत्रान्दुहितरश्चैव जनयामास मायया ॥ <br>
भक्ष्याभक्ष्यं च खादेत पेयापेयं च तत्पिबेत् ॥ ८८ ॥ <br>
जीवानि चैव सततं घातितानि ततस्ततः ॥ <br>
कार्याकार्यं न जानीते वाच्यावाच्यं तथेति च ॥ ८९ ॥ <br>
गम्यागम्यं न जानाति मायाजालेन मोहितः ॥ <br>
पंचाशद्वर्षके काले मया ख्यातः स ब्राह्मणः ॥ 125.९० ॥ <br>
घटं गृहीत्वा विड्लिप्तवस्त्रक्षालनकारणात् ॥ <br>
तीरे निःक्षिप्य वस्त्रं स घटं च विनिधाय हि ॥९१॥ <br>
स्नातुं गङ्गाजले स्थित्वा विगाहयति जाह्नवीम् ॥ <br>
प्रस्वेदघर्मसन्तप्तः स शिरःस्नानमीहते ॥ ९२ ॥ <br>
जातस्तपोधनस्तत्र दण्डी कुण्डीधरः पुनः ॥ <br>
यत्र पश्यति विप्रोऽसौ मात्रां कुण्डीं त्रिदण्डकम् ॥ ९३ ॥ <br>
वस्त्रादि दर्शितं चैव यत्र संस्थापितं पुरा ॥ <br>
तत्तेन सर्वं सन्दृष्टं जाते ज्ञाने तु पूर्ववत् ॥ ९४ ॥ <br>
विप्रेण ज्ञातुकामेन विष्णुमायां यथा पुरा ॥ <br>
तत उत्तरतस्तत्र गङ्गायां तु तपोधनः ॥ ९५ ॥ <br>
वासो गृह्णाति सव्रीडो योगं च परिचिन्तयन्॥ <br>
उपविश्य च गङ्गायाः पुलिने समबालुके ॥ ९६ ॥ <br>
ततो विन्दति चात्मानं तपसा यत्तदा कृतम् ॥ <br>
मया किं कर्म पापेन कृतं निन्द्यं सुदुष्करम् ॥ ९७ ॥ <br>
एवं निन्दति चात्मानं धिक्कुर्वन् साधुदूषितम् ॥ <br>
आचारो वा परिभ्रष्टो येनाहं प्रापितस्त्विमाम् ॥ ९८ ॥ <br>
निषादस्य कुले जातो भक्ष्याभक्ष्याश्च भक्षिताः ॥ <br>
जीवाश्च घातिताः सर्वे जलस्थलदिवौकसः ॥ ९९ ॥ <br>
पेयापेयं च मे पीतं विक्रीताश्चाप्यविक्रेयाः ॥ <br>
अगम्यागमनं चैव वाच्यावाच्यं न रक्षितम् ॥ 125.१०० ॥ <br>
वेश्मन्यभोज्यभोज्यं च भुक्तं चैव न संशयः ॥ <br>
पुत्रा दुहितरश्चैव निषादाज्जनिता मया ॥१०१॥ <br>
ततः किंचापराधं वा केन वा तद्विचिन्तये ॥ <br>
येनाहं प्रापितो ह्येनां नैषादीमीदृशीं दशाम् ॥ १०२ ॥ <br>
एतस्मिन्नंतरे भूमे निषादः क्रोधमूर्च्छितः ॥ <br>
पुत्रैः परिवृतस्तत्र मायातीर्थमुपागतः ॥ १०३ ॥ <br>
ततो मृगयते भार्यां भक्तियुक्तां शुभेक्षणाम् ॥ <br>
परिपृच्छति चैकैकं तप्यमानं तपोधनम् ॥ १०४ ॥ <br>
क्व गतासि प्रियेऽस्माकं त्यक्त्वा पुत्रान् गृहे च माम् ॥ <br>
बाला दुहिता रोदिति क्षुधार्त्तास्तनपायिनी ॥ १०५ ॥ <br>
किं नु पश्यथ भार्यां मे गङ्गातीरमुपागता ॥ <br>
घटमादाय हस्तेन आगता जलकारणात् ॥ १०६ ॥ <br>
तत्रैव च नराः सर्वे मायातीर्थमुपागताः ॥ <br>
पश्यंतेऽत्र परिव्राजं कुम्भं चैव यथास्थितम् ॥१०७॥ <br>
ततो दुःखेन संतप्तः अपश्यंश्च स्वकां प्रियाम् ॥ <br>
दृष्ट्वा पटं च कुम्भं च करुणं पर्यवेदयेत्॥१ ०८॥ <br>
इदं वासश्च कुम्भश्च नदीकूले च तिष्ठति ॥ <br>
न चापि दृश्यते भार्या मम गङ्गामुपागता ॥ १०९॥ <br>
अथ केनापि ग्राहेण स्नायमाना तपस्विनी ॥ <br>
गृहीता तोयमध्ये तु जिह्वालोडेन चाबला ॥ 125.११० ॥ <br>
न चाप्रियं मयाऽस्युक्ता कदाचिदपि वाचकम् ॥ <br>
स्वप्नेऽपि नोक्तपूर्वासि कदाचिदपि चाप्रियम् ॥ १११ ॥ <br>
अथवापि पिशाचेन भक्षिता भूतराक्षसैः ॥ <br>
आकृष्टा किं नु रोगेण गङ्गातीरं समाश्रिता ॥११२ ॥ <br>
किं कृतं दुष्कृतं पूर्वं मया कर्म सुसङ्कटम् ॥ <br>
येन मत्पुरतो भार्याप्यदृष्टा विगतिं गता ॥ ११३ ॥ <br>
एहि मे सुभगे कान्ते मम चित्तानुवर्त्तिनि ॥ <br>
पश्यैतान्बालकान् भीतान् क्लिश्यमानानितस्ततः ॥ ११४ ॥ <br>
मां पश्य त्वं वरारोहे त्रीन्पुत्रानतिबालकान् ॥ <br>
चतस्रो दुहितॄः पश्य सर्वाश्च मम मानदे॥ ११५ ॥ <br>
मम पुत्रा रुदन्त्येते बालकास्तव लालसा ॥ <br>
नित्यं च दारिका रक्ष मम दुष्कृतकारिणः ॥ ११६॥ <br>
कामं मां क्षुधितं चैव ज्ञास्यसे त्वं पिपासितम् ॥ <br>
एवमुक्ता च कल्याणि मम मुक्त्या व्यवस्थिता ॥ ११७ ॥ <br>
एवं विलपमानस्य निषादस्य त्वितस्ततः ॥ <br>
सव्रीडं भाषते विप्रो निषादं गच्छ नास्ति सा ॥ ११८ ॥ <br>
सुखं योगं च ते नीत्वा सा गता ह्यनिवृत्तये ॥ <br>
तं रुदन्तं तथा दृष्ट्वा कारुण्येन परिप्लुतः ॥ ११९ ॥ <br>
निषादं भाषते तत्र गच्छ किं परिक्लिश्यसे ॥ <br>
बालांस्तान्परिरक्षस्व आहारैर्विविधैरपि ॥ 125.१२० ॥ <br>
एते न त्यजनीयास्ते कदाचिदपि पुत्रकाः ॥ <br>
परिव्राज वचः श्रुत्वा निषादस्तस्य सन्निधौ ॥ १२१ ॥ <br>
उवाच मधुरं वाक्यं दुःखशोकपरिप्लुतः ॥ <br>
अहो मुनिवरश्रेष्ठ अहो धर्मभृतां वर ॥ १२२ ॥ <br>
सान्त्वितोऽस्मि त्वया विप्र वचनैर्मधुराक्षरैः ॥ १२३ ॥ <br>
निषदास्य वचः श्रुत्वा स मुनिः संशितव्रतः ॥ <br>
उवाच मधुरं वाक्यं दुःखशोकपरिप्लुतः ॥ १२४ ॥ <br>
मा रोदीर्वच्मि भद्रं ते तवाहं सा प्रियाऽभवत् ॥ <br>
गङ्गातीरं समासाद्य मुनिर्जातोऽस्महं तथा ॥ १२५ ॥ <br>
परिव्राजवचः श्रुत्वा निषादो विगतज्वरः ॥ <br>
श्लक्ष्णं वचनमादाय प्रत्युवाच द्विजोत्तमम् ॥ १२६ ॥ <br>
किमिदं भाषसे विप्र अव्यक्तं यत्कदाचन ॥ <br>
न भावं वा यद्धटितं स्त्रियः पुंस्त्वं सदैव हि ॥ १२७ ॥ <br>
निषादस्य वचः श्रुत्वा ब्राह्मणो दुःखमूर्च्छितः ॥ <br>
उवाच मधुरं वाक्यं गङ्गातीरे च धीवरम् ॥ १२८ ॥ <br>
शीघ्रं गच्छ स्वकं देशमेतान् गृह्य स्वबालकान् ॥ <br>
सर्वेषां च यथासंख्यं स्नेहः कर्त्तव्य एव च ॥ १२९ ॥ <br>
स तेन चोदितो ह्येवं निषादो नावगच्छति ॥ <br>
मधुरं स्वरमादाय प्रत्युवाच द्विजोत्तमम् ॥ 125.१३० ॥ <br>
किं त्वया दुष्कृतं कर्म कृतं पूर्वं पुरातनम् ॥ <br>
मम यद्भाषसे चैव स्त्रीत्वं प्राप्तोऽसि तत्कथम् ॥ १३१ ॥ <br>
केन दोषेण प्राप्तस्त्वं स्त्रीत्वं भूत्वा पुमान् पुनः ॥ <br>
पुंस्त्वं चैव कथं प्राप्त एतदाचक्ष्व पृच्छतः ॥१३२॥ <br>
एवं तस्य वचः श्रुत्वा स ऋषिः संशितव्रतः ॥ <br>
उवाच मधुरं वाक्यं मायातीर्थजलेचरम् ॥ १३३ ॥ <br>
निषाद शृणु तत्त्वेन मत्कथां च प्रजल्पतः ॥ <br>
न मया दुष्कृतं किंचित्कृतं कुत्रापि तत्त्वतः ॥ १३४ ॥ <br>
एकभक्तं मयाचारे अभक्ष्यं चैव वर्जितम् ॥ <br>
स मयाराधितो देवो लोकनाथो जनार्दनः ॥ <br>
कर्मभिर्बहुभिश्चैव मया दर्शनकाङ्क्षिणा ॥ १३५ ॥ <br>
अथ दीर्घेण कालेन मया दृष्टो जनार्द्दनः ॥ <br>
वरेण छन्दयामास बहुधा मायया ततः ॥ १३६ ॥ <br>
मया नाभीप्सितस्तस्माद्दीयमानो वरस्ततः॥ <br>
मायां मे दर्शय विभो विष्णो प्रणतवत्सल ॥ १३७॥ <br>
ततो मां भाषते विष्णुर्मायां दृष्ट्वा ह्यलं द्विज ॥ <br>
मया पुनः पुनश्चोक्तो मम प्रीत्या प्रदर्शय ॥ १३८ ॥ <br>
ततोऽहं तेन चाप्युक्तस्तर्हि द्रक्षत्यलं भवान् ॥ <br>
गच्छ कुब्जाम्रके गङ्गां स्नात्वेत्यंतर्हितोऽभवत् ॥ १३९ ॥ <br>
अहं मायाप्रलोभेन गङ्गातीरमुपागतः ॥ <br>
दण्डं कुण्डीं च वस्त्रं च तीरे संस्थाप्य यत्ननः ॥ <br>
ततः स्नानविधानेन निमग्नस्तज्जलेऽमले ॥ 125.१४० ॥ <br>
न तत्र किंचिज्जानामि किमिदं किं प्रवर्त्तते ॥ <br>
निषादीगर्भसम्भूतस्तव पत्न्यभवं ततः ॥ १४१ ॥ <br>
केनचित्कारणेनात्र प्रविष्टो जाह्नवीजले ॥ <br>
स्नात्वाऽपश्यं पूर्ववच्च तावज्जातो ऋषिस्त्वहम् ॥ १४२ ॥ <br>
निषाद पश्य कुण्डीं च मात्रां वस्त्रं यथा पुरा ॥ <br>
पंचाशद्वर्षदेशीयो जातोऽस्मि त्वद्गृहे वसन् ॥ <br>
दण्डवस्त्रादि यत्किंचिन्न जीर्णं गङ्गया हृतम् ॥ १४३ ॥ <br>
एवं तेन ततश्चोक्ता निषादोऽदृश्यतां गतः ॥ <br>
ये च ते बालकास्तत्र तेषां कश्चिन्न दृश्यते ॥ १४४ ॥ <br>
स ततो ब्राह्मणो देवि तपस्तपति निश्चितम् ॥ <br>
ऊर्ध्वश्वासोर्द्धबाहुश्च वायुभक्षपरायणः ॥ १४५ ॥ <br>
तस्य प्रतिष्ठमानस्य अपराह्णं तु जायते ॥ <br>
ततः प्रमुच्यते तोयं देवि कृत्वा यथोचितम् ॥१४६॥ <br>
कर्मण्यानि च पुष्पाणि आहृत्य श्रद्धयान्वितः ॥ <br>
अर्चयित्वा यथान्यायं वीरासनमुपागतः॥१४७॥<br>
वृतस्तु ब्राह्मणैर्मुख्यैर्गङ्गास्नानेषु वै द्विजः ॥ <br>
ऊचुस्ततो द्विजास्तत्र तपस्विनमनिंदितम् ॥ १४८ ॥ <br>
पूर्वाह्णे स्थापयित्वात्र मात्रां कुण्डीं त्रिदण्डकम् ॥ <br>
इतो गतोऽसि ब्रह्मेन्द्र स्थापयित्वा तु धीवरान् ॥ <br>
विस्मृतं किं त्वया स्थानं कथं शीघ्रं न चागतः ॥ १४९ ॥ <br>
ततो विप्रवचः श्रुत्वा तूष्णीमासीन्मुनिस्तदा ॥ <br>
ब्राह्मणानुगतं स्थानमात्मनात्मानुसंस्थितः ॥ 125.१५० ॥ <br>
एतस्मिन्नंतरे देवि स च ब्राह्मणपुंगवः ॥ <br>
अद्य पंचाशद्वर्षाणि अमावास्याद्य चैव हि ॥ १५१ ॥ <br>
कथमेतावतङ्कालं मामूचुर्ब्राह्मणाश्च किम् ॥ <br>
पूर्वाह्ने स्थापयित्वा त्वं स्वां मात्रां चापराह्णिके ॥ <br>
कथं कालेऽनुसम्प्राप्तः किमेतदिति भाषते॥१५२॥ <br>
एतस्मिन्नंतरे देवि ब्राह्मणाय ततो मया ॥ <br>
दर्शयित्वा निजं रूपं तमवोचमिदं धरे॥१५३॥ <br>
किमिदं भ्रांतरूपोऽसि किं वा त्वं दृष्टवानसि ॥ <br>
पश्यामि त्वां व्यग्रमिव सावधानो भव स्वयम् ॥ १५४ ॥ <br>
एवमुक्तः स तु मया भूमौ कृत्वा शिरः स्वकम् ॥ <br>
उवाच दुःखितो दीनो निःश्वस्य च मुहुर्मुहुः ॥ १५५ ॥ <br>
अहो देव द्विजा एते मां वदन्ति जगद्गुरो॥ <br>
पूर्वाह्णे स्थापयित्वा त्वं वस्त्रं दण्डकमण्डलू ॥ <br>
आगतोऽस्यपराह्ने किं स्थलं विस्मृतवानसि ॥ १५६ ॥ <br>
अहं व्याधस्य वै भूत्वा भार्या च व्याधयोनिजा ॥ <br>
पंचाशद्वर्षपर्यंतं तत्र स्थित्वा ततः किल ॥ १५७ ॥ <br>
तस्माच्चैव त्रयः पुत्रास्तिस्रश्चापि च कन्यकाः ॥ <br>
जातान्येवमपत्यानि दुष्टकर्मकृतस्तथा ॥ १५८ ॥ <br>
स्नातुं कदाचिद्गङ्गायां गतोऽहं तीरभूमिगः ॥ <br>
स्थापयित्वाद्य स्वं वस्त्रं मग्नः स्नास्यन् जलेऽमले॥ <br>
उन्मज्य स्वयं पुनश्चैव प्राप्तो रूपं मुनिस्तुतम् ॥ १५९॥ <br>
किं मया विकृतं कर्म सेवमानेन माधव ॥ <br>
तपश्च तप्यमानेन किं मया विकृतं कृतम्॥125.१६० ॥ <br>
भक्षितं किमकर्मण्यं सेवमानेन चाच्युत ॥ <br>
व्यभिचारश्च मे तत्र को जातस्तु तवार्च्चने॥१६१ ॥ <br>
एतदाचक्ष तत्त्वेन येनाहं नरकं गतः॥ <br>
एतच्चिन्ताव्याकुलोऽहं निबोध भगवन्मम ॥ १६२ ॥ <br>
मायालुब्धेन हि मया पूर्वं विज्ञापितो ह्यसि ॥ <br>
नान्यत्स्मरामि पापं च नरके येन पातितः ॥ १६३ ॥<br>
ततस्तस्य वचः श्रुत्वा कारुण्यपरिदेवितम् ॥ <br>
उक्तवानस्मि तं विप्रं दुःखसंतप्तमानसम् ॥ १६४ ॥ <br>
मा दुःखं कुरु विप्रेन्द्र आत्मदोषसमुद्भवम् ॥ <br>
विकर्म न कृतं किंचिदपि मे विप्र पूजने ॥ <br>
येन दुःखमनुप्राप्तं तिर्यग्योनिं च वै गतः ॥ १६५ ॥ <br>
उक्तमेव मया पूर्वं शृणु ब्राह्मणपुङ्गव ॥ <br>
वरान् वरय भो ब्रह्मन् त्वं मायां वृतवानसि ॥ १६६ ॥ <br>
ददामि दिव्यभोगान्वै भौमान्वापि तवेप्सितम् ॥ <br>
तांस्तु नेच्छसि मायाया दर्शनं वृतवानसि ॥ १६७ ॥ <br>
दृष्टा तु वैष्णवी माया या त्वया ब्राह्मणेप्सिता ॥ <br>
न गतो दिवसश्रेष्ठ नापराह्णेऽपि कुत्रचित् ॥ <br>
वर्षाणि चैव पंचाशान्निषादस्य गृहेऽपि न ॥ १६८ ॥ <br>
अन्यच्च ते प्रवक्ष्यामि तच्छृणुष्व द्विजोत्तम ॥ <br>
या एषा वैष्णवी माया त्वया ब्राह्मण ईप्सिता ॥ १६९ ॥ <br>
त्वया न तत्कृतं किंचिच्छुभं वाशुभमेव वा ॥ <br>
सर्वं मायामयं तत्र विस्मयात्परितप्यसे ॥ 125.१७० ॥ <br>
यत्त्वया दुष्कृतं कर्म व्यभिचारश्च तत्र वै ॥ <br>
अर्च्चनं च न ते भ्रष्टं तपश्चैव न नाशितम् ॥ १७१ ॥ <br>
भवान्तरे कृतं यच्च येनेदं प्राप्तवान्महत् ॥ <br>
दुःखं तच्च तवाख्यास्ये शृणु ब्राह्मणसत्तम॥ १७२ ॥ <br>
मम भक्ता द्विजाः शुद्धा यत्त्वया नाभिवादिताः ॥ <br>
तत्पापादीदृशो भोगस्तव जातो हि दुःखदः ॥ १७३ ॥ <br>
ये च भागवताः शुद्धास्ते नूनं मम मूर्त्तयः ॥ <br>
तान्विप्रान्ये नमस्यन्ति ते मामेव नमस्यते ॥ <br>
विदितोऽस्मीह विप्रेन्द्र तैरहं नात्र संशयः ॥ १७४ ॥ <br>
मम दर्शनकामा ये ते मे भक्ता द्विजास्तथा ॥ <br>
शुद्धा भागवताः पूज्या द्रष्टव्याः सर्वदा नृभिः ॥ १७५ ॥ <br>
विशेषेण कलौ ब्रह्मन्द्विजरूपो ह्यवस्थितः ॥ <br>
तस्माद्ब्राह्मणभक्ता ये ते मद्भक्ता न संशयः ॥ १७६ ॥ <br>
यो मां प्राप्तमिहेच्छेत यस्यावाच्यं न विद्यते ॥ <br>
अनन्यमानसो भूत्वा मद्भक्तेषु नियोजयेत् ॥ १७७ ॥ <br>
गच्छ ब्राह्मण सिद्धोऽसि यदा प्राणान्विमोक्ष्यसि ॥ <br>
तदाऽऽगन्ताऽसि मत्स्थानं श्वेतद्वीपं न सशंयः ॥ १७८ ॥ <br>
एवमुक्त्वा वरारोहे तत्रैवान्तर्हितोऽभवम् ॥ <br>
सोऽपि द्विजस्तनुं त्यक्त्वा मायातीर्थे यशस्विनि ॥ <br>
कृत्वा सुदुष्करं कर्म श्वेतद्वीपमुपागतः ॥ १७९ ॥ <br>
धन्वी तूणी शरी खड्गी मायाबलपराक्रमः ॥ <br>
मां च पश्यति वै नित्यं मायाबलसुसंस्थितम् ॥125.१८० ॥ <br>
मायया किं तव धरे न मायां ज्ञातुमर्हसि॥<br>
मम मायां न जानन्ति देवदानवराक्षसाः ॥१८१ ॥ <br>
एतत्ते कथितं भूमे मायाख्यानं महौजसम् ॥<br>
मायाचक्रमिति ख्यातं सर्वपुण्यसुखावहम् ॥ १८२॥<br>
आख्यानानां महाख्यानं तपसां च परन्तपः ॥ <br>
पुण्यानां परमं पुण्यं गतीनां च परा गतिः ॥१८३॥ <br>
नित्यं पठेद्यो भक्तेषु अभक्तेषु न कीर्तयेत् ॥ <br>
मा पठेन्नीचमध्येषु मा पठेच्छास्त्रदूषके ॥ १८४ ॥ <br>
अग्रतः पृच्छता शूद्रमद्भक्तेषु तथाग्रतः ॥ <br>
पठते शोभते विप्रो न तु ये शास्त्रदूषकाः ॥ १८५ ॥ <br>
कल्यमुत्थाय यो भूमे पठते च दृढव्रतः ॥ <br>
तेन द्वादश वर्षाणि ममाग्रे पठितं भवेत् ॥ १८६ ॥ <br>
अथ पूर्णेन कालेन पुमान्पंचत्वमागतः ॥ <br>
मद्भक्तो जायते देवि वियोनिं न च गच्छति ॥ १८७ ॥ <br>
य एवं शृणुयान्नित्यं महाख्यानं वसुन्धरे ॥ <br>
न स जायेत मन्दात्मा वियोनिं नैव गच्छति ॥ १८८ ॥ <br>
एतत्ते कथितं भद्रे त्वया यत्पूर्वमीप्सितम् ॥ <br>
मुच्यमाना वरारोहे किमन्यत्परिपृच्छसि ॥ १८९ ॥ <br>
इति श्रीवराहपुराणे भगवच्छास्त्रे मायाचक्रं नाम पंचविंशत्यधिकशततमोऽध्यायः ॥१२५॥ <br>
<br>
