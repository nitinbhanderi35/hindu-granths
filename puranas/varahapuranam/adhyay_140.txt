अथ कोकामुख(बदरी) माहात्म्यम्।। <br>
धरण्युवाच।। <br>
श्रुतानि देवस्थानानि त्वया प्रोक्तानि यान्युत।। <br>
कस्मिंस्तिष्ठसि नित्यं त्वं तद्भवान्वक्तुमर्हति।।१।। <br>
किंच ते परमं स्थानं यत्र मूर्त्त्याकृतिर्भवान्।। <br>
कस्मिन्स्थाने कृतं कर्म येन यात्युत्तमां गतिम्।।२।। <br>
श्रीवराह उवाच।। <br>
शृणु तत्त्वेन मे देवि भक्तानां भक्तवत्सले ।। <br>
येषु स्थानेषु तिष्ठामि कथ्यमानानिमाञ्छृणु।।३।। <br>
तव कोकामुखं नाम यन्मया पूर्वभाषितम्।। <br>
बदरीति च विख्यातं गिरिराजशिलातलम्।।४।। <br>
स्थानं लोहार्गलं नाम म्लेच्छराजसमाश्रितम्।। <br>
क्षणं चापि न मुंचामि एवमेतन्न संशयः।।५।। <br>
सचैत्यं पश्य मे स्थानं जगदेतच्चराचरम्।। <br>
सर्वत्राहं वरारोहे न मन्न्यूनं हि जानते।।६।। <br>
ये तु जानन्ति मां देवि गुह्यां कामगतिं मम।। <br>
शीघ्रं कोकामुखं यान्तु मम कर्मपरायणाः।।७।। <br>
ततो देववचः श्रुत्वा पृथिवी वाक्यमब्रवीत्।। <br>
शिरस्यञ्जलिमाधाय निर्वृतेनान्तरात्मना।।८।। <br>
धरण्युवाच।। <br>
सर्वतो लोकनाथेश परं कौतूहलं हि मे।। <br>
कथं कोकामुखं श्रेष्ठं तद्भवान्वक्तुमर्हसि।।९।। <br>
श्रीवराह उवाच।। <br>
नास्ति कोकामुखात्क्षेत्रं श्रेष्ठं कोकामुखाच्छुचि।। <br>
नास्ति कोकामुखात्स्थानं नास्ति कोकामुखात्प्रियम्।।140.१०।। <br>
यस्तु कोकामुखं गत्वा  भूयो विनिवर्त्तते।। <br>
कर्माणि तत्र कुर्वीत चेष्टं भवति चात्मनि।।११।। <br>
यानि यानि च क्षेत्राणि त्वया पृष्टानि वै धरे।. <br>
कोकामुखसमं स्थानं न भूतं न भविष्यति।।१२।। <br>
मम सा परमा मूर्त्तिर्यां न जानन्ति गोपिताम्।। <br>
स्थितं कोकामुखं नाम एतत्ते कथितं मया।।१३।। <br>
श्रीवराह उवाच।। <br>
शृणु तत्त्वेन मे देवि यन्मां त्वं परिपृच्छसि।। <br>
तस्मिन् कोकामुखं रम्यं कथ्यमानं मयाऽनघे।।१५।। <br>
जलबिन्दुरिति ख्यातात्पर्वतात्पत्तनाद्भुवि।। <br>
तत्तु गुह्यतमं देवि कृत्वा कर्म महौजसम्।।१६।। <br>
सर्वसङ्गान्परित्यज्य मम लोकं स गच्छति।। <br>
विष्णुधारेति विख्याता कोकायां मम मण्डले।।१७।। <br>
पर्वतात्पतिता भूमौ धारा मुसलसन्निभा।। <br>
अहोरात्रोषितो भूत्वा स्नायात्तत्र प्रयत्नतः।।१८।। <br>
अग्निष्टोमसहस्राणां फलं प्राप्नोति मानवः।. <br>
न मुह्यति स कर्त्तव्ये फलं प्राप्नोति चोत्तमम्।।१९।। <br>
जायते विपुले शुद्धे मम मार्गानुसारिणि।। <br>
तत्राथ मुंचति प्राणान्विष्णुधारां समाश्रितः।।140.२०।। <br>
पश्यते परमां मूर्त्तिमेतां मम न संशयः।। <br>
तत्र विष्णुपदं नाम स्थानं कोकामुकाश्रितम्।।२१।। <br>
एतत्कश्चिन्न जानाति धरे वाराहसंश्रितम्।। <br>
तस्मिन्कृतोदको देवि नरो रात्रावुपोषितः।। २२।। <br>
क्रौंचद्वीपे प्रजायेत मम भक्तिपरायणः।। <br>
तत्राथ मुंचति प्राणान्गुह्यस्थाने परे मम।।२३।। <br>
सर्वसङ्गान्परित्यज्य मम लोके स गच्छति।।<br>
अस्ति विष्णुसरो नाम क्रीडितं यत्त्वया सह।।२४।।<br>
यत्र दंष्ट्राप्रहारेण चाहृतासि वसुन्धरे।। <br>
तत्र स्नानं तु कुर्वीत प्रातःकाले वसुन्धरे।।२५।।<br>
सर्वपापविशुद्धात्मा मम लोकं स गच्छति ।। <br>
सोमतीर्थमिति ख्यातं कोकायां मम मण्डले ।।२६।। <br>
यत्र पञ्चशिलाभूभिर्विष्णुनाम्ना तथाङ्किता ।। <br>
यस्तत्र कुरुते स्नानं पञ्चरात्रोषितो नरः ।। २७ ।। <br>
गोमेदे जायते द्वीपे मम मार्गानुसारकः ।। <br>
तत्राथ मुञ्चते प्राणन्गुह्यक्षेत्रे परे मम ।। २८ ।। <br>
सर्वपापविनिर्मुक्तः शुद्धात्मा मां स पश्यति ।। <br>
तुंगकूटेतिविख्यातं कोकायां मम मण्डले ।। २९ ।। <br>
चतुर्धाराः पतन्त्यत्र पर्वतादुच्छ्रयं श्रिताः ।। <br>
यस्तत्र कुरुते स्नानं पञ्चरात्रोषितो नरः।।140.३०।। <br>
कुशद्वीपं समासाद्य मम लोकेषु तिष्ठति ।। <br>
अनित्यमाश्रमं नाम क्षेत्रकर्मसुखावहम् ।।३१।। <br>
देवाश्च यं न जानन्ति किम्पुनर्मनुजादयः ।। <br>
तत्र स्नात्वा वरारोहे अहोरात्रोषितो नरः ।। ३२ ।। <br>
जायते पुष्करद्वीपे मम कर्मपरायणः ।। <br>
अथ तत्र मृतो भूमे पुण्यक्षेत्रे महाशुचिः ।। ३३ ।। <br>
सर्वपापविनिर्मुक्तो मम लोकं स गच्छति ।। <br>
अस्त्यत्राग्निसरो नाम परं गुह्यं मम स्थितम् ।।३४।। <br>
पंच धाराः पतन्त्यत्र गिरिकुञ्जसमाश्रिताः ।। <br>
तत्र चापि कृतस्नानः पञ्चरात्रोषितो नरः ।। ३५ ।।<br>
कुशद्वीपे च जायेत मम कर्मपरायणः ।। <br>
तत्राथ मुञ्चते प्राणान् कृत्वा कर्म महौजसम्।।३६।। <br>
कुशद्वीपात्परिभ्रष्टो ब्रह्मलोकं स गच्छति।।<br>
अस्ति ब्रह्मसरो नाम गुह्यं क्षेत्रं परं मम ।।३७।।। <br>
यत्र धारा पतत्येका पुण्या भूमिशिलातले।।<br>
तत्र स्नानं प्रकुर्वीत पञ्चरात्रोषितो नरः ।।३८।। <br>
वसते सूर्यलोकेषु मम मार्गानुसारकः ।। <br>
अथाऽत्र मुंचते प्राणान्सूर्यधारां समाश्रितः ।। ३९ ।। <br>
सूर्यलोकमतिक्रम्य मम लोकं तु गच्छति ।। <br>
अस्ति धेनुवटं नाम गुह्यं क्षेत्रं परं मम।।140.४०।। <br>
एका धारा पतत्यत्र देवि पूर्णा शिलोच्चयात् ।। <br>
तत्र स्नानं प्रकुर्वीत एकमेकं दिनं तथा ।। ४१ ।। <br>
सप्तरात्रोषितो भूत्वा मम कर्म समाश्रितः ।।  <br>
स्नात्वा सप्तसमुद्रेषु लब्धसंज्ञः समाहितः ।। ४२ ।। <br>
सप्तद्वीपेषु विहरेन्मम कर्मपरायणः ।। <br>
तत्राथ मुंचते प्राणान्मम भक्तिसमन्वितः ।।४३ ।। <br>
सप्तद्वीपमतिक्रम्य मम लोकं तु गच्छति ।। <br>
अस्ति धर्मोद्भवं नाम तस्मिन्क्षेत्रे परे मम ।। ४४ ।। <br>
गिरिकुञ्जात्पतत्येका धारा भूमितले शुभा ।। <br>
तत्र स्नानं प्रकुर्वीत एकरात्रोषितो नरः ।। ४५।। <br>
स वैश्यो जायते शूद्रो मम कर्मपरायणः ।। <br>
तत्राऽथ मुंचते प्राणान्गुह्ये देवि शिलोच्चये ।। ४६ ।। <br>
सांगयज्ञं सदक्षिण्यं भुक्त्वा मां प्रतिपद्यते ।। <br>
अस्ति कोटिवटं नाम क्षेत्रं गुह्यं परं मम ।। ४७ ।। <br>
एका धारा पतत्यत्र वटमूलमुपाश्रिता ।। <br>
तत्र स्नानं तु कुरुते नरो रात्रावुपोषितः ।। ४८ ।। <br>
यावन्ति वटपत्राणि तस्मिञ्छृंगे परे मम ।। <br>
तावद्वर्षसहस्राणि रूपसंपत्समन्वितः ।। ४९।। <br>
तिष्ठते तु वरारोहे मम मार्गानुसारिणि।। <br>
तत्राऽथ मुंचते प्राणान्कृत्वा कर्म सुदुष्करम्।।140.५० ।। <br>
अग्निवर्णस्ततो भूत्वा मम लोकं स गच्छति।।<br>
पापप्रमोचनं नाम गुह्यमस्मिन्परं मम।।५१ ।।<br>
पतत्येकतमा धारा स्थूला कुंभसमा ततः।।<br>
यस्तत्र कुरुते स्नानमहोरात्रोषितो नरः।।५२।।<br>
जायते च चतुर्वेदी मम कर्मपरायणः ।। <br>
तत्राऽथ मुञ्चते प्राणान्कौशिकीमाश्रितो नदीम् ।। ५३ ।। <br>
यस्तत्र कुरुते स्नानं पंचरात्रोषितो नरः ।। <br>
मोदते वासवे लोके मम मार्गानुसारिणि ।। ५४ ।। <br>
तत्राथ मुंचते प्राणान्मम कर्मपरायणः ।। <br>
वासवं लोकमुत्सृज्य मम लोक च गच्छति ।। ५५ ।। <br>
यमव्यसनकं नाम गुह्यमस्ति परं मम ।। <br>
स्रोतो वहति तत्रैकं कौशिकीमाश्रितं नदीम् ।। ५६ ।। <br>
यस्तत्र कुरुते स्नानमेकरात्रोषितो नरः ।। <br>
न स गच्छति दुर्गाणि यमस्य व्यसनं महत् ।। ५७ ।। <br>
अथ तत्र त्यजेत्प्राणान्मम कर्मपरायणः ।। <br>
विशुद्धो मुक्तपापोऽसौ मम लोकं स गच्छति ।। ५८ ।। <br>
मातंगं नाम विख्यातं तस्मिन्क्षेत्रे  परं मम ।। <br>
स्रोतो वहति तत्रैव आश्रितं कौशिकीं नदीम् ।।५९।। <br>
स्नानं कुर्वंति ये तत्र एकरात्रोषिता नराः ।। <br>
भेदं किम्पुरुषं प्राप्य जायते नात्र संशयः ।। 140.६० ।। <br>
विद्वाञ्छुचिश्च जायेत ममकमार्नुसारकः ।। <br>
तत्राऽथ मुंचते प्राणान्गुह्ये देवि परे मम ।। ६१ ।। <br>
मुक्त्वा किम्पुरुषं भेदं  मम लोकं च गच्छति।।<br>
अस्ति वज्रभवं नाम गुह्ये तस्मिन्परं मम ।।६२ ।। <br>
स्रोतो वहति तत्रैकमाश्रितं कौशिकीं नदीम् ।। <br>
स्नानं करोति यस्तत्र एकरात्रोषितो नरः ।। ६३ ।। <br>
जायते शक्रलोके तु मम कर्मानुसारकः ।। <br>
शरीरचक्रसङ्घाते वज्रहस्तस्वरूपकः ।। ६४ ।। <br>
तत्र स्नानप्रभावेण जायते नात्र संशयः ।।<br>
अथाऽत्र मुच्यते प्राणान्मम चिन्तनतत्परः ।।६५।। <br>
शक्रलोकमतिक्रम्य मम लोकं प्रपद्यते ।। <br>
तत्र त्रिक्रोशमात्रेण गुह्यं क्षेत्रं परं मम ।। ६६ ।। <br>
शक्ररुद्रेति विख्यातं तस्मिन्कोकाशिलातले ।। <br>
स्नानं करोति यस्तत्र त्रिरात्रोपोषितो नरः ।। ६७ ।। <br>
जम्बू द्वीपे प्रजायेत जम्बूर्यत्र प्रतिष्ठिता ।। <br>
जंबूद्वीपं परित्यज्य जायते मम पार्श्वगः ।। १८ ।। <br>
अस्ति चान्यन्महद्भद्रे क्षेत्रे गुह्ये विशेषितम् ।। <br>
मनुजा येन गच्छन्ति मुक्त्वा संसारसागरम् ।। ६९ ।। <br>
दंष्ट्रांकुरेति विख्यातं यत्र कोका विनिःसृता ।। <br>
एतद्गुह्य न जानन्ति यतो मुंचंति जन्तवः।।140.७० ।। <br>
कृतोदकस्तत्र भद्रे अहोरात्रोषितो नरः ।। <br>
जायते शाल्मलिद्वीपे मम कर्मानुसारिणि ।। ७१ ।। <br>
तत्राथ मुंचते प्राणान्मम कर्मसु निष्ठितः ।।<br>
शाल्मलिद्वीपमुत्सृज्य मम पार्श्वे स तिष्ठति ।। ७२ ।। <br>
तस्मिन्क्षेत्रे महागुह्ये परमस्ति फलोदयम् ।। <br>
विष्णुतीर्थमिति ख्यातं मम भक्तसुखावहम् ।। ७३ ।। <br>
ततः पर्वतमध्यात्तु कोकायां पतते जलम् ।। <br>
त्रिस्रोतसं महाभागे सर्वसंसारमोक्षणम् ।। ७४ ।। <br>
तस्मिन् कृतोदको भूमे छित्त्वा संसारबन्धनम् ।। <br>
वायोः स भवनं प्राप्य वायुभूतस्तु तिष्ठति ।।  ७५ ।। <br>
तत्राऽथ मुंचते प्राणान्मम कर्मसु निष्ठितः ।। <br>
वायुलोकमतिक्रम्य मम लोकं स गच्छति ।। ७६ ।। <br>
अस्ति तत्र वरं स्थानं सङ्गमं कौशिकोकयोः ।। <br>
सर्वकामिकेति विख्याता शिला तिष्ठति चोत्तरे ।। ७७।। <br>
तत्र यः कुरुते स्नानमहोरात्रोषितो नरः ।। <br>
विस्तीर्णे जायते वंशे जातिं स्मरति चात्मनः ।। ७८ ।। <br>
स्वर्गे वा यदि वा भूमौ यं यं कामयते नरः ।। <br>
तं तं प्राप्नोति वै कामं स्नातमात्रः शिलातले ।।७९ ।। <br>
तत्राऽथ मुंचते प्राणान्मम कर्मण्यवस्थितः ।। <br>
सर्वसंगं परित्यज्य मम लोकं स गच्छति ।।140.८०।।। <br>
अस्ति मत्स्यशिला नाम गुह्यं कोकामुखे वरम् ।। <br>
धाराः पतन्ति तिस्रो वै कौशिकीमाश्रिता नदीम् ।। ८१ ।। <br>
तत्र च स्नायमानस्तु यदि मत्स्यं प्रपश्यति ।। <br>
ततो जानाम्यहं देवि प्राप्तो नारायणः स्वयम् ।। ८२ ।। <br>
तत्र मत्स्यं पुनर्दृष्ट्वा यजमानस्तु सुन्दरि ।।<br>
&nbsp;दद्यादर्घ्यं ततो भद्रे मधुलाजसमन्वितम् ।। ८३ ।। <br>
यस्तत्र कुरुते स्नानं देवि गुह्ये ततः परे ।। <br>
तिष्ठते पद्मपत्रे तु सोत्तरे मेरुसंश्रिते ।। ८४ ।। <br>
अथ संप्राप्य मुच्येत मत्स्यं गुह्यं परं मम ।। <br>
मेरुशृंगं समुल्लङ्घ्य गम लोकं च गच्छति ।। ८५।। <br>
पंचयोजनविस्तारं क्षेत्रं कोकामुखं मम ।। <br>
यस्त्वेतत्तु विजानाति न स पापेन लिप्यते ।। ८६ ।। <br>
अन्यच्च ते प्रवक्ष्यामि तच्छृणुष्व वसुन्धरे ।। <br>
तस्मिन्कोकामुखे रम्ये तिष्ठामि दक्षिणामुखः ।।८७।। <br>
शिलाचन्दनसंकाशं देवानामपि दुर्लभम् ।। <br>
वराहरूपमादाय तिष्ठामि पुरुषाकृतिः ।। ८८ ।। <br>
वामोन्नतमुखं कृत्वा वामदंष्ट्रासमुन्नतम् ।। <br>
पश्यामि च जगत्सर्वं ये च भक्ता मम प्रियाः ।।८९।। <br>
ये मां स्मरन्ति वै भूमे पुरुषा मुक्तकिल्बिषाः ।। <br>
तत्र कुर्वन्ति कर्माणि शुद्धाः संसारमोक्षणे ।।140.९०।। <br>
यदि कोकामुखं गच्छेत् कदाचित्कालपर्यये ।। <br>
मा ततो विनिवर्त्तेत यदीच्छेन्मम तुल्यताम् ।। ९१ ।। <br>
गुह्यानां परमं गुह्यमेतत्स्थानं परं महत् ।। <br>
सिद्धानां परमा सिद्धिर्गुह्यं कोकामुखं परम् ।। ९२ ।। <br>
न च सांख्येन योगेन सिद्धिं यान्ति महापराम् ।। <br>
याति कोकामुखं गत्वा रहस्यं कथितं मया ।।९३।। <br>
एवं श्रेष्ठं महाभागे  यत्त्वया परिपृच्छिम् ।। <br>
परमं कथितं सर्वं किमन्यच्छ्रोतुमिच्छसे ।।९४।। <br>
य एतत्कथितं भूमे कोकामुखमनुत्तमम् ।। <br>
तारिताः पितरस्तेन दश पूर्वास्तथा पराः ।। ९५ ।। <br>
मृतो वा तत्र जायेत शुद्धे भागवते कुले ।। <br>
अनन्यमानसो भूत्वा मम मार्गप्रदर्शकः ।।९६।। <br>
यश्चेदं शृणुयान्नित्यं कल्य उत्थाय मानवः ।। <br>
त्यक्त्वा पंचशतं जन्म मम भक्तश्च जायते ।। ९७ ।। <br>
य एतत्पठते नित्यं कोकाख्यानं तथोषसि ।। <br>
गच्छते परमं स्थानमेवमेतन्न संशयः ।।९८।। <br>
इति श्रीवराहपुराणे भगवच्छास्त्रे कोकामुखमाहात्म्यवर्णनं नाम चत्वारिंशदधिकशततमोऽध्यायः।।१४० ।। <br>
<br>
