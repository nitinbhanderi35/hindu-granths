दुर्वासा उवाच ।<br>
श्रावणस्य तु मासस्य शुक्लपक्षे तु द्वादशी ।<br>
अर्चयेत् परमं देवं गन्धपुष्पैर्जनार्नम् ।। ४७.१ ।।<br>
दामोदराय पादौ तु हृषीकेशाय वै कटिम् ।<br>
सनातनेति जठरमुरः श्रीवत्सधारिणे ।। ४७.२ ।।<br>
चक्रपाणयेति भुजौ कण्ठं च हरये तथा ।<br>
मुञ्जकेशाय च शिरो भद्रायेति शिखां तथा ।। ४७.३ ।।<br>
एवं संपूज्य संस्थाप्य कुम्भं पूर्ववदेव तु ।<br>
विन्यस्य वस्त्रयुग्मं तु तस्योपरि ततो न्यसेत् ।। ४७.४ ।।<br>
काञ्चनं देवदेवं तु दामोदरसनामकम् ।<br>
तमभ्यर्च्य विधानेन गन्धपुष्पादिभिः क्रमात् ।। ४७.५ ।।<br>
प्राग्वत् तं ब्राह्मणे दद्याद् वेदवेदाङ्गपारगे ।<br>
एवं नियमयुक्तस्य प्रभावं तच्छृणुष्व मे ।। ४७.६ ।।<br>
एष ते विधिरुद्दिष्टः श्रावणे मासि वै विभो ।<br>
एतस्याश्च प्रभावं यत् श्रृणु पापप्रणाशनम् ।। ४७.७ ।।<br>
पुरा कृतयुगे राजा नृगो नाम महाबलः ।<br>
बभ्राम स वनं घोरं मृगयासक्तमानसः ।। ४७.८ ।।<br>
स कदाचित् तुरङ्गेण हृतो दूरं महद्वनम् ।<br>
व्याघ्रसिंहगजाकीर्णं दस्युसर्पनिषेवितम् ।। ४७.९ ।।<br>
एकाकी तत्र राजा तु अश्वं मुच्य तरोरधः ।<br>
स्वयं कुशमथास्तीर्य सुप्तो दुःखसमन्वितः ।। ४७.१० ।।<br>
तावत् तत्रैव लुब्धानां सहस्त्राणि चतुर्दश ।<br>
आगतानि मृगान् हन्तुं रात्रौ राज्ञः समन्ततः ।। ४७.११ ।।<br>
तत्रापश्यन्त ते सुप्तं हेमरत्नविभूषितम् ।<br>
नृगं राजानमत्युग्रं श्रिया परमया युतम् ।। ४७.१२ ।।<br>
ते गत्वा त्वरितं व्याधाः स्वभर्त्रे संन्यवेदयन् ।<br>
सोऽपि रत्नसुवर्णार्थं राजानं हन्तुमुद्यतः ।। ४७.१३ ।।<br>
तुरगस्य च हेतोस्तु निस्त्रिंशा वनचारिणः ।<br>
राजानं सुप्तमासाद्य निगृहीतुं प्रचक्रमुः ।। ४७.१४ ।।<br>
तावद् राज्ञः शरीरात् तु श्वेताभरणभूषिता ।<br>
नारी काचित् समुत्तस्थौ स्त्रक्चन्दनविभूषिता ।<br>
उत्थाय चक्रमादाय ते म्लेच्छा विनिपातिताः ।। ४७.१५ ।।<br>
दस्यून् निहत्य सा देवी तस्य राज्ञस्तनुं पुनः ।<br>
प्रविशन्त्याशु राजाऽपि प्रतिबुद्धोऽथ दृष्टवान् ।<br>
म्लेच्छांस्तु निहतान् दृष्ट्वा सा स्वमूर्त्तिलयं गता ।। ४७.१६ ।।<br>
अश्वमारुह्य स पुनर्वामदेवाश्रमं ययौ ।<br>
तत्रापृच्छद् ऋषिं भक्त्या का स्त्री के ते निपातिताः ।<br>
एतत् कार्यमृषे मह्यं कथयस्व प्रसीद मे ।। ४७.१७ ।।<br>
वामदेव उवाच ।<br>
त्वमासीच्छूद्रजातीय अन्यजन्मनि पार्थिव ।<br>
तत्र त्वया ब्राह्मणस्य प्रेषणं कुर्वता श्रुता ।<br>
श्रावणस्य तु मासस्य शुक्लपक्षे तु द्वादशी ।। ४७.१८ ।।<br>
सविधानात् त्वया राजन् भक्त्या वै समुपोषिता ।<br>
उपोषितायां तस्यां तु राज्यं लब्धं त्वयाऽनघ ।। ४७.१९ ।।<br>
सर्वापत्सु च सा देवी भवन्तं परिरक्षति ।<br>
यया विनिहताः क्रूरा म्लेच्छाः पापसमन्विताः ।<br>
भवांश्च रक्षितो राजन् श्रावणद्वादशी तु सा ।। ४७.२० ।।<br>
एकैव पाति चापत्सु राज्यमेकैव यच्छति ।<br>
किं पुनर्द्वादशैतास्तु येनैन्द्रं न ददुः पदम् ।। ४७.२१ ।।<br>
।। इति श्रीवराहपुराणे भगवच्छास्त्रे सप्तचत्वारिंशोऽध्यायः ।। ४७ ।।<br>
