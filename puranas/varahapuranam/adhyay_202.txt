अथ नारकिदण्डनकर्मविपाकवर्णनम् ।। <br>
ऋषिरुवाच ।। <br>
विस्मयस्तु मया दृष्टस्तस्मिन्नद्भुतदर्शनः ।। <br>
चित्रगुप्तस्य सन्देशो धर्मराजेन धीमतः।।१।। <br>
प्राप्नुवन्ति फलं ते वै ये च क्षिप्ताः पुरा जनाः ।। <br>
अग्निना वै प्रतप्तास्ते बद्धा बन्धैः सुदारुणैः ।। २ ।। <br>
सन्तप्ता बहवो ये ते तैस्तैः कर्मभिरुल्बणैः ।। <br>
श्यामाश्च दशनाभिर्ये त्विमं शीघ्रं प्रमापय ।। ३ ।। <br>
दुराचारं पापरतं निर्घृणं पापचेतसम् ।। <br>
श्वानस्तु हिंसका ये च भक्षयन्तु दुरात्मकम् ।। ४ ।। <br>
पितृघ्नो मातृगोघ्नस्तु सर्वदोषसमन्वितः ।। <br>
आरोप्य शाल्मलीं घोरां कण्टकैस्तैर्विपाटय ।। ५ ।। <br>
एनं पाचय तैलस्य घृतक्षौद्रस्य वा पुनः ।। <br>
तप्तद्रोण्यां ततो मुंच ताम्रतप्तखले पुनः ।। ६&nbsp;!। <br>
नराधममिमं क्षिप्त्वा प्रदीप्ते हव्यवाहने ।। <br>
ततो मनुष्यतां प्राप्य ऋणैस्तत्र प्रदीप्यते ।। ७ ।। <br>
शयनासनहर्त्तारमग्निदायी च यो नरः ।। <br>
वैतरण्यामयं चैव क्षिप्यतामचिरं पुनः ।। ८ ।। <br>
पापकर्मायमत्यर्थं सर्व तीर्थविनाशकः ।। <br>
तस्य प्रदीप्तः कीलोऽयं वह्नितप्तोऽतिदुःस्पृशः ।।९।। <br>
आदेश्य चोभयोरस्य कर्णयोः कूटसाक्षिकः ।। <br>
यो नरः पिशुनः कूटसाक्षी चालीकजल्पकः।।202.१०।।<br>
ग्रामयाजनकं विप्रमध्रुवं दांभिकं शठम्।।<br>
बद्ध्वा तु बन्धने घोरे दीयतां तु न किंचन।।११।। <br>
जिह्वाऽस्य छिद्यतां शीघ्रं वाचा दुष्टस्य पापिनः ।। <br>
गम्यागम्यं पुरा येन विज्ञातं न दुरात्मना ।। १२ ।। <br>
कृतं लोभाभिभूतेन कामसम्मोहितेन च ।। <br>
तस्य च्छित्वा ततो लिंगं क्षारमग्निं च दीपय ।। १३ ।। <br>
इमं तु खलकं कृत्वा दुरात्मा पापकारिणम् ।। <br>
दायादा बहवो येन स्वार्थहेतोर्विनाशिताः ।। १४ ।। <br>
इमं वार्धुषिकं विप्रं सर्वत्रांगेषु भेदय ।। <br>
तथायं यातनां यातु पापं बहु समाचरन् ।। १५ ।। <br>
सुवर्णस्तेयिनं पापं कृतघ्नं च तथा नरम् ।। <br>
क्रूरं पितृहणं चैनं ब्रह्मघ्नेषु समीकुरु ।। १६ ।। <br>
अस्थि च्छित्वा ततः क्षिप्रं क्षारमग्निं च दापय ।। <br>
इमं तु विप्रं खादन्तु तीक्ष्णदंष्ट्राः सुदारुणाः ।। १७ ।। <br>
पिशुनं हि महाव्याघ्राः पंच घोराः सुदारुणाः ।। <br>
इमं पचत पाकेषु बहुधा मर्मभेदिनम् ।। १८ ।। <br>
येनाग्निरुज्झितः पूर्वं गृहीत्वा च न पूजितः ।। <br>
इमं पापसमाचारं वीरघ्नमतिपापिनम् ।। १९ ।। <br>
कर्कटस्य तु घोरस्य नित्यक्रुद्धस्य मोचय ।। <br>
इमं घोरे ह्रदे क्षिप्तं सर्वयाजनयाजकम् ।। 202.२० ।। <br>
सर्वेषां तु पशूनां यो नित्यं धारयते जलम् ।। <br>
न त्राता न च दाता च पापस्यास्य दुरात्मनः ।। २१ ।। <br>
अदानव्रतिनो विप्रा वेदविक्रयिणस्तथा ।। <br>
सर्वकर्माणि कुर्युर्ये दीयते न च किंचन ।। २२ ।। <br>
तोयभाजनहर्त्तारं भोजनं योऽनिवारयन् ।। <br>
हन्यतां सुदृढैर्दण्डैर्यमदूतैर्महाबलैः ।। २३ ।। <br>
वेणुदण्डकशाभिश्च लोहदण्डैस्तथैव च ।। <br>
जलमस्मै न दातव्यं भोजनं च कथंचन ।। २४।। <br>
तस्मा अन्नं च पानं च न दातव्यं कदाचन ।। <br>
हत विश्वास्य हन्तारं वह्नौ शीघ्रं प्रपाचय ।। २५ ।। <br>
ब्रह्मदेयं हृतं येन तं वै शीघ्रं विपाचय ।। <br>
बहुवर्षसहस्राणि पातये कर्म विस्तरे ।। २६ ।। <br>
समुत्तीर्णं ततः पश्चात्तिर्यग्योनौ प्रपातये ।। <br>
सूक्ष्मदेहविपाकेषु कीटपक्षिविजातिषु ।। २७ ।। <br>
क्लिष्टो जातिसहस्रैस्तु जायते मानुषस्ततः ।। <br>
तत्र जातो दुरात्मा च कुलेषु विविधेषु च ।।२८।। <br>
हिंसारूपेण घोरेण ब्रह्मवध्यां प्रदापयेत् ।। <br>
राज्ञस्तु मारकं घोरं ब्रह्मघ्नं दुष्कृतं तथा।।२९।। <br>
सुवर्णस्तेयिनं चैव सुरापं चैव कारयेत् ।। <br>
अनुभूय ततः काले ततो यक्ष्म प्रयोजयेत् ।।202.३०।। <br>
गोघातको ह्ययं पापः कूटशाल्मलिमारुहेत् ।। <br>
कृष्यते विविधैर्घोरै राक्षसैर्घोरदर्शनैः ।। ३१ ।। <br>
पूतिपाकेषु पच्येत जन्तुभिः संप्रयोजितः ।। <br>
ब्रह्मवध्याच्चतुर्भागैर्मृगत्वं पशुतां गतः ।। ३२ ।। <br>
उद्विग्नवासं पतितं यत्र यत्रोपपद्यते ।। <br>
पापकर्मसमुद्विग्नो जातो जातः पुनःपुनः ।। ३३ ।। <br>
अयं तिष्ठति किं पापः पितृघाती दुरात्मवान् ।। <br>
ते तु वर्षशतं साग्रं भक्षयन्तु विचेतसः ।। ३४ ।। <br>
ततः पाकेषु घोरेषु पच्यतां च नराधमः ।। <br>
ततो मानुषतां प्राप्य गर्भस्थो प्रियतां पुनः ।। ३५ ।। <br>
व्यापन्नो दशगर्भेषु ततः पश्चाद्विमुच्यताम् ।। <br>
तत्रापि लब्ध्वा मानुष्यं क्लेशभागी च जायताम् ।। ३६ ।। <br>
बुभुक्षारुग्विकारैश्च सततं तत्र पीड्यताम् ।। <br>
पापाचारमिमं घोरं मित्रविश्वासघातकम् ।। ३७ ।। <br>
यन्त्रेण पीड्यतां क्षिप्रं ततः पश्चाद्विमुच्यताम् ।। <br>
दीप्यतां ज्वलने घोरे वर्षाणां च शतद्वयम् ।। ३८ ।। <br>
जायतां च ततः पश्चाच्छूनां योनौ दुरात्मवान् ।। <br>
भ्रष्टोऽपि जायतां तस्मान्मानुषः क्लेश भाजनः ।। ३९ ।। <br>
प्राप्तवान्विविधान्रोगान्संसारे चैव दारुणान् ।। <br>
ब्रह्मस्वहारी पापोऽयं नरो लवणतस्करः ।। 202.४० ।। <br>
वर्षाणां तु शतं पंच तत्र क्लिष्टो दुरात्मवान् ।। <br>
कृमिको जायते पश्चाद्विष्ठायां कृमिकोऽपरः ।। ४१।। <br>
शकुन्तो जायते घोरस्तत्र पश्चाद्वृको भवेत् ।। <br>
इममग्निप्रदं घोरं काष्ठाग्नौ सम्प्रतापय ।। ४२ ।। <br>
स्वकर्मसु विहीनेषु पश्चाल्लब्धगतिस्तथा ।। <br>
ततश्चाथ मृगो वापि ततो मानुषतां व्रजेत् ।। ४३ ।। <br>
तत्रापि दारुणं दुःखमुपभुंक्ते दुरात्मवान् ।। <br>
सर्वदुष्कृतकार्येषु सह संघातचिन्तकैः ।। ४४ ।। <br>
एवं कर्मसमायुक्तास्ते भवन्तु सहस्रशः ।। <br>
परद्रव्यापहाराश्च रौरवे पतितास्तथा ।। ४५ ।। <br>
कुम्भीपाकेषु निर्दग्धः पश्चाद्गर्दभतां गतः ।। <br>
ततो जातस्त्वसौ पापः शूकरो मलभुक्तथा ।। ४६ ।। <br>
प्राप्नोतु विविधांस्तापान्यथा हृतधनश्च सन् ।। <br>
क्षुधातृष्णापराक्रान्तो गर्दभो दशजन्मसु ।। ४७ ।। <br>
मानुष्यं समनुप्राप्य चौरो भवति पापकृत् ।। <br>
परोपघाती निर्लज्जः सर्वेदोषसमन्वितः ।। ४८ ।। <br>
वृक्षशाखावलम्बोऽत्र ह्यधःशीर्षः प्रजायते ।। <br>
अग्निना पच्यतां पश्चाल्लुब्धो वै पुरुषाधमः ।। ४९ ।। <br>
ततो वर्षशते पूर्णे मुच्यते स पुनः पुनः ।। <br>
अजितात्मा तथा पापः पिशुनश्च दुरात्मवान् ।। 202.५० ।। <br>
पूर्वैश्च सूकरो भूत्वा नकुलो जायते पुनः ।। <br>
विमुक्तश्च ततः पश्चान्मानुष्यं लभते चिरात् ।। ५१ ।। <br>
धिक्कृतः सर्वलोकेन कूटसाक्ष्यनृतव्रतः ।। <br>
न शर्म लभते क्वापि कर्मणा स्वेन गर्हितः ।। ५२ ।। <br>
इमं ह्यानृतिकं दुष्टं क्षेत्रहारकमेव च ।। <br>
स्वकर्म दुष्कृतं यावत्तावदुःखं भुनक्त्वसौ ।। ५३ ।। <br>
कर्मण्येकैकशश्चायं स तु तिष्ठत्वयं पुनः ।। <br>
वर्षलक्षं न सन्देहस्ततस्तिष्ठत्वयं पुनः ।। ५४ ।। <br>
ततो जातीः स्मरेत्सर्वास्तिर्यग्योनिं समाश्रितः ।। <br>
जायतां मानुषः पश्चात्क्षुधया परिपीडितः ।। ५५ ।। <br>
सर्वकामविमुक्तस्तु सर्वदोषसमन्वितः ।। <br>
क्वचिज्जात्यां भवेदन्धः क्वचिद्बधिर एव च ।। ५६ ।। <br>
क्वचिन्मूकश्च काणश्च क्वचिद्व्याधिसमन्वितः ।। <br>
एवं हि प्राप्नुयाद्दुःखं न च सौख्यमवाप्नुयात् ।। ५७ ।। <br>
जात्यन्तरसहस्राणि प्रयुतान्यर्बुदानि च ।। <br>
शान्तिं न लभते चैव भूमे क्षेत्रहरो नरः ।। ९८ ।। <br>
तीव्रैरन्तर्गतैर्दुःखैर्भूमिहर्त्ता नराधमः ।। <br>
इमं बन्धैर्दृढैर्बद्ध्वा   विपाचय तथाचिरम् ।। ५९ ।। <br>
प्रबद्धः सुचिरं कालं मम लोकं गतो नरः ।। <br>
जायतां स चिरं पापो मार्जारस्तेन कर्मणा ।। 202.६० ।। <br>
तीव्रक्षुधापरिक्लिष्टो बद्धो बन्धनयन्त्रितः ।। <br>
दुःखान्यनुभवंस्तत्र पापकर्मा नराधमः ।। ६१ ।। <br>
सप्तधा सप्त चैकां च जातिं गत्वा स पच्यते ।। <br>
इमं शाकुनिकं पापं श्वभिर्गृध्रैश्च घातय ।। ६२ ।। <br>
ततः कुक्कुटतां यातु विड्भक्षश्च दुरात्मवान् ।। <br>
दंशश्च मशकश्चैव ततः पश्चाद्भवेत्तु सः ।। ६३ ।। <br>
जातिकर्म सहस्रं तु ततो मानुषतां व्रजेत् ।। <br>
इमं सौकरिकं पापं महिषा घातयन्तु तम् ।।६४ ।। <br>
वर्षाणां च सहस्रं तु धावमानं ततस्ततः।।<br>
विभिन्नं च प्रभिन्नं च शृंगाभ्यां पद्भिरेव च ।। ६५ ।। <br>
तस्माद्देशात्ततो मुक्तस्ततः सूकरतां व्रजेत् ।। <br>
महिषः कुक्कुटश्चैव शशो जम्बूक एव च ।। ६६ ।। <br>
यां यां याति पुनर्जातिं तत्र भक्ष्यो भवेत्तु सः ।। <br>
कर्मक्षयोऽन्यथा नास्ति मया पूर्वं विनिर्मितम् ।। ६७ ।। <br>
प्राप्य मानुषतां पश्चात्पुनर्व्याधो भविष्यति ।। <br>
अन्यथा निष्कृतिर्नास्ति जातिजन्मशतैरपि ।। ६८ ।। <br>
उच्छिष्टान्नप्रदातारं पापाचारमधार्मिकम् ।। <br>
अङ्गारैः पचतां चैनं त्रीणि वर्षशतानि च ।। ६९ ।। <br>
भिन्नचारित्रदुःशीला भर्त्तुर्व्यलीककारिणी ।। <br>
आयसान्पुरुषान्सप्त ह्यालिङ्गतु समन्ततः ।। 202.७० ।। <br>
ततः शुनी भवेत्पश्चात्सूकरी च ततः परम् ।। <br>
कर्मक्षये ततः पश्चान्मानुषी दुःखिता भवेत् ।। ७१ ।। <br>
न च सौख्यमवाप्नोति तेन दुःखेन दुखिता ।। <br>
अनेन भृत्या बहवः श्रांताः शांताः प्रवाहिताः ।। ७२ ।। <br>
भक्ष्यं भोज्यं च पानं च न तेषामुपपादितम् ।। <br>
अनुमोदे प्रजा दृष्ट्वा लिप्समानो दुरात्मवान् ।। ७३ ।। <br>
एवं कुरुत भद्रं वो मम पार्श्वे तु दुर्मतिः ।। <br>
रौरवे नरके घोरे सर्वदोषसमन्विते ।। ७४ ।। <br>
सर्वकर्माणि कुर्वाणं क्षपयध्वं दुरासदम् ।। <br>
वर्षाणां तु सहस्राणि तैस्तैः कर्मभिरावृतम् ।। ७५ ।। <br>
प्रक्षिप्यतामयं पश्चाद्दस्युजातौ दुरात्मवान् ।। <br>
जायतामुरगः पश्चात्ततः कर्म समाश्रयेत् ।। ७६ ।। <br>
ततः पश्चाद्भवेत्पापश्चेतरः सर्वपापकृत् ।। <br>
सूकरस्तु भवेत्पश्चान्मेषः संजायते पुनः ।। ७७ ।। <br>
हस्त्यश्वश्च शृगालश्च सूकरो बक एव च ।। <br>
ततो जातस्तु सर्वेषु संसारेषु पुनः पुनः ।। ७८ ।। <br>
वर्षाणामयुतं साग्रं ततो मानुषतां व्रजेत् ।। <br>
पंचगर्भेषु सापत्सु पंच जातो म्रियेत सः ।। ७९ ।। <br>
अपौगण्डो म्रियेत्पंच कर्मशेषक्षये तु सः ।। <br>
ततो मानुषतां याति चैष कर्माविनिर्णयः ।। 202.८०।। <br>
पापस्य सुकृतस्याथ प्रजानां विनिपातने ।। <br>
भूतानां चाप्यसंमानं दुष्प्रहारश्च सर्वशः।।८१।।<br>
अतः स्वयम्भुवा पूर्वं कर्मपाको यथार्थवत् ।।८२।। <br>
इति श्रीवराहपुराणे संसारचक्रे नारकिदण्डकर्मविपाक वर्णनं नाम द्व्यधिकद्विशततमोऽध्यायः ।। २०२ ।। <br>
<br>
