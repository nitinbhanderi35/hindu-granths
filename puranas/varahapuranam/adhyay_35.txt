महातपा उवाच ।<br>
ब्रह्मणो मानसः पुत्रः अत्रिर्नाम महातपाः ।<br>
तस्य पुत्रोऽभवत्सोमो दक्षजामातृतां गतः ।। ३५.१ ।।<br>
सप्तविंशति याः कन्या दाक्षायण्यः प्रकीर्त्तिताः ।<br>
सोमपत्न्योऽतिमन्तव्यास्तासां श्रेष्ठा तु रोहिणि ।। ३५.२ ।।<br>
तामेव रमते सोमो नेतरा इति शुश्रुमः ।<br>
इतराः प्रोचुरागत्य दक्षस्यासमतां शशेः ।। ३५.३ ।।<br>
दक्षोऽप्यसकृदागत्य तमुवाच स नाकरोत् ।<br>
समतां सोऽपि तं दक्षः शशापान्तर्हितो भव ।। ३५.४ ।।<br>
एवं शप्तस्तु दक्षेण सोमो देहं त्यजेदथ ।<br>
उवाच सोमो दक्षं तु भवानेवं भविष्यति ।<br>
अनेकजो विहायेमं ब्रह्मदेहं सनातनम् ।। ३५.५ ।।<br>
एवमुक्त्वा क्षयं सोम अगमद् दक्षशापतः ।<br>
देवा मनुष्याः पशवो नष्टे सोमे सवीरुधः ।। ३५.६ ।।<br>
क्षीणाभवंस्तदा सर्वा ओषध्यश्च विशेषतः ।<br>
क्षयं गच्छद्भिरत्यर्थमोषधीभिः सुरर्षभाः ।। ३५.७ ।।<br>
मूलेषु वीरुधां सोमः स्थित इत्यूचुरातुराः ।<br>
तेषां चिन्ताऽभवत् तीव्रा विष्णुं च शरणं ययुः ।। ३५.८ ।।<br>
भगवानाह तान् सर्वान् ब्रूत किं क्रियते मया ।<br>
ते चोचुर्देव दक्षेण शप्तः सोमो विनाशितः ।। ३५.९ ।।<br>
तानुवाच तदा देवो मथ्यतां कलशोदधिः ।<br>
ओषध्यः सर्वतो देवाः प्रक्षिप्याशु सुसंयतैः ।। ३५.१० ।।<br>
एवमुक्त्वा ततो देवान् दध्यौ रुद्रं हरिः स्वयम् ।<br>
ब्रह्माणं च तथा दध्यौ वासुकिं नेत्रकारणात् ।। ३५.११ ।।<br>
ते सर्वे तत्र सहिता ममन्थुर्वरुणालयम् ।<br>
तस्मिंस्तु मथिते जातः पुनः सोमो महीपते ।। ३५.१२ ।।<br>
योऽसौ क्षेत्रज्ञसंज्ञो वै देहेऽस्मिन् पुरुषः परः ।<br>
स एव सोमो मन्तव्यो देहिनां जीवसंज्ञितः ।<br>
परेच्छया स मूर्त्तिं तु पृथक् सौम्यां प्रपेदिवान् ।। ३५.१३ ।।<br>
तमेव देवमनुजाः षोडशेमाश्च देवताः ।<br>
उपजीवन्ति वृक्षाश्च तथैवोषधयः प्रभुम् ।। ३५.१४ ।।<br>
रुद्रस्तमेव सकलं दधार शिरसा तदा ।<br>
तदात्मिका भवन्त्यापो विश्वमूर्तिरसौ स्मृतः ।। ३५.१५ ।।<br>
तस्य ब्रह्मा ददौ प्रीतः पौर्णमासीं तिथिं प्रभुः ।<br>
तस्यामुपोषयेद् राजंस्तमर्थं प्रतिपादयेत् ।। ३५.१६ ।।<br>
यवान्नहारश्च भवेत् तस्य ज्ञानं प्रयच्छति ।<br>
कान्तिं पुष्टिं च राजेन्द्र धनं धान्यं च केवलम् ।। ३५.१७ ।।<br>
।। इति श्रीवराहपुराणे भगवच्छास्त्रे पञ्चत्रिंशोऽध्यायः ।। ३५ ।।<br>
