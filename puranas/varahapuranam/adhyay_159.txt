अथ मथुराप्रदक्षिणा विध्यादिकम् ॥ <br>
धरण्युवाच ॥ <br>
श्रुतं सुबहुशो देव तीर्थानां गुणविस्तरम् ॥ <br>
प्रोच्यमानं तु पुण्याख्यं त्वत्प्रसादाज्जनार्दन ॥ १ ॥ <br>
न दानैर्न तपोभिश्च न यज्ञैस्तादृशं फलम्॥ <br>
भूमेः प्रदक्षिणायाश्च यादृशं तीर्थसेवया ॥ २ ॥ <br>
भुवश्च चतुरन्तायास्तीर्थप्रक्रमणं हरे ॥ <br>
सर्वतीर्थाभिगमनमस्ति दुर्गतरं नृणाम् ॥ ३॥ <br>
अस्ति कश्चिदुपायोऽत्र येन सम्यगवाप्यते ॥ <br>
प्रसादसुमुखो भूत्वा तत्सर्वं कथयस्व मे ॥ ४ ॥ <br>
श्रीवराह उवाच ॥ <br>
भद्रे शृणु महत्पुण्यं पृथिव्यां सर्वतोदिशम् ॥ <br>
परिक्रम्य यथाध्वानं प्रमाणगणितं शुभम् ॥५॥ <br>
भूम्याः परिक्रमे सम्यक्योजनानां प्रमाणकम् ॥ <br>
षष्टिकोटिसहस्राणि षष्टिकोटिशतानि च ॥ ६ ॥ <br>
तीर्थान्येतानि देवाश्च तारकाश्च नभस्थले ॥ <br>
गणितानि समस्तानि वायुना जगदायुषा ॥ ७ ॥ <br>
ब्रह्मणा लोमशेनैव नारदेन ध्रुवेण च ॥ <br>
जाम्बवत्याश्च पुत्रेण रावणेन हनूमता ॥८॥ <br>
एतैरनेकधा देवैः ससागरवना मही ॥ <br>
क्रमिता बलिना चैव बाह्यमण्डलरेखया ॥ ९ ॥ <br>
अन्तरा भ्रमणेनैव सुग्रीवेण महात्मना ॥ <br>
तथा च पूर्वं देवेन्द्रैः पंचभिः पाण्डुनन्दनैः ॥159.१०॥ <br>
योगसिद्धैस्तथा कैश्चिन्मार्कण्डेयमुखैरपि ॥ <br>
क्रमिता न क्रमिष्यन्ति न पूर्वे नापरे जनाः ॥११॥ <br>
अल्पसत्त्वबलोपेतैः प्राणिभिश्चाल्पबुद्धिभिः ॥ <br>
मनसापि न शक्यंते गमनस्य च का कथा ॥ १२ ॥ <br>
सप्तद्वीपे च तीर्थानां भ्रमणाद्यत्फलं भवेत् ॥ <br>
प्राप्यते चाधिकं तस्मान्मथुरायाः परिक्रमे॥ १३ ॥ <br>
मथुरां समनुप्राप्य यस्तु कुर्यात्प्रदक्षिणम् ॥ <br>
प्रदक्षिणीकृता तेन सप्तद्वीपा वसुन्धरा ॥१४॥ <br>
तस्मात्सर्वप्रयत्नेन सर्वकामानभीप्सुभिः॥ <br>
कर्त्तव्या मथुरां प्राप्य नरैः सम्यक्प्रदक्षिणा ॥१५॥ <br>
धरण्युवाच ॥ <br>
यथाविधानक्रमणं मथुरायामवाप्यते ॥ <br>
प्रदक्षिणाफलं सम्यगनुक्रमविधिं वद॥१६॥ <br>
श्रीवराह उवाच ॥ <br>
पुरा सप्तर्षिभिः पृष्टो ब्रह्मा लोकपितामहः ॥ <br>
इदमेव पुरा प्रोक्तं यथा पृष्टा त्वया ह्यहम् ॥१७॥ <br>
श्रुत्वा सर्वपुराणोक्तं तीर्थानुक्रमणं परम् ॥ <br>
पृथिव्याश्चतुरन्तायास्तथा तद्वक्तुमुद्यतः ॥१८॥ <br>
सर्वदेवेषु यत्पुण्यं सर्वतीर्थेषु यत्फलम् ॥ <br>
सर्वदानेषु यत्प्रोक्तमिष्टापूर्त्तेषु चैव हि ॥ १९ ॥ <br>
यत्फलं लभ्यते विप्रास्तस्माच्छतगुणोत्तरम् ॥ <br>
प्रक्रमान्मथुरायास्तु सत्यमेतद्वदामि वः ॥ 159.२० ॥ <br>
इत्युक्त्वा ऋषयो जग्मुरभिवाद्य स्वयम्भुवम् ॥ <br>
आगत्य मथुरां देवीमाश्रमांश्चक्रिरे द्विजाः ॥ २१ ॥ <br>
ध्रुवेण सहिताश्चासन्कामयानास्तु तद्दिनम् ॥ <br>
कुमुदस्य तु मासस्य नवम्यां शुक्लपक्षके ॥ २२ ॥ <br>
मथुरोपक्रमं कृत्वा सर्वपापैः प्रमुच्यते ॥ २३ ॥ <br>
इति श्रीवराहपुराणे मथुरामाहात्म्ये मथुराप्रदक्षिणादिकं नामैकोनषष्ट्यधिकशततमोऽध्यायः ॥ १५९ ॥ <br>
<br>
