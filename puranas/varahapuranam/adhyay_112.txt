अथोभयतोमुखीगोदानहेमकुम्भदानपुराणप्रशंसाः ॥ <br>
होतोवाच ॥<br>
अतः परं महाराज शृणूभयमुखीं ततः ॥ <br>
विधानं तद्वरारोहे धरण्या कथितं पुरा ॥ १॥ <br>
तदहं सम्प्रवक्ष्यामि तव पुण्यफलं महत् ॥ <br>
धरण्युवाच ॥ <br>
या त्वया कपिला प्रोक्ता पूर्वमुत्पादिता प्रभो॥२॥ <br>
होमधेनुः सदा पुण्या सा ज्ञेया कतिलक्षणा ॥ <br>
कियत्यः कपिलाः प्रोक्ताः स्वयमेव स्वयम्भुवा ॥३॥ <br>
प्रसूयमाना दानेन किं पुण्यं स्याच्च माधव ॥ <br>
एतदिच्छाम्यहं श्रोतुं विस्तरेण जगद्गुरो ॥ ४ ॥ <br>
श्रीवराह उवाच ॥ <br>
शृणुष्व देवि तत्त्वेन पवित्रं पापनाशनम् ॥ <br>
यच्छ्रुत्वा सर्वपापेभ्यो मुच्यते नात्र संशयः ॥ ५ ॥ <br>
कपिला ह्यग्निहोत्रार्थे यज्ञार्थे च वरानने ॥ <br>
उद्धृत्य सर्वतेजोभिर्ब्रह्मणा निर्मिता पुरा ॥ ६ ॥ <br>
पवित्राणां पवित्रं च मङ्गलानां च मङ्गलम् ॥ <br>
पुण्यानां परमं पुण्यं कपिला च वसुन्धरे ॥ ७ ॥ <br>
तपसस्तप एवाग्र्यं व्रतानां व्रतमुत्तमम् ॥ <br>
दानानामुत्तमं दानं निधीनां ह्येतदक्षयम् ॥ ८ ॥ <br>
पृथिव्यां यानि तीर्थानि गुह्यान्यायतनानि च ॥ <br>
पवित्राणि च पुण्यानि सर्वलोकेषु सुन्दरि ॥ ९ ॥ <br>
होतव्यान्यग्निहोत्राणि सायं प्रातर्द्विजातिभिः ॥ <br>
कपिलाया घृतेनेह दध्ना क्षीरेण वा पुनः॥ 112.१० ॥ <br>
जुह्वते ह्यग्निहोत्राणि मन्त्रैश्च विविधैः सदा ॥ <br>
पूजयन्नतिथींश्चैव परां भक्तिमुपागताः ॥ ११ ॥ <br>
ते यान्त्यादित्यवर्णैश्च विमानैर्द्विजसत्तमाः ॥ <br>
सूर्य मण्डलमध्यात्तु ब्रह्मणा निर्मिता पुरा ॥१२॥ <br>
कपिला या पिङ्गलाक्षी सूर्यसौख्यप्रदायिनी ॥ <br>
सिद्धिबुद्धिप्रदा धेनुः कपिलानन्तरूपिणी ॥ १३॥ <br>
पूर्वोक्ता यास्तु कपिलाः सर्वलक्षणलक्षिताः ॥ <br>
सर्वा ह्येता महाभागास्तारयन्ति न संशयः ॥ १४ ॥ <br>
संगमेषु प्रशस्ताश्च सर्वपापविनाशनाः ॥ <br>
अग्निपुच्छा अग्निमुखी अग्निलोमानलप्रभा ॥ १५ ॥ <br>
तथाग्नायी तथा देवी सुवर्णाख्या प्रवर्तते ॥ <br>
गृहीत्वा कपिलां शूद्रात्कामतः सदृशः पिबेत् ॥ १६ ॥ <br>
पतितैः स हि विज्ञेयश्चाण्डालसदृशोऽधमः ॥ <br>
तस्मान्न प्रतिगृह्णीयाच्छ्रूद्राद्विप्रः प्रतिग्रहम् ॥ १७ ॥ <br>
दूरात्ते परिहर्त्तव्याः श्वभिस्तुल्या इवाध्वरे ॥ <br>
पर्वकाले हि सर्वे वै वर्जिताः पितृदैवतैः ॥ १८ ॥ <br>
असम्भाष्याः प्रतिग्राह्या शूद्रास्ते पापकर्मणः ॥ <br>
पिबन्ति यावत् कपिलां तावत्तेषां पितामहः ॥ १९ ॥ <br>
भूमेर्मलं समश्नन्ति जायन्ते विड्भुजश्चिरम् ॥ <br>
तासां क्षीरं घृतं वापि नवनीतमथापि वा ॥ 112.२० ॥ <br>
उपजीवन्ति ये शूद्रास्तेषां गतिमतः शृणु ॥ <br>
कपिलाजीविनः शूद्राः क्रूरा गच्छन्ति रौरवम् ॥ २१ ॥ <br>
रौरवे तु महारौद्रे वर्षकोटिशतं धरे ॥ <br>
ततो विमुक्ताः कालेन शुनो योनिं व्रजन्ति हि ॥ २२ ॥ <br>
शुनो योन्या विमुक्तास्तु विष्ठाभुक्कृमयस्ततः ॥ <br>
विष्ठास्थानेषु पापिष्ठः सुदुर्गन्धिषु नित्यशः ॥ २३ ॥ <br>
भूयोभूयो जायमानस्तथोत्तारं न विन्दति ॥ <br>
ब्राह्मणश्चैव यो विद्वान्कुर्यात्तेषां प्रतिग्रहम् ॥ २४ ॥ <br>
ततः प्रभृत्यमेध्यान्तः पितरस्तस्य शेरते ॥ <br>
न तं विप्रं तु सम्भाषेन्न चैवैकासनं विशेत् ॥ २५ ॥ <br>
स नित्यं वर्जनीयो हि दूरात्तु ब्राह्मणैर्धरे ॥ <br>
यस्तेन सह सम्भाषेत्तथा चैकासनं व्रजेत् ॥२६॥ <br>
प्राजापत्यं चरेत्कृच्छ्रं तेन शुष्यति स द्विजः॥ <br>
एकस्य गोप्रदानस्य  सहस्रांशेन पूर्यते ॥२७॥ <br>
किमन्यैर्बहुभिर्दानैः कोटिसंख्यानविस्तरैः ॥ <br>
श्रोत्रियाय दरिद्राय सुवृत्तायाहिताग्नये ॥ २८ ॥ <br>
आसन्नप्रसवां धेनुं दानार्थं प्रतिपालयेत ॥ <br>
कपिलार्द्धप्रसूता वै दातव्या च द्विजन्मने ॥ २९ ॥ <br>
जायमानस्य वत्सस्य मुखं योन्यां प्रदृश्यते ॥ <br>
तावत्सा पृथिवी ज्ञेया यावद्गर्भं न मुञ्चति ॥ 112.३० ॥ <br>
धेन्वा यावन्ति रोमाणि सवत्साया वसुन्धरे ॥ <br>
तावत्यो वर्षकोट्यस्तु ब्रह्मवादिभिरर्चिताः ॥ ३१ ॥ <br>
वसन्ति ब्रह्मलोके वै ये नित्यं कपिलाप्रदाः ॥ <br>
सुवर्णशृङ्गीं यः कृत्वा रौप्ययुक्तखुरां तथा ॥ ३२ ॥ <br>
ब्राह्मणस्य करे दत्त्वा सुवर्णं रौप्यमेव च ॥ <br>
कपिलायास्तदा पुच्छं ब्राह्मणस्य करे न्यसेत् ॥ ३३ ॥ <br>
उदकं च करे दत्त्वा वाचयेच्छुद्धया गिरा ॥ <br>
ससमुद्रवना तेन सशैलवनकानना ॥ ३४ ॥ <br>
रत्नपूर्णा भवेद्दत्ता पृथिवी नात्र संशयः ॥ <br>
पृथिवीदानतुल्येन दानेनैतेन वै नरः ॥ ३५ ॥ <br>
नन्दितो याति पितृभिर्विष्ण्वाख्यं परमं पदम् ॥ <br>
ब्रह्मस्वहारी गोघ्नो वा भ्रूणहा पापदेहकः ॥ ३६ ॥ <br>
महापातकयुक्तोऽपि वंचको ब्रह्मदूषकः ॥ <br>
निन्दको ब्राह्मणानां च तथा कर्मावदूषकः ॥ ३७ ॥ <br>
महापातकयुक्तोऽपि गवां दानेन शुध्यति ॥ <br>
यश्चोभयमुखीं दद्यात्प्रभूतकनकान्विताम् ॥ ३८ ॥ <br>
तद्दिनं पायसाहारं पयसा वापि वा भवेत् ॥ <br>
सुवर्णस्य सहस्रेण तदर्द्धेनापि भामिनि ॥३९॥ <br>
तस्याप्यर्द्धशतेनाथ पंचाशच्च ततोऽर्द्धकम् ॥ <br>
यथाशक्त्या प्रदातव्या वित्तशाठ्यं विवर्जयेत् ॥112.४०॥<br>
इमां गृह्णोभयमुखीमुभयत्र शमोऽस्तु वै ॥ <br>
ददे वंशविवृद्ध्यर्थं सदा स्वस्तिकरी भव ॥ ४१ ॥ <br>
प्रतिगृह्णामि त्वां धेनो कुटुम्बार्थे विशेषतः ॥ <br>
शुभं भवतु मे नित्यं देवधात्रि नमोऽस्तु ते ॥ ४२ ॥ <br>
मे नित्यं स्वस्ति भवतु रुद्राङ्गेति नमोनमः ॥ <br>
ॐ द्योस्त्वा ददातु पृथिवी त्वा प्रति गृह्णतु ॥ ४३ ॥ <br>
क इदं कस्मा अदादिति जपित्वा वै वसुन्धरे ॥ <br>
विसृज्य ब्राह्मणं देवि तां धेनुं तद्गृहं नयेत् ॥ ४४ ॥ <br>
एवं प्रसूयमानां यो गां ददाति वसुन्धरे ॥ <br>
पृथिवी तेन दत्ता स्यात्सप्तद्वीपा न संशयः ॥४५ ॥ <br>
वदन्ति तां चन्द्रसमानवक्त्रां प्रतप्तजाम्बूनदतुल्यवर्णाम् ॥ <br>
महासितत्त्वां तनुवृत्तमध्यां सेवन्त्यजस्रं कुलिता हि देवाः ॥ ४६ ॥ <br>
प्रातरुत्थाय यो मर्त्यः कल्पं चेदं समाहितः ॥ <br>
जितेन्द्रियः शुचिर्भूत्वा पठेद्भक्त्या समन्वितः ॥४७॥ <br>
त्रिः सदावर्त्तनं कृत्वा पापं वर्षकृतं च यत् ॥<br>
नश्यते तत्क्षणादेव वायुना पांसवो यथा ॥९॥<br>
श्राद्धकाले पठेद्यस्तु इदं पावनमुत्तमम् ॥ <br>
तस्यान्नं संस्कृतं तद्धि पितरोऽश्नन्ति धीमतः ॥ ४९ ॥ <br>
अमायां वाथ यः कश्चिद्द्विजानामग्रतः पठेत् ॥ <br>
पितरस्तस्य तृप्यन्ति वर्षाणां शतमेव च ॥ 112.५० ॥ <br>
यश्चैतच्छृणुयान्नित्यं तद्गतेनान्तरात्मना ॥ <br>
संवत्सरकृतं पापं तत्क्षणादेव नश्यति ॥ ५१ ॥ <br>
होतोवाच ॥ <br>
इदं रहस्यं राजेन्द्र वराहेण पुरातनम् ॥ <br>
धरण्यै कथितं राजन्धेनुमाहात्म्यमुत्तमम् ॥ ५२ ॥ <br>
मया ते कथितं सर्वं सर्वपापप्रणाशनम् ॥ <br>
द्वादश्यां माघमासस्य शुक्लायां तिलधेनुदः॥५३॥<br>
सर्वकामसमृद्धार्थो वैष्णवं पदमाप्नुयात्॥<br>
द्वादश्यां श्रावणे मासि शुक्लायां राजसत्तम॥५४॥ <br>
प्रत्यक्षधेनुर्दातव्या सहिरण्या नृपोत्तम ॥ <br>
सर्वदा सर्वधेनूनां प्रदानं राजसत्तम ॥९५॥ <br>
सर्वपापप्रशमनं भुक्तिमुक्तिप्रदायकम् ॥ <br>
एतत्ते सर्वमाख्यातं समासाद्बहुविस्तरम् ॥ ९६ ॥ <br>
धेनूनां फलमुद्दिश्य सर्वकामप्रदं नृणाम् ॥ <br>
अथवा पीड्यसेऽत्यन्तं क्षुधया पार्थिवोत्तम ॥ ५७ ॥ <br>
इदानीं कार्त्तिकी चेयं वर्त्तते च नराधिप ॥ <br>
ब्रह्माण्डं सर्वसम्पन्नं भूतरत्नौषधैर्युतम् ॥ ५८ ॥ <br>
देवदानवयक्षैस्तु युक्तमेतत्सदा विभो ॥ <br>
एतद्धेममयं कृत्वा सर्वबीजरसान्वितम् ॥ ५९॥ <br>
सरत्नं पुरुषः कृत्वा कार्त्तिक्यां द्वादशी दिने॥<br>
अथवा पंचदश्यां च कार्त्तिकस्य विशेषतः ॥ 112.६० ॥ <br>
पुरोहिताय गुरवे दद्याद्भक्तिसमन्वितः ॥ <br>
ब्रह्माण्डोदरवर्तीनि यानि भूतानि पार्थिव ॥६१ ॥ <br>
तानि दत्तानि तेन स्युः समासात्कथितं तव ॥ <br>
यो यज्ञे यजते राजन् सहस्रशतदक्षिणैः ॥ ६२ ॥ <br>
सैकदेशो यजेत्तस्य ब्रह्माण्डस्य विशेषतः ॥ <br>
यः पुनः सकलं चेदं ब्रह्माण्डं यजते नरः ॥ ६३ ॥ <br>
तेन चेष्टं हुतं दत्तं पठितं कीर्त्तितं भवेत् ॥ <br>
एवं श्रुत्वा ततो राजा हेमकुम्भप्रकल्पितम् ॥ ६४ ॥ <br>
ब्रह्माण्डमृषये प्रादात्सविधानं च तत्क्षणात् ॥ <br>
सर्वकामैः सुसंवीतो ययौ स्वर्गं नराधिपः ॥ ६५ ॥ <br>
तस्मात्त्वमपि राजेन्द्र तद्दत्त्वा तु सुखी भव ॥ <br>
एवमुक्तो वसिष्ठेन सोऽप्येवमकरोन्नृपः ॥ ६६ ॥ <br>
जगाम परमां सिद्धिं यत्र गत्वा न शोचति ॥ <br>
श्रीवराह उवाच ॥ <br>
इयं ते कथिता देवि संहिता सर्वकामिका ॥ ६७ ॥ <br>
वराहाख्या वरारोहे सर्वपातकनाशिनी ॥ <br>
सर्वज्ञादुत्थिता चेयं ततो ब्रह्मा बुबोध ह॥६८॥ <br>
ब्रह्मा स्वसूनवे प्रादात्पुलस्त्याय महात्मने॥ <br>
सोऽपि रामाय च प्रादाद्भार्गवाय महात्मने ॥६९॥ <br>
असावपि स्वशिष्याय प्रादादुग्राय धारिणि ॥ <br>
उग्रोऽपि मनवे प्रादादेष वः कीर्तितो मया ॥ 112.७० ॥ <br>
सम्बन्धः पूर्वकल्पीयो द्वितीयं शृणु साम्प्रतम् ॥ <br>
सर्वज्ञाल्लब्धवानस्मि त्वं च मत्तो धराधरे ॥ ७१ ॥ <br>
त्वत्तश्च तपसा सिद्धा वेत्स्यन्ते कपिलादयः ॥ <br>
क्रमेण यावद्व्यासेन ज्ञातमेतद्भविष्यति ॥ ७२ ॥ <br>
तस्यापि शिष्यो भविता नाम्ना वै रोमहर्षणिः ॥ <br>
असौ शुनकपुत्राय कथयिष्यति नान्यथा ॥ ७३ ॥ <br>
अष्टादश पुराणानि वेद द्वैपायनो गुरुः ॥ <br>
ब्राह्मं पाद्मं वैष्णवं च शैवं भागवतं तथा ॥ ७४ ॥ <br>
तथान्यं नारदीयं च मार्कण्डेयं च सप्तमम् ॥ <br>
आग्नेयमष्टमं प्रोक्तं भविष्यं नवमं तथा ॥ ७५ ॥ <br>
दशमं ब्रह्मवैवर्त्त लैङ्गमेकादशं स्मृतम् ॥ <br>
वाराहं द्वादशं प्रोक्तं स्कान्दं चापि त्रयोदशम् ॥ ७६ ॥ <br>
चतुर्दशं वामनकं कौर्मं पंचदशं स्मृतम् ॥ <br>
मात्स्यं च गारुडं चैव ब्रह्माण्डं च ततः परम् ॥ ७७ ॥ <br>
य एतत्पाठयेद्भक्त्या कार्तिक्यां द्वादशीदिने ॥ <br>
तस्य नूनं भवेत्पुत्रो ह्यपुत्रस्यापि धारिणि ॥ ७८ ॥ <br>
यस्येदं तिष्ठते गेहे लिखितं पूज्यते सदा ॥ <br>
तस्य नारायणो देवः स्वयं तिष्ठति धारिणि ॥ ७९ ॥ <br>
यश्चैतच्छृणुयाद्भक्त्या नैरन्तर्येण मानवः ॥ <br>
श्रुत्वा तु पूजयेद्यस्तु शास्त्रं वाराहसंज्ञितम् ॥ 112.८० ॥ <br>
श्रुत्वा तु पूजयेच्छास्त्रं तथा विष्णुं सनातनम् ॥ <br>
गन्धैः पुष्पैस्तथा वस्त्रैर्ब्राह्मणानां च तर्पणैः ॥८१ ॥ <br>
यथाशक्त्या नृपो ग्रामैः पूजयेद्वत्सकं धरे ॥ <br>
सर्वपापविनिर्मुक्तो विष्णुसायुज्यमाप्नुयात् ॥८२॥ <br>
इति श्रीवराहपुराणे श्वेतविनीताश्वोपाख्याने उभयतोमुखीगोदान हेमकुम्भदान पुराणप्रशंसनंनाम द्वादशाधिकशततमोऽध्यायः ॥११२॥ <br>
<br>
