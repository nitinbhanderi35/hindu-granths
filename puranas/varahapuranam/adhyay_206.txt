अथ शुभकर्मफलोदय प्रकरणम् ॥ <br>
ऋषिरुवाच ॥ <br>
चित्रगुप्तस्य सन्देशो वदतो यो मया श्रुतः ॥ <br>
श्रूयतां वै महाभागास्तपःसिद्धा द्विजोत्तमाः ॥ १ ॥ <br>
इमं सर्वातिथिं दान्तं सर्वभूतानुकम्पकम् ॥ <br>
समान्नदानदातारं शेषभोजनभोजिनम् ॥ २ ॥ <br>
मुञ्च मुञ्च महाभृत्य चैष धर्मस्य निर्णयः ॥ <br>
अहं कालेन सार्द्धं हि मृत्युना प्रकृतस्तथा ॥ ३ ॥ <br>
मम स्थास्यन्ति पार्श्वेषु पापा वै विकृतास्तथा ॥ <br>
एनं गास्यन्ति गन्धर्वा गगनेऽप्सरसस्तथा ॥४ ॥ <br>
दीयतामासनं दिव्यं तथान्यद्यानमेव च । <br>
अन्यान्यान्कामयेत्कामान्मनसा यानि चेच्छति ॥ ५ ॥ <br>
तत्तु शीघ्रं प्रदातव्यं धर्मराजस्य शासनात् ॥ <br>
अक्रियाणि तु दानानि पूर्वं दत्तानि धीमता ॥ ६ ॥ <br>
प्रेक्षतां च महाभागो भोक्तुं चैव सहानुगः ॥ <br>
तिष्ठत्येषोऽत्र वै वीरो ममादेशान्महायशाः ॥ ७ ॥। <br>
यावत्स्वर्गाद्विमानानि समागच्छन्ति कृत्स्नशः ॥ <br>
ततः स प्रवरैर्यानैः सानुगः सपरिच्छदः ॥ ८ ॥ <br>
देवानां भवनं यातु दैवतैरभिपूजितः ॥ <br>
तत्रैव रमतां वीरो यावल्लोको हि धार्यते ॥ ९ ॥ <br>
स कृतार्थः सदा लोके यत्रैषोऽभिप्रयास्यति ॥ <br>
तत्र मेध्यं पवित्रं च यत्र स्थास्यत्ययं शुचिः ॥ 206.१० ॥ <br>
नैककन्याप्रदातारं नैकयज्ञकृतं तथा ॥ <br>
पूज्यतां सर्वकामैस्तु पदं गच्छतु वैष्णवम् ॥ ११ ॥ <br>
तत्रैष रमतां धीरः सहस्रमयुतं समाः ॥ <br>
ततो वै मानुषे लोके आद्ये वै जायतां कुले ॥ १२ ॥ <br>
भूतानुकम्पको ह्येष क्रियतामस्य चार्च्चनम् ॥ <br>
वर्षाणामयुतं चायं तत्र तिष्ठतु देववत् ॥ १३ ॥ <br>
जायते तु ततः पश्चात्सर्वमानुषपूजितः ॥ <br>
उपानहौ च छत्रं च जलभाजनमेव च ॥ १४ ॥ <br>
असकृद्येन दत्तानि तस्मै पूजां प्रयच्छथ ॥ <br>
सभा यत्र प्रवर्त्तन्ते यस्मिन्देशे सहस्रशः ॥ १५ ॥ <br>
हस्तेन संस्पृशत्येष मृदुना शीतलेन च ॥ <br>
विद्याधरस्तथा ह्येष नित्यं मुदितमानसः ॥ १६ ॥ <br>
महापद्मानि चत्वारि तस्मिंस्तिष्ठन्तु नित्यशः ॥ <br>
ततश्च्युतश्च कालेन मानुषं लोकमास्थितः ॥ १७ ॥ <br>
बहुसुन्दरनारीके कुले जन्म समाप्नुयात् ॥ <br>
दधि क्षीरं घृतं चैव येन दत्तं द्विजातिषु ॥१८॥ <br>
एष वा यातु नः पार्श्वमस्मै पूजां प्रयच्छथ ॥ <br>
नीयतां नीयतां शीघ्रं यत्रयत्र न चालयेत् ॥ १९ ॥ <br>
गोरसस्य तु पूर्णानि भाजनानि सहस्रशः ॥ <br>
यत्र दत्त्वा च पीत्वा च बान्धवेभ्यो विभागशः ॥ 206.२० ॥ <br>
ततः पश्चादयं यातु यत्र लोकोऽनसूयकः ॥ <br>
तत्रैव रमतां धीरो बहुवर्षशतान्ययम् ॥ २१ ॥ <br>
बहुसुन्दरनारीभिः सेव्यमानो महातपाः ॥ <br>
अमराख्यो भवेत्तत्र गोलोकेषु समाहितः ॥ २२ ॥ <br>
इदमेवापरं चैव चित्रगुप्तस्य भाषितम् ॥ <br>
सर्वदेवमया देव्यः सर्ववेदमयास्तथा ॥ २३ ॥ <br>
अमृतं धारयन्त्यश्च प्रचरन्ति महीतले ॥ <br>
तीर्थानां परमं तीर्थमतस्तीर्थं न विद्यते ॥ २४ ॥ <br>
पवित्रं च पवित्राणां पुष्टीनां पुष्टिरेव च ॥ <br>
तस्मात्पुरस्तु दातव्यं गवां वै मेध्यकारणात् ॥ २५ ॥ <br>
दघ्ना हि त्रिदशाः सर्वे क्षीरेण च महेश्वरः ॥ <br>
घृतेन पावको नित्यं पायसेन पितामहः ॥ २६ ॥ <br>
सकृद्दत्तेन प्रीयन्ते वर्षाणां हि त्रयोदश ॥ <br>
तां दत्त्वा चैव पीत्वा च प्रीतो मेध्यस्तु जायते ॥ २७ ॥ <br>
पंचगव्येन पीतेन वाजिमेधफलं लभेत् ॥ <br>
गव्यं तु परमं मेध्यं गव्यादन्यन्न विद्यते ॥ २८ ॥ 