<b>भद्राश्व उवाच ।	<br></b>
विज्ञानोत्पत्तिकामस्य क आराध्यो भवेद् द्विज ।	<br>
कथं चाराध्यतेऽसौ हि एतदाख्याहि मे द्विज ॥ ५४.१ ॥	<br><br>
<b>अगस्त्य उवाच ।	<br></b>
विष्णुरेव सदाराध्यः सर्वदेवैरपि प्रभुः ।	<br>
तस्योपायं प्रवक्ष्यामि येनासौ वरदो भवेत् ॥ ५४.२ ॥	<br><br>
रहस्यं सर्वदेवानां मुनीनां मनुजांस्तथा ।	<br>
नारायणः परो देवस्तं प्रणम्य न सीदति ॥ ५४.३ ॥	<br><br>
श्रूयते च पुरा राजन् नारदेन महात्मना ।	<br>
कथितं तुष्टिदं विष्णोर्व्र्तमप्सरसां तथा ॥ ५४.४ ॥	<br><br>
नारदस्तु पुरा कल्पे गतवान् मानसं सरः ।	<br>
स्नानार्थं तत्र चजापश्यत् सर्वमप्सरसां गणम् ॥ ५४.५ ॥	<br><br>
तास्तं दृष्ट्वा विलासिन्यो जटामुकुटधारिणम् ।	<br>
अस्थिचर्मावशेषं तु छत्रदण्डकपालिनम् ॥ ५४.६ ॥	<br><br>
देवासुरमनुष्याणां दिदृक्षुं कलहप्रियम् ।	<br>
ब्रह्मपुत्रं तपोयुक्तं पप्रच्छुस्ता वराङ्गनाः ॥ ५४.७ ॥	<br><br>
<b>अप्सरस ऊचुः ।	<br></b>
भगवन् ब्रह्मतनय भर्तृकामा वयं द्विज ।	<br>
नारायणश्च भर्त्ता नो यथा स्यात् तत् प्रचक्ष्व नः ॥ ५४.८ ॥	<br><br>
<b>नारद उवाच ।	<br></b>
प्रणामपूर्वकः प्रश्नः सर्वत्र विहितः शुभः ।	<br>
स च मे न कृतो गर्वाद् युष्माभिर्यौवनस्मयात् ॥ ५४.९ ॥	<br><br>
तथापि देवदेवस्य विष्णोर्यन्नामकीर्तितम् ।	<br>
भवतीभिस्तथा भर्त्ता भवत्विति हरिः कृतः ।	<br>
तन्नामोच्चारणादेव कृतं सर्वं न संशयः ॥ ५४.१० ॥	<br><br>
इदानीं कथयाम्याशु व्रतं येन हरिः स्वयम् ।	<br>
वरदत्वमवाप्नोति भर्तृत्वं च नियच्छति ॥ ५४.११ ॥	<br><br>
<b>नारद उवाच ।	<br></b>
वसन्ते शुक्लपक्षस्य द्वादशी या भवेच्छुभा ।	<br>
तस्यामुपोष्य विधिवन् निशायां हरिमर्च्चयेत् ॥ ५४.१२ ॥	<br><br>
पर्यङ्कास्तरणं कृत्वा नानाचित्रसमन्वितम् ।	<br>
तत्र लक्ष्म्या युतं रौप्यं हरिं कृत्वा निवेशयेत् ॥ ५४.१३ ॥	<br><br>
तस्योपरि ततः पुष्पैर्मण्डपं कारयेद् बुधः ।	<br>
नृत्यवादित्रगेयैश्च जागरं तत्र कारयेत् ॥ ५४.१४ ॥	<br><br>
मनोभवायेति शिर अनङ्गायेति वै कटिम् ।	<br>
कामाय बाहुमूले तु सुशास्त्रायेति चोदरम् ॥ ५४.१५ ॥	<br><br>
मन्मथायेति पादौ तु हरयेति च सर्वतः ।	<br>
पुष्पैः संपूज्य देवेशं मल्लिकाजातिभिस्तथा ॥ ५४.१६ ॥	<br><br>
पश्चाच्चतुर आदाय इक्षुदण्डान् सुशोभनान् ।	<br>
चतुर्दिक्षु न्यसेत् तस्य देवस्य प्रणतो नृप ॥ ५४.१७ ॥	<br><br>
एवं कृत्वा प्रभाते तु प्रदद्याद् ब्राह्मणाय वै ।	<br>
वेदवेदाङ्गयुक्ताय संपूर्णाङ्गाय धीमते ॥ ५४.१८ ॥	<br><br>
ब्राह्मणांश्च तथा पूज्य व्रतमेतत् समापयेत् ।	<br>
एवं कृते तथा विष्णुर्भर्त्ता वो भविता ध्रुवम् ॥ ५४.१९ ॥	<br><br>
अकृत्वा मत्प्रणामं तु पृष्टो गर्वेण शोभनाः ।	<br>
अवमानस्य तस्यायं विपाको वो भविष्यति ॥ ५४.२० ॥	<br><br>
एतस्मिन्नेव सरसि अष्टावक्रो महामुनिः ।	<br>
तस्योपहासं कृत्वा तु शापं लप्स्यथ शोभनाः ॥ ५४.२१ ॥	<br><br>
व्रतेनानेन देवेशं पतिं लब्ध्वाऽभिमानतः ।	<br>
अवमानेऽपहरणं गोपालैर्वो भविष्यति ।	<br>
पुरा हर्त्ता च कन्यानां देवो भर्त्ता भविष्यति ॥ ५४.२२ ॥	<br><br>
<b>अगस्त्य उवाच ।	<br></b>
एवमुक्त्वा स देवर्षिः प्रययौ नारदः क्षणात् ।	<br>
ता अप्येतद् व्रतं चक्रुस्तुष्टश्चासां स्वयं हरिः ॥ ५४.२३ ॥	<br><br>
॥ इति श्रीवराहपुराणे भगवच्छास्त्रे चतुःपञ्चाशोऽध्यायः ॥ ५४ ॥	<br>
