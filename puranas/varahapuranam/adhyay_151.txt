अथ लोहार्गलमाहात्म्यम् ।। <br>
सूत उवाच ।। <br>
सानन्दूरस्य माहात्म्यमेतच्छ्रुत्वा वसुन्धरा ।। <br>
कृताञ्जलिपुटा भूत्वा वराहं पुनरब्रवीत् ।। १ ।। <br>
धरण्युवाच ।। <br>
श्रुतमेतज्जगन्नाथ विष्णो गुह्यमनुत्तमम् ।। <br>
यच्छ्रुत्वा सुमहाभाग जाताऽस्मि विगतज्वरा ।। २ ।। <br>
अपरं वाऽस्ति चेत्किंचिद्गुह्यं क्षेत्रं शुभावहम् ।। <br>
सानन्दूरात्परं गुह्यं क्षेत्रमस्ति न वा परम् ।। ३ ।। <br>
सुरकरण नृसिंह लोकनाथ युतससुरसुरधीर देववीर ।। <br>
कमलदलसहस्रनेत्र रूपो जयति कृतान्तसमानकालरूपः ।। ४ ।। <br>
गद्गदं वचनं श्रुत्वा पृथिव्याः स जनार्दनः ।। <br>
उवाच मधुरं वाक्यं सर्वलोकार्त्तिहा हरिः ।। ५ ।। <br>
श्रीवराह उवाच ।। <br>
शृणु देवि च तत्त्वेन यन्मां त्वं परिपृच्छसि ।। <br>
गुह्यमन्यत्प्रवक्ष्यामि मद्व्रतः कर्मणो जनिः ।। ६ ।। <br>
ततः सिद्धवटे गत्वा त्रिंशद्योजनदूरतः ।। <br>
म्लेच्छमध्ये वरारोहे हिमवन्तं समाश्रितम् ।। ७ ।। <br>
तत्र लोहार्गले क्षेत्रे निवासो विहितः शुभः ।। <br>
गुह्यं पंचदशायामं समन्तात्पञ्चयोजनम् ।। ८ ।। <br>
दुर्गमं दुःसहं चैव पापैः सर्वत्र वेष्टितम् ।। <br>
सुलभं पुण्ययुक्तानां मम चिन्तानुसारिणाम् ।। ९ ।। <br>
तत्र तिष्ठाम्यहं भद्रे उदीचीं दिशमाश्रितः ।। <br>
हिरण्यप्रतिमां कृत्वा जातरूपां न संशयः ।। 151.१० ।। <br>
ततो मे दानवाः सर्वे क्रमन्तो लोकमुत्तमम् ।। <br>
मया चैवान्तरं कृत्वा कृत्वा मायां च वैष्णवीम् ।। ११ ।। <br>
तत्र ब्रह्मा च रुद्राश्च स्कन्देन्द्रो समुरुद्गणाः ।। <br>
आदित्या वसवो वायुरश्विनौ च महौजसम् ।। १२ ।। <br>
सोमो बृहस्पतिश्चैव ये चान्ये वै दिवौकसः ।। <br>
तेषां चैवार्गलं दत्त्वा चक्रं गृह्य महौजसम् ।। १३।। <br>
शतकोटिसहस्राणि शीघ्रमेव निपातितम् ।। <br>
ततश्च देवताः सर्वास्तुष्यमाणा इतस्ततः ।। १४ ।। <br>
एवं लोहार्गलं नाम क्षेत्रं चैव मया कृतम् ।। <br>
ततो देवासुरे युद्धे हत्वा त्रिदशकण्टकान् ।। १५।। <br>
तेषां संस्थापनं तत्र कृतं चैव महौजसाम् ।। <br>
यो मां पश्यति तत्रस्थं प्रयत्नेन कदाचन ।। १६ ।। <br>
सोपि भागवतो भूमे भवत्येव सुनिष्ठितः ।। <br>
तस्मिन्कुण्डे तु सुश्रोणि यः स्नाति नियतो नरः ।। १७ ।। <br>
उपोष्य च त्रिरात्रं तु विधिदृष्टेन कर्मणा ।। <br>
ततः स्वर्गसहस्रेषु मोदते नात्र संशयः ।। १८ ।। <br>
अथात्र मुंचते प्राणान्स्वकर्मपरिनिष्ठितः ।। <br>
सर्वान्स्वर्गान्परित्यज्य मम लोकं प्रपद्यते ।। १९ ।। <br>
अन्यच्च ते प्रवक्ष्यामि यत्र तत्परमाद्भुतम् ।। <br>
लोकविस्मापनार्थाय मया तत्र च यत्कृतम् ।। 151.२० ।। <br>
चतुर्विंशतिद्वादश्यां मासेन विधिना मम ।। <br>
बलिः प्रदीयते तत्र सर्वकामविशोधनः ।। २१ ।। <br>
अश्वो मे कल्पितस्तत्र सर्वरत्नविभूषितः ।। <br>
श्वेतः कुमुदवर्णाभः शङ्खकुन्दसमप्रभः।।२२ ।। <br>
मार्गणा मे धनुस्तत्र अक्षसूत्रं कमण्डलुः ।। <br>
आसनं विततं दिव्यं दीयतेऽश्वोपरि स्थिरम् ।। २३ ।। <br>
श्वेतपर्वतमारुह्य पतमानः कुरून्बहून् ।। <br>
पतितस्तत्र दृश्येत क्षतं तत्र न दृश्यते ।।२४।।<br>
अनेकान्येव रूपाणि पातयित्वा नभस्तलात् ।। <br>
शान्तो दान्तः परिक्लिष्टः स चाश्वो दिवि वर्त्तते।।२५।।<br>
सूत उवाच ।। <br>
ततो भूम्या वचः श्रुत्वा ब्रह्मपुत्रो महामुनिः ।। <br>
विस्मयं परमं प्राप्तो विष्णुमायोपबृंहितः ।। २६ ।। <br>
ततः स विस्मयाविष्टो ब्रह्मपुत्रो महामतिः ।। <br>
सनत्कुमारो भगवान्पुनरेवमभाषत ।।२७ ।। <br>
सनत्कुमार उवाच ।। <br>
धन्यासि देवि सुश्रोणि सुपुण्यासि वरानने ।। <br>
देवि यल्लोकनाथस्य साक्षाद्दर्शनमागता ।। २८ ।। <br>
पद्मपत्रविशालाक्षो यत्त्वया परिभाषितः ।। <br>
तेनोक्तं शंस सकलं सर्वेषां सुखवर्द्धनम् ।। २९ ।। <br>
यथा यथा वदसि च धर्मसंहितं गुह्यं परं देववरप्रणीतम् ।। <br>
गुणोत्तमं कारणसम्प्रयुक्तं तथा तथा भावयसे मनो मम।।151.३०।। <br>
ततः स पुण्डरीकाक्षः किमाचष्ट ततः परम् ।। <br>
कर्मणा विधिदृष्टेन सर्वभागवतप्रियः ।।३१ ।। <br>
( सूतउवाच) ।। <br>
तस्य तद्वचनं श्रुत्वा कुमारस्य महौजसः ।। <br>
उवाच मधुरं वाक्यमाभाष्य ब्रह्मणः सुतम् ।। ३२ ।। <br>
शृणु वत्स जगन्नाथो यथा मामाह चोदितः ।। <br>
श्रीवराह उवाच ।। <br>
एवं तत्रैव कर्माणि क्रियन्ते विधिपूर्वकम् ।। ३३।। <br>
शोधकानि च पापानां मृदूनि च शुभानि च ।। <br>
अश्वानां तत्कुलीनानामावहन्ति सुमध्यमे ।।३४ ।। <br>
नान्यं वहन्ति ते चाश्वा मम वाहा दुरत्ययाः।।<br>
कुण्डं पंचसरो नाम गुह्यं क्षेत्रं परं मम ।।३५।। <br>
चतुर्धाराः पतन्त्यत्र शङ्खवर्णा मनोजवाः ।। <br>
तत्र स्नानं तु कुर्वीत चतुर्भक्तोषितो नरः ।। ३६ ।। <br>
लोकं चैत्राङ्गदं गत्वा गन्धर्वैः सह मोदते ।। <br>
अथ चेन्मुञ्चते प्राणांस्तस्मिन्क्षेत्रे परे मम ।।३७।। <br>
गन्धर्वलोकमुत्सृज्य मम लोकं स गच्छति ।। <br>
ततो नारदकुण्डे तु मम क्षेत्रे परे महत् ।। ३८ ।। <br>
पंच धाराः पतन्त्यत्र तालवृक्षसमोपमाः ।। <br>
तत्र स्नानं तु कुर्वीत एकभक्तोषितो नरः ।। ३९ ।। <br>
देवर्षिनारदं पश्येन्मोदते तेन वै समम् ।। <br>
अथात्र मुंचते प्राणान्मम गुह्यविनिश्चितः ।।151.४० ।। <br>
प्रमुच्य नारदं द्विव्यं ममलोकं च गच्छति ।। <br>
ततो वसिष्ठकुण्डं तु तस्मिन्क्षेत्रं परं मम ।। ४१ ।। <br>
धाराः पतन्ति तिस्रस्तु न स्थूला नाति वै कृशाः ।। <br>
तत्राभिषेकं कुर्वीत पंच कालोषितो नरः ।। ४२ ।। <br>
वासिष्ठं लोकमासाद्य मोदते नात्र संशयः ।। <br>
अथात्र मुंचते प्राणान्मम कर्मसु निष्ठितः।।।४३<br>
वासिष्ठं लोकमुत्सृज्य मम लोकं प्रपद्यते ।। <br>
पंचकुण्डेति विख्यातं तस्मिन्क्षेत्रे परं मम ।। ४४ ।।<br>
पंच धाराः पतन्त्यत्र हिमकूटविनिःसृताः ।। <br>
तत्राभिषेकं कुर्वीत पंचकालोषितो नरः ।। ४५ ।। <br>
स तत्र गच्छेद्वै भूमे यत्र पंचशिखो मुनिः ।। <br>
अथात्र मुंचते प्राणान्मम भक्तो जितेन्द्रियः ।। ४६ ।। <br>
पंचचूडं समुत्सृज्य स याति परमां गतिम् ।। <br>
सप्तर्षिकुण्डं विख्यातमस्मिन्क्षेत्रे परं मम ।।४७ ।। <br>
सप्त धाराः पतन्त्यत्र हिमवत्पर्वतस्थिताः ।। <br>
तत्राभिषेकं कुर्वीत सप्तभक्तोषितो नरः ।। ४८ ।। <br>
मोदते ऋषिलोकेषु ऋषिकन्याभिसंवृतः ।। <br>
अथात्र मुंचते प्राणान्रागलोभविवर्जितः ।। ४९ ।। <br>
सप्तर्षीन्स समुत्सृज्य मोदते मम संस्थितः ।। <br>
शरभङ्गस्य कुण्डं वै क्षेत्रे गुह्यं परे मम ।। 151.५० ।। <br>
तत्र धारा पतत्येका शरभङ्गश्रिता नदी ।। <br>
स्नानं यस्तत्र कुर्वीत षष्ठभक्तोषितो नरः ।। ५१ ।। <br>
मोदते तस्य लोकेषु ऋषिकन्याप्रमोदितः ।। <br>
अथात्र मुंचते प्राणान्सर्वसङ्गविवज्जितः ।। ५२ ।।<br>
शरभङ्गं समुत्सृज्य मम लोके महीयते ।। <br>
कुण्डमग्निसरो नाम सर्वमायाभिसंवृतम् ।। ५३ ।। <br>
भूमिं नीत्वा जलं तत्र तिष्ठत्येव वरानने ।। <br>
तत्र स्नानं प्रकुर्वीत चाष्टकालोषितो नरः ।। ५४ ।। <br>
गच्छत्यङ्गिरसो लोकं सुखभागी न संशयः ।। <br>
अथात्र मुंचते प्राणान्मम कर्मपरायणः ।। ५५ ।।<br>
अग्निलोकं समुत्सृज्य मम लोकं स गच्छति ।। <br>
कुण्डं बृहस्पतेर्भूमे सर्ववेदोदकाश्रितम् ।। ५६ ।। <br>
धारा चैका पतत्यत्र हिमकूटसमाश्रिता ।।<br>
तत्र स्नानं प्रकुर्वीत षष्ठकालोषितो नरः ।।५७।। <br>
गत्वा बृहस्पतेर्लोकं मुनिकन्याभिमोदितः ।। <br>
अथात्र मुंचते प्राणान्मम लोकं समाश्रितः ।।५८।।<br>
सोऽपि याति परां सिद्धिं समुत्सृज्य बृहस्पतिम् ।। <br>
वैश्वानरस्य कुण्डं तु गुह्यं क्षेत्रं परं मम् ।।५९।। <br>
धारा चैका पतत्यत्र दृश्यते हिमसंश्रयात् ।।<br>
तत्राभिषेकं कुर्वीत षष्ठभक्तोषितो नरः ।।151.६० ।। <br>
गत्वा बृहस्पतेर्लोकं मुनिकन्याभिमोहितः ।। <br>
वैश्वानरेषु लोकेषु मोदते नाऽत्र संशयः ।।६१।।<br>
अथात्र मुंचते प्राणान्मम कर्मपरायणः ।। <br>
वैश्वानरं समुत्सृज्य मम लोकं स गच्छति ।। ६२ ।। <br>
कार्त्तिकेयस्य कुण्डं तु गुह्यं क्षेत्रं परं मम ।। <br>
यत्र पंचदशा धाराः पतन्ति हिमपर्वतात् ।। ६३।। <br>
तत्र स्नानं प्रकुर्वीत षष्ठकालोषितो नरः ।। <br>
कुमारं पश्यति व्यक्तं षण्मुखं शुभदर्शनम् ।। ६४ ।।<br>
अथात्र मुंचते प्राणान्कृत्वा चान्द्रायणं शुचिः ।। <br>
कार्त्तिकेयं समुत्सृज्य मोदते मम मण्डले ।। ६५ ।। <br>
उमाकुण्डमिति ख्यातं तस्मिन्क्षेत्रे परं मम ।। <br>
सा गौरी यत्र चोत्पन्ना महादेववराङ्गना ।। ६६ ।। <br>
तत्र स्नानं तु कुर्वीत दशरात्रोषितो नरः ।। <br>
गौरीं देवीं स पश्येत्तु तस्या लोके च मोदते ।। ६७ ।। <br>
अथ प्राणान्प्रमुंचेत दशरात्रोषितो नरः ।। <br>
उमालोकं समुत्सृज्य मम लोकं प्रपद्यते ।। ६८ ।। <br>
महेश्वरस्य वै कुण्डं यत्र चोद्वाहिता उमा ।। <br>
कादम्बैश्चक्रवाकैश्च हंससारससेवितम् ।। ६९ ।। <br>
तिस्रो धाराः पतन्त्यत्र हिमवत्पर्वताश्रिताः ।। <br>
स्थूलाश्च रमणीयाश्च न ह्रस्वाश्चातिनिर्मलाः ।। 151.७० ।। <br>
तत्र स्नानं तु कुर्वीत द्वादशाहोषितो नरः ।। <br>
मोदते रुद्रलोकेषु रुद्रकन्याभिरावृतः ।। ७१ ।। <br>
अथात्र मुञ्चते प्राणान्कृत्वा कर्म सुदुष्करम् ।। <br>
रुद्रलोकं समुत्सृज्य मम लोकं च गच्छति ।।७२ ।। <br>
प्रख्यातं ब्रह्मकुण्डं तु वेदा यत्र समुत्थिताः ।। <br>
चतस्रो वेद धारास्तु पतन्ति च हिमालयात् ।। ७३ ।। <br>
ततः पूर्वेण पार्श्वेन समा धारा पतेच्छुभा ।। <br>
उच्चा च रमणीया च पाण्डरोदकशोभिता ।। ७४।। <br>
पुनरस्योत्तरे पार्श्वे सुवर्णसदृशोपमा ।। <br>
ऋग्वेदः पतते धारा प्रसन्ना विमलोदका ।। ७९।। <br>
अथ पश्चिमपार्श्वेन यजुर्वेदेन संयुता ।। <br>
अथ दक्षिणपार्श्वेन चाथर्वणसमन्विता ।। ७६ ।। <br>
एका धारा पतत्यत्र इन्द्रगोपकसन्निभा ।। <br>
यस्तत्र कुरुते स्नानं सप्तरात्रोषितो नरः ।। ७७ ।। <br>
ब्रह्मलोकं समासाद्य ब्रह्मणा सह मोदते ।। <br>
अथात्र मुञ्चते प्राणानहङ्कारविवर्जितः ।।७८।। <br>
ब्रह्मलोकं परित्यज्य मम लोकं प्रपद्यते ।। <br>
गुह्याख्याने महाभागे क्षेत्रे लोहार्गले मम ।। ७९ ।। <br>
सिद्धिकामेन मर्त्येन गन्तव्यं नात्र संशयः ।। <br>
समन्तात्पञ्चविंशति योजनानि वरानने ।। 151.८० ।। <br>
न तस्य कर्म विद्येत स एवमपि संस्थितः ।। <br>
आख्यानानां महाख्यानं धर्माणां धर्म उत्तमः ।।८१।। <br>
पवित्राणां पवित्रं तु न देयं यस्य कस्यचित् ।। <br>
ये पठंति महाभागे स्थिताः शृण्वन्ति मत्पथे ।।८२।। <br>
तारितानि कुलानि स्युरुभयत्र दशापि च ।। <br>
एतन्मरणकाले तु न कदाचित्तु विस्मरेत् ।।८३।। <br>
यदीच्छेत्परमां सिद्धिं सर्वसंसारमोक्षणीम् ।। <br>
एतत्ते कथितं भद्रे लोहार्गलमनुत्तमम् ।।८४ ।। <br>
माहात्म्यं पद्मपत्राक्षि गुह्यं यच्च महौजसम् ।। <br>
मङ्गल्यं च पवित्रं च मम भक्त सुखावहम् ।। ८५ ।। <br>
इति श्रीवराहपुराणे भगवच्छास्त्रे लोहार्गलमाहात्म्यं नामैकपंचाशदधिकशततमोऽध्यायः ।। १५१ ।। <br>
<br>
