अथ यमलोकस्थपापिवर्णनम् ।। <br>
नाचिकेत उवाच ।। <br>
कथ्यमानं मया विप्राः शृण्वन्तु तपसि स्थिताः ।। <br>
नमश्च तस्मै देवाय धर्मराजाय धीमते ।।१।। <br>
संसारं तु यथाशक्ति कथ्यमानं निबोधत ।। <br>
असत्यवादिनो ये च जन्तुस्त्रीबालघातकाः।।२।। <br>
तथा ब्रह्महणः पापा ये च विश्वासघातकाः ।। <br>
ये ये शठाः कृतघ्नाश्च लोलुपाः पारदारिकाः ।।३।। <br>
कन्यानां दूषका ये च ये च पापरता नराः ।। <br>
वेदानां दूषकाश्चैव वेदमार्गविहिंसकाः ।।४।। <br>
शूद्राणां याजकाश्चैव हाहाभूता द्विजातयः ।। <br>
अयाज्ययाजकाश्चैव ये ये कुष्ठयुता नराः ।।५।। <br>
सुरापो ब्रह्महा चैव यो द्विजो वीरघातकः ।। <br>
तथा वार्धुषिका ये च जिह्मप्रेक्षाश्च ये नराः ।। ६ ।। <br>
मातृत्यागी पितृत्यागी यः स्वसाध्वीं परित्यजेत् ।। <br>
गुरुद्वेषी दुराचारो दूताश्चाव्यक्तभाषिणः ।।७ ।। <br>
गृहक्षेत्रहरा ये च सेतुबन्धविनाशकाः।।<br>
अपुत्राश्चाप्यदाराश्च श्रद्धया च विवर्जिताः।।८।। <br>
अशौचा निर्दयाः पापा हिंसका व्रतभञ्जकाः ।। <br>
सोमविक्रयिणश्चैव स्त्रीजितः सर्वविक्रयी ।। ९ ।। <br>
भूम्यामनृतवादी च वेदजीवी च यो द्विजः ।। <br>
नक्षत्री च निमित्ती च चाण्डालाध्यापकस्तथा ।।195.१ ० ।। <br>
सर्वमैथुनकर्ता च अगम्यागमने रतः ।। <br>
मायिका रतिकाश्चैव तुलाधाराश्च ये नराः ।।१ १ ।। <br>
सर्वपापसुसङ्गाश्च चिन्तका येऽतिवैरिणः ।। <br>
स्वाम्यर्थे न हता ये च ये च युद्धपराङ्मुखाः।।१२।। <br>
परवित्तापहारी च राजघाती च यो नरः ।। <br>
अशक्तः पापघोषश्च तथा ये ह्यग्निजीविनः ।। १३ ।। <br>
शुश्रूषया च मुक्ता ये लिङ्गिनः पापकर्मिणः ।।<br>
पात्रकारी चक्रिणश्च नरा ये चाप्यधार्मिकाः ।।१४।। <br>
देवागारांश्च सत्राणि तीर्थविक्रयिणस्तथा ।। <br>
व्रतविद्वेषिणो ये च तथाऽसद्वादिनो नराः ।। १५ ।। <br>
मिथ्या च नखरोमाणि धारयन्ति च ये नराः ।। <br>
कूटा वक्रस्वभावाश्च कूटशासनकारिणः ।।१६।। <br>
अज्ञानादव्रती यश्च यश्चाश्रमबहिष्कृतः ।। <br>
विप्रकीर्णप्रतिग्राही सूचकस्तीर्थनाशकः ।।१७।। <br>
कलही च प्रतर्क्यश्च निष्ठुरश्च नराधमः।। <br>
एते चान्ये च बहवो ह्यनिर्दिष्टाः सहस्रशः।।१८।। <br>
स्त्रियो नराश्च गच्छन्ति यत्र तच्छृणुतामलाः ।। <br>
कुर्वन्तीह यथा सर्वे तत्र गत्वा यमालये ।।१९।।<br>
तानि वै कथयिष्यामि श्रूयतां द्विजसत्तमाः ।। <br>
वैशम्पायन उवाच ।। <br>
एवं तस्य वचः श्रुत्वा सर्व एव तपोधनाः।।195.२०।। <br>
पप्रच्छुर्विस्मयाविष्टा नाचिकेतमृषिं तदा ।। <br>
ऋषय ऊचुः ।। <br>
त्वया सर्वं यथा दृष्टं ब्रूहि तत्र विदां वर ।। २१ ।। <br>
यथास्वरूपः कालोऽसौ येन सर्वं प्रवर्त्तते ।। <br>
इह कर्माणि यः कृत्वा पुरुषो ह्यल्पचेतनः ।।२२।। <br>
वारयेत्स तदा तं तु ब्रह्मलोके च स प्रभुः ।। <br>
कल्पान्तं पच्यमानोऽपि दह्यमानोपि वा पुनः ।।२३।। <br>
न नाशो हि शरीरस्य तस्मिन्देशे तपोधनाः ।। <br>
यस्य यस्य हि यत्कर्म पच्यमानः पुनः पुनः ।।२४ ।। <br>
अवश्यं चैव गन्तव्यं तस्य पार्श्वं पुनःपुनः ।। <br>
न तु त्रासाद्द्विजः शक्तस्तत्र गन्तुं हि कश्चन ।।२५।। <br>
न गच्छन्ति च ये तत्र दानेन निगमेन च ।। <br>
वैतरण्याश्च यद्रूपं किंतोयं च वहत्यसौ ।।२६।। <br>
रौरवो वा कथं विप्र किंरूपं कूटशाल्मलेः ।। <br>
कीदृशा वा हि ते दूताः किं कार्याः किं पराक्रमाः ।। २७ ।। <br>
किं च किंच तु कुर्वाणाः किंच किंच समाचरन् ।। <br>
न चेतो लभते जन्तुच्छादितं पूर्वतेजसा ।।२८।। <br>
धृतिं न लभते किंचित्तैस्तैर्दोषैः सुवासिताः ।। <br>
दोषं सत्यमजानन्तस्तथा मोहेन मोहिताः ।।२९।। <br>
बोद्धव्यं नावबुध्यन्ते गुणानां तु गुणोत्तरम् ।। <br>
हाहाभूताश्च चिंतार्त्ताः सर्वदोषसमन्विताः ।।195.३०।।<br>
परं परमजानन्तो रमन्ते कस्य मायया ।। <br>
क्लिश्यन्ते बहवस्तत्र कृत्वा पापमचेतसः ।।३१ ।। <br>
एतत्कथय वत्स त्वं यतः प्रत्यक्षदर्शिवान् ।। ३२।। <br>
इति श्रीवराहपुराणे संसारचक्रे यमलोकस्थपापिवर्णनं नाम पञ्चनवत्यधिकशततमोऽध्यायः ।। १९५ ।। <br>
<br>
