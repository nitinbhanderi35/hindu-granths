पुनः पतिव्रतामाहात्म्यवर्णनम् ।। <br>
नारद उवाच ।। <br>
रहस्यं धर्ममाख्यानं त्वयोक्तं तु महायशः ।। <br>
स्त्रीणां माहात्म्यमुद्दिश्य भास्करस्य मतं यथा ।। १ ।। <br>
इदं हि सर्वभूतेषु परं कौतूहलं मम ।। <br>
तदहं श्रोतुमिच्छामि कथयस्व महातपाः ।। २ ।। <br>
ये नरा दुःखसन्तप्तास्तपस्तीव्रं समाश्रिताः ।। <br>
नानाव्रतशतोपायैः सुखहेतोर्महाप्रभ ।। ३ ।। <br>
मनसा निश्चितात्मानस्त्यक्त्वा सर्वप्रियाप्रियम् ।।। <br>
कांक्षन्ते बहवः केचित्केनचिद्विनिहन्यते।।४।। <br>
श्रुता लोके श्रुतिस्तात श्रेयोधर्मा हि नित्यशः।।<br>
सम्यक्कृच्छ्राश्रितस्याथ कथं पापे मतिर्भवेत्।।५।। <br>
कस्यैतच्चेष्टितं तात कर्त्ता कारयितापि वा ।। <br>
कः कर्षति जगच्चैको भूतग्रामं चतुर्विधम् ।। ६ ।। <br>
कं वा द्वेषं पुरस्कृत्य मतिस्तस्य प्रवर्त्तते ।। <br>
सुखदुःखादि लोकेऽस्मिन्प्रकरोति सुदारुणम् ।। ७ ।। <br>
यद्येवं तु मया गुह्यं दुर्विज्ञेयं सुरैरपि ।। <br>
शक्यं श्रोतुं महाराज तदाख्याहि तपोधन ।। ८ ।। <br>
नारदेनैवमुक्तस्तु धर्मराजो महामनाः ।। <br>
विनयात्प्रश्रितं वाक्यमिदमाह महामुनिम् ।। ९ ।। <br>
यम उवाच ।। <br>
देवर्षे श्रूयतां पुण्यं यद्ब्रवीषि महामुने ।। <br>
त्वदुक्त्या मे कथयतः शृणुष्वावहितोऽनघ ।। 210.१० ।। <br>
न कश्चिद्दृश्यते लोके कर्त्ता कारयितापि वा ।। <br>
यद्वै परमधर्मात्मन् यस्मिन्कर्म प्रतिष्ठितम् ।। ११ ।। <br>
यस्य वै कीर्त्त्यते नाम येन चाज्ञाप्यते जगत् ।। <br>
व्यवहरामि वचश्चाहं यः करोति स्वयं कृतम् ।। १२ ।। <br>
दिव्येऽस्मिन् सदसि ब्रह्मन् ब्रह्मर्षिगणसंवृते ।। <br>
यथाश्रुतं यथादृष्टं कथयिष्याम्यहं विभो ।।१३।। <br>
स्वकर्म भुज्यते तात सम्भूतैर्यत्कृतं स्वयम् ।। <br>
आत्मानं पातयत्यात्मा किञ्चित्कर्म च कारयेत् ।। १४।। <br>
वायुना भाविता संज्ञा संसारे सा दृढीकृता ।। <br>
तामेव भजते जन्तुः सुकृतं वाथ दुष्कृतम् ।। १५ ।। <br>
अभिघाताभिभूतस्तु आत्मनात्मानमुद्धरेत् ।। <br>
आत्मा शत्रुश्च बन्धुश्च न कश्चिद्बन्धुरात्मनः ।। १६ ।। <br>
बन्धुं बन्धुपरिक्लेशं निर्मितं पूर्वकर्मभिः ।। <br>
जगत्यामुपभुङ्क्ते वै जीवा योनिशतैरपि।।१७।।<br>
मिथ्याप्रवृत्तः शब्दोऽयं जगद्भ्रमति सर्वशः ।। <br>
यावत्तत्कुरुते कर्म तावत्कर्म स्वयंकृतम् ।। १८ ।। <br>
यथा यथा क्षयं याति ह्यशुभं पुरुषस्य वै ।। <br>
तथा तथा शुभा बुद्धिर्मनुजस्य प्रवर्त्तते ।। १९ ।। <br>
संसारे प्राप्तदोषस्य जायमानस्य देहिनः ।। <br>
पततां च गतो भावः पापकर्मक्षयेन तु ।। 210.२० ।। <br>
शुभाशुभकरीं बुद्धिं लभते पौर्वदैहिकीम् ।। <br>
दुष्कृतैः कर्मभिर्देही शुभैर्वा स्वयमर्जितैः।।<br>
क्लेशक्षयं पापहरं शुभं कर्म करोत्यथ ।।२१।। <br>
शुभाशुभं नरः प्राप्य कर्माकर्म तथैव च।। <br>
विवृते विमले कर्मण्यमरेषु महीयते।।२२।। <br>
स्वर्गः शुभफलप्राप्तिर्निरयः पापसंभवः ।। <br>
नैव कश्चित्प्रदाता च नापहर्ता प्रदृश्यते ।। २३ ।। <br>
नारद उवाच ।। <br>
यद्येवं स्वकृतं कर्म समन्वेति शुभाशुभम् ।। <br>
शुभस्येह भवेदवृद्धिरशुभस्य क्षयोऽपि वा ।। २४ ।। <br>
मनसा कर्मणा वापि तपसा चरितेन वा ।। <br>
यथा न रोहते जन्तुस्तथा त्वं वक्तुमर्हसि ।। २५ ।। <br>
यम उवाच ।। <br>
इदं पुण्यं पवित्रं च ह्यशुभानां शुभप्रदम् ।। <br>
कीर्त्तयिष्यामि ते सम्यक्पापदोषक्षयं सदा ।। २६ ।। <br>
प्रणम्य शिरसा सम्यक्पापपुण्यकराय च ।। <br>
कर्तृणे जगतो नित्यं विश्वस्य जगतो ह्यहम् ।।२७।। <br>
येन सृष्टमिदं सर्वं त्रैलोक्यं सचराचरम् ।। <br>
अनादिमध्यनिधनं दुर्विज्ञेयं सुरासुरैः ।। २८ ।। <br>
यः समः सर्वभूतेषु जितात्मा शान्तमानसः ।। <br>
स पापेभ्यो विमुच्येत ज्ञानवान्सर्ववेदवित् ।।२९ ।। <br>
तत्त्वार्थं वेत्ति यः सम्यक्पुरुषं प्रकृतिं तथा ।। <br>
ज्ञात्वा वा यो न मुह्येत पदं प्राप्नोति शाश्वतम् ।।210.३०।। <br>
गुणागुणपरिज्ञाता ह्यक्षयस्य क्षयस्य च ।। <br>
ध्याने नैव ह्यसंमूढः स पापेभ्यः प्रमुच्यते ।।३१।। <br>
स्वदेहे परदेहे च सुखदुःखेन नित्यशः ।। <br>
विचारज्ञो भवद्येस्तु स मुच्येतैनसा ध्रुवम् ।।३२।। <br>
अहिंस्रः सर्वभूतेषु तृष्णाक्रोधविवर्जितः ।। <br>
शुभन्यायः सदा यश्च स पापेभ्यः प्रमुच्यते ।। ३३ ।। <br>
प्राणायामैश्च निर्गृह्य त्वधः सन्धारणानि च ।। <br>
व्यवस्थितमना यस्तु स पापेभ्यः प्रमुच्यते ।। ३४ ।। <br>
निराशः सर्वतस्तिष्ठेदिष्टार्थेषु न लोलुपः।।<br>
परीतात्मा त्यजेत्प्राणान्सर्वपापात्प्रमुच्यते ।।३५।। <br>
श्रद्दधानो जितक्रोधः परद्रव्यविवर्जकः ।। <br>
अनसूयश्च यो मर्त्यः स पापेभ्यः प्रमुच्यते ।। ३६ ।। <br>
गुरुशुश्रूषया युक्तस्त्वहिंसानिरतश्च यः ।। <br>
अक्षुद्रशीलस्तु नरः स पापेभ्यः प्रमुच्यते ।।३७।। <br>
प्रशस्तानि च यः कुर्यादप्रशस्तानि वर्जयेत् ।। <br>
मङ्गले परमो यश्च स पापेभ्यः प्रमुच्यते ।।३८।। <br>
योऽभिगच्छति तीर्थानि विशुद्धेनान्तरात्मना ।। <br>
पापादुपरतो नित्यं स पापेभ्यः प्रमुच्यते ।। ३९ ।। <br>
उत्थाय ब्राह्मणं गच्छेन्नरो भक्त्या समन्वितः ।। <br>
अभिगम्य प्रदानेन स पापेभ्यः प्रमुच्यते ।। 210.४० ।। <br>
नारद उवाच ।। <br>
एतच्छ्रेयोहितं चैव सर्वेषां वै परन्तप ।। <br>
उपपन्नं च युक्तं च तत्त्वया समुदाहृतम् ।। ४१ ।।<br>
विविधैः कारणोपायैः सम्यक्तत्त्वार्थदर्शितैः ।। <br>
संशयोऽभून्मम पुरा स त्वया नाशितः प्रभो ।। ४२ ।। <br>
ततोऽप्यल्पतरश्चेत्स्यादुपायो योगवित्तम ।। <br>
कथ्यतां मे महाभाग येन पापं प्रणश्यति ।।४३।। <br>
दुष्करं पूर्वमुक्तं हि योगधर्मस्य साधनम् ।। <br>
पापापहरणं लोके यदन्यत्सुखसाधनम् ।। ४४ ।। <br>
अल्पोपायकरं चैव सुखोपायं च सर्वशः ।। <br>
येन पापकृतान्दोषानपोहति सुदारुणान्।।४५।। <br>
आत्मायत्ताश्च ये नित्यं न च विस्तारविस्तरः ।। <br>
गुणैश्च विविधैर्युक्ता इहलोके परत्र च ।। ४६ ।। <br>
कर्मणामशुभानां च विविधोत्पत्तिजन्मनाम् ।। <br>
यः समर्थः स्फोटयितुं तन्मे ब्रूहि महातपाः ।। ४७ ।। <br>
यम उवाच ।। <br>
यथा स भगवानाह धर्ममेतं प्रजापतिः ।। <br>
तदहं भावयिष्यामि नमस्कृत्य स्वयम्भुवम् ।। ४८ ।। <br>
लोकानां श्रेयसोऽर्थं तु पापानां तु विनाशनम् ।। <br>
क्रियाकारनियोगं च प्रोच्यमानं निबोध मे ।। ४९ ।। <br>
कैवल्यमभिसम्पन्ने श्रद्दधानो भवेन्नरः ।। <br>
अनन्यमानसः कुर्याद्यथा धर्मानुशासनम् ।। 210.५० ।। <br>
प्राप्नुयादीप्सितान्कामान्पापैर्मुक्तो यथासुखम् ।। <br>
यः कुर्याद्धर्मसंयुक्तं विशुद्धेनान्तरात्मना ।। ५१ ।। <br>
यस्तु कारयते रूपं शिशुमारं प्रजापतिम् ।। <br>
दृष्ट्वा नमस्येत्प्रयतः स पापेभ्यः प्रमुच्यते ।। ५२ ।। <br>
यदा तस्य शरीरस्थं सोमं पश्येत्समाहितः ।। <br>
महापातकनाशस्तु तदा तस्य विधीयते ।। ५३ ।। <br>
ललाटे तूत्थितं दृष्ट्वा मुच्यते च स पातकैः ।। <br>
कण्ठस्थं पातकैः सर्वैर्ह्रदिस्थं च कृताकृतैः ।। ५४।। <br>
मनसा कर्मणा वाचा यत्किंचित्कलुषं कृतम् ।। <br>
उदरस्थं तु तं दृष्ट्वा मुच्यते नात्र संशयः ।। ५५ ।। <br>
वाङ्मनोभिः कृतानां तु पापानां विप्रमोक्षणम् ।। <br>
यदा लांगलकण्ठे तु स्थितं पश्येद्दिवाकरम् ।। ५६ ।। <br>
तदा स दुष्कृतान्सर्वान्विनाशयति मानवः ।। <br>
यदा सोमं गुरुं सर्वं यः कुर्यात्तु प्रदक्षिणम् ।।५७।। <br>
ध्यायेत ह्यक्षयं यस्तु स पापेभ्यः प्रमुच्यते ।। <br>
भृगुर्बुधः शनैश्चारो लोहिताङ्गश्च वीर्यवान् ।।५८।। <br>
सौम्यरूपो यदा चन्द्रः कुरुते च प्रदक्षिणाम् ।। <br>
हृदि कृत्वा तु तत्पापं यो ध्यायेदक्षरं शुचिः ।।५९।। <br>
तदा निर्मलतां याति चन्द्रमाः शारदो यथा ।। <br>
प्राणायामशतं कृत्वा सर्वपापैः प्रमुच्यते ।। 210.६० ।। <br>
जघनस्थं शुचिर्दृष्ट्वा नरश्चन्द्रमसं मुने ।। <br>
नमस्येत्प्रयतो भूत्वा सर्वपापैः प्रमुच्यते ।। ६१ ।। <br>
आर्द्रस्थमार्द्रकर्मा तु ध्यात्वा चाष्टशताक्षरम् ।। <br>
यदा चन्द्रश्च सूर्यश्च द्वावन्योऽन्यं प्रपश्यतः ।। ६२ ।। <br>
सम्पूर्णौ विमलौ सम्यग्भ्राजमानौ स्वतेजसा ।। <br>
कृत्वा हृदि तथा पापं यो ध्यायेत्परमव्ययम् ।। ६३ ।। <br>
वामनं ब्राह्मणं दृष्ट्वा वाराहं च जलोत्थितम् ।। <br>
धरणी चोद्धृता येन सिंहं चापि महामुने ।। ६४ ।। <br>
नमस्येद्वै पयोभक्षः स पापेभ्यः प्रमुच्यते ।। <br>
प्राणायामं च यः कुर्यात्सोऽपि पापात्प्रमुच्यते ।। ६९ ।। <br>
इति श्रीवराहपुराणे भगवच्छास्त्रे संसारचक्रे पापनाशोपायनिरूपणं नाम दशाधिकद्विशततमोऽध्यायः ।।२१० ।। <br>
<br>
