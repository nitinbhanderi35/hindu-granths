अथाऽक्रूरतीर्थप्रभावः ॥ <br>
श्रीवराह उवाच ॥ <br>
पुनरन्यत्प्रवक्ष्यामि मर्त्त्यलोके सुदुर्लभम् ॥ <br>
अनन्तं विदितं तीर्थमचलं ध्रुवमव्ययम् ॥ १ ॥ <br>
तत्र .नित्यं स्थितो देवि लोकानां हितकाम्यया ॥ <br>
मां दृष्ट्वा मनुजा देवि मुक्तिभाजो भवन्ति ते ॥ २ ॥ <br>
अयने विषुवे चैव तथा विष्णुपदीषु च ॥ <br>
अनन्तं तं समासाद्य मुच्यते सर्वपातकैः ॥ ३ ॥ <br>
अक्रूरेति च विख्यातं मम क्षेत्रं वसुन्धरे ॥ <br>
तत्र स्नात्वा महाभागे राहुग्रस्ते दिवाकरे ॥ ४ ॥ <br>
राजसूयाश्वमेधाभ्यां फलं प्राप्नोति मानवः ॥ <br>
तीर्थराजं हि चाक्रूरं गुह्यानां गुह्यमुत्तमम् ॥ ५ ॥ <br>
तत्स्नानात्फलमाप्नोति प्रयागस्नानजं फलम् ॥ <br>
अस्मिंस्तीर्थे पुरावृत्तं तच्छृणुष्व वसुन्धरे ॥ ६ ॥ <br>
नाम्ना तु सुधनो नाम मम भक्तः सदैव हि ॥ <br>
धनधान्यसमायुक्तः सुतयुक्तः सदैव हि ॥ ७ ॥ <br>
बन्धुपुत्रकलत्रैश्च गृहे प्रीतिरनुत्तमा ॥ <br>
पुत्रदारसमेतस्य मयि भक्तिर्वसुन्धरे ॥ ८॥ <br>
गच्छन्ति दिवसास्तस्य मासाः संवत्सरास्तथा ॥ <br>
करोति गृहकृत्यानि धनोपायेन नित्यशः ॥ ९ ॥ <br>
मानकूटं तुलाकूटं न करोति स कर्हिचित् ॥ <br>
एवं च वसतस्तस्य बहवो वत्सरा गताः ॥ 155.१० ॥ <br>
नित्यं कालं च कुरुते हरिपूजनमुत्तमम् ॥ <br>
पुष्पदीपप्रदानेन चन्दनेन सुगन्धिना ॥ ११ ॥ <br>
उपहारेण दिव्येन धूपेन च सुगन्धिना ॥ <br>
एकादश्यां तु कुरुते पक्षयोरुभयोरपि ॥ १२ ॥ <br>
उपवासं तु कुरुते रात्रौ जागरणं तथा ॥ <br>
स गच्छति यथाकालमक्रूरं तीर्थमुत्तमम् ॥ १३ ॥ <br>
तत्रागत्य ममाग्रेऽसौ नृत्यते शुभदर्शनः ॥ <br>
सुधनस्तु वणिक्श्रेष्ठः कदाचिद्रात्रिजागरे ॥ १४ ॥ <br>
चलमानो गृहीतस्तु चरणे ब्रह्मरक्षसा ॥ <br>
कृष्णवर्णी महाकाय ऊर्ध्वकेशो भयंकरः ॥ १५ ॥ <br>
पादे गृहीत्वा वसुधे इदं वचनमब्रवीत् ॥ १६ ॥ <br>
राक्षसोऽहं वणिक्श्रेष्ठ वसामि वनमाश्रितः ॥ <br>
त्वामद्य भक्षयिष्यामि तृप्तिं यास्यामि शाश्वतीम् ॥ १७ ॥ <br>
सुधन उवाच ॥ <br>
प्रतीक्षस्व क्षणं मेऽद्य दास्यामि तव पुष्कलम् ॥ <br>
भक्षयिष्यसि मे गात्रं मिष्टान्नपरिपोषितम् ॥ १८ ॥ <br>
जागरं देवदेवस्य कर्तुमिच्छामि राक्षस ॥ <br>
मम व्रतं सार्वकालं यज्जागर्मि हरेः पुरः ॥ १९ ॥ <br>
तत्र जागरणं कृत्वा प्रभाते तव सन्निधौ ॥ <br>
आगमिष्याम्यहं शीघ्रमादित्योदयनं प्रति ॥155.२० ॥ <br>
ततः खादिष्यसे गात्रं विनिवृत्तस्य जागरात् ॥ <br>
विष्णुतुष्ट्यै व्रतमिदमारब्धं सर्वकामदम् ॥ २१ ॥ <br>
मा कुरु व्रतभङ्गं मे रक्षो नारायणस्य हि ॥ <br>
जागरे विनिवृत्ते तु मां भक्षय यथेप्सितम् ॥ २२ ॥ <br>
सुधनस्य वचः श्रुत्वा ब्रह्मरक्षः क्षुधार्दितः ॥ <br>
उवाच मधुरं वाक्यं वणिजं प्रति सादरम् ॥ २३ ॥ <br>
मिथ्या प्रभाषसे साधो त्वं पुनः कथमेष्यसि ॥<br>
को हि रक्षोमुखाद्भ्रष्टो मानुषो यो निवर्त्तते॥२४॥<br>
राक्षसस्य वचः श्रुत्वा स वणिग्वाक्यमब्रवीत्॥<br>
सत्यमूलं जगत्सर्वं सर्वं सत्ये प्रतिष्ठितम् ॥२५॥ <br>
सिद्धिं लभन्ते सत्येन ऋषयो वेदपारगाः ॥ <br>
यद्यहं च वणिक् पूर्वं कर्मणा न हि दूषितः ॥२६॥ <br>
प्राप्तश्च मानुषो भावो विहितेनान्तरात्मना ॥ <br>
शृणु मत्समयं रक्षो येनाहं पुनरागमम्॥२७॥<br>
कृत्वा जागरणं तत्र नृत्यं कृत्वा यथासुखम् ॥<br>
पुनरेष्याम्यहं रक्षो नासत्यं विद्यते मयि ॥२८॥ <br>
सत्येन दीयते कन्या सत्यं जल्पन्ति ब्राह्मणाः ॥ <br>
सत्योत्तीर्णा हि राजानः सत्येन वसुधा धृता ॥ २९॥ <br>
स्वर्गमिच्छन्ति सत्येन मोक्षः सत्येन लभ्यते॥<br>
सत्येन सूर्यस्तपति सोमः सत्येन राजते ॥155.३०॥ <br>
यमः सत्येन हरति सत्यादिन्द्रो विराजते॥<br>
तत्सत्यं मम नश्येत यद्यहं नागमे पुनः ॥ ३१ ॥ <br>
परदारांस्तु यो गच्छेत्काममोहप्रपीडितः ॥ ३२ ॥ <br>
तस्य पापेन लिप्येऽहं यदि नायामि ते पुरः ॥ ३३ ॥ <br>
दत्त्वा च भूमिदानं यो ह्यपकारं करोति च ॥ <br>
तेन पापेन लिप्येऽहं यद्यहं नागमे पुनः ॥ ३४ ॥ <br>
पूर्वं भुक्त्वा स्त्रियं यस्तु सुखमाप्य विहृत्य च ॥ <br>
द्वेषात्तां यदि चेज्जह्यात्तस्यायं मे भवत्वलम् ॥ ३५ ॥ <br>
पङ्क्तिभेदं तु यः कुर्यादेकपंक्त्याशिनां धुवम् ॥ <br>
तस्य पापेन लिप्येऽहं नागन्ता यदि ते पुरः ॥ ३६ ॥ <br>
अमावस्यां महारक्षः श्राद्धं कृत्वा स्त्रियं व्रजेत् ॥ <br>
तेन पापेन लिप्येऽहं यद्यहं नागमे पुनः ॥ ३७ ॥ <br>
अष्टाष्टमी त्वमावास्या उभे पक्षे चतुर्दशी ॥ <br>
अस्नातानां गतिं यास्याम्यहं वै नागमे पुनः ॥ ३८ ॥ <br>
गुरोर्भ्रातुः सुतस्यापि सख्युर्वै मातुलस्य च ॥ <br>
व्यवस्यति च यन्नारी यो मोहेन विमोहितः ॥ ३९ ॥ <br>
अभिगच्छति मन्दात्मा तत्पापं मे भवेत्तदा ॥ <br>
राजपत्नीं ब्रह्मपत्नीं विधवां योऽभिगच्छति ॥ 155.४० ॥ <br>
तस्य पापेन लिप्येऽहं यद्यहं नागमे पुनः ॥ <br>
यस्तु कन्यां सकृद्दत्त्वा अन्यस्मै चेत्पुनर्ददेत् ॥ ४१ ॥ <br>
तेन पापेन लिप्येऽहं यद्यहं नागमे पुनः ॥ <br>
राजयाजकयाज्याश्च ये च वै ग्रामयाजकाः ॥४२ ॥ <br>
तेषां पापेन लिप्येऽहं यद्यहं नागमे पुनः ॥ <br>
ब्रह्मघ्ने च सुरापे च चौरे भग्नव्रते शठे ॥४३॥ <br>
या गतिस्तां प्रपद्येऽहं यद्यहं नागमे पुनः ॥ <br>
श्रीवराह उवाच॥<br>
सुधनस्य वचः श्रुत्वा सन्तुष्टो ब्रह्मराक्षसः ॥४४॥ <br>
उवाच मधुरं वाक्यं गच्छ शीघ्रं नमोऽस्तु ते॥<br>
ब्रह्मराक्षसमुक्तोऽसौ वणिक् तु दृढनिश्चयः॥४५॥<br>
पुनर्नृत्यति चैवाग्रे मम भक्तो व्यवस्थितः ॥ <br>
अथ प्रभातसमये नृत्यचित्तोऽति कोविदः॥४६॥<br>
पुनः पुनर्वै उच्चार्य नमो नारायणाय च॥ <br>
निवृत्ते जागरे सोऽथ कालिन्दीसलिलाप्लुतः ॥४७॥ <br>
दृष्ट्वा मां दिव्यरूपं तु गतोऽसौ मथुरां पुरीम्॥<br>
दृष्टश्चाग्रे त्वहं तेन पुरुषो दिव्यरूपवान् ॥४८॥ <br>
स च पृष्टो मया देवि क्व भवान्प्रस्थितो द्रुतम् ॥ <br>
पुरुषस्य वचः श्रुत्वा सुधनो वाक्यमब्रवीत् ॥४९॥ <br>
अहं गच्छामि त्वरितो ब्रह्मराक्षससन्निधौ ॥ <br>
निवारयामास तदा न गंतव्यं त्वयानघ॥155.५०॥ <br>
जीवतो धर्ममाहात्म्यं मृते धर्मः कुतो यशः ॥ <br>
पुरुषस्य वचः श्रुत्वा स वणिग्वाक्यमब्रवीत् ॥ ५१- ॥ <br>
तत्र सत्यं वदिष्यामि यास्ये राक्षससन्निधौ ॥ <br>
आगतोऽहं महाभाग नर्त्तयित्वा यथासुखम् ॥ ५२ ॥ <br>
विष्णवे लोकनाथाय चागतो हरिजागरात् ॥ <br>
इदं शरीरं मे रक्षो भक्षयस्व यथेप्सितम् ॥ ५३ ॥ <br>
यथान्यायं विधानेन यथा वा तव रोचते ॥ <br>
नोक्तपूर्वं मयाऽसत्यं कदाचिदपि राक्षस ॥ ५४ ॥ <br>
तेन सत्येन मां भुङ्क्ष्व ब्रह्मराक्षस दारुण ॥ <br>
वणिजस्तु वचः श्रुत्वा ततोऽसौ ब्रह्मराक्षसः ॥ ५५ ॥ <br>
उवाच मधुरं वाक्यं सुधनं तदनन्तरम् ॥ <br>
साधु तुष्टोऽस्मि भद्रं ते सत्यं धर्मश्च पालितः ॥५६॥ <br>
वणिक् त्वं चातिविज्ञस्तु यस्य ते गतिरीदृशी ॥ <br>
जागरस्य समस्तस्य मम पुण्यं प्रयच्छ वै ॥ ५७ ॥ <br>
सत्यपुण्यप्रभावेण यथाहं मुक्तिमाप्नुयाम् ॥ <br>
सुधन उवाच॥ <br>
नाहं दास्यामि  ते पुण्यं नृत्यस्य नरभोजन ॥ ५८ ॥ <br>
अर्द्धं वाथ समस्तं वा प्रहरं चार्द्धमेव वा ॥ <br>
सुधनस्य वचः श्रुत्वा अब्रवीद्ब्रह्मराक्षसः ॥ ५९ ॥ <br>
एकनृत्यस्य मे पुण्यं दद त्वं वणिगुत्तम ॥ <br>
सुधन उवाच ॥ <br>
नाऽहं दास्यामि ते पुण्यं यथोक्तं च समाचर ॥ 155.६० ॥ <br>
केन त्वं कर्मदोषेण राक्षसत्वमुपागतः ॥ <br>
यत्ते गुह्यं महाभाग सर्वं तत्कथयस्व मे ॥ ६१ ॥ <br>
सुधनस्य वचः श्रुत्वा विहसित्वाह राक्षसः ॥ <br>
किं त्वं मां च विजानासि प्रतिवासि ह्यहं तव ॥ ६२ ॥ <br>
अग्निदत्तस्तु वै नाम छान्दसो ब्राह्मणोत्तमः ॥ <br>
इष्टकांस्तु हरन्नित्यं परकीयांश्च सर्वदा ॥ ६३ ॥ <br>
मृतस्सुगृहकामेन राक्षसत्वमुपागतः ॥ <br>
मया त्वं हि यथा प्राप्त उपकारं कुरुष्व मे ॥ ६४ ॥ <br>
एकविश्रामपुण्यं मे देहि त्वं वणिगुत्तम ॥ <br>
कृपया तु समायुक्तो वणिग्वचनमब्रवीत् ॥ ६५ ॥ <br>
साधु राक्षस दत्तं ते एकनृत्यं मया तव ॥ <br>
एकनृत्यप्रभावेण राक्षसो मुक्तिमागतः ॥ ६६ ॥ <br>
श्रीवराह उवाच ॥ <br>
सुधनस्तु ततो देवि विश्वरूपं जनार्दनम् ॥ <br>
अग्रतस्तु स्थितं देवं दृष्ट्वाऽसौ धरणीं गतः ॥६७॥ <br>
उवाच मधुरं वाक्यं देवदेवो जनार्दनः॥ <br>
चतुर्भुजो दिव्यतनुः शंखचक्रगदाधरः ॥ ६८ ॥ <br>
विमानवरमारुह्य मम लोकं व्रजस्व च ॥ <br>
इत्युक्त्वा माधवो देवस्तत्रैवान्तरधीयत ॥ ६९ ॥ <br>
सुधनः सशरीरोऽपि सकुटुंबो दिवं ययौ ॥ <br>
विमानवरमारुह्य विष्णोर्लोकं जगाम ह ॥ 155.७० ॥ <br>
एष तीर्थप्रभावो वै कथितस्ते वसुन्धरे ॥ <br>
अक्रूराच्च परं तीर्थं न भूतं न भविष्यति ॥ ७१ ॥ <br>
तस्य तीर्थप्रभावेण सुधनो मुक्तिमाप्तवान् ॥ <br>
द्वादशी शुक्लपक्षे तु कुमुदस्य च वा भवेत्॥७२॥ <br>
तस्मिन्स्नातस्य वसुधे राजसूयफलं भवेत् ॥ <br>
कार्त्तिकीं समनुप्राप्य तत्तीर्थे तु वसुन्धरे ॥७३॥ <br>
वृषोत्सर्गं नरः कुर्वंस्तारयेत्सकुलोद्भवान् ॥ <br>
श्राद्धं यः कुरुते सुभ्रु कार्तिक्यां प्रयतो नरः ॥ ७४ ॥ <br>
पितरस्तारितास्तेन सदैव प्रपितामहाः ॥ ७५ ॥ <br>
इति श्रीवराहपुरणे मथुरामाहात्म्ये अकूर तीर्थप्रभावो नाम पंचपंचाशदधिकशततमोऽध्यायः ॥ १५५ ॥ <br>
<br>
