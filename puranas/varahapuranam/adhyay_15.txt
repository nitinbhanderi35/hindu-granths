<br>
श्रीवराह उवाच ।<br>
एतच्छ्रुत्वा तदा धात्रि पितृतन्त्रं महामुनिः ।<br>
संस्मारितो जन्मशतं मार्कण्डेयेन धीमता ।। १५.२ ।।<br>
धरण्युवाच ।<br>
भगवन् गौरमुखः कोऽसौ अन्यजन्मनि कः स्मृतः ।<br>
कथं च स्मृतवान् स्मृत्वा किं चकार च सत्तमः ।। १५.३ ।।<br>
श्रीवराह उवाच ।<br>
भृगुरासीत् स्वयं साक्षादन्यस्मिन् ब्रह्म जन्मनि ।<br>
तदन्वयात्मजस्त्वेष मार्कण्डेयो महामुनिः ।। १५.४ ।।<br>
पुत्रैस्तु बोधिता यूयं सुगतिं प्राप्स्यथेति यत् ।<br>
प्रागुक्तं ब्रह्मणा तेन मार्कण्डेयेन बोधितः ।। १५.५ ।।<br>
सस्मार सर्वजन्मानि स्मृत्वा चैव तु यत्कृतम् ।<br>
तच्छृणुष्व वरारोहे कथयामि समासतः ।। १५.६ ।।<br>
एवं श्राद्धविधानेन द्वादशाब्दं ततः पितॄन् ।<br>
इष्ट्वा पश्चाद्धरेः स्तोत्रं स मुनिस्तूपचक्रमे ।। १५.७ ।।<br>
प्रभासं नाम यत्तीर्थं त्रिषु लोकेषु विश्रुतम् ।<br>
तत्र दैत्यान्तकं देवं स्तोतुं गौरमुखः स्थितः ।। १५.८ ।।<br>
गौरमुख उवाच ।<br>
स्तोष्ये महेन्द्रं रिपुदर्पहं शिवं<br>
नारायणं ब्रह्मविदां प्रतिष्ठितम् ।<br>
आदित्यचन्द्राश्वियुगस्थमाद्यं<br>
पुरातनं दैत्यहरं सदा हरिम् ।। १५.९ ।।<br>
चकार मात्स्यं वपुरात्मनो यः<br>
पुराकृतं वेदविनाशकाले ।<br>
महामहीधृग्वपुरग्रपुच्छ -<br>
छटाहवार्च्चिः सुरशत्रुहाद्यः ।। १५.१० ।।<br>
तथाब्धिमन्थानकृते गिरीन्द्रं<br>
दधार यः कौर्म्मवपुः पुराणम् ।<br>
हितेच्छया यः पुरुषः पुराणः<br>
प्रपातु मां दैत्यहरः सुरेशः ।। १५.११ ।।<br>
महावराहः सततं पृथिव्यास्<br>
तलात्तलं प्राविशद् यो महात्मा ।<br>
यज्ञाङ्गसंज्ञः सुरसिद्धवन्द्यः<br>
स पातु मां दैत्यहरः पुराणः ।। १५.१२ ।।<br>
नृसिंहरूपी च भवत्यजस्त्रं<br>
युगे युगे योगिवरोग्रभीमः ।<br>
करालवक्त्रः कनकाग्रवर्चा<br>
रत्नाशयोऽस्मानसुरान्तकोऽव्यात् ।। १५.१३ ।।<br>
बलेर्मखध्वंसकृते महात्मा<br>
स्वां गूढतां योगवपुःस्वरूपः ।<br>
स दण्डकाष्ठाऽजिनलक्षणः पुनः<br>
क्षितिं च पदा क्रान्तवान् यः स पातु ।। १५.१४ ।।<br>
त्रिःसप्तकृत्वो जगतीं जिगाय<br>
जित्वा ददौ कश्यपाय प्रचण्डः ।<br>
स जामदग्न्योऽभिजनस्य गोप्ता<br>
हिरण्यगर्भोऽसुरहा प्रपातु ।। १५.१५ ।।<br>
चतुःप्रकारं च वपुर्य आद्यं<br>
हैरण्यगर्भप्रतिमानलक्ष्यम् ।<br>
रामादिरूपैर्बहुरूपभेद-<br>
श्चकार सोऽस्मानसुरान्तकोऽव्यात् ।। १५.१६ ।।<br>
चाणूरकंसासुरदर्पभीते-<br>
र्भीतामराणामभयाय देवः ।<br>
युगे युगे वासुदेवो बभूव<br>
कल्पे भवत्यद्भुतरूपकारी ।<br>
युगे युगे कल्किनाम्ना महात्मा<br>
वर्णस्थितिं कर्त्तुमनेकमूर्त्तिः ।। १५.१७ ।।<br>
सनातनो ब्रह्ममयः पुराणो<br>
न यस्य रूपं सुरसिद्धदैत्याः ।<br>
पश्यन्ति विज्ञानगतिं विहाय<br>
अथोप्यनेकानि समर्च्वयन्ति ।<br>
मत्स्यादिरूपाणि चराणि सोऽव्यात् ।। १५.१८ ।।<br>
नमो नमस्ते पुरुषोत्तमाय<br>
पुनश्च भूयोऽपि नमो नमस्ते ।<br>
नमः पुरस्तादथ पृष्ठतस्ते<br>
नयस्व मां मुक्तिपदं नमस्ते ।। १५.१९ ।।<br>
एवं नमस्यतस्तस्य महर्षेर्भावितात्मनः ।<br>
प्रत्यक्षतां गतो देवः स्वयं चक्रगदाधरः ।। १५.२० ।।<br>
तं दृष्ट्वा तस्य विज्ञानं निस्तरङ्गं स्वदेहतः ।<br>
उत्तस्थौ सोऽपि तं लब्ध्वा तस्मिन् ब्रह्मणि शाश्वते ।<br>
लयं जगाम देवात्मा त्वपुनर्भवसंज्ञिते ।। १५.२१ ।।<br>
।। इति श्रीवराहपुराणे भगवच्छास्त्रे पञ्चदशोऽध्यायः ।। १५ ।।<br>
<br>
