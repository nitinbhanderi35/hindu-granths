अथ ब्राह्मणदीक्षासूत्रवर्णनम् ।। <br>
सूत उवाच ।। <br>
एवं धर्मांस्ततः श्रुत्वा बहुमोक्षार्थकारणात् ।। <br>
प्रत्युवाच ततो भूमिर्लोकनाथं जनार्दनम् ।। १ ।। <br>
अहो प्रभावः क्षेत्रस्य कथ्यमानोऽतिपुष्कलम् .।। <br>
अहं भारभराक्रान्ता लघुर्जातास्मि धावती ।। २ ।। <br>
विमोहा च विशुद्धा च शृण्वानाहं त्विमां प्रभो ।। <br>
अहं लोकेषु विख्याता मुखात्तव विनिस्सृता ।। ३ ।। <br>
पुनः पृच्छामि ते देव संशयं धर्मसंहितम् ।। <br>
येन धर्मविधानेन दीक्षा प्राप्यते पुष्कला ।।४।। <br>
एतन्मे परमं गुह्यं परं कौतूहलं च मे ।। <br>
धर्मसंग्रहणार्थाय तद्भवान्वक्तुमर्हसि   ।। ५ ।। <br>
ततो महीवचः श्रुत्वा मेघदुन्दुभिनिःस्वनः ।। <br>
वराहरूपी भगवान्प्रत्युवाच वसुन्धराम् ।। ६ ।। <br>
श्रीवराह उवाच ।। <br>
शृणु तत्त्वेन मे देवि मम धर्मं सनातनम् ।। <br>
देवा एतन्न जानन्ति ये च योगव्रते स्थिता। ।। ७ ।। <br>
एतं धर्मं वरारोहे मङ्गल्यं मुखनिःसृतम् ।। <br>
अहमेको विजानामि मद्भक्ता ये जना भुवि ।। ८।। <br>
यच्च पृच्छसि मे भद्रे दीक्षां भागवतीं कथाम् ।। <br>
तच्छृणुष्व वरारोहे कर्मसंसारमोक्षणम् ।।९।। <br>
मयोक्तां लभते कश्चिद्दीक्षां चैव सुखावहाम् ।। <br>
चातुर्वर्ण्यविधानेन तां दीक्षां शृणु सुन्दरि ।। 127.१० ।। <br>
हरन्ति मनुजा येन गर्भसंसारसागरात् ।। <br>
मयि शान्तं मनः कृत्वा तदुत्कृष्टं च सुन्दरि ।। ११ ।। <br>
अभिगच्छेद्गुरुं देवि शाधि शिष्योऽस्मि मां गुरो ।। <br>
तदाज्ञां तु पुरस्कृत्य दीक्षाद्रव्यानथाहरेत् ।। १२ ।। <br>
लाजा मधु कुशाश्चैव घृतं चामृतसन्निभम् ।। <br>
गन्धं सुमनसो धूपं दीपं प्रापणकादिकम् ।। १३ ।। <br>
कृष्णाजिनं च पालाशं दण्डं चैव कमण्डलुम् ।। <br>
घटं वासः पादुके च शुक्लयज्ञोपवीतकम् ।। १४ ।। <br>
यन्त्रिकामर्घपात्रं   च चरुस्थालीं सदर्विकाम् ।। <br>
तिलव्रीहियवांश्चैव विविधं च फलोदकम् ।। १५ ।। <br>
भक्ष्यभोज्यान्नपानं च कर्मण्यांश्चैव संचयान् ।। <br>
दीक्षिता यदि भुञ्जन्ति मम कर्मपरायणाः ।। १६ ।। <br>
यानि कानि च बीजानि रत्नानि विविधानि च ।। <br>
कांचकादीनि सुश्रोणि तानिं शीघ्रमुपाहरेत् ।। १७ ।। <br>
एतान्येवोपहार्याणि गुरुमूले ततः परम् ।। <br>
स्नात्वा मङ्गलसंयुक्तो दीक्षाकामश्च ब्राह्मणः ।। १८ ।। <br>
गुरोस्तु चरणौ गृह्य ब्रूहि किं करवाणि  ते ।। <br>
ततस्तु गुर्वनुज्ञातो वेदिं कुर्याच्च पुष्कलाम् ।। १९ ।। <br>
ब्राह्मणो दीक्षमाणस्तु चतुरस्रां तु षोडशहस्तां कृत्वा तत्र च कलशोपरि युञ्जेत् ।। 127.२० ।। <br>
प्रतिष्ठाप्य विधानेन धान्योपरिदृढं नवम् ।। <br>
जलेन पूरितं मन्त्रैः पुष्पपल्लवशोभितम् ।। २१ ।। <br>
तस्योपरि तिलैः पूर्णपात्रं स्थाप्य विधानतः ।। <br>
पूजयेन्मां गुरुं द्रव्यैः शिष्येणैवोपकल्पितैः ।। २२ ।। <br>
तत्रार्चनविधिं  कृत्वा गुरुधर्मविनिश्चयः ।। <br>
पूर्वोक्तानि च द्रव्याणि वेदिमध्यमुपाहरेत् ।। २३ ।। <br>
चतुरः कलशान्दद्याच्चतुष्पार्श्वेषु सुन्दरि ।। <br>
वारिपूर्णान्द्विजाञ्छुद्धान्सहकारविभूषितान् ।। २४ ।। <br>
सर्वतः शुक्लसूत्रेण वेष्टयेत तथानघे ।। <br>
पूर्ण पात्राणि चत्वारि चतुष्पार्श्वेषु स्थापयेत् ।। २५ ।। <br>
एवं मन्त्रं ततः कृत्वा दद्याद्दीक्षाप्रयोजकः ।। <br>
स च मन्त्रो यथान्यायं येन वा तुष्यते गुरुः ।। २६ ।। <br>
यथान्यायं च संगृह्य गुरुकर्मविनिश्चितः ।। <br>
प्रपद्यावसथं विष्णोर्दीक्षाणां परिकाङ्क्षिणः ।। २७ ।। <br>
उपस्पृश्य   यथान्यायं भूत्वा पूर्वमुखस्ततः ।। <br>
सर्वांस्तु श्रावयेच्छिष्यान्दीक्षणार्थं न संशयः ।। २८ ।। <br>
यस्तु भागवतान्दृष्ट्वा स्वयं भागवतः शुचिः ।। <br>
अभ्युत्थानं न कुर्वीत तेनाहं तु विहिंसितः ।। २९ ।। <br>
कन्यां दत्त्वा पुनस्तांस्तु कर्मणा नोपपादयेत् ।। <br>
अष्टौ पितृगणास्तेन हिंसिता नात्र संशयः ।। 127.३० ।। <br>
भार्यां प्रियसखीं यस्तु साध्वीं हिंसति निर्घृणः ।। <br>
न तेन तां प्राप्नुवन्ति हिंसका दुष्टयोनिजाः ।। ३१ ।। <br>
ब्रह्मघ्नश्च कृतघ्नश्च गोघ्नश्च कृतपातकाः ।। <br>
एताञ्छिष्यान् विवर्जेत उक्ता ये चान्यपातकाः ।। ३२ ।। <br>
बिल्ववृक्षोदुम्बरौ च तथा चान्ये कदाचन ।। <br>
कर्मण्याश्चैव ये वृक्षा न च्छेत्तव्याः कदाचन ।। ३३ ।। <br>
यदीच्छेत्परमां सिद्धिं मोक्षधर्मं सनातनम् ।। <br>
भक्ष्याभक्ष्यं च तं शिष्यं वेदितव्यं तदन्तरे ।। ३४ ।। <br>
करीरस्य वधः शस्तः फलान्यौदुम्बरस्य च ।। <br>
सद्योभक्षा भवेत्तेन अभक्ष्या पूतिवासिका ।। ३५ ।। <br>
न भक्षणीयं वाराहं मांसं मत्स्याश्च सर्वशः ।। <br>
अभक्ष्या ब्राह्मणैरेते दीक्षितैश्च न संशयः ।।३६।। <br>
परीवादं न कुर्वीत न हिंसां वा कदाचन ।। <br>
पैशुन्यं न च कर्त्तव्यं स्तैन्यं वापि कदाचन ।। ३७ ।। <br>
अतिथिं चागतं दृष्ट्वा दूराध्वानं गतं क्वचित् ।। <br>
संविभागस्तु कर्त्तव्यो येन केनापि पुत्रक ।।३८।। <br>
गुरुपत्नी राजपत्नी ब्राह्मणस्त्री कदाचन ।। <br>
मनसापि न गन्तव्या एवं विष्णुः प्रभाषते ।। ३९ ।। <br>
कनकादीनि रत्नानि यौवनस्था च कामिनी ।। <br>
तत्र चित्तं न कर्तव्यमेवं विष्णुः प्रभाषते ।। 127.४० ।। <br>
दृष्ट्वा परस्य भाग्यानि आत्मनो व्यसनं तथा ।। <br>
तत्र मन्युर्न कर्त्तव्यं एवं धर्मः सनातनः ।। ४१ ।। <br>
एवं ततः श्रावयीत दीक्षाकामं वसुन्धरे ।। <br>
छत्रं चोपानहं चैव मनसा चोपकल्पयेत् ।।४२।। <br>
द्वे द्वे औदुम्बरस्य पत्रे वेदिमध्ये तु स्थापयेत् ।। <br>
क्षुरं चैव वरारोहे जलपूर्णं च भाजनम् ।। ४३ ।। <br>
ममावाहनपूर्वं तु मन्त्रेण विधिनार्चयेत् ।। <br>
मन्त्रः- <br>
ॐ सप्त सागराश्च सप्तद्वीपानि सप्त पवर्ताश्च दश स्वर्गसहस्राश्च समस्ताश्च नमोऽस्तु सर्वास्ते हृदये वसन्ति।। <br>
यश्चैतद्वर्षति पुनरुन्नमति।।४४।। <br>
ॐ भगवन्वासुदेव ममैतत्सारय युक्तं वराहरूपसृष्टेन पृथिव्यां तु मन्त्रानुस्मरणं च आज्ञापयानुभावनास्माकमाज्ञप्तमनुचिन्तयित्वा भगवन्नागच्छ दीक्षाकामविप्रस्त्वत्प्रसादात्तु दीक्षति ।। ४५ ।। <br>
एतन्मन्त्रमुदाहृत्य शिरसा जानुभ्यामवनिं गतेन भवितव्यम् ।। ४६ ।। <br>
ॐ स्वागतं स्वागतवानिति ।। ४७ ।। <br>
तत एतेन मन्त्रेण आनयित्वा वसुन्धरे ।। <br>
अर्घ्यं पाद्यं च दातव्यं मन्त्रेण विधिनिश्चयात् ।।४८।। <br>
मन्त्रः-<br>
अकृतघ्ने देवानसुराकृतघ्नरुद्रेण ब्राह्मणाय च लब्धं सर्वमिमां भगवतेऽस्तु दत्तं प्रतिगृह्णीष्व च लोकनाथ ।। ४९ ।। <br>
एवं भूमे ततो दत्त्वा अर्घ्यं पाद्यं च कर्मणा।। <br>
क्षुरं गृहीत्वा यथान्यायमिमं मन्त्र मुदीरयेत् ।।127.५० ।। <br>
मन्त्रः –<br>
एवं वरुणः पातु शिष्य ते वपतः शिरः ।। <br>
जलेन विष्णुयुक्तेन दीक्षा संसारमोक्षणम्।।५१।।<br>
एकस्य कलशं दद्यात्कर्मकारस्य सुन्दरि ।।<br>
निष्कलं तु शिरः कृत्वा शोणितेन विवर्जितम् ।।५२।।<br>
पुनः स्नानं ततः कृत्वा शीघ्रमेव न संशयः।। <br>
एतस्य विधिवत्कृत्वा दीक्षाकामस्य सुन्दरि।।५३।।<br>
दत्त्वा संसारमोक्षाय सर्वकामविनिश्चितः।।<br>
जानुभ्यामवनिं गत्वा इमं मन्त्रमुदीरयेत्।। ५४।। <br>
मन्त्रः - <br>
ॐ वेदाम्यहं भागवतांश्च सर्वान् सुदीक्षिता ये गुरवश्च सर्वे ।। <br>
विष्णुप्रसादेन च लब्धदीक्षा मम प्रसीदन्तु नमामि सर्वान् ।।५५।<br>
नत्वा तु भगवद्भक्तान् प्रज्वाल्य च हुताशनम् ।। <br>
घृतेन मधुमिश्रेण लाजाकृष्णतिलैस्तथा ।।५६।। <br>
सप्तवारांस्ततो दत्त्वा विंशतिं च तिलोदनम् ।। <br>
जानुभ्यामवनिं गत्वा इमं मन्त्रमुदाहरेत्।।५७।। मन्त्रः –<br>
अश्विनौ दिशः सोमसूर्यौ साक्षिमात्रं वयं प्रसन्नाः शृण्वन्तु मे सत्यवाक्यं वदामि ।।५८।। <br>
सत्येन धार्यते भूमिर्भूमिः सत्येन तिष्ठति ।। <br>
सत्येन गच्छते सूर्यो वायुः सत्येन वाति च।।५९ ।। <br>
एवं सत्यं ततः कृत्वा ब्राह्मणा वीक्षणं पुनः।।<br>
गुरुं प्रसादेयत्तत्र मन्त्रेण विधिनार्च्चयन् ।। 127.६० ।। <br>
तिस्रः प्रदक्षिणाः कृत्वा देवं भागवतं गुरुम् ।। <br>
गुरुपादौ तु संगृह्य इमं मन्त्रमुदीरयेत् ।। ६१ ।। <br>
मन्त्रः – <br>
गुरुदेवप्रसादेन लब्धा दीक्षा यदृच्छया ।। <br>
यच्चैवापकृतं किंचिद्गुरुर्मर्षयतां मम ।। ६२ ।। <br>
एवं प्रसादयित्वा तु शिष्यो मन्त्रेण सुन्दरि ।। <br>
वेदिमध्ये स्थापयित्वा भूत्वा पूर्वमुखस्ततः ।। ६३ ।। <br>
शिष्यमेव यतो दृष्ट्वा गृहीत्वा च कमण्डलुम् ।। <br>
शुक्लयज्ञोपवीतं च इमं मन्त्रमुदाहरेत् ।। ६४ ।। <br>
मन्त्रः – <br>
विष्णुप्रसादेन गतोऽसि सिद्धिं प्राप्ता च दीक्षा सकमण्डलुश्च ।। <br>
गृहीत्वा तु कराभ्यां युक्तोऽसि कर्मणा क्रियायां चैव ।। ६५ ।। <br>
ततो मुखपदं कृत्वा दीक्षितो गुरुणा तथा ।। <br>
सर्वप्रदक्षिणं कृत्वा इमं मन्त्रमुदाहरेत् ।। ६६ ।। <br>
अधोऽधो भूत्वा यद्यहं भ्राम्यल्लँब्धो गुरुर्विष्णुदीक्षा च लब्धा ।। <br>
तव प्रसादाच्च गुरो यथा च ।। ६७ ।। <br>
एतेन मन्त्रेण मुखपदं कारयेत् ।। <br>
शौचसेके वै कुर्याद्देवान्तन्तुवाससम् ।। ६८ ।। <br>
एवं वै वास आदत्ते गृह्ण वत्स कमण्डलुम् ।। <br>
इमं लोकेषु विख्यातं शोधनं सर्वकर्मसु ।। ६९ ।। <br>
मन्त्रः –<br>
गृह्णीष्व गन्धपात्राणि सर्वगन्धं सुखोचितम् ।। <br>
सर्ववैष्णवकं शुद्धं सर्वसंसारमोक्षणम् ।। 127.७० ।। <br>
मधुपर्कं गृहीत्वा च त्विमं मन्त्रमुदीरयेत् ।। <br>
मन्त्रः – <br>
गृहाण मधुपर्कं च प्रार्थकाय विशोधनम् ।। ७१ ।। <br>
ततो गृहीत्वा चरणौ गुरोर्यत्नात्सुतोषयेत् ।। <br>
शिरसा चाञ्जलिं कृत्वा मनश्चैव सुसंयतम् ।। <br>
गुरूपदिष्टं सन्धार्य इमं मन्त्रमुदीरयेत् ।। ७२ ।। <br>
मन्त्रः – <br>
शृण्वन्तु मे भागवतास्तु सर्वे गुरुश्च मे सर्वकामक्षयं चकार ।। <br>
अहं शिष्यो दासभूतस्तथैव देवसमो गुरुश्च मे तथोपपन्नम् ।। ७३ ।। <br>
एषागमे ब्राह्मणस्य दीक्षा भूमे ह्युदाहृता ।। <br>
त्रयाणामथ वर्णानां मम दीक्षाविधीञ्छृणु ।। ७४ ।। <br>
एतेनैव विधानेन दीक्षयेत वसुन्धरे ।। <br>
उभौ च प्राप्नुतां सिद्धिमाचार्यः शिष्य एव च ।। ७९ ।। <br>
इति श्रीवराहपुराणे ब्राह्मणदीक्षासूत्रं नाम सप्तविंशत्यधिकशततमोऽध्यायः ।। १२७ ।। <br>
<br>
