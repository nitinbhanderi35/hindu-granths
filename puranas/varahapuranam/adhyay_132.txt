अथ मृतकस्पर्शप्रायश्चित्तम् ।। <br>
श्रीवराह उवाच ।। <br>
गत्वा तु मैथुनं भद्रे अस्नातो यः शवं स्पृशेत् ।। <br>
रेतः पिबति दुर्बुद्धिः सहस्रं नव पंच च ।। १ ।। <br>
वर्षं नारायणाच्छ्रुत्वा सा मही संशितव्रता ।। <br>
ततो दीनमना भूत्वा प्रोवाच मधुसूदनम् ।। २ ।। <br>
धरण्युवाच ।। <br>
किमिदं भाषसे देव धर्मं भीषणसङ्कटम् ।। <br>
कथमेवं पुमान्वै स रेतःपानपरो भवेत् ।। ३ ।। <br>
एतन्मे परमं दुःखं तद्भवान्वक्तुमर्हति ।। <br>
श्रीवराह उवाच ।। <br>
शृणु तत्त्वेन मे देवि इदं गुह्यमनुत्तमम् ।।४।।<br>
चिह्नमैतद्वरारोहे आधिचारविनिश्चयः।।<br>
पुरुषः स्त्रीषु कर्माणि यो विकुर्वीत निर्घृणः ।।५।। <br>
दृष्टं तस्यापराधस्य फलं प्राप्नोति मानवः ।। <br>
एवमेतद्वरारोहे यन्मां त्वं परिपृच्छसि ।। ६ ।। <br>
अपराधस्य दोषेण विशुद्धिश्च न जायते ।। <br>
प्रायश्चित्तं प्रवक्ष्यामि रागदोषेण दोषितम् ।। ७ ।। <br>
गृहस्थाः पुरुषा भद्रे मम कर्मपरायणाः ।। <br>
यावकेन त्रयं क्षिप्त्वा पिण्याकेन दिनत्रयम् ।। ८ ।। <br>
वायुभक्षं दिनं त्वेकं ततो मुच्येत किल्बिषात् ।। <br>
य एवं कुरुते भूमे विधिदृष्टेन कर्मणा ।। ९ ।। <br>
ज्ञात्वा कर्मापराधं तु न स पापेन लिप्यते ।।  <br>
एतत्ते कथितं भद्रे मिथुनं योऽभिगच्छति ।। 132.१० ।। <br>
प्रायश्चित्तं महाभागे मम लोकसुखावहम् ।। <br>
स्पृष्ट्वा तु मृतकं भद्रे नरं पंचत्वमागतम् ।। ११ ।। <br>
मम शास्त्रं बहिष्कृत्य यः श्मशानं प्रपद्यते ।। <br>
पितरस्तस्य सुश्रोणि आत्मनश्च पितामहाः ।। १२ ।। <br>
श्मशाने जम्बुका भूत्वा भक्षयन्ति शवान् तथा ।। <br>
ततो हरेवर्चः श्रुत्वा धर्मकामा वसुन्धरा ।। १३ ।। <br>
उवाच मधुरं वाक्यं सर्वलोकहिताय वै ।। <br>
धरण्युवाच ।। <br>
तव नाथ प्रपन्नानां क्व पापं विद्यते प्रभो ।। १४।। <br>
प्रायश्चित्तं च मे ब्रूहि येन मुच्यन्ति किल्बिषात् ।। <br>
श्रीवराह उवाच ।। <br>
शृणु सुन्दरि तत्त्वेन यन्मां त्वं परिपृच्छसि ।।१५।। <br>
कथयिष्यामि ते हीदं शोभनं पापनाशनम् ।। <br>
एकाहारो दिनान्सप्त त्रिरात्रं चाप्युपोषितः ।। १६ ।। <br>
पंचगव्यं ततः पीत्वा ततो मुच्येत किल्बिषात् ।। <br>
शवे स्पृष्टेऽपराधस्य एष ते कथितो विधिः ।। १७ ।। <br>
सर्वथा वर्जनीयं वै सर्वभागवतेन तु ।। <br>
य एतेन विधानेन प्रायश्चित्तं समाचरेत् ।।१८।। <br>
विमुक्तः सर्वपापेभ्यो नापराधोऽस्ति तस्य वै ।। <br>
नारीं रजस्वलां स्पृष्ट्वा यो मां स्पृशति निर्भयः ।।१९।। <br>
रागमोहेन संयुक्तः कामेन  च वशीकृतः।। <br>
वर्षाणां तु सहस्रैकं रजः पिबति निर्घृणः ।।132.२० ।। <br>
अन्धश्च जायते देवि दरिद्रो ज्ञानमूर्खवान्।।<br>
न च विन्दति चात्मानं पतितो नरके यथा ।।२१।। <br>
अपराधमिमं कृत्वा तत्रैवं नास्ति संशयः ।। <br>
धरण्युवाच ।। <br>
तव देव प्रपन्नानां मोक्षं संसारसागरात् ।। २२ ।। <br>
अपराधसमायुक्तस्तव कर्मपरायणः ।। <br>
कर्मणा येन शुध्येत तन्मे ब्रूहि जनार्दन ।। २३ ।। <br>
श्रीवराह उवाच ।। <br>
स्पृष्ट्वा रजस्वलां नारीं नरो मद्भक्तितत्परः ।। <br>
तपः कृत्वा त्रिरात्रं तु आकाशशयने वसेत् ।। २४ ।। <br>
शुद्धो भागवतो भूत्वा मम कर्मपरायणः ।। <br>
एवं कृत्वा महाभागे प्रायश्चित्तं मम प्रियम् ।। २५ ।। । <br>
मुच्यते किल्बिषाद्देवि आचारेण बहिष्कृतः ।। <br>
एतत्ते कथितं भद्रे यत्स्पृष्ट्वा तु रजस्वलाम् ।। २६ ।। <br>
स्पृष्ट्वा तु मृतकं देवि यो मत्क्षेत्रेषु तिष्ठति ।। <br>
शतवर्षसहस्राणि गर्भेषु परिवर्त्तते ।। २७ ।। <br>
दशवषर्सहस्राणि चण्डालश्चैव जायते ।। <br>
अन्धः सप्तसहस्राणि मण्डूकश्च शतं समाः ।।२८।। <br>
मक्षिका त्रीणि वर्षाणि टिट्टिभैकादशं समाः ।। <br>
दंशो वै सप्त चान्यानि कृकलासो भवेत्समाः ।। २९ ।। <br>
हस्ती वर्षशतं चैव खरो द्वात्रिंशकं भवेत् ।। <br>
मार्जारो नववर्षाणि वानरो दशपञ्च च ।। 132.३० ।। <br>
एवं स चात्मदोषेण मम कर्मपरायणः ।। <br>
प्राप्नोति सुमहद्दुःखं देवि चैवं न संशयः ।।३१।। <br>
ततो हरेर्वचः श्रुत्वा दुःखेन परिपृच्छति ।। <br>
सर्वसंसारमोक्षाय प्रत्युवाच वसुन्धरा ।। ३२ ।। <br>
धरण्युवाच ।। <br>
किमिदं भाषसे देव मानुषाणां दुरासदम् ।। <br>
वाक्यं भीषणमत्यन्तं मम मर्मप्रभेदकम् ।। ३३ ।। <br>
आचाराच्च परिभ्रष्टस्तवकर्मपरायणः ।। <br>
यथा तरति दुर्गाणि प्रायश्चित्तं तथा वद ।। ३४ ।। <br>
श्रुत्वा पृथ्व्यास्तथा वाक्यं लोकनाथो जनार्द्दनः ।। <br>
धर्मसंरक्षणार्थाय प्रत्युवाच वसुन्धराम् ।। ३५ ।। <br>
श्रीवराह उवाच ।। <br>
स्पृष्ट्वा तु मृतकं भूमे मम कर्मपरायणः ।। <br>
एकाहारं ततस्तिष्ठेद्दिनानि दश पञ्च च ।। ३६ ।। <br>
तत एवं विधिं कृत्वा पञ्चगव्यं तु प्राशयेत् ।। <br>
शुद्धभावं विशुद्धात्मा कर्मणा च न लिप्यते ।। ३७ ।। <br>
एतत्ते कथितं देवि स्पृष्ट्वा मृतकमेव च ।। <br>
दोषं चैव विशुद्ध्यर्थं यत्त्वया पूर्वपृच्छितम् ।। ३८ ।। <br>
य एतेन विधानेन प्रायश्चित्तं समाचरेत् ।। <br>
अपराधविमुक्तो वै मम लोकं स गच्छति।। ३९ ।। <br>
इति श्रीवराहपुराणे मृतकस्पर्शनप्रायश्चित्तं नाम द्वात्रिंशदधिकशततमोऽध्यायः ।। १३२ ।। <br>
<br>
