श्रीवराह उवाच॥ <br>
पुनरन्यत्प्रवक्ष्यामि महापातकनाशनम् ॥ <br>
संगमस्य प्रभावं हि पापिनामपि मुक्तिदम् ॥१ ॥ <br>
अत्रैव श्रूयते पूर्वं ब्राह्मणः संशितव्रतः ॥ <br>
महानामेति विख्यातः स्थितोऽसौ वनमाश्रितः॥२॥<br>
स्वाध्याययुक्तो होमे च नित्ययुक्तः सः योगवित् ॥ <br>
जपहोमपरो नित्यं स्वकालं क्षपते च सः ॥ ३ ॥ <br>
एवं कर्माणि कुर्वन्स ब्रह्मलोकजिगीषया॥<br>
बहून्यब्दान्यतीतानि ब्राह्मणस्य वने तदा॥४॥<br>
तस्य बुद्धिरियं जाता तीर्थाभिगमनं प्रति॥ <br>
पुनस्तीर्थजलैरेतत्क्षालयामि कलेवरम् ॥५॥ <br>
प्रयातो विधिवत्साक्षात् सूर्यस्योदयनं प्रति ॥ <br>
असिकुण्डादितः कृत्वा दक्षिणां कोटिकां ततः ॥६॥ <br>
तथा चोत्तरकोट्यां तु तथा मन्माथुरं च यत् ॥ <br>
क्रमेण सर्वतीर्थानि स्नात्वा मामपि पुष्करम् ॥ ७ ॥ <br>
गत्वा सर्वाणि तीर्थानि स्नात्वा पूतो भवाम्यहम् ॥ <br>
इति कृत्वा मथुराया निर्जगामाथ स द्विजः ॥ ८ ॥ <br>
कृतपूजानमस्कारः अध्वानं प्रत्यपद्यत ॥ <br>
अध्वप्रपन्नो ह्यदृशत्पंचप्रेतान्सुभीषणान् ॥ ९ ॥ <br>
अरण्ये कण्टकवृते निर्जने शब्दवर्जिते ॥ <br>
तान्दृष्ट्वा विकृताकारानतितीव्रभयङ्करान् ॥ 174.१० ॥ <br>
ईषदुत्त्रस्तहृदयस्तिष्ठदुन्मील्य चक्षुषी ॥ <br>
आलम्ब्य स ततो धैर्यं त्रासमुत्सृज्य दूरतः ॥ ११ ॥ <br>
पप्रच्छ मधुरालापः के यूयं रौद्रमूर्त्तयः ॥ <br>
भवन्तः कर्मणा केन दुष्कृतेन भयावहाः ॥१२॥ <br>
एकस्थानात्सदा यूयं प्रस्थिताः कुत्र वा सदा ॥ <br>
प्रेता ऊचुः ॥ <br>
क्षुत्पिपासातुरा नित्यं बहुदुःखसमन्विताः ॥ १३ ॥ <br>
दुर्बुद्ध्या च वृताः सर्वे हीनज्ञाना विचेतसः ॥ <br>
न जानीमो दिशं काचिद्विदिशं चापि चाध्वनि ॥१४॥ <br>
नान्तरिक्षं महीं चापि जानीमो दिवसं तथा ॥ <br>
यदेतद्दुःखमापन्नं सुखोदर्कफलं भवेत् ॥ १५ ॥ <br>
अप्रकाममिदं भाति भास्करोदयनं प्रति ॥ <br>
अहं पर्युषितो नाम परः सूचीमुखस्ततः ॥ १६ ॥ <br>
शीघ्रगो रोधकश्चैव पंचमो लेखकस्तथा ॥ <br>
ब्राह्मण उवाच ॥ <br>
प्रेतानां कर्मजातानां नाम्नां वै सम्भवः कुतः ॥१७॥ <br>
किं तत्कारणमेतद्धि यूयं सर्वे सनामकाः ॥ <br>
प्रेत उवाच ॥ <br>
अहं स्वादु सदाश्नामि दद्मि पर्युषितं द्विजे ॥ १८॥ <br>
एतत्कारणमुद्दिश्य नाम पर्युषितं द्विज ॥ <br>
सूचीता बहवोऽनेन विप्राश्चान्नादिकांक्षिणः ॥१९॥ <br>
एतत्कारणमुद्दिश्य परः सूचीमुखस्ततः ॥ <br>
समर्थितो द्विजेनैव शीघ्रं याति यतो हि सः ॥ 174.२० ॥ <br>
एतत्कारणमुद्दिश्य शीघ्रगस्तेन सोच्यते ॥ <br>
एको गृहस्य मध्ये तु भुङ्क्ते द्विजभयेन हि ॥ २१ ॥ <br>
समारुह्योद्विग्नमना रोधकस्तेन चोच्यते ॥ <br>
मौनेनापि स्थितो नित्यं याचितोऽपि लिखेन्महीम् ॥ २२ ॥ <br>
अस्माकमपि पापिष्ठो लेखकस्तेन नाम वै ॥ <br>
मदेन लेखको याति रोधकस्तु ह्यवाक्छिराः ॥२३॥ <br>
शीघ्रगः पङ्गुतां प्राप्तः परं सूचीमुखस्ततः ॥ <br>
उषितः केवलग्रीवो लम्बौष्ठो वै महोदरः ॥ २४ ॥ <br>
बृहद्वृषणशुष्काङ्गः पापादेव प्रजायते ॥ <br>
एतत्ते सर्वमाख्यातमात्मवृत्तान्त सम्भवम् ॥२५॥ <br>
यदि ते श्रवणे श्रद्धा पृच्छ चान्यद्यदिच्छसि ॥ <br>
ब्राह्मण उवाच ॥ <br>
ये जीवा भुवि तिष्ठन्ति सर्व आहारजीविनः ॥२६॥ <br>
युष्माकमपि चाहारं श्रोतुमिच्छामि तत्त्वतः ॥ <br>
प्रेता ऊचुः ॥ <br>
शृणु चाहारमस्माकं सर्वभूतदयापर ॥ २७ ॥ <br>
यच्छ्रुत्वा निन्दसे नित्यं भूयो भूयश्च नित्यशः ॥ <br>
श्लेष्ममूत्रपुरीषेण योषितां च समन्ततः ॥ २८ ॥ <br>
गृहाणि त्यक्तशौचानि प्रेता भुञ्जन्ति तत्र वै ॥ <br>
बलिमन्त्रविहीनानि दानहीनानि यानि च ॥२९॥ <br>
गुरवो नैव पूज्यन्ते स्त्रीजितानि गृहाणि च ॥ <br>
यानि प्रकीर्णभाण्डानि प्रकीर्णोच्छेषणानि च ॥174.३०॥ <br>
नित्यं च कलहो यत्र प्रेता भुञ्जन्ति तत्र वै ॥ <br>
अपात्रे प्रतिदत्तानि विधिहीनानि यानि च ॥ <br>
निन्दितानां द्विजातीनां जुगुप्सितकुलोद्भवे ॥ ३१ ॥ <br>
जातानां विहितानां च दुष्कृतं कर्म कुर्वताम् ॥ <br>
तेभ्यो दत्तं तदस्माकमुपतिष्ठति भोजने ॥ ३२ ॥ <br>
एतत्पापतरं चान्यद्भोजनं दुष्टकर्मिणाम् ॥ <br>
निर्विण्णाः प्रेतभावेन पृच्छामः सुदृढव्रत ॥ ३३ ॥<br>
प्रेतो यथा न भवति तथा ब्रूहि तपोधन ॥ <br>
ब्राह्मण उवाच ॥ <br>
एकरात्रत्रिरात्रेण कृच्छ्रचान्द्रायणादिभिः ॥ ३४ ॥ <br>
व्रतैरभ्युद्यतः पूतो न प्रेतो जायते नरः ॥ <br>
मिष्टान्नपानदाता च सततं श्रद्धयान्वितः ॥ ३५ ॥ <br>
यतीनां पूजको नित्यं न प्रेतो जायते नरः ॥ <br>
त्रीनद्भिः पंच चैकं वा प्रतिनित्यं तु पोषयेत् ॥३६॥ <br>
सर्वभूतदयालुश्च न प्रेतो जायते नरः ॥ <br>
देवातिथिषु पूजासु गुरुपूजासु नित्यशः ॥३७॥ <br>
रतो वै पितृपूजायां न प्रेतो जायते नरः ॥ <br>
जितक्रोधो ह्यमात्सर्यस्तृष्णासङ्गविवर्जितः ॥ ३८ ॥ <br>
क्षमायुक्तो दानशीलो न प्रेतो जायते नरः ॥ <br>
एकादशीं सितां कृष्णां सप्तमीं वा चतुर्दशीम् ॥ ३९ ॥ <br>
उपवासपरो नित्यं न स प्रेतोऽभिजायते ॥ <br>
गां ब्राह्मणं च तीर्थानि पर्वतांश्च नदीस्तथा ॥ 174.४० ॥ <br>
देवांश्च वन्दते नित्यं न प्रेतो जायते हि सः ॥ <br>
प्रेता ऊचुः ॥ <br>
त्वत्तस्तच्छ्रुतमस्माभिर्यो न प्रेतोऽभिजायते ॥ ४१ ॥ <br>
प्रेतस्तु जायते केन तद्वद त्वं महामुने ॥ <br>
विप्र उवाच ॥ <br>
शूद्रान्नेन तु भुक्तेन ब्राह्मणो म्रियते यदि ॥ ४२ ॥ <br>
तेनैव चोदरस्थेन स प्रेतो जायते ध्रुवम् ॥ <br>
नग्नकापालिपाषण्डसङ्गतासनभोजनैः ॥४३॥ <br>
मनुष्यः प्रेततां याति स्पर्शेन सुतरां तथा ॥ <br>
पूर्वपुण्यं विनश्येत्तु प्रेतो भवति नित्यशः ॥४४॥<br>
पाषण्डाश्रमसंस्थश्च मद्यपः पारदारिकः ॥ <br>
वृथामांसरतो नित्यं स च प्रेतोऽभिजायते ॥ ४५ ॥ <br>
देवस्वं ब्राह्मणस्वं च गुरोर्द्रव्यं हरेत्तु यः ॥ <br>
कन्यां ददाति शुल्केन स च प्रेतोऽभिजायते ॥ ४६ ॥ <br>
मातरं पितरं भ्रातृभगिन्यौ च स्त्रियं सुतम् ॥ <br>
अदुष्टान्यस्त्यजेत्सोऽपि प्रेतो भवति च ध्रुवम् ॥ ४७ ॥ <br>
अयाज्ययाजनाच्चैव याज्यानां परिवर्जनात् ॥ <br>
रतो वा शूद्रसेवायां स प्रेतो जायते नरः ॥ ४८ ॥ <br>
ब्रह्महा च कृतघ्नश्च गोघ्नो वै पञ्चपातकी ॥ <br>
भूमिकन्यापहर्ता च स प्रेतो जायते नरः ॥ ४९ ॥ <br>
गुरोर्धर्म्मोपदेष्टुश्च नित्यं हितमभीप्सतः ॥ <br>
न करोति वचस्तस्य स प्रेतो जायते नरः ॥ 174.५० ॥ <br>
असद्भ्यः प्रतिगृह्णाति नास्तिकेभ्यो विशेषतः ॥ <br>
स पापो जायते प्रेत आहारादिविवर्जितः ॥ ५१ ॥ <br>
प्रेता ऊचुः ॥ <br>
य एतत्कर्म कुर्वन्ति मूढाऽधर्मपरायणाः ॥ <br>
विरुद्धकारिणः पापास्तेषां कांचिद्गतिं वद ॥५२॥ <br>
ब्राह्मण उवाच ॥ <br>
ये धर्मविमुखा मूढा दयादानविवर्जिताः ॥ <br>
तेषां गतिर्भवेदेका मथुरायान्तु सङ्गमे ॥५३॥ <br>
श्रवणद्वादशीयोगे मासि भाद्रपदे तथा ॥ <br>
वामनं तत्र देवं तु पूजयेज्जुहुयात्तथा ॥५४॥ <br>
सुवर्णमन्नं वस्त्रं च च्छत्रोपानत्सुसंयुतम् ॥ <br>
तत्र स्नातो पितॄंस्तर्प्य दत्त्वा करकमेव च ॥ ५५ ॥ <br>
न ते प्रेता भविष्यन्ति मार्गस्थो यो नमस्यते ॥ <br>
विमानवरमारुह्य विष्णुलोकं स गच्छति ॥५६॥ <br>
तत्र तीर्थे नरः स्नातो हृष्टपुष्टो यथाश्रुतः ॥ <br>
ध्यातश्च कीर्त्तितो वापि तेन गङ्गावगाहिता ॥५७॥ <br>
तीर्थस्यैव तु माहात्म्यं प्रेतो भूत्वा शृणोति यः ॥ <br>
तस्याक्षयपदं विष्णोर्भवतीति मया श्रुतम् ॥ ५८ ॥ <br>
प्रेता ऊचुः ॥ <br>
अस्माकं वद कल्याण व्रतस्यास्य विधिं परम् ॥ <br>
येन वै क्रियमाणेन प्रेतत्वात्तु विमुच्यते ॥ ५९ ॥ <br>
ब्राह्मण उवाच ॥ <br>
एवमेव व्रतस्यास्य विधानं कर्मसंहितम् ॥ <br>
पुराणं कथितं राज्ञे मान्धात्रे पृच्छते पुरा ॥ 174.६० ॥ <br>
वसिष्ठेन महाभागाः शृणुध्वं कथयाम्यहम् ॥ <br>
प्रेतानां मोक्षणं पुण्यं गतिप्रवरदायकम् ॥ ६१ ॥ <br>
मासि भाद्रपदे शुद्धा द्वादशी श्रवणान्विता ॥ <br>
तस्यां दत्तं हुतं स्नानं सर्वं लक्षगुणं भवेत् ॥ ६२ ॥ <br>
सङ्गमे च पुनः स्नात्वा पूजयित्वा तु वामनम् ॥ <br>
कलशं विधिना दत्त्वा तस्य पुण्यफलं शृणु ॥ ६३ ॥ <br>
कपिलानां शतं दत्त्वा हिरण्योपस्कराञ्चितम् ॥ <br>
तेन यत्फलमाप्नोति तद्द्वादश्यामखण्डितम् ॥ ६४ ॥ <br>
राक्षसत्वं न गच्छेत्तु श्रवणद्वादशीव्रतात् ॥ <br>
स्वर्गे च वसते तावद्यावदिन्द्राश्चतुर्दश ॥ ६९ ॥ <br>
ततः स्वर्गात्परिभ्रष्टो ब्राह्मणो वेदपारगः ॥ <br>
जातिस्मरो महायोगी मोक्षमार्गपरायणः ॥ ६६ ॥<br>
ध्यानयुक्तेन भावेन मुक्तो यात्यपुनर्भवम् ॥ <br>
कनकं च सुसंपीतं सान्नं रत्नसमन्वितम् ॥ ६७ ॥ <br>
यथालाभोपपन्नेन सौवर्णो वामनः  कृतः ॥ <br>
उपानच्छत्रसंयुक्तो विधिमन्त्रपुरःसरः ॥ ६८ ॥ <br>
कृत्वा च विधिवत्तस्य स्नानपूजादिकं नरः ॥ <br>
मन्त्रैस्तथाविधैर्होमैर्ब्राह्मणं चोपपादयेत् ॥ ६९ ॥ <br>
आगच्छ वरदानन्त श्रीपते मदनुग्रहात् ॥ <br>
सर्वगोपि निजांशेन स्थानमेतदलङ्कुरु ॥ 174.७० ॥ <br>
(आवाहनम्) <br>
यत्त्वं नक्षत्ररूपेण दवादश्यां नभसि स्थितः ॥ <br>
तन्नक्षत्रमहं वन्दे मनोवाञ्छितसिद्धये ॥ ७१ ॥ <br>
( नक्षत्रम्) <br>
नमः कमलनाभाय कमलालय केशव ॥ <br>
( स्नानम् ) <br>
अमूर्त्ते सर्वतोव्यापिन्नारायण नमोऽस्तु ते ॥ ७२ ॥ <br>
सर्वव्यापिन्जगद्योने नमः सर्वमयाच्युत ॥ <br>
( पूजा) <br>
श्रवणद्वादशीयोगे पूजां गृह्णीष्व केशव ॥ ७३ ॥ <br>
धूपोऽयं देवदेवेश शंखचक्रगदाधर ॥ <br>
(धूपं) अच्युतानन्त गोविन्द वासुदेव नमोऽस्तु ते ॥ ७४ ॥ <br>
तेजसा सर्वलोकाश्च विवृताः सन्तु तेऽव्ययाः ॥ <br>
( दीपम्) <br>
त्वं हि सर्वगतं तेजो जनार्दन नमोऽस्तु ते ॥ ७५ ॥ <br>
अदितेर्गर्भमाधाय वैरोचनिशमाय च ॥ <br>
त्रिभिः क्रमैर्जिता लोका वामनाय नमोऽस्तु ते ॥ ७६ ॥ (नैवेद्यम्) <br>
देवानां सम्मतश्चापि योगिनां परमां गतिः ॥ <br>
जलशायी जगद्योने अर्घ्यं मे प्रति गृह्यताम् ॥ ७७ ॥ ( अर्घ्यम्) <br>
हव्यभुग्घव्यकर्त्ता त्वं होता हव्यं त्वमेव च ॥ <br>
सर्वमूर्त्ते जगद्योने नमस्ते केशवाय च ॥ ७८ ॥ (इति स्वाहा होमः) <br>
हिरण्यमन्नं त्वं देव जलवस्त्रमयो भवान् ॥ ( दक्षिणाम्) <br>
उपानच्छत्रदानेन प्रीतो भव जनार्दन ॥ ७९ ॥ ( छत्रादिदानम्) <br>
पर्जन्यो वरुणः सूर्यः सलिलं केशवः शिवः ॥ <br>
अग्निर्वैश्रवणो देवः पापं हरतु मेऽव्ययः ॥ 174.८० ॥ ( वामनस्तुतिम्) <br>
अन्नं प्रजापतिर्विष्णुरुद्रचन्द्रेन्द्रभास्कराः ॥ <br>
अन्नं त्वष्टा यमोऽग्निश्च पापं हरतु मेऽव्ययः ॥ ८१ ॥ ( करकदानं) <br>
वामनो बुद्धिदाता च द्रवस्थो वामनः स्वयम् ॥ <br>
वामनस्तारकोभाभ्यां वामनाय नमोऽस्तु ये ॥ ८२ ॥( यजमानः) <br>
वामनं प्रतिगृह्णामि वामनो मे प्रयच्छति ॥ <br>
वामनस्तारकोभाभ्यां वामनाय नमो नमः ॥ ८३ ॥ ( द्विजः प्रतिग्रहीता) <br>
कपिलाङ्गेषु तिष्ठन्ति भुवनानि चतुर्दश ॥ <br>
दत्त्वा कामदुघां लोका भवन्ति सफला नृणाम् ॥८४॥ ( गोदानं) <br>
मम पापच्छिदे तुभ्यं देवगर्भ सुपूजित ॥ <br>
मया विसर्जितो देव स्थानमन्यदलङ्कुरु ॥८५॥ (विसर्जनम्) <br>
एवं विद्वांस्तु द्वादश्यां यो नरः श्रद्धयान्वितः ॥ <br>
यत्र तत्र नभस्ये तु कृत्वा फलमवाप्नुयात् ॥ ८६ ॥ <br>
ब्राह्मण उवाच ॥ <br>
यस्तु सारस्वते तीर्थे यमुनायाश्च सङ्गमे ॥ <br>
करोति विधिनानेन तस्य पुण्यं शतोत्तरम् ॥८७॥ <br>
मयापि श्रद्धया चैतत्कालं तीर्थस्य सेवनम् ॥ <br>
क्षेत्रसंन्यासरूपेण कृतभक्तिसमन्वितम् ॥८८॥ <br>
येन यूयं न शक्ता मां बाधितुं पापकर्मिणः ॥ <br>
श्रवणद्वादशीयोगे व्रतं तिथिसमन्वितम् ॥ ८९ ॥ <br>
तावद्व्रतं तु कर्त्तव्यं यावदेकं क्षयं व्रजेत् ॥ <br>
तीर्थस्यैव प्रभावो हि प्रत्यक्षमिह दृश्यते ॥174.९० ॥ <br>
श्रवणाद्वो गतिः साक्षात्साधु लक्ष्यामि चाऽधुना ॥ <br>
श्रीवराह उवाच ॥ <br>
एवं ब्रुवति विप्रे तु आकाशे दुन्दुभिस्वनः ॥ <br>
पुष्पवृष्टिर्भुव्यपतद्देवैर्मुक्ता सहस्रशः ॥९१ ॥ <br>
प्रेतानां तु विमानानि आगतानि समन्ततः ॥ <br>
देवदूत उवाचेदं प्रेतानां शृण्वतां तदा॥९२॥<br>
अस्य विप्रस्य सम्भाषात्पुण्यसत्कीर्त्तितेन च ॥ <br>
प्रेतभावविमुक्ताः स्थ तीर्थस्य श्रवणादपि ॥९३॥ <br>
तस्मात्सर्वप्रयत्नेन सता सम्भाषणं वरम् ॥ <br>
कर्त्तव्यस्तीर्थभावश्च व्रतभावश्च मानसे ॥९४॥ <br>
तीर्थाभिषेकिपुरुषाद्यथा तेषां दुरात्मनाम् ॥ <br>
प्रेतानामक्षयः स्वर्गः सरस्वत्याश्च सङ्गमात् ॥९५॥ <br>
प्राप्तं तीर्थप्रभावस्य श्रवणान्मुक्तिदं फलम् ॥ <br>
तिलकं सर्वधर्माणां पंचप्रेतत्वमुक्तिदम् ॥९६॥ <br>
यः पठेत्परया भक्त्या शृणुयाद्भक्तितत्परः ॥ <br>
करोति श्रद्धया युक्तो न प्रेतो जायते नरः ॥९७॥ <br>
पिशाचसंज्ञकं नाम तीर्थं त्रैलोक्यविश्रुतम् ॥ <br>
यस्य श्रवणमात्रेण न प्रेतो जायते नरः ॥ ९८ ॥ <br>
इति श्रीवराहपुराणे मधु० मा० सर्वतीर्थे यमुनासंगमप्रभावोनाम चतुःसप्तत्यधिकशततमोऽध्यायः ॥ १७४॥ <br>
<br>
