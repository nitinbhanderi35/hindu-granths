धरण्युवाच ।। <br>
श्रुतानि तु महादेव तीर्थानि विविधानि तु ।। <br>
असिकुण्डेति संज्ञेयं तन्मे त्वं कथय प्रभो ।। १ ।। <br>
श्रीवराह उवाच ।। <br>
सुमतिर्नाम राजासीद्धार्मिको लोकविश्रुतः ।। <br>
तीर्थयात्रानिमित्तेन स्वर्गलोकं गतः पुरा ।। २ ।। <br>
गते स्वर्गं तु नृपतौ पुत्रो राज्यं चकार ह ।। <br>
विमतिर्नाम नाम्ना च राज्ये पैतामहे स्थितः ।। ३ ।। <br>
राज्यं च कुर्वतस्तस्य आगतो नारदस्तदा ।। <br>
विष्टरं पाद्यमर्घ्यं च तस्मै दत्तं यथोचितम् ।। ४ ।। <br>
प्रतिगृह्य च तत्सर्वं तमुवाच स नारदः ।। <br>
पितुर्ह्यनृणतां गत्वा स पुत्रो धर्मभाग्भवेत् ।। ५ ।। <br>
इत्युक्त्वा नारदस्तत्र तत्रैवान्तरधीयत ।। <br>
नारदे तु गते राजा पप्रच्छ स्वात्ममन्त्रिणः ।।६।।<br>
तदा किमुक्तमृषिणा नारदेन पितुः कृते ।। <br>
आनृण्यमिति यद्वाक्यं मया बुद्धं न किंचन ।। ७ ।। <br>
मन्त्रिणश्च ततो ज्ञात्वा पितुर्मरणमेव च ।। <br>
तीर्थयात्रानिमित्तं च तस्मै राज्ञे न्यवेदयन् ।। ८ ।। <br>
अतएवोक्तमानृण्यं नारदेन पितुस्तव ।। <br>
श्रुत्वा वाक्यं तदा राजा तीर्थयात्रां चकार ह ।। ९ ।। <br>
विमतेर्बुद्धिरुत्पन्ना गच्छामो मथुरां पुरीम् ।। <br>
चतुरो वार्षिकान्मासान्मथुरायां वसामहे ।।166.१०।। <br>
सर्वाणि तत्र तीर्थानि तिष्ठन्ति विविधानि च ।। <br>
आगते तु नृपे तत्र तीर्थान्यूचुः परस्परम् ।।११ ।। <br>
युद्धं विमतिना सार्द्धं स्वयं कर्त्तुं न शक्नुमः ।। <br>
कल्पग्रामं तु गच्छामो वराहो यत्र तिष्ठति ।। १२ ।। <br>
गतानि तत्र तीर्थानि कल्पग्रामं वसुन्धरे ।। <br>
तत्र वाराहरूपेण स्थितोऽहं च यदृच्छया ।। ३३ ।। <br>
यावन्निरीक्षयाम्यग्रं तावत्तिष्ठन्ति सन्निधौ ।। <br>
तीर्थान्यूचुः ।। <br>
जय विष्णो जयाचिंत्य जय देव जयाच्युत ।।१४।। <br>
जय विश्वेश कर्त्तेश जय देव नमोऽस्तु ते ।। <br>
श्रीवराह उवाच ।। <br>
तीर्थैः स्तुतोऽहं वसुधे वचनं चेदमब्रुवम् ।।१५।। <br>
वरं वृणुत भद्रं वो यद्वो मनसि वर्त्तते ।। <br>
तीर्थान्यूचुः ।। <br>
वराह यदि देवेश अभयं दातुमर्हसि ।। १६ ।। <br>
सुपापिना विमतिना कृतस्त्रासः सुदारुणः ।। <br>
तं नियच्छस्व पापिष्ठं यदि पश्यसि नः सुखम् ।। १७ ।। <br>
श्रीवराह उवाच ।। <br>
हिताय सर्वतीर्थानां हनिष्यामि महारिपुम् ।। <br>
तत्र तीर्थनियोगेन आगतो मथुरां पुरीम् ।।१८।। <br>
तत्रागते तु वसुधे युद्धं कृत्वा तु तेन वै ।। <br>
तदासिना तु दिव्येन स राजा बलदर्पितः ।। <br>
सूदितो हि मया देवि अस्यग्रं निहितं भुवि ।। १९ ।। <br>
असेरग्रेण तूद्धृत्य मृत्तिकां वरवर्णिनि ।। <br>
तत्र कुण्डं महद्दिव्यं देवर्षिविधिनिर्मितम् ।। <br>
असिकुण्डेति संज्ञा च प्राप्ता तेन वसुन्धरे ।।166.२०।। <br>
तत्राश्चर्यं प्रवक्ष्यामि मनःकर्णसुखावहम् ।। <br>
पश्यन्ति मनुजाः सिद्धाः सर्वपापविवर्जिताः ।। २१ ।। <br>
द्वादश्यां च चतुर्दश्यां श्रद्दधाना जितेन्द्रियाः ।। <br>
फलानि तस्य पश्यन्ति लभन्ते न सुनिश्चिताः ।। २२ ।। <br>
तस्मिन्काले ह्यहं देवि मथुरायां समागतः ।। <br>
तत्र तिष्ठाम्यहं भद्रे पश्चिमां दिशमाश्रितः ।। २३ ।। <br>
तत्र कृत्वा च हैरण्या मूर्त्तयश्च चतुर्विधाः ।। <br>
तीर्थे वराहसंज्ञे तु मथुरायां व्यवस्थिताः ।। २४ ।। <br>
सुदृढाः सुदृशः सुभ्रू  यः पश्यति स मुच्यते ।। <br>
एका वराहसंज्ञा च तथा नारायणस्य च ।। २५ ।। <br>
वामनस्य तृतीया वै चतुर्थी राघवस्य च ।। <br>
एताश्चतस्रो यः पश्येत्स्नात्वा कुण्डेऽसिसंज्ञिते ।।२६ ।। <br>
चतुःसागरपर्यन्ता क्रान्ता तेन धरा ध्रुवम् ।। <br>
तीर्थानां माथुराणां च सर्वेषां फलमश्नुते ।। २७ ।। <br>
तत्र सर्वेषु तीर्थेषु असिकुण्डं महत्तरम् ।। <br>
या संख्या कथिता पूर्वं तीर्थानां दक्षिणोत्तरे ।। २८ ।। <br>
असिकुण्डं समारभ्य तीर्थानुक्रमणिका वरा ।। <br>
सुप्तोत्थितोऽपि द्वादश्यामसिकुण्डाप्लुतो नरः ।। २९ ।। <br>
मूर्त्तीः पश्यति यस्तास्तु ब्रह्मभूयाय कल्पते ।। <br>
नास्तीह पुनरावृत्तिर्भवेत्कालविपर्यये ।।  166.३० ।। <br>
इति श्रीवराहपुराणे असिकुण्डप्रभावो नाम षट्षष्ट्यधिकशततमोऽध्यायः ।। १६६ ।।<br>
<br>
