<br>
प्रजापाल उवाच ।<br>
कथं माया समुत्पन्ना दुर्गा कात्यायनी शुभा ।<br>
आदिक्षेत्रे स्थिता सूक्ष्मा पृथग्मूर्त्ता व्यजायत ॥ २८.१ ॥<br>
महातपा उवाच ।<br>
आसीद् राजा पुरा राजन् सिन्धुद्वीपः प्रतापवान् ।<br>
वरुणांशो महाराज सोऽरण्ये तपसि स्थितः ॥ २८.२ ॥<br>
पुत्रो मे शक्रनाशाय भवेदिति नारधिपः ।<br>
एवं कृतमतिः सोऽथ महता तपसा स्वकम् ।<br>
कलेवरं स्थितो भूत्वा शोषयामास सुव्रत ॥ २८.३ ॥<br>
प्रजापाल उवाच ।<br>
कथं तस्य द्विजश्रेष्ठ शक्रेणापकृतं भवेत् ।<br>
येनासौ तद्विनाशाय पुत्रमिच्छन् व्रते स्थितः ॥ २८.४ ॥<br>
महातपा उवाच ।<br>
सोऽन्यजन्मनि पुत्रोऽभूत् त्वष्टुर्बलभृतां वरः ।<br>
अवध्यः सर्वशस्त्रेषु अपां फेनेन नाशितः ॥ २८.५ ॥<br>
जलफेनेन निहतस्तस्मिँल्लयमवाप्नुयात् ।<br>
पुनर्ब्रह्मान्वयाज्जातः सिन्धुद्वीपेति संज्ञितः ।<br>
स तेपे परमं तीव्रं शक्रवैरमनुस्मरन् ॥ २८.६ ॥<br>
ततः कालेन महता नदी वेत्रवती शुभा ।<br>
मानुषं रूपमास्थाय सालंकारं मनोरमम् ।<br>
आजगाम यतो राजा तेपे परमकं तपः ॥ २८.७ ॥<br>
तां दृष्ट्वा रूपसंपन्नां स राजा क्रुद्धमानसः ।<br>
उवाच काऽसि सुश्रोणि सत्यं कथय भामिनि ॥ २८.८ ॥<br>
नद्युवाच ।<br>
अहं जलपतेः पत्नी वरुणस्य महात्मनः ।<br>
नाम्ना वेत्रवती पुण्या त्वामिच्छन्तीहमागता ॥ २८.९ ॥<br>
साभिलाषां परस्त्रीं च भजमानां विसर्ज्जयेत् ।<br>
स पापः पुरुषो ज्ञेयो ब्रह्महत्यां च विन्दति ।<br>
एवं ज्ञात्वा महाराज भजमानां भजस्व माम् ॥ २८.१० ॥<br>
एवमुक्तस्तया राजा साभिलाषोपभुक्तवान् ।<br>
तस्य सद्योऽभवत् पुत्रो द्वादशार्कसमप्रभः ॥ २८.११ ॥<br>
वेत्रवत्युदरे जातो नाम्ना वैत्रासुरोऽभवत् ।<br>
बलवानतितेजस्वी प्राग्ज्योतिषपतिर्भवत् ॥ २८.१२ ॥<br>
स कालेन युवा जातो बलवान् दृढविक्रमः ।<br>
महायोगेन संयुक्तो जिगायेमां वसुंधराम् ॥ २८.१३ ॥<br>
सप्तद्वीपवतीं पश्चान्मेरुपर्वतमारुहत् ।<br>
तत्रेन्द्रं प्रथमं जिग्ये पश्चादग्निं यमं ततः ।<br>
निर्ऋतिं वरुणं वायुं धनदश्चेश्वरं ततः ॥ २८.१४ ॥<br>
इन्द्रो भग्नो गतः सोग्निं अग्निर्भग्नो यमं ययौ ।<br>
यमो निर्ऋतिमागच्छन्निर्ऋतिर्वरुणं ययौ ॥ २८.१५ ॥<br>
इन्द्रादिभिरुपेतस्तु वरुणो वायुमन्वगात् ।<br>
वायुर्धनपतिं त्वागात् सर्वैरिन्द्रादिभिः सह ॥ २८.१६ ॥<br>
धनदोऽपि स्वकं मित्रमीशं देवसमन्वितः ।<br>
इयाय गदया सोऽपि दानवो बलदर्पितः ।<br>
गदामादाय दुद्राव शिवलोकं प्रति प्रभो ॥ २८.१७ ॥<br>
शिवोऽप्यवध्यं तं मत्वा देवान् गुह्य ययौ पुरीम् ।<br>
ब्रह्मणः सुरसिद्धाद्यैर्वन्दितां पुण्यकारिभिः ॥ २८.१८ ॥<br>
तत्र ब्रह्मा जगत्स्त्रष्टा विष्णुपादोद्भवे जले ।<br>
नियामिताकाशगतो जपत्यन्तर्जले शुभे ।<br>
क्षेत्रज्ञमायां गायत्रीं ततो देवा विचुक्रुशुः ॥ २८.१९ ॥<br>
त्राहि प्रजापते सर्वान् देवानृषिवरानपि ।<br>
असुराद्भयमापन्नान् त्राहि त्राहीत्यचोदयन् ॥ २८.२० ॥<br>
एवमुक्तस्तदा ब्रह्मा दृष्ट्वा देवांस्तदागतान् ।<br>
चिन्तयामास देवस्य मायेयं विततं जगत् ।<br>
नासुरा न सुराश्चात्र मायेयं कीदृशी मता ॥ २८.२१ ॥<br>
एवं चिन्तयतस्तस्य प्रादुरासीदयोनिजा ।<br>
शुक्लाम्बरधरा कन्या स्त्रक्किरीटोज्ज्वलानना ।<br>
अष्टभिर्बाहुभिर्युक्ता दिव्यप्रहरणोद्यता ॥ २८.२२ ॥<br>
चक्रं शङ्खं गदां पाशं खङ्गं घण्टां तथा धनुः ।<br>
धारयन्ती तथा चान्यान् बद्धतूणा जलाद् बहिः ॥ २८.२३ ॥<br>
निश्चक्राम महादेवी सिंहवाहनवेगिता ।<br>
युयुधे चासुरान् सर्वानेकैव बहुधा स्थिता ॥ २८.२४ ॥<br>
दिव्यं वर्षसहस्त्रं तु दिव्यैरस्त्रैर्महाबलम् ।<br>
युद्ध्वा कालात्यये देव्या हतो वैत्रासुरो रणे ।<br>
ततः किलकिलाशब्दो देवसैन्येऽभवन्महान् ॥ २८.२५ ॥<br>
हते वैत्रासुरे भीमे तदा सर्वे दिवौकसः ।<br>
प्रणेमुर्जय युद्धेति स्वयमीशः स्तुतिं जगौ ॥ २८.२६ ॥<br>
महेश्वर उवाच ।<br>
जयस्व देवि गायत्रे महामाये महाप्रभे ।<br>
महादेवि महाभागे महासत्त्वे महोत्सवे ॥ २८.२७ ॥<br>
दिव्यगन्धानुलिप्ताङ्गि दिव्यस्त्रग्दामभूषिते ।<br>
वेदमातर्नमस्तुभ्यं त्र्यक्षरस्थे महेश्वरि ॥ २८.२८ ॥<br>
त्रिलोकस्थे त्रितत्त्वस्थे त्रिवह्निस्थे त्रिशूलिनि ।<br>
त्रिनेत्रे भीमवक्त्रे च भीमनेत्रे भयानके ।<br>
कमलासनजे देवि सरस्वति नमोऽस्तु ते ॥ २८.२९ ॥<br>
नमः पङ्कजपत्राक्षि महामायेऽमृतस्त्रवे ।<br>
सर्वगे सर्वभूतेशि स्वाहाकारे स्वधेऽम्बिके ॥ २८.३० ॥<br>
संपूर्णे पूर्णचन्द्राभे भास्वराङ्गे भवोद्भवे ।<br>
महाविद्ये महावेद्ये महादैत्यविनाशिनि ।<br>
महाबुद्ध्युद्भवे देवि वीतशोके किरातिनि ॥ २८.३१ ॥<br>
त्वं नीतिस्त्वं महाभागे त्वं गीस्त्वं गौस्त्वमक्षरम् ।<br>
त्वं धीस्त्वं श्रीस्त्वमोङ्कारस्तत्त्वे चापि परिस्थिता ।<br>
सर्वसत्त्वाहिते देवि नमस्ते परमेश्वरि ॥ २८.३२ ॥<br>
इत्येवं संस्तुता देवी भवेन परमेष्ठिना ।<br>
देवैरपि जयेत्युच्चैरित्युक्ता परमेश्वरी ॥ २८.३३ ॥<br>
यावदास्ते चतुर्वक्त्रस्तावदन्तर्जलाद् बहिः ।<br>
निश्चक्राम ततो देवीं कृतकृत्यां ददर्श सः ॥ २८.३४ ॥<br>
तां दृष्ट्वा देवकार्यं च सिद्धं मत्वा पितामहः ।<br>
भविष्यं कार्यमुद्दिश्य ततो वचनमब्रवीत् ॥ २८.३५ ॥<br>
ब्रह्मोवाच ।<br>
इयं देवी वरारोहा यातु शैलं हिमोद्भवम् ।<br>
तत्र यूयं सुराः सर्वे गत्वा नन्दत माचिरम् ॥ २८.३६ ॥<br>
नवम्यां च सदा पूज्या इयं देवी समाधिना ।<br>
वरदा सर्वलोकानां भविष्यति न संशयः ॥ २८.३७ ॥<br>
नवम्यां यश्च पिष्टाशी भविष्यति हि मानवः ।<br>
नारी वा तस्य संपन्नं भविष्यति मनोगतम् ॥ २८.३८ ॥<br>
यश्च सायं तथा प्रातरिदं स्तोत्रं पठिष्यति ।<br>
त्वयेरितं महादेव तस्य देव्या समं भवान् ॥ २८.३९ ॥<br>
वरदो देव सर्वासु आपत्स्वप्युद्धरस्व तम् ।<br>
एवमुक्त्वा भवं ब्रह्मा पुनर्देवीं स चाब्रवीत् ॥ २८.४० ॥<br>
त्वया देवि महत्कार्यं कर्तव्यं चान्यदस्ति नः ।<br>
भविष्यं महिषाख्यस्य असुरस्य विनाशनम् ॥ २८.४१ ॥<br>
एवमुक्त्वा ततो ब्रह्मा सर्वे देवाश्च पार्थिव ।<br>
यथागतं ततो जग्मुर्द्देवीं स्थाप्य हिमे गिरौ ।<br>
संस्थाप्य नन्दिता यस्मात् तस्मान्नन्दाऽभवत् तु सा ॥ २८.४२ ॥<br>
यश्चेदं श्रृणुयाज्जन्म देव्या यश्च स्वयं पठेत् ।<br>
सर्वपापविनिर्मुक्तः परं निर्वाणमृच्छति ॥ २८.४३ ॥<br>
॥ इति श्रीवराहपुराणे भगवच्छास्त्रे अष्टाविंशोऽध्यायः ॥ २८ ॥<br>
<br>
