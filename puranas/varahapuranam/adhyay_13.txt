<br>
धरण्युवाच ।<br>
एतत् तन्महदाश्चर्यं दृष्ट्वा गौरमुखो मुनिः ।<br>
ते चापि मणिजाः प्राप्ताः किं फलं तु वरं गुरोः ।। १३.१ ।।<br>
कोऽसौ गौरमुखः श्रीमान् मुनिः परमधार्म्मिकः ।<br>
किं चकार हरेः कर्म्म दृष्ट्वाऽसौ मुनिपुंगवः ।। १३.२ ।।<br>
श्रीवराह उवाच ।<br>
निमिषेण कृतं कर्म दृष्ट्वा भगवतो मुनिः ।<br>
आरिराधयिषुर्देवं तमेव प्रययौ वनम् ।<br>
प्रभासं नाम सोमस्य तीर्थं परमदुर्लभम् ।। १३.३ ।।<br>
तत्र दैत्यान्तकृद् देवः प्रोच्यते तीर्थचिन्तकैः ।<br>
आराधयामास हरिं दैत्यसूदनसंज्ञितम् ।। १३.४ ।।<br>
तस्याराधयतो देवं हरिं नारायणं प्रभुम् ।<br>
आजगाम महायोगी मार्कण्डेयो महामुनिः ।। १३.५ ।।<br>
तं दृष्ट्वाऽभ्यागतं दूरादर्घपाद्येन सो मुनिः ।<br>
अर्चयामास तं भक्त्या मुदा परमया युतः ।। १३.६ ।।<br>
कौश्यां वृष्यां तदासीनं पप्रच्छेदं मुनिस्तदा ।<br>
शाधिं मां मुनिशार्दूल किं करोमि महाव्रत ।। १३.७ ।।<br>
एवमुक्तः स विप्रेन्द्रो मार्कण्डेयो महातपाः ।<br>
उवाच श्लक्ष्णया वाचा मुनिं गौरमुखं तदा ।। १३.८ ।।<br>
मार्कण्डेय उवाच ।<br>
एतदेव महत्कृत्यं यत्सतां संगमो भवेत् ।<br>
यत्तु सान्देहिकं कार्यं तत्पृच्छस्व महामुने ।। १३.९ ।।<br>
गौरमुख उवाच ।<br>
एते हि पितरो नाम प्रोच्यन्ते वेदवादिभिः ।<br>
सर्ववर्णषु सामान्या उताहोस्वित् पृथक् पृथक् ।। १३.१० ।।<br>
मार्कण्डेयः ।<br>
सर्वेषामेव देवानामाद्यो नारायणो गुरुः ।<br>
तस्माद् ब्रह्मा समुत्पन्नः सोऽपि सप्तासृजन्मुनीन् ।। १३.११ ।।<br>
मां यजस्वेति तेनोक्तास्तदा ते परमेष्ठिना ।<br>
आत्मनात्मानमेवाग्रे अयजन्त इति श्रुतिः ।। १३.१२ ।।<br>
तेषां वै ब्रह्मजातानां महावैकारिकर्मणाम् ।<br>
अशपद् व्यभिचारो हि महानेष कृतो यतः ।<br>
प्रभ्रष्टज्ञानिनः सर्वे भविष्यथ न संशयः ।। १३.१३ ।।<br>
एवं शप्तास्ततस्ते वै ब्रह्मणात्मसमुद्भवाः ।<br>
सद्यो वंशकरान् पुत्रानुत्पाद्य त्रिदिवं ययुः ।। १३.१४ ।।<br>
ततस्तेषु प्रयातेषु त्रिदिवं ब्रह्मवादिषु ।<br>
तत्पुत्राः श्राद्धदानेन तर्पयामासुरञ्जसा ।। १३.१५ ।।<br>
ते च वैमानिकाः सर्वे ब्रह्मणः सप्त मानसाः ।<br>
तत् पिण्डदानं मन्त्रोक्तं प्रपश्यन्तो व्यवस्थिताः ।। १३.१६ ।।<br>
गौरमुख उवाच ।<br>
ये च ते पितरो ब्रह्मन् यं च कालं समासते ।<br>
किं यतो वै पितृगणास्तस्मिंल्लोके व्यवस्थिताः ।। १३.१७ ।।<br>
मार्कण्डेय उवाच ।<br>
प्रवर्त्तन्ते वराः केचिद् देवानां सोमवर्द्धनाः ।<br>
ते मरीच्यादयः सप्त स्वर्गे ते पितरः स्मृताः ।। १३.१८ ।।<br>
चत्वारो मूर्त्तिमन्तो वै त्रयस्त्वन्ये ह्यमूर्त्तयः ।<br>
तेषां लोकनिसर्गं च कीर्त्तयिष्यामि तच्छृणु ।। १३.१९ ।।<br>
प्रभावं च महर्धि च विस्तरेण निबोध मे ।<br>
धर्ममूर्तिधरास्तेषां त्रयोऽन्ये परमा गणाः ।<br>
तेषां नामानि लोकांश्च कीर्तयिष्यामि तच्छृणु ।। १३.२० ।।<br>
लोकाः संतानका नाम यत्र तिष्ठन्ति भास्वराः ।<br>
अमूर्त्तयः पितृगणास्ते वै पुत्राः प्रजापतेः ।। १३.२१ ।।<br>
विराजस्य प्रजाश्रेष्ठा वैराजा इति ते स्मृताः ।।<br>
देवानां पितरस्ते हि तान् यजन्तीह देवताः ।। १३.२२ ।।<br>
एते वै लोकविभ्रष्टा लोकान् प्राप्य सनातनान् ।<br>
पुनर्युगशतान्तेषु जायन्ते ब्रह्मवादिनः ।। १३.२३ ।।<br>
ते प्राप्य तां स्मृतिं भूयः साध्य योगमनुत्तमम् ।<br>
चिन्त्य योगगतिं शुद्धां पुनरावृत्तिदुर्लभाम् ।। १३.२४ ।।<br>
एते स्म पितरः श्राद्धे योगिनां योगवर्द्धनाः ।<br>
आप्यायितास्तु ते पूर्वं योगं योगबले रतौ ।। १३.२५ ।।<br>
तस्माच्छ्राद्धानि देयानि योगिनां योगिसत्तम ।<br>
एष वै प्रथमः सर्गः सोमपानामनुत्तमः ।। १३.२६ ।।<br>
एते त एकतनवो वर्तन्ते द्बिजसत्तमाः ।<br>
भूर्लोकवासिनां याज्याः स्वर्गलोकनिवासिनः ।।<br>
ब्रह्मपुत्रा मरीच्याद्यास्तेषां याज्या महद्गताः ।। १३.२७ ।।<br>
कल्पवासिकसंज्ञानां तेषामपि जने गताः ।<br>
सनकाद्यास्ततस्तेषां वैराजास्तपसि स्थिताः ।<br>
तेषां सत्यगता मुक्ता इत्येषा पितृसंततिः ।। १३.२८ ।।<br>
अग्निष्वात्तेति मारीच्या वैराजा बर्हिसंज्ञिताः ।<br>
सुकालेयापि पितरो वसिष्ठस्य प्रजापतेः ।<br>
तेऽपि याज्यास्त्रिभिर्वर्णैर्न शूद्रेण पृथक्कृतम् ।। १३.२९ ।।<br>
वर्णत्रयाभ्यनुज्ञातः शूद्रः सर्वान् पितृन् यजेत् ।<br>
न तु तस्य पृथक् सन्ति पितरः शूद्रजातयः ।। १३.३० ।।<br>
मुक्तश्चेतनको ब्रह्मन् ननु विप्रेषु दृश्यते ।<br>
विशेषशास्त्रदृष्ट्या तु पुराणानां च दर्शनात् ।। १३.३१ ।।<br>
एवं ऋषिस्तुतैः शास्त्रं ज्ञात्वा याज्यकसंभवान् ।<br>
स्वयं सृष्ट्यां स्मृतिर्लब्धा पुत्राणां ब्रह्मणा ततः ।<br>
परं निर्वाणमापन्नास्तेऽपि ज्ञानेन एव च ।। १३.३२ ।।<br>
वस्वादीनां कश्यपाद्या वर्णानां वसवादयः ।<br>
अविशेषेण विज्ञेया गन्धर्वाद्या अपि ध्रुवम् ।। १३.३३ ।।<br>
एष ते पैतृकः सर्ग उद्देशेन महामुने ।<br>
कथितो नान्त एवास्य वर्षकोट्या हि दृश्यते ।। १३.३४ ।।<br>
श्राद्धस्य कालान् वक्ष्यामि तान् श्रृणुष्व द्विजोत्तम ।<br>
श्राद्धार्हमागतं द्रव्यं विशिष्टमथवा द्विजम् ।। १३.३५ ।।<br>
श्राद्धं कुर्वीत विज्ञाय व्यतीपातेऽयने तथा ।<br>
विषुवे चैव संप्राप्ते ग्रहणे शशिसूर्ययोः ।<br>
समस्तेष्वेव विप्रेन्द्र राशिष्वर्केऽतिगच्छति ।। १३.३६ ।।<br>
नक्षत्रग्रहपीडासु दुष्टस्वप्नावलोकने ।<br>
इच्छाश्राद्धानि कुर्वीत नवसस्यागमे तथा ।। १३.३७ ।।<br>
अमावास्या यदा आर्द्राविशाखास्वातियोगिनो ।<br>
श्राद्धैः पितृगणस्तृप्तिं तदाप्नोत्यष्टवार्षिकीम् ।। १३.३८ ।।<br>
अमावस्या यदा पुष्ये रौद्रेऽथर्क्षे पुनर्वसौ ।<br>
द्वादशाब्दं तथा तृप्तिं प्रयान्ति पितरोऽर्च्चिताः ।। १३.३९ ।।<br>
वासवाजैकपादर्क्षे पितॄणां तृप्तिमिच्छताम् ।<br>
वारुणे चाप्यमावास्या देवानामपि दुर्लभा ।। १३.४० ।।<br>
नवस्वर्क्षेष्वमावास्या यदा तेषु द्विजोत्तम ।<br>
तदा श्राद्धानि देयानि अक्षय्यफलमिच्छताम् ।<br>
अपि कोटिसहस्त्रेण पुण्यस्यान्तो न विद्यते ।। १३.४१ ।।<br>
अथापरं पितरः श्राद्धकालं<br>
रहस्यमस्मत् प्रवदन्ति पुण्यम् ।<br>
वैशाखमासस्य तु या तृतीया<br>
नवम्यसौ कार्त्तिकशुक्लपक्षे ।। १३.४२ ।।<br>
नभस्यमासस्य तमिस्त्रपक्षे<br>
त्रयोदशी पञ्चदशी च माघे ।<br>
उपप्लवे चन्द्रमसो रवेश्च<br>
तथाष्टकास्वप्ययनद्वये च ।। १३.४३ ।।<br>
पानीयमप्यत्र तिलैर्विमिश्रं<br>
दद्यात्पितृभ्यः प्रयतो मनुष्यः ।<br>
श्राद्धं कृतं तेन समाःसहस्त्रं<br>
रहस्यमेतत् पितरो वदन्ति ।। १३.४४ ।।<br>
माघासिते पञ्चदशी कदाचि-<br>
दुपैति योगं यदि वारुणेन ।<br>
ऋक्षेण कालः परमः पितॄणां<br>
न त्वल्पपुण्यैर्द्विज लभ्यतेऽसौ ।। १३.४५ ।।<br>
काले धनिष्ठा यदि नाम तस्मिन्<br>
भवेत्तु विप्रेन्द्र सदा पितृभ्यः ।<br>
दत्तं जलान्नं प्रददाति तृप्तिं<br>
वर्षायुतं तत्कुलजैर्मनुष्यैः ।। १३.४६ ।।<br>
तत्रैव चेद् भाद्रपदास्तु पूर्वाः<br>
काले तदा यैः क्रियते पितृभ्यः ।<br>
श्राद्धं परा तृप्तिमुपेत्य तेन<br>
युगं समग्रं पितरः स्वपन्ति ।।<br>
श्राद्धं तु यत्पक्षमुदाहरन्ति<br>
तत्पैतृकं मुनिगणाः प्रवदन्ति तुष्टिम् ।। १३.४७ ।।<br>
गङ्गासरयूमथवा विपाशां<br>
सरस्वतीं नैमिषगोमतीं वा ।<br>
ततोऽवगाह्यार्चनमादरेण<br>
कृत्वा पितॄणामहितानि हन्ति ।। १३.४८ ।।<br>
गायन्ति चैतत् पितरः कदा तु<br>
वर्षामघातृप्तिमवाप्य भूयः ।<br>
माघासितान्ते शुभतीर्थतोयै-<br>
र्यास्याम तृप्तिं तनयादिदत्तैः ।। १३.४९ ।।<br>
चित्तं च वित्तं च नृणां विशुद्धं<br>
शस्तश्च कालः कथितो विधिश्च ।<br>
पात्रं यथोक्तं परमा च भक्ति-<br>
र्नृणां प्रयच्छन्त्यभिवाञ्छितानि ।। १३.५० ।।<br>
पितृगीतास्तथैवात्र श्लोकास्तान् श्रृणु सत्तम ।<br>
श्रुत्वा तथैव भविता भाव्यं तत्र विधात्मना ।। १३.५१ ।।<br>
अपि धन्यः कुले जायादस्माकं मतिमान् नरः ।<br>
अकुर्वन् वित्तशाठ्यं यः पिण्डान् यो निर्वपिष्यति ।। १३.५२ ।।<br>
रत्नवस्त्रमहायानं सर्वं भोगादिकं वसु ।<br>
विभवे सति विप्रेभ्यो अस्मानुद्दिश्य दास्यति ।। १३.५३ ।।<br>
अन्नेन वा यथाशक्त्या कालेऽस्मिन् भक्तिनम्रधीः ।<br>
भोजयिष्यति विप्राग्र्यांस्तन्मात्रविभवो नरः ।। १३.५४ ।।<br>
असमर्थोऽन्नदानस्य वन्यशाकं स्वशक्तितः ।<br>
प्रदास्यतिद्विजाग्र्येभ्यः स्वल्पां यो वापि दक्षिणाम् ।। १३.५५ ।।<br>
तत्राप्यसामर्थ्ययुतः कराग्राग्रस्थितांस्तिलान् ।<br>
प्रणम्य द्विजमुख्याय कस्मैचिद् द्विज दास्यति ।। १३.५६ ।।<br>
तिलैः सप्ताष्टभिर्वापि समवेतां जलाञ्जलिम् ।<br>
भक्तिनम्रः समुद्दिश्याप्यस्माकं संप्रदास्यति ।। १३.५७ ।।<br>
यतः कुतश्चित् संप्राप्य गोभ्यो वापि गवाह्निकम् ।<br>
अभावे प्रीणयत्यस्मान् भक्त्या युक्तः प्रदास्यति ।। १३.५८ ।।<br>
सर्वाभावे वनं गत्वा कक्षामूलप्रदर्शकः ।<br>
सूर्यादिलोकपालानामिदमुच्चैः पठिष्यति ।। १३.५९ ।।<br>
न मेऽस्ति वित्तं न धनं न चान्य-<br>
च्छ्राद्धस्य योग्यं स्वपितॄन् नतोऽस्मि ।<br>
तृप्यन्तु भक्त्या पितरो मयैतौ<br>
भुजौ ततौ वर्त्मनि मारुतस्य ।। १३.६० ।।<br>
इत्येतत् पितृभिर्गीतं भावाभावप्रयोजनम् ।<br>
कृतं तेन भवेच्छ्राद्धं य एवं कुरुते द्विज ।। १३.६१ ।।<br>
।। इति श्रीवराहपुराणे भगवच्छास्त्रे त्रयोदशोऽध्यायः ।। १३ ।।<br>
<br>
