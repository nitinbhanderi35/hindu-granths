श्रीवराह उवाच ॥ <br>
पंचानां तु कनिष्ठो यः पंचालो ब्राह्मणात्मजः ॥ <br>
वाणिज्यभाण्डमादाय समूहस्य प्रसंगतः ॥ १ ॥ <br>
सार्थेन निष्ठितः सोऽथ धनवान्रूपवांस्ततः ॥ <br>
क्रमेण ते सर्वदेशान्विषयान् पर्वतान्नदीः ॥ २ ॥ <br>
आक्रम्य तत्र सम्प्राप्ता यत्र सा मथुरा पुरी ॥ <br>
आवासं कारयामासुः प्रभूतयवसेन्धने ॥ ३ ॥ <br>
तस्मिन्स्थाने स पांचालः प्रातस्तु पुरुषैः सह ॥ <br>
तस्मिंस्तीर्थवरे स्नाप्य वस्त्रालङ्कारभूषितः ॥ <br>
ऐश्वर्यमदभावेन यानेन महता तदा ॥ ४ ॥ <br>
देवतादर्शनं कृत्वा दत्त्वा दानान्यनेकशः ॥ ९ ॥ <br>
कौतुकार्थं ततो गत्वा देवं गर्त्तेश्वरं तदा ॥ <br>
तिलोत्तमायास्तद्रूपं दृष्ट्वा मोहवशं गतः ॥ ६ ॥ <br>
धात्रेयिकायास्तस्याश्च बहुमानपुरःसरम् ॥ <br>
वस्त्राणि बद्धरूपाणि कटकानां शतानि च ॥ ७ ॥ <br>
हारा रत्नमयास्तद्वद्ददौ लोभविमोहितः ॥ <br>
ददावगुरुसारं च सकर्पूरं सचन्दनम् ॥ ८ ॥ <br>
तस्या गृहवरे तत्र वसति स्म दिनेदिने ॥ <br>
प्रहरार्द्धे दिने जाते ततः स्वशिबिरं ययौ ॥ ९ ॥ <br>
स्नात्वा तीर्थे समीपे च कृष्णगङ्गोद्भवे सदा ॥ <br>
एवं नित्यं प्रसक्तो हि करोति द्रव्यगर्वितः ॥ 176.१० ॥ <br>
एवं तु कुर्वतस्तस्य मासषट्कं ततो गतम् ॥ <br>
अथैकदा समायातः स्नातुं तत्र सुमन्तुना ॥ ११ ॥ <br>
स्वाश्रमस्थेन दृष्टः स कृमियुक्तः समागतः ॥ <br>
कृमयो रोमकूपेभ्यः पतमाना अनेकशः ॥ १२ ॥ <br>
यावत्स्नानं स कुरुते पतते राशिमात्रकः ॥ <br>
स्नाने कृते नश्यति च सुरूपश्चाभिजायते ॥ १३ ॥ <br>
एवं सुमन्तुना दृष्टमाश्चर्यं बहुवासरम् ॥ <br>
सुमन्तुस्तर्कयामास कोऽयं कस्यात्मजो युवा ॥ १४ ॥ <br>
इति चिन्तासमायुक्तस्तमपृच्छद्विशंकितः ॥ <br>
कस्त्वं कस्यासि सुभग का जातिः कश्च ते पिता ॥ १५ ॥ <br>
किं करोषि दिवारात्रौ ब्रूहि त्वं पृच्छतो मम ॥ <br>
पाञ्चाल उवाच ॥ <br>
पांचालो ब्राह्मणसुतो वाणिज्यं च समाश्रितः ॥ १६ ॥ <br>
दक्षिणापथदेशाच्च मथुरायां समागतः ॥ <br>
निशामुषित्वा शिबिरे प्रातस्तीर्थं समाश्रितः ॥ १७ ॥ <br>
स्नात्वा महेश्वरं दृष्ट्वा त्रिगर्तेश्वरसंज्ञितम् ॥ <br>
कालिञ्जरं भवत्पादौ गच्छामि शिबिरं ततः ॥ १८ ॥ <br>
सुमन्तुरुवाच ॥ <br>
आश्चर्यं तव देहेऽस्मिन्नित्यं पश्यामि निःसृतम् ॥ <br>
अस्नाते कृमिसम्पूर्णं स्नाते निर्मलवर्चसम् ॥१९॥<br>
अस्ति किंचिन्महत्पापं तव प्रच्छन्नसम्भवम् ॥ <br>
अस्यां तीर्थप्रभावेण स्नानाद्गच्छति दूरतः ॥ 176.२० ॥ <br>
कालिञ्जरस्य संस्पर्शाच्छुद्धं देहं च दृश्यते ॥२१॥<br>
निरूप्य कथयास्माकं यत्ते प्रच्छन्नकिल्बिषम् ॥ २२ ॥ <br>
तीर्थमाहात्म्याभवं च दृष्ट्वा पृच्छामि ते हितम् ॥ <br>
इति तस्य मुनेः श्रुत्वा त्रिकालज्ञस्य भाषितम् ॥ २३॥ <br>
किंचिन्नोवाच पृष्टोऽपि एवमेव गतः पुनः ॥ <br>
तस्यामासीत्स एकान्ते तां तु पप्रच्छ सादरम् ॥२४॥ <br>
का त्वं कस्यासि सुभगे कश्च देशः प्रियंवदे ॥ <br>
किं तत्कारणमुद्दिश्य वसस्यत्र सुखं सदा ॥ २६ ॥ <br>
इति निर्बन्धतः पृष्टा किंचिन्नोवाच तं प्रति ॥ <br>
पुनःपुनश्च पप्रच्छ सा प्रोवाच न किंचन ॥ २६ ॥ <br>
किंचित्कालं समास्थाय तेनोक्तं हि प्रियां प्रति ॥ <br>
त्यक्ष्यामि हि प्रियान्प्राणान्यदि सत्यं न वक्ष्यति ॥ २७ ॥ <br>
निर्बन्धं तस्य तज्ज्ञात्वा दुःखेनोवाच तं प्रति ॥ <br>
पितरौ भ्रातरश्चेति देशं ज्ञातिं ततः कुलम् ॥ २८ ॥ <br>
पंचालनगरी रम्या गङ्गायाश्चोत्तरे तटे ॥ <br>
तस्यां तौ पितरौ मह्यं वसतश्च यदृच्छया ॥ २९ ॥ <br>
दुर्भिक्षपीडिते राष्ट्रे गतौ तौ दक्षिणापथम् ॥ <br>
नर्मदादक्षिणे कूले ब्राह्मणानां पुरोत्तमे ॥ 176.३०॥ <br>
तस्मिन् स्थाने पितुर्मह्यं पंच पुत्रा मया सह ॥ <br>
जातास्तेषामहं षष्ठी कनिष्ठा विधवाऽभवम् ॥ ३१ ॥ <br>
योऽसौ कनिष्ठको भ्राता मम ज्येष्ठश्च पंचमः ॥ <br>
बाल एव गतो देशं धनतृष्णाप्रलोभितः ॥३२॥ <br>
तस्मिन्गतेऽथ पितरौ कालधर्ममुपेयतुः ॥ <br>
तीर्थेऽस्मिन्नस्थिपातार्थमहं सार्थैः सहागता ॥३३॥ <br>
अत्र स्नानपरा नित्यं देवब्राह्मणवन्दनम् ॥ <br>
कुर्वन्ती वशमापन्ना आसां यस्या ममेदृशम् ॥ ३४ ॥ <br>
आश्रिता कुलटाधर्मं कुलनाशो मया कृतः ॥ <br>
कुलद्वये च पुरुषा एकविंशतिसंख्यया ॥ ३९॥ <br>
नीता नरकमत्युग्रं मया पापिष्ठया भृशम् ॥ <br>
एवं सा तस्य तत्सर्वं कथयित्वा तिलोत्तमा ॥३६॥ <br>
रुरोद सुस्वरं दीना स्मृत्वा पूर्वं कुलं वरम् ॥ <br>
विलप्य बहुधा रात्रौ संस्मृत्य स्वं विचेष्टितम् ॥ ३७ ॥ <br>
तस्या विलपितं श्रुत्वा स्त्रीजनः स तदागतः ॥ <br>
सान्त्वयामास तां बालां कि भद्रे रुदितं तव ॥ ३८ ॥ <br>
एतच्छ्रुत्वा स पांचाल्यो मूर्च्छितो धरणीं गतः ॥ <br>
ताः स्त्रियस्तां समाश्वास्य पांचाल्यं परिवार्य च ॥ ३९ ॥ <br>
तैस्तैरुपायैर्विविधैर्जीवयित्वा च तं नरम् ॥ <br>
लब्धप्राणं तु तं दृष्ट्वा पप्रच्छुर्मोहकारणम् ॥ 176.४० ॥ <br>
ततस्तेन सवृत्तान्तं कथितं च कुलं महत् ॥ <br>
तिलोत्तमासहायानां स्त्रीणामग्रे सविस्तरम् ॥ ४१ ॥ <br>
ततः स विमना जातो अगम्यागमनेन च ॥ <br>
प्रायश्चित्ते मतिरभून्निर्विण्णस्य दुरात्मनः ॥ ४२ ॥ <br>
ब्रह्महा च सुरापश्च ब्राह्मणो यदि जायते ॥ <br>
प्रायश्चित्तं विनिर्दिष्टं मुनिभिर्देहनाशनम् ॥४३॥ <br>
मातरं गुरुपत्नीं च स्वसारं पुत्रिकां वधूम् ॥ <br>
गत्वा तु प्रविशेदग्निं नान्या शुद्धिर्विधीयते ॥ ४४ ॥ <br>
ब्रह्मघ्नश्च सुरापश्च स्त्रीघ्नश्च गुरुतल्पगः ॥ <br>
अगम्यागमनं कृत्वा एषां स समतामियात् ॥ ४५ ॥ <br>
इति श्रुत्वा तु पांचाली ज्येष्ठभ्रातरमेव तम् ॥ <br>
द्विजेभ्यः प्रददौ सर्वमङ्गलग्नं विभूषणम् ॥४६॥ <br>
रत्नं वस्त्रं धनं धान्यं यत्किंचित्तत्र संस्थितम् ॥ <br>
तत्सर्वं ब्राह्मणेभ्यश्च दत्त्वाशेषं ददौ धनम् ॥४७॥ <br>
कालिञ्जरस्य भूषार्थमारामार्थं विशेषतः ॥ <br>
कृष्णगङ्गोद्भवे तीर्थे चितां कृत्वा विधानतः ॥ ४८ ॥ <br>
आत्मनश्च विशुद्ध्यर्थं प्रजज्वाल हुताशनम् ॥ <br>
इति निश्चित्य तत्रैव स्नात्वा देवं प्रणम्य च ॥ ४९ ॥ <br>
पंचालोऽपि विधानेन नमस्कृत्य मुनिं गुरुम् ॥ <br>
सुमन्तुं च महाभागमुपविश्याग्रतश्च सः ॥176.५०॥ <br>
मरणायोपयोग्यानि कृत्वा कर्माणि तत्र च ॥ <br>
माथुरान्स समाहूय दत्त्वा दानानि सर्वशः ॥ ५१ ॥ <br>
क्रीत्वा ग्रामांश्च तत्रैव ब्राह्मणेभ्यो ददौ तदा ॥ <br>
ईशावास्यं जपं दिव्यं जापकेभ्यः शृणोति च ॥ ५२ ॥ <br>
तेभ्योऽपि प्रददौ द्रव्यं सत्रार्थं च विभागशः ॥ <br>
और्ध्वदेहिकभागार्थं कल्पयित्वा यथाविधि ॥५३॥<br>
स्नात्वा तीर्थे च कृष्णस्य देवं दृष्ट्वा प्रणम्य च ॥ <br>
कालिञ्जरस्य पूजार्थं सत्रार्थं परिकल्प्य च ॥ ५४ ॥ <br>
देवालयं च तत्रैव कृत्वा सन्दिश्य सार्थकान् ॥ <br>
सुमन्तोः प्रवरस्याथ पादौ जग्राह धर्मवित् ॥ ५५ ॥ <br>
देव ज्ञानं च ते दिव्यमद्भुतं लोमहर्षणम् ॥ <br>
अगम्यागमनादेव पापं जातं मम प्रभो ॥ ५६ ॥ <br>
आगतोऽहं यदारभ्य मथुरायां ततो गुरो ॥ <br>
भगिन्या सह संयोगे जातोऽयं कुलनाशकः ॥ ५७ ॥ <br>
त्वया निर्मलदृष्ट्या च वीक्षितोऽहं पुरा मुने ॥ <br>
कृमयो मम गात्रात्तु निर्गच्छन्तो हि नित्यदा ॥ ५८ ॥ <br>
कृष्णगंगाप्रभावेण पुनर्निर्मलतां गतम् ॥ <br>
तत्सर्वं हि त्वया दृष्टं पृष्टश्चाहं पुनः पुनः ॥ ५९ ॥ <br>
तत्सत्यं मम सञ्जातमगम्यागमपातकम् ॥ <br>
तत्पापस्य विशुद्ध्यर्थं देहत्यागं करोमि वै ॥ 176.६० ॥ <br>
अनुज्ञां देहि भो स्वामिंस्तव पादौ नमाम्यहम् ॥ <br>
विश्राव्य तस्य तत्पापं चितां दीप्य घृतोक्षिताम् ॥ ६१ ॥ <br>
प्रवेष्टुकामं तत्राग्नौ खे प्रोवाचाशरीरिणी ॥ <br>
मैवं कार्षीः साहसं च विपाप्मानौ यतश्च वाम् ॥ ६२ ॥ <br>
कस्माद्वा कस्य सन्त्रासान्मरणे कृतनिश्चयौ ॥ <br>
यत्र कृष्णस्य संचारः क्रीडितं च यथासुखम् ॥ ६३ ॥ <br>
चक्राङ्कितपदा तेन स्थानं ब्रह्मसमं शुभम् ॥ <br>
अन्यत्र हि कृतं पापं तीर्थमासाद्य गच्छति ॥ ६४ ॥ <br>
तीर्थे च यत्कृतं पापं वज्रलेपो भविष्यति ॥ <br>
द्वावेतौ च यथावश्यं गंगासागरसंगमे ॥ ६५ ॥ <br>
सकृदेव नरः स्नात्वा मुच्यते ब्रह्महत्यया ॥ <br>
पृथिव्यां यानि तीर्थानि सर्वाण्येवाभिषेचनात् ॥ ६६ ॥ <br>
तत्पंचतीर्थस्नानेन समं नास्त्यत्र संशयः ॥ <br>
एकादश्यां च विश्रान्तौ द्वादश्यां सौकरे तथा ॥ ६७ ॥ <br>
त्रयोदश्यां नैमिषे च प्रयागे च चतुर्दशीम् ॥ <br>
कार्त्तिक्यां पुष्करे चैव कार्त्तिकस्य सितासिते ॥ ६८ ॥ <br>
कालेष्वेषु नरः स्नात्वा सर्वपापं व्यपोहति ॥ <br>
मथुरायां च तीर्थेभ्यो विश्रान्तः पंचतीर्थके ॥ ६९ ॥ <br>
असिकुण्डे सरस्वत्यां तथा कालिञ्जरस्य च ॥ <br>
पंचतीर्थाभिषेकाच्च यत्फलं लभते नरः ॥ 176.७० ॥ <br>
कृष्णगंगा दशगुणं लभते च दिनेदिने ॥ <br>
ज्ञानतोऽज्ञानतो वापि यत्पापं समुपार्जितम् ॥ ७१ ॥ <br>
सुकृतं दुष्कृतं चापि मथुरायां प्रणश्यति ॥ <br>
वराहेण पुरा चेदं पृथिव्यै कथितं शुभम् ॥ ७२ ॥ <br>
तीर्थानां गुणमाहात्म्यं महापातकनाशनम् ॥ <br>
सर्वदेवमयो योऽसौ सर्ववेदमयस्तथा ॥ ७३ ॥ <br>
अनन्तश्चाप्रमेयश्च यस्य चान्तो न विद्यते ॥ <br>
यस्य श्रोत्रैकदेशे तु आकाशो लेशमात्रकः ॥७४॥ <br>
विलीनो ज्ञायते नैव तस्य देवस्य का कथा ॥ <br>
तथा नयनयोः प्रान्ते तेजो लीनं न दृश्यते ॥ ७५ ॥ <br>
निःश्वासे च विलीनोऽसौ वायुर्नष्टो न दृश्यते ॥ <br>
खुराग्रेषु तथा लीनाः समुद्राः सप्त च प्रभोः ॥ ७६ ॥ <br>
दृश्यन्ते स्वेदसङ्काशा नाममात्रा यथा पुरा ॥ <br>
रोमकूपान्तरे लग्ना सशैलवनकानना ॥ ७७ ॥ <br>
नष्टा पृथ्वी न लभ्येत तस्माद्देवात्तु कोऽधिकः ॥ <br>
सोऽत्र तीर्थपरित्राणं कुर्वन्देवः स्वयं प्रभुः ॥ ७८ ॥ <br>
वराहः संस्थितः साक्षात्पुराणं येन सूचितम् ॥ <br>
पृथिव्याः सर्वसन्देहान् स्फोटयामास योऽव्ययः ॥ ७९ ॥ <br>
तस्य सन्दर्शनादेव सर्वपापविवर्जितः ॥ <br>
तत्क्षणादेव जायेत नात्र कार्या विचारणा ॥ 176.८० ॥ <br>
नवम्यां ज्येष्ठ शुक्लस्य स्नात्वा गङ्गोदके नरः ॥ <br>
सूकरे तु त्रिरात्रं च मानवो दीपदः सकृत् ॥ ८१ ॥ <br>
दत्त्वा दानं यथाशक्ति सर्वपापैः प्रमुच्यते ॥ <br>
कालिञ्जरे च द्वादश्यां स्नात्वा संपूज्य देवताम् ॥ ८२॥ <br>
द्वादशादित्यसङ्काशो विमाने च समास्थितः ॥ <br>
विष्णुना समनुज्ञातो विष्णुलोके महीयते ॥८३॥ <br>
वराह उवाच ॥ <br>
एवं सुखदशब्देन देववाण्या प्रचोदितः ॥ <br>
पांचालसंज्ञकस्तत्र सुमन्तुं पर्यपृच्छत ॥ ८४ ॥ <br>
अस्मद्गुरुः पिता त्वं च ब्रूहि किं करवाणि वै ॥ <br>
पावकालम्भनं मे स्यादुताहो तीर्थसेवनम् ॥ ८५ ॥ <br>
त्रिरात्रं कृच्छ्रपाराक चान्द्रायणमथापि वा ॥ <br>
तव पादांकिते वापि स्थित्वा मोक्षमवाप्नुयाम् ॥ ८६ ॥ <br>
आकाशभारती यत्तु तत्सत्यं नानृतं क्वचित् ॥ <br>
मया प्रत्यक्षतः पूर्वं तव गात्रेषु पातकम् ॥ ८७ ॥ <br>
दिनेदिने च स्नानात्प्राक् प्रतिगच्छति नित्यशः ॥ <br>
आश्रमे त्वं स्थितश्चात्र निर्मलश्च शशी यथा ॥८८॥ <br>
तिष्ठोपरमितः पापाद्यावत्कालं च जीवसि ॥ <br>
इयं तु भगिनी पापादुपावृत्ता सती परम् ॥ ८९ ॥ <br>
सगतिश्च विपापा च भविष्यति न संशयः ॥ <br>
श्रीवराह उवाच ॥ <br>
एवं प्रभावस्तीर्थस्य मथुरायां वसुन्धरे ॥176.९० ॥<br>
कृष्णगंगोद्भवस्यापि तथा कालिञ्जरस्य च ॥ <br>
सूकरस्य च माहात्म्यं यथा ते वर्णितं पुरा ॥९१ ॥ <br>
यः शृणोति वरारोहे श्रद्धया परया युतः ॥ <br>
पठति प्रातरेवापि न स पापेन लिप्यते ॥९२॥ <br>
सप्तजन्मकृतं पापं तस्य सर्वं व्यपोहति ॥ <br>
फलं च गोशतस्यापि दत्तस्य समवाप्नुयात्॥<br>
अमृतत्वं च लभते स्वर्गलोकं च गच्छति॥९३॥<br>
इति श्रीवराहपुराणे कृष्णगंगोद्भवमाहात्म्यं नाम षट्सप्तत्यधिकशततमोऽध्यायः ॥१७६॥ । <br>
<br>
