अथ स्तुतस्वामिमाहात्म्यम् ।। <br>
सूत उवाच ।। <br>
गोनिष्क्रमणमाहात्म्यं श्रुत्वा गुह्यमनुत्तमम् ।। <br>
विस्मयं परमं गत्वा सर्वरत्नविभूषिता ।।१।। <br>
धरण्युवाच ।। <br>
अहो गवां हि माहात्म्यं तव चैवं श्रुतं मया ।। <br>
यच्छ्रुत्वाऽहं जगन्नाथ जातास्मि परिनिर्वृता ।। २ ।। <br>
एवमेव परं गुह्यं ब्रूहि नारायण प्रभो ।। <br>
अस्मात्क्षेत्रात्परं देव यदि क्षेत्रं विशिष्यते ।। ३ ।। <br>
श्रीवराह उवाच ।। <br>
अहं नारायणो देवः सर्वधर्मव्यपाश्रयः ।। <br>
मात्सर्यं चैव मे नास्ति तेनाहं परमः प्रभुः ।।४।। <br>
एतच्छास्त्रं महाभागे प्रयुक्तं लीलया मया ।। <br>
वराहरूपमादाय सर्वभागवतप्रियम् ।। ५ ।। <br>
धरण्युवाच ।। <br>
यथा यथा भाषसि धर्मकारणमिदं वचो धर्मविनिश्चयं महत् ।। <br>
तथा तथा देव वराऽप्रमेयं हृद्यं मनो भावयसे जनार्दन ।। ६ ।। <br>
ततो महीवचः श्रुत्वा धर्मश्रेष्ठी महामनाः ।। <br>
वराहरूपी भगवान्प्रत्युवाच वसुन्धराम् ।। ७ ।। <br>
श्रीवराह उवाच ।। <br>
साधु भूमे महाभागे मम कर्मव्यवस्थिते ।। <br>
कथयिष्याम्यहं ह्येवं गुह्यं लोकसुखावहम् ।। ८ ।। <br>
स्तुतस्वामीति विख्यातं गुह्यं क्षेत्रं परं मम ।। <br>
ह्यपरं युगमासाद्य तत्र स्थास्यामि सुन्दरि ।।९।। <br>
पुत्रोऽहं वसुदेवस्य देवक्या गर्भसम्भवः।।  <br>
वासुदेव इति ख्यातः सर्वदानवसूदनः ।।148.१०।। <br>
पञ्च तस्य सुशिष्याश्च भविष्यन्ति विचक्षणाः ।। <br>
ऋषयो धर्मसंयुक्ता मत्प्रसादाद्बलाश्रिताः ।। ११ ।। <br>
ते मां संस्थापयिष्पन्ति धर्ममूर्त्तिं महीं गतम् ।। <br>
शाण्डिल्यो जाजलिश्चैव कपिलश्चोपसायकः ।। १२ ।। <br>
भृगुश्चैव महाभागे मम मागार्नुसारिणः ।। <br>
ते च प्रसन्नमनस आत्मदृष्टान्तदर्शिनः।।१३।। <br>
स्वयं ज्ञानप्रभावेण भासयिष्यन्ति मां सदा।। <br>
सङ्कर्षणो वासुदेवो प्रद्युम्नो ह्यनिरुद्धकः।।१४।।<br>
गच्छता बहुकालेन मम कर्मपरायणः ।। <br>
ततो दीर्घेण कालेन इज्यापूर्वस्थितेन च ।। १५ ।। <br>
वरं तेषां प्रदास्यामि यो यस्य हृदि संस्थितः ।। <br>
ते प्रवक्ष्यन्ति मां देवि आत्मशास्त्रव्यवस्थिताः ।। १६ ।। <br>
आत्मशास्त्रं प्रतिष्ठेत यत्र धर्मः सुनिष्ठितः ।। <br>
भवत्वेतन्निश्चयेन न तु मिथ्या कदाचन ।। १७ ।। <br>
तव देव प्रसादेन इहलोकः प्रवर्तताम् ।। <br>
तानप्येवं वदिष्यामि शिष्याय भवतां प्रियम् ।। १८ ।। <br>
भविष्यति न संदेहो यतो यूयं मम प्रियाः ।। <br>
सुशिष्या बाढमित्येवं भविष्यन्ति न संशयः ।। १९ ।। <br>
तदेते प्रवदिष्यन्ति सर्वभागवतप्रियम् ।। <br>
यथा च मथ्यमानाद्वै दध्नश्चोद्ध्रियते घृतम् ।। 148.२० ।। <br>
एवं सर्वेषु  शास्त्रेषु वाराहं घृतसम्मितम् ।। <br>
वाराहं ज्ञानमुत्सृज्य महाभागं महौजसम् ।। २१ ।। <br>
एवं समं मया चैव ह्यात्मना परिभाषितम् ।। <br>
ते प्रणामं करिष्यन्ति सिद्धिं प्राप्स्यन्ति वै पराम् ।। २२ ।। <br>
महाज्ञानमिदं सूक्ष्मं भूमे भक्तेषु दृश्यते ।। <br>
शास्त्राणां परमं शास्त्रं सर्वसंसारमोक्षणम् ।। २३ ।। <br>
किञ्चिदन्यत्प्रवक्ष्यामि तच्छृणुष्व वसुन्धरे ।। <br>
शास्त्रमेतन्महाभागे स्धूलकर्म महौजसम् ।। २४ ।। <br>
केचित्तरन्ति ज्ञानेन केचित्कर्मणि निष्ठिताः ।। <br>
केचिद्यथेष्टं सुश्रोणि केचिद्दानेन कर्मणा ।। २५ ।। <br>
केचिद्योगबलं भुक्ता पश्यन्ति मम संस्थितम् ।। <br>
विधिपूर्वं तु मे किञ्चिन्नराः पश्यन्ति निष्ठिताः ।। २६ ।। <br>
सर्वधर्मकराः केचित्सर्वाशाः सर्वविक्रयाः ।। <br>
ते मां पश्यन्ति वै भूमे एकचित्त व्यवस्थिताः ।। २७ ।। <br>
एवमेतन्महाशास्त्रं देवि संसारमोक्षणम् ।। <br>
मम भक्तव्यवस्थायै प्रयुक्तं परमं प्रियम् ।। २८ ।। <br>
ते तथा च प्रवक्ष्यन्ति यच्च यस्याभिरोचते ।। <br>
अन्यथान्यस्य दृष्टानामृषिभिर्यत्प्रयोजितम् ।। २९ ।। <br>
तद्युगस्य प्रभावेण भूमे कुर्वन्ति मानवाः ।। <br>
तैः स्वशिष्यैः समं देवि ये शास्त्रविनियोजिताः ।।148.३०।। <br>
मत्प्रसादेन ते सर्वे सिद्धिं यास्यन्ति मत्पराम् ।। <br>
मम शिष्येषु येषां च मात्सर्योपहतात्मनाम् ।।३१।। <br>
मच्छास्त्रे च भवेद्दोषस्तेषामत्र पुनर्भवः ।। <br>
मात्सर्यं ये च कुर्वन्ति मद्धर्मपरमे जने ।।३२।। <br>
तेषां नायं परो लोको मात्सर्योपहतात्मनाम् ।। <br>
अन्यच्च ते प्रवक्ष्यामि तच्छृणुष्व वसुन्धरे ।। ३३ ।। <br>
मम मार्गानुसारेण परं गुह्यं मम प्रिये ।। <br>
शास्त्रवन्तो विनीताश्च बहुदोषविवर्विताः ।। ३४ ।। <br>
ते तु मात्सर्यर्दोषेण नष्टाचाराः पतन्त्यधः ।। <br>
मात्सर्यं सर्वनाशाय मात्सर्यं धर्मनाशकम् ।। ३९ ।। <br>
यस्तु मात्सर्यसंयुक्तो न स पश्यति मां क्वचित् ।। <br>
बहुकर्मसमायुक्ता दानाध्ययननिष्ठिताः ।।३६।। <br>
तपसा ज्ञानयुक्ता वा नित्यं कर्मसु चोद्यताः ।। <br>
अनेन हि स्वभावेन मात्सर्यं चैव कुर्वते ।।३७।।<br>
न ते पश्यन्ति मां भूमे मायया परिदूषिताः ।। <br>
न कर्त्तव्यं ततः सर्वैर्मात्सर्यं धर्मघातकम् ।। <br>
मम शास्त्रपरेणेह यदीच्छेत्परमां गतिम् ।। ३८ ।। <br>
एतद्गुह्यं महाभागे न जानन्ति मनीषिणः ।। <br>
मात्सर्यस्य तु दोषेण बहवो निधनं गताः ।। ३९ ।। <br>
एतच्छास्त्रं महाभागे प्रयुक्तं विधिना मया ।। <br>
वराहरूपमादाय सर्वभागवतप्रियम् ।।148.४०।। <br>
तत्राश्चर्यं महाभागे शृणु भूतगिरौ मम ।। <br>
आयसी प्रतिमा तत्र ह्यभेद्या चैव दृश्यते।।४१।। <br>
ब्रुवन्ति केचित्कांस्येति आयसीत्यपरेऽब्रुवन् ।। <br>
पाषाणीत्यपरे केचिदन्ये वज्रमयीति च ।। ४२ ।। <br>
ऊर्द्ध्वं वा यदि वाऽधो वा ये कुर्वन्ति ममार्चनम् ।। <br>
तथापि मां संस्पृशन्ति शिरोमध्ये तु सुन्दरि ।। ४३ ।। <br>
ये तु पश्यन्ति मां भूमे मणिपूरगिरौ स्थितम् ।। <br>
स्तुवन्त्याचार्यवन्तश्च मत्प्रसादत्सु संयताः ।।४४।। <br>
आचार्याणां गुणान्भुक्त्वा मम कर्मपथे स्थिताः ।। <br>
सर्वकिल्बिषमुक्ताश्च यान्ति ते परमां गतिम् ।। ४५ ।। <br>
तस्मिन्क्षेत्रे महाभागे अस्ति गुह्यं परं मम ।। <br>
पंचारुमेति विख्यातमुत्तरां दिशमाश्रितम् ।।४६।। <br>
तत्र स्नानं प्रकुर्वीत पंचकालोषितो नरः ।। <br>
मोदते नन्दने दिव्ये ह्यप्सरोभिः समाकुले ।। ४७ ।। <br>
अथात्र मुंचते प्राणान्कृतकृत्यो भवेन्नरः ।। <br>
नन्दनं वनमुत्सृत्य मम लोकं च गच्छति ।।४८।। <br>
भृगुकुण्डेति विख्यातमत्र गुह्यं परं मम ।। <br>
मम दक्षिणपार्श्वे तु अदूरादर्धयोजनात् ।। ४९ ।। <br>
तत्र स्नानं तु कुर्वीत मम मार्गानुसारकः ।। <br>
भूपृष्ठे न तु जायेत कालेन विजितेन्द्रियः ।। 148.५० ।। <br>
ध्रुवो यत्र तु तिष्ठेत मेरुशृंगे शिलोच्चये ।। <br>
तत्र मोदति सुश्रोणि अप्सरोभिर्यथासुखम् ।।५१।। <br>
अथात्र मुंचते प्राणान् मम कर्मपथे स्थितः ।। <br>
ध्रुवलोकं परित्यज्य मम लोके महीयते ।। ५२ ।। <br>
मणिकुण्डेति विख्यातं तत्र गुह्यं परं मम ।। <br>
मणयो यत्र दृश्यन्ते अनेकालयसंस्थिताः ।। ५३ ।। <br>
अगाधं तं हृदं भद्रे देवानामपि दुर्लभम् ।। <br>
विस्मयं किं पुनस्तत्र मलयश्चंचलः स्थितः ।। ५४ ।। <br>
तत्र स्नानं प्रकुर्वीत पंचकालोषितो नरः ।। <br>
रत्नभागी भवेद्वीरो राजलक्षणसंयुतः ।। ५५ ।। <br>
अथात्र मुंचते प्राणान्मम कर्मपथे स्थितः ।। <br>
छित्त्वा वै सर्वसंसारं मम लोकं प्रपद्यते ।। ५६ ।। <br>
सुगुह्यं पूर्वपार्श्वेन मम क्षेत्रस्य सुन्दरि ।। <br>
अदूरतस्त्रिकोशेन परिमाणं विधीयते ।।५७।। <br>
तत्र स्नानं तु कुर्वीत मम लोकं स गच्छति ।। <br>
धूतपापेति विख्यातं तत्र गुह्यं परं मम ।। ५८ ।। <br>
पंचक्रोशाददूराद्वै मम क्षेत्रस्य पश्चिमे ।। <br>
तत्र कुण्डं महाभागे मम तद्रोचते जलम् ।। ५९ ।। <br>
सुवर्णाभं मारकतमगाधं निर्मितं मया ।। <br>
तत्र स्नानं प्रकुर्वीत पंचभक्तोषितो नरः ।।148.६०।। <br>
धुन्वानो दुष्करं कर्म पंचभूतात्मनिष्ठितम् ।। <br>
कृतोदकस्तत्र भद्रे धूतपापो यशस्विनि ।।६१।। <br>
गत्वेन्द्रलोकं सुश्रोणि देवैः सह स मोदते ।। <br>
अथात्र मुंचते प्राणान्मम कर्मपरायणः ।। ६२ ।। <br>
इन्द्रलोकं परित्यज्य मम लोकं प्रपद्यते ।। <br>
तत्राश्चर्यं महाभागे धूतपापे शृणुष्व मे ।। ६३ ।। <br>
वर्त्तते च विशालाक्षि मणिपूरे गिरौ मम ।। <br>
तावन्न पतते धारा यावत्पापं न धूयते ।। ६४ ।। <br>
धूते पापे च सुश्रोणि धारा च पतति क्षितौ ।। <br>
एवं तत्र विशालाक्षि वृक्षमश्वत्थमिश्रितम् ।। ६५ ।। <br>
धूतपापं न प्रविशेत्प्रविशत्यमले नरे ।। <br>
तस्मिन्क्षेत्रे वरारोहे समन्तात्पंचयोजने ।। ६६।। <br>
यत्र तिष्ठाम्यहं देवि पश्चिमां दिशमाश्रितः ।। <br>
तत्र चामलकं भद्रे अदूरादर्द्धयोजनात् ।। ६७ ।। <br>
मम चैव प्रभावेण सर्वकालफलोदयम् ।। <br>
तत्र कश्चिन्न जानाति पापकर्मा नराधमः ।। ६८।। <br>
भक्तं भागवतं शुद्धं मम कर्मव्यवस्थितम् ।। <br>
उपोष्य च त्रिरात्राणि श्रद्दधानो जितेन्द्रियः ।।६९।। <br>
तत्र गत्वा वरारोहे उदिते च दिवाकरे ।। <br>
अथ मध्याह्नवेलायां यदि वाऽस्तंगतेऽपि वा ।। 148.७० ।। <br>
एकचित्तेन गन्तव्यं धृतिं कृत्वा सुपुष्कलाम् ।। <br>
यत्तत्र लभते भद्रे फलमामलकं शुभम् ।। ७१ ।। <br>
पंचरात्रेण लभते तस्मिन्भूतगिरौ मम ।। <br>
ततो हरिवचः श्रुत्वा सा मही संशितव्रता ।। ७२ ।। <br>
पुनर्नारायणं तत्र प्रोवाच विनयान्विता ।। <br>
स्तुतस्वामी श्रुतोऽसि त्वं तत्त्र स्थानानि यानि च ।। ७३ ।। <br>
एतन्नामनिरुक्तिं त्वं वक्तुमर्हसि साम्प्रतम् ।। ७४ ।। <br>
श्रीवराह उवाच ।। <br>
भूमे हित्वा तु संसारान्ये चान्ये देवकण्टकाः ।। <br>
द्वापरे युगमासाद्य यत्र स्थास्यामि सुन्दरि ।। ७५ ।। <br>
ततोऽमरैश्च ब्रह्माद्यैर्बहुभिर्मन्त्रवादिभिः ।। <br>
स्तुतिं कर्त्तुं समारब्धं मणिपूराश्रितस्य मे ।।७६ ।। <br>
ततो मां नारदो देवि असितो देवलस्तथा ।। <br>
पर्वतश्च महाभागे मम भक्त्या व्यवस्थितः ।। ७७ ।। <br>
नाम कुर्वन्ति मे तत्र मणिपूरगिरौ ततः ।। <br>
स्तुतस्वामीति विख्यातं मम कर्मव्यपाश्रितम् ।। ७८ ।। <br>
एतत्ते कथितं भद्रे निरुक्तिकरणं मया ।। <br>
त्वया पृष्टं हि यद्भद्रे सर्वभागवतप्रियम् ।। ७९ ।। <br>
एतत्स्तुतगिरेर्देवि माहात्म्यं कथितं मया ।। <br>
द्वापरं युगमासाद्य यत्र स्थास्यामि सुन्दरि ।।148.८०।। <br>
एतानि भूमे गुह्यानि तत्र भूतगिरौ मम ।। <br>
श्रद्धधानेन मर्त्त्येन श्रोतव्यं नात्र संशयः ।।८१।। <br>
एतत्ते कथितं भद्रे सर्वधर्मव्यपाश्रयम् ।। <br>
श्रीस्तुतस्वामिमाहात्म्यं किमन्यत्परिपृच्छसि।।८२।। <br>
इति श्रीवराहपुराणे भगवच्छास्त्रे स्तुतस्वामिमाहात्म्यं नामाष्टचत्वारिंशदधिकशततमोऽध्यायः ।। १४८ ।। <br>
<br>
