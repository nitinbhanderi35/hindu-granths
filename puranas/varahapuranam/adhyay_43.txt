<font size="4.9"><br>
दुर्वासा उवाच ।<br>
एवमेव मुने मासि चैत्रे संकल्प्य द्वादशीम् ।<br>
उपोष्याराधयेत् पश्चात् देवदेवं जनार्दनम् ॥ ४३.१ ॥<br>
वामनायेति पादौ तु विष्णवे कटिमर्चयेत् ।<br>
वासुदेवेति जठरमुरः संपूर्णकाय च ॥ ४३.२ ॥<br>
कण्ठं विश्वकृते पूज्य शिरो वै व्योमरूपिणे ।<br>
बाहू विश्वजिते पूज्य स्वनाम्ना शंखचक्रकौ ॥ ४३.३ ॥<br>
अनेन विधिनाभ्यर्च्य देवदेवं सनातनम् ।<br>
प्राग्वदेवोत्तरं कुम्भं सयुग्मं पुरतो न्यसेत् ॥ ४३.४ ॥<br>
प्रागुक्तपात्रे संस्थाप्य वामनं काञ्चनं बुधः ।<br>
यथाशक्त्या कृतं ह्रस्वं सितयज्ञोपवीतिनम् ॥ ४३.५ ॥<br>
कुण्डिकां स्थापयेत् पार्श्वे छत्रिकां पादुके तथा ।<br>
अक्षमालां च संस्थाप्य वृसिकां च विशेषतः ॥ ४३.६ ॥<br>
एतैरुपस्करैर्युक्तं प्रभाते स द्विजातये ।<br>
दापयेत् प्रीयतां विष्णुर्ह्रस्वरूपीत्युदीरयेत् ॥ ४३.७ ॥<br>
मासनाम्ना तु संयुक्तं प्रादुर्भावविधानकम् ।<br>
प्रीयतामिति सर्वत्र विधिरेष प्रकीर्तितः ॥ ४३.८ ॥<br>
श्रूयते च पुरा राजा हर्यश्वः पृथिवीपतिः ।<br>
अपुत्रः स तपस्तेपे पुत्रमिच्छंस्तपोधनम् ॥ ४३.९ ॥<br>
तस्यैव कुर्वतो व्युष्टिं पुत्रार्थे मुनिसत्तम ।<br>
आजगाम हरिः पूर्वं द्विजरूपं समाश्रितः ॥ ४३.१० ॥<br>
उवाच तपसा राजन् किं ते व्यवसितं प्रभो ।<br>
पुत्रार्थमिति प्रोवाच तं विप्रः प्रत्युवाच ह ॥ ४३.११ ॥<br>
इदमेव विधानं तु कुरु राजन्नुवाच ह ।<br>
एवमुक्त्वा तु राजानं क्षणादन्तर्हितः प्रभुः ॥ ४३.१२ ॥<br>
राजाऽपि तं चकाराशु मन्त्रवन्तं द्विजातये ।<br>
दरिद्राय तथा प्रादात् ज्योतिर्गार्गाय धीमते ॥ ४३.१३ ॥<br>
यथादितेरपुत्रायाः स्वयं पुत्रत्वमागतः ।<br>
भगवंस्तेन सत्येन ममाप्यस्तु सुतो वरः ॥ ४३.१४ ॥<br>
अनेन विधिना दत्ते तस्य पुत्रोऽभवन्मुने ।<br>
कुवलाश्व इति ख्यातश्चक्रवर्ती महाबलः ॥ ४३.१५ ॥<br>
अपुत्रो लभते पुत्रमधनो लभते धनम् ।<br>
भ्रष्टराज्यो लभेद् राज्यं मृतो विष्णुपुरं व्रजेत् ॥ ४३.१६ ॥<br>
कीर्त्तित्वा सुचिरं तत्र इह मर्त्यमुपागतः ।<br>
चक्रवर्ती भवेद् धीमान् ययातिरिव नाहुषः ॥ ४३.१७ ॥<br>
॥ इति श्रीवराहपुराणे भगवच्छास्त्रे त्रयश्चत्वारिंशोऽध्यायः ॥ ४३ ॥<br>
<br>
</font>
