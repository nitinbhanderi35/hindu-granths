<b>रुद्र उवाच ।	<br></b>
श्रृणु चान्यद् द्विजश्रेष्ठ कौतूहलसमन्वितम् ।	<br>
अपूर्वभूतं सलिले मग्नेन मुनिपुंगव ॥ ७३.१ ॥	<br><br>
ब्रह्माणाऽहं पुरा सृष्टः प्रोक्तश्च सृज वै प्रजाः ।	<br>
अविज्ञानसमर्थोऽहं निमग्नः सलिले द्विज ॥ ७३.२ ॥	<br><br>
तत्र यावत् क्षणं चैकं तिष्ठामि परमेश्वरम् ।	<br>
अङ्गुष्ठमात्रं पुरुषं ध्यायन् प्रयतमानसः ॥ ७३.३ ॥	<br><br>
तावज्जलात् समुत्तस्थुः प्रलयाग्निसमप्रभाः ।	<br>
पुरुषा दश चैकश्च तापयन्तोंशुभिर्जलम् ॥ ७३.४ ॥	<br><br>
मया पृष्टाः के भवन्तो जलादुत्तीर्य तेजसा ।	<br>
तापयन्तो जलं चेदं क्व वा यास्यथ संशत ॥ ७३.५ ॥	<br><br>
एवमुक्ता मया ते तु नोचुः किंचन सत्तमाः ।	<br>
एवमेव गतास्तूष्णीं ते नरा द्विजपुंगव ॥ ७३.६ ॥	<br><br>
ततस्तेषामनु महापुरुषोऽतीवशोभनः ।	<br>
स तस्मिन् मेघसंकाशः पुण्डरीकनिभेक्षणः ॥ ७३.७ ॥	<br><br>
तमहं पृष्टवान् कस्त्वं के चेमे पुरुषा गाताः ।	<br>
किं वा प्रयोजनमिह कथ्यतां पुरुषर्षभ ॥ ७३.८ ॥	<br><br>
<b>पुरुष उवाच ।	<br></b>
य एते वै गताः पूर्वं पुरुषा दीप्ततेजसः ।	<br>
आदित्यास्ते त्वरं यान्ति ध्याता वै ब्रह्मणा भव ॥ ७३.९ ॥	<br><br>
सृष्टिं सृजति वै ब्रह्मा तदर्थं यान्त्यमी नराः ।	<br>
प्रतिपालनाय तस्यास्तु सृष्टेर्देव न संशयः ॥ ७३.१० ॥	<br><br>
<b>शम्भुरुवाच ।	<br></b>
भगवन् कथं जानीषे महापुरुषसत्तम ।	<br>
भवेति नाम्ना तत्सर्वं कथयस्व परो ह्यहम् ॥ ७३.११ ॥	<br><br>
एवमुक्तस्तु रुद्रेण स पुमान् प्रत्यभाषत ।	<br>
अहं नारायणो देवो जलशायी सनातनः ॥ ७३.१२ ॥	<br><br>
दिव्यं चक्षुर्भवतु वै तव मां पश्य यत्नतः ।	<br>
एवमुक्तस्तदा तेन यावद् पश्याम्यहं तु तम् ॥ ७३.१३ ॥	<br><br>
तावदङ्गुष्ठमात्रं तु ज्वलद्भास्करतेजसम् ।	<br>
तमेवाहं प्रपश्यामि तस्य नाभौ तु पङ्कजम् ॥ ७३.१४ ॥	<br><br>
ब्रह्माणं तत्र पश्यामि आत्मानं च तदङ्कतः ।	<br>
एवं दृष्ट्वा महात्मानं ततो हर्षमुपागतः ।	<br>
तं स्तोतुं द्विजशार्दूल मतिर्मे समजायत ॥ ७३.१५ ॥	<br><br>
तस्य मूर्तौ तु जातायां सक्तोत्रेणानेन सुव्रत ।	<br>
स्तुतो मया स विश्वात्मा तपसा स्मृतकर्मणा ॥ ७३.१६ ॥	<br><br>
<b>रुद्र उवाच ।	<br></b>
नमोऽस्त्वनन्ताय विशुद्धचेतसे	<br>
सरूपरूपाय सहस्त्रबाहवे ।	<br>
सहस्त्ररश्मिप्रवराय वेधसे	<br>
विशालदेहाय विशुद्धकर्मिणे ॥ ७३.१७ ॥	<br><br>
समस्तविश्वार्तिहराय शम्भवे	<br>
सहस्त्रसूर्यानिलतिग्मतेजसे ।	<br>
समस्तविद्याविधृताय चक्रिणे	<br>
समस्तगीर्वाणनुते सदाऽनघ ॥ ७३.१८ ॥	<br><br>
अनादिदेवोऽच्युत शेषशेखर	<br>
प्रभो विभो भूतपते महेश्वर ।	<br>
मरुत्पते सर्वपते जगत्पते	<br>
भुवः पते भुवनपते सदा नमः ॥ ७३.१९ ॥	<br><br>
जलेश नारायण विश्वशंकर	<br>
क्षितीश विश्वेश्वर विश्वलोचन ।	<br>
शशाङ्कसूर्याच्युत वीर विश्वगा -	<br>
प्रतर्क्यमूर्त्तेऽमृतमूर्तिरव्ययः ॥ ७३.२० ॥	<br><br>
ज्वलद्हुताशार्चिविरुद्धमण्डल	<br>
प्रपाहि नारायण विश्वतोमुख ।	<br>
नमोऽस्तु देवार्त्तिहरामृताव्यय	<br>
प्रपाहि मां शरणगतं सदाच्युत ॥ ७३.२१ ॥	<br><br>
वक्त्राण्यनेकानि विभो तवाहं	<br>
पश्यामि मध्यस्थगतं पुराणम् ।	<br>
ब्रह्माणमीशं जगतां प्रसूतिं	<br>
नमोऽस्तु तुभ्यं तु पितामहाय ॥ ७३.२२ ॥	<br><br>
संसारचक्रभ्रमणैरनेकैः	<br>
क्वचिद् भवान् देववरादिदेव ।	<br>
सन्मार्गिभिर्ज्ञानविशुद्धसत्त्वै -	<br>
रुपास्यसे किं प्रलपाम्यहं त्वाम् ॥ ७३.२३ ॥	<br><br>
एकं भवन्तं प्रकृतेः परस्ताद्	<br>
यो वेत्त्यसौ सर्वविदादिबोद्धा ।	<br>
गुणा न तेषु प्रसभं विभेद्या	<br>
विशालमूर्तिर्हि सुसूक्ष्मरूपः ॥ ७३.२४ ॥	<br><br>
निर्वाक्यो निर्मनो विगतेन्द्रियोऽसि	<br>
कर्माभवान्नो विगतैककर्मा ।	<br>
संसारवांस्त्वं हि न तादृशोऽसि	<br>
पुनः कथं देववरासि वेद्यः ॥ ७३.२५ ॥	<br><br>
मूर्तामूर्तं त्वतुलं लभ्यते ते	<br>
परं वपुर्देव विशुद्धभावैः ।	<br>
संसारविच्छित्तिकरैर्यजद्भि -	<br>
रतोऽवसीयेत चतुर्भुजस्त्वम् ॥ ७३.२६ ॥	<br><br>
परं न जानन्ति यतो वपुस्ते	<br>
देवादयोऽप्यद्भुतकारणं तत् ।	<br>
अतोऽवतारोक्ततनुं पुराण -	<br>
माराधयेयुः कमलासनाद्याः ॥ ७३.२७ ॥	<br><br>
न ते वपुर्विश्वसृगब्जयोनि-	<br>
रेकान्ततो वेद महानुभावः ।	<br>
परं त्वहं वेद्मि कविं पुराणं	<br>
भवन्तमाद्यं तपसा विशुद्धः ॥ ७३.२८ ॥	<br><br>
पद्मासनो मे जनकः प्रसिद्ध -	<br>
श्चैतत् प्रसूतावसकृत्पुराणैः ।	<br>
संबोध्यते नाथ न मद्विधोऽपि	<br>
विदुर्भवन्तं तपसा विहीनाः ॥ ७३.२९ ॥	<br><br>
ब्रह्मादिभिस्तत्प्रवरैरबोध्यं	<br>
त्वां देव मूर्खाः स्वमनन्तनत्या ।	<br>
प्रबोधमिच्छन्ति न तेषु बुद्धि -	<br>
रुदारकीर्त्तिष्वपि वेदहीनाः ॥ ७३.३० ॥	<br><br>
जन्मान्तरैर्वेदविदां विवेक -	<br>
बुद्धिर्भवेन्नाथ तव प्रसादात् ।	<br>
त्वल्लब्धलाभस्य न मानुषत्वं	<br>
न देवगन्धर्वगतिः शिवं स्यात् ॥ ७३.३१ ॥	<br><br>
त्वं विष्णुरूपोऽसि भवान् सुसूक्ष्मः	<br>
स्थूलोऽसि चेदं कृतकृत्यतायाः ।	<br>
स्थूलः सुसूक्ष्मः सुलभोऽसि देव	<br>
त्वद्वाह्यवृत्त्या नरके पतन्ति ॥ ७३.३२ ॥	<br><br>
किमुच्यते वा भवति स्थितेऽस्मिन्	<br>
खात्म्येन्दुवह्न्यर्कमहीमरुद्भिः ।	<br>
तत्त्वैः सतोयैः समरूपधारि -	<br>
ण्यात्मस्वरूपे विततस्वभावे ॥ ७३.३३ ॥	<br><br>
इति स्तुतिं मे भगवन्ननन्त	<br>
जुषस्व भक्तस्य विशेषतश्च ।	<br>
सृष्टिं सृजस्वेति तवोदितस्य	<br>
सर्वज्ञतां देहि नमोऽस्तु विष्णो ॥ ७३.३४ ॥	<br><br>
चतुर्मुखो यो यदि कोटिवक्त्रो	<br>
भवेन्नरः क्वापि विशुद्धचेताः ।	<br>
स ते गुणानामयुतैरनेकै -	<br>
र्वदेत् तदा देववर प्रसीद ॥ ७३.३५ ॥	<br><br>
समाधियुक्तस्य विशुद्धबुद्धे -	<br>
स्त्वद्भावभावैकमनोऽनुगस्य ।	<br>
सदा हृदिस्थोऽसि भवान्नमस्ते	<br>
न सर्वगस्यास्ति पृथग्व्यवस्था ॥ ७३.३६ ॥	<br><br>
इति प्रकाशं कृतमेतदीश	<br>
स्तवं मया सर्वगतं विबुद्ध्वा ।	<br>
संसारचक्रक्रममाणयुक्त्या	<br>
भीतं पुनीह्यच्युत केवलत्वम् ॥ ७३.३७ ॥	<br><br>
<b>श्रीवराह उवाच ।	<br></b>
इति स्तुतस्तदा देवो रुद्रेणामिततेजसा ।	<br>
उवाच वाक्यं संतुष्टो मेघगम्भीरनिःस्वनः ॥ ७३.३८ ॥	<br><br>
<b>विष्णुरुवाच ।	<br></b>
वरं वरय भद्रं ते देव देव उमापते ।	<br>
न भेदश्चावयोर्देव एकावावामुभावपि ॥ ७३.३९ ॥	<br><br>
<b>रुद्र उवाच ।	<br></b>
ब्रह्मणाऽहं नियुक्तस्तु प्रजाः सृज इति प्रभो ।	<br>
तत्र ज्ञानं प्रयच्छस्व त्रिविधं भूतभावनम् ॥ ७३.४० ॥	<br><br>
<b>विष्णुरुवाच ।	<br></b>
सर्वज्ञस्त्वं न संदेहो ज्ञानराशिः सनातनः ।	<br>
देवानां च परं पूज्यः सर्वदा त्वं भविष्यसि ॥ ७३.४१ ॥	<br><br>
एवमुक्तः पुनर्वाक्यमुवाचोमापतिर्मुदा ।	<br>
अन्यं देहि वरं देव प्रसिद्धं सर्वजन्तुषु ॥ ७३.४२ ॥	<br><br>
मूर्तो भूत्वा भवानेव मामाराधय केशव ।	<br>
मां वहस्व च देवेश वरं मत्तो गृहाण च ।	<br>
येनाहं सर्वदेवानां पूज्यात् पूज्यतरो भवे ॥ ७३.४३ ॥	<br><br>
<b>विष्णुरुवाच ।	<br></b>
देवकार्यावतारेषु मानुषत्वमुपागतः ।	<br>
त्वामेवाराधयिष्यामि त्वं च मे वरदो भव ॥ ७३.४४ ॥	<br><br>
यत् त्वयोक्तं वहस्वेति देवदेव उमापते ।	<br>
सोऽहं वहामि त्वां देवं मेघो भूत्वा शतं समाः ॥ ७३.४५ ॥	<br><br>
एवमुक्त्वा हरिर्मेघः स्वयं भूत्वा महेश्वरम् ।	<br>
उज्जहार जलात् तस्माद् वाक्यं चेदमुवाच ह ॥ ७३.४६ ॥	<br><br>
य एते दश चैकश्च पुरुषाः प्राकृताः प्रभो ।	<br>
ते वैराजा महीं याता आदित्या इति संज्ञिताः ॥ ७३.४७ ॥	<br><br>
मदंशो द्वादशो यस्तु विष्णुनामा महीतले ।	<br>
अवतीर्णो भवन्तं तु आराधयति शंकर ॥ ७३.४८ ॥	<br><br>
एवमुक्त्वा स्वकादंशात् सृष्ट्वादित्यं घनं तथा ।	<br>
नारायणः शब्दवच्च न विद्मः क्व लयं गतः ॥ ७३.४९ ॥	<br><br>
<b>रुद्र उवाच ।	<br></b>
एवमेष हरिर्देवः सर्वगः सर्वभावनः ।	<br>
वरदोऽभूत् पुरा मह्यं तेनाहं दैवतैर्वरः ॥ ७३.५० ॥	<br><br>
नारायणात् परो देवो न भूतो न भविष्यति ।	<br>
एतद् रहस्यं वेदानां पुराणानां च सत्तम ।	<br>
मया वः कीर्तितं सर्वं यथा विष्णुरिहेज्यते ॥ ७३.५१ ॥	<br><br>
॥ इति श्रीवराहपुराणे भगवच्छास्त्रे त्रिसप्ततितमोऽध्यायः ॥ ७३ ॥	<br>
