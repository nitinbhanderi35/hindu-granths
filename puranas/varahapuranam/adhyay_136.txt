अथ प्रायश्चित्तकर्मसूत्रम्।।<br>
श्रीवराह उवाच ।। <br>
दीपं स्पृष्ट्वा तु यो देवि मम कर्माणि कारयेत् ।। <br>
तस्यापराधाद्वै भूमे पापं प्राप्नोति मानवः।।१ ।। <br>
तच्छृणुष्व महाभागे कथ्यमानं मयाऽनघे।।<br>
जायते षष्टिवर्षाणि कुष्ठी गात्रपरिप्लुत।।२।। <br>
चाण्डालस्य गृहे तत्र एवमेतन्न संशयः ।। <br>
एवं भुक्त्वा तु तत्कर्म मम क्षेत्रे मृतो यदि ।। ३ ।। <br>
मद्भक्तश्चैव जायेत शुद्धे भागवते गृहे ।। <br>
प्रायश्चित्तं प्रवक्ष्यामि दीपस्य स्पर्शनाद्भुवि ।।४।। <br>
तरन्ति मनुजा येन कष्टं चाण्डालयोनिषु ।। <br>
यस्य कस्यापि मासस्य शुक्लपक्षे च द्वादशी ।। ५ ।। <br>
चतुर्थभक्तमाहारमाकाशशयने स्वपेत् ।। <br>
दीपं दत्त्वापराधाद्वै तरन्ति मनुजा भुवि ।। ६ ।। <br>
शुचिर्भूत्वा यथान्यायं मम कर्मपथे स्थितः ।। <br>
एतत्ते कथितं भद्रे स्पर्शने दीपकस्य तु ।। ७ ।। <br>
संसारशोधनं चैव यत्कृत्वा लभते शुभम् ।। <br>
श्मशानं यो नरो गत्वा अस्नात्वैव तु मां स्पृशेत् ।। ८ ।। <br>
मम दोषापराधस्य शृणु तत्त्वेन यत्फलम् ।। <br>
जम्बुको जायते भूमौ वर्षाणां नव पंच च ।। ९ ।। <br>
गृध्रस्तु सप्त वर्षाणि जायते खचरेश्वरः ।। <br>
चरन्तौ मानुषं मांसमुभौ तौ गृध्रजम्बुकौ ।। 136.१० ।। <br>
पिशाचो जायते तत्र वर्षाणि नव पंच च ।। <br>
ततस्तु कुणपोच्छिष्टं त्रिंशद्वर्षाणि खादति ।। ११ ।। <br>
ततो नारायणाच्छ्रुत्वा धरणी वाक्यमब्रवीत् ।। <br>
एतन्मे परमं गुह्यं लोकनाथ जनार्दन ।। १२ ।। <br>
परं कौतूहलं देव निखिलं वक्तुमर्हसि ।। <br>
श्मशानं पुण्डरीकाक्ष ईश्वरेण प्रशंसितम्।। १३।। <br>
किन्त्वत्र त्रिगुणं देव पवित्रे शिवभाषिते ।। <br>
स तव रमते नित्यं भगवांस्तु महामतिः।।१४।। <br>
कपालं गृह्य देवोऽत्र दीप्तिमन्तं महौजसम् ।। <br>
प्रशंसितं च रुद्रेण भवता किं विनिन्दितम् ।। १५ ।। <br>
श्मशानं पद्मपत्राक्ष रुद्रस्य च निशि प्रियम् ।। <br>
श्रीवराह उवाच ।। <br>
शृणु तत्त्वेन मे देवि इदमाख्यानमुत्तमम् ।। १६।। <br>
अद्यापि ते न जानन्ति ह्यनघे संशितव्रताः ।। <br>
कृत्वा सुदुष्करं कर्म सर्वभूतपतिं हरिम् ।। १७ ।। <br>
हत्वा च बालान्वृद्धांश्च त्रिपुरे रूपिणीः स्त्रियः ।। <br>
तेन पापेन सम्बद्धो न शक्नोति विचेष्टितुम् ।। १८।। <br>
प्रणष्टमानसैश्वर्यो नष्टा माया च योगिनः ।। <br>
विवर्णवदनो भूत्वा तिष्ठते स महेश्वरः ।। १९।। <br>
तत्र स्थाने शिवो भूमे गणैः सर्वैः समावृतः ।। <br>
नष्टमायं ततो देवि चिन्तयामि वसुन्धरे ।। 136.२० ।।<br>
ततो ध्यातो मया देवि शङ्करः पुनरेष्यति ।। <br>
यावत्पश्यामि तं देवं देवि दिव्येन चक्षुषा ।। २१ ।। <br>
नष्टं मायाबलं रुद्रं सर्वभूतमहेश्वरम् ।। <br>
ततोऽहं तत्र गत्वा तु यष्टुकामं त्रियम्बकम् ।। २२ ।। <br>
नष्टसंज्ञो हतज्ञानो नष्टयोगबलोऽबलः ।। <br>
तत ईशो मया चोक्तो वाक्यमेवं सुखावहम् ।। २३ ।। <br>
किमिदं तिष्ठसे रुद्र कश्मलेन समावृतः ।। <br>
त्वं कर्त्ता च विकर्त्ता च विकाराकार एव च ।। २४ ।। <br>
त्वं वैशाख्यं वियोगं च त्वं योनिस्त्वं परायणम् ।। <br>
त्वमुग्रदेवदेवादिस्त्वं साम त्वं तथा दिशः ।। २५ ।। <br>
किं न बुध्यति चात्मानं गणैः परिवृतो भवान् ।। <br>
किमिदं देवदेवेश विवर्णः पृथुलोचनः ।। २६ ।। <br>
तन्ममाचक्ष्व तत्त्वेन यत्पृष्टोसि मया भवान् ।। <br>
स्मर योगं च मायां च पश्य विष्णोर्महात्मनः ।। २७ ।। <br>
तव चैव प्रियार्थाय येनाहमिह चागतः ।। <br>
ततो मम वचः श्रुत्वा लब्धसंज्ञो महेश्वरः ।।२८।। <br>
उवाच मधुरं वाक्यं पापसन्तप्तलोचनः ।। <br>
श्रृणु तत्त्वेन मे देव कोऽन्योऽप्येवं करिष्यति ।।२९।। <br>
देवं नारायणं चैकं सर्वलोकमहेश्वरम् ।। <br>
हे विष्णो त्वत्प्रसादेन देवत्वं चैव माधव।।136.३० ।। <br>
लब्धो योगश्च साङ्ख्यं च जातोऽस्मि विगतज्वरः ।। <br>
त्वत्प्रसादेन जातोऽस्मि पूर्णाम्बुरिव सागरः ।। ३१ ।। <br>
अहं त्वां तु विजानामि मां त्वं जानासि माधव ।। <br>
आवयोरन्तरं कोऽपि न पश्यति जनार्दन ।। ३२ ।। <br>
ब्रह्माणं तु विजानाति नावयोरन्तरेण हि ।। <br>
साधु विष्णो महाभाग सर्वमायाकरण्डक ।। ३३ ।। <br>
एवं मह्यं हरो वाक्यमुक्त्वा भूतमहेश्वरः ।। <br>
मुहूर्त्तं ध्यानमास्थाय पुनः प्रोवाच माधवि ।। ३४ ।। <br>
तव विष्णो प्रसादेन मया तत्त्रिपुरं हतम् ।। <br>
निहता दानवास्तत्र गर्भिण्यश्च निपातिताः ।। ३५ ।। <br>
बालवृद्धा हतास्तत्र विस्फुरन्तो दिशो दश ।। <br>
तस्य पापस्य दोषेण न शक्नोमि विचेष्टितुम् ।। ३६ ।। <br>
प्रणष्टयोगमायश्च नष्टैश्वर्यश्च माधव ।। <br>
कि कर्त्तव्यं मया विष्णो पापावस्थेन सम्प्रति ।।३७।। <br>
विष्णो तत्त्वेन मे ब्रूहि शोधनं पाप नाशनम् ।। <br>
येन वै कृतमात्रेण शुद्धो मुच्येत किल्बिषात् ।। ३८ ।। <br>
एवं चिन्तात्मनस्तस्य मया रुद्रस्य भाषितम् ।। <br>
कपालमालां गृहीत्वा समलं गच्छ शङ्कर ।। ३९ ।। <br>
ममैवं वचनं श्रुत्वा भगवान्परमेश्वरः ।। <br>
उवाच मां पुनर्व्यक्तं मां बोधय जगत्पते ।। 136.४० ।। <br>
कीदृशः समलो विष्णो यत्र गच्छामहे वयम् ।। <br>
ततस्तस्य वचः श्रुत्वा शङ्करस्य महेश्वरि ।। ४१ ।। <br>
तत्पापशोधनार्थाय मया वाक्यं प्रभाषितम् ।। <br>
श्मशानं समलं रुद्र पूतिको व्रणगन्धिकः ।। ४२ ।। <br>
स्वयं तिष्ठन्ति वै तत्र मनुजा विगतस्पृहः ।। <br>
तत्र गृह्य कपालानि रम तत्रैव शङ्कर ।। ४३ ।। <br>
तत्र वर्षसहस्राणि दिव्यान्येव दृढव्रतः ।। <br>
ततो भक्षय मांसानि पापक्षयचिकीर्षुकः ।। ४४ ।। <br>
हतानां चैव मांसानि ये च भोज्यास्तव प्रियाः ।। <br>
एवं सर्वैर्गणैः सार्द्धं वस तत्र सुनिश्चितः ।। ४५ ।। <br>
पूर्णे वर्षसहस्रे तु स्थित्वा त्वं समले पुनः ।। <br>
गच्छाश्रमपदं पश्चाद्गौतमस्य महामुनेः ।। ४६ ।। <br>
तत्र ज्ञास्यसि चात्मानं गौतमाश्रमसंस्थितः ।। <br>
प्रसादाद्गौतममुनेर्भवता गतकिल्बिषः ।। ४७ ।। <br>
सततं पापसम्पन्नं कपालं शिरसि स्थितम् ।। <br>
ऋषिः पातयितुं शक्तस्त्वत्प्रसादान्न सशंयः ।। ४८ ।। <br>
एवं रुद्रं वरं दत्त्वा तत्रैवान्तर्हितोऽभवम् ।। <br>
रुद्रोऽपि भ्रमते तत्र श्मशाने पापसंवृते ।।४९।। <br>
अतो न रोचते भूमे श्मशानं मे कदाचन ।। <br>
यत्र रुद्रकृतं पापं स्थितं किल भयावहम् ।। 136.५० ।। <br>
एतत्ते कथितं भद्रे श्मशानं मे जुगुप्सितम् ।। <br>
विना तु कृतसंस्कारो मम कर्मपरायणः ।। ५१ ।। <br>
प्रायश्चित्तं प्रवक्ष्यामि येन शुध्यति किल्बिषात् ।। <br>
कृत्वा चतुर्थभक्षं तु दिनानि दश पंच च ।। ५२ ।। <br>
आकाशशयनं कुर्यादेकवस्त्रः कुशासने ।। <br>
प्रभाते पंचगव्यं च पातव्यं कर्मशोधनम् ।। ५३ ।। <br>
विमुक्तः सर्वपापेभ्यो मम लोकं स गच्छति ।। <br>
पिण्याकं भक्षयित्वा तु यो देवमुपसर्पति ।। ५४ ।। <br>
तस्य वै शृणु सुश्रोणि प्रायश्चित्तं सुशोधनम् ।। <br>
उलूको दश वर्षाणि कच्छपस्तु समास्त्रयः ।। ५५ ।। <br>
जायते मानवस्तत्र मम कर्मपरायणः ।। <br>
यांस्तु दोषान्प्रपश्यन्ते संसारेऽस्मिन्वसुन्धरे ।। ५६ ।। <br>
तस्य वक्ष्यामि सुश्रोणि प्रायश्चित्तं महौजसम् ।। <br>
किल्बिषाद्येन मुच्येत संसारान्तं च गच्छति ।। ५७ ।। <br>
यावकेन दिनैकं तु गोमूत्रेण च कारयेत्।।<br>
रात्रौ वीरासनं कुर्यादाकाशशयने वसेत् ।। ५८ ।। <br>
न स गच्छति संसारं मम लोकं स गच्छति ।। <br>
वराहमांसेन तु यो मम कुर्वीत प्रापणम् ।। ५९ ।। <br>
मूर्खः स पापकर्मा च मम कर्मपरायणः ।। <br>
यांस्तु दोषान्प्रपद्येत संसारं च वसुन्धरे ।। 136.६० ।। <br>
यावद्रोम वराहस्य मम गात्रेषु संस्थितम् ।। <br>
तावद्वर्षसहस्राणि नरके पच्यते भुवि ।। ६१ ।। <br>
अन्यच्च ते प्रवक्ष्यामि तच्छृणुष्व वसुन्धरे ।। <br>
वाराहेण तु मांसेन यस्तु कुर्वीत प्रापणम् ।। ६२ ।। <br>
यावत् तत्तनुसंस्थं तु भजते तु प्रतिष्ठितम् ।। <br>
तावत्स पतते देवि सौकरीं योनिमास्थितः ।।६३।। <br>
अन्यच्च ते प्रवक्ष्यामि तच्छृणुष्व वसुन्धरे ।। <br>
यां गतिं सम्प्रपद्येत मम कर्मपरायणः ।।६४।। <br>
अन्धो भूत्वा ततो देवि जन्म चैवं प्रतिष्ठितम् ।। <br>
एवं गत्वा तु संसारं वराहमांसप्रापणात् ।।६५।। <br>
जायते विपुले सिद्धे कुले भागवते शुचिः ।। <br>
विनीतः कृतसंस्कारो मम कमर्परायणः ।।६६।। <br>
द्रव्यवान्गुणवांश्चैव रूपवाञ्छीलवाञ्छुचिः ।। <br>
प्रायश्चित्तं प्रवक्ष्यामि तस्य कायविशोधनम् ।। ६७ ।। <br>
किल्बिषाद्येन मुच्येत मम कर्मपरायणः ।। <br>
फलाहारो दिनान्सप्त सप्त मूलाशनस्तथा ।। ६८ ।। <br>
दिनानि सप्त तिष्ठेत सप्त वै पायसेन च ।। <br>
तक्रेण सप्त दिवसान्सप्त पावकभोजनः ।। ६९ ।। <br>
प्रायश्चित्तान्महाभागे मम लोकं स गच्छति ।। <br>
मद्यं पीत्वा वरारोहे यस्तु मामुपसर्पति ।। 136.७० ।। <br>
तत्र दोषं प्रवक्ष्यामि शृणु सुन्दरि तत्त्वतः ।। <br>
दशवर्षसहस्राणि दरिद्रो जायते पुनः ।।७१।। <br>
ततो भवेत्सुपूतात्मा मद्भक्तः स न संशयः ।। <br>
यस्तु भागवतो भूत्वा कामरागेण मोहितः ।। ७२ ।। <br>
दीक्षितः पिबते मद्यं प्रायश्चित्तं न विद्यते ।। <br>
अन्यच्च ते प्रवक्ष्यामि तच्छृणुष्व वसुन्धरे ।। ७३ ।। <br>
अग्निवर्णां सुरां पीत्वा तेन मुच्येत किल्बिषात् ।। <br>
य एतेन विधानेन प्रायश्चित्तं समाचरेत् ।। ७४ ।। <br>
न स लिप्यति पापेन संसारं च न गच्छति ।। <br>
कौसुम्भं चैव यः शाकं भक्षयेन्मम पूजकः ।।७५।। <br>
नरके पच्यते घोरे दश पंच च सूकरः ।। <br>
ततो गच्छेच्छ्वयोनौ च त्रीणि वर्षाणि जम्बुकः ।।७६।। <br>
वर्षमेकं ततः शुध्येन्मत्कर्मणि रतः शुचिः ।। <br>
मम लोकमवाप्नोति शुद्धो भूत्वा वसुन्धरे ।।७७।। <br>
ततो भूमिर्वचः श्रुत्वा प्रत्युवाच पुनर्हरिम् ।। <br>
कुसुम्भशाकनैवेद्यप्रापणेन च किल्बिषात्।।७८।। <br>
कथं मुच्येत देवेश प्रायश्चित्तं वद प्रभो ।। <br>
श्रीवराह उवाच ।। <br>
यो मे कुसुम्भशाकेन प्रापणं कुरुते नरः ।। ७९ ।। <br>
दशवर्षसहस्राणि नरके परिपच्यते ।। <br>
प्रायश्चित्तं प्रवक्ष्यामि तच्च मे वदतः शृणु ।। 136.८० ।। <br>
भक्षणे तु कृते कुर्याच्चान्द्रायणमतन्द्रितः ।। <br>
प्रापणे तु कृते कुर्याद्द्वादशाहं पयोव्रतम् ।। ८१ ।। <br>
य एतेन विधानेन प्रायश्चित्तं समाचरेत् ।। <br>
न स लिप्येत पापेन मम लोकं च गच्छति ।। ८२ ।। <br>
यः पारक्येण वस्त्रेण न धूतेन च माधवि ।। <br>
प्रायश्चित्ती भवेन्मूर्खो मम कर्मपरायणः ।। ८३ ।। <br>
करोति मम कर्माणि स्पृशते मां तदा स्थितः ।। <br>
मृगो वै जायते देवि वर्षाणि त्रीणि सप्त च ।।८४।। <br>
हीनपादेन जायेत चैकं जन्म वसुन्धरे ।। <br>
मूर्खश्च क्रोधनश्चैव मद्भक्तश्चैव जायते ।। ८५ ।। <br>
तस्य वक्ष्यामि सुश्रोणि प्रायश्चित्तं महौजसम् ।। <br>
येन गच्छति संसारं मम भक्तो व्यवस्थितः ।। ८६ ।। <br>
अष्टभक्तं ततः कृत्वा मम भक्तिपरायणः ।। <br>
माघस्यैव तु मासस्य शुक्लपक्षस्य द्वादशीम् ।। ८७ ।। <br>
तिष्ठेज्जलाशये गत्वा शान्तो दान्तो यतव्रतः ।। <br>
अनन्यमानसो भूत्वा मम चिन्तापरायणः ।। ८८ ।। <br>
प्रभातायां तु शर्वर्यामुदिते तु दिवाकरे ।। <br>
पचगव्यं ततः पीत्वा मम कर्माणि कारयेत् ।।८९।। <br>
य एतेन विधानेन प्रायश्चित्तं समाचरेत्।। <br>
सर्वपापविनिर्मुक्तो मम लोकं स गच्छति ।।136.९०।।<br>
( अकृत्वा यो नवान्नानि मम कर्मपरायणः ।।) <br>
ततो भागवतो भूत्वा नवान्नं यो न कारयेत् ।। ९१ ।। <br>
पितरस्तस्य नाश्नन्ति वर्षाणि दश पंच च ।। <br>
अदत्त्वा यस्तु भुञ्जीत नवान्नानि कदाचन ।। ९२ ।। <br>
न तस्य धर्मो विद्येत एवमेतन्न संशयः ।। <br>
अन्यच्च ते प्रवक्ष्यामि येन तस्मात्प्रमुच्यते ।। ९३ ।। <br>
प्रायश्चित्तं महाभागे मम भक्तसुखावहम् ।। <br>
उपवासं त्रिरात्रं तु तत एकेन वा पुनः ।। ९४ ।। <br>
आकाशशयनं कृत्वा चतुर्थेऽहनि शुध्यति ।। <br>
एवं तत्र विधिं कृत्वा उदिते च दिवाकरे ।। ९५ ।। <br>
पंचगव्यं ततः पीत्वा शीघ्रं मुच्येत किल्बिषात् ।। <br>
य एतेन विधानेन प्रायश्चित्तं समाचरेत् ।। ९६ ।। <br>
सर्वसङ्गं परित्यज्य मम लोकं स गच्छति ।। <br>
अदत्त्वा गन्धमाल्यानि यो मे धूपं प्रयच्छति ।। ९७ ।। <br>
कुणपो जायते भूमे यातुधानो न संशयः ।। <br>
वर्षाणि चैकविंशानि अयस्कारनिवासकः ।। ९८ ।। <br>
तिष्ठत्यत्र महाभागे एवमेतन्न संशयः ।। <br>
अन्यच्च ते प्रवक्ष्यामि तच्छृणुष्व वसुन्धरे ।। ९९ ।। <br>
प्रायश्चित्तं प्रवक्ष्यामि येन मुच्येत किल्बिषात् ।। <br>
यस्य कस्यचिन्मासस्य शुक्लपक्षस्य द्वादशीम् ।। 136.१०० ।। <br>
उपोष्य चाष्टभक्तं तु दशैकादशमेव च ।। <br>
प्रभातायां तु शर्वर्यामुदिते रविमण्डले ।। १०१ ।। <br>
पंचगव्यं ततः पीत्वा शीघ्रं मुच्यति किल्बिषात् ।। <br>
य एतेन विधानेन प्रायश्चित्तं समाचरेत् ।। १०२ ।। <br>
तानि तानि तरन्त्येव सर्व एव पितामहाः ।। <br>
वहन्नुपानहौ पद्भ्यां यस्तु मामुपचक्रमेत् ।। १०३ ।। <br>
चर्मकारस्तु जायेत वर्षाणां तु त्रयोदश ।। <br>
तज्जन्मनः परिभ्रष्टः सूकरो जायते पुनः ।। १०४।। <br>
सूकरत्वात्परिभ्रष्टः श्वा भवेच्च जुगुप्सितः ।। <br>
ततः श्वत्त्वात्परिभ्रष्टो मानुषेषूपजायते ।। १०५ ।। <br>
मद्भक्तश्च विनीतश्च अपराधविवर्जितः ।। <br>
मुक्तस्तु सर्वसंसारान्मम लोकं स गच्छति ।। १०६ ।। <br>
य एतेन विधानेन वसुधे कर्म कारयेत् ।। <br>
न स लिप्येत पापेन एवमेतन्न संशयः ।। १०७ ।। <br>
भेरीशब्दमकृत्वा तु यस्तु मां प्रतिबोधयेत् ।। <br>
बधिरो जायते भूमे एकं जन्म न संशयः ।। १०८ ।। <br>
तस्य वक्ष्यामि सुश्रोणि प्रायश्चित्तं मम प्रियम् ।। <br>
किल्बिषाद्येन मुच्येत भेरीताडनमोहितः ।। १०९ ।। <br>
यस्य कस्यचिन्मासस्य शुक्लपक्षे तु द्वादशी ।। <br>
आकाशशयनं कृत्वा शीघ्रं मुच्येत किल्बिषात् ।। 136.११० ।। <br>
य एतेन विधानेन वसुधे कर्म कारयेत् ।। <br>
अपराधं न गच्छेत्तु मम लोकं स गच्छति ।। १११ ।। <br>
अन्नं भुक्त्वा बहुतरमजीर्णेन परिप्लुतः ।। <br>
उद्गारेण समायुक्तः अस्नात उपसर्पति ।। ११२ ।। <br>
एकजन्मनि श्वा चैव वानरश्चैव जायते ।। <br>
एकस्मिञ्जन्मनि च्छागः सृगालश्चैकजन्मनि ।। ११३ ।। <br>
एकजन्म भवेदन्धो मूषको जायते पुनः ।। <br>
तारितो ह्येष संसाराज्जायते विपुले कुले ।।११४।। <br>
शुद्धो भागवतः श्रेष्ठस्त्वपराधविवर्ज्जित।।<br>
प्रायश्चित्तं प्रवक्ष्यामि मम भक्तसुखावहम्।।११५।। <br>
किल्बिषाद्येन मुच्येत मम भक्तिपरायणः ।। <br>
त्रिदिनं पावकाहारो मूलाहारो दिनत्रयम् ।। ११६ ।। <br>
पायसेन दिनत्रय्यां त्रिदिनं सक्तुना तथा ।। <br>
त्रिदिनं वायुभक्षोऽपि आकाशशयनस्त्रिकम् ।।११७।। <br>
उत्थायापररात्रे तु कृत्वा वै दन्तधावनम्।।<br>
पंचगव्यं पिबेच्चैव शरीरपरिशोधनम् ।।११८।। <br>
य एतेन विधानेन प्रायश्चित्तं समाचरेत् ।। <br>
न स लिप्येत पापेन मम लोकं स गच्छति ।। ११९ ।। <br>
आख्यानानां महाख्यानं तपसां च परं तपः ।। <br>
अत्राहं कीर्त्तयिष्यामि ब्राह्मणेभ्यो महेश्वरि ।। 136.१२० ।। <br>
एष धर्मश्च कीर्त्तिश्च आचाराणां महौजसाम् ।। <br>
गुणानां च परं श्रेष्ठं ऋतीनां च महा ऋतिः ।। १२१ ।। <br>
य एतत्पठते नित्यं कल्यमुत्थाय मानवः ।। <br>
स पितॄँस्तारयेज्जन्तुर्दश पूर्वान्दशापरान् ।। १२२ ।। <br>
आरोग्याणां महारोग्यं मङ्गलानां तु मङ्गलम् ।। <br>
रत्नानां परमं रत्नं सर्वपापप्रणाशनम् ।। १२३ ।। <br>
यस्तु भागवतो नित्यं पठते च दृढव्रतः ।। <br>
कृत्वा सर्वापराधानि न स पापेन लिप्यते ।। १२४ ।। <br>
एष जप्यः प्रमाणं च सन्ध्योपासनमेव च ।। <br>
कल्यमुत्थाय पठते मम लोकं स गच्छति ।। १२५ ।। <br>
न पठेन्मूर्खमध्ये तु कुशिष्याणां तथैव च ।। <br>
दद्याद्भागवते श्रेष्ठे मम कर्मपरायणे ।। १२६ ।। <br>
एतत्ते कथितो देवि आचारस्य विनिश्चयः ।। <br>
पूर्वं त्वया यत्पृष्टं तु किमन्यच्छ्रोतुमिच्छसि ।। १२७ ।। <br>
इति श्रीवराहपुराणे भगवच्छास्त्रे प्रायश्चित्तकर्मसूत्रं नाम षट्त्रिंशदधिकशततमोऽध्यायः ।। १३६ ।।<br>
<br>
