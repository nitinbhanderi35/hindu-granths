धरण्युवाच ।<br>
कथमाराध्यसे देव भक्तिमद्भिर्नरैर्विभो ।<br>
स्त्रीभिर्वा सर्वमेतन्मे शंस त्वं भूतभावन ।। ३७.१ ।।<br>
श्रीवराह उवाच ।<br>
भावसाध्योऽस्म्यहं देवि न वित्तैर्न जपैरहम् ।<br>
साध्यस्तथाऽपि भक्तानां कायक्लेशं वदामि ते ।। ३७.२ ।।<br>
कर्मणा मनसा वाचा मच्चित्तो यो नरो भवेत् ।<br>
तस्य व्रतानि धास्यामि विविधानि निबोध मे ।। ३७.३ ।।<br>
अहिंसा सत्यमस्तेयं ब्रह्मचर्यं प्रकीर्तितम् (-कल्कत)ा ।<br>
एतानि मानसान्याहुर्व्रतानि तु धराधरे ।। ३७.४ ।।<br>
एकभक्तं तथा नक्तमुपवासादिकं च यत् ।<br>
तत्सर्वं कायिकं पुंसां व्रतं भवति नान्यथा ।। ३७.५ ।।<br>
<sup id="cite_ref-1" class="reference"><a href="#cite_note-1">[१]</a></sup>मौनं चाध्ययनं चैव देवस्तुत्यर्थकीर्तितत् ।<br>
निवृत्तिश्चापि पैशुन्याद् वाचिकं व्रतमुत्तमम् ।।३७.६ ।।<br>
अत्रापि श्रूयते चान्यदृषिरुग्रतपाः पुरा ।<br>
ब्रह्मपुत्रः पुरा कल्पे आरुणिर्नाम नामतः ।। ३७.७ ।।<br>
सोऽरण्यमगमत् किंचित् तपोर्थी द्विजसत्तमः ।<br>
तपस्तेपे ततस्तस्मिन्नुपवासपरायणः ।। ३७.८ ।।<br>
देविकायास्तटे रम्ये सोऽवसद् ब्राह्मणः किल ।<br>
कदाचिदभिषेकाय स जगाम महानदीम् ।। ३७.९ ।।<br>
तत्र स्नात्वा जपन् विप्रो ददर्शायान्तमग्रतः ।<br>
व्याधं महाधनुःपाणिमुग्रनेत्रं विभीषणम् ।। ३७.१० ।।<br>
तं द्विजं हन्तुमायात् स वल्कलानां जिघृक्षया ।<br>
तं दृष्ट्वा क्षुभितो विप्रो ब्रह्मघ्नस्य भयादिति ।<br>
ध्यायन् नारायणं देवं तस्थौ तत्रैव स द्विजः ।। ३७.११ ।।<br>
तं दृष्ट्वाऽन्तर्गतहरिं व्याधो भीत इवाग्रतः ।<br>
विहाय सशरं चापं ततो वचनमब्रवीत् ।। ३७.१२ ।।<br>
व्याध उवाच ।<br>
हन्तुमिच्छुरहं ब्रह्मन् भवन्तं प्रागिहागतः ।<br>
इदानीं दर्शनात् तुभ्यं सा मतिः क्वापि मे गता ।। ३७.१३ ।।<br>
ब्राह्मणानां सहस्त्राणि सस्त्रीणामयुतानि च ।<br>
निहतानि मया ब्रह्मन् निहतौ च कुटम्बिनौ ।। ३७.१४ ।।<br>
नरकेऽभ्यधिकं चित्तं कदाचिदपि विद्यते ।<br>
इदानीं तप्तुमिच्छामि तपोऽहं त्वत्समीपतः ।<br>
उपदेशप्रदानेन प्रसादं कर्तुमर्हसि ।। ३७.१५ ।।<br>
एवमुक्तोऽप्यसौ विप्रो नोत्तरं प्रत्यपद्यत ।<br>
ब्रह्महा पापकर्मेति मत्वा ब्राह्मणपुंगवः ।। ३७.१६ ।।<br>
अनुक्तोऽपि स धर्मेप्सुर्व्याधस्तत्रैव तस्थिवान् ।<br>
स्नात्वा नद्यां द्विजः सोऽपि वृक्षमूलमुपाश्रितः ।। ३७.१७ ।।<br>
कस्यचित् त्वथ कालस्य तां नदीमगमत् किल ।<br>
व्याघ्रो बुभुक्षितः शान्तं तं विप्रं हन्तुमुद्यतः ।। ३७.१८ ।।<br>
अन्तर्जलगतं विप्रं यावद् व्याघ्रो जिघृक्षति ।<br>
तावद् व्याधेन विद्धोऽसौ सद्यः प्राणैर्वियोजितः ।। ३७.१९ ।।<br>
तस्माद् व्याघ्रशरीरात् तु उत्थाय पुरुषः किल ।<br>
विप्रश्चान्तर्जले मग्नः श्रुत्वा तं शब्दमाकुलम् ।<br>
नमो नारायणायेति वाक्यमुच्चैरुवाच ह ।। ३७.२० ।।<br>
व्याघ्रेणापि श्रुतो मन्त्रः प्राणैः कण्ठस्थितैस्ततः ।<br>
श्रुतमात्रे जहौ प्राणान् पुरुषश्चाभवच्छुभः ।। ३७.२१ ।।<br>
सोऽब्रवीद् यामि तं देशं यत्र विष्णुः सनातनः ।<br>
त्वत्प्रसादाद् द्विजश्रेष्ठ मुक्तपाप्मा निरामयः ।। ३७.२२ ।।<br>
इत्युक्तो ब्राह्मणः प्राह कोऽसि त्वं पुरुषर्षभ ।<br>
सोऽब्रवीत् तस्य राजेन्द्रः प्रतापी पूर्वजन्मनि ।<br>
दीर्घबाहुरिति ख्यातः सर्वधर्मविशारदः ।। ३७.२३ ।।<br>
अहं जानामि वेदांश्च अहं वेद्मि शुभाशुभम् ।<br>
ब्राह्मणे नैव मे कार्यं किं वस्तु ब्राह्मणा इति ।। ३७.२४ ।।<br>
तस्यैवं वादिनो विप्राः सर्वे क्रोधसमन्विताः ।<br>
ऊचुः शापं दुराधर्षः क्रूरो व्याघ्रो भविष्यसि ।। ३७.२५ ।।<br>
अवमानात् तु विप्राणां सत्यान्तं स्मरणं तव ।<br>
मृत्युकालेन संमूढ केशवेन भविष्यति ।। ३७.२६ ।।<br>
इत्युक्तोऽहं पुरा तैस्तु ब्राह्मणैर्वेदपारगैः ।<br>
तमेव सर्वं संप्राप्तो ब्रह्मशापं सुपुष्कलम् ।। ३७.२७ ।।<br>
ततस्ते ब्राह्मणा सर्वे प्रणिपत्य महामुने ।<br>
उक्ताऽनुग्रहहेतोर्वै ऊचुस्ते मामिमं पुरा ।। ३७.२८ ।।<br>
षष्ठान्नकालिकस्याग्रे यस्ते स्थास्यति कश्चन ।<br>
स भक्ष्यस्ते तु भविता कंचित्कालं नराधम ।। ३७.२९ ।।<br>
यदेषुघातं लब्ध्वा तु प्राणैः कण्ठगतैर्भवान् ।<br>
श्रोष्यसे द्विजवक्त्रात् तु नमो नारायणेति हि ।<br>
तदा स्वर्गगतिस्तुभ्यं भविता नात्र संशयः ।। ३७.३० ।।<br>
परवक्त्रगतस्यापि विष्णोर्नाम श्रुतं मया ।<br>
लब्धद्वेषस्य विप्राणां प्रत्यक्षं तव सत्तम ।। ३७.३१ ।।<br>
यः पुनर्ब्राह्मणान् पूज्य स्ववक्त्रेण नमो हरिम् ।<br>
वदन् प्राणं विमुच्येत मुक्तौऽसौ वीतकिल्बिषः ।।। ३७.३२ ।।<br>
सत्यं सत्यं पुनः सत्यमुत्क्षिप्य भुजमुच्यते ।<br>
जङ्गमा ब्राह्मणा देवाः कूटस्थः पुरुषोत्तमः ।। ३७.३३ ।।<br>
एवमुक्त्वा गतः स्वर्गं स राजा वीतकल्मषः ।<br>
ब्राह्मणोऽपि सदायुक्तस्तं व्याधं प्रत्यभाषत ।। ३७.३४ ।।<br>
ऋषिरुवाच ।<br>
जिघृक्षोर्मृगराजस्य यत्त्वया रक्षितो ह्यहम् ।<br>
तत्पुत्र तुष्टस्ते दद्मि वरं वरय सुव्रत ।। ३७.३५ ।।<br>
व्याध उवाच ।<br>
एष एव वरो मह्यं यत् त्वं मां भाषसे द्विज ।<br>
अतः परं वरेणाहं किं करोमि प्रशाधि माम् ।। ३७.३६ ।।<br>
ऋषिरुवाच ।<br>
अहं त्वया पुरा पुत्र प्रार्थितोऽस्मि तपोऽर्थिना ।<br>
बहुपातकयुक्तेन घोररूपेण चानघ ।। ३७.३७ ।।<br>
इदानीं तव पापानि देविकाभिषवेण च ।<br>
मद्दर्शनेन च चिरं विष्णुनामश्रुतेन च ।<br>
नष्टानि शुद्धदेहोऽसि सांप्रतं नात्र संशयः ।। ३७.३८ ।।<br>
इदानीं वरमेकं त्वं गृहाण मम सन्निधौ ।<br>
तपः कुरुष्व साधो त्वं चिरकालं यदीच्छसि ।। ३७.३९ ।।<br>
व्याध उवाच ।<br>
य एष भवता प्रोक्तो विष्णुर्नारायणः प्रभुः ।<br>
स कथं प्राप्यते मर्त्यैरेष एव वरो मम ।। ३७.४० ।।<br>
ऋषिरुवाच ।<br>
तमुद्दिश्य व्रतं कुर्याद् यत्किंचित्पुरुषोऽच्युतम् ।<br>
स परं तमवाप्नोति भक्तया युक्तः पुमानिति ।। ३७.४१ ।।<br>
एवं ज्ञात्वा भवान् पुत्र व्रतमेतत् समाचर ।<br>
न भक्षयेद् गणान्नं तु न वदेदनृतं क्वचित् ।। ३७.४२ ।।<br>
एतत् ते व्रतमादिष्टं मया व्याधवर ध्रुवम् ।<br>
अत्रैवं तपसा युक्तस्तिष्ठ त्वं यावदिच्छसि ।। ३७.४३ ।।<br>
श्रीवराह उवाच ।<br>
एवं चिन्तान्वितं मत्वा वरदो ब्राह्मणोऽभवत् ।<br>
मोक्षार्थिनमथो बुद्ध्वा वञ्चयित्वा गतो मुनिः ।। ३७.४४ ।।<br>
।। इति श्रीवराहपुराणे भगवच्छास्त्रे सप्तत्रिंशोऽध्यायः ।। ३७ ।।<br>
<br>
