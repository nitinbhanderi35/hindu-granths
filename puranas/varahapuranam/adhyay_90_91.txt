<b>श्रीवराह उवाच ।	<br></b>
श्रृणु चान्यं वरारोहे तस्या देव्या महाविधिम् ।	<br>
या सा त्रिशक्तिरुद्दिष्टा शिवेन परमेष्ठिना ॥ ९०.१ ॥	<br><br>
तत्र सृष्टिः पुरा प्रोक्ता श्वेतवर्णा स्वरूपिणी ।	<br>
एकाक्षरेति विख्याता सर्वाक्षरमयी शुभा ॥ ९०.२ ॥	<br><br>
वागीशेति समाख्याता क्वचिद् देवी सरस्वती ।	<br>
सैव विद्येश्वरी देवी सैव क्वाप्यमिताक्षरा ।	<br>
सैव ज्ञानविधिः क्वापि सैव देवी विभावरी ॥ ९०.३ ॥	<br><br>
यानि सौम्यानि नामानि यानि ज्ञानोद्भवानि च ।	<br>
तानि तस्या विशालाक्षि द्रष्टव्यानि वरानने ॥ ९०.४ ॥	<br><br>
या वैष्णवी विशालाक्षी रक्तवर्णा सुरूपिणी ।	<br>
अपरा सा समाख्याता रौद्री चैव परापरा ॥ ९०.५ ॥	<br><br>
एतास्त्रयोऽपि सिद्ध्यन्ते यो रुद्रं वेत्ति तत्त्वतः ।	<br>
सर्वगेयं वरारोहे एकैव त्रिविधा स्मृता ॥ ९०.६ ॥	<br><br>
एषा सृष्टिर्वरारोहे कथिता ते पुरातनी ।	<br>
तया सर्वमिदं व्याप्तं जगत् स्थावरजङ्गमम् ॥ ९०.७ ॥	<br><br>
या साऽऽदौ वर्द्धिता सृष्टिर्ब्रह्मणोऽव्यक्तजन्मनः ।	<br>
तया तुल्यां स्तुतिं चक्रे तस्या देव्याः पितामहः ॥ ९०.८ ॥	<br><br>
<b>ब्रह्मोवाच ।	<br></b>
जयस्व सत्यसंभूते ध्रुवे देवि वराक्षरे ।	<br>
सर्वगे सर्वजननि सर्वभूतमहेश्वरि ॥ ९०.९ ॥	<br><br>
सर्वज्ञे त्वं वरारोहे सर्वसिद्धिप्रदायिनी ।	<br>
सिद्धिबुद्धिकरी देवि प्रसूतिः परमेश्वरि ॥ ९०.१० ॥	<br><br>
त्वं स्वाहा त्वं स्वधा देवि त्वमुत्पत्तिर्वरानने ।	<br>
त्वमोङ्कारस्थिता देवि वेदोत्पत्तिस्त्वमेव च ॥ ९०.११ ॥	<br><br>
देवानां दानवानां च यक्षगन्धर्वरक्षसाम् ।	<br>
पशूनां वीरुधां चापि त्वमुत्पत्तिर्वरानने ॥ ९०.१२ ॥	<br><br>
विद्या विद्येश्वरी सिद्धा प्रसिद्धा त्वं सुरेश्वरि ।	<br>
सर्वज्ञा त्वं वरारोहे सर्वसिद्धिप्रदायिनी ॥ ९०.१३ ॥	<br><br>
सर्वगा गतसंदेहा सर्वशत्रुनिबर्हिणी ।	<br>
सर्वविद्येश्वरी देवी नमस्ते स्वस्तिकारिणि ॥ ९०.१४ ॥	<br><br>
ऋतुस्नातां स्त्रियं गच्छेद् यस्त्वां स्तुत्वा वरानने ।	<br>
तस्यावश्यं भवेत् सृष्टिस्त्वत्प्रसादात् प्रजेश्वरि ।	<br>
स्वरूपा विजया भद्रा सर्वशत्रुप्रमोहिनि ॥ ९०.१५ ॥	<br><br>
॥ इति श्रीवराहपुराणे भगवच्छास्त्रे नवतितमोऽध्यायः ॥ ९० ॥	<br>
