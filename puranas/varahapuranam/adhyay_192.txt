अथ सर्वशान्तिवर्णनम् ।। <br>
सूत उवाच ।। <br>
श्रुत्वा तु मधुपर्क्कस्य ह्युत्पत्तिं दानमेव च ।। <br>
पुण्यं चैव फलं चैव कारणं ग्रहणं तथा ।। १ ।। <br>
विस्मयं परमं गत्वा सा मही संशितव्रता ।। <br>
पादौ गृह्य यथान्यायं प्रत्युवाच जनार्दनम् ।। २ ।। <br>
देव वृत्तोपचारेण तव यन्मनसि प्रियम् ।। <br>
किं च तत्रैव दातव्यं तव कर्मपरायणैः ।। ३ ।। <br>
एतदाचक्ष्व तत्त्वेन तत्र यत्परमं महत् ।। <br>
श्रीवराह उवाच ।। <br>
साधु भूमे महाभागे यन्मां त्वं परिपृच्छसि ।। ४ ।। <br>
कथयिष्यामि तत्सर्वं दुःखसंसारमोक्षणम् ।। <br>
कृत्वा तु मम कर्माणि यत्त्वया पूर्वभाषितम् ।। ५ ।। <br>
पश्चाच्छान्तिं च मे कुर्याद्भूमे राष्ट्रसुखावहम् ।। <br>
सर्वकर्म ततः कृत्वा भूम्यां जानु निपात्य च ।। ६ ।। <br>
नमो नारायणायेति उक्त्वा मन्त्रमुदाहरेत् ।। <br>
मन्त्रः- <br>
ॐ नमो नमो वासुदेव त्वं गतिस्त्वं परायणम् ।। ७ ।। <br>
शरणं त्वां गतो नाथ संसारार्णवतारक ।। <br>
आगतस्त्वं च सुमुख पुनः समुचितेन वै ।। ८ ।। <br>
दिशः पश्य अधः पश्य व्याधिभ्यो रक्ष नित्यशः ।। <br>
प्रसीद स्वस्य राष्ट्रस्य राज्ञः सर्वबलस्य च ।।९ ।। <br>
गर्भिणीनां च वृद्धानां व्रीहीणां च गवां तथा ।। <br>
ब्राह्मणानां च सततं शान्तिं कुरु शुभं कुरु ।। 192.१० ।। <br>
अन्नं कुरु सुवृष्टिं च सुभिक्षमभयं तथा ।। <br>
राष्ट्रं प्रवर्द्धतु विभो शान्तिर्भवतु नित्यशः ।। ११ ।। <br>
देवानां ब्राह्मणानां च भक्तानां कन्यकासु च ।। <br>
पशूनां सर्वभूतानां शान्तिर्भवतु नित्यशः ।। १२ ।। <br>
एवं शान्तिं पठित्वा तु मम कर्मपरायणः।। <br>
पुनर्जलाञ्जलिं दत्त्वा त्विमं मन्त्रमुदाहरेत्।।१३।। <br>
मन्त्रः- <br>
योऽसौ भवान्सर्वजगत्प्रसूतो यज्ञेषु देवेषु च कर्मसाक्षी ।। <br>
शान्तिं कुरु त्वं मम वासुदेव संसारमोक्षं च कुरुष्व देव ।।१४।। <br>
एषा सिद्धिश्च कीर्तिश्च ओजसा तु महौजसम् ।। <br>
लाभानां परमो लाभो गतीनां परमा गतिः ।। १५ ।। <br>
एवं पठति तत्त्वेन मम शान्तिं सुखावहाम् ।। <br>
ते तु मल्लयतां यान्ति पुनरावृत्तिवर्जिताः ।। १६ ।। <br>
एवं शान्तिं पठित्वा तु मधुपर्कं प्रयोजयेत् ।। <br>
नमो नारायणायेति चोक्त्वा मन्त्रमुदाहरेत् ।।१७।।<br>
मन्त्रः-<br>
योऽसौ भवान्देववरप्रसूतो यो वै समर्च्यो मधुपर्क्कनामा ।। <br>
आगच्छ सन्तिष्ठ इमे च पात्रे ममापि संसारविमोक्षणाय।।१८।। <br>
सर्पिर्दधिमधून्येव समं पात्रे ह्युदुम्बरे ।। <br>
अलाभे मधुनश्चापि गुडेन सह मिश्रयेत् ।।१९ ।। <br>
घृतालाभे तु सुश्रोणि लाजैः सह विमिश्रयेत् ।। <br>
अलाभे वापि दध्नश्च क्षीरेण सह मिश्रयेत्।।192.२०।। <br>
दधि क्षौद्रं घृतं चैव कारयेत समं तथा ।। <br>
समर्पयामि देवेश रुद्र सर्पिर्घृतं मधु ।।२१।। <br>
सर्वेषामप्यलाभे तु मम कर्मपरायणाः ।। <br>
अप एव ततो गृह्य इमं मन्त्रमुदाहारेत् ।। २२ ।। <br>
मन्त्रः—<br>
योऽसौ भवान्नाभिमात्रप्रसूतो यज्ञैश्च मन्त्रैः सरहस्यजप्यैः ।। <br>
सोऽयं मया ते परिकल्पितश्च गृहाण दिव्यो मधुपर्क्कनामा ।। २३ ।। <br>
यो ददाति महाभागे मयोक्तं विधिपूर्वकम् ।। <br>
सर्वयज्ञफलं प्राप्य मम लोकं प्रपद्यते ।। २४ ।। <br>
अन्यच्च ते प्रवक्ष्यामि तच्छृणुष्व वसुन्धरे ।। <br>
यो वै प्राणान्प्रमुंचेत मम कर्मपरायणः ।। २५ ।। <br>
तस्य चैवेह दातव्यं मन्त्रेण विधिपूर्वकम् ।। <br>
यावत्प्राणान्प्रमुंचेत कृत्वा कर्म सुपुष्कलम् ।।२६।। <br>
मद्भक्तेन तु दातव्यं सर्वसंसारमोक्षणम् ।। <br>
दृष्ट्वा तु विह्वलं ह्येनं मम कर्मपरायणः ।।२७।। <br>
मधुपर्क्कं परं गृह्य चेमं मन्त्रमुदाहरेत् ।।२८ ।। <br>
मन्त्रः-<br>
योऽसौ भवांस्तिष्ठति सर्वदेहे नारायणः सर्वजगत्प्रधानः ।। <br>
गृहाण चैवं सुरलोकनाथ भक्तोपनीतं मधुपर्क्कसंज्ञम् ।। २९ ।। <br>
अनेनैव तु मन्त्रेण दद्याच्च मधुपर्क्ककम् ।। <br>
नरस्य मृत्युकाले तु दद्यात्संसार मोक्षणम् ।। 192.३० ।। <br>
एषा गतिर्महाभागे मधुपर्क्कस्य कीर्त्तिता ।। <br>
एवं कश्चिन्न जानाति मधुपर्कं वसुन्धरे।।३१ ।। <br>
एवं हि मधुपर्क्कश्च देयः सिद्धिमभीप्सुभिः ।। <br>
अर्चित्वा देवदेवेशं सर्वसंसारनाशनम् ।। ३२ ।। <br>
ददाति मधुपर्कं यः स याति परमां गतिम् ।। <br>
अयं पवित्रो विमलः सर्वकाम विशोधनः ।। ३३ ।। <br>
दीक्षिताय च दातव्यो यश्च शिष्यो गुरुप्रियः ।। <br>
न मूर्खाय प्रदातव्यमविनीताय कर्हिचित् ।।३४।। <br>
शृणोति मधुपर्क्कस्य चाख्यानं पापनाशनम् ।। <br>
याति दिव्यां परां सिद्धिं मधुपर्क्कस्य कारणात् ।। ३५ ।। <br>
एतत्ते कथितं भद्रे मधुपर्क्कविभावनम् ।। <br>
सर्वसंसारमोक्षार्थं यदीच्छेत्सिद्धिमुत्तमाम् ।। ३६ ।। <br>
राजद्वारे श्मशाने वा भये च व्यसने तथा ।। <br>
ये पठन्ति त्विमां शान्तिं शीघ्रं कार्यं भविष्यति ।। ३७ ।। <br>
अपुत्रो लभते पुत्रमभार्यश्च प्रियां लभेत् ।। <br>
अपतिर्लभते कान्तं बद्धो मुच्येत बन्धनात् ।।३८ ।। <br>
एतत्ते कथितं भूमे महाशान्तिं सुखावहाम् ।। <br>
सर्वसंसारमोक्षार्थं रहस्यं परमं महत्।।३९।।<br>
यस्त्वनेन विधानेन कुर्याच्छान्तिमनुत्तमाम्।।<br>
सर्वसङ्गान्परित्यज्य मम लोकं च गच्छति ।। 192.४० ।। <br>
इति श्रीवराहपुराणे भगवच्छास्त्रे सर्वशान्तिकरणं नाम द्विनवत्यधिकशततमोऽध्यायः ।। १९२ ।। <br>
<br>
