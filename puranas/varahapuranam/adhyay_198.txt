अथ संसारचक्रयातनास्वरूपवर्णनम् ॥ <br>
वर्त्तमानः सभामध्ये राजा प्रेतपुराधिपः ॥ <br>
मामेकमृषभं तत्र दर्शनं च ददौ यमः ॥ १ ॥ <br>
याथातथ्येन मे पूजा कार्येण विधिनाऽकरोत् ॥ <br>
आसनं पाद्यमर्घ्यं च वेददृष्टेन कर्मणा ॥ २ ॥ <br>
अब्रवीच्च पुनर्हृष्टो ह्यास्यतां च वरासने ॥ <br>
कांचने कुशसंच्छन्ने दिव्यपुष्पोपशोभिते ॥ ३ ॥ <br>
तस्य वक्त्रं महारौद्रं नित्यमेव भयानकम् ॥ <br>
पश्यतस्तस्य मां विप्रास्ततः सौम्यतरं बभौ ॥ ४ ॥ <br>
लोहिते तस्य वै नेत्रे जल्पतश्च पुनःपुनः ॥ <br>
पद्मपत्रनिभे चैव जज्ञाते मम सौहृदात् ॥ ५ ॥ <br>
ततोऽहं तस्य भावेन भावितश्च पुनःपुनः ॥ <br>
प्रहृष्टमानसो जातो विश्वासं च परं गतः ॥६ ॥ <br>
तस्य प्रीतिकरं सद्यः सर्वदोषविनाशनम् ॥ <br>
कामदं च यशोदं च दैवतैश्चापि पूजितम् ॥ ७ ॥ <br>
कालवृद्धिकरं स्तोत्रं क्षिप्रं तत्र उदीरयन् ॥ <br>
येन प्रीतो महातेजा यमः परमधार्मिकः ॥ ८॥ <br>
ऋषिपुत्र उवाच ॥ <br>
त्वं धाता च विधाता च श्राद्धे चैव हि दृश्यसे ॥ <br>
पितॄणां परमो देवश्चतुष्पाद नमोऽस्तु ते ॥९॥ <br>
कालज्ञश्च कृतज्ञश्च सत्यवादी दृढव्रतः ॥ <br>
प्रेतनाथ महाभाग धर्मराज नमोऽस्तु ते ॥ 198.१० ॥ <br>
कर्म कारयिता चैव भूतभव्य भवत्प्रभो ॥ <br>
पावको मोहनश्चैव संक्षेपो विस्तरस्तथा ॥ ११ ॥ <br>
दण्डपाणे विरूपाक्ष पाशहस्त नमोऽस्तु ते ॥ <br>
आदित्यसदृशाकार सर्वजीवहर प्रभो ॥१२॥ <br>
कृष्णवर्ण दुराधर्ष तैलरूप नमोऽस्तु ते ॥ <br>
मार्तण्डसदृश श्रीमन्मार्तण्डसदृशद्युतिः ॥१३॥ <br>
हव्यकव्यवहस्त्वं हि प्रभविष्णो नमोऽस्तु ते ॥ <br>
पापहन्ता व्रती श्राद्धा नित्ययुक्तो महातपाः ॥१४॥ <br>
एकदृग्बहुदृग्भूत्वा काल मृत्यो नमोऽस्तु ते॥ <br>
क्वचिद्दण्डी क्वचिन्मुण्डी क्वचित् कालो दुरासदः ॥१५॥ <br>
क्वचिद्बालः क्वचिद्वृद्धः क्वचिद्रौद्रो नमोऽस्तु ते ॥ <br>
त्वया विराजितो लोकः शासितो धर्महेतुना ॥१६॥ <br>
प्रत्यक्ष्यं दृश्यते देव त्वां विना न च सिध्यति ॥ <br>
देवानां परमो देवस्तपसां परमं तपः ॥१७॥ <br>
जपानां परमं जप्यं त्वत्तश्चान्यो न दृश्यते ॥ <br>
ऋषयो वा तथा क्रुद्धा हतबन्धुसुहृज्जनाः ॥१८॥ <br>
पतिव्रतास्तु या नार्यो दुःखितास्तपसि स्थिताः ॥ <br>
न त्वं शक्त इह स्थानात्पातनाय कदाचन ॥ १९ ॥ <br>
तस्मात्त्वं सर्वदेवेषु चैको धर्मभृतां वरः ॥ <br>
कृतज्ञः सत्यवादी च सर्वभूतहिते रतः ॥ 198.२० ॥ <br>
वैशम्पायन उवाच ॥ <br>
एवं श्रुत्वा स्तवं दिव्यमृषिपुत्रेण भाषितम् ॥ <br>
परितुष्टस्तदा धर्मो ह्यौद्दालकसुतं प्रति ॥ २१ ॥ <br>
यम उवाच ॥ <br>
परितुष्टोऽस्मि भद्रं ते माधुर्येण तवानघ ॥ <br>
याथातथ्येन वाक्येन ब्रूहि किं करवाणि ते ॥ २२॥ <br>
वरं वरय भद्रं ते यं वरं काङ्क्षसे द्विज ॥ <br>
शुभं वा श्रेयसा युक्तं जीवितं वाप्यनामयम् ॥ २३ ॥ <br>
ऋषिपुत्र उवाच॥ <br>
नेच्छाम्यहं महाभाग मृत्युं वा जीवितं प्रभो ॥ <br>
यदि त्वं वरदो राजन्सर्वभूतहिते रतः ॥ २४ ॥ <br>
द्रष्टुमिच्छाम्यहं देव तव देशं यथातथम् ॥ <br>
पापानां च शुभानां च या गतिस्त्विह दृश्यते ॥ २५ ॥ <br>
सर्वं दर्शय मे राजन्यदि त्वं वरदो मम ॥ <br>
चित्रगुप्तं च तं राजन्कार्यार्थं तव चिन्तकम् ॥ २६ ॥ <br>
दर्शयस्व महाभाग सर्वलोकस्य चिन्तक ॥ <br>
यथा कर्मविशेषाणां दर्शनार्थं करोति सः ॥२७ ॥ <br>
एवमुक्तो महातेजा द्वारस्थं संदिदेश ह ॥ <br>
चित्रगुप्तसकाशं तु नय विप्रं सुयन्त्रितम् ॥ २८ ॥ <br>
वक्तव्यश्च महाबाहुरस्मिन्विप्रे यथातथम् ॥ <br>
प्राप्तकालं च युक्तं च तत्सर्वं वक्तुमर्हसि ॥ २९ ॥ <br>
ततोऽहं त्वरितं नीतस्तेन दूतेन दर्शितः ॥ <br>
प्राप्तश्च परया प्रीत्या चित्रगुप्तनिवेशनम् ॥ 198.३० ॥ <br>
प्रत्युत्थितश्च मां दृष्ट्वा चिन्तयित्वा तु तत्त्वतः ॥ <br>
स्वागतं मुनिशार्दूल यथेष्टं परिगम्यताम् ॥ ३१ ॥ <br>
एवं सम्भाष्य मां वीरः स्वान्भृत्यान्सन्दिदेश ह ॥ <br>
कृताञ्जलिपुटान्सर्वान्घोररूपान्भयानकान् ॥ ३२ ॥ <br>
चित्रगुप्त उवाच ॥ <br>
भो भो शृणुत मे दूता मम चित्तानुवर्त्तकाः ॥ <br>
भक्तिमन्तो दुराधर्षा नित्यं व्रतपरायणाः ॥ ३३ ॥ <br>
अयं विप्रो मयादिष्टः प्रेतावासं गमिष्यति ॥ <br>
अस्य रक्षा च गुप्तिश्च भवद्भिः क्रियतामिति ॥ ३४ ॥ <br>
नैव दुःखेन खेदः स्यान्न चोष्णेन च शीततः ॥ <br>
भुक्षापि तृषा वापि एष आज्ञापयामि वः ॥ ३५ ॥ <br>
एवं दत्तवरो विप्रो गुरुचित्तानुचिन्तकः ॥ <br>
सर्वभूतदयावांश्च द्रव्यवांश्च स वै द्विजः ॥ ३६ ॥ <br>
यथाकाममयं पश्येद्धर्म्मराजपुरोत्तमम् ॥ <br>
एवमुक्त्वा महातेजा गच्छ गच्छेति चाब्रवीत् ॥ ३७ ॥ <br>
ऋषिपुत्र उवाच ॥ <br>
सन्दिष्टाश्च ततो दूताश्चित्रगुप्तेन धीमता ॥ <br>
धावन्तस्त्वरमाणास्तु गृह्णन्तो घ्नन्त एव च ॥ ३८ ॥ <br>
बन्धयन्ति महाकाया निर्दहन्ति महाबलाः ॥ <br>
पाटयन्ति प्रहारैश्च ताडयन्ति पुनः पुनः ॥ ३९ ॥ <br>
वेणुयष्टिप्रहारैश्च प्रहरन्ति ततोऽधिकैः ॥ <br>
भग्ना भिन्ना विभिन्नाश्च तथा भग्नशिरोधराः ॥ 198.४० ॥ <br>
रुदन्ति करुणं घोरं त्रातारं नाप्नुवन्ति ते ॥ <br>
नरकेऽपि तथा पूर्णे ह्यगाधे तमसावृते ॥ ४१ ॥ <br>
केचिच्च तेषु पच्यन्ते दह्यन्ते पावकेन्धनम् ॥ <br>
तैलपाके तथा केचित्केचित्क्षारेण सर्पिषा ॥ ४२ ॥ <br>
पतन्ति ते दुरात्मानस्तत्र तत्र च कर्मभिः ॥ <br>
यातनाभिर्दह्यमाना घोराभिश्च ततस्ततः ॥ ४३ ॥ <br>
केचिद्यन्त्रमुपारोप्य संपीड्यन्ते तिला इव ॥ <br>
तेषां संपीड्यमानानां शोणितं स्रवते बहु ॥ ४४ ॥ <br>
ततो वैतरणी घोरा संभूता निम्नगा तथा ॥ <br>
सफेनसलिलावर्त्ता दुस्तरा पापकर्मिणाम् ॥ ४५ ॥ <br>
अथान्ये शूल आरोप्य दूताः पादेषु गृह्य वै ॥ <br>
वैतरण्यां सुघोरायां प्रक्षिपन्ति सहस्रशः ॥ ४६ ॥ <br>
नानुष्णे रुधिरे तत्र फेनमालासमाकुलाः ॥ <br>
दशन्ति सर्पास्तांस्तत्र प्राणिनस्तु सहस्रशः ॥४७ ॥ <br>
अनुत्तार्य तदा तस्या उच्छ्रिता विकृतावशाः ॥ <br>
आवर्त्तादूर्मयश्चैव ह्युत्तिष्ठन्ति सहस्रशः ॥ ४८ ॥ <br>
तत्र शुष्यन्ति ते पापाः सर्वदोषसमन्विताः ॥ <br>
मज्जन्तश्च वमन्तश्च त्रातारं  नाप्नुवन्ति ते ॥४९॥ <br>
अथान्ये बहवस्तत्र बहुभिश्चापि दूतकैः ॥ <br>
कूटशाल्मलिमारोप्य लोहकण्टकसंवृताम् ॥198.५० ॥ <br>
असिशक्तिप्रहारैश्च ताडयन्ति पुनःपुनः ॥ <br>
तत्र शाखासु घोरासु मया दृष्टाः सहस्रशः ॥५१ ॥ <br>
कूष्माण्डा यातुधानाश्च लंबमाना भयानकाः ॥ <br>
अतिक्रम्य च ते स्कन्धास्तीक्ष्णकण्टकसङ्कुलाः ॥ ५२ ॥ <br>
वेदनार्त्तास्तु वेगेन शीघ्रं शाखा उपारुहन् ॥ <br>
तत्र ते निहता घोरा राक्षसाः पिशिताशनाः। ५३ ॥ <br>
घ्नन्ति चारूढगात्राणि निःशङ्कं तमसा वृतम् ॥ <br>
संक्रमाच्चैव खादन्ति शालायां कपिवद्भृशम् ॥ ५४ ॥ <br>
यथा च कुक्कुटं खादेत् कश्चिन्म्लेच्छो निराकृतः ॥ <br>
तथा कटकटाशब्दस्तस्मिन्वृक्षे मया श्रुतः ॥ ५५॥ <br>
पक्वमाम्रफलं यद्वन्नरः खादेद्यथा वने ॥ <br>
एवं ते मुखतः कृत्वा महावक्त्रा दुरासदाः ॥ ५६ ॥ <br>
चूषयित्वा तु तान्सर्वांस्ते च तस्मिन्नगोत्तमे ॥ <br>
विसृजन्ति क्षितिं यावदास्थिभूतान्नरांस्तथा ॥ ९७ ॥ <br>
ततो जवेन संयुक्ता वनस्थाश्चूषिताः पुनः ॥ <br>
आविष्टानि च कर्माणि पुनः शीघ्रमकामयन् ॥ ५८ ॥ <br>
अधस्तात्तु पुनस्तत्र पश्यन्तः पापकर्मिणः ॥ <br>
बहुसंख्येषु पापेषु दारुणेषु सुदुःखिताः ॥ ५९ ॥ <br>
भो देव पाहि मुञ्चेति वदन्तः पुरुषं वचः ॥ <br>
यमदूता निरामर्षाः सूदयन्ति पुनः पुनः ॥198.६० ॥ <br>
पाषाणवर्षैः केचित्तु पांसुवर्षैश्च विद्रुताः ॥ <br>
प्रविशन्ति नगच्छायां ततस्ते प्रज्वलन्ति तु ॥ ६१ ॥ <br>
द्रवन्ति च पुनस्तत्र दूतैश्चापि दृढं हताः ॥ <br>
भुवनेषु च घोरेषु पच्यन्ते ते दृढाग्निना ॥ ६२॥ <br>
वारिपूर्णं ततः कुम्भं शीतलं च जलं पुनः ॥ <br>
दीयतां दीयतां चेति ब्रुवते नः प्रसीदथ ॥६३॥<br>
ततः पानीयरूपेण जलं तप्तं तु दीयते ॥ <br>
तेन दग्धाश्च आर्त्ताश्च क्रोशन्तश्च परस्परम् ॥ ६४ ॥ <br>
आलिङ्ग्यालिङ्ग्य दुःखार्त्ताः केचित्तत्र पतन्ति वै ॥ <br>
तथान्ये क्षुधितास्तत्र हाहाभूतमचेतसः ॥ ६५ ॥ <br>
अन्नानां च सुमिष्टानां भक्ष्याणां च विशेषतः ॥ <br>
पश्यन्ति राशिं तत्रस्थां सुगन्धां पर्वतोपमाम् ॥ ६६ ॥ <br>
दधिक्षीररसांश्चैव कृसरान्पायसं तथा ॥ <br>
मधुमाधवपूर्णानि सुरामैरेयकस्य च ॥ ६७ ॥ <br>
माध्वीकस्य च पानस्य सीधोर्जातीरसस्य च ॥ <br>
पानानि दिव्यानि सुगन्धीनि वै शीतलानिच ॥ ६८ ॥ <br>
गोरसस्य च पानानि भाजनानि च नित्यशः ॥ <br>
तपोऽर्जितानि दिव्यानि  तिष्ठन्ति सुकृतात्मनाम् ॥ ६९ ॥ <br>
माल्यानि धूपं गन्धाश्च नानारससमायुताः ॥ <br>
मनोहराश्च कान्ताश्च भूयिष्ठाश्च सहस्रशः ॥ 198.७० ॥ <br>
भोजनेषु च सर्वेषु स्त्रियः कान्ता मनोहराः ॥ <br>
गृहीतकुम्भमणिकाः सर्वाभरणभूषिताः ॥ ७१ ॥ <br>
फलानि कुण्डहस्ताश्च पात्रहस्तास्तथापराः ॥ <br>
सुमनःपाद्य हस्ताश्च अदीना परमाङ्गनाः ॥७२॥ <br>
अन्नदानरताश्चैव भोजयन्ति सहस्रशः ॥ <br>
नूपुरोज्वलपादाश्च तिष्ठन्ति च मनोहराः ॥७३॥ <br>
उपस्थाप्य महायोग्यमत्र काले च योषितः ॥ <br>
ब्रुवन्ति सर्वास्ताश्चैव तस्यां तस्य च दक्षिणाः ॥ ७४ ॥ <br>
निघ्नन्तश्च हसन्तश्च दूता निष्ठुरवादिनः ॥ <br>
भोभो कृतघ्ना लुब्धाश्च परदाराभिमर्शकाः ॥ ७९ ॥ <br>
पापाशया निष्कृतिकाः सर्वदानविवर्जिताः ॥ <br>
परापवादनिरताः पापैर्बद्धकथानकाः ॥ ७५ ॥ <br>
निर्लज्जा गृहका देया याचितुं मनसा हिताः ॥ <br>
सुलभानि न दत्तानि विभवे सति लौकिके ॥ ७७ ॥ <br>
पानीयमथ काष्ठानि यद्यन्नं सुखमागतम् ॥ <br>
तेन वध्या भवन्तो वै यातनाभिरनेकशः ॥७८॥ <br>
कर्मणां च क्षयो जातः संसारे यदि पच्यते ॥ <br>
विमुक्ताश्चेह लोकात्तु जनिष्यथ सुदुर्गताः ॥७९॥ <br>
कुलेषु सुदरिद्रेषु सञ्जाताः पापकर्मिणः॥ <br>
पापैरनुगता घोरैर्मानुषं लोकमाश्रिताः॥198.८० ॥ <br>
वृत्तस्था भुञ्जते हेमांश्चातुर्वर्ण्यान्विशेषतः ॥ <br>
ततः सत्यरता शान्ता दयावन्तः सुधार्मिकाः ॥८१ ॥ <br>
इह विश्राम्य ते धीराः किंचित्कालं सहानुगाः ॥ <br>
गच्छन्ति परमं स्थानं पृथिव्यां वा महत्कुले ॥ ८२ ॥ <br>
बहुसुन्दरनारीके समृद्धे सुसमाहिताः ॥ <br>
अजायन्त तथा क्षान्ताः प्राप्स्यन्ति परमां गतिम् ॥ ८३ ॥ <br>
इति श्रीवराहपुराणे भगवच्छास्त्रे संसारचक्र यातनानां स्वरूपवर्णनं नामाष्टनवत्यधिकशततमोऽध्यायः ॥ १९८ ॥ <br>
<br>
