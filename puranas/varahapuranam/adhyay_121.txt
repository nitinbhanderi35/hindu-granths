अथ जन्माभावः ।। <br>
श्रीवराह उवाच ।। <br>
येन गर्भं न गच्छेत तच्छृणुष्व वसुन्धरे ।। <br>
कथयिष्यामि ते ह्येवं सर्वधर्मविनिश्चयम् ।। १ ।। <br>
कृत्वापि विपुलं कर्म आत्मानं न प्रशंसति ।। <br>
करोति बहुकर्माणि शुद्धेनैवान्तरात्मना ।। २ ।। <br>
कृत्वा तु मम कर्माणि समर्थोऽनुग्रहे रतः ।। <br>
कार्याकार्ये विजानाति सर्वधर्मेषु निष्ठितः ।। ३।। <br>
शीतोष्णवातवर्षादिक्षुत्पिपासासहश्च यः ।। <br>
यो दरिद्रो निरालस्यः सत्यवागनसूयकः ।।४।।<br>
स्वदारनिरतो नित्यं परदारविवर्जकः ।। <br>
सत्यवादी विशुद्धात्मा नित्यं च भगवत्प्रियः ।। ५ ।। <br>
संविभाज्य विशेषज्ञो नित्यं ब्राह्मणवत्सलः ।। <br>
प्रियभाषी द्विजानां च मम कर्मपरायणः ।। ६ ।। <br>
कुयोनिं तु न गच्छेत मम लोकं स गच्छति ।। <br>
अन्यच्च ते प्रवक्ष्यामि तच्छृणुष्व वसुन्धरे ।।७ ।। <br>
यो वियोनिं न गच्छेत मम कर्मपरायणः ।। <br>
जीवहिंसानिवृत्तस्तु सर्वभूतहितः शुचिः ।। ८ ।। <br>
सर्वत्र समतायुक्तः समलोष्ठाश्मकांचनः ।। <br>
बाल्ये स्थितोऽपि वयसि क्षान्तो दान्तः शुभे रतः ।। ९ ।। <br>
नित्यं नैव विजानाति परेणापकृतं क्वचित् ।। <br>
कर्त्तव्यं संस्मरेत्सर्वं मम सत्यं च जल्पति ।। 121.१० ।। <br>
व्यलीकाद्विनिवृत्तो यस्तथ्येतिकृतनिश्चयः ।। <br>
नित्यं च वृत्तिमान्कश्चित्परोक्षेऽपि न चाक्षिपेत् ।।११।। <br>
ऋतुकालेऽपि गच्छेद्यः अपत्यार्थे स्वकां स्त्रियम् ।। <br>
ईदृशास्तु नरा भद्रे मम कर्मपरायणाः।।१२।। <br>
ते वियोनिं न गच्छन्ति मम गच्छन्ति सुन्दरि ।। <br>
पुनरन्यत्प्रवक्ष्यामि तच्छृणुष्व वसुन्धरे ।। १३ ।। <br>
पुरुषाणां प्रसन्नानां यश्च धर्मः सनातनः ।। <br>
मनुनाप्यन्यथा दृष्टो ह्यन्यथांगिरसेन च ।। १४ ।। <br>
शुक्रेण चान्यथा दृष्टो गौतमेनापि चान्यथा ।। <br>
सोमेन चान्यथा दृष्टो रुद्रेणाप्यन्यथा पुनः।।१५।। <br>
शङ्खेन चान्यथा दृष्टो लिखितेनापि चान्यथा ।। <br>
कश्यपेनान्यथा दृष्टो धर्मेणाप्यन्यथा धरे ।।।३३।। <br>
अग्निना वायुना चैव दृष्टो धर्मोऽन्यथा धरे ।। <br>
यमेन चान्यथा दृष्ट इन्द्रेण वरुणेन च ।। १७ ।। <br>
कुबेरेणान्यथा दृष्टः शाण्डिल्येनापि चान्यथा ।। <br>
पुलस्त्येनान्यथा दृष्ट आदित्येनापि चान्यथा ।। १८ ।। <br>
पितृभिश्चान्यथा दृष्टो ह्यन्यथापि स्वयम्भुवा ।। <br>
आत्मनात्मनि धर्मेण ये नरा निश्चितव्रताः ।। १९ ।। <br>
स्वकं पालयते धर्मं स्वमतेनैव भाषितम् ।। <br>
परवादं न कुर्वीत सर्वधर्मेषु निश्चितम् ।। 121.२०।। <br>
न निन्देद्धर्मकार्याणि आत्मधर्मपथे स्थितः ।। <br>
एभिर्गुणैः समायुक्तो मम कर्माणि कारयेत् ।। २१ ।। <br>
वियोनिं स न गच्छेत मम लोकाय गच्छति ।। <br>
पुनरन्यत्तु वक्ष्यामि तच्छृणुष्वेह माधवि ।। २२ ।। <br>
तरन्ति पुरुषा येन गर्भसंसारसागरम् ।। <br>
जितेन्द्रिया जितक्रोधा लोभमोहविवर्जिताः ।। २३ ।। <br>
आत्मोपकारका नित्यं देवातिथिगुरुप्रियाः ।। <br>
हिंसादीनि न कुर्वन्ति मधुमांसविवर्जकाः ।। २४ ।। <br>
मनसा ब्राह्मणीं चैव यो गच्छेन्न कदाचन ।। <br>
विप्राय कपिलां दद्याद्वृद्वं सान्त्वेन पालयेत् ।। २५ ।। <br>
सर्वेषां चैव पुत्राणां न विशेषं करोति यः ।। <br>
संक्रुद्धं ब्राह्मणं दृष्ट्वा यस्तु तत्र प्रसादयेत् ।। २६ ।। <br>
यः स्पृशेत्कपिलां भक्त्या कुमारीं न च दूषयेत् ।। <br>
अग्निं न च क्रमेत्पद्भ्यां न च पुत्रेण भाषयेत् ।। २७ ।। <br>
जलेन मेहयेद्यस्तु गुरुभक्तो न जल्पकः ।। <br>
एवं धर्मेण संयुक्तो यो नु मां प्रतिपद्यते ।।२८।। <br>
स च गर्भं न गच्छेत मम लोकं स गच्छति ।। २९ ।। <br>
इति श्रीवराहपुराणे जन्माभावो नामैकविंशत्यधिकशततमोऽध्यायः ।। १२१ ।। <br>
<br>
