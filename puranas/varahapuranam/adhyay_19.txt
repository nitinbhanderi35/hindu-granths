महातपा उवाच ।<br>
विष्णोर्विभूतिमाहात्म्यं कथितं ते प्रसङ्गतः ।<br>
तिथीनां श्रृणु माहात्म्यं कथ्यमानं मया नृप ॥ १९.१ ॥<br>
इत्थंभूतो महानग्निर्ब्रह्मक्रोधोद्भवो महान् ।<br>
उवाच देवं ब्रह्माणं तिथिर्मे दीयतां विभो ।<br>
यस्यामहं समस्तस्य जगतः ख्यातिमाप्नुयाम् ॥ १९.२ ॥<br>
ब्रह्मोवाच ।<br>
देवानामथ यक्षाणां गन्धर्वाणां च सत्तम ।<br>
आदौ प्रतिपदा येन त्वमुत्पन्नोऽसि पावक ॥ १९.३ ॥<br>
त्वत्पदात् प्रतिपदं चान्या संभविष्यन्ति देवताः ।<br>
अतस्ते प्रतिपन्नाम तिथिरेषा भविष्यति ॥ १९.४ ॥<br>
तस्यां तिथौ हविष्येण प्राजापत्येन मूर्तिना ।<br>
होष्यन्ति तेषां प्रीताः स्युः पितरः सर्वदेवताः ॥ १९.५ ॥<br>
चतुर्विधानि भूतानि मनुष्याः पशवोऽसुराः ।<br>
देवाः सर्वे सगन्धर्वाः प्रीताः स्युस्तर्पिते त्वयि ॥ १९.६ ॥<br>
यश्चोपवासं कुर्वीत त्वद्भक्तः प्रतिपद्दिने ।<br>
क्षीराशनो वा वर्त्तेत श्रृणु तस्य फलं महत् ॥ १९.७ ॥<br>
चतुर्युगानि षट्त्रिंशत् स्वर्लोकेऽसौ महीयते ।<br>
तेजस्वी रूपसंपन्नो द्रव्यवान् जायते नरः ॥ १९.८ ॥<br>
इह जन्मन्यसौ राजा प्रेत्य स्वर्गे महीयते ।<br>
तूष्णीं बभूव सोप्यग्निर्ब्रह्मदत्ताश्रयं ययौ ॥ १९.९ ॥<br>
य इदं श्रृणुयान्नित्यं प्रातरुत्थाय मानवः ।<br>
अग्नेर्जन्म स पापेभ्यो मुच्यते नात्र संशयः ॥ १९.१० ॥<br>
॥ इति श्रीवराहपुराणे भगवच्छास्त्रे एकोनविंशोऽध्यायः ॥ १९ ॥<br>
