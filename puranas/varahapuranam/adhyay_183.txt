अथ मृन्मयार्चास्थापनम् ॥ <br>
श्रीवराह उवाच ॥ <br>
पुनरन्यत्प्रवक्ष्यामि तच्छृणुष्व वसुन्धरे ॥ <br>
तिष्ठामि मृन्मयीं चापि प्रतिमां पूजनेच्छया ॥१॥ <br>
आर्च्चां च मृन्मयीं कृत्वा अस्फुटां चाप्यखण्डिताम् ॥ <br>
नाधिकां वामनां चापि न वक्रां कारयेद्बुधः ॥२॥ <br>
ईदृशीं प्रतिमां कृत्वा मम कर्मपरायणः ॥ <br>
भूमे सर्वाणि कर्माणि यथा वा रोचते तथा ॥ ३ ॥ <br>
काष्ठानामप्यलाभे तु मृन्मयीं तत्र कारयेत् ॥ <br>
शैलजां वा ततो भूमे मम कर्मपरायणः ॥ ४ ॥ <br>
ताम्रेण कांस्यरौप्येण सौवर्णत्रपु रीतिभिः ॥ <br>
कुर्वन्ति शुभकर्माणः कोविदः प्रतिमां शुभाम् ॥ ५ ॥ <br>
अर्चनं त्वपरं वेद्यां मम कमर्परिग्रहात्॥ <br>
केचिल्लोकापवादेन ख्यात्यै कुर्वन्ति केचन ॥६॥ <br>
गृहं चालोच्य कश्चिन्मां पूजयेत्कामनापरः ॥ <br>
पूजयेद्यदि वा चक्रं मम तेजोंशसम्भवम् ॥ ७॥ <br>
भूमे एवं विजानीहि स्थापितोऽहं न संशयः ॥ <br>
सम्पदस्तु प्रयच्छामि पूजितोऽहं धराधरे ॥ ८ ॥ <br>
मन्त्रैर्वा विधिपूर्वेण यो मे कर्माणि कारयेत् ॥ <br>
यं यं फलं समुद्दिश्य मां पूजयति मानवः ॥ ९ ॥ <br>
तत्तत्फलं प्रयच्छामि प्रसन्नेनान्तरात्मना ॥ <br>
मम चैव प्रसादेन प्राप्नोति गतिमुत्तमाम् ॥ 183.१० ॥ <br>
मद्भक्तः सततं नित्यं कर्मणा परिवेष्टितः ॥ <br>
स वै मत्परितोषार्थं मनस्येव प्रपूजयेत् ॥ ११ ॥ <br>
दद्याज्जलाञ्जलिं मह्यं तेन मे प्रीतिरुत्तमा ॥ <br>
तस्य किं सुमनोभिश्च जाप्येन  नियमेन किम् ॥१२॥ <br>
मह्यं चिन्तयतो नित्यं निभृतेनान्तरात्मना ॥ <br>
तस्य कामान्प्रयच्छामि दिव्यान्भोगान्मनोरमान् ॥ १३ ॥ <br>
एतत्ते सर्वमाख्यातं सुगोप्यं च प्रयत्नतः ॥ <br>
मृन्मयीं प्रतिमां कृत्वा मम कर्मसु निष्ठितः ॥१४॥ <br>
श्रवणे चैव नक्षत्रे कुर्यात्तस्याधिवासनम् ॥ <br>
पूर्वोक्तेन विधानेन स्थापयेन्मन्त्रपूर्वकम् ॥ १५ ॥ <br>
पंचगव्यं च गन्धं च वारिणा सह मिश्रयेत् ॥ <br>
ततो मे स्नपनं कार्यमिमं मन्त्रमुदाहरेत् ॥ १६ ॥ <br>
मन्त्रः-<br>
योऽसौ भवान्सर्वजगत्प्रकर्त्ता यस्य प्रसादेन भवन्ति लोकाः ॥ <br>
स त्वं कुरुष्वाच्युत मत्प्रसादं त्वं तिष्ठ चार्च्चासु च मृन्मयीषु ॥ १७ ॥ <br>
कारणकारणं ह्युग्रतेजसं द्युतिमन्तं महापुरुषं नमो नमः ॥ <br>
अनेन मन्त्रेण वेश्मनि प्रविश्य स्थापनां कुर्यात् ॥ <br>
अनेनैव तु मन्त्रेण स्थापयेन्मां समाहितः ॥ <br>
पूर्ववत्स्थापयेत्तत्र चतुरः कलशान्पुरा ॥ <br>
चतुरस्तान्गृहीत्वा च इमं मन्त्रमुदाहरेत् ॥ १८ ॥ <br>
मन्त्रः – <br>
ॐ वरुणं समुद्रो लब्ध्वा संपूजितो ह्यात्ममतिप्रसन्नः ॥ <br>
एतेन मन्त्रेण ममाभिषेकं प्राप्तं वरिष्ठं हि स ऊर्ध्वबाहुः ॥ <br>
अग्निश्च भूमिश्च रसाश्च सर्वे भवन्ति यस्मात्सततं नमस्ये ॥ १९ ॥ <br>
एवमास्नाप्य विधिवन्मम कर्मपरायणः ॥ <br>
पूर्वोक्तविधिना चैव गन्धमाल्यैश्च पूजयेत् ॥ 183.२० ॥ <br>
अगुरुं चैव धूपं च सकर्पूरं सकुङ्कुमम् ॥ <br>
नमो नारायणायेति उक्त्वा धूपं प्रकल्पयेत् ॥ २१ ॥ <br>
धूपं दत्त्वा यथान्यायं पीतं वस्त्रं तु दापयेत् ॥ <br>
नमो नारायणायेति उक्त्वा मन्त्रमुदाहरेत् ॥ २२ ॥ <br>
मन्त्रः- <br>
वस्त्रेण पीतेन सदा प्रसन्नो यस्मिन्प्रसन्ने तु जगत्प्रसन्नम् ॥  <br>
गृह्णातु वस्त्रं सुमुखः प्रसन्नो देवः सदा पातु भवस्य बन्धात् ॥२३॥ <br>
तत एतेन मंत्रेण वस्त्रं दद्याद्यथोचितम् ॥ <br>
धूपदीपादिभिः पूज्य प्रापणं परिकल्पयेत् ॥ २४ ॥ <br>
पूर्वोक्तेन विधानेन दद्यात्प्रापणकं नरः ॥ <br>
पश्चादाचमनं दद्यान्मन्त्रपूर्वं प्रयत्नतः ॥ २५ ॥ <br>
मन्त्रः- <br>
शान्तिर्भवतु देवानां ब्रह्म क्षत्रविशां तथा ॥ <br>
शान्तिर्भवतु वृद्धानां बालानां शान्तिरुत्तमा ॥२६॥ <br>
देवो वर्षतु पर्जन्यः पृथिवी सस्यपूरिता ॥<br>
अनेनैव तु मन्त्रेण शान्तिं कृत्वा विधानतः ॥ २७ ॥ <br>
पश्चाद्भागवतान्पूज्य ततो ब्राह्मणपूजनम् ॥ <br>
शिरसा वचनं कार्यं दक्षिणाभिः प्रपूज्य च ॥ २८ ॥ <br>
अच्छिद्रं वाच्य पश्चाच्च कुर्यादेवं विसर्जनम् ॥ <br>
एवं विसर्जनं कृत्वा ये च तत्र समागताः ॥ २९ ॥ <br>
पूजयेत्तांश्च विधिवद्वस्त्रालंकारभूषणैः ॥ <br>
पूजयीत गुरुं तत्र यदीच्छेन्मम सात्म्यताम् ॥ 183.३० ॥ <br>
यो गुरुं पूजयेद्भक्त्या विधिदृष्टेन कर्मणा ॥ <br>
तेनाहं पूजितो नित्यं देवि सत्यं ब्रवीमि ते ॥ ३१ ॥ <br>
तुष्टो ददाति कृच्छ्रेण ग्राममात्रं नराधिपः ॥ <br>
आब्रह्मपदपर्यन्तं हेलया यच्छते गुरुः ॥ ३२ ॥ <br>
तथैव मम शास्त्रेषु ममैव वचनाच्छुभे ॥ <br>
सर्वशास्त्रेषु कल्याणि गुरुपूजा व्यवस्थिता ॥ ३३ ॥ <br>
य एतेन विधानेन कुर्यात्संस्थापनं मम ॥ <br>
तारितानि कुलान्येव त्रीणि त्रिंशच्च सप्ततिः ॥ ३४ ॥ <br>
पूजायां मम मार्गेषु पतन्ति जलबिन्दवः ॥ <br>
तावद्वर्षसहस्राणि मम लोकेषु मोदते ॥ ३५ ॥ <br>
एवं ते कथितं भूमे स्थापनं मृन्मयस्य तु ॥ <br>
कथयिष्यामि ते ह्यन्यत् सर्वभागवतप्रियम् ॥ ३६ ॥ <br>
इति श्रीवराहपुराणे मृन्मयार्च्चास्थापनं नाम त्र्यशीत्यधिकशततमोऽध्यायः ॥ १८३ ॥ <br>
<br>
