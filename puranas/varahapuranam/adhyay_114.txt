अथ श्रीवराहावतारः ।। <br>
श्रीवराह उवाच ।। <br>
संस्तूयमानो भगवान्मुनिभिर्मन्त्रवादिभिः ।। <br>
तुष्टो नारायणो देवः केशवः परमो विभुः ।। १ ।।<br>
ततो ध्यानं समास्थाय दिव्यं योग्यं च माधवः ।। <br>
मधुरं स्वरमास्थाय प्रत्युवाच वसुन्धराम् ।। २ ।। <br>
तव देवि प्रियार्थाय भक्त्या यं त्वं व्यवस्थिता ।। <br>
कारयिष्यामि ते सर्वं यत्ते हृदि व्यवस्थितम् ।। ३ ।। <br>
अहं त्वां धारयिष्यामि सशैलवनकाननाम् ।। <br>
ससागरां ससरितं सप्तद्वीपसमन्विताम् ।। ४ ।। <br>
एवमाश्वासयित्वा तु वसुधां स च माधवः ।। <br>
रूपं संकल्पयामास वाराहं सुमहौजसम् ।। ५ ।। <br>
षट् सहस्राणि चोच्छ्रायो विस्तारेण पुनस्त्रयः ।। <br>
एवं नवसहस्राणि योजनानां विधाय च ।। ६ ।। <br>
वामया दंष्ट्रया गृह्य उज्जहार च मेदिनीम् ।। <br>
सपर्वतवनाकारां सप्तद्वीपां सपत्तनाम् ।। ७ ।। <br>
नगा विलग्नाः पतिताः केचिद्विज्ञानसंश्रिताः ।। <br>
शोभन्ते च विचित्रांगमेघाः सन्ध्यागमे यथा ।। ८ ।। <br>
चन्द्रनिर्मलसङ्काशा वराहमुखसंस्थिताः ।। <br>
शोभन्ते चक्रपाणेश्च मृणालं कर्दमे यथा ।। ९।। <br>
एवं हि धार्यमाणा सा पृथिवी सागरान्विता ।। <br>
वर्षाणां च सहस्रं हि वज्रदंष्ट्रेण साधुना ।।114.१० ।। <br>
तस्यामेव तु कालस्य परिमाणं युगेषु च ।। <br>
एकसप्ततिके कल्पे कर्दमोऽयं प्रजापतिः ।। ११ ।। <br>
ततः पृथिव्या देवश्च भगवान्विष्णुरव्ययः।। <br>
अन्योन्याभिमताश्चैव वाराहे कल्प उत्तमे ।। १२।। <br>
सा गौः स्तुवति तं चैव पुराणं परमव्ययम् ।। <br>
योगेन परमेणैव शरणं चैव गच्छति ।।१३।। <br>
आधारः कीदृशो देव उपयोगश्च कीदृशः ।। <br>
कालेकाले च देवेश कर्मणश्चापि कीदृशः ।। १४ ।। <br>
कीदृशा पश्चिमा संध्या कीदृशी ह्यर्धबाह्यतः ।। <br>
शेषाः समानास्त्वा देव ये तु कर्माणि कुर्वते ।। १५ ।। <br>
किन्नु संस्थापने देव आवाहनविसर्जने ।। <br>
अगुरुं गन्धधूपं च प्रमाणं गृह्यते कथम् ।। १६ ।। <br>
कथं पाद्यं च गृह्णाति स्नापनालेपनानि च ।। <br>
कथं दीपश्च दातव्यः कन्दमूलफलानि च ।। १७ ।। <br>
आसनं शयनं चैव किङ्कर्म्मापि विधीयते ।। <br>
कथं पूजादि कर्त्तव्यं प्राणास्तत्र च वै कति ।। १८ ।। <br>
पश्चिमा पूर्वसंध्यायां किं पुण्यं चापि तत्र वै ।। <br>
शरदि कीदृशं कर्म शिशिरे कर्म कीदृशम् ।। १९ ।। <br>
वसन्ते कीदृशं कर्म ग्रीष्मे किं कर्म कारयेत् ।। <br>
प्रावृट्काले च किं कर्म वर्षान्ते किञ्च कारयेत् ।। 114.२० ।। <br>
यानि तत्रोपभोग्यानि पुष्पाणि च फलानि च ।। <br>
कर्मण्यास्ते अकर्मण्या ये च शास्त्रबहिष्कृताः ।। २१ ।। <br>
किं कर्मणा भोगवता तावद्गच्छति माधवम् ।। <br>
कथं कर्म न चान्नेषु अतिगच्छति कीदृशम् ।। २२ ।। <br>
अर्च्चायाः किं प्रमाणं तु स्थापनं चापि कीदृशम् ।। <br>
परिमाणं कथं देव उपवासश्च कीदृशः ।। २३ ।। <br>
पीतकं शुक्लरक्तं वा कथं गृह्णाति वाससाम् ।। <br>
तेषां तु कानि वस्त्राणि यैर्हितं प्रतिपद्यते ।। २४।। <br>
केषु द्रव्येषु संयुक्तं मधुपर्कं प्रदीयते ।। <br>
के तु कर्मगुणास्तस्य मधुपर्कस्य माधव ।।२८५।। <br>
केषु लोकेषु गच्छन्ति मधुपर्कस्य भक्षणात् ।। <br>
स्तवे परमकालेऽपि तव भक्तस्य माधव।।२६ ।। <br>
किम्प्रमाणं तु दातव्यं मधुपर्कसमन्वितम् ।। <br>
कानि मांसानि ते देव फलं शाकस्य कीदृशः ।।२७। <br>
प्रापणेष्वपि युज्येत कर्म शास्त्रसमायुतम् ।। <br>
आहूतस्य च मन्त्रेण आगते धर्मवत्सल ।।२८।। <br>
केन मन्त्रविधानेन प्राशनं ते प्रदीयते ।। <br>
व्रतस्य चोपचारेषु अर्च्चयित्वा यथाविधि।।२९।।<br>
कानि कर्म्माणि कुर्वीत तव भक्तस्य भोजनात् ।। <br>
यस्तु तं प्रापणं देव न च दोषप्रसादिकम् ।।114.३०।। <br>
के ऽत्र भुंजन्ति तद्देव सर्वशुद्धिकरं परम् ।। <br>
ये तु एकाशिनो देवमुपसर्पन्ति माधवम्।।३१।।<br>
तेषां तु का गतिर्देव तव मार्गानुसारिणाम् ।। <br>
व्रतं कृत्वा यथोक्तेन येऽभिगच्छन्ति माधवम् ।।३२।।<br>
तेषां तु का गतिर्देव तव भक्तिं प्रकुर्वताम् ।। <br>
कृच्छ्रसांतपने कृत्वा येऽभिगच्छन्ति माधवम् ।३३ । <br>
कां गतिं ते प्रपद्यन्ते तव कर्मपरायणाः ।।<br>
वाय्वाहारं ततः कृत्वा कृष्णं समधिगच्छति ।। ३४ ।। <br>
तेषां तु का गतिः कृष्ण तव भक्तौ व्यवस्थिताः ।। <br>
अक्षारलवणं कृत्वा येऽभिगच्छन्ति चाच्युतम् ।।३५।। <br>
कां गतिं ते प्रपद्यन्ते तव कर्मानुसारिणः ।। <br>
कृत्वा पयोव्रतं चैव येऽभिगच्छंति चाच्युतम् ।। ३६ ।। <br>
ते कां गतिं प्रपद्यन्ते नरा ये व्रतकारिणः।। <br>
दत्त्वा गवाह्निकं चैव ये प्रपद्यन्ति माधवम् ।।३७।। <br>
कां गतिं ते प्रपद्यन्ते तव भक्त्या व्यवस्थिताः ।। <br>
उञ्छवृत्तिं समास्थाय येऽभिगच्छन्ति माधवम् ।।३८।। <br>
कां गतिं ते प्रपद्यन्ते नरा भिक्षोपजीविनः।।<br>
गृहस्थधर्मं कृत्वा वै येऽभिगच्छन्ति माधवम् ।।३९।। <br>
कां गतिं ते प्रपद्यन्ते तव कर्मपरायणाः ।। <br>
तव क्षेत्रेषु वैकुण्ठ ये तु प्राणान्विमुञ्चते ।।114.४०।।<br>
काँल्लोकांस्ते प्रपद्यन्ते तव क्षेत्रेषु ये मृताः ।। <br>
कृत्वा पंचातपं चैव माधवाय प्रयच्छति ।।४१ ।। <br>
कां गतिं वै परायान्ति ये तु पंचातपे मृताः ।। <br>
कण्टशय्यां समासाद्य ये प्रपश्यन्ति चाच्युतम्।।४२।।<br>
तेषां तु का गतिर्देव कण्टशय्यां समाश्रिताः।।<br>
आकाशशयनं कृत्वा ये प्रपद्यन्ति चाच्युतम् ।। ४३।। <br>
तेषां तु का गतिः कृष्ण तव भक्तिपरायणाः ।। <br>
गोव्रजे शयनं कृत्वा ये प्रपद्यन्ति केशवम् ।। ४४ ।। <br>
तेषां तु का गतिर्ब्रह्मंस्तव भक्तिपथे स्थिताः ।। <br>
शाकाहारं ततः कृत्वा येऽभिगच्छन्ति चाच्युतम् ।। ४५ ।। <br>
तेषां तु का गतिर्देव कणभक्षास्तु ये नराः ।। <br>
पंचगव्यं ततः पीत्वा येऽभिगच्छन्ति माधवम् ।। ४५ ।। <br>
तेषां तु का गतिर्देव ये नरा यावकाशिनः ।। <br>
आहारं गोमयं कृत्वा येऽभिगच्छन्ति केशवम् ।। ४७ ।।<br>
नारायण गतिस्तेषां कीदृशोऽत्र विधिः स्मृतः ।। <br>
सक्तुं वै  भक्षयित्वा तु ये प्रपद्यन्ति चाच्युतम् ।। ४८ ।। <br>
तेषां तु का गतिर्देव तव कर्मपरायणाः ।। <br>
शिरसा दीपकं कृत्वा येऽभिगच्छन्ति केशवम् ।। ४९ ।। <br>
तेषां तु का गतिर्देव शिरसा दीपधारणात् ।। <br>
ये हि नित्यं पयः पीत्वा तव चिन्ताव्यवस्थिताः ।। 114.५० ।। <br>
ते गतिं कां प्रपद्यन्ते तव चिंतापरायणाः ।। <br>
अश्माशनं व्रतं कृत्वा ये प्रपद्यन्ति नित्यशः ।। ५१ ।। <br>
तेषां तु का गतिर्देव तव भक्तिपरायणाः ।। <br>
भक्षयित्वा तु दूर्वां ये प्रपद्यन्ते मनीषिणः ।। ५२ ।। <br>
तेषां तु का गतिर्देव स्वधर्मगुणचारिणः ।। <br>
जानुभ्यां प्रतिपद्यन्ते तव प्रीत्या च माधव ।।५३।। <br>
तेषां तु का गतिर्देव तन्ममाचक्ष्व पृच्छतः ।। <br>
उत्तानशयनं कृत्वा धारयन्ति हि दीपिकाम् ।। ५४ ।। <br>
ते यांति कां गतिं देव कथ्यते या च शाश्वती ।। <br>
जानुभ्यां दीपकं कृत्वा केशवाय प्रपद्यते।।५५।। <br>
तेषां तु का गतिर्देव कथ्यते चैव शाश्वती ।। <br>
अवाङ्मुखस्तु भूत्वा वै यः प्रपद्येज्जनार्द्दनम् ।। ५६ ।। <br>
भगवन् का गतिस्तस्य अवाक्शिरसि शायिनः ।। <br>
पुत्रदारगृहं चैव मुक्त्वा योऽनुप्रपद्यते ।। ५७ ।। <br>
का गतिस्तस्य सिद्धा तु कथयस्व सुरोत्तम ।। <br>
भाषितोऽसि मया ह्येवं सर्वलोकसुखावहम् ।। ५८ ।। <br>
गमनागमनं चैव त्वत्प्रसन्नेन माधव ।। <br>
त्वं ज्ञाता त्वं पिता चैव सर्वधर्मविनिश्चयः ।। ५९ ।। <br>
अतस्त्वयैव वक्तव्यो योगसाङ्ख्यविनिश्चयः ।। <br>
त्वां भजंश्च गते जीवे मधुपर्कसमन्वितम् ।। 114.६० ।। <br>
भस्माकुलेषु निःक्षिप्य कथं चाग्नौ प्रपद्यते ।। <br>
कां गतिं प्रतिपद्यन्ते त्वद्भक्ता जलमास्थिताः ।। ६१ ।। <br>
त्वत्क्षेत्रसंस्थितो वापि तन्ममाचक्ष्व पृच्छतः ।। <br>
स्मरण पुत्र ते कृष्ण यैस्तु नाम प्रकीर्त्यते ।। ६२ ।। <br>
नमो नारायणेत्युक्त्वा तेषां वै का गतिर्भवेत् ।। <br>
उद्यतेष्वपि शस्त्रेषु हन्यमाना रणे नराः ।। ६३ ।। <br>
नामप्रकीर्तनात्तेषां कीदृशी तु गतिर्भवेत् ।। <br>
अहं शिष्या च दासी च तव भक्त्या व्यवस्थिता ।। ६४ ।। <br>
रहस्यं धर्मसंयुक्तं तन्ममाचक्ष्व माधव ।। <br>
एवं तत्परमं गुह्यं मम प्रीत्या जगद्गुरो ।। ६५ ।। <br>
संचिन्त्य लोकधर्मार्थं तद्भवान् वक्तुमर्हति ।। <br>
इति श्रीवराहपुराणे पृथिव्याः प्रश्नो नाम चतुर्दशाधिकशततमोऽध्यायः ।। ११४ ।। <br>
<br>
