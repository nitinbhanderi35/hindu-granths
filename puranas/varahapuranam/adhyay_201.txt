अथ राक्षसकिंकरयुद्धम् ॥ <br>
ऋषिपुत्र उवाच ॥ <br>
ततस्ते सहिताः सर्वे चान्योऽन्याभिरताः सदा ॥  <br>
नानावेषधरा दूताः कृताञ्जलिपुटास्तदा ॥१ ॥ <br>
दूता ऊचुः ॥ <br>
वयं श्रान्ताश्च क्षीणाश्च ह्यन्यान् योजितुमर्हसि ॥ <br>
वयमन्यत्करिष्यामः स्वामिन्कार्यं सुदुष्करम् ॥२॥ <br>
अन्ये हि तावत्तत्कुर्युर्यथेष्टं तव सुव्रत ॥ <br>
भगवन्स्म परिक्लिष्टाः त्राहि नः परमेश्वर ॥३॥ <br>
ततो विवृत्तरक्ताक्षस्तेन वाक्येन रोषितः॥ <br>
विनिःश्वस्य यथा नागो ह्यपश्यत्सर्वतो दिशम् ॥४॥ <br>
अदूरे दृष्टवान्कंचित्पुरुषं स ह्यनाकृतिम् ॥ <br>
स तु वेगेन सम्प्राप्त इङ्गितज्ञो दुरात्मवान् ॥५॥ <br>
निःसृतः स च रोषेण चित्रगुप्तेन धीमता ॥ <br>
ततः स त्वरितं गत्वा मन्देहा नाम राक्षसाः ॥ ६ ॥ <br>
नानारूपधरा घोरा नानाभरणभूषिताः ॥ <br>
विनाशाय महासत्वो यत्र तिष्ठन्महायशाः ॥ ७ ॥ <br>
चित्रगुप्तो महाबाहुः सर्वलोकार्थचिन्तकः ॥ <br>
समः सर्वेषु भूतेषु भूतानां च समादिशत् ॥ ८ ॥ <br>
ततस्ते विविधाकारा राक्षसा पिशिताशनाः ॥ <br>
उपरुह्य तथा सर्वे मातंगांश्च हयं तथा ॥ ९ ॥ <br>
बद्धगोधाङ्गुलित्राणा नानायुधधरास्तथा ॥ <br>
अग्रतः किंकराः कृत्वा तिष्ठन्पादाभिवन्दनम् ॥ 201.१० ॥ <br>
ब्रुवन्तश्च पुनर्हृष्टाः शीघ्रमाज्ञापय प्रभो ॥ <br>
तव सन्देशकर्त्तारः कस्य कृन्तामजीवितम् ॥ ११ ॥ <br>
तेषां तद्वचनं श्रुत्वा चित्रगुप्तो ह्यभाषत ॥ <br>
रोषगद्गदया वाचा निःश्वसन्वै   मुहुर्मुहुः ॥ १२ ॥ <br>
भो भो मन्देहका वीराः मम चित्तानुपालकाः ॥ <br>
एतान्बध्नीत गृह्णीत भूतराक्षसपुंगवाः ॥ १३ ॥ <br>
एवं हत्वा च बद्ध्वा च ह्यागच्छत पुनर्यथा ॥ <br>
ह्न्तारः सर्वभूतानां कृतज्ञा दृढ विक्रमा ॥ १४ ॥ <br>
हत्वा वै पापकानेतान्मम विप्रियकारिणः ॥ <br>
एतच्छ्रुत्वा वचस्तस्य वचनं चेदमब्रुवन् ॥ १५ ॥ <br>
राक्षसा ऊचुः ॥ <br>
श्रान्ता वा क्षुधिता वापि दुःखिता वा तपोधनाः ॥ <br>
अमात्या एव ज्ञातव्या भृत्याः शतसहस्रशः ॥ १६ ॥ <br>
एते वधार्थं निर्दिष्टास्त्वयैव च महात्मना ॥ <br>
न युक्तं विविधाकारा ह्यस्माकं नाशनाय वै ॥ १७ ॥ <br>
यथा ह्येते समुत्पन्नाः सर्वधर्मानुचिन्तकाः ॥ <br>
तथा वयं समुत्पन्नास्तदर्थं हि भवानपि ॥१८॥ <br>
मा च मिथ्या प्रतिज्ञातं धर्मिष्ठस्य भवत्विति ॥ <br>
अस्माकं विग्रहे वीर मुच्यन्तां यदि मन्यसे ॥ १९ ॥ <br>
परित्रायस्व नो वीर किंकराणां महाबलान् ॥ <br>
हन्यमानान्हि रक्षोभिरस्मानद्य रणाजिरे ॥ 201.२० ॥ <br>
एवमुक्त्वा ततो घोरा व्याधयः कामरूपिणः ॥ <br>
सन्नद्धास्त्वरितं शूरा भीमरूपा भयानकाः ॥ २१ ॥ <br>
गजैरन्ये तथा चाश्वै रथैश्चापि महाबलाः ॥ <br>
कण्टकैस्तुरगैर्हंसैरन्ये सिंहैस्तथापरे ॥२२॥ <br>
मृगैः सृगालैर्महिषैर्व्याघ्रैर्मेषैस्तथापरे ॥<br>
गृध्रैः श्येनैर्मयूरैश्च सर्पगर्द्दभकुक्कुटैः ॥ २३ ॥ <br>
एवं वाहनसंयुक्ता नानाप्रहरणोद्यताः ॥ <br>
समागता महासत्त्वा अन्योन्यमभिकांक्षिणः ॥ २४ ॥ <br>
तूर्यक्ष्वेडितसंघुष्टैर्बलितास्फोटितैरपि ॥ <br>
जयार्थिनो द्रुतं वीराश्चालयन्तश्च मेदिनीम् ॥ २५ ॥ <br>
ततः समभवद्युद्धं तस्मिंस्तमसि सन्तते ॥ <br>
मुकुटैरंगदैश्चित्रैः केयूरैः पट्टिशासिकैः ॥ २६ ॥ <br>
सकुण्डलैः शिरोभिश्च भ्राजते वसुधातलम् ॥ <br>
बहुभिश्च सकेयूरैश्छत्रैश्च मणिभूषणैः ॥ २७॥ <br>
शूल शक्तिप्रहारैश्च यष्टितोमरपट्टिशैः ॥ <br>
असिखड्गप्रहारैश्च बलप्राणसमीरितैः ॥ २८ ॥ <br>
अभवद्दारुणं युद्धं तुमुलं लोमहर्षणम् ॥ <br>
नखैर्दन्तैश्च पादैश्च तेऽन्योऽन्यमभिजघ्निरे ॥ २९ ॥ <br>
बाहुभिः समनुप्राप्तः केशाकेशि ततः परम् ॥ <br>
अयुक्तमतुलं युद्धं तेषां वै समजायत ॥ 201.३० ॥ <br>
ततस्ते राक्षसा भग्ना दूतैर्घोरपराक्रमैः ॥ <br>
देहि देहि वदन्त्येव भिन्धि गृह्णीष्व तिष्ठ च ॥ ३१ ॥ <br>
वध्यमानाः पिशाचास्ते ये निवृत्ता रणार्दिताः ॥ <br>
आहूयन्त प्रतिभयात्क्रोधसंरक्तलोचनाः ॥ ३२ ॥ <br>
तिष्ठ तिष्ठ क्व यासीति न गच्छामि दृढो भव ॥ <br>
मया मुक्तमिदं शस्त्रं तव देहविनाशनम् ॥ ३३ ॥ <br>
किन्तु मूढ त्वया शस्त्रं न मुक्तं मे रुजाकरम् ॥ <br>
मया क्षिप्तास्तु इषवः प्रतीच्छ क्व पलायसे ॥३४॥ <br>
किं त्वं वदसि दुर्बुद्धे एषोऽहं पारगो रणे ॥ <br>
मम बाहु विमुक्तस्तु यदि जीवस्यतो वद ॥ ३५॥ <br>
तत्र ते सहसा घोरा राक्षसाः पिशिताशनाः ॥ <br>
मन्देहा नाम नाम्ना ते वध्यमानाः सहस्रशः ॥ ३६ ॥ <br>
ततो भग्ना यदा ते तु राक्षसाः कामरूपिणः ॥ <br>
प्रत्यपद्यन्त ते मायां तामसीं तमसावृताः ॥३७ ॥ <br>
अदृश्याश्चैव दृश्याश्च तद्बलं तमसावृताः ॥ <br>
ततस्ते शरणं जग्मुर्ज्वरं परमभीषणम् ॥ ३८ ॥ <br>
शूलपाणिं विरूपाक्षं सर्वप्राणिप्रणाशनम् ॥ <br>
मन्देहा नाम नाम्ना वै राक्षसाः पिशिताशनाः ॥ ३९ ॥ <br>
खादन्ति चैव घ्नन्ति स्म चित्रगुप्तेन चोदिताः ॥ <br>
व्याधीनां     च सहस्राणि दूतानां च महाबलाः ॥201.४०॥ <br>
वयमद्य महाभाग त्रायस्व जगतः पते ॥ <br>
ततस्तेषां वचः श्रुत्वा दूतानां  कामरूपिणाम् ॥ ४१ ॥ <br>
ज्वरः क्रुद्धो महातेजा योधानां तु सहस्रशः ॥ <br>
कालो मुण्डः केकराक्षो लोहयष्टिपरिग्रहः ॥४२॥ <br>
विविधान्सन्दिदेशाऽत्र पुरुषानग्निवर्चसः ॥<br>
बद्धाञ्जलिपुटान्सर्वानिदमाह सुरेश्वरः॥४३॥<br>
पच शीघ्रमिमान्पापान्योगेन च बलेन च ॥ <br>
ततस्ते त्वरितं गत्वा यत्र ते पिशिताशनाः ॥४४॥ <br>
ज्वराज्ञया च ते सर्वे जीमूतघननिःस्वनाः ॥ <br>
बहूंस्ते राक्षसान्घोरान्दर्पोत्सिक्तान् सहस्रशः ॥ ४५ ॥ <br>
बहुशस्त्रप्रहारैश्च शस्त्रैश्च विविधोज्ज्वलैः ॥ <br>
तरसा राक्षसा विग्ना रुधिरेण परिप्लुताः ॥ ४६ ॥ <br>
मोचयामास संग्रामं स्वयमेव यमस्ततः ॥ <br>
राक्षसान्मोचयित्वाऽथ हन्यमानान्समन्ततः ॥ ४७ ॥ <br>
गत्वा ज्वरं महाभागं विनयात्सान्त्वयन्मुहुः ॥ <br>
पूजयन्वै ज्वरं दिव्यं गृह्य हस्ते महायशाः ॥ ४८ ॥ <br>
प्रविवेश गृहं स्वं तु सम्भ्रमेणेदृशेन तु ॥ <br>
आननं तु समुत्प्रोश्छ्य संग्रामे स्वेदबिन्दुवत् ॥ ४९ ॥ <br>
धर्मराजोऽथ विश्रान्तं कालभूतं महाज्वरम् ॥ <br>
किंकिं वृत्तमिदं देव व्यापिनस्त्वं महातपाः ॥ 201.५० ॥ <br>
रोषायासकरं चैव सर्वलोकनमस्कृतः ॥ <br>
अहं त्वं चैव देवेश इमं लोकं चराचरम् ॥ ५१ ॥ <br>
शासेमहि यथाकामं यथादृष्टं यथाश्रुतम् ॥ <br>
त्वया ग्राह्यो ह्यहं देव मृत्युना च सुसंवृतः ॥ ५२ ॥ <br>
लोकान्सर्वानहं हन्मि सर्वघाती न संशयः ॥ <br>
गच्छ गच्छ यथास्थानं युद्धं च त्यजतु स्वयम् ॥५३ ॥ <br>
राक्षसानां हतास्तत्र षष्टिकोट्यो रणाजिरे॥<br>
अमराश्चाक्षयाश्चैव न हि त्वां प्रापयन्ति वै ॥ ५४ ॥ <br>
ततो ह्युपरतं युद्धं धर्मराजो यमः स्वयम् ॥ <br>
दूतानां चित्रगुप्तेन सख्यमेकमकारयत् ॥ ५५ ॥ <br>
सम्भाषन्ते ततो दूताश्चित्रगुप्तं तथैव च ॥ <br>
नियुञ्जस्व मया पूर्वं सर्वकर्माणि जन्तुषु॥५६॥<br>
स्वकर्मगुणभूतानि ह्यशुभानि शुभानि च॥<br>
रुद्रं दूताः समागम्य चित्रगुप्तस्य पार्श्वतः॥।५७॥<br>
उपस्थानं च कुर्वन्ति कालचिंतकमब्रुवन् ॥ <br>
यथा लोका यथा राजा यथा मृत्युः सनातनः॥५८॥ <br>
तदैवोत्तिष्ठ तिष्ठेति क्षम्यतां क्षम्यतां प्रभो ॥ ५९ ॥ <br>
इति श्रीवराहपुराणे भगवच्छास्त्रे संसारचक्रे राक्षसकिंकरयुद्धं नामैकाधिकद्विशततमोऽध्यायः ॥ २०१ ॥ <br>
<br>
