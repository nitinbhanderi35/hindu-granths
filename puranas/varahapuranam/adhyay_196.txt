अथ धर्मराजपुरवर्णनम् ।। <br>
वैशम्पायन उवाच ।। <br>
तेषां तद्वचनं श्रुत्वा ऋषीणां भावितात्मनाम् ।। <br>
उवाच वाक्यं वाक्यज्ञः सर्वं निरवशेषतः ।। १ ।। <br>
नाचिकेत उवाच ।। <br>
श्रूयतां द्विजशार्दूलाः कथ्यमानं मया द्विजाः ।। <br>
योजनानां सहस्रं तु विस्तराद्द्विगुणायतम् ।। २ ।। <br>
द्विगुणं परिवेषेण तद्वै प्रेतपतेः पुरम् ।। <br>
भवनैरावृत्तं दिव्यैर्जाम्बूनदमयैः शुभैः ।। ३ ।। <br>
हर्म्यप्रासादसंबाधमहाट्टालसमन्वितम् ।। <br>
सौवर्णेनैव महता प्राकारेणाभिवेष्टितम् ।।४ ।। <br>
कैलासशिखराकारैर्भवनैरुपशोभितम् ।। <br>
तत्र वै विमला नद्यस्तोयपूर्णाः सुशोभनाः ।। ५ ।। <br>
दीर्घिकाश्च तथा कान्ता नलिन्यश्च सरांसि च ।। <br>
तडागाश्चैव कूपाश्च वृक्षषण्डाः सुशोभनाः ।।६।। <br>
नरनारीसमाकीर्णा गजवाजिसमाकुलाः ।। <br>
नानादेशसमुत्थानैर्नानाजातिभिरेव च ।।७।। <br>
सर्वजीवैस्तथाकीर्णं तस्य राज्ञः पुरोत्तमम्।। <br>
क्वचिद्युद्धं क्वचिद्द्वंद्वं तेन बद्धो यमालये ।।८।। <br>
क्वचिद्गायन् हसंश्चैव क्वचिद्दुःखेन दुःखितः ।। <br>
क्वचित्क्रीडन्यथाकर्म क्वचिद्भुञ्जन् क्वचित्स्वपन् ।।९।। <br>
क्वचिन्नृत्यन्क्वचित्तिष्ठन् क्वचिद्बन्धनसंस्थितः ।। <br>
एवं शतसहस्राणि तस्य राज्ञः पुरोत्तमे ।।196.१०।।<br>
स्वकर्मभिः प्रदृश्यन्ते स्थूलाः सूक्ष्माश्च जन्तवः।। <br>
मया दृष्टा द्विजश्रेष्ठास्तस्य राज्ञः पुरोत्तमे ।। ११ ।। <br>
अङ्गानि चैव सीदन्ति मनो विह्वलतीव मे ।। <br>
दिव्यभावाः स्पृशन्त्येते चिन्तयानस्य तत्फलम् ।। १२ ।। <br>
तथापि कथयिष्यामि यथादृष्टं तथाश्रुतम् ।। <br>
पुष्पोदका नाम तत्र नदीनां प्रवरा नदी ।। १३ ।। <br>
दृश्यते न च दृश्येत नानावृक्षसमाकुला ।। <br>
सुवर्णकृतसोपाना दिव्यकांचनवालुका ।। १४ ।। <br>
प्रसन्नेन च तोयेन शीतलेन सुगन्धिना ।। <br>
पुष्प्यत्फलवनाकीर्णा नाना पक्षिसमाकुला ।। १५ ।। <br>
भ्राजते सरितां श्रेष्ठा सर्वपापप्रणाशिनी ।। <br>
तस्यास्तीरे मया दृष्टाः पादपाश्च सहस्रशः ।। १६ ।। <br>
अमराः क्रीडमानाश्च जलक्रीडां पुनःपुनः ।। <br>
विशालजघना यस्यां गन्धर्वाः सामगा इव ।। १७ ।। <br>
भुजङ्गावनताङ्ग्यश्च किन्नर्यश्च सुगायनाः ।। <br>
दिव्यभूषणसम्भोगैः क्रीडन्त्यत्र समागताः ।। १८ ।। <br>
एवं नारीसहस्राणि तत्र दिव्यानि नित्यशः ।। <br>
क्रीडन्ति सलिले तत्र प्रासादेषु शुभेषु च ।। १९ ।। <br>
तत्रापरे वृक्षषण्डा नित्यपुष्पफलान्विताः ।। <br>
ते च कामप्रदा नित्यं तथा द्विजसमायुताः ।। 196.२० ।। <br>
प्रमदाश्च जले तत्र कामरूपाः सुमेखलाः ।। <br>
रमयन्त्यो नरास्तत्र यथाकामं यथासुखम् ।। २१ ।। <br>
तां नदीं क्षोभयन्त्यस्ताः क्रीडन्ति सहिताः प्रियैः ।। <br>
गायन्ति सलिले काश्चिन्मधुरं मधुविह्वलाः ।। २२ ।। <br>
जलतूर्यनिनादेन भूषणानां स्वनेन च ।। <br>
भाति सा निम्नगा दिव्या दिव्यरत्नैरलंकृता ।। २३ ।। <br>
वैवस्वती नाम महानदी सा शुभा नदीनां प्रवराऽतिरम्या ।। <br>
प्रयाति मध्ये नगरस्य नित्यं मातेव पुत्रं परिपालयन्ती ।। २४ ।। <br>
तोयानुरूपा च मनोहरा च दिव्येन तोयेन सदैव पूर्णा ।। <br>
यस्यास्तु हंसाः पुलिनेषु मत्ताः कुन्देन्दुवर्णाः प्रचरन्ति नित्यम् ।।२५।। <br>
रथाङ्गसाह्वैः प्रवरैश्च पद्मैः प्रतप्तजाम्बूनद कर्णिकाभिः ।। <br>
या दृश्यते चैव मनोज्ञरूपा सुवर्णसोपानयुता सुकान्ता ।। २६ ।। <br>
यस्यास्तु तोयं विमलं सुगन्धि स्वादु प्रसन्नं त्वमृतोपमं च ।। <br>
वृक्षास्तु यस्या वनखण्डजाताः सदा शुभैः पुष्पफलैरुपेता ।। २७ ।। <br>
नार्यः सुरूपा मदविह्वलाश्च क्रीडन्ति ता यत्र मनोज्ञरूपाः ।। <br>
यस्यां जनः क्रीडनताडनाद्यैर्विवर्णतां याति न वै कदाचित् ।। २८ ।। <br>
या देवतानामपि पूजनीया तपोनिधीनां च तथा मुनीनाम् ।। <br>
या दृश्यते तोयभरेण कान्ताकृतिः कवीनामिव निर्मलार्था ।। २९ ।। <br>
जलं च दत्तं बहुभिर्नरैश्च तस्याः स्वरूपप्रतिमा च निष्ठा ।। <br>
प्रासादपङ्क्तिर्ज्वलनप्रकाशा तस्यास्तु तीरे बहुभक्तिरम्याः ।। 196.३० ।। <br>
वादित्रगीतस्वनतालयुक्ता गायन्ति नार्यः सहिताः सदा हि ।। <br>
कन्याकुलानां मृदुभाषितानि मनोहराणां च वनेषु तेषु ।। ३१ ।। <br>
कुर्वन्ति संहर्षमिव स्वनेन मनोज्ञरूपा दिवि देवतानाम् ।। <br>
मृदङ्गनादश्च सुतन्त्रियुक्तगीतध्वनिश्चैव सुवंशयुक्तः ।। ३२।। <br>
प्रासादकुञ्जेषु विहार्यमाणा न तृप्तिमेवं बहु ताः प्रयान्ति ।। <br>
गन्धः सुगन्धोऽगुरुचन्दनानां वातः शुभो वाति सुशीतमन्दः ।। ३३ ।। <br>
क्वचित् सुगन्धः प्रचचार भूयः प्रासादरोधं प्रविरूढमार्गः ।। <br>
क्वचिज्जनाः क्रीडनकावसक्ताः क्वचिच्च नारीनरगीतशब्दाः ।। ३४ ।। <br>
तथाऽपरे क्रीडनकाः सकान्ताः सुवर्णवेदीकृतसानुशोभाः ।। <br>
विमानभूताः प्रचरन्ति तोये प्रमत्तनारीनरसंकुलाश्च ।। ३५ ।। <br>
शक्यो विभागो न हि रम्यताया ह्यसौ दिनैर्वा बहुभिः प्रवक्तुम् ।। <br>
नैषा कथा कर्मसमाधियुक्ता शक्त्या प्रवक्तुं दिवसैरनल्पैः ।। ३६ ।। <br>
इति श्रीवराहपुराणे संसारचक्रे धर्मराजपुरवर्णनं नाम षण्णवत्यधिकशततमोऽध्यायः ।। १९६ ।। <br>
<br>
