<b>रुद्र उवाच ।	<br></b>
अत ऊर्ध्वं प्रवक्ष्यामि जम्बूद्वीपं यथातथम् ।	<br>
संख्यां चापि समुद्राणां द्वीपानां चैव विस्तरम् ॥ ७५.१ ॥	<br><br>
यावन्ति चैव वर्षाणि तेषु नद्यश्च याः स्मृताः ।	<br>
महाभूतप्रमाणं च गतिं चन्द्रार्कयोः पृथक् ॥ ७५.२ ॥	<br><br>
द्वीपभेदसहस्त्राणि सप्तस्वन्तर्गतानि च ।	<br>
न शक्यन्ते क्रमेणेह वक्तुं यैर्विततं जगत् ॥ ७५.३ ॥	<br><br>
सप्तद्वीपान् प्रवक्ष्यामि चन्द्रादित्यग्रहैः सह ।	<br>
येषां मनुष्यास्तर्केण प्रमाणानि प्रचक्षते ॥ ७५.४ ॥	<br><br>
अचिन्त्याः खलु ये भावा न तांस्तर्केण साधयेत् ।	<br>
प्रकृतिभ्यः परं यच्च तदचिन्त्यं विभाव्यते ॥ ७५.५ ॥	<br><br>
नव वर्षं प्रवक्ष्यामि जम्बूद्वीपं यथातथम् ।	<br>
विस्तरान्मण्डलाच्चैव योजनैस्तन्निबोधत ॥ ७५.६ ॥	<br><br>
शतमेकं सहस्त्राणां योजनानां समन्ततः ।	<br>
नानाजनपदाकीर्णं योजनैर्विविधैः शुभैः ॥ ७५.७ ॥	<br><br>
सिद्धचारणसंकीर्णं पर्वतैरुपशोभितम् ।	<br>
सर्वधातुविवृद्धैश्च शिलाजालसमुद्भवैः ।	<br>
पर्वतप्रभवाभिश्च नदीभिः सर्वतश्चितम् ॥ ७५.८ ॥	<br><br>
जम्बूद्वीपः पृथुः श्रीमान् सर्वतः परिमण्डलः ।	<br>
नवभिश्चावृतः श्रीमान् भुवनैर्भूतभावनः ॥ ७५.९ ॥	<br><br>
लवणेन समुद्रेण सर्वतः परिवारितः ।	<br>
जम्बूद्वीपस्य विस्तारात् समेन तु समन्ततः ॥ ७५.१० ॥	<br><br>
तस्य प्रागायता दीर्घा षडेते वर्षपर्वताः ।	<br>
उभयत्रावगाढाश्च समुद्रौ पूर्वपश्चिमौ ॥ ७५.११ ॥	<br><br>
हिमप्रायश्च हिमवान् हेमकूटश्च हेमवान् ।	<br>
सर्वत्र सुसुखश्चापि निषधः पर्वतो महान् ॥ ७५.१२ ॥	<br><br>
चतुर्वर्णःस सौवर्णो मेरुश्चोल्बमयो गिरिः ।	<br>
वृत्ताकृतिप्रमाणश्च चतुरस्त्रः समुच्छितः ॥ ७५.१३ ॥	<br><br>
नानावर्णस्तु पार्श्वेषु प्रजापतिगुणान्वितः ।	<br>
नाभिमण्डलसंभूतो ब्रह्मणः परमेष्ठिनः ॥ ७५.१४ ॥	<br><br>
पूर्वतः श्वेतवर्णस्तु ब्रह्मण्यं तेन तस्य तत् ।	<br>
पीतश्च दक्षिणेनासौ तेन वैश्यत्वमिष्यते ॥ ७५.१५ ॥	<br><br>
भृङ्गपत्रनिभश्चासौ पश्चिमेन यतोऽथ सः ।	<br>
तेनास्य शूद्रता प्रोक्ता मेरोर्नामार्थकर्मणः ॥ ७५.१६ ॥	<br><br>
पार्श्वमुत्तरतस्तस्य रक्तवर्णं विभाव्यते।	<br>
तेनास्य क्षत्रभावः स्यादिति वर्णाः प्रकीर्तिताः ॥ ७५.१७ ॥	<br><br>
वृत्तः स्वभावतः प्रोक्तो वर्णतः परिमाणतः ।	<br>
नीलश्च वैदूर्यमयः श्वेतशुक्लो हिरण्मयः ।	<br>
मयूरबर्हिवर्णस्तु शातकौम्भश्च श्रृङ्गवान् ॥ ७५.१८ ॥	<br><br>
एते पर्वतराजानः सिद्धचारणसेविताः ।	<br>
तेषामन्तरविष्कम्भो नवसाहस्त्र उच्यते ॥ ७५.१९ ॥	<br><br>
मध्ये त्विलावृतं नाम महामेरोः स संभवः ।	<br>
नवैव तु सहस्त्राणि विस्तीर्णः सर्वतश्च सः ॥ ७५.२० ॥	<br><br>
मध्यं तस्य महामेरुर्विधूम इव पावकः ।	<br>
वेद्यर्द्धं दक्षिणं मेरोरुत्तरार्द्धं तथोत्तरम् ॥ ७५.२१ ॥	<br><br>
वर्षाणि यानि षडत्र तेषां ते वर्षपर्वताः ।	<br>
योजनाग्रं तु वर्षाणां सर्वेषां तद् विधीयते ॥ ७५.२२ ॥	<br><br>
द्वे द्वे वर्षे सहस्त्राणां योजनानां समुच्छ्रयः ।	<br>
जम्बूद्वीपस्य विस्तारस्तेषामायाम उच्यते ॥ ७५.२३ ॥	<br><br>
योजनानां सहस्त्राणि शतौ द्वौ चायतौ गिरी ।	<br>
नीलश्च निषधश्चैव ताभ्यां हीनाश्च ये परे ।	<br>
श्वेतश्च हेमकूटश्च हिमवाञ्छृङ्गवांश्च यः ॥ ७५.२४ ॥	<br><br>
जम्बूद्वीपप्रमाणेन निषधः परिकीर्तितः ।	<br>
तस्माद् द्वादशभागेन हेमकूटः प्रहीयते ।	<br>
हिमवान् विंशभागेन हेमकूटात् प्रहीयते ॥ ७५.२५ ॥	<br><br>
अष्टाशीतिसहस्त्राणि हेमकूटो महागिरिः ।	<br>
अशीतिर्हिमवान् शैल आयतः पूर्वपश्चिमे ॥ ७५.२६ ॥	<br><br>
द्वीपस्य मण्डलीभावाद् ह्रासवृद्धी प्रकीर्त्यते ।	<br>
वर्षाणां पर्वतानां च यथा चेमे तथोत्तरम् ॥ ७५.२७ ॥	<br><br>
तेषां मध्ये जनपदास्तानि वर्षाणि चैव तत् ।	<br>
प्रपातविषमैस्तैस्तु पर्वतैरावृतानि तु ॥ ७५.२८ ॥	<br><br>
संततानि नदीभेदैरगम्यानि परस्परम् ।	<br>
वसन्ति तेषु सत्त्वानि नानाजातीनि सर्वशः ॥ ७५.२९ ॥	<br><br>
एतद्धैमवतं वर्षं भारती यत्र सन्ततिः ।	<br>
हेमकूटं परं यत्र नाम्ना किंपुरुषोत्तमः ॥ ७५.३० ॥	<br><br>
हेमकूटात् तु निषधं हरिवर्षं तदुच्यते ।	<br>
हरिवर्षात् परं चैव मेरुपार्श्व इलावृतम् ॥ ७५.३१ ॥	<br><br>
इलावृतात् परं नीलं रम्यकं नाम विश्रुतम् ।	<br>
रम्यकाच्च परं श्वेतं विश्रुतं तद्धिरण्मयम् ।	<br>
हिरण्मयात् परं चैव श्रृङ्गवन्तं कुरु स्मृतम् ॥ ७५.३२ ॥	<br><br>
धनुःसंस्थे तु द्वे वर्षे विज्ञेये दक्षिणोत्तरे ।	<br>
द्वीपानि खलु चत्वारि चतुरस्त्रमिलावृतम् ॥ ७५.३३ ॥	<br><br>
अर्वाक् च निषधस्याथ वेद्यर्धं दक्षिणं स्मृतम् ।	<br>
परं श्रृङ्गवतो यच्च वेद्यर्धं हि तदुत्तरम् ॥ ७५.३४ ॥	<br><br>
वेद्यर्द्धे दक्षिणे त्रीणि वर्षाणि त्रीणि चोत्तरे ।	<br>
तयोर्मध्ये तु विज्ञेयो यत्र मेरुस्त्विलावृतः ॥ ७५.३५ ॥	<br><br>
दक्षिणेन तु नीलस्य निषधस्योत्तरेण च ।	<br>
उदगायतो महाशैलो माल्यवान्नाम पर्वतः ॥ ७५.३६ ॥	<br><br>
योजनानां सहस्त्रे द्वे विष्कम्भोच्छ्रय एव च ।	<br>
आयामतश्चतुस्त्रिंशत् सहस्त्राणि प्रकीर्तितः ॥ ७५.३७ ॥	<br><br>
तस्य प्रतीच्यां विज्ञेयः पर्वतो गन्धमादनः ।	<br>
आयामोच्छ्रयविस्तारात् तुल्यो माल्यवता तु सः ॥ ७५.३८ ॥	<br><br>
परिमण्डलस्तयोर्मध्ये मेरुः कनकपर्वतः ।	<br>
चतुर्वर्णः ससौवर्णश्चतुरस्त्रः समुच्छ्रितः ॥ ७५.३९ ॥	<br><br>
अव्यक्ता धातवः सर्वे समुत्पन्ना जलादयः ।	<br>
अव्यक्तात् पृथिवीपद्मं मेरुस्तस्य च कर्णिका ॥ ७५.४० ॥	<br><br>
चतुष्पत्रं समुत्पन्नं व्यक्तं पञ्चगुणं महत् ।	<br>
ततः सर्वाः समुद्भूता वितता हि प्रवृत्तयः ॥ ७५.४१ ॥	<br><br>
अनेककल्पजीवद्भिः पुरुषैः पुण्यकारिभिः ।	<br>
कृतात्मभिर्महात्मभिः प्राप्यते पुरुषोत्तमः ॥ ७५.४२ ॥	<br><br>
महायोगी महादेवो जगद्ध्येयो जनार्दनः ।	<br>
सर्वलोकगतोऽनन्तो व्यापको मूर्त्तिरव्ययः ॥ ७५.४३ ॥	<br><br>
न तस्य प्राकृता मूर्तिर्मांसमेदोऽस्थिसंभवा ।	<br>
योगित्वाच्चेश्वरत्वाच्च सत्त्वरूपधरो विभुः ॥ ७५.४४ ॥	<br><br>
तन्निमित्तं समुत्पन्नं लोके पद्मं सनातनम् ।	<br>
कल्पशेषस्य तस्यादौ कालस्य गतिरीदृशी ॥ ७५.४५ ॥	<br><br>
तस्मिन् पद्मे समुत्पन्नो देवदेवश्चतुर्मुखः ।	<br>
प्रजापतिपतिर्देव ईशानो जगतः प्रभुः ॥ ७५.४६ ॥	<br><br>
तस्य बीजनिसर्गं हि पुष्करस्य यथार्थवत् ।	<br>
कृत्स्नं प्रजानिसर्गेण विस्तरेणैव वर्ण्यते ॥ ७५.४७ ॥	<br><br>
तदम्बु वैष्णवः कायो यतो रत्नविभूषितः ।	<br>
पद्माकारा समुत्पन्ना पृथिवी सवनद्रुमा ॥ ७५.४८ ॥	<br><br>
तत् तस्य लोकपद्मस्य विस्तरं सिद्धभाषितम् ।	<br>
वर्ण्यमानं विभागेन क्रमशः श्रृणुत द्विजाः ॥ ७५.४९ ॥	<br><br>
महावर्षाणि ख्यातानि चत्वार्यत्र च संस्थिताः ।	<br>
तत्र पर्वतसंस्थानो मेरुर्नाम महाबलः ॥ ७५.५० ॥	<br><br>
नानावर्णः स पार्श्वेषु पूर्वतः श्वेत उच्यते ।	<br>
पीतं च दक्षिणं तस्य भृङ्गवर्णं तु पश्चिमम् ॥ ७५.५१ ॥	<br><br>
उत्तरं रक्तवर्णं तु तस्य पार्श्वं महात्मनः ।	<br>
मेरुस्तु शोभते शुक्लो राजवंशे तु धिष्ठितः ॥ ७५.५२ ॥	<br><br>
तरुणादित्यसंकाशो विधूम इव पावकः ।	<br>
योजनानां सहस्त्राणि चतुराशीतिरुच्छ्रितः ॥ ७५.५३ ॥	<br><br>
प्रविष्टः षोडशाधस्ताद्विस्तृतः षोडशैव तु ।	<br>
शरावसंस्थितत्वाच्च द्वात्रिंशन्मूर्ध्नि विस्तृतः ॥ ७५.५४ ॥	<br><br>
विस्तारस्त्रिगुणश्चास्य परिणाहः समन्ततः ।	<br>
मण्डलेन प्रमाणेन व्यस्यमानं तदिष्यते ॥ ७५.५५ ॥	<br><br>
नवतिश्च सहस्त्राणि योजनानां समन्ततः ।	<br>
ततः षट्काधिकानां च व्यस्यमानं प्रकीर्त्तितम् ।	<br>
चतुरस्त्रेण मानेन परिणाहः समन्ततः ॥ ७५.५६ ॥	<br><br>
स पर्वतो महादिव्यो दिव्यौषधिसमन्वितः ।	<br>
सवनैरावृतः सर्वो जातरूपमयैः शुभैः ॥ ७५.५७ ॥	<br><br>
तत्र देवगणाः सर्वे गन्धर्वोरगराक्षसाः ।	<br>
शैलराजे प्रमोदन्ते तथैवाप्सरसां गणाः ॥ ७५.५८ ॥	<br><br>
स तु मेरुः परिवृतो भवनैर्भूतभावनैः ।	<br>
चत्वारो यस्य देशास्तु नानापार्श्वेषु धिष्ठिताः ॥ ७५.५९ ॥	<br><br>
भद्राश्वो भारतश्चैव केतुमालश्च पश्चिमे ।	<br>
उत्तरे कुरवश्चैव कृतपुण्यप्रतिश्रयाः ॥ ७५.६० ॥	<br><br>
कर्णिका तस्य पद्मस्य समन्तात् परिमण्डला ।	<br>
योजनानां सहस्त्राणि योजनानां प्रमाणतः ॥ ७५.६१ ॥	<br><br>
तस्य केसरजालानि नवषट् च प्रकीर्त्तिताः ।	<br>
चतुरशीतिरुत्सेधो विवरान्तरगोचराः ॥ ७५.६२ ॥	<br><br>
त्रिंशच्चापि सहस्त्राणि योजनानां प्रमाणतः ।	<br>
तस्य केसरजालानि विकीर्णानि समन्ततः ॥ ७५.६३ ॥	<br><br>
शतसाहस्त्रमायाममशीतिः पृथुलानि च ।	<br>
चत्वारि तत्र पर्णानि योजनानां चतुर्दश ॥ ७५.६४ ॥	<br><br>
तत्र या सा मया तुभ्यं कर्णिकेत्यभिविश्रुता ।	<br>
तां वर्ण्यमानामेकाग्र्यात् समासेन निबोधत ।	<br>
मणिपर्णशतैश्चित्रां नानावर्णप्रभासिताम् ॥ ७५.६५ ॥	<br><br>
अनेकपर्णनिचयं सौवर्णमरुणप्रभम् ।	<br>
कान्तं सहस्त्रपर्वाणं सहस्त्रोदरकन्दरम् ।	<br>
सहस्त्रशतपत्रं च वृत्तमेकं नगोत्तमम् ॥ ७५.६६ ॥	<br><br>
मणिरत्नार्पितश्वभ्रैर्मणिभिश्चित्रवेदिकम् ।	<br>
सुवर्णमणिचित्राङ्गैर्मणिचर्चिततोरणैः ॥ ७५.६७ ॥	<br><br>
तत्र ब्रह्मसभा रम्या ब्रह्मर्षिजनसंकुला ।	<br>
नाम्ना मनोव्रती नाम सर्वलोकेषु विश्रुता ॥ ७५.६८ ॥	<br><br>
तत्रेशानस्य देवस्य सहस्त्रादित्यवर्चसः ।	<br>
महाविमानसंस्थस्य महिमा वर्त्तते सदा ॥ ७५.६९ ॥	<br><br>
तत्र सर्वे देवगणाश्चतुर्वक्त्रं स्वयं प्रभुम् ।	<br>
इष्ट्वा पूज्यनमस्कारैरर्चनीयमुपस्थिताः ॥ ७५.७० ॥	<br><br>
यैस्तदा दिहसंकल्पैर्ब्रह्मचर्यं महात्मभिः ।	<br>
चीर्णं चारुमनोभिश्च सदाचारपथि स्थितैः ॥ ७५.७१ ॥	<br><br>
सम्यगिष्ट्वा च भुक्त्वा च पितृदेवार्चने रताः ।	<br>
गृहाश्रमपरास्तत्र विनीता अतिथिप्रियाः ॥ ७५.७२ ॥	<br><br>
गृहिणः शुक्लकर्मस्था विरक्ताः कारणात्मकाः ।	<br>
यमैर्नियमदानैश्च दृढनिर्दग्धकिल्बिषाः ॥ ७५.७३ ॥	<br><br>
तेषां निवसनं शुक्लब्रह्मलोकमनिन्दितम् ।	<br>
उपर्युपरि सर्वासां गतीनां परमा गतिः ।	<br>
चतुर्दशसहस्त्राणि योजनानां तु कीर्त्तितम् ॥ ७५.७४ ॥	<br><br>
ततोर्द्धरुचिरे कृष्णे तरुणादित्यवर्चसि ।	<br>
महागिरौ ततो रम्ये रत्नधातुविचित्रिते ॥ ७५.७५ ॥	<br><br>
नैकरत्नसमावासे मणितोरणमन्दिरे ।	<br>
मेरोः सर्वेषु पार्श्वेषु समन्तात् परिमण्डले ॥ ७५.७६ ॥	<br><br>
त्रिंशद्योजनसाहस्त्रं चक्रपाटो नगोत्तमः ।	<br>
जारुधिश्चैव शैलेन्द्र इत्येते उत्तराः स्मृताः ॥ ७५.७७ ॥	<br><br>
एतेषां शैलमुख्यानामुत्तरेषु यथाक्रमः ।	<br>
स्थलीरन्तरद्रोण्यश्च सरांसि च निबोधत ॥ ७५.७८ ॥	<br><br>
दशयोजनविस्तीर्णा चक्रपाटोपनिर्गता ।	<br>
सा तूद्र्ध्ववाहिनी चापि नदी भूमौ प्रतिष्ठिता ॥ ७५.७९ ॥	<br><br>
सा पुर्याममरावत्यां क्रममाणेन्दुरा प्रभौ ।	<br>
तया तिरस्कृता वाऽपि सूर्येन्दुज्योतिषां गणाः ॥ ७५.८० ॥	<br><br>
उदयास्तमिते सन्ध्ये ये सेवन्ते द्विजोत्तमाः ।	<br>
तान् तुष्यन्ते द्विजाः सर्वानष्टावप्यचलोत्तमान् ॥ ७५.८१ ॥	<br><br>
परिभ्रमज्ज्योतिषां या सा रुद्रेन्द्रमता शुभा ॥ ७५.८२ ॥	<br><br>
॥ इति श्रीवराहपुराणे भगवच्छास्त्रे पञ्चसप्ततितमोऽध्यायः ॥ ७५ ॥	<br>
