श्रीवराह उवाच ।<br>
ततस्तमीदृशं दृष्ट्वा तदा गौरमुखाश्रमम् ।<br>
दुर्ज्जयश्चिन्तयामास रम्यमाश्रममण्डलम् ।। ११.१ ।।<br>
प्रविशाम्यत्र पश्यामि ऋषीन् परमधार्मिकान् ।<br>
चिन्तयित्वा तदा राजा प्रविवेश तमाश्रमम् ।। ११.२ ।।<br>
तस्य प्रविष्टस्य ततो राज्ञः परमहर्षितः ।<br>
चकार पूजां धर्मात्मा तदा गौरमुखो मुनिः ।। ११.३ ।।<br>
स्वागतादिक्रियाः कृत्वा कथान्ते तं महामुनिः ।<br>
स्वशक्त्याऽहं नृपश्रेष्ठ सानुगस्य च भोजनम् ।। ११.४ ।।<br>
करिष्यामि प्रमुच्यन्तां साधु वाहा इति द्विजः ।<br>
एवमुक्त्वा स्थितस्तूष्णीं स मुनिः संशितव्रतः ।। ११.५ ।।<br>
राजाऽपि तस्थौ तद्भक्त्या स्वसहायैः समन्वितः ।<br>
अक्षौहिण्यो बलस्यास्य पञ्चमात्रास्तदा स्थिताः ।<br>
अयं च तापसः किं मे दास्यते भोजनं त्विह ।। ११.६ ।।<br>
निमन्त्र्य दुर्जयं विप्रस्तदा गौरमुखो नृपम् ।<br>
चिन्तयामास किं चास्य मया देयं तु भोजनम् ।। ११.७ ।।<br>
एवं चिन्तयतस्तस्य महर्षेर्भावितात्मनः ।<br>
स्थितो मनसि देवेशो हरिर्नारायणः प्रभुः ।। ११.८ ।।<br>
ततः संस्मृत्य मनसा देवं नारायणं तदा ।<br>
तोषयामास गङ्गायां प्रविश्य मुनिसत्तमः ।। ११.९ ।।<br>
धरण्युवाच ।<br>
कथं गौरमुखो विष्णुं तोषयामास भूधर ।<br>
एतन्मे कौतुकं श्रोतुं सम्यगिच्छा प्रवर्त्तते ।। ११.१० ।।<br>
नमोऽस्तु विष्णवे नित्यं नमस्ते पीतवाससे ।<br>
नमस्ते चाद्यरूपाय नमस्ते जलरूपिणे ।। ११.११ ।।<br>
नमस्ते सर्वसंस्थाय नमस्ते जलशायिने ।<br>
नमस्ते क्षितिरूपाय नमस्ते तेजसात्मने ।। ११.१२ ।।<br>
नमस्ते वायुरूपाय नमस्ते व्योमरूपिणे ।<br>
त्वं देवः सर्वभूतानां प्रभुस्त्वमसि हृच्छयः ।। ११.१३ ।।<br>
त्वमोङ्कारो वषट्कारः सर्वत्रैव च संस्थितः ।<br>
त्वमादिः सर्वदेवानां तव चादिर्न विद्यते ।। ११.१४ ।।<br>
त्वं भूस्त्वं च भुवो देव त्वं जनस्त्वं महः स्मृतः ।<br>
त्वं तपस्त्वं च सत्यं च त्वयि देव चराचरम् ।। ११.१५ ।।<br>
त्वत्तो भूतमिदं विश्वं त्वदुद्भूता ऋगादयः ।<br>
त्वत्तः शास्त्राणि जातानि त्वत्तो यज्ञाः प्रतिष्ठिताः ।। ११.१६ ।।<br>
त्वत्तो वृक्षा वीरुधश्च त्वत्तः सर्वा वनौषधीः ।<br>
पशवः पक्षिणः सर्पास्त्वत्त एव जनार्दन ।। ११.१७ ।।<br>
ममापि देवदेवेश राजा दुर्जयसंज्ञितः ।<br>
आगतोऽभ्यागतस्तस्य आतिथ्यं कर्त्तुमुत्सहे ।। ११.१८ ।।<br>
तस्य मे निर्धनस्याद्य देवदेव जगत्पते ।<br>
भक्तिनम्रस्य देवेश कुरुष्वान्नाद्यसंचयम् ।। ११.१९ ।।<br>
यं यं स्पृशामि हस्तेन यं यं पश्यामि चक्षुषा ।<br>
वृक्षं वा तृणकन्दं वा तत्तदन्नं चतुर्विधम् ।। ११.२० ।।<br>
तथा त्वन्यतमं वाऽपि यद् ध्यातं मनसा मया ।<br>
तत् सर्वं सिद्ध्यतां मह्यं नमस्ते परमेश्वर ।। ११.२१ ।।<br>
इति स्तुत्या तु देवेशस्तुतोष जगतां पतिः ।<br>
मुनेस्तस्य स्वकं रूपं दर्शयामास केशवः ।। ११.२२ ।।<br>
उवाच सुप्रसन्नात्मा ब्रूहि विप्र वरं परम् ।<br>
एवं श्रुत्वाऽक्षिणी यावदुन्मीलयति वै मुनिः ।। ११.२३ ।।<br>
तदा शङ्खगदापाणिः पीतवासा जनार्दनः ।<br>
गरुडस्थोऽपि तेजस्वी द्वादशादित्यसप्रभः ।। ११.२४ ।।<br>
दिवि सूर्यसहस्त्रस्य भवेद्युगपदुत्थिता ।<br>
यदि भाः सदृशी सा स्याद्भासस्तस्य महात्मनः ।। ११.२५ ।।<br>
तत्रैकस्थं जगत् कृत्स्नं प्रविभक्तमनेकधा ।<br>
ददर्श स मुनिर्देवि विस्मयोत्फुल्ललोचनः ।। ११.२६ ।।<br>
जगाम शिरसा देवं कृताञ्जलिरथाब्रवीत् ।<br>
यदि मे वरदो देवो भूयाद् भक्तस्य केशव ।। ११.२७ ।।<br>
इदानीमेष नृपतिर्यथा सबलवाहनः ।<br>
ममाश्रमे कृताहारः श्वः प्रयाता स्वकं गृहम् ।। ११.२८ ।।<br>
इत्युक्तस्तस्य देवेशो वरदः संबभूव ह ।<br>
चित्तसिद्धिं ददौ तस्मै मणिं च सुमहाप्रभम् ।। ११.२९ ।।<br>
तं दत्त्वाऽन्तर्दधे देवः स च गौरमुखो मुनिः ।<br>
जगाम चाश्रमं पुण्यं नाना ऋषिनिषेवितम् ।। ११.३० ।।<br>
तत्र गत्वा स विप्रेन्द्रश्चिन्तयमास वै मुनिः ।<br>
हिमवच्छिखराकारं महाभ्रमिव चोन्नतम् ।<br>
शशाङ्करश्मिसङ्काशं गृहं वै शतभूमिकम् ।। ११.३१ ।।<br>
तादृशानां सहस्त्राणि लक्षकोट्यश्च सर्वशः ।<br>
गृहाणि निर्ममे विप्रो विष्णोर्लब्धवरस्तदा ।। ११.३२ ।।<br>
प्राकाराणि ततोपान्ते तल्लग्नोद्यानकानि च ।<br>
कोकिलाकुलघुष्टानि नानाद्विजवराणि च ।<br>
चम्पकाशोकपुन्नागनागकेशरवन्ति च ।। ११.३३ ।।<br>
नानाजात्यस्तथा वृक्षा गृहोद्यानेषु सर्वशः ।<br>
हस्तिनां हस्तिशालाश्च तुरगाणां च मन्दुराः ।। ११.३४ ।।<br>
चकार संचयान् विप्रो नानाभक्ष्याणि सर्वशः ।<br>
भक्ष्यं भोज्यं तथा लेह्यं चोष्यं बहुविधं तथा ।<br>
चकारान्नाद्यनिचयं हेमपात्र्यश्च सर्वतः ।। ११.३५ ।।<br>
एवं कृत्वा स विप्रस्तु राजानं भूरितेजसम् ।<br>
उवाच सर्वसैन्यानि प्रविशन्तु गृहानिति ।। ११.३६ ।।<br>
एवमुक्तस्ततो राजा तद्गृहं पर्वतोपमम् ।<br>
प्रविवेशान्तरेष्वन्ये भृत्या विविशुराशु वै ।। ११.३७ ।।<br>
ततस्तेषु प्रविष्टेषु तदा गौरमुखो मुनिः ।<br>
प्रगृह्य तं मणिं दिव्यं राजानं चेदमब्रवीत् ।। ११.३८ ।।<br>
मज्जनाभ्यवहारार्थं पथि श्रमकृते तथा ।<br>
विलासिनीस्तथा दासान् प्रेषयिष्यामि ते नृप ।। ११.३९ ।।<br>
एवमुक्त्वा स विप्रेन्द्रस्तं मणिं वैष्णवं शुभम् ।<br>
एकान्ते स्थापयामास राज्ञस्तस्य प्रपश्चतः ।। ११.४० ।।<br>
तस्मिन् स्थापितमात्रे तु मणौ शुद्धसमप्रभे ।<br>
निश्चेरुर्योषितस्तत्र दिव्यरूपाः सहस्त्रशः ।। ११.४१ ।।<br>
सुकुमाराङ्गरागाद्याः सुकुमारवराङगनाः ।<br>
सुकपोलाः सुचार्व्यङ्ग्यः सुकेशान्ताः सुलोचनाः ।<br>
काश्चित्सौवर्णपात्रीश्च गृहीत्वा संप्रतस्थिरे ।। ११.४२ ।।<br>
एवं योषिद्गणास्तत्र नराः कर्मकरास्तथा ।<br>
निर्जग्मुस्तस्य नृपतेः सर्वे भृत्या नृपस्य ह ।<br>
केवलं भोजनं पूर्वं परिधानं च सर्वशः ।। ११.४३ ।।<br>
ताः स्त्रियः सर्वभृत्यानां राजमार्गेण मज्जनम् ।<br>
ददुस्ते च नराश्वानां हस्तिनां च त्वरान्विताः ।। ११.४४ ।।<br>
नानाविधानि तूर्याणि तत्रावाद्यन्त सर्वशः ।<br>
मज्जने नृपतेस्तत्र ननृतुश्चान्ययोषितः ।<br>
अपराश्च जगुस्तत्र शक्रस्येव प्रमज्जतः ।। ११.४५ ।।<br>
एवं दिव्योपचारेण स्नात्वा राजा महामनाः ।<br>
चिन्तयामास राजेन्द्रो विस्मयाविष्टचेतनः ।<br>
किमिदं मुनिसामर्थ्यं तपसो वाऽथ वा मणेः ।। ११.४६ ।।<br>
एवं स्नात्वा शुभे वस्त्रे परिधायोत्तमे तथा ।<br>
विविधान्नं तु विधिना बुभुजे स नृपोत्तमः ।। ११.४७ ।।/50<br>
यथा च नृपतेः पूजा कृता तेन महर्षिणा ।<br>
तद्वद् भृत्यजनस्यापि चकार मुनिसत्तमः ।। ११.४८ ।।<br>
यावत् स राजा बुभुजे सभृत्यबलवाहनः ।<br>
तावदस्तगिरिं भानुर्जगामारुणसप्रभः ।। ११.४९ ।।<br>
ततस्तु रात्रिः समपद्यताऽधुना<br>
शरच्छशाङ्कोज्ज्वलऋक्षमण्डिता ।<br>
करोति रागं स च रोहिणीधवः<br>
सुसङ्गतं सौम्यगुणेषु तापि च ।। ११.५० ।।<br>
भृगूद्वहः कृष्णतरांशुभानुना<br>
सहोद्यतो दैत्यगुरुः सुराधिपः ।<br>
अथान्तरात्पक्षगतो न राजते<br>
स्वभावयोगेन मतिस्तु देहिनाम् ।। ११.५१ ।।<br>
सुरक्ततां भूमिसुतश्च मुञ्चते<br>
राहुः सिती चन्द्रमसोंशुभिः सितैः ।<br>
मुक्तः स्वभावो जगतः सुरासुरै-<br>
रनुस्वभावो बलवान् सुकृन्नृपः ।। ११.५२ ।।<br>
सितेश्वराख्यापितरश्मिमण्डले<br>
सूर्यत्वसिद्धान्तकषेव निर्मले ।<br>
करोति केतुर्न परे महत्तम-<br>
स्तदा कुशीलेषु गतिश्च निर्मला ।। ११.५३ ।।<br>
बुधोच्चबुद्धिर्जगतो विभावयन्<br>
रराज राज्ञो तनयः स्वकर्मभिः ।<br>
भृतेच्छकः कक्षविवाहितश्चिरं<br>
भवेदियं साधुषु सम्मितिर्ध्रुवम् ।। ११.५४ ।।<br>
करोति केतुः कपिलं वियच्चिरं<br>
राज्ञः सुराणां पथि संस्थितं भृशम् ।<br>
न दुर्जनः सज्जनसंसदि क्वचित्<br>
करोति शुद्धं निजकर्मकौशलम् ।। ११.५५ ।।<br>
शशाङ्करश्मिप्रविभासिता अपि<br>
प्रकाशमीयुर्निरताः पदे पदे ।<br>
कुलंभवाः संभवधर्मपत्तयो<br>
महांशुयोगान्महतां समुन्नतिम् ।। ११.५६ ।।<br>
त्रिदोषसक्तान्निकृतोऽस्य सर्वशः<br>
सुतेन राज्ञो वरुणस्य सूर्यजः ।<br>
विराजते कौशिकसन्निवेशिता<br>
न वेदकर्म क्वचिदन्यथा भवेत् ।। ११.५७ ।।<br>
द्वन्द्वः समेतान् मम यः शिशुः पुरा<br>
हरिर्य आराधितवान् नृपासनम् ।<br>
लक्ष्म्यापि बुद्ध्या सुचिरं प्रकाशते<br>
ध्रुवेण विष्णुस्मरणेन दुर्लभम् ।। ११.५८ ।।<br>
इतीदृशी रात्रिरभूदृषेः शुभे<br>
वराश्रमे दुर्जयभूपतेः शुभा ।<br>
सभृत्यसामन्तवराश्वदन्तिनः<br>
सुभक्तवस्त्राभरणादिपूजया ।। ११.५९ ।।<br>
इतीदृशायां वररत्नचित्रिताः<br>
सुपट्टसंवीतवरास्तृतास्तदा ।<br>
गृहेषु पर्यङ्कवराः समाश्रिताः<br>
सुरूपयोषित्कृतभङ्गभासुराः ।। ११.६० ।।<br>
स तत्र राजा विससर्ज भूभृतः<br>
स्वयं सभृत्यानपि सर्वतो गृहान् ।<br>
गतेषु सुष्वाप वरस्त्रिया वृतः<br>
सुरेशवत्स्वर्गगतः प्रतापवान् ।। ११.६१ ।।<br>
एवं सुमनसस्तस्य सभृत्यस्य महात्मनः ।<br>
ऋषेस्तस्य प्रभावेन हृष्टास्तु सुषुपुस्तदा ।। ११.६२ ।।<br>
ततो रात्र्यां व्यतीतायां स राजा ताः स्त्रियः पुनः ।<br>
अन्तर्द्धानं गतास्तत्र दृष्ट्वा तानि गृहाणि च ।। ११.६३ ।।<br>
अदृश्यानि महार्हाणि वरासनजलानि च ।<br>
राजा स विस्मयाविष्टश्चिन्तयामास दुःखितः ।। ११.६४ ।।<br>
कथमेवं मणिर्मह्यं भवतीति पुनः पुनः ।<br>
चिन्तयन्नधिगम्याथ स राजा दुर्जयस्तदा ।। ११.६५ ।।<br>
चिन्तामणिमिमं चास्य हरामीति विचिन्त्य सः ।<br>
प्रयाणं नोदयामास स राजाश्रमबाह्यतः ।<br>
आश्रमस्य बहिर्गत्वा नातिदूरे सवाहनः ।। ११.६६ ।।<br>
ततो विरोचनाख्यं वै प्रेषयामास मन्त्रिणम् ।<br>
ऋषेर्गौरमुखस्यापि मणेर्याचनकर्मणि ।। ११.६७ ।।<br>
ऋषिं तं च समागत्य मणिं याचितुमुद्यतः ।<br>
रत्नानां भाजनं राजा मणिं तस्मै प्रदीयताम् ।। ११.६८ ।।<br>
अमात्येनैवमुक्तस्तु क्रुद्धो गौरमुखोऽब्रवीत् ।<br>
प्रतिगृह्णाति विप्रस्तु राजा चैव ददाति च ।<br>
त्वं च राजा पुनर्भूत्वा याचसे दीनवत् कथम् ।। ११.६९ ।।<br>
एवं ब्रूहि दुराचारं राजानं दुर्जयं स्वयम् ।<br>
गच्छ द्रुतं दुराचार मा त्वां लोकोऽत्यगादिति ।। ११.७० ।।<br>
(एवमुक्त्वा मुनिः प्रागात् कुशेध्माहरणाय वै ।<br>
चिन्तयन् मनसा तं च मणिं शत्रुविनाशनम् ) ।। ११.७१ ।।<br>
एवमुक्तस्तदा दूतो जगाम च नृपान्तिकम् ।<br>
कथयामास तत्सर्वं यदुक्तं ब्राह्मणेन च ।। ११.७२ ।।<br>
ततः क्रोधपरीतात्मा श्रुत्वा ब्राह्मणभाषितम् ।<br>
दुर्जयः प्राह नीलाख्यं सामन्तं गच्छ माचिरम् ।<br>
ब्राह्मणस्य मणिं गृह्य तूर्णमेहि यदृच्छया ।। ११.७३ ।।<br>
एवमुक्तस्तदा नीलो बहुसेनापरिच्छदः ।<br>
जगाम स च विप्रस्य वन्यमाश्रममण्डलम् ।। ११.७४ ।।<br>
तत्राग्निहोत्रशालायां दृष्ट्वा तं मणिमाहितम् ।<br>
उत्तीर्य स्यन्दनान्नीलः सोऽवरोहत भूतले ।। ११.७५ ।।<br>
अवतीर्णे ततस्तस्मिन् नीले परमदारुणे ।<br>
क्रूरबुद्ध्या मणेस्तस्मान्निर्जग्मुः शस्त्रपाणयः ।। ११.७६ ।।<br>
सरथाः सध्वजाः साश्वाः सबाणाः सासिचर्मिणः ।<br>
सधनुष्काः सतूणीरा योधाः परमदुर्जयाः ।<br>
निश्चेरुस्तं मणिं भित्वा असंख्येया महाबलाः ।। ११.७७ ।।<br>
तत्र सज्जा महाशूरा दश पञ्च च संख्यया ।<br>
नामभिस्तान् महाभागे कथयामि श्रृणुष्व तान् ।। ११.७८ ।।<br>
सुप्रभो दीप्ततेजाश्च सुरश्मिः शुभदर्शनः ।<br>
सुकान्तिः सुन्दरः सुन्दः प्रद्युम्नः सुमनाः शुभः ।। ११.७९ ।।<br>
सुशीलः सुखदः शम्भुः सुदान्तः सोम एव च ।<br>
एते पञ्चदश प्रोक्ता नायका मणितोत्थिताः ।। ११.८० ।।<br>
ततो विरोचनं दृष्ट्वा बहुसैन्यपरिष्कृतम् ।<br>
योधयामासुरव्यग्रा विविधायुधपाणयः ।। ११.८१ ।।<br>
धनूंषि तेषां कनकप्रभाणि<br>
शरान् सुजाम्बूनदपुङ्खनद्धान् ।<br>
पतन्ति खङ्गानि विभीषणानि<br>
भुशुण्डिशूलाः परमप्रधानाः ।। ११.८२ ।।<br>
रथो रथं संपरिवार्य तस्थौ<br>
गजो गजस्यापि हयो हरस्य ।<br>
पदातिरत्युग्रपराक्रमश्च<br>
पदातिमेव प्रससार चाग्र्यम् ।। ११.८३ ।।<br>
द्वन्द्वन्यनेकानि तथैव युद्धे<br>
द्रवन्ति शूराः परिभर्त्सयन्तः ।<br>
विभीषणं निर्गतचापमार्गं<br>
बभूव बाहुप्रभवं सुघोरम् ।। ११.८४ ।।<br>
तथा प्रवृत्ते तुमुलेऽथ युद्धे<br>
हतः स राज्ञः सचिवो विसंज्ञः ।<br>
सहानुगः सर्वबलैरुपेतो<br>
जगाम वैवस्वतमन्दिराय ।। ११.८५ ।।<br>
तस्मिन् हते दुर्जयराजमन्त्रिणि<br>
उपाययौ स्वेन बलेन राजा ।<br>
स दुर्जयः साश्वरथोऽतितीव्रः<br>
प्रतापवांस्तैर्मणिजैर्युयोध ।। ११.८६ ।।<br>
ततस्तस्मिंस्तदा राज्ञो महत्कदनमाबभौ ।<br>
ततो हेतुप्रहेतृभ्यां श्रुत्वा जामातरं रणे ।। ११.८७ ।।<br>
युध्यमानं महाबाहुं ततस्त्वाययतुश्चमूः ।<br>
तस्मिन् बले तु दैत्या ये तान् श्रृणुष्व धरेरितान् ।। ११.८८ ।।<br>
प्रघसो विघसश्चैव सङ्घसोऽशनिसप्रभः ।<br>
विद्युत्प्रभः सुघोषश्च उन्मत्ताक्षो भयंकरः ।। ११.८९ ।।<br>
अग्निदन्तोऽग्नितेजाश्च बाहुशक्रः प्रतर्दनः ।<br>
विराधो भीमकर्मा च विप्रचित्तिस्तथैव च ।। ११.९० ।।<br>
एते पञ्चदश श्रेष्ठा असुराः परमायुधाः ।<br>
अक्षौहिणीपरीवार एकैकोऽत्र पृथक्पृथक् ।। ११.९१ ।।<br>
महामायास्तु समरे दुर्ज्जयस्य महात्मनः ।<br>
युयुधुर्मणिजैः सार्द्धं महासैन्यपरिच्छदाः ।। ११.९२ ।।<br>
(सुप्रभः प्रघसं त्वाजौ ताडयामास पञ्चभिः ।<br>
शरैराशीविषाकारैः प्रतप्तैः पतगैरिव ।। ) ।। ११.९३ ।।<br>
तप्ततेजास्त्रिभिर्बाणैर्विघसं संप्रविध्यत ।<br>
संघसं दशभिर्बाणैः सुरश्मिः प्रत्यविध्यत ।। ११.९४ ।।<br>
अशनिप्रभं रणेऽविध्यत् पञ्चभिः शुभदर्शनः ।<br>
विद्युत्प्रभं सुकान्तिस्तु सुघोषं सुन्दरस्तथा ।। ११.९५ ।।<br>
उन्मत्ताक्षं तथाविध्यत् सुन्दः पञ्चभिराशुगैः ।<br>
चकर्त्त च धनुस्तस्य शितेन नतपर्वणा ।। ११.९६ ।।<br>
सुमना अग्निदंष्ट्रं तु सुशुभश्चाग्नितेजसम् ।<br>
सुशीलो वायुशक्रं तु सुमुखश्च प्रतर्दनम् ।। ११.९७ ।।<br>
(विराधेन तथा शम्भुः सुकीर्तिर्भीमकर्म्मणा ।<br>
विप्रचित्तिस्तथा सोमं एतद् युद्धं महानभूत् ।।) ।। ११.९८ ।।<br>
परस्परं सुयुद्धेन योधयित्वाऽस्त्रलाघवात् ।<br>
यथासंख्येन ते दैत्याः पुनर्मणिभवैर्हताः ।। ११.९९ ।।<br>
यावत् संग्रामघोरो वै महांस्तेषां व्यवर्द्धत ।<br>
तावत् समित्कुशादीनि कृत्वा गौरमुखो मुनिः ।। ११.१०० ।।<br>
आगतो महदाश्चर्यं संग्रामं भीमदर्शनम् ।<br>
बहुसैन्यपरीवारं स्थितं तं चापि दुर्ज्जयम् ।। ११.१०१ ।।<br>
तं दृष्ट्वा स मुनिर्द्वारि चिन्तापरम एव हि ।<br>
उपविश्याधिगम्याथ मणेः कारणमेव ह ।। ११. १०२ ।।<br>
एवं कृत्वा मणिकृतं रौद्रं गाढं च संयुगम् ।<br>
चिन्तयामास देवेशं हरिं गौरमुखो मुनिः ।। ११.१०३ ।।<br>
स देवः पुरतस्तस्य पीतवासाः खगासनः ।<br>
किमत्र ते मया कार्यमिति वाणीमुदीरयत् ।। ११.१०४ ।।<br>
स ऋषिः प्राञ्जलिर्भूत्वा उवाच पुरुषोत्तमम् ।<br>
जहीमं दुर्ज्जयं पापं ससैन्यं परिवारिणम् ।। ११.१०५ ।।<br>
एवमुक्तस्तदा तेन चक्रं ज्वलनसन्निभम् ।<br>
(मुमोच दुर्जयबले कालचक्रं सुदर्शनम्) ।। ११.१०६ ।।<br>
तेन चक्रेण तत्सैन्यमासुरं दौर्जयं क्षणात् ।<br>
निमेषान्तरमात्रेण भस्मवद् बहुधा कृतम् ।। ११.१०७ ।।<br>
एवं कृत्वा ततो देवो मुनिं गौरमुखं तदा ।<br>
उवाच निमिषेणेदं निहतं दानवं बलम् ।। ११.१०८ ।।<br>
अरण्येऽस्मिंस्ततस्त्वेवं नैमिषारण्यसंज्ञितम् ।<br>
भविष्यति यथार्थं वै ब्राह्मणानां विशेषतः ।। ११.१०९ ।।<br>
अहं च यज्ञपुरुष एतस्मिन् वनगोचरे ।<br>
नाम्ना याज्या सदा चेमे दश पञ्च च नायकाः ।<br>
कृते युगे भविष्यन्ति राजानो मणिजा मुने ।। ११.११० ।।<br>
एवमुक्त्वा ततो देवो गतोऽन्तर्धानमीश्वरः ।<br>
द्विजोऽपि स्वाश्रमे तस्थौ मुदा परमया युतः ।। ११.१११ ।।<br>
।। इति श्रीवराहपुराणे भगवच्छास्त्रे एकादशोऽध्यायः ।। ११ ।।<br>
