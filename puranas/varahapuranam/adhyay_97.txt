।। अथ रुद्रमाहात्म्यम् ।। <br>
वराह उवाच ।। <br>
अथ रुद्रव्रतोत्पत्तिं शृणु देवि वरानने ।। <br>
येन ज्ञातेन पापेभ्यो मुच्यते नात्र संशयः ।।१।। <br>
ब्रह्मणा तु यदा सृष्टः पूर्वं रुद्रो वरानने ।। <br>
तृतीये जन्मनि विभुः पिङ्गाक्षो नीललोहितः ।।२।। <br>
तदा कौतूहलाद्ब्रह्मा स्कन्धे तं जगृहे प्रभुः ।। <br>
स्कन्धारूढस्तदा रुद्रो ब्रह्मणोऽव्यक्तजन्मनः ।। ३ ।। <br>
जन्मतश्च शिरो यद्धि पंचमं तज्जगाद ह ।। <br>
मन्त्रमाथर्वणं रुद्रो येन सद्यः प्रमुच्यते ।। ४ ।। <br>
कपालिन् रुद्र बभ्रोऽथ भव कैरात सुव्रत ।। <br>
पाहि विश्वं विशालाक्ष कुमार वरविक्रम ।। ५ ।। <br>
एवमुक्तस्तदा रुद्रो भविष्यैर्नामभिर्भवः ।। <br>
कपालशब्दात्कुपितस्तच्छिरो विचकर्त्त ह ।। ६ ।। <br>
वामाङ्गुष्ठनखेनाद्यं प्राजापत्यं विचक्षणः ।। <br>
तन्निकृत्तं शिरो धात्रि हस्तलग्नं बभूव ह।।७।। <br>
तस्मिन्निकृत्ते शिरसि प्राजापत्यं त्रिलोचनः।।<br>
ब्रह्माणं प्रयतो भूत्वा रुद्रो वचनमब्रवीत् ।।८।। <br>
रुद्र उवाच ।। <br>
कथं कपालं मे देव करात्पतति सुव्रत ।। <br>
नश्यते च कथं पापं ममैतद्वद सुव्रत ।। ९ ।। <br>
ब्रह्मोवाच ।। <br>
इदमेव व्रतं देव चर कापालिकं विभो ।। <br>
समयाचारसंयुक्तं कृत्वा स्वेनैव तेजसा ।।97.१० ।। <br>
एवमुक्तस्तदा रुद्रो ब्रह्मणाऽव्यक्तमूर्त्तिना ।। <br>
आजगाम गिरिं गन्तुं माहेन्द्रं पापनाशनम् ।। ११ ।। <br>
तत्र स्थित्वा महादेवस्तच्छिरो बिभिदे त्रिधा ।। <br>
तस्मिन् भिन्ने पृथक्केशान्गृहीत्वा भगवान्भवः ।। १२ ।। <br>
यज्ञोपवीतं केशं तु महास्थ्नाक्षमणींस्तथा ।। <br>
कपालशकलं चैकमसृक्पूर्णं करे स्थितम् ।। १३ ।। <br>
अपरं खण्डशः कृत्वा जटाजूटे न्यवेशयत् ।। <br>
एवं कृत्वा महादेवो बभ्रामेमां वसुन्धराम् ।। १४ ।। <br>
सप्तद्वीपवतीं पुण्यां मज्जंस्तीर्थेषु नित्यशः ।। <br>
समुद्रे प्रथमं स्नात्वा ततो गङ्गां व्यगाहत ।। १५ ।। <br>
सरस्वतीं ततो गत्वा यमुनासङ्गमं ततः।। <br>
शतद्रुं च ततो गत्वा देविकां च महानदीम् ।।४९।।<br>
वितस्तां चन्द्रभागां च गोमतीं सिन्धुमेव च ।। <br>
तुङ्गभद्रां तथा गोदामुत्तरे गण्डकीं तथा ।। १७ ।। <br>
नेपालं च ततो गत्वा ततो रुद्रमहालयम् ।। <br>
ततो दारुवनं गत्वा केदारगमनं पुनः ।। १८ ।। <br>
महेश्वरं ततो गत्वा गयां पुण्यामथागमत् ।। <br>
तत्र फल्गुकृतस्नानः पितॄन्सन्तर्प्य   यत्नतः ।। १९ ।। <br>
एवं वेगेन सकलं ब्रह्माण्डं भूतधारिणि ।। <br>
बभ्राम सर्वदेवेशः षष्ठेऽब्दे तस्य चापतत् ।। 97.२० ।। <br>
परिधानं तु कौपीनं नग्नः कापालिकोऽभवत् ।। <br>
भ्रमतः परिधानं तु कौपीनं रशना गतम्।। २१ ।। <br>
तस्मिंस्तु पतिते देवि नग्नः कापालिकोऽभवत् ।। २२ ।। <br>
पुनरब्दद्वयं भ्रान्तस्तीर्थे तीर्थे हरः स्वयम् ।। <br>
कपालं त्यक्तुकामः सन्तद्धस्तात्तत्तु नापतत् ।२३।। <br>
पुनरब्दद्वयं भ्रान्तो ब्रह्माण्डं तीर्थकारणात् ।। <br>
तीर्थेतीर्थे हरः स्नात्वा कपालं त्यक्तुमिच्छति।।२४।।<br>
त्यजतोऽपि न तद्धस्ताच्च्यवते भूतधारिणि ।। <br>
ततोऽब्दमेकं बभ्राम हिमवत्पर्वते शुभे ।।२५।। <br>
ततोऽन्यद्वर्षमेकं तु वर्त्तते हिमवद्गिरौ ।। <br>
भ्रमतो विभ्रमो जातस्त्रिणेत्रस्य महात्मनः ।। २६ ।। <br>
पुनरब्दद्वयं चान्यत्परमेष्ठी वृषाकपिः ।। <br>
बभ्राम रुद्रस्तीर्थानि पुराणानि समन्ततः ।। २७ ।। <br>
कस्यचित्त्वथ कालस्य द्वादशेऽब्दे धराधरे ।। <br>
वाराणसीं गतो देवस्तत्र स्नानमथारभत् ।। २८ ।। <br>
गङ्गायां देवदेवेशो यावन्मज्जति भामिनि ।। <br>
भवेत्कपालं पतितं हस्ताग्राद्ब्रह्मणः पुरा ।। २९ ।। <br>
कपालमोचनं नाम ततस्तीर्थमनुत्तमम् ।। <br>
पृथिव्यां ख्यातिमगमद्वाराणस्यां धराधरे ।। 97.३० ।। <br>
गत्वा हरिहरक्षेत्रं स्नात्वा देवाङ्गदे तथा ।। <br>
सोमेश्वरं समभ्यर्च्य गतोऽसौ चक्रतीर्थकम् ।। ३१ ।। <br>
तत्र स्नात्वा तथा नत्वा त्रिजलेश्वरसंज्ञितम् ।। <br>
अयोध्यायां तथा गत्वा वाराणस्यां ततोऽगमत् ।। ३२ ।। <br>
द्वादशाब्दैर्गतवतः सीमाचारिगणैस्तथा ।। <br>
बलात्कारेण तद्धस्तात्कपालं पातितं भुवि ।। ३३ ।। <br>
कपालमोचनं तीर्थं ततो जातमघापहम् ।। <br>
गङ्गाम्भसि ततः स्नाप्य विश्वेशं पूज्य भक्तितः ।। ३४ ।। <br>
रुद्रो विशुद्धिमापन्नो मुक्तः स ब्रह्महत्यया ।। <br>
कपालमोचनं नाम तीर्थं  त्रैलोक्यविश्रुतम् ।। ३५ ।। <br>
यत्राप्लुतो नरो भक्त्या ब्रह्महा तु विशुध्यति ।। <br>
कपालं पतितं दृष्ट्वा रुद्रहस्ताच्चतुर्मुखः ।। ३६ ।। <br>
आगतो देवसहितो वाक्यं चेदमुवाच ह ।। <br>
ब्रह्मोवाच ।। <br>
भव रुद्र विशालाक्ष लोकमार्गव्यवस्थित ।। ३७ ।। <br>
(भव रुद्र विरूपाक्ष लोकमार्गे व्यास्थितः ।। <br>
व्रतानि कुरु ते देव त्वच्चीर्णानि महाप्रभो ।।) <br>
कपालं गृह्य यद्भ्रान्तं कपालव्यग्रपाणिना ।। <br>
तद्व्रतं नग्नकापालं भविष्यति नृणां भुवि ।। ३८ ।। <br>
यच्च ते बभ्रुता जाता हिमवत्यचलोत्तमे ।। <br>
भ्रमतस्तद्व्रतं देव बाभ्रव्यं तद्भविष्यति ।। ३९ ।। <br>
यच्चेदानीं विशुद्धस्य तीर्थेऽस्मिन्देहशुद्धता ।। <br>
तच्छुद्धशैवं भवतु व्रतं ते पापनाशनम् ।। 97.४० ।। <br>
ये पुरस्कृत्य देवास्त्वां पूज्यं यद्विधिनान्विताः ।। <br>
शास्त्राणि तानि सर्वेषां कथयिष्यामि नान्यथा ।। ४१ ।। <br>
व्रतानि कुरुते देव त्वत्कृतानि हि पुत्रक ।। <br>
स त्वत्प्रसाद्देवेश ब्रह्महापि विशुध्यति ।। ४२ ।। <br>
यद्व्रतं नग्नकापालं यद्बाभ्रव्यं त्वया कृतम् ।। <br>
यत्कृतं शुद्धशैवं च तत्तन्नाम्ना भविष्यति ।। ४३ ।। <br>
मां पुरस्कृत्य देवस्त्वं पूज्यसे यैर्विधानतः ।। <br>
तेषां शास्त्राणि सर्वाणि शास्त्रं पाशुपतं तथा ।। ४४ ।। <br>
कथयस्व महादेव सविधानं समासतः ।।<br>
एवमुक्तस्ततो रुद्रो ब्रह्मणाऽव्यक्तमूर्त्तिना ।।४५।। <br>
देवैर्जयेति संतुष्टः कैलासनिलयं ययौ ।। <br>
ब्रह्मा चापि सुरैः सार्द्धं गतः स्वर्लोकमुत्तमं ।।४६।। <br>
देवा अपि ययुः खं च स्वस्थानं ते यथागतम् ।। <br>
एतद्रुद्रस्य माहात्म्यं मया ते परिकीर्त्तितम् ।। ४७ ।। <br>
चरितं यच्च देवस्य वित्तं समभवद्भुवि ।। ४८ ।। <br>
इति श्रीवराहपुराणे रुद्रमाहात्म्यं नाम सप्तनवतितमोऽध्यायः ।। ९७ ।। <br>
<br>
