दुर्वासा उवाच ।<br>
आषाढेऽप्येवमेवं तु संकल्प्य विधिना नरः ।<br>
अर्चयेत् परमं देवं गन्धपुष्पैरनेकशः ॥ ४६.१ ॥<br>
वासुदेवाय पादौ तु कटिं संकर्षणाय च ।<br>
प्रद्युम्नायेति जठरं अनिरुद्धाय वै उरः ॥ ४६.२ ॥<br>
चक्रपाणयेति भुजौ कण्ठं भूपतये तथा ।<br>
स्वनाम्ना शङ्खचक्रौ तु पुरुषायेति वै शिरः ॥ ४६.३ ॥<br>
एवमभ्यर्च्य मेधावी प्राग्वत्तस्याग्रतो घटम् ।<br>
विन्यस्य वस्त्रसंयुक्तं तस्योपरि ततो न्यसेत् ।<br>
काञ्चनं वासुदेवं तु चतुर्व्यूहं सनातनम् ॥ ४६.४ ॥<br>
तमभ्यर्च्य विधानेन गन्धपुष्पादिभिः क्रमात् ।<br>
प्राग्वत् तं ब्राह्मणे दद्याद् वेदवादिनि सुव्रते ।<br>
एवं नियमयुक्तस्य यत्पुण्यं तच्छृणुष्व मे ॥ ४६.५ ॥<br>
वसुदेवोऽभवद् राजा यदुवंशविवर्द्धनः ।<br>
देवकी तस्य भार्या तु समानव्रतधारिणी ॥ ४६.६ ॥<br>
सा त्वपुत्राऽभवत् साध्वी पतिधर्मपरायणा ।<br>
तस्य कालेन महता नारदोऽभ्यगमद् गृहम् ॥ ४६.७ ॥<br>
वसुदेवेनासौ भक्त्या पूजितो वाक्यमब्रवीत् ।<br>
वसुदेव श्रुणुष्व त्वं देवकार्यं ममानघ ।<br>
श्रुत्वैतां च कथां शीघ्रमागतोऽस्मि तवान्तिकम् ॥ ४६.८ ॥<br>
पृथिवी देवसमितौ मया दृष्टा यदूत्तम ।<br>
गत्वा च जल्पती भारं न शक्ता ऊहितुं सुराः ॥ ४६.९ ॥<br>
सौभकंसजरासन्धाः पुनर्नरक एव च ।<br>
कुरुपाञ्चालभोजाश्च बलिनो दानवाः सुराः ।<br>
पीडयन्ति समेता मां तान् हनध्वं सुरोत्तमाः ॥ ४६.१० ॥<br>
एवमुक्ताः पृथिव्या ते देवा नारायणं गताः ।<br>
मनसा स च देवेशः प्रत्यक्षस्तत् क्षणात् बभौ ॥ ४६.११ ॥<br>
उवाच च सुरश्रेष्ठः स्वयं कार्यमिदं सुराः ।<br>
साधयामि न सन्देहो मर्त्यं गत्वा मनुष्यवत् ॥ ४६.१२ ॥<br>
किंत्वाषाढे शुक्लपक्षे या नारी सह भर्त्तृणा ।<br>
उपोष्यति मनुष्येषु तस्या गर्भे भवाम्यहम् ॥ ४६.१३ ॥<br>
एवमुक्त्वा गतो देवः स्वयं चाहमिहागतः ।<br>
उपदिष्टं तु भवतो अपुत्रस्य विशेषतः ।<br>
उपोष्य लभते पुत्रं सहभार्यो न संशयः ॥ ४६.१४ ॥<br>
एतां च द्वादशीं कृत्वा वसुदेवस्तथाप्तवान् ।<br>
महतीं च श्रियं प्राप्तः पुत्रपौत्रसमन्वितः ॥ ४६.१५ ॥<br>
भुक्त्वा राज्यश्रियं सोऽथ गतः परमिकां गतिम् ।<br>
एष ते विधिरुद्दिष्ट आषाढे मासि वै मुने ॥ ४६.१६ ॥<br>
॥ इति श्रीवराहपुराणे भगवच्छास्त्रे षट्चत्वारिंशोऽध्यायः ॥ ४६ ॥<br>
