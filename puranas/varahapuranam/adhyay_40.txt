दुर्वासा उवाच ।<br>
तथैव पौषमासे तु अमृतं मथितं सुरैः ।<br>
तत्र कूर्मो भवेद् देवः स्वयमेव जनार्दनः ।। ४०.१ ।।<br>
तस्येयं तिथिरुद्दिष्टा हरेर्वै कूर्मरूपिणः ।<br>
पुष्यमासस्य या शुद्धा द्वादशी शुक्लपक्षतः ।। ४०.२ ।।<br>
तस्यां प्रागेव संकल्प्य प्राग्वत् स्नान्नादिकाः क्रियाः ।<br>
निर्वर्त्याराधयेद् रात्र्यामेकादश्यां जनार्दनम् ।<br>
पृथङ्मन्त्रैर्मुनिश्रेष्ठ देवदेवं जनार्दनम् ।। ४०.३ ।।<br>
ॐकूर्माय पादौ प्रथमं प्रपूज्य<br>
नारायणेति हरेः कटिं च ।<br>
संकर्षणायेत्युदरं विशोके-<br>
त्युरोभवायेति तथैव कण्ठम् ।<br>
सुबाहवेत्येव भुजौ शिरश्च<br>
नमो विशालाय रथाङ्गसारम् ।। ४०.४ ।।<br>
स्वनाममन्त्रेण सुगन्धपुष्पै-<br>
र्नानानिवेद्यैर्विविधैः फलैश्च ।<br>
अभ्यर्च्य देवं कलशं तदग्रे<br>
संस्थाप्य माल्यैः सितकण्ठदाम ।। ४०.५ ।।<br>
तं रत्नगर्भं तु पुरेव कृत्वा<br>
स्वशक्तितो हेममयं तु देवम् ।<br>
समन्दरं कूर्मरूपेण कृत्वा<br>
संस्थाप्य ताम्रे घृतपूर्णपात्रे ।<br>
पूर्णघटस्योपरि संनिवेश्य<br>
श्वो ब्राह्मणायैवमेवं तु दद्यात् ।। ४०.६ ।।<br>
श्वो ब्राह्मणान् भोज्य सदक्षिणांश्च<br>
यथाशक्त्या प्रीणयेद् देवदेवम् ।<br>
नारायणं कूर्मरूपेण पश्चाद्<br>
तथा स्वयं भुञ्जीत सभृत्यवर्गः ।। ४०.७ ।।<br>
एवं कृते विप्र समस्तपापं<br>
विनश्यते नात्र कुर्याद् विचारम् ।<br>
संसारचक्रं तु विहाय शुद्धं<br>
प्राप्नोति लोकं च हरेः पुराणम् ।<br>
प्रयान्ति पापानि विनाशमाशु<br>
श्रीमांस्तथा जायते सत्यधर्मः ।। ४०.८ ।।<br>
अनेकजन्मान्तरसंचितानि<br>
नश्यन्ति पापानि नरस्य भक्त्या ।<br>
प्रागुक्तरूपं तु फलं भवेत<br>
नारायणस्तुष्टिमायाति सद्यः ।। ४०.९ ।।<br>
।। इति श्रीवराहपुराणे भगवच्छास्त्रे चत्वारिंशोऽध्यायः ।। ४० ।।<br>
