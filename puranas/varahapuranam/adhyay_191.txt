अथ मधुपर्कोत्पत्तिदानसंकरणप्रकरणम् ।। <br>
सूत उवाच ।। <br>
एवं श्रुत्वा बहून्धर्मान् धर्मशास्त्रविनिश्चयात्।।<br>
वराहरूपिणं देवं पुनः पप्रच्छ मेदिनी ।। १ ।। <br>
धरण्युवाच।। <br>
एवं शास्त्रं मया देव तव वक्त्राद्विनिःसृतम् ।। <br>
श्रुतं सुबहुशश्चैव तृप्तिर्मम न विद्यते।।२।। <br>
ममैवानुग्रहार्थाय रहस्यं वक्तुमर्हसि ।। <br>
कीदृशो मधुपर्क्कश्च किं पुण्यं का च देवता ।।३।। <br>
कानि द्रव्याणि कस्मै च देयानीति वदस्व मे ।। <br>
इति भूम्या वचः श्रुत्वा देवदेवो जनार्दनः ।।४।। <br>
वराहरूपी भगवान्प्रत्युवाच वसुन्धराम् ।।५।। <br>
श्रीवराह उवाच ।। <br>
शृणु भूमे प्रयत्नेन मधुपर्को यथा कृतः ।। <br>
उत्पत्तिश्चैव दानं च सर्वो यस्य च हीयते ।।६।। <br>
अहं ब्रह्मा च रुद्रश्च कृत्वा लोकस्य संक्षयम् ।। <br>
अव्यक्तानि च भूतानि यानि कानि च सर्वथा ।।७।। <br>
ततो भूमे दक्षिणाङ्गात्पुरुषो मे विनिःसृतः ।। <br>
रूपवान्द्युतिमांश्चैव श्रीमान्ह्रीकीर्तिमान्नरः ।। ८ ।। <br>
तत्र पप्रच्छ मां ब्रह्मा मम गात्राद्विनिःसृतः ।। <br>
य एव तिष्ठते विष्णो त्रयाणां च चतुर्थकः ।। ९ ।। <br>
सरहश्च लघुर्देव एतत्तव न युज्यते ।। <br>
ब्रह्मणो वचनं श्रुत्वा मयाप्येवं प्रभाषितम् ।। 191.१० ।। <br>
एवं च मे समुत्पन्नः सर्वकर्मसु निष्ठितः ।। <br>
मधुपर्क्केति विख्यातो भक्तानां भवमोक्षणः ।। ११ ।। <br>
मयात्र संशितं ब्रह्मन् रुद्रे चापि समासतः ।। <br>
साधु विष्णो भागतस्ते एष चापि विनिःसृतः ।। १२ ।। <br>
उद्भवं मधुपर्क्कस्य आत्मसम्भवनिश्चयम् ।। <br>
ततस्तु माऽब्रवीद्ब्रह्मा कारणं मधुरं वचः ।। १३ ।। <br>
मधुपर्केण किं कार्यमेतदाचक्ष्व निष्कलम् ।। <br>
पितामहवचः श्रुत्वा मयाऽसौ प्रतिभाषितः ।। १४ ।। <br>
कारणं मधुपर्कस्य दानं सङ्करणं तथा ।। <br>
ममार्चनविधिं कृत्वा मधुपर्कं प्रयच्छति ।।१५।। <br>
ब्रह्मन् यात्युत्तरं स्थानं यत्र गत्वा न शोचति।।<br>
तस्य क्रियां प्रवक्ष्यामि मम दानप्रतिग्रहात् ।। १६ ।। <br>
यस्य दानविधिं प्राप्य यान्ति दिव्यां गतिं मम ।। <br>
वृत्तेष्वेवोपचारेषु ये च ब्रह्मन्मम प्रियाः ।। १७ ।। <br>
संगृह्य मधुपर्कं वै इमं मन्त्रमुदाहरेत् ।। १८ ।। <br>
मन्त्रः--- <br>
ॐ एष हि देव भगवंस्तव गात्रसूतिः संसारमोक्षणकरो मधुपर्कनामा ।। <br>
भक्त्या मयाऽयं प्रतिपादितोऽद्य गृहाण देवेश नमो नमस्ते ।। १९ ।। <br>
पुनरन्यत्प्रवक्ष्यामि तच्छृणुष्व वसुन्धरे ।। <br>
यादृशो मधुपर्क्को वै या च तस्य महान् क्रिया ।।191.२०।। <br>
मध्वेवं दधि सर्पिश्च कुर्याच्चैव समं तथा ।। <br>
विधिना मन्त्रपूतेन यदीच्छेत्सिद्धिमुत्तमाम् ।। २१ ।। <br>
सामासाद्य ततः कृत्वा मम कर्मपरायणः ।। <br>
उचितेनोपचारेण यत्त्वया परिपृच्छितम् ।। २२ ।। <br>
इति श्रीवराहपुराणे मधुपर्क्कोत्पत्तिदानसंकरणं नामैकनवत्यधिकशततमोऽध्यायः ।। १९१ ।। <br>
<br>
