अथ कांस्यार्चास्थापनम् ॥ <br>
श्रीवराह उवाच ॥ <br>
कांस्येन प्रतिमां कृत्वा सुरूपां सुप्रतिष्ठिताम् ॥ <br>
सर्वाङ्गावयवैर्युक्तां विमलां कर्मनिर्मिताम् ॥ १ ॥ <br>
ज्येष्ठायां चैव नक्षत्रे मम वेश्मन्युपानयेत् ॥ <br>
गीतवादित्रशब्देन बहुभिर्मङ्गलैस्तथा ॥ २ ॥ <br>
अर्घ्यं गृह्य यथान्यायमिमं मन्त्रमुदाहरेत् ॥ ३ ॥ <br>
योऽसौ भवान्सर्वयज्ञेषु पूज्यो ध्येयो गोप्ता विश्वकामो महात्मा ॥ <br>
प्रसन्नात्मा भगवान्मे प्रसन्नः सुपूजितस्तिष्ठ हि लोकनाथ ॥ ४ ॥ <br>
अर्घ्यं दत्त्वा यथान्यायं स्थापयेत्तदुदङ्मुखः ॥ <br>
यथान्यायेन संस्थाप्य कुर्याच्चैवाधिवासनम् ॥ ५ ॥ <br>
चतुरः कलशांश्चैव पंचगव्यसमन्वितान् ॥ <br>
सर्वगन्धैश्च लाजैश्च मधुना च विशेषतः ॥ ६ ॥ <br>
चतुरः कलशान्पूर्य स्नानार्थं मे समन्त्रकम् ॥ <br>
ततश्चास्तंगते सूर्ये शुद्धैर्भागवतैः सह ॥ ७ ॥ <br>
कुर्यात्संस्थापनं तत्र ममार्च्चायास्तु पूजकः ॥ <br>
गृहीत्वा कलशांस्तत्र शुद्धान्भागवतांस्तथा ॥ ८ ॥ <br>
नमो नारायणायेति उक्त्वा मन्त्रमुदाहरेत् ॥ ९ ॥ <br>
मन्त्रः- <br>
आदिर्भवान्ब्रह्मयुगान्तकल्पः सर्वेषु कालेष्वपि कल्पभूतः ॥ <br>
एको भवान्नास्ति कश्चिद्द्वितीय उपागतस्तिष्ठ हि लोकनाथ ॥ 185.१० ॥ <br>
विकार अविकार अकार सकार शकार षकार स्वच्छन्दरूपः क्षरमक्षरं धृतिरूपः अरूपमिति नमः पुरुषोत्तमायेति ॥ <br>
व्यतीतायां तु शर्वर्यामुदिते च दिवाकरे ॥ <br>
अश्वेन च मुहूर्तेन प्राप्ते मूलेषु चोत्तरे ॥ ११ ॥ <br>
पूर्वोक्तेषु विधानेन मम शास्त्रानुदर्शिनाम् ॥ <br>
स्थापयेद्द्वारमूले तु मम वेश्मनि सुन्दरि ॥ १२ ॥ <br>
सर्वशान्त्युदकं गृह्य सर्वगन्धफलानि च ॥ <br>
नमो नारायणायेति उक्त्वा मन्त्रमुदाहरेत् ॥१३॥ <br>
मन्त्रः- <br>
ॐ इन्द्रो भवांस्त्वं च यमः कुबेरो जलेश्वरः सोमबृहस्पती च॥<br>
शुक्रः शनैश्चरबुधौ सह सैंहिकेयकेतू रविश्चैव धरात्मजस्त्वम् ॥१४॥ <br>
तथैव सर्वौषधयो जलानि वायुश्च पृथ्वी च स वायुसारथिः ॥ <br>
नागाः सयक्षाश्च दिशश्च सर्वास्तस्मै नमस्ते पुरुषोत्तमाय इति ॥१५॥ <br>
अनेनैव तु मन्त्रेण कृत्वा कर्म सुपुष्कलम् ॥ <br>
मम तां प्रतिमां गृह्य ततो वेश्मन्युपानयेत् ॥१६॥<br>
एकान्ते स्नापयेन्मां च जलैः पूर्वाभिमन्त्रितैः ॥ <br>
प्रगृह्य कलशेभ्यश्च जलं गन्धसमन्वितम् ॥ १७ ॥ <br>
गात्रसंशोधनार्थाय इमं मन्त्रमुदाहरेत् ॥१८॥ <br>
मन्त्रः –<br>
सरांसि ये ते च समस्तसागरा नद्यश्च तीर्थानि च पुष्कराणि ॥ <br>
आयान्तु तान्येव तव प्रसादाच्छुद्धयै च मे स्युः पुरुषोत्तमाय इति ॥ १९ ॥ <br>
एवं मां स्नाप्य विधिना मम कर्मानुसारिणः ॥ <br>
एवं न्यायेन मां तत्र अर्चयित्वा यथोचितम् ॥185.२० ॥ <br>
गन्धधूपादिभिश्चैव यथाविभवशक्तितः॥ <br>
पश्चाद्वस्त्राणि मे दद्यान्मम गात्रसुखानि च ॥ २१ ॥ <br>
तान्यानयित्वा वस्त्राणि ममाग्रे स्थापयेन्नरः ॥ <br>
उभौ तौ चरणौ नत्वा इमं मन्त्रमुदाहरेत् ॥ २२ ॥ <br>
मन्त्रः- <br>
वस्त्राणि देवेन्द्र मया हृतानि सूक्ष्माणि सौम्यानि सुखावहानि ॥ <br>
गात्रस्य सन्तुष्टिकराणि तुभ्यं गृह्णीष्व देवेश सुलोकनाथ ॥२३॥ <br>
वेदोपवेद ऋग्वेद यजुर्वेद सामवेद अथर्वणवेद संस्तुत इति नमः परम्परायेति ॥ <br>
अर्चितालंकृतं कृत्वा पूर्वन्यायेन सुन्दरि ॥ <br>
पश्चान्मे प्रापणं दद्यान्मन्त्रवद्विधिपूर्वकम् ॥ २४ ॥ <br>
दत्त्वा प्रापणकं तत्र दद्यादाचमनं ततः ॥ <br>
शान्तिपाठश्च वै कार्यो मन्त्रेणानेन सुन्दरि ॥ २५ ॥ <br>
विद्याः सर्वे ब्रह्म च ब्राह्मणाश्च ग्रहाः सर्वे सरितः सागराश्च ॥ <br>
इन्द्राद्यष्टौ लोकपालाश्च सर्वे पूर्वोक्ता ये सर्वशान्तिं च कुर्युः ॥ २६ ॥ <br>
आयाम यम कामदम वाम ॐ नमः पुरुषोत्तमायेति सूत्रम् ॥ <br>
वृत्तेष्वेवोपचारेषु मम कुर्यात्प्रदक्षिणम् ॥ <br>
अभिवादनं स्तुतिं चापि कृत्वा भागवतांश्छुचीन् ॥ २७ ॥ <br>
सम्पूज्य ब्राह्मणान्पश्चाद्भोजयेत् पायसादिभिः ॥ <br>
तेभ्यः शान्त्युदकं गृह्य द्विजेभ्यः कमलेक्षणे ॥ २८ ॥ <br>
दद्यादभ्युक्षणं मह्यं तेनाहं पूजितोऽभवम् ॥ <br>
सर्वान्विसर्जयित्वा तु कुर्याद्वै गुरुपूजनम् ॥ २९ ॥ <br>
अङ्गुलीयकवासोभिर्दानसंमाननादिभिः ॥ <br>
यो गुरुं पूजयेद्भूमे भक्तियुक्तेन चेतसा ॥ 185.३० ॥ <br>
तेनाहं पूजितो देवि एवमेतन्न संशयः॥ <br>
ब्राह्मणान्मम भक्तांश्च गुरूंश्चैव हि निन्दति ॥ ३१ ॥ <br>
नाशयिष्यामि तं देवि सत्यमतेद्ब्रवीमि ते ॥ <br>
जलस्य बिन्दवो यावन्मम गात्रेषु तिष्ठति॥३२॥ <br>
तावद्वर्षसहस्राणि मम लोकेषु तिष्ठति ॥ <br>
य एतेन विधानेन स्थापयिष्यति मां नरः ॥३३॥ <br>
तारितं च कुलं तेन पितृजं मातृजं तथा ॥ <br>
एतत्ते कथितं भद्रे कांस्येन स्थापनं मम ॥ ३४ ॥ <br>
कथयिष्यामि ते ह्येवं रौप्येण स्थापनं मम ॥ ३५ ॥ <br>
इति श्रीवराहपुराणे कांस्यप्रतिमास्थापनविधिर्नाम पंचाशीत्यधिकशततमोऽध्यायः ॥ १८५ ॥ <br>
<br>
