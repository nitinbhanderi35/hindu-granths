प्रजापाल उवाच ।<br>
शरीरस्य कथं मूर्तिग्रहणं ज्योतिषो द्विज ।<br>
एतन्मे संशयं छिन्धि प्रणतस्य द्विजोत्तम ।। २६.१ ।। <br>
महातपा उवाच ।<br>
योऽसावात्मा ज्ञानशक्तिरेक एव सनातनः ।<br>
स द्वितीयं यदा चैच्छत् तदा स्वात्मस्थितो ज्वलत् ।। २६.२ ।।<br>
यः सूर्य इति भास्वांस्तु अन्योन्येन महात्मनः ।<br>
लोलीभूतानि तेजांसि भासयन्ति जगत्त्रयम् ।। २६.३ ।।<br>
तस्मिन् सर्वे सुराः सिद्धा गणाः सर्वे महर्षिभिः ।<br>
समं सूता इति विभो तस्मात् सूर्यो भवन् स्तुतः ।। २६.४ ।।<br>
लोलीभूतस्य तस्याशु तेजसोऽभूच्छरीरकम् ।<br>
पृथक्त्वेन रविः सोऽथ कीर्त्त्यते वेदवादिभिः ।। २६.५ ।।<br>
भासयन् सर्वलोकांस्तु यतोऽसावुत्थितो दिवि ।<br>
अतोऽसौ भास्करः प्रोक्तः प्रकर्षाच्च प्रभाकरः ।। २६.६ ।।<br>
दिवा दिवस इत्युक्तस्तत्कारित्वाद् दिवाकरः ।<br>
सर्वस्य जगतस्त्वादिरादित्यस्तेन उच्यते ।। २६.७ ।।<br>
एतस्य द्वादशादित्याः संभूतास्तेजसा पृथक् ।<br>
प्रधान एव सर्वेषां सर्वदा स विबुध्यते ।। २६.८ ।।<br>
तं दृष्ट्वा जगतो व्याप्तिं कुर्वाणं परमेश्वरम् ।<br>
तस्यैवान्तः स्थिता देवा विनिष्क्रम्य स्तुतिं जगुः ।। २६.९ ।।<br>
देवा ऊचुः ।<br>
भवान् प्रसूतिर्जगतः पुराणः<br>
क्षयामलैव प्रदहन् जगन्ति ।<br>
समुत्थितो नाथ शमं प्रयाहि<br>
मा देवलोकान् प्लुष कर्मसाक्षिन् ।। २६.१० ।।<br>
त्वया ततं सर्वत एव तेजः<br>
प्रतापिना सूर्य यजुःप्रवृत्ते ।<br>
तिग्मं रथाङ्गं तव देवकल्पं<br>
कालाख्यमध्वान्तकरं वदन्ति ।। २६.११ ।।<br>
प्रभाकरसक्त्वं रविरादिदेव<br>
आत्मा समस्तस्य चराचरस्य ।<br>
पितामहसक्त्वं वरुणो यमश्च<br>
भूतं भविष्यच्च वदन्ति सिद्धाः ।। २६.१२ ।।<br>
ध्वान्तं प्रणु त्वं सुरलोकपूज्य<br>
प्रयाहि शान्तिं पितरो वदन्ति ।<br>
वेदान्तवेद्योऽसि मखेषु देव<br>
त्वं हूयसे विष्णुरसि प्रसह्य ।<br>
इति स्तुतस्तैः सुरनाथ भक्त्या<br>
प्रपाहि शंभो न इति प्रसह्य ।। २६.१३ ।।<br>
एवमुक्तस्तदा देवैः सौम्यां मूर्त्तिमथाकरोत् ।<br>
प्रकाशत्वं जगामाशु देवतानां महाप्रभः ।। २६.१४ ।।<br>
एतत्सर्वं सुराणां तु दहनं शामितं पुरा ।<br>
सप्तम्यां खलु सूर्येण मूर्त्तित्वं कृतवान् भुवि ।। २६.१५ ।।<br>
एतां यः पुरुषो भक्त्या उपास्ते सूर्यमर्चयेत् ।<br>
भास्करेण च तस्यासौ फलमिष्टं प्रयच्छति ।। २६.१६ ।।<br>
एतत् ते कथितं राजन् सूर्याख्यानं पुरातनम् ।<br>
आदिमन्वन्तरे वृत्तं मातरः श्रृणु सांप्रतम् ।। २६.१७ ।।<br>
।। इति श्रीवराहपुराणे भगवच्छास्त्रे षड्विंशोऽध्यायः ।। २६ ।।<br>
