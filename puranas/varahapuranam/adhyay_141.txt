अथ बदरिकाश्रममाहात्म्यम् ।। <br>
श्रीवराह उवाच ।। <br>
तस्मिन्हिमवतः पृष्ठे परं गुह्यमतः शृणु ।। <br>
बदरीति च विख्याता देवानामपि दुर्ल्लभा ।।१ ।। <br>
न तत्प्राप्नोति मनुजः कृत्वा कर्म सुदुष्करम् ।। <br>
प्राप्नुवन्ति च भक्ता ये बदरीं विश्वतारिणीम् ।। २ ।। <br>
दुर्ल्लभं तन्मम क्षेत्रं हिमकूटशिलातले ।। <br>
यस्तत्प्राप्नोति हि क्षेत्रं कृतकृत्यो भवेन्नरः ।। ३ ।। <br>
ब्रह्मकुण्डमिति ख्यातमास्ते तत्र शिलोच्चये ।। <br>
हिमसंस्थं तथात्मानं कृत्वा तिष्ठामि माधवि ।। ४ ।। <br>
स्नानं करोति यस्तत्र त्रिरात्रोपोषितो नरः ।। <br>
अग्निष्टोमस्य यज्ञस्य फलं प्राप्नोति मानवः ।। ९ ।। <br>
मुञ्चेत्प्राणांस्तत्र यदि  व्रतनिष्ठो जितेन्द्रियः ।। <br>
सत्यलोकमतिक्रम्य मम लोकं च गच्छति ।। ६ ।। <br>
अग्निसत्यपदं नाम तस्मिन्क्षेत्रे परं मम ।। <br>
शृङ्गत्रयात्पतन्त्यत्र धारा मुसलसन्निभाः ।। ७ ।। <br>
यस्तत्र कुरुते स्नानं त्रिरात्रोपोषितो नरः ।। <br>
सत्यवादी भवेद्दक्षो मम कर्मपरायणः ।। ८ ।। <br>
यस्तत्र मुञ्चते प्राणान्यदि कृत्वा जलाशयम् ।। <br>
सत्यलोकमतिक्रम्य मम लोके स मोदते ।। ९ ।। <br>
इन्द्रलोकमिति ख्यातो बदर्यां च ममाश्रमः ।। <br>
तत्राहं देवि शक्रेण निष्कलं परितोषितः ।।141.१० ।। <br>
तत्र चैव तु शृङ्गेभ्यः स्थूलधारा पतेत्पुनः ।। <br>
स्थूले शिलातले तत्र मम धर्मो व्यवस्थितः ।।११ ।। <br>
स्नानं करोति यस्तत्र  एकरात्रोषितो नरः।। <br>
सत्यवादी शुचिर्भूत्वा सत्यलोके महीयते।।१२।।<br>
अथात्र मुञ्चते प्राणान्कृत्वा चानाशकं व्रतम्।।<br>
सत्यलोकमतिक्रम्य मम लोकेषु तिष्ठति ।।१ ३।। <br>
अस्ति पञ्चशिखं नाम बदर्याश्रमतीर्थकम् ।। <br>
यत्र धाराः पतन्त्यत्र पंचशृङ्गसमाश्रिताः ।।१४।। <br>
यस्तत्र कुरुते स्नानं पंचस्रोतसि मानवः ।। <br>
अश्वमेधफलं प्राप्य देवैश्च सह मोदते ।। १५ ।। <br>
यद्यत्र मुञ्चते प्राणान् कृत्वा कर्म सुदुष्करम् ।। <br>
स्वर्गलोकमतिक्रम्य मम लोके महीयते ।।१६।। <br>
चतुःस्रोत इति ख्यातं तस्मिन्क्षेत्रे परे मम ।। <br>
चतुर्धाराः पतन्त्यत्र चतस्रो दिश आश्रिताः ।।१७।। <br>
यस्तत्र कुरुते स्नानमेकरात्रोषितो नरः ।। <br>
मोदते नाकपृष्ठे तु मम भक्तश्च जायते।।१८।।<br>
अथ प्राणान्परित्यज्य कृत्वा कर्म सुदुष्करम्।। <br>
नाकपृष्ठमतिक्रम्य मम लोकं प्रपद्यते।।१९।।<br>
वेदधारमिति ख्यातं तस्मिन्क्षेत्रे परे मम ।। <br>
यत्र ब्रह्ममुखाद्भ्रष्टा वेदाश्चत्वार एव च ।। 141.२० ।। <br>
तत्रैव हिमवत्पृष्ठे चतुःशृङ्गाद्बृहत्तराः ।। <br>
चतुर्धाराः  पतन्त्यत्र विषमाश्च शिलोच्चये ।।२१।। <br>
यस्तत्र कुरुते स्नानं चतूरात्रोषितो नरः ।। <br>
चतुर्णामपि वेदानां ग्रहणे कारणं भवेत्।।२२।। <br>
अथात्र मुञ्चते प्राणान्मम कर्मपथे स्थितः।<br>
देवलोकमतिक्रम्य मम लोकं प्रतिष्ठते ।। २३ ।। <br>
द्वादशादित्यकुण्डेति तस्मिन्क्षेत्रे परे मम ।। <br>
यत्र ते द्वादशादित्या देवि संस्थापिता मया ।।२४।। <br>
तत्र पर्वतशृंगे तु स्थूलमूले शिलातले ।। <br>
द्वादश पतन्ति धारा मम कर्मसुखावहाः ।। २५।। <br>
यस्तत्र कुरुते स्नानं यां काञ्चिद्द्वादशीं यदि।।<br>
यत्र ते द्वादशादित्यास्तत्र गच्छेन्न संशयः।।२६।। <br>
अथात्र मुञ्चते प्राणान्मम कर्मणि संस्थितः ।। <br>
समतिक्रम्य चादित्यान् मम लोके महीयते।।२७।। <br>
लोकपालमिति ख्यातं तस्मिन्क्षेत्रे परे मम।। <br>
तत्र ते लोकपालास्तु मया संस्थापिताः पुरा।।२८।।<br>
तत्र पर्वतमध्ये तु स्थलकुण्डं बृहन्मम ।। <br>
भित्वा पर्वतमुद्गीर्णं यत्र सोमसमुद्भवः ।। २९ ।। <br>
तत्र स्नानं तु कुर्वीत ज्येष्ठमासस्य द्वादशीम् ।। <br>
मोदते लोकपालेषु मम भक्तश्च जायते।।141.३० ।। <br>
अथात्र मुञ्चते प्राणान्मम कर्मसु तत्परः ।। <br>
लोकपालानतिक्रम्य मम लोकं प्रपद्यते।।३१ ।। <br>
अस्ति मेरोर्वरं नाम तस्मिन् गुह्यं परं मम ।। <br>
तत्र स्थितेन वै भूमे मेरुः संस्थापितः स्वयम् ।। ३२ ।। <br>
धारास्तिस्रः पतन्त्यत्र सुवर्णसदृशप्रभाः ।। <br>
पतेत्तु तज्जलं भूमौ व्यक्तिं नैवोपलभ्यते ।।३३।। <br>
यस्तत्र कुरुते स्नानं त्रिरात्रोपोषितो नरः ।। <br>
मोदते मेरुशृंगेषु मम भक्तश्च जायते ।।३४।। <br>
अथ तत्र मृतो देवि तस्मिन् गुह्ये परे मम ।। <br>
मेरुपृष्ठमतिक्रम्य मम लोकं तु गच्छति ।। ३५ ।। <br>
मानसोद्भेदमिति च तत्रान्यत्तीर्थमुत्तमम् ।। <br>
पृथ्वीमुद्भिद्य मध्ये तु जलं गच्छति सत्वरम् ।।३६।। <br>
देवा अपि न जानन्ति तं देशं तत्र संस्थितम् ।। <br>
मानुषा हि विजानन्ति भूम्यां पतति तज्जलम् ।।३७।। <br>
यस्तत्र कुरुते स्नानमहोरात्रोषितो नरः ।। <br>
मोदते मानसे दिव्ये मम भक्तश्च जायते ।।३८।। <br>
अस्ति पञ्चशिरं नाम तस्मिन्गुह्यं परं मम ।। <br>
ब्रह्मणा च्छिद्यते यत्र शिरश्चैव महाद्युति ।। ३९।। <br>
तत्र वै पंच कुण्डानि स्थूलशीर्षशिलोच्चये ।। <br>
पञ्चात्र शिरसः स्थाने बहुधारासमन्विताः ।। 141.४० ।। <br>
यत्र तन्मध्यमं कुण्डं छिन्नमेव स्वयम्भुवा ।। <br>
तत्र रक्तजला भूमिर्दृश्यते धारसंकुला ।।४१।। <br>
यस्तत्र कुरुते स्नानं पंचरात्रोषितो नरः ।। <br>
मोदते ब्रह्मलोकस्थो मम भक्तश्च जायते ।।४२।। <br>
तथात्र मुञ्चते प्राणान् गुह्ये पञ्चशिरे मम ।। <br>
जलचांद्रायणं कृत्वा मम कर्मसु निष्ठितः ।।४३।।<br>
बुद्धिमान्मतिमांश्चैव रागमोहविवर्जितः ।। <br>
ब्रह्मलोकमतिक्रम्य मम लोकं स गच्छति।।४४।।<br>
अस्ति सोमाभिषेकेति तीर्थमन्यत्परं मम। <br>
राजत्वे ब्राह्मणानां तु मया सोमोऽभिषेचितः ।।४५ ।। <br>
तत्राहं तोषितस्तेन अत्रिपुत्रेण माधवि ।। <br>
नवपञ्चककोट्यस्तु कृत्वा कर्म सुदुष्करम् ।।४६।। <br>
प्राप्तश्च परमां सिद्धिं मत्प्रसादाद्वसुन्धरे ।। <br>
तदायत्तं जगत्सर्वं व्रीहयः परमौषधीः ।।४७।। <br>
जायतेऽस्मिन्प्रलीयंते स्कन्देन्द्राः समरुद्गणाः ।। <br>
भूमे सोममयं सर्वं मम संस्थं भविष्यति ।।४८।। <br>
तत्र सोमगिरिर्नाम यत्र धारा पतेद्भुवि ।। <br>
कुण्डेऽरण्ये विशाले तु एतत्ते कथितं मया ।। ४९ ।। <br>
यस्तत्र कुरुते स्नानं त्रिरात्रोपोषितो नरः ।। <br>
मोदते सोमलोकेषु एवमेतन्न संशयः ।।141.५० ।। <br>
अथात्र म्रियते देवि कृत्वा कर्म सुदुष्करम् ।। <br>
सोमलोकमतिक्रम्य मम लोकं प्रपद्यते ।।५१।। <br>
अस्ति चोर्वशिकुण्डेति गुह्यं क्षेत्रे परं मम ।। <br>
यत्र चैवोर्वशी भित्त्वा दक्षिणोरुमजायत ।।५२।। <br>
तत्र तप्याम्यहं देवि देवानामपि कारणात् ।। <br>
न मां कश्चिद्विजानाति स्वात्मानो हि विजानते ।।५३।। <br>
ततो मे तप्यमानस्य बहुवर्षव्यतिक्रमात् ।। <br>
देवा अपि न जानन्ति वज्रिब्रह्ममहेश्वराः ।।५४।। <br>
एकैकेन फलेनाऽत्र बदर्यां तु सुनिश्चितम् ।। <br>
बहुवर्षसहस्रं तु तपश्चीर्णं मया भुवि ।।५५।। <br>
तत्राहं दश कोट्यस्तु दशवर्षं दशार्बुदम् ।। <br>
दश भूमे तथान्यानि पद्मानि तपसि स्थितः ।।५६।।<br>
ततस्ते मां न पश्यन्ति देवा गुह्यपथे स्थितम् ।। <br>
विस्मयं परमं जग्मुर्देवा दुःखपरायणाः ।। ५७।। <br>
अहं पश्यामि सर्वं वै तपःसंस्थो वसुन्धरे ।। <br>
न मां सर्वे प्रपश्यन्ति योगमायासमावृताः ।। ५८ ।। <br>
ततस्ता देवताः सर्वाः प्रत्यूचुश्च पितामहम् ।। <br>
विष्णुना च विना लोके शान्तिं नैव लभामहे ।। ५९ ।। <br>
देवानां तु वचः श्रुत्वा ब्रह्मा लोकापितामहः ।। <br>
योगमायापटच्छन्नं कथयामास मां तदा ।। 141.६० ।। <br>
ततो देवाः सगन्धर्वाः सिद्धाश्च परमर्षयः ।। <br>
तत्र जग्मुर्महाभागे तुष्यन्तः परमं मुदा ।। ६१ ।। <br>
विभावयन्ति मां तत्र देवा इन्द्रपुरोगमाः ।। <br>
त्वया नाथ परित्यक्ता दुःखिताः श्रमवर्जिताः ।। ६२ ।। <br>
त्रायस्व नो हृषीकेश परमानुग्रहेण वै ।। <br>
एतत्कृत्वा विशालाक्षि देवान् प्रणतिपूर्वकम् ।। ६३ ।। <br>
मया विलोकिताः सर्वे परां निर्वृतिमागताः ।। <br>
एतस्मिन्नुर्वशीकुण्डे एकरात्रोषितो नरः ।। ६४ ।। <br>
यः स्नाति सर्वपापेभ्यो मुच्यते नात्र संशयः ।। <br>
उर्वशीलोकमासाद्य क्रीडते कालमक्षयम् ।। ६५ ।। <br>
यस्तत्रोत्सृजते प्राणान्मम कर्मपरायणः ।। <br>
पुण्यपापविनिर्मुक्तो याति मल्लीनतां प्रिये ।। ६६ ।। <br>
श्रीबदर्याश्रमं पुण्यं यत्र यत्र स्थितः स्मरेत् ।। <br>
स याति वैष्णवं स्थानं पुनरावृत्तिवर्जितः ।। ६७ ।। <br>
य इदं शृणुयान्नित्यं मद्भक्तः सततं पठेत् ।। <br>
ब्रह्मचारी जितक्रोधः सत्यवादी जितेन्द्रियः ।। ६८ ।। <br>
ध्यानयोगरतो नित्यं स मुक्तिफलभाग्भवेत् ।। <br>
यस्यैतद्विदितं सर्वं ध्यानयोगं वसुन्धरे ।। ६९ ।। <br>
योऽवगच्छति चात्मानं स गच्छेत्परमां गतिम् ।।141.७० ।। <br>
इति श्रीवराहपुराणे भगवच्छास्त्रे बदरिकाश्रममाहात्म्यवर्णनं नामैकचत्वारिंशदधिकशततमोऽध्यायः ।।१४१ ।। <br>
<br>
