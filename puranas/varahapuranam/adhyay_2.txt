<b>सूत उवाच ।</b><br>
ततस्तुष्टो हरिर्भक्त्या धरण्यात्मशरीरगाम् ।<br>
मायां प्रकाश्य तेनैव स्थितो वाराहमूर्त्तिना ।। २.१ ।।<br>
जगाद किं ते सुश्रोणि प्रश्नमेनं सुदुर्लभम् ।<br>
कथयामि पुराणस्य विषयं सर्वशास्त्रतः ।। २.२ ।।<br>
पुराणानां हि सर्वेषामयं साधारणः स्मृतः ।<br>
श्लोकं धरणि निश्चित्य निःशेषं त्वं पुनः श्रृणु ।। २.३ ।।<br>
श्रीवराह उवाच ।<br>
सर्गश्च प्रतिसर्गश्च वंशो मन्वन्तराणि च ।<br>
वंशानुचरितं चैव पुराणं पञ्चलक्षणम् ।। २.४ ।।<br>
आदिसर्गमहं तावत् कथयामि वरानने ।<br>
यस्मादारभ्य देवानां राज्ञां चरितमेव च ।<br>
ज्ञायते चतुरंशश्च परमात्मा सनातनः ।। २.५ ।।<br>
आदावहं व्योम महत् ततोऽणुं-<br>
रेकैव मत्तः प्रबभूव बुद्धिः ।<br>
त्रिधा तु सा सत्त्वरजस्तमोभिः<br>
पृथक्पृथक्तत्त्वरूपैरुपेता ।। २.६ ।।<br>
तस्मिंस्त्रिकेऽहं तमसो महान् स<br>
सदोच्यते सर्वविदां प्रधानः ।<br>
उतस्मादपि क्षेत्रविदूर्जितोऽभूद्<br>
बभूव वुद्धिस्तु ततो बभूव ।। २.७ ।।<br>
तस्मात्तु तेभ्यो श्रवणादिहेतवस्<br>
ततोऽक्षमाला जगतो व्यवस्थिता ।<br>
भूतैर्गतैरेव च पिण्डमूर्ति-<br>
र्मया भद्रे विहिता त्वात्मनैव ।। २.८ ।।<br>
शून्यं त्वासीत् तत्र शब्दस्तु खं च<br>
तस्माद् वायुस्तत एवानु तेजः ।<br>
तस्मादापस्तत एवानु देवि<br>
मया सृष्टा भवती भूतधात्री ।। २.९ ।।<br>
योगे पृथिव्या जलवत् ततोऽपि<br>
सबुद्बुदं कललं त्वण्डमेव ।<br>
तस्मिन् प्रवृत्ते द्विगतेऽहमासी-<br>
दापोमयश्चात्मनात्मानमादौ ।। २.१० ।।<br>
सृष्ट्वा नारास्ता अथो तत्र चाहं<br>
येन स्यान्मे नाम नारायणेति ।<br>
कल्पे कल्पे तत्र संयामि भूयः<br>
सुप्तस्य मे नाभिजः स्याद् यथाद्यः ।। २.११ ।।<br>
एवंभूतस्य मे देवि नाभिपद्मे चतुर्मुखः ।<br>
उत्तस्थौ स मया प्रोक्तः प्रजाः सृज महामते ।। २.१२ ।।<br>
एवमुक्त्वा तिरोभावं गतोऽहं सोऽपि चिन्तयन् ।<br>
आस्ते यावज्जगद्धात्रि नाध्यगच्छत किंचन ।। २.१३ ।।<br>
तावत् तस्य महारोषो ब्रह्मणोऽव्यक्तजन्मनः।<br>
संभूय तेन बालः स्यादङ्के रोषात्मसंभवः ।। २.१४ ।।<br>
यो रुदन् वारितस्तेन ब्रह्मणाऽव्यक्तमूर्त्तिना ।<br>
ब्रवीति नाम मे देहि तस्य रुद्रेति सो ददौ ।। २.१५ ।।<br>
सोऽपि तेन सृजस्वेति प्रोक्तो लोकमिमं शुभे ।<br>
अशक्तः सोऽथ सलिले ममज्ज तपसे धृतः ।। २.१६ ।।<br>
तस्मिन् सलिलमग्ने तु पुनरन्यं प्रजापतिम् ।<br>
ब्रह्मा ससर्ज्ज भूतेषु दक्षिणाङ्गुष्ठतो वरम् ।<br>
वामे चैव तथाऽङ्गुष्ठे तस्य पत्नीमथासृजत् ।। २.१७ ।।<br>
स तस्यां जनयामास मनुं स्वायंभुवं प्रभुः ।<br>
तस्मात् संभाविता सृष्टिः प्रजानां ब्रह्मणा पुरा ।। २.१८ ।।<br>
<i>धरण्युवाच ।</i><br>
विस्तरेण ममाचक्ष्व आदिसर्गं सुरेश्वर ।<br>
ब्रह्मा नारायणाख्योऽयं कल्पादौ चाभवद् यथा ।। २.१९ ।।<br>
श्रीभगवानुवाच ।<br>
ससर्ज सर्वभूतानि यथा नारायणात्मकः ।<br>
कथ्यमानं मया देवि तदशेषं क्षिते श्रृणु ।। २.२० ।।<br>
गतकल्पावसाने तु निशि सुप्तोत्थितः शुभे ।<br>
सत्त्वोद्रिक्तस्तथा ब्रह्मा शून्यं लोकमवैक्षत ।। २.२१ ।।<br>
नारायणः परोऽचिन्त्यः पराणामपि पूर्वजः ।<br>
ब्रह्मस्वरूपी भगवाननादिः सर्वसंभवः ।। २.२२ ।।<br>
इदं चोदाहरन्त्यत्र श्लोकं नारायणं प्रति ।<br>
ब्रह्मस्वरूपिणं देवं जगतः प्रभवाप्ययम् ।। २.२३ ।।<br>
आपो नारा इति प्रोक्ता आपो वै नरसूनवः ।<br>
अयनं तस्य ताः पूर्वं तेन नारायणः स्मृतः ।। २.२४ ।।<br>
सृष्टिं चिन्तयतस्तस्य कल्पादिषु यथा पुरा ।<br>
अबुद्धिपूर्वकस्तस्य प्रादुर्भूतस्तमोमयः ।। २.२५ ।।<br>
तमो मोहो महामोहस्तामिस्त्रो ह्यन्धसंज्ञितः ।<br>
अविद्या पञ्चपर्वैषा प्रादुर्भूता महात्मनः ।। २.२६ ।।<br>
पञ्चधाऽवस्थितः सर्गो ध्यायतोऽप्रतिबोधवान् ।<br>
बहिरन्तोऽप्रकाशश्च संवृतात्मा नगात्मकः ।<br>
स मुख्यसर्गो विज्ञेयः सर्गविद्भिर्विचक्षणैः ।। २.२७ ।।<br>
पुनरन्यदभूत् तस्य ध्यायतः सर्गमुत्तमम्।<br>
तिर्यक्स्त्रोतस्तु वै यस्मात् तिर्यक्स्त्रोतस्तु वै स्मृतः ।। २.२८ ।।<br>
पश्वादयस्ते विख्याता उत्पथग्राहिणस्तु ते।<br>
तमप्यसाधकं मत्वा तिर्यक्स्त्रोतं चतुर्मुखः ।। २.२९ ।।<br>
ऊर्ध्वस्त्रोतस्त्रिधा यस्तु सात्त्विको धर्मवर्त्तनः ।<br>
ततोर्ध्वचारिणो देवाः सर्वगर्भसमुद्भवाः ।। २.३० ।।<br>
ते सुखप्रीतिवहुला बहिरन्तस्त्वनावृताः ।<br>
तस्मिन् सर्गेऽभवत् प्रीतिर्निष्पद्यन्ते प्रजास्तदा ।। २.३० ।।<br>
तदा सृष्ट्वाऽन्यसर्गं तु तदा दध्यौ प्रजापतिः ।<br>
असाधकांस्तु तान् मत्वा मुख्यसर्गादिसंभवान् ।। २.३१ ।।<br>
ततः स चिन्तयामास अर्वाक्स्त्रोतस्तु स प्रभुः ।<br>
अर्वाक्स्त्रोतसि चोत्पन्ना मनुष्याः साधका मताः ।। २.३२ ।।<br>
ते च प्रकाशबहुलास्तमोद्रिक्ता रजोधिकाः ।<br>
तस्मात् तु दुखः बहुला भूयोभूयश्च कारिणः ।। २.३३ ।।<br>
इत्येते कथिताः सर्गाः षडेते सुभगे तव ।<br>
प्रथमो महतः सर्गस्तन्मात्राणि द्वितीयकः ।। २.३४ ।।<br>
वैकारिकस्तृतीयस्तु सर्गश्चैन्द्रियकः स्मृतः ।<br>
इत्येष प्राकृतः सर्गः संभूतो बुद्धिपूर्वकः ।। २.३५ ।।<br>
मुख्यसर्गश्चतुर्थस्तु मुख्या वै स्थावराः स्मृताः ।<br>
तिर्यक्स्त्रोतश्च यः प्रोक्तस्तैर्यक्स्त्रोतः स उच्यते ।। २.३६ ।।<br>
तथोर्ध्वस्त्रोतसां श्रेष्ठः सप्तमः स तु मानवः ।<br>
अष्टमोऽनुग्रहः सर्गः सात्त्विकस्तामसश्च सः ।। २.३७ ।।<br>
पञ्चैते वैकृताः सर्गाः प्राकृतास्तु त्रयः स्मृताः ।<br>
प्राकृतो वैकृतश्चैव कौमारो नवमः स्मृतः ।। २.३८ ।।<br>
इत्येते वै समाख्याता नव सर्गाः प्रजापतेः ।<br>
प्राकृता वैकृताश्चैव जगतो मूलहेतवः ।<br>
इत्येते कथिताः सर्गाः किमन्यच्छ्रोतुमिच्छसि ।। २.३९ ।।<br>
<i>धरण्युवाच ।</i><br>
नवधा सृष्टिरुत्पन्ना ब्रह्मणोऽव्यक्तजन्मनः ।<br>
कथं सा ववृधे देव एतन्मे कथयाच्युत ।। २.४० ।।<br>
<i>श्रीवराह उवाच ।</i><br>
प्रथमं ब्रह्मणा सृष्टा रुद्राद्यास्तु तपोधनाः।<br>
सनकादयस्ततः सृष्टा मरीच्यादय एव च ।। २.४१ ।।<br>
मरीचिरत्रिश्च तथा अङ्गिराः पुलहः क्रतुः ।<br>
पुलस्त्यश्च महातेजाः प्रचेता भृगुरेव च ।<br>
नारदो दशमश्चैव वसिष्ठश्च महातपाः ।। २.४२ ।।<br>
सनकादयो निवृत्त्याख्ये तेन धर्मे प्रयोजिताः ।<br>
प्रवृत्त्याख्ये मरीच्याद्या मुक्त्वैकं नारदं मुनिम् ।। २.४३ ।।<br>
योऽसौ प्रजापतिस्त्वाद्यो दक्षिणाङ्गुष्ठसंभवः ।<br>
तस्यादौ तत्र वंशेन जगदेतच्चराचरम् ।। २.४४ ।।<br>
देवाश्च दानवाश्चैव गन्धर्वोरगपक्षिणः ।<br>
सर्वे दक्षस्य कन्यासु जाताः परमधार्मिकाः ।। २.४५ ।।<br>
योऽसौ रुद्रेति विख्यातः पुत्रः क्रोधसमुद्भवः ।<br>
भ्रुकुटीकुटिलात् तस्य ललाटात् परमेष्ठिनः ।। २.४६ ।।<br>
अर्द्धनारीनरवपुः प्रचण्डोऽतिभयंकरः ।<br>
विभजात्मानमित्युक्तो ब्रह्मणाऽन्तर्दधे पुनः ।। २.४७ ।।<br>
तथोक्तोऽसौ द्विधा स्त्रीत्वं पुरुषत्वं चकार सः ।<br>
बिभेद पुरुषत्वं च दशधा चैकधा च सः ।<br>
ततस्त्वेकादश ख्याता रुद्रा ब्रह्मसमुद्भवाः ।। २.४८ ।।<br>
अयमुद्देशतः प्रोक्तो रुद्रसर्गो मयाऽनघे ।<br>
इदानीं युगमाहात्म्यं कथयामि समासतः ।। २.४९ ।।<br>
कृतं त्रेता द्वापरश्च कलिश्चेति चतुर्युगम् ।<br>
एतस्मिन् ये महासत्त्वा राजानो भूरिदक्षिणाः ।<br>
देवासुराश्च यं चक्रुर्धर्मं कर्म च तच्छृणु ।। २.५० ।।<br>
आसीत् प्रथमकल्पे तु मनुः स्वायंभुवः पुरा ।<br>
तस्य पुत्रद्वयं जज्ञे अतिमानुषचेष्टितम्।<br>
प्रियव्रतोत्तानपादनामानं धर्मवत्सलम् ।। २.५१ ।।<br>
तत्र प्रियव्रतो राजा महायज्वा तपोबलः ।<br>
स चेष्ट्वा विविधैर्यज्ञैर्विपुलैर्भूरिदक्षिणैः ।। २.५२ ।।<br>
सप्तद्वीपेषु संस्थाप्य भरतादीन् सुतान् निजान् ।<br>
स्वयं विशालां वरदां गत्वा तेपे महत् तपः ।। २.५३ ।।<br>
तस्मिन् स्थितस्य तपसि राज्ञो वै चक्रवर्त्तिनः ।<br>
उपेयान्नारदस्तत्र दिदृक्षुर्धर्मचारिणम् ।। २.५४ ।।<br>
स दृष्ट्वा नारदं व्योम्नि ज्वलद्भास्करतेजसम् ।<br>
अभ्युत्थानेन राजेन्द्र उत्तस्थौ हर्षितस्तदा ।। २.५५ ।।<br>
तस्यासनं च पाद्यं च सम्यक् तस्य निवेद्य वै ।<br>
स्वागतादिभिरालापैः परस्परमवोचताम् ।<br>
कथान्ते नारदं राजा पप्रच्छ ब्रह्मवादिनम् ।। २.५६ ।।<br>
<i>प्रियव्रत उवाच ।</i><br>
भगवन् किञ्चिदाश्चर्यमेतस्मिन् कृतसंज्ञिते ।<br>
युगे दृष्टं श्रुतं वाऽपि तन्मे कथय नारद ।। २.५७ ।।<br>
<i>नारद उवाच ।</i><br>
आश्चर्यमेकं दृष्टं मे तच्छृणुष्व प्रियव्रत ।<br>
ह्यस्तनेऽहनि राजेन्द्र श्वेताख्यं गतवानहम् ।<br>
द्वीपं तत्र सरो दृष्टं फुल्लपङ्कजमालिनम् ।। २.५८ ।।<br>
सरसस्तस्य तीरे तु कुमारीं पृथुलोचनाम् ।<br>
दृष्ट्वाऽहं विस्मयापन्नस्तां कन्यामायतेक्षणाम् ।। २.५९ ।।<br>
पृष्टवानस्मि राजेन्द्र तदा मधुरभाषिणीम् ।<br>
काऽसि भद्रे कथं वाऽसि किं वा कार्यमिह त्वया ।<br>
कर्त्तव्यं चारुसर्वाङ्गि तन्ममाचक्ष्व शोभने ।। २.६० ।।<br>
एवमुक्ता मया सा हि मां दृष्ट्वाऽनिमिषेक्षणा ।<br>
स्मृत्वा तूष्णीं स्थिता यावत् तावन्मे ज्ञानमुत्तमम् ।। २.६१ ।।<br>
विस्मृतं सर्ववेदाश्च सर्वशास्त्राणि चैव ह ।<br>
योगशास्त्राणि शिक्षाश्च वेदानां स्मृतयस्तथा ।। २.६२ ।।<br>
सर्वं दृष्ट्वैव मे राजन् कुमार्याऽपहृतं क्षणात् ।<br>
ततोऽहं विस्मयार्विष्टश्चिन्ताशोकसमन्वितः ।। २.६३ ।।<br>
तामेव शरणं गत्वा यावत् पश्यामि पार्थिव ।<br>
तावद् दिव्यः पुमांस्तस्याः शरीरे समदृश्यत ।। २.६४ ।।<br>
तस्यापि पंसो हृदये त्वपरस्तस्य चोरसि ।<br>
अन्यो रक्तेक्षणः श्रीमान् द्वादशादित्यसन्निभः ।। २.६५ ।।<br>
एवं दृष्ट्वा पुमांसोऽत्र त्रयः कन्याशरीरगाः ।<br>
क्षणेन तत्र कन्यैका न तान् पश्यामि सुव्रत ।। २.६६ ।।<br>
ततः पृष्टा मया देवी सा कुमारी कथं मम ।<br>
वेदा नष्टा ममाचक्ष्व भद्रे तन्नाशकारणम् ।। २.६७ ।।<br>
कन्योवाच ।<br>
माताऽहं सर्ववेदानां सावित्री नाम नामतः ।<br>
मां न जानासि येन त्वं ततो वेदा हृतास्तव ।। २.६८ ।।<br>
एवमुक्ते तया राजन् विस्मयेन तपोधन ।<br>
पृष्टा क एते पुरुषा एतत्कथय शोभने ।। ६९ ।।<br>
<i>कन्योवाच</i><br>
य एष मच्छरीरस्थः सर्वाङ्गैश्चारुलोचनः ।<br>
एष ऋग्वेदनामा तु देवो नारायणः स्वयम् ।<br>
वह्निभूतो दहत्याशु पापान्युच्चारणादनु ।। २.७० ।।<br>
एतस्य हृदये योऽयं दृष्ट आसीत् त्वयात्मजः ।<br>
स यजुर्वेदरूपेण स्थितो ब्रह्मा महाबलः ।। २.७१ ।।<br>
तस्याप्युरसि संविष्टो य एष शुचिरुज्ज्वलः ।<br>
स सामवेदनामा तु रुद्ररूपी व्यवस्थितः ।<br>
एष आदित्यवत् पापान्याशु नाशयते स्मृतः ।। २.७२ ।।<br>
एते त्रयो महावेदा ब्रह्मन् देवास्त्रयः स्मृताः ।<br>
एते वर्णा अकाराद्याः सवनान्यत्र वै द्विज ।। २.७३ ।।<br>
एतत्सर्वं समासेन कथितं ते द्विजोत्तम ।<br>
गृहाण वेदान् शास्त्राणि सर्वज्ञत्वं च नारद ।। २.७४ ।।<br>
एतस्मिन् वेदसरसि स्नानं कुरु महाव्रत ।<br>
कृते स्नानेऽन्यजन्मीयं येन स्मरसि सत्तम ।। २.७५ ।।<br>
एवमुक्त्वा तिरोभावं गता कन्या नराधिप ।<br>
अहं तत्र कृतस्नानस्त्वां दिदृक्षुरिहागतः ।। २.७६ ।।<br>
।। इति श्रीवराहपुराणे भगवच्छास्त्रे द्वितीयोऽध्यायः ।। २ ।।<br>
