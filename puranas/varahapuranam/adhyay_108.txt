अथ लवणधेनुदानमाहात्म्यम् ॥ <br>
होतोवाच ॥ <br>
लवणधेनुं प्रवक्ष्यामि तां निबोध नृपोत्तम ॥ <br>
षोडशप्रस्थसंयुक्तां धेनुं कृत्वा तु मानवः ॥ १ ॥ <br>
अनुलिप्ते महीपृष्ठे कृष्णाजिनकुशोत्तरे ॥ <br>
धेनुं लवणमयीं कृत्वा षोडशप्रस्थसंयुताम् ॥ २ ॥ <br>
वत्सं चतुर्भी राजेन्द्र इक्षुपादांश्च कारयेत् ॥ <br>
सुवर्णमुखशृङ्गाणि खुरा रौप्यमयास्तथा ॥ ३ ॥ <br>
मुखं गुडमयं तस्या दन्ताः फलमया नृप ॥ <br>
जिह्वां शर्करया राजन्घ्राणं गन्धमयं तथा ॥ <br>
नेत्रे रत्नमये कुर्यात्कर्णौ पत्रमयौ तथा ॥ <br>
श्रीखण्डमयकोष्ठौ च नवनीतमयाः स्तनाः ॥ ४ ॥ <br>
सूत्रपुच्छां ताम्रपृष्ठां दर्भरोमां पयस्विनीम् ॥ <br>
कांस्योपदोहां राजेन्द्र घंटाभरणभूषिताम् ॥५॥ <br>
सुगन्धपुष्पधूपैश्च पूजयित्वा विधानतः ॥ <br>
आच्छाद्य वस्त्रयुग्मेन ब्राह्मणाय निवेदयेत् ॥ ६ ॥ <br>
नक्षत्रग्रहपीडां  च सर्वकालं प्रदापयेत् ॥ <br>
ग्रहणे वाथ संक्रान्तौ व्यतीपाते तथायने ॥ ७ ॥ <br>
द्विजाय साधुवृत्ताय वेदवेदाङ्गवेदिने ॥ <br>
द्विजाय साधुवृत्ताय कुलीनाय च धीमते ॥ ८ ॥ <br>
वेदवेदाङ्गविदुषे श्रोत्रियायाहिताग्नये ॥ <br>
ईदृशाय प्रदातव्या तथाऽमत्सरिणे नृप ॥ ९ ॥ <br>
इष्ट्वा चैवं च मन्त्रं तु पुच्छदेशोपविश्य च ॥ <br>
छत्रकोपानहौ देये मुद्रिकाकर्णमात्रकैः ॥ 108.१० ॥ <br>
आच्छाद्य वस्त्रयुग्मेन दक्षिणां कम्बलं ददेत् ॥ <br>
पूर्वोक्तेन विधानेन स्वशक्त्या कनकेन तु ॥११॥ <br>
ब्राह्मणं पूज्य विधिवत्पूर्वोक्तविधिना नृप ॥ <br>
सदक्षिणं च गोपुच्छं दत्त्वा ब्राह्मणहस्तके ॥ १२ ॥ <br>
इमं मन्त्रं समुच्चार्य ततस्तां प्रतिपादयेत् ॥ <br>
इमां गृहाण भो विप्र रुद्ररूपां नमोऽस्तु ते ॥ १३ ॥ <br>
रसज्ञा सर्वभूतानां सर्वदेवनमस्कृता ॥ <br>
कामं पूरय मे देवि रुद्ररूपे नमोऽस्तु ते ॥ १४ ॥ <br>
दत्त्वा धेनुं तु लवणेनैकाहं चैव तिष्ठति ॥ <br>
स्वयं त्रिरात्रं विप्रेण तथैव लवणाशिना ॥ १५ ॥ <br>
सहस्रेण शतेनाथ स्वशक्त्या कनकेन तु ॥ <br>
दत्त्वेमां स्वर्गमाप्नोति यत्र देवो वृषध्वजः ॥ १६ ॥ <br>
य इदं शृणुयाद्भक्त्या श्रावयेद्वापि मानवः ॥ <br>
मुच्यते सर्वपापेभ्यो रुद्रलोकं च गच्छति ॥ १७ ॥ <br>
इति श्रीवराहपुराणे श्वेतविनीताश्वोपाख्याने लवणधेनुमाहात्म्यं नाम अष्टाधिकशत तमोऽध्यायः ॥ १०८ ॥ <br>
<br>
