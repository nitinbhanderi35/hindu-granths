सत्यतपा उवाच ।<br>
भगवन् द्वे शरीरे तु इति यत्परिकीर्त्तितम् ।<br>
तन्मे कथय भेदं वै के ते ब्रह्मविदां वर ॥ ३९.१ ॥<br>
दुर्वासा उवाच ।<br>
न द्वे त्रीणि शरीराणि वाच्यं तद्विपरीतकम् ।<br>
विभोगायतनं चैव त्रिशरीराणि प्राणिनाम् ॥ ३९.२ ॥<br>
प्रागवस्थमधर्माख्यं परिज्ञानविवर्जितम् ।<br>
अपरं सव्रतं तद्धि ज्ञेयमत्यन्तधार्मिकम् ॥ ३९.३ ॥<br>
धर्माधर्मोपभोगाय यत् तृतीयमतीन्द्रियम् ।<br>
तत्त्रिभेदं विनिर्दिष्टं ब्रह्मविद्भिर्विचक्षणैः ।<br>
यातना धर्मभोगश्च भुक्तिश्चेति त्रिभेदकम् ॥ ३९.४ ॥<br>
यस्तु भावः पुरा ह्यासीत् प्राणिनो निघ्नतः स वै ।<br>
तत्पापाख्यं शरीरं ते पापसंज्ञं तदुच्यते ॥ ३९.५ ॥<br>
इदानीं शुभवृत्तिं तु कुर्वतस्तप आर्जवम् ।<br>
अपरं धर्मरूपं तु शरीरं ते व्यवस्थितम् ।<br>
तेन वेदपुराणानि ज्ञातुमर्हस्यसंशयम् ॥ ३९.६ ॥<br>
यदाष्टाकं संपरिवर्त्तते पुमां-<br>
स्तदा त्र्यवस्थः परिकीर्त्यते तु वै ।<br>
गताष्टवर्गस्त्रिगतः सदा शुभः<br>
स्थिरो भवेदात्मनि निश्चयात्मवान् ॥ ३९.७ ॥<br>
यदा पञ्च पुनः पञ्च पञ्च पञ्चापि संत्यजेत् ।<br>
एकमार्गस्तदा ब्रह्म शाश्वतं लभते नरः ॥ ३९.८ ॥<br>
सत्यतपा उवाच ।<br>
भगवन् यदि विज्ञानं शरीरं नोपजायते ।<br>
तदा केन प्रकारेण परं ब्रह्मोपलभ्यते ॥ ३९.९ ॥<br>
दुर्वासा उवाच ।<br>
कर्मकाण्डं ज्ञानमूलं ज्ञानं कर्मादिकं तथा ।<br>
एतयोरन्तरं नास्ति यथाऽश्ममृदयोर्मुने ॥ ३९.१० ॥<br>
कर्मकाण्डं चतुर्भेदं ब्राह्मणादिषु कीर्तितम् ।<br>
तत्र वेदोक्तकर्माणि त्रयः कुर्वन्ति नित्यशः ।<br>
त्रिशुश्रूषामथैकस्तु एषा वेदोदिता क्रिया ॥ ३९.११ ॥<br>
एतान् धर्मानवस्थाय ब्रह्मणोपास्तिं रोचते ।<br>
तस्य मुक्तिर्भवेन्नूनं वेदवादरतस्य च ॥ ३९.१२ ॥<br>
सत्यतपा उवाच ।<br>
यदेतत् परमं ब्रह्म त्वया प्रोक्तं महामुने ।<br>
तस्य रूपं न जानन्ति योगिनोऽपि महात्मनः ॥ ३९.१३ ॥<br>
अनाममसगोत्रं च अमूर्त्तं मूर्त्तिवर्जितम् ।<br>
कथं स ज्ञायते ब्रह्म संज्ञानामविवर्जितम् ।<br>
तस्य संज्ञां कथय मे वेदमार्गव्यवस्थिताम् ॥ ३९.१४ ॥<br>
दुर्वासा उवाच ।<br>
यदेतत् परमं ब्रह्म वेदव्यासेषु पठ्यते ।<br>
स देवः पुण्डरीकाक्षः स्वयं नारायणः परः ॥ ३९.१५ ॥<br>
स यज्ञैर्विविधैरिष्टैर्दानैर्दत्तैश्च सत्तम ।<br>
प्राप्यते परमो देवः स्वयं नारायणो हरिः ॥ ३९.१६ ॥<br>
सत्यतपा उवाच ।<br>
भगवन् बहुवित्तेन ऋत्विग्भिर्वेदपारगैः ।<br>
प्राप्यते पुण्यकृद्भिर्हि क्वचिद् यज्ञः कथंचन ।<br>
तेन प्राप्तेन भगवान् लभ्यते दुःखतो हरिः ॥ ३९.१७ ॥<br>
वित्तेन च विना दानं दातुं विप्र न शक्यते ।<br>
विद्यमानेऽपि न मतिः कुटुम्बासक्तचेतसः ।<br>
तस्य मोक्षः कथं ब्रह्मन् सर्वथा दुर्लभो हरिः ॥ ३९.१८ ॥<br>
अल्पायासेन लभ्येत येन देवः सनातनः ।<br>
तन्मे सामान्यतो ब्रूहि सर्ववर्णेषु यद् भवेत् ॥ ३९.१९ ॥<br>
दुर्वासा उवाच ।<br>
कथयामि परं गुह्यं रहस्यं देवनिर्मितम् ।<br>
धरण्या यत्कृतं पूर्वं मज्जन्त्या तु रसातले ॥ ३९.२० ॥<br>
पृथिव्याः पार्थिवो भावः सलिले नातिरेचितः ।<br>
तस्मिन् सलिलमग्ने तु पृथ्वी प्रायाद् रसातलम् ॥ ३९.२१ ॥<br>
सा भूतधारिणी देवी रसातलगता शुभा ।<br>
आराधयामास विभुं देवं नारायणं परम् ।<br>
उपवासव्रतैर्देवी नियमैश्च पृथग्विधैः ॥ ३९.२२ ॥<br>
कालेन महता तस्याः प्रसन्नो गरुडध्वजः ।<br>
उज्जहार स्थितौ चेमां स्थापयामास सोऽव्ययः ॥ ३९.२३ ॥<br>
सत्यतपा उवाच ।<br>
कोऽसौ धरण्या संचीर्ण उपवासो महामुने ।<br>
कानि व्रतानि च तथा एतन्मे वक्तुमर्हसि ॥ ३९.२४ ॥<br>
दुर्वासा उवाच ।<br>
यदा मार्गशिरे मासि दशम्यां नियतात्मवान् ।<br>
कृत्वा देवार्चनं धीमानग्निकार्यं यथाविधि ॥ ३९.२५ ॥<br>
शुचिवासाः प्रसन्नात्मा हव्यमन्नं सुसंस्कृतम् ।<br>
भुक्त्वा पञ्चपदं गत्वा पुनः शौचं तु पादयोः ॥ ३९.२६ ॥<br>
कृत्वाऽष्टाङ्गुलमात्रं तु क्षीरवृक्षसमुद्भवम् ।<br>
भक्षयेद् दन्तकाष्ठं तु तत आचम्य यत्नतः ॥ ३९.२७ ॥<br>
स्पृष्ट्वा द्वाराणि सर्वाणि चिरं ध्यात्वा जनार्दनम् ।<br>
शङ्खचक्रगदापाणिं किरीटिं पीतवाससम् ॥ ३९.२८ ॥<br>
प्रसन्नवदनं देवं सर्वलक्षणलक्षितम् ।<br>
ध्यात्वा पुनर्जलं हस्ते गृह्य भानुं जनार्दनम् ॥ ३९.२९ ॥<br>
ध्यात्वाऽर्ध्यं दापयेत् तस्य करतोयेन मानवः ।<br>
एवमुच्चारयेद् वाचं तस्मिन् काले महामुने ॥ ३९.३० ॥<br>
एकादश्यां निराहारः स्थित्वाऽहमपरेऽहनि ।<br>
भोक्ष्यामि पुण्डरीकाक्ष शरणं मे भवाच्युत ॥ ३९.३१ ॥<br>
एवमुक्त्वा ततो रात्रौ देवदेवस्य सन्निधौ ।<br>
जपन्नारायणायेति स्वपेत् तत्र विधानतः ॥ ३९.३२ ॥<br>
ततः प्रभाते विमले नदीं गत्वा समुद्रगाम् ।<br>
इतरां वा तडागं वा गृहे वा नियतात्मवान् ॥ ३९.३३ ॥<br>
आनीय मृत्तिकां शुद्धां मन्त्रेणानेन मानवः ।<br>
धारणं पोषणं त्वत्तो भूतानां देवि सर्वदा ।<br>
तेन सत्येन मे पापं यावन्मोचय सुव्रते ॥ ३९.३४ ॥<br>
ब्रह्माण्डोदरतीर्थानि करैः स्पृष्टानि देव ते ।<br>
तेनेमां मृत्तिकां स्पृष्ट्वा मा लभामि त्वयोदिताम् ॥ ३९.३५ ॥<br>
त्वयि सर्वे रसा नित्याः स्थिता वरुण सर्वदा ।<br>
तेनेमां मृत्तिकां प्लाव्य पूतां कुरु ममाचिरम् ॥ ३९.३६ ॥<br>
एवं मृदं तथा तोयं प्रसाद्यात्मानमालभेत् ।<br>
त्रिः कृत्वा शेषमृदया कुण्डमालिख्य वै जले ॥ ३९.३७ ॥<br>
ततस्तत्र नरः सम्यक् चक्रवर्त्युपचारतः ।<br>
स्नात्वा चावश्यकं कृत्वा पुनर्देवगृहं व्रजेत् ॥ ३९.३८ ॥<br>
तत्राराध्य महायोगिं देवं नारायणं प्रभुम् ।<br>
केशवाय नमः पादौ कटिं दामोदराय च ॥ ३९.३९ ॥<br>
ऊरुयुग्मं नृसिंहाय उरः श्रीवत्सधारिणे ।<br>
कण्ठं कौस्तुभनाथाय वक्षः श्रीपतये तथा ॥ ३९.४० ॥<br>
त्रैलोक्यविजयायेति बाहू सर्वात्मने शिरः ।<br>
रथाङ्गधारिणे चक्रं शंकरायेति वारिजम् ॥ ३९.४१ ॥<br>
गम्भीरायेति च गदामम्भोजं शान्तिमूर्त्तये ।<br>
एवमभ्यर्च्य देवेशं देवं नारायणं प्रभुम् ॥ ३९.४२ ॥<br>
पुनस्तस्याग्रतः कुम्भान् चतुरः स्थापयेद् बुधः ।<br>
जलपूर्णान् समाल्यांश्च सितचन्दनलेपितान् ॥ ३९.४३ ॥<br>
चूतपल्लवसग्रीवान् सितवस्त्रावगुण्ठितान् ।<br>
स्थगितान् ताम्रपात्रैश्च तिलपूर्णैः सकाञ्चनैः ॥ ३९.४४ ॥<br>
चत्वारस्ते समुद्रास्तु कलशाः परिकीर्तिताः ।<br>
तेषां मध्ये शुभं पीठं स्थापयेद् वस्त्रगर्भितम् ॥ ३९.४५ ॥<br>
तस्मिन् सौवर्णरौप्यं वा ताम्रं वा दारवं तथा ।<br>
अलाभे सर्वपात्राणां पालाशं पात्रमिष्यते ॥ ३९.४६ ॥<br>
तोयपूर्णं तु तत्कृत्वा तस्मिन् पात्रे ततो न्यसेत् ।<br>
सौवर्णं मत्स्य्रूपेण कृत्वा देवं जनार्दम् ।<br>
वेदवेदाङ्गसंयुक्तं श्रुतिस्मृतिविभूषितम् ॥ ३९.४७ ॥<br>
तत्रानेकविधैर्भक्षैः फलैः पुष्पैश्च शोभितम् ।<br>
गन्धधूपैश्च वस्त्रैश्च अर्चयित्वा यथाविधि ॥ ३९.४८ ॥<br>
रसातलगता वेदा यथा देव त्वयाहृताः ।<br>
मत्स्यरूपेण तद्वन्मां भवानुद्धर केशव ।<br>
एवमुच्चार्य तस्याग्रे जागरं तत्र कारयेत् ॥ ३९.४९ ॥<br>
यथाविभवसारेण प्रभाते विमले तथा ।<br>
चतुर्णां ब्राह्मणानां च चतुरो दापयेद् घटान् ॥ ३९.५० ॥<br>
पूर्वं तु बह्वृचे दद्याच्छन्दोगे दक्षिणं तथा ।<br>
यजुःशाखान्विते दद्यात् पश्चिमं घटमुत्तमम् ।<br>
उत्तरं कामतो तद्यादेष एव विधिः स्मृतः ॥ ३९.५१ ॥<br>
ऋग्वेदः प्रीयतां पूर्वे सामवेदस्तु दक्षिणे ।<br>
यजुर्वेदः पश्चिमतो अथर्वश्चोत्तरेण तु ॥ ३९.५२ ॥<br>
अनेन क्रमयोगेन प्रीयतामिति वाचयेत् ।<br>
मत्स्यरूपं च सौवर्णमाचार्याय निवेदयेत् ॥ ३९.५३ ॥<br>
गन्धधूपादिवस्त्रैश्च संपूज्य विधिवत् क्रमात् ।<br>
यस्त्विमं सरहस्यं च मन्त्रं चैवोपपादयेत् ।<br>
विधानं तस्य वै दत्त्वा फलं कोटिगुणोत्तरम् ॥ ३९.५४ ॥<br>
प्रतिपद्य गुरुं यस्तु मोहाद् विप्रतिपद्यते ।<br>
स जन्मकोटि नरके पच्यते पुरुषाधमः ।<br>
विधानस्य प्रदाता यो गुरुरित्युच्यते बुधैः ॥ ३९.५५ ॥<br>
एवं दत्त्वा विधानेन द्वादश्यां विष्णुमर्च्य च ।<br>
विप्राणां भोजनं कुर्याद् यथाशक्त्या सदक्षिणम् ॥ ३९.५६ ॥<br>
ताम्रपात्रैश्च सतिलैः स्थगितान् कारयेद् घटान् ।<br>
तत्र सज्जलपात्रस्थं ब्राह्मणाय कुटुम्बिने ॥ ३९.५७ ॥<br>
देवं दद्यान्महाभागस्ततो विप्रांश्च भोजयेत् ।<br>
भूरिणा परमान्नेन ततः पश्चात् स्वयं नरः ।<br>
भुञ्जीत सहितो बालैर्वाग्यतः संयतेन्द्रियः ॥ ३९.५८ ॥<br>
अनेन विधिना यस्तु धरणीव्रतकृन्नरः ।<br>
तस्य पुण्यफलं चाग्र्यं श्रृणु बुद्धिमतां वर ॥ ३९.५९ ॥<br>
यदि वक्त्रसहस्त्राणि भवन्ति मम सुव्रत ।<br>
आयुश्च ब्रह्मणस्तुल्यं भवेद् यदि महाव्रत ॥ ३९.६० ॥<br>
तदानीमस्य धर्मस्य फलं कथयितुं भवेत् ।<br>
तथाप्युद्देशतो ब्रह्मन् कथयामि श्रृणुष्व तत् ॥ ३९.६१ ॥<br>
दश सप्त दश द्वे च अष्टौ चत्वार एव च ।<br>
लक्षायुतानि चत्वारि एकस्थं स्याच्चतुर्युगम् ॥ ३९.६२ ॥<br>
तैरेकसप्ततियुगं भवेन्मन्वन्तरं मुने ।<br>
चतुर्दशाहो ब्राह्मस्तु तावती रात्रिरिष्यते ॥ ३९.६३ ॥<br>
एवं त्रिंशद्दिनो मासस्ते द्वादश समा स्मृता ।<br>
तेषां शतं ब्रह्मणस्तु आयुर्नास्त्यत्र संशयः ॥ ३९.६४ ॥<br>
यः सकृद् द्वादशीमेतामनेन विधिना क्षिपेत् ।<br>
स ब्रह्मलोकमाप्नोति तत्कालं चैव तिष्ठति ॥ ३९.६५ ॥<br>
ततो ब्रह्मोपसंहारे तल्लयं तिष्ठते चिरम् ।<br>
पुनः सृष्टौ भवेद् देवो वैराजानां महातपाः ॥ ३९.६६ ॥<br>
ब्रह्महत्यादिपापानि इह लोककृतान्यपि ।<br>
अकामे कामतो वापि तानि नश्यन्ति तत्क्षणात् ॥ ३९.६७ ॥<br>
इह लोके दरिद्रो यो भ्रष्टराज्योऽथ वा नृपः ।<br>
उपोष्य तां विधानेन स राजा जायते ध्रुवम् ॥ ३९.६८ ॥<br>
वन्ध्या नारी भवेद् या तु अनेन विधिना शुभा ।<br>
उपोष्यति भवेत् तस्याः पुत्रः परमधार्मिकः ॥ ३९.६९ ॥<br>
अगम्यागमनं येन कृतं जानाति मानवः ।<br>
स इमं विधिमासाद्य तस्मात् पापाद् विमुच्यते ॥ ३९.७० ॥<br>
ब्रह्मक्रियाया लोपेन बहुवर्षकृतेन च ।<br>
उपोष्येमां सकृद् भक्त्या वेदसंस्कारमाप्नुयात् ॥ ३९.७१ ॥<br>
किमत्र बहुनोक्तेन न तदस्ति महामुने ।<br>
अप्राप्यं प्राप्यते नैव पापं वा यन्न नश्यति ॥ ३९.७२ ॥<br>
अनेन विधिना ब्रह्मन् स्वयमेव ह्युपोषिता ।<br>
धरण्या मग्नया तात नात्र कार्या विचारणा ॥ ३९.७३ ॥<br>
अदीक्षिताय नो देयं विधानं नास्तिकाय च ।<br>
देवब्रह्मद्विषे वाऽपि न श्राव्यं तु कदाचन ।<br>
गुरुभक्ताय दातव्यं सद्यः पापप्रणाशनम् ॥ ३९.७४ ॥<br>
इह जन्मनि सौभाग्यं धनं धान्यं वरस्त्रियः ।<br>
भवन्ति विविधा यस्तु उपोष्य विधिना ततः ॥ ३९.७५ ॥<br>
य इमं श्रावयेद् भक्त्या द्वादशीकल्पमुत्तमम् ।<br>
श्रृणोति वा स पापैस्तु सर्वैरेव प्रमुच्यते ॥ ३९.७६ ॥<br>
॥ इति श्रीवराहपुराणे भगवच्छास्त्रे ऊनचत्वारिंशोऽध्यायः ॥ ३९ ॥<br>
<br>
