दुर्वासा उवाच ।<br>
एवं माघे सिते पक्षे द्वादशीं धरणीभृतः ।<br>
वराहस्य श्रृणुष्वाद्यां मुने परमधार्मिक ।। ४१.१ ।।<br>
प्रागुक्तेन विधानेन संकल्पस्नानमेव च ।<br>
कृत्वा देवं समभ्यर्च्य एकादश्यां विचक्षणः ।। ४१.२ ।।<br>
धूपनैवेद्यगन्धैश्च अर्चयित्वाऽच्युतं नरः ।<br>
पश्चात् तस्याग्रतः कुम्भं जलपूर्णं तु विन्यसेत् ।। ४१.३ ।।<br>
ॐ वाराहायेति पादौ तु माधवायेति वै कटिम् ।<br>
क्षेत्रज्ञायेति जठरं विश्वरूपेत्युरो हरेः ।। ४१.४ ।।<br>
सर्वज्ञायेति कण्ठं तु प्रजानां पतये शिरः ।<br>
प्रद्युम्नायेति च भुजौ दिव्यास्त्राय सुदर्शनम् ।<br>
अमृतोद्भवाय शङ्खं तु एष देवार्चने विधिः ।। ४१.५ ।।<br>
एवमभ्यर्च्य मेधावी तस्मिन् कुम्भे तु विन्यसेत् ।<br>
सौवर्णं रौप्यताम्रं वा पात्रं विभवशक्तितः ।। ४१.६ ।।<br>
सर्वबीजैस्तु संपूर्णं स्थापयित्वा विचक्षणः ।<br>
तत्र शक्त्या तु सौवर्णं वाराहं कारयेद् बुधः ।। ४१.७ ।।<br>
दंष्ट्राग्रेणोद्धृतां पृथ्वीं सपर्वतवनद्रुमाम् ।<br>
माधवं मधुहन्तारं वाराहं रूपमास्थितम् ।। ४१.८ ।।<br>
सर्वबीजभृते पात्रे रत्नगर्भं घटोपरि ।<br>
स्थापयेत् परमं देवं जातरूपमयं हरिम् ।। ४१.९ ।।<br>
सितवस्त्रयुगच्छन्नं ताम्रपात्रं तु वै मुने ।<br>
स्थाप्यार्च्चयेद् गन्धपुष्पैर्नैवेद्यैर्विविधैः शुभैः ।। ४१.१० ।।<br>
पुष्पमण्डलिकां कृत्वा जागरं तत्र कारयेत् ।<br>
प्रादुर्भावान् हरेस्तत्र वाचयेद् भावयेद् बुधः ।। ४१.११ ।।<br>
एवं सन्नियमस्यान्तं प्रभाते उदिते रवौ ।<br>
शुचिः स्नात्वा हरिं पूज्य ब्राह्मणाय निवेदयेत् ।। ४१.१२ ।।<br>
वेदवेदाङ्गविदुषे साधुवृत्ताय धीमते ।<br>
विष्णुभक्ताय विप्रर्षे विशेषेण प्रदापयेत् ।। ४१.१३ ।।<br>
देवं सकुम्भं तं दत्त्वा हरिं वाराहरूपिणम् ।<br>
ब्राह्मणाय भवेद् यद्धि फलं तन्मे निशामय ।। ४१.१४ ।।<br>
इह जन्मनि सौभाग्यं श्रीः कान्तिस्तुष्टिरेव च ।<br>
दरिद्रो वित्तवान् सद्यः अपुत्रो लभते सुतम् ।<br>
अलक्ष्मीर्नश्यते सद्यो लक्ष्मीः संविशते क्षणात् ।। ४१.१५ ।।<br>
इह जन्मनि सौभाग्यं परलोके निशामय ।<br>
अस्मिन्नर्थे पुरावृत्तमितिहासं पुरातनम् ।। ४१.१६ ।।<br>
इह लोकेऽभवद् राजा वीरधन्वेति विश्रुतः ।<br>
स कदाचिद् वनं प्रायान् मृगहेतोः परंतपः ।। ४१.१७ ।।<br>
व्यापादयन् मृगगणान् तत्रर्षिवनमध्यगः ।<br>
जघान मृगरूपान् सोऽज्ञानतो ब्राह्मणान् नृपः ।। ४१.१८ ।।<br>
भ्रातरस्तत्र पञ्चाशन्मृगरूपेण संस्थिताः ।<br>
संवर्तस्य सुता ब्रह्मन् वेदाध्ययनतत्पराः ।। ४१.१९ ।।<br>
सत्यतपा उवाच ।<br>
कारणं किं समाश्रित्य ते चक्रुर्मृगरूपताम् ।<br>
एतन्मे कौतुकं ब्रह्मन् प्रणतस्य प्रसीद मे ।। ४१.२० ।।<br>
दुर्वासा उवाच ।<br>
ते कदाचिद् वनं याता दृष्ट्वा हरिणपोतकान् ।<br>
जातमात्रान् स्वमात्रा तु विहीनान् दृश्य सत्तम ।<br>
एकैकं जगृहुस्ते हि ते मृताः स्कन्धसंस्थिताः ।। ४१.२१ ।।<br>
ततस्ते दुःखिताः सर्वे ययुः पितरमन्तिकम् ।<br>
ऊचुश्च वचनं चेदं मृगहिंसामृते मुने ।। ४१.२२ ।।<br>
ऋषिपुत्रका ऊचुः ।<br>
जातमात्रा मृगाः पञ्च अस्माभिर्निहता मुने ।<br>
अकामतस्ततोऽस्माकं प्रायश्चित्तं विधीयताम् ।। ४१.२३ ।।<br>
संवर्त्त उवाच ।<br>
मत्पिता हिंसकस्त्वासीदहं तस्माद् विशेषतः ।<br>
भवन्तः पापकर्माणः संजाता मम पुत्रकाः ।। ४१.२४ ।।<br>
इदानीं मृगचर्माणि परिधाय यतव्रताः ।<br>
चरघ्वं पञ्चवर्षाणि ततः शुद्धा भविष्यथ ।। ४१.२५ ।।<br>
एवमुक्तास्तु ते पुत्रा मृगचर्मोपवीतिनः ।<br>
वनं विविशुरव्यग्रा जपन्तो ब्रह्म शाश्वतम् ।। ४१.२६ ।।<br>
तथा वर्षे व्यतिक्रान्ते वीरधन्वा महीपतिः ।<br>
तत्राजगाम यस्मिंस्ते चरन्ति मृगरूपिणः ।। ४१.२७ ।।<br>
ते चाप्येकतरोर्मूले मृगचर्म्मोपवीतिनः ।<br>
जपन्तः संस्थितास्ते हि राज्ञा दृष्ट्वा मृगा इति ।<br>
मत्वा विद्धास्तु युगपन्मृतास्ते ब्रह्मवादिनः ।। ४१.२८ ।।<br>
तान् दृष्ट्वा तु मृतान् राजा ब्राह्मणान् संशितव्रतान् ।<br>
भयेन वेपमानस्तु देवराताश्रमं ययौ ।<br>
तत्रापृच्छद् ब्रह्मवध्या ममायाता महामुने ।। ४१.२९ ।।<br>
आमूल्य तद् वधं वृत्तं कथयित्वा नराधिपः ।<br>
भृशं शोकपरीतात्मा रुरोद भृशदुःखितः ।। ४१.३० ।।<br>
स ऋषिर्देवरातस्तु रुदन्तं नृपसत्तमम् ।<br>
उवाच मा भैर्नृपते अपनेष्यामि पातकम् ।। ४१.३१ ।।<br>
पाताले सुतलाख्ये च यथा धात्री निमज्जती ।<br>
उद्धृता देवदेवेन विष्णुना क्रोडमूर्त्तिना ।। ४१.३२ ।।<br>
तद्वद् भवन्तं राजेन्द्र ब्रह्मवध्यापरिप्लुतम् ।<br>
उद्धरिष्यति देवोऽसौ स्वयमेव जनार्दनः ।। ४१.३३ ।।<br>
एवमुक्तस्ततो राजा हर्षितो वाक्यमब्रवीत् ।<br>
कतरेण प्रकारेण स मे देवः प्रसीदति ।<br>
प्रसन्ने चाशुभं सर्वं येन नश्यति सत्तम ।। ४१.३४ ।।<br>
दुर्वासा उवाच ।<br>
एवमुक्तो मुनिस्तेन देवरात इमं व्रतम् ।<br>
आचख्यौ सोऽपि तं कृत्वा भुक्त्वा भोगान्सुपुष्कलान् ।। ४१.३५ ।।<br>
मुत्युकाले मुनिश्रेष्ठ सौवर्णेन विराजता ।<br>
विमानेनागमत् स्वर्गमिन्द्रलोकं स पार्थिवः ।। ४१.३६ ।।<br>
तस्येन्द्रस्त्वर्घ्यमादाय प्रत्युत्थानेन निर्ययौ ।<br>
आयान्तमिन्द्रं दृष्ट्वा तु तमूचुर्विष्णुकिंकराः ।<br>
न द्रष्टव्यो देवराजस्त्वद्धीनस्तपसा इति ।। ४१.३७ ।।<br>
एवं सर्वे लोकपाला निर्ययुस्तस्य तेजसा ।<br>
प्रत्याख्याताश्च तैर्विष्णुकिंकरैर्हीनकर्मणः ।<br>
एवं स सत्यलोकान्तं गतो राजा महामुने ।। ४१.३८ ।।<br>
अपुनर्मारके लोके दाहप्रलयवर्ज्जिते ।<br>
अद्यापि तिष्ठते देवैः स्तूयमानो महानृपः ।<br>
प्रसन्ने यज्ञपुरुषे किं चित्रं येन तद्भवेत् ।। ४१.३९ ।।<br>
इह जन्मनि सौभाग्यमायुरारोग्यसम्पदः ।<br>
एकैका विधिनोपास्ता ददात्यमृतमुत्तमम् ।। ४१.४० ।।<br>
किं पुनर्वर्षसंपूर्णे स ददाति स्वकं पदम् ।<br>
नारायणश्चतुर्मूर्त्तिः परार्ध्यं च न संशयः ।। ४१.४१ ।।<br>
यथैवोद्धृतवान् वेदान् मत्स्यरूपेण केशवः ।<br>
क्षीराम्बुधौ मथ्यमाने मन्दरं धृतवान् प्रभुः ।<br>
तद्वच्च कूर्मरूपाख्या द्वितीया पश्य वैष्णवी ।। ४१.४२ ।।<br>
यथा रसातलात् क्ष्मां च धृतवान् पुरुषोत्तमः ।<br>
वराहरूपी तद्वच्च तृतीया पश्य वैष्णवी ।। ४१.४३ ।।<br>
।। इति श्रीवराहपुराणे भगवच्छास्त्रे एकचत्वारिंशोऽध्यायः ।। ४१ ।।<br>
