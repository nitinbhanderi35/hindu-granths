खुरमध्यगतो यस्य मेरुः खणखणायते ॥ १.१ ॥<br>
दंष्ट्राग्रेणोद्धृता गौरुदधिपरिवृता पर्वतैर्निम्नगाभिः<br>
साकं मृत्पिण्डवत् प्राग्बृहदुरुवपुषाऽनन्तरूपेण येन।<br>
सोऽयं कंसासुरारिर्मुरनरकदशास्यान्तकृत्सर्वसंस्थः<br>
कृष्णो विष्णुः सुरेशो नुदतु मम रिपूनादिदेवो वराहः॥ १.२ ॥<br>
यः संसारार्णवे नौरिव मरणजराव्याधिनक्रोर्मिभीमे<br>
भक्तानां भीतिहर्ता मुरनरकदशास्यान्तकृत् कोलरूपी।<br>
विष्णुः सर्वेश्वरोऽयं यमिह कृतधियो लीलया प्राप्नुवन्ति<br>
मुक्तात्मानो नपापं भवत्तु नुदितारातिपक्षः क्षितीशः ॥ १.३ ॥<br>
<br>
सूत उवाच।<br>
यस्मिन् काले क्षितिः पूर्वं वराहवपुषा तु सा।<br>
उद्धृता विष्णुना भक्त्या पप्रच्छ परमेश्वरम् ॥ १.४ ॥<br>
धरण्युवाच।<br>
कल्पे कल्पे भवानेव मां समुद्धरते विभो।<br>
न चाहं वेद ते मूर्तिं नादिसर्गं च केशव॥ १.५ ॥<br>
वेदेषु चैव नष्टेषु मत्स्यो भूत्वा रसातलम्।<br>
प्रविश्य तानपाकृष्य ब्रह्मणे दत्तवानसि ॥ १.६ ॥<br>
अन्यत् सुरासुरमयं त्वं समुद्रस्य मन्थने।<br>
धृतवानसि कौर्म्येण मन्दरं मधुसूदन ॥ १.७ ॥<br>
पुनर्वाराहरूपेण मां गच्छन्तीं रसातलम् ।<br>
उज्जहारैकदंष्ट्रेण भगवान् वै महार्णवात्॥ १.८ ॥<br>
अन्यद्धिरण्यकशिपुर्वरदानेन दर्पितः।<br>
आबाधमानः पृथिवीं स त्वया विनिपातितः ।<br>
बलिस्तु बद्धो भगवंस्त्वया वामनरूपिणा ॥ १.९ ॥<br>
पुनर्निःक्षत्रिया देव त्वया चापि पुरा कृता ।<br>
जामदग्न्येन रामेण त्वया भूत्वाऽसकृत्प्रभो ॥ १.१० ॥<br>
पुनश्च रावणो रक्षः क्षपितं क्षात्रतेजसा ।<br>
न च जानाम्यहं देव तव किञ्चिद्विचेष्टितम् ॥ १.११ ॥<br>
उद्धृत्य मां कथं सृष्टिं सृजसे किं च सा त्वया।<br>
सकृद् ध्रियेत कृत्वा च पाल्यते चापि केन च ॥ १.१२ ॥<br>
केन वा सुलभो देव जायसे सततं विभो ।<br>
कथं च सृष्टेरादिः स्यादवसानं कथं भवेत् ॥ १.१३ ॥<br>
कथं युगस्य गणना संख्याऽस्यानुचतुर्युगम् ।<br>
के वा विशेषास्तेष्वस्मिन् का वाऽवस्था महेश्वर ॥ १.१४ ॥<br>
यज्वानः के च राजानः के च सिद्धिं परां गताः ।<br>
एतत्सर्वं समासेन कथयस्व प्रसीद मे ॥ १.१५ ॥<br>
इत्युक्तः क्रोडरूपेण जहास परमेश्वरः ।<br>
हसतस्तस्य कुक्षौ तु जगद्धात्री ददर्श ह ॥<br>
रुद्रान् देवान् सवसवः सिद्धसंघान् महर्षिभिः ॥ १.१६ ॥<br>
सचन्द्रसूर्यग्रहसप्तलोका-<br>
नन्तः स्थितांस्तावदुपात्तधर्मान् ।<br>
इतीदृशं पश्यति सा समस्तं<br>
यावत्क्षितिर्वेपितसर्वगात्रा ॥ १.१७ ॥<br>
उन्मीलितास्यस्तु यदा महात्मा<br>
दृष्टो धरण्याऽमलसर्वगात्र्या ।<br>
तावत्स्वरूपेण चतुर्भुजेन<br>
महोदधौ सुप्तमथोऽन्वपश्यत् ॥ १.१८ ॥<br>
शेषपर्यङ्कशयने सुप्तं देवं जनार्दनम् ।<br>
दृष्ट्वा तन्नाभिपङ्कस्थमन्तःस्थं च चतुर्मुखम्।<br>
कृताञ्जलिपुटा देवी स्तुतिं धात्री जगाद ह ॥ १.१९ ॥<br>
धरण्युवाच।<br>
नमः कमलपत्राक्ष नमस्ते पीतवाससे।<br>
नमः सुरारिविध्वंसकारिणे परमात्मने ॥ १.२० ॥<br>
शेषपर्यङ्कशपने धृतवक्षस्थलश्रिये ।<br>
नमस्ते सर्वदेवेश नमस्ते मोक्षकारिणे ॥ १.२१ ॥<br>
नमः शार्ङ्गासिचक्राय जन्ममृत्युविवर्जिते।<br>
नमो नाभ्युत्थितमहत्कमलासनजन्मने ॥ १.२२ ॥<br>
नमो विद्रुमरक्तास्यपाणिपल्लवशोभिने ।<br>
शरणं त्वां प्रसन्नाऽस्मि त्राहि नारीमनागसम् ॥ १.२३ ॥<br>
पूर्णनीलाञ्जनाकारं वाराहं ते जनार्दन।<br>
दृष्ट्वा भीताऽस्मि भूयोऽपि जगत् त्वद्देहगोचरम्।<br>
इदानीं कुरु मे नाथ दयां त्राहि महाभयात्॥ १.२४ ॥<br>
केशवः पातु मे पादौ जङ्घे नारायणो मम ।<br>
माधवो मे कटिं पातु गोविन्दो गुह्यमेव च ॥ १.२५ ॥<br>
नाभिं विष्णुस्तु मे पातु उदरं मधुसूदनः ।<br>
ऊरुं त्रिविक्रमः पातु हृदयं पातु वामनः ॥ १.२६ ॥<br>
श्रीधरः पातु मे कण्ठं हृषीकेशो मुखं मम ।<br>
पद्मनाभस्तु नयने शिरो दामोदरो मम ॥ १.२७ ॥<br>
एवं न्यस्य हरेर्न्यासमामानि जगती तदा ।<br>
नमस्ते भगवन् विष्णो इत्युक्त्वा विरराम ह ॥ १.२८ ॥<br>
इति श्रीवराहपुराणे भगवच्छास्त्रे प्रथमोऽध्यायः ॥ १ ॥<br>
<br>
<br>
