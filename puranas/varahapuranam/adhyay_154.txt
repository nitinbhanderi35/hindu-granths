अथ यमुनातीर्थप्रभावः ॥ <br>
वराह उवाच ॥ <br>
एवंविधां च मथुरां दृष्ट्वा तौ मुदमापतुः ॥ <br>
एवं तु वसतस्तस्य राज्ञस्तत्र वसुन्धरे ॥ १ ॥ <br>
पप्रच्छ च तदा भार्या यद्गुह्यं पूर्वभाषितम् ॥ <br>
पुरस्थेन तदा राज्ञा वक्ष्यामि मथुरां प्रति॥२॥ ॥   <br>
तन्मे वद महाराज यद्गोप्यं पूर्वभाषितम् ॥ <br>
राजाप्युवाच तां राज्ञीं त्वयाप्युक्तं पुरा मम ॥ ३ ॥ <br>
तद्वदस्व स्वकं गुह्यं पश्चाद्वक्ष्याम्यहं तव ॥ <br>
इत्युक्त्वा पीवरी ज्ञात्वा प्रहस्य तु गुणालया ॥ ४ ॥ <br>
प्रोवाच चैव राजानं मनसः प्रीतिकारणम् ॥ <br>
अहं तु पीवरी नाम गंगातीरनिवासिनी ॥ ५ ॥ <br>
आगतेमां पुरीं द्रष्टुं कुमुदस्य तु द्वादशीम् ॥ <br>
नावमारुह्य यान्तीह पतिता यमुनाजले ॥ ६ ॥ <br>
सद्यः प्राणैर्वियुक्ता च तत्तीर्थस्य प्रभावतः ॥ <br>
काशीराजपतेः कन्या यातास्मि वसुधाधिप ॥ ७ ॥ <br>
त्वया विवाहिता राजन्न च मां विजहात्स्मृतिः ॥ <br>
एतत्तीर्थप्रभावेण धर्मयुक्ता तथाऽनघ॥८॥ <br>
धारापतनके तीर्थे त्यक्त्वा जीवितमात्मनः॥ <br>
एतच्छ्रुत्वा ततो राजा कथां प्राग्जन्मसम्भवाम् ॥ ९ ॥ <br>
स्वां चाप्यकथयत्तस्यै यथा संयमने मृतः ॥ <br>
एवं तौ मथुरां प्राप्य स्नात्वा यामुनतीर्थके ॥ 154.१० ॥ <br>
मां पश्यन्तौ नियमतस्तत्रैव निधनं गतौ ॥ <br>
मृतौ सर्वपरित्यक्तौ गतौ मम सलोकताम् ॥ ११ ॥ <br>
एतत्ते कथितं देवि आश्चर्यं यदभून्महत् ॥ <br>
त्यक्त्वा चात्मतनुं तीर्थे धारापतनसंज्ञके ॥ १२ ॥ <br>
नाकलोकमवाप्नोति त्यक्तपापो न संशयः ॥ <br>
यमुनेश्वरमासाद्य त्यक्त्वा जीवितमात्मनः ॥१३॥ <br>
विष्णुलोकमवाप्नोति दिव्यमूर्तिश्चतुर्भुजः ॥ <br>
धारापतनके स्नात्वा नाकलोके स मोदते ॥१४॥ <br>
अथात्र मुंचते प्राणान्मम लोकं  स गच्छति ॥ <br>
अतः परं नागतीर्थं तीर्थानामुत्तमोत्तमम्॥१५॥<br>
यत्र स्नात्वा दिवं यान्ति ये मृतास्तेऽपुनर्भवाः ॥ <br>
घण्टाभरणकं तीर्थं सर्वपापप्रमोचनम् ॥ १६॥। <br>
यस्मिन्स्नातो नरो याति सूर्यलोकं न संशयः ॥ <br>
अथाऽत्र मुंचते प्राणान्मम लोकं स गच्छति ॥ १७ ॥ <br>
पुनरन्यत् प्रवक्ष्यामि तच्छृणुष्व वसुन्धरे ॥ <br>
तीर्थानामुत्तमं तीर्थं ब्रह्मलोकेषु विश्रुतम् ॥ १८ ॥ <br>
तत्र स्नात्वा च पीत्वा च नियतो नियताशनः ॥ <br>
ब्रह्मणा समनुज्ञातो मम लोकं स गच्छति ॥ १९ ॥ <br>
सोमतीर्थे तु वसुधे पवित्रे यमुनाम्भसि ॥ <br>
यत्र पश्यति मां सोमो द्वापरे युगसंस्थिते ॥ 154.२० ॥ <br>
तत्राभिषेकं कुर्वीत स्वकर्मपरिनिष्ठितः ॥ <br>
मोदते सोमलोके तु एवमेव न संशयः ॥ २१ ॥ <br>
अथात्र मुंचते प्राणान्मम लोकं स गच्छति ॥ <br>
सरस्वत्याश्च पतनं सर्वपापहरं शुभम् ॥ २२ ॥ <br>
तत्र स्नातो नरो देवि अवर्णोऽपि यतिर्भवेत् ॥ <br>
पुनरन्यत्प्रवक्ष्यामि माथुरे मम मण्डले ॥ २३ ॥ <br>
यस्तत्र कुरुते स्नानं त्रिरात्रोपोषितो नरः॥<br>
स्नानमात्रेण मनुजो मुच्यते ब्रह्महत्यया ॥ २४ ॥ <br>
अथात्र मुंचते प्राणान्मम लोकं स गच्छति ॥ <br>
दशाश्वमेधमृषिभिः पूजितं सर्वदा मुदा ॥ २५ ॥ <br>
तत्र ये स्नान्ति नियतास्तेषां स्वर्गो न दुर्लभः ॥ <br>
मथुरापश्चिमे पार्श्वे सततं त्वृषिपूजितम् ॥ २६ ॥<br>
ब्रह्मणा सृष्टिकाले तु मनसा निर्मितं पुरा ॥ <br>
मानसं नाम तीर्थं तु ऋषिभिः पूजितं पुरा ॥ २७ ॥ <br>
तत्र स्नात्वा दिवं यान्ति ये मृतास्तेऽपुनर्भवाः ॥ <br>
तीर्थं तु विघ्नराजस्य पुण्यं पापहरं शुभम् ॥ २८ ॥ <br>
यत्र स्नातान्मनुष्यांश्च विघ्नराजो न पीडयेत् ॥ <br>
अष्टम्यां च चतुर्दश्यां चतुर्थ्यां तु विशेषतः ॥ २९ ॥ <br>
तस्मिंस्तीर्थवरे स्नातं न पीडयति विघ्नराट् ॥ <br>
विद्यारम्भेषु सर्वेषु यज्ञदानक्रियासु च ॥ 154.३० ॥ <br>
अविघ्नं कुरुते तस्य सततं पार्वतीसुतः ॥<br>
तत्राथ मुञ्चते प्राणान्मम लोकं स गच्छति ॥ ३१ ॥ <br>
ततः परे कोटितीर्थे पवित्रं परमं स्मृतम् ॥ <br>
तत्र वै स्नानमात्रेण गवां कोटिफलं लभेत् ॥ ३२ ॥ <br>
तथात्र मुञ्चते प्राणाँल्लोभमोहविवर्जितः ॥ <br>
सोमलोकमतिक्रम्य मम लोकं च गच्छति ॥ ३३ ॥ <br>
अतः परं शिवक्षेत्रमर्द्धक्रोशं तु दुष्करम् ॥ <br>
तत्र स्थितो हरो देवो मथुरां रक्षते सदा ॥३४॥ <br>
तत्र स्नात्वा च पीत्वा च माथुरं लभते फलम् ॥ <br>
अथाऽत्र मुञ्चते प्राणान्मम लोकं स गच्छति ॥ ३५ ॥ <br>
इति श्रीवराहपुराणे मथुरामाहात्म्ये यमुनातीर्थप्रभावो नाम चतुष्पञ्चाशदधिकशततमोऽध्यायः ॥ १५४ ॥ <br>
<br>
