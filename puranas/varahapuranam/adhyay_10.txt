श्रीवराह उवाच ।<br>
एवं सृष्ट्वा जगत्सर्वं भगवान् लोकभावनः ।<br>
विरराम ततः सृष्टिर्व्यवर्द्धत धरे तदा ।। १०.१ ।।<br>
वृद्धायामथ सृष्टौ तु सर्वे देवाः पुरातनम् ।<br>
नारायणाख्यं पुरुषं यजन्तो विविधैर्मखैः ।। १०.२ ।।<br>
द्वीपेषु चैव सर्वेषु वर्षेषु च मखैर्हरिम् ।<br>
देवाः सत्रैर्महद्भिस्ते यजन्तः श्रद्धयाऽन्विताः ।<br>
तोषयामासुरत्यर्थं स्वं पूज्यं कर्तुमीप्सवः ।। १०.३ ।।<br>
एवं तोषयतां तेषां बहुवर्षसहस्त्रिकम् ।<br>
काले देवस्तदा तुष्टः प्रत्यक्षत्वं जगाम ह ।। १०.४ ।।<br>
अनेकबाहूदरवक्त्रनेत्रो<br>
महागिरेः श्रृङ्गमिवोल्लिखंस्तदा ।<br>
उवाच किं कार्यमथो सुरेशो<br>
ब्रूतां वरं देववरा वरं वः ।। १०.५ ।।<br>
देवा ऊचुः ।<br>
जयस्व गोविन्द महानुभाव<br>
त्वया वयं नाथ वरेण देवाः ।<br>
मनुष्यलोकेऽपि भवन्तमाद्यं<br>
विहाय नास्मान्भवते ह कश्चित् ।। १०.६ ।।<br>
रुद्रादित्या वसवो ये च साध्या<br>
विश्वेऽश्विनौ मरुतश्चोष्मपाश्च ।<br>
सर्वे भवन्तं शरणं गताः स्म<br>
कुरुष्व पूज्यानिह विश्वमूर्ते ।। १०.७ ।।<br>
एवमुक्तस्तदा तैस्तु महायोगेश्वरो हरिः ।<br>
करोमि सर्वान् वः पूज्यानित्युक्त्वाऽन्तरधीयत ।। १०.८ ।।<br>
देवा अपि निजौकांसि गतवन्तः सनातनम् ।<br>
स्तुवन्तः परमेशोऽपि त्रिविधं भावमास्थितः ।। १०.९ ।।<br>
एवं त्रिधा जगद्धाता भूत्वा देवान् महेश्वरः ।<br>
आराध्य सात्त्विकं राजं तामसं च त्रिधा स्थितम् ।। १०.१० ।।<br>
सात्त्विकेन पठेद् वेदान् यजेद् यज्ञेन देवताः ।<br>
आत्मनोऽवयवो भूत्वा राजसेनापि केशवः ।। १०.११ ।।<br>
स कालरूपिणं रौद्रं प्रकृत्या शूलपाणिनम् ।<br>
आत्मनो राजसीं मूर्तिं पूजयामास भक्तितः ।<br>
तामसेनापि भावेन असुरेषु व्यवस्थितः ।। १०.१२ ।।<br>
एवं त्रिधा जगद्धाता भूत्वा देवान् महेश्वरः ।<br>
आराधयामास ततो लोकोऽपि त्रिविधोऽभवत् ।। १०.१३ ।।<br>
ब्रह्मविष्णुमहेशाननाम्ना गृह्य व्यवस्थितः ।<br>
स च नारायणो देवः कृते युगवरे प्रभुः ।। १०.१४ ।।<br>
त्रेतायां रुद्ररूपस्तु द्वापरे यज्ञमूर्तिमान् ।<br>
कलौ नारायणो देवो बहुरूपो व्यजायत ।। १०.१५ ।।<br>
तस्यादिकृत्ततो विष्णोश्चरितं भूरितेजसः ।<br>
श्रृणुष्व सर्वं सुश्रोणि गदतो मम भामिनि ।। १०.१६ ।।<br>
आसीत् कृतयुगे राजा सुप्रतीको महाबलः ।<br>
तस्य भार्याद्वयं चासीदविशिष्टं मनोरमम् ।। १०.१७ ।।<br>
विद्युत्प्रभा कान्तिमती तयोरेते तु नामनी ।<br>
तयोः पुत्रं समं राजा न लेभे यत्नवानपि ।। १०.१८ ।।<br>
यदा तदा मुनिश्रेष्ठमात्रेयं वीतकल्मषम् ।<br>
तोषयामास विधिना चित्रकूटे नगोत्तमे ।। १०.१९ ।।<br>
सक ऋषिस्तोषितस्तेन दीर्घकालं वरार्थिना ।<br>
वरं दिदित्सया यावदब्रवीदत्रिजो मुनिः ।। १०.२० ।।<br>
तावदिन्द्रोऽपि करिणा गतः पार्श्वेन तस्य ह ।<br>
देवसैन्यैः परिवृतस्तूष्णीमेव महाबलः ।। १०.२१ ।।<br>
तं दृष्ट्वाऽन्तर्गतप्रीतिमप्रीतिं प्रीतवान् मुनिः ।<br>
चुकोप देवराजाय शापमुग्रं ससर्ज ह ।। १०.२२ ।।<br>
यस्मात् त्वया ममावज्ञा कृता मूढ दिवस्पते ।<br>
ततस्त्वं चालितो राज्यादन्यलोके वसिष्यसि ।। १०.२३ ।।<br>
एवमुक्त्वाऽपि कोपेन सुरेशं तं च भूपतिम् ।<br>
उवाच राजन् पुत्रस्ते भविता दृढविक्रमः ।। १०.२४ ।।<br>
इन्द्ररूपोपमः श्रीमानुद्यच्छस्त्रः प्रतापवान् ।<br>
विद्याप्रभावकर्म्मज्ञः क्रूरकर्मा भविष्यति ।<br>
दुर्जयोऽतिबली राजा एवमुक्त्वा गतो मुनिः ।। १०.२५ ।।<br>
सोऽपि राजा सुप्रतीको भार्यायां गर्भमावहत् ।<br>
विद्युत्प्रभायां धर्मज्ञः साऽपि काले त्वसूयत ।। १०.२६ ।।<br>
तस्याः पुत्रः समभवद् दुर्जयाख्यो महाबलः ।<br>
जातकर्मादिसंस्कारं तस्य चक्रे मुनिः स्वयम् ।<br>
(दुर्वासा नाम तपसो तस्य देहमकल्मषः ।। १०.२७ ।।)<br>
तस्य चेष्टेर्बलेनासौ मुनेः सौम्यो बभूव ह ।<br>
वेदशास्त्रार्थविद्यायां पारगो धर्मवान् शुचिः ।। १०.२८ ।।<br>
या द्वितीयाऽभवत् पत्नी तस्य राज्ञो महात्मनः ।<br>
नाम्ना कीर्त्तिमती धन्या तस्याः पुत्रो बभूव ह ।<br>
नाम्ना सुद्युम्न इत्येवं वेदवेदाङ्गपारगः ।। १०.२९ ।।<br>
अथ कालेन महता स राजा राजसत्तमः ।<br>
सुप्रतीकः सुतं दृष्ट्वा दुर्जयं योग्यमन्तिके ।। १०.३० ।।<br>
आत्मनो वृद्धभावं च वाराणस्याधिपो बली ।<br>
चिन्तयामास राज्यार्थं दुर्जयं प्रति भामिनि ।। १०.३१ ।।<br>
एवं संचिन्त्य धर्मात्मा तस्य राज्यं ददौ नृपः ।<br>
स्वयं च चित्रकूटाख्यं पर्वतं स जगाम ह ।। १०.३२ ।।<br>
दुर्जयोऽपि महद्राज्यं हस्त्यश्वरथवाजिभिः ।<br>
संयोज्य चिन्तयामास राज्यवृद्धिं प्रति प्रभुः ।। १०.३३ ।।<br>
एवं संचिन्त्य मेधावी हस्त्यश्वरथपत्तिभिः ।<br>
समेतां वाहिनीं कृत्वा उत्तरां दिशमाश्रितः ।<br>
तस्य चोत्तरतो देशाः सर्वे सिद्धा महात्मनः ।। १०.३४ ।।<br>
भारताख्यमिदं वर्षं साधयित्वा सुदुर्जयः ।<br>
ततः किंपुरुषं नाम वर्षं तेनापि साधितम् ।। १०.३५ ।।<br>
ततः परतरं चान्यद्धरिवर्षं जिगाय सः ।<br>
रम्यं हिरण्मयं चापि कुरुभद्राश्वमेव च ।<br>
इलावृतं मेरुमध्यमेतत् सर्वं जिगाय सः ।। १०.३६ ।।<br>
जित्वा जम्ब्वाख्यमेतद्धि द्वीपं यावदसौ नृपः ।<br>
जगाम देवराजानं जेतुं सर्वसुरान्वितम् ।। १०.३७ ।।<br>
मेरुपर्वतमारुह्य देवगन्धर्वदानवान् ।<br>
गुह्यकान् किं नरान् दैत्यांस्ततो ब्रह्मसुतो मुनिः ।<br>
नारदो दुर्जयजयं देवराजाय शंसत ।। १०.३८ ।।<br>
तत इन्द्रस्त्वरायुक्तो लोकपालैः समन्वितः ।<br>
जगाम दुर्जयं हन्तुं सोऽचिरेणास्त्रनिर्ज्जितम् ।<br>
विहाय पर्वतं मेरुं मर्त्यलोकमिहागतः ।। १०.३९ ।।<br>
पूर्वदेशे च देवेन्द्रो लोकपालैः समं प्रभुः ।<br>
स्थितवांस्तस्य सुमहच्चरितं संभविष्यति ।। १०.४० ।।<br>
दुर्जयश्च सुराञ्जित्वा यावत् प्रतिनिवर्त्तते ।<br>
गन्धमादनपृष्ठे तु स्कन्धावारनिवेशनम् ।<br>
कृत्वाऽवस्थितसंभारमागतं तापसौ तु तम् ।। १०.४१ ।।<br>
तावगतावथाब्रूतां राजन् दुर्ज्जय लोकपाः ।<br>
निवारितास्त्वया सर्वं लोकपालैर्विना जगत् ।<br>
न प्रवर्त्तत तस्मान् नौ देहि तत्पदमुत्तमम् ।। १०.४२ ।।<br>
एवमुक्ते ततस्तौ तु दुर्ज्जयः प्राह धर्मवित् ।<br>
कौ भवन्ताविति ततस्तावूचतुररिंदमौ ।<br>
विद्युत्सुविद्युन्नामानावसुराविति मानद ।। १०.४३ ।।<br>
त्वया सम्प्रति चेच्छामो धर्म्यं सत्सु सुसंस्कृतौ ।<br>
लोकपालमतं सर्वमावां कुर्म सुदुर्जय ।। १०.४४ ।।<br>
एवमुक्ते दुर्ज्जयेन तौ स्वर्गे सन्निवेशितौ ।<br>
लौकपालौ कृतौ सद्यस्ततोऽन्तर्धानं जग्मतुः ।। १०.४५ ।।<br>
तयोरपि महत्कर्म चरितं च धराधरे ।<br>
भविष्यति महाराजो दुर्जयो मन्दरोपरि ।। १०.४६ ।।<br>
धनदस्य वनं दिव्यं दृष्ट्वा नन्दनसन्निभम् ।<br>
मुदा बभ्राम रम्येऽस्मिन् स यावद्राजसत्तमः ।। १०.४७ ।।<br>
तावत्सुवर्णवृक्षाधः कन्याद्वयमपश्यत ।<br>
अतीवरूपसंपन्नमतीवाद्भुतदर्शनम् ।। १०.४८ ।।<br>
दृष्ट्वा तु विस्मयाविष्टः क इमे शुभलोचने ।<br>
एवं संचिन्त्य यावत् स क्षणमेकं व्यवस्थितः ।<br>
तस्मिन् वने तावदुभौ तापसौ सोऽवलोकयत् ।। १०.४९ ।।<br>
तौ दृष्ट्वा सहसा राजा ययौ प्रीत्या परां मुदम् ।<br>
अवतीर्य द्विपात् तूर्णं नमश्चक्रे तयोः स्वयम् ।। १०.५० ।।<br>
उपविष्टः स ताभ्यां तु कौश्ये दत्ते वरासने ।<br>
पृष्टः कस्त्वं कुतश्चासि कस्य वा किमिह स्थितः ।। १०.५१ ।।<br>
तौ प्रहस्याब्रवीद् राजा सुप्रतीकेति विश्रुतः ।<br>
तस्य पुत्रः समुत्पन्नो दुर्जयो नाम नामतः ।। १०.५२ ।।<br>
पृथिव्यां सर्वराजानो जिगीषन्निह सत्तमौ ।<br>
आगतोऽस्मि ध्रुवं चैव स्मर्त्तव्योऽहं तपोधनौ ।<br>
भवन्तौ कौ समाख्यातं ममानुग्रहकाङ्क्षया ।। १०.५३ ।।<br>
तापसावूचतुः ।<br>
आवां हेतृप्रहेत्राख्यौ मनोः स्वायंभुवः सुतौ ।<br>
आवां देवविनाशाय गतौ स्वो मेरुपर्वतम् ।। १०.५४ ।।<br>
तत्रावयोर्महासैन्यं गजाश्वरथसंकुलम् ।<br>
जिगाय सर्वदेवानां शतशोऽथ सहस्त्रशः ।। १०.५५ ।।<br>
ते च देवा महत्सैन्यं दृष्ट्वा सर्वं निपातितम् ।<br>
असुरैरुज्झितप्राणं ततस्ते शरणं गताः ।। १०.५६ ।।<br>
क्षीराब्धौ यत्र देवेशो हरिः शेते स्वयं प्रभुः ।<br>
तत्र विज्ञापयामासुः सर्वे प्रणतिपूर्वकम् ।। १०.५७ ।।<br>
देवदेव हरे सर्वं सैन्यं त्वसुरसत्तमैः ।<br>
पराजितं परित्राहि भीतं विह्वल्लोचनम् ।। १०.५८ ।।<br>
त्वया देवासुरे युद्धे पूर्वं त्राताः स्म केशव ।<br>
सहस्त्रबाहोः क्रूरस्य समरे कालनेमिनः ।। १०.५९ ।।<br>
इदानीमपि देवेश असुरौ देवकण्टकौ ।<br>
हेतृप्रहेतृनामानौ बहुसैन्यपरिच्छदौ ।<br>
तौ हत्वा त्राहि नः सर्वान् देवदेव जगत्पते ।। १०.६० ।।<br>
एवमुक्तस्ततो देवो विष्णुर्नारायणः प्रभुः ।<br>
अहं यास्यामि तौ हन्तुमित्युवाच जगत्पतिः ।। १०.६१ ।।<br>
एवमुक्तास्ततो देवा मेरुपर्वतसन्निधौ ।<br>
प्रतस्थुस्तेऽथ मनसा चिन्तयन्तो जनार्दनम् ।। १०.६२ ।।<br>
तैः संचिन्तितमात्रस्तु देवश्चक्रगदाधरः ।<br>
आवयोः सैन्यमाविश्य एक एव महाबलः ।। १०.६३ ।।<br>
एकधा दशधात्मानं शतधा च सहस्त्रधा ।<br>
लक्षधा कोटिधा कृत्वा स्वभूत्या च जगत्पतिः ।। १०.६४ ।।<br>
एवं स्थिते देववरे अस्मत्सैन्ये महाबलः ।<br>
यः कश्चिदसुरो राजन्नावयोर्बलमाश्रितः ।<br>
स हतः पतितो भूमौ दृश्यते गतचेतनः ।। १०.६५ ।।<br>
एवं तत् सहसा सैन्यं मायया विश्वमूर्तिना ।<br>
निहतं साश्वकलिलं पत्तिद्विपसमाकुलम् ।। १०.६६ ।।<br>
चतुरङ्गं बलं सर्वं हत्वा देवो रथाङ्गधृक् ।<br>
आवां शोषावथो दृष्ट्वा गतोऽन्तर्द्धानमीश्वरः ।। १०.६७ ।।<br>
आवयोरीदृशं कर्म दृष्टं देवस्य शार्ङ्गिणः ।<br>
ततस्तमेव शरणं गतावाराधनाय वै ।। १०.६८ ।।<br>
त्वं चास्मन्मित्रतनयः सुप्रतीकात्मजो नृप ।<br>
इमे च आवयोः कन्ये गृहाण मनुजेश्वर ।<br>
हेतृकन्या सुकेशी तु मिश्रकेशी प्रहेतृणः ।। १०.६९ ।।<br>
दुर्जयस्त्वेवमुक्तस्तु हेतृणा ते उभे शुभे ।<br>
कन्ये जग्राह धर्मेण भार्यार्थं मनुजेश्वरः ।। १०.७० ।।<br>
ते लब्ध्वा सहसा राजा मुदा परमया युतः ।<br>
आजगाम स्वकं राष्ट्रं निजसैन्यसमावृतः ।। १०.७१ ।।<br>
ततः कालेन महता तस्य पुत्रद्वयं बभौ ।<br>
सुकेश्याः सुप्रभः पुत्रो मिश्रकेश्याः सुदर्शनः ।। १०.७२ ।।<br>
स राजा दुर्जयः श्रीमाँल्लब्ध्वा पुत्रद्वयं शुभम् ।<br>
स्वयं कालान्तरे श्रीमाञ्जगामारण्यमन्तिके ।। १०.७३ ।।<br>
तत्रस्थो वनजातीर्हि बधयन् वै भयंकराः ।<br>
ददर्शारण्यमाश्रित्य मुनिं स्थितमकल्मषम् ।। १०.७४ ।।<br>
तपस्यन्तं महाभागं नाम्ना गौरमुखं शुभम् ।<br>
ऋषिवृन्दस्य गोप्तारं त्रातारं पापिनः स्वयम् ।। १०.७५ ।।<br>
तस्याश्रमे विमलजलाविलेमरु-<br>
त्सुगन्धिवृक्षप्रवरे द्विजन्मनः ।<br>
रराज जीमूत इवाम्बरान्मही-<br>
मुपागतः प्रवरविमानवद् गृहः ।। १०.७६ ।।<br>
ज्वलनमखाग्निप्रतिभाषिताम्बरः<br>
सुशुद्धसंवासितवेशकुट्टकः ।<br>
शिष्यैः समुच्चारितसामनादकः<br>
सुरूपयोषिदृषिकन्यकाकुलः ।<br>
इतीदृशोऽस्यावसाथो वराश्रमे<br>
सुपुष्पिताशेषतरुप्रसूनः ।। १०.७७ ।।<br>
।। इति श्रीवराहपुराणे भगवच्छास्त्रे दशमोऽध्यायः ।। १० ।।<br>
