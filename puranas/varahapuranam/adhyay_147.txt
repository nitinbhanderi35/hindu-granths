अथ गोनिष्क्रमणमाहात्म्यम्॥ <br>
धरण्युवाच ॥ <br>
अत्याश्चर्यं श्रुतं ह्येतद्रुरुक्षेत्रसमुद्भवम् ॥ <br>
हृषीकेशस्य महिमा त्वया य उपवर्णितः ॥ १ ॥ <br>
अन्यच्च यत्परं गुह्यं क्षेत्रं परमपावनम् ॥ <br>
वक्तुमर्हसि देवेश परं कौतूहलं मम ॥ २ ॥ <br>
श्रीवराह उवाच ॥ <br>
शृणु भूमे प्रयत्नेन कारणं परमं मम ॥ <br>
गुह्यमस्त्यपरं चैव हिमशृङ्ग शिलोच्चये ॥ ३ ॥ <br>
गोनिष्क्रमणकं नाम गावो यत्र प्रतारिताः ॥ <br>
यथा निष्क्रमणं प्राप्य सुरभीणां वसुन्धरे ॥४॥ <br>
सप्ततिर्यत्र कल्पानि और्वो यत्र प्रजापतिः ॥ <br>
तपश्चचार परमं मम मायाबलान्वितः ॥ ५ ॥ <br>
तस्यैवं वर्त्तमानस्य याति काले महत्तरे ॥ <br>
एवं हि तप्यमानस्य सर्वलोकस्य संशयः ॥ ६ ॥ <br>
न वरं प्रार्थयत्येष लाभालाभसमन्वितः ॥ <br>
सूचकोऽपि न विद्येत बलिकर्मसु संयतः ॥ ७ ॥ <br>
अथ दीर्घस्य कालस्य कश्चिद्ब्रह्मयतिस्तदा ॥ <br>
तपस्तपस्यति मुनौ तस्मिन्शैलोच्चये धरे ॥८॥ <br>
ईश्वरोऽपि महाभागे तत्पार्श्वं समुपागतः ॥ <br>
गोनिष्क्रमेति विख्याते तस्मिंस्तीर्थे महौजसि ॥ ९ ॥ <br>
तत्र त्वौर्वो महाभागे तप्यते समदर्शनः ॥ <br>
पद्मानां कारणादौर्वो गंगाद्वारमुपागतः ॥ 147.१० ॥ <br>
तन्निर्गतं ततो ज्ञात्वा और्वं सर्वे तपस्विनः ॥ <br>
महेश्वरो महातेजाः सम्भ्रमात्समुपागतः ॥ ११ ॥ <br>
फलपुष्पसमाकीर्णा लक्ष्मीश्चैवोपजायते ॥ <br>
आश्रमं रूपसम्पन्नं फलपुष्पोपशोभितम्॥१२॥ <br>
तच्च वै भस्मसाद्भूतं  महारुद्रस्य तेजसा॥ <br>
दग्ध्वा तं चाश्रमं पुण्यमौरवस्य सुमहत्प्रियम्॥१३॥ <br>
ईश्वरोऽपि ततः प्राप्तः शीघ्रमेव हिमालयम् ॥ <br>
एतस्मिन्नन्तरे देवि गृह्य पुष्पकरण्डकम् ॥१४॥ <br>
आश्रमं समनुप्राप्त और्वोऽपि मुनिपुंगवः ॥ <br>
शान्तो दान्तः क्षमाशीलः सत्यव्रतपरायणः ॥ १५ ॥ <br>
दृष्ट्वा स्वमाश्रमं दग्धं बहुपुष्पफलोदकम् ॥ <br>
मन्युना परमाविष्टो दुःखनेत्रपरिप्लुतः ॥ १६ ॥ <br>
उवाच क्रोधरक्ताक्षो वचनं निर्दहन्निव ॥ <br>
येनैष चाश्रमो दग्धो बहुपुष्पफलोदकः ॥ १७ ॥ <br>
सोऽपि दुःखेन सन्तप्तः सर्वलोकान्भ्रमिष्यति ॥ <br>
एवमौर्वेण दत्ते तु शापे तस्मिन्महौजसि ॥ १८ ॥ <br>
महाभयात्तु लोकानां न कश्चित्पर्यवारयत् ॥ <br>
तत्क्षणादेव देवेशि ईशोऽपि जगतो विभुः ॥ १९ ॥ <br>
महादाहेन सन्तप्तः शम्भुर्देवीमुवाच ह ॥ <br>
और्वस्य तु तपो दृष्ट्वा भीतैर्देवैरुदाहृतम् ॥ 147.२० ॥ <br>
दह्यते स्म जगत्सर्वं स तु किञ्चिन्न चेच्छति ॥ <br>
को वा प्रति विधिस्तत्र यथा सर्वस्य सम्भवेत् ॥ २१ ॥ <br>
एवमुक्ते मया क्रोधादीक्षितस्तस्य चाश्रमः ॥ <br>
दग्धोऽभवत्क्षणेनैव वयं तस्माद्विनिर्गताः ॥ २२ ॥ <br>
एतद्दुःखेन सन्तप्तो मन्युना च परिप्लुतः ॥ <br>
और्वः शशाप रोषेण तेन तप्ता वयं शिवे ॥२३॥ <br>
ततोऽभ्रमद्विरूपाक्षः शं न प्राप्नोति कर्हिचित् ॥ <br>
अहं च परितप्तोऽस्मि आत्मत्वादीश्वरस्य च ॥ २४ ॥ <br>
तेन दाहेन सन्तप्तो न शक्नोमि विचेष्टितुम् ॥ <br>
पार्वत्या च ततः प्रोक्तः आवां नारायणं प्रति ॥ २५ ॥ <br>
गच्छावस्तस्य वाक्येन सुखं यत्र भविष्यति ॥ <br>
ततो नारायणं गत्वा सह तेन तमौर्वकम् ॥ २६ ॥ <br>
विज्ञापयामो रुद्रस्य शापोऽयं विनिवर्त्तताम् ॥ <br>
सन्तप्ताः स्म वयं सर्वे तस्माच्छापं निवर्त्तय ॥ २७ ॥ <br>
और्वोऽप्युवाच नोक्तं मे अनृतं तु कदाचन ॥ <br>
सुरभीगणमानीय गत्वैतं स्नापयन्तु वै ॥ २८ ॥ <br>
रुद्रशापो निवृत्तः स्यात्तेनैव किल नान्यथा ॥ <br>
एतस्मिन्नन्तरे देवि मया गावोऽवतारिताः ॥ २९ ॥ <br>
सप्तसप्ततिः कल्याणि सौरभेया महौजसः ॥ <br>
तेनाप्लावितदेहाश्च परां निर्वृतिमागताः  ॥ 147.३० ॥ <br>
तच्च गोनिष्क्रमं नाम तीर्थं परमपावनम् ॥ <br>
तत्र स्नानं तु कुर्वीत एकरात्रोषितो नरः ॥३१॥ <br>
गोलोकं च समासाद्य मोदते नात्र संशयः ॥ <br>
अथात्र मुञ्चते प्राणान्कृत्वा कर्म सुदुष्करम् ॥३२॥ <br>
शंखचक्रगदायुक्तो मम लोके महीयते ॥ <br>
पंच धाराः पतन्त्यत्र मूले मूलवटस्य हि ॥ ३३ ॥ <br>
तत्र स्नानं प्रकुर्वीत पंचरात्रोषितो नरः ॥ <br>
पंचानामपि यज्ञानां फलमाप्नोति मानवः ॥ ३४ ॥ <br>
अथात्र मुञ्चते प्राणान्कृत्वा कर्म सुदुष्करम् ॥ <br>
पंचयज्ञफलं भुक्त्वा मम लोकं प्रपद्यते॥३५॥ <br>
अस्ति पंचपदं नाम तस्मिन्क्षेत्रे परं मम॥ <br>
मम पूर्वेण पार्श्वेण दृढाः पंच महाशिलाः॥३६॥ <br>
मत्पूर्वां दिशमाश्रित्य तत्र ब्रह्मपदद्वयम् ॥ <br>
मध्ये तु तस्य कुण्डस्य शिला विस्तीर्णसंश्रिता ॥ ३७ ॥ <br>
ऊर्द्ध्वं नालपरीणाहं तत्र विष्णुपदं मम ॥ <br>
तत्र स्नानं तु कुर्वीत पंचरात्रोषितो नरः ॥ ३८ ॥ <br>
यांति शुद्धांस्तु लोकांस्ते ये च भागवतप्रियाः ॥ <br>
अथात्र मुञ्चते प्राणान्युक्तः पञ्चपदे नरः ॥ ३९ ॥ <br>
विमुक्तः सर्वसंसारान्मम लोकं च गच्छति ॥ <br>
ततो ब्रह्मपदं नाम क्षेत्रं गुह्यं परं मम ॥ 147.४० ॥ <br>
यत्र धारा पतत्येका पश्चिमां दिशमाश्रिता ॥ <br>
तत्र स्नानं तु कुर्वीत एकरात्रोषितो नरः ॥ ४१ ॥ <br>
ब्रह्मलोकमवाप्नोति ब्रह्मणा सह मोदते ॥ <br>
कौमुदस्य तु मासस्य शुक्लपक्षस्य द्वादशी ॥ ४२ ॥ <br>
यज्ञानां वाजपेयानां फलं प्राप्नोति मानवः ॥ <br>
अथात्र मुंचते प्राणान्मम कर्मसु निष्ठितः ॥ ४३ ॥ <br>
वाजपेयफलं भुक्त्वा मम लोकं प्रपद्यते ॥ <br>
अस्ति कोटिवटं नाम तस्मिन् क्षेत्रे परं मम ॥ ४४ ॥ <br>
पंचक्रोशं ततो गत्वा वायव्यां दिशि संस्थितः ॥ <br>
तत्र स्नानं तु कुर्वीत षष्ठकालोषितो नरः ॥ ४५ ॥ <br>
बहुयज्ञस्य कोटीनां फलं प्राप्नोति निष्कलम् ॥ <br>
अथात्र मुंचते प्राणान्भूमे कोटिवटे शुभे ॥४६॥ <br>
यज्ञकोटिफलं भुक्त्वा मम कोटिं प्रपद्यते ॥ <br>
अस्ति विष्णुसरो नाम तस्मिन् क्षेत्रे परं मम ॥ ४७ ॥ <br>
पूर्वोत्तरेण पार्श्वेन पंचक्रोशं न संशयः ॥ <br>
मत्सरः पद्मपत्राक्षि आगाधं परिसंस्थितम् ॥ ४८ ॥ <br>
पंचक्रोशश्च विस्तारः पर्वतः परिमण्डलः ॥ <br>
तत्र भ्रमति यो भद्रे कुर्याच्चैव प्रदक्षिणम् ॥ ४९ ॥ <br>
उपवासं त्रिरात्रं तु कृत्वा कर्म सुदुष्करम् ॥ <br>
यावन्ति भ्रममाणस्य पदानि ननु सुन्दरि ॥ 147.५० ॥ <br>
तावद्वर्षसहस्राणि ब्रह्मलोके महीयते ॥ <br>
अथाऽत्र मुंचते प्राणान्स्वकर्मपरिनिष्ठितः ॥ ५१ ॥ <br>
ब्रह्मलोकं समुत्सृज्य मम लोके महीयते ॥ <br>
तस्मिन् क्षेत्रे महाभागे आश्चर्यं शृणु सुन्दरि ॥ ५२ ॥ <br>
गवां वै श्रूयते शब्दो मम कर्मसुखावहः ॥ <br>
अथात्र ज्येष्ठमासस्य शुक्लपक्षस्य द्वादशी ॥ ५३ ॥ <br>
श्रूयते सुमहाञ्छब्दः स्वयमेतन्न संशयः ॥ <br>
एवं गोस्थलके पुण्ये महाभागवतः शुचिः ॥५४॥ <br>
करोति शुभकर्माणि शीघ्रं मुच्येत किल्बिषात् ॥ <br>
एवं तेन महाभागे  ईश्वरेण यशस्विनि ॥५५॥ <br>
शापदाहो विनिर्मुक्तः सर्वैः सह मरुद्गणैः॥<br>
एतद्गोस्थलकं नाम सर्वशान्तिकरं परम् ॥५६॥ <br>
कथितं देवि कार्त्स्न्येन तवानुग्रहकाम्यया॥<br>
एषोऽध्यायो महाभागे सर्वमङ्गलकारकः ॥ ५७ ॥ <br>
मम मार्गानुसाराणां मम च प्रीतिवर्द्धनः ॥ <br>
श्रेष्ठानां परमं श्रेष्ठं मङ्गलानां च मङ्गलम् ॥ ५८ ॥ <br>
लाभानां परमो लाभो धर्माणां धर्म उत्तमः ॥ <br>
लभन्ते पठमाना वै मम मार्गानुसारिणः ॥ ५९॥ <br>
तेजः श्रियं च लक्ष्मीं च सर्वकामान्यशस्विनि ॥ <br>
यावन्ति चाक्षराणि स्युरत्राध्याये मनस्विनि ॥ 147.६० ॥ <br>
तावद्वर्षसहस्राणि मम लोके महीयते ॥ <br>
पतनं च न विद्येत पठमानो दिने दिने ॥ ६१ ॥ <br>
तारितानि कुलान्येभिः सप्त सप्त च सप्त च ॥ <br>
पिशुनाय न दातव्यं न मूर्खाय शठाय च ॥ ६२ ॥ <br>
देयं पुत्राय शिष्याय यश्च जानाति सेवितुम् ॥ <br>
एतन्मरणकाले तु न कदाचित्तु विस्मरेत् ॥ ६३ ॥ <br>
श्लोकं वा यदि वा पादं यदीच्छेत्परमां गतिम् ॥ <br>
तत्क्षेत्रं तु महाभागे पंचयोजनमण्डलम् ॥६४ ॥ <br>
तिष्ठामि परया प्रीत्या दिशं पूर्वामुपाश्रितः ॥ <br>
पश्चिमेन वहेद्गङ्गां निष्कामेन वसुन्धरे ॥ ६५ ॥ <br>
एवं रहस्यं गुह्यं च सर्वकर्मसुखावहम् ॥ <br>
एतत्ते परमं भद्रे गुह्यं धर्मसमन्वितम् ॥ ६६ ॥ <br>
मम क्षेत्रं महाभागे यत्त्वया परिपृच्छितम् ॥ ६७ ॥ <br>
इति श्रीवराहपुराणे भगवच्छास्त्रे गोनिष्क्रमण माहात्म्यं नाम सप्तचत्वारिंशदधिकशततमोऽध्यायः ॥ १४७ ॥ <br>
<br>
