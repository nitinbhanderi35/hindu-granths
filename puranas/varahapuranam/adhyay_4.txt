धरण्युवाच ।<br>
योऽसौ नारायणो देवः परमात्मा सनातनः ।<br>
भगवन् सर्वभावेन उताहो नेति शंस मे ।। ४.१ ।।<br>
श्रीवराह उवाच ।<br>
मत्स्यः कूर्मो वराहश्च नरसिंहोऽथ वामनः ।<br>
रामो रामश्च कृष्णश्च बुद्धः कल्की च ते दश ।। ४.२ ।।<br>
इत्येताः कथितास्तस्य मूर्त्तयो भूतधारिणि ।<br>
दर्शनं प्राप्तुमिच्छूनां सोपानानीव शोभते ।। ४.३ ।।<br>
यत् तस्य परमं रूपं तन्न पश्यन्ति देवताः ।<br>
अस्मदादिस्वरूपेण पूरयन्ति ततो धृतिम् ।। ४.४ ।।<br>
ब्रह्मा भगवतो मूर्त्या रजसस्तमसस्तथा ।<br>
याभिः संस्थाप्यते विश्वं स्थितौ संचाल्यते च ह ।। ४.५ ।।<br>
त्वमेका तस्य देवस्य मूर्तिराद्या धराधरे ।<br>
द्वितीया सलिलं मूर्तिस्तृतीया तैजसी स्मृता ।। ४.६ ।।<br>
चतुर्थी वायुमूर्तिः स्यादाकाशाख्या तु पञ्चमी ।<br>
एतास्तु मूरत्यस्तस्य क्षेत्रज्ञत्वं हि मद्धियाम् ।<br>
मूर्त्तित्रयं तथा तस्य इत्येताश्चाष्टमूर्तयः ।। ४.७ ।।<br>
आभिव्यप्तिमिदं सर्वं जगन्नारायणेन ह ।<br>
इत्येतत् कथितं देवि किमन्यच्छ्रोतुमिच्छसि ।। ४.८ ।।<br>
धरण्युवाच ।<br>
नारदेनैवमुक्तस्तु तदा राजा प्रियव्रतः ।<br>
कृतवान् किं ममाचक्ष्व प्रसादात् परमेश्वर ।। ४.९ ।।<br>
श्रीवराह उवाच ।<br>
भवतीं सप्तधा कृत्वा पुत्राणां च प्रदाय सः ।<br>
प्रियव्रतस्तपस्तेपे नारदाच्छ्रुतविस्मयः ।। ४.१० ।।<br>
नारायणात्मकं ब्रह्म परं जप्त्वा स्वयंभुवः ।<br>
ततस्तुष्टमनाः पारं परं निर्वाणमाप्तवान् ।। ४.११ ।।<br>
श्रृणु चान्यद् वरारोहे यद् वृत्तं परमेष्ठिनः ।<br>
आराधनाय यततः पुराकाले नृपस्य ह ।। ४.१२ ।।<br>
आसीदश्वशिरा नाम राजा परमधार्मिकः ।<br>
सोऽश्वमेधेन यज्ञेन यष्ट्वा सुबहुदक्षिणः ।। ४.१३ ।।<br>
स्नातश्चावभृथे सोऽथ ब्राह्मणैः परिवारितः ।<br>
यावदास्ते स राजर्षिस्तावद् योगिवरो मुनिः ।<br>
आययौ कपिलः श्रीमान् जैगीषव्यश्च योगिराट् ।। ४.१४ ।।<br>
ततस्त्वरितमुत्थाय स राजा स्वागतक्रियाम् ।<br>
चकार परया युक्तः स मुदा राजसत्तमः ।। ४.१५ ।।<br>
तावर्च्चितावासनगौ दृष्ट्वा राजा महाबलः ।<br>
पप्रच्छ तौ तिग्मधियौ योगज्ञौ स्वेच्छयागतौ ।। ४.१६ ।।<br>
भवन्तौ संशयं विप्रौ पृच्छामि पुरुषोत्तमौ ।<br>
कथमाराधयेद् देवं हरिं नारायणं परम् ।। ४.१७ ।।<br>
विप्रावूचतुः ।<br>
क एष प्रोच्यते राजंस्त्वया नारायणो गुरुः ।<br>
आवां नारायणौ द्वौ तु त्वत्प्रत्यक्षगतौ नृप ।। ४.१८ ।।<br>
अश्वशिरा उवाच ।<br>
भवन्तौ ब्राह्मणौ सिद्धौ तपसा दग्धकिल्बिषौ ।<br>
कथं नारायणावावामिति वाक्यमथेरितम् ।। ४.१९ ।।<br>
शङ्खचक्रगदापाणिः पीतवासा जनार्दनः ।<br>
गरुडस्थो महादेवः कस्तस्य सदृशो भुवि ।। ४.२० ।।<br>
तस्य राज्ञो वचः श्रुत्वा तौ विप्रौ संशितव्रतौ ।<br>
जहसतुः पश्य विष्णुं राजन्निति जजल्पतुः ।। ४.२१ ।।<br>
एवमुक्त्वा स कपिलः स्वयं विष्णुर्बभूव ह ।<br>
जैगीषव्यश्च गरुडस्तत्क्षणात् समजायत ।। ४.२२ ।।<br>
ततो हाहाकृतं त्वासीत् तत्क्षणाद् राजमण्डलम् ।<br>
दृष्ट्वा नारायणं देवं गरुडस्थं सनातनम् ।। ४.२३ ।।<br>
कृताञ्जलिपुटो भूत्वा ततो राजा महायशाः ।<br>
उवाच शाम्यतां विप्रौ नायं विष्णुरथेदृशः ।। ४.२४ ।।<br>
यस्य ब्रह्मा समुत्पन्नो नाभिपङ्कजमध्यतः ।<br>
तस्माच्च ब्रह्मणो रुद्रः स विष्णुः परमेश्वरः ।। ४.२५ ।।<br>
इति राजवचः श्रुत्वा तदा तौ मुनिपुंगवौ ।<br>
चक्रतुः परमां मायां योगमायां विशेषतः ।। ४.२६ ।।<br>
कपिलः पद्मनाभस्तु जैगीषव्यः प्रजापतिः ।<br>
कमलस्थो बभौ ह्रस्वस्तस्य चाङ्के कुमारकः ।। ४.२७ ।।<br>
ददर्श राजा रक्ताक्षं कालानलसमद्युतिम् ।<br>
नेत्थं भवति विश्वेशो मायैषा योगिनां सदा ।<br>
सर्वव्यापी हरिः श्रीमानिति राजा जगाद ह ।। ४.२८ ।।<br>
ततो वाक्यावसाने तु तस्य राज्ञो हि संसदि ।<br>
मशका मत्कुणा यूका भ्रमराः पक्षिणोरगाः ।। ४.२९ ।।<br>
अश्वा गावो द्विपाः सिंहा व्याघ्रा गोमायवो मृगाः ।<br>
अन्येऽपि पशवः कीटा ग्राम्यारण्याश्च सर्वशः ।<br>
दृश्यन्ते राजभवने कोटिशो भूतधारिणि ।। ४.३० ।।<br>
तं दृष्ट्वा भूतसंघातं राजा विस्मितमानसः ।<br>
यावच्चिन्तयते किं स्यादेतदित्यवगम्य च ।<br>
जैगीषव्यस्य माहात्म्यं कपिलस्य च धीमतः ।। ४.३१ ।।<br>
कृताञ्जलिपुटो भूत्वा स राजाऽश्वशिरास्तदा ।<br>
पप्रच्छ तावृषी भक्त्या किमिदं द्विजसत्तमौ ।। ४.३२ ।।<br>
द्विजावूचतुः ।<br>
आवां पृष्टौ त्वया राजन् कथं विष्णुरिहेज्यते ।<br>
प्राप्यते वा महाराज तेनेदं दर्शितं तव ।। ४.३३ ।।<br>
सर्वज्ञस्य गुणा ह्येते ये राजंस्तव दर्शिताः ।<br>
स च नारायणो देवः सर्वज्ञः कामरूपवान् ।। ४.३४ ।।<br>
सौम्यस्तु संस्थितः क्वापि प्राप्यते मनुजैः किल ।<br>
आराधनेन चैतस्य वाक्यमर्थवदिष्यते ।। ४.३५ ।।<br>
किन्तु सर्वशरीरस्थः परमात्मा जगत्पतिः ।<br>
स्वदेहे दृश्यते भक्त्या नैकस्थानगतस्तु सः ।। ४.३६ ।।<br>
अतोऽर्थं दर्शितं रूपं देवस्य परमात्मनः ।<br>
आवयोस्तव राजेन्द्र प्रतीतिः स्याद् यथा तव ।<br>
एवं सर्वगतो विष्णुस्तव देहे जनेश्वर ।। ४.३७ ।।<br>
मन्त्रिणां भृत्यसङ्घस्य सुराद्या ये प्रदर्शिताः ।<br>
पशवः कीटसङ्घाश्च तेऽपि विष्णुमया नृप ।। ४.३८ ।।<br>
भावनां तु दृढां कुर्याद् यथा सर्वगतो हरिः ।<br>
नान्यत् तत् सदृशं भूतमिति भावेन सेव्यते ।। ४.३९ ।।<br>
एष ते ज्ञानसद्भावस्तव राजन् प्रकीर्तितः ।<br>
परिपूर्णेन भावेन स्मरन् नारायणं हरिम् ।। ४.४० ।।<br>
परिपूर्णेन बावेन स्मर नारायणं गुरुम् ।<br>
पुष्पोपहारैर्धूपैश्च ब्राह्मणानां च तर्पणैः ।<br>
ध्यानेन सुस्थितेनाशु प्राप्यते परमेश्वरः ।। ४.४१ ।।<br>
।। इति श्रीवराहपुराणे भगवच्छास्त्रे चतुर्थोऽध्यायः ।। ४ ।।<br>
