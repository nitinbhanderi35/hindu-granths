अथ गृध्रजम्बुकाख्यानम् । तत्रादित्यवरप्रदानम् ॥ <br>
सूत उवाच ॥ <br>
श्रुत्वा तु विपुलं ह्येतदपराधविशोधनम् ॥ <br>
कर्म भागवतं श्रेष्ठं सर्वभागवत प्रियम् ॥ १ ॥ <br>
अहो कर्म महाश्रेष्ठं भगवंस्तव भाषितम् ॥ <br>
मम चैव प्रियार्थाय तव भक्तसुखावहम् ॥ २ ॥ <br>
श्रुतं ह्येव महाबाहो सर्वधर्मार्थ साधकम्॥ <br>
तव भक्तसुखार्थाय तद्भवान्वक्तुमर्हति॥३॥<br>
किमुच्यते व्रतं चैव शुभं कुब्जाम्रकं महत् ॥<br>
कतरच्चापि तच्छ्रेष्ठं क्षेत्रं भक्तसुखावहम् ॥४॥ <br>
श्रीवराह उवाच ॥ <br>
शृणु मे परमं गुह्यं यत्त्वया पृच्छितं मम ॥ <br>
मम क्षेत्रं परं चैव शुद्धं भागवतप्रियम् ॥९॥ <br>
परं कोकामुखं स्थानं तथा कुब्जा म्रकं परम् ॥ <br>
परं सौकरवं स्थानं सर्वसंसारमोक्षणम् ॥ ६ ॥ <br>
यत्र संस्था च मे देवि ह्युद्धृतासि रसातलात् ॥ <br>
यत्र भागीरथी गङ्गा मम सौकरवे स्थिता ॥ ७ ॥ <br>
धरोवाच ॥ <br>
केषु लोकेषु यान्तीश सौकरे ये मृताः प्रभो ॥ <br>
किं वा पुण्यं भवेत्तत्र स्नातस्य पिबतस्तथा ॥ ८ ॥ <br>
कति तीर्थानि पद्माक्ष क्षेत्रे सौकरवे तव ॥ <br>
धर्मसंस्थापनार्थाय तद्विष्णो वक्तुमर्हसि ॥ ९ ॥ <br>
श्रीवराह उवाच ॥ <br>
शृणु तत्त्वेन मे देवि यत्त्वं मां परिपृच्छसि ॥ <br>
यां गतिं ते प्रपद्यन्ते नराः सौकरवे मृताः॥१३७.१० ॥<br>
यत्र स्नातस्य यत्पुण्यं गतस्य च मृतस्य च॥<br>
यत्र यानि च तीर्थानि मम संस्थानसंस्थिताः॥११॥ <br>
शृणु पुण्यं महाभागे मम क्षेत्रेषु सुन्दरि ॥ <br>
प्राप्नुवन्ति महाभागे गता सौकरवं प्रति ॥ १२ ॥<br>
दश पूर्वापराश्चापि अपरे सप्त पंच च ॥ <br>
स्वर्गं गच्छन्ति पुरुषास्तेषां ये तत्र वै मृताः ॥ १३ ॥ <br>
गमनादेव सुश्रोणि मुखस्य मम दर्शनात् ॥ <br>
सप्तजन्मान्तरे भद्रे जायते विपुले कुले ॥ १४ ॥ <br>
धनधान्यसमृद्धेषु रूपवान्गुणवान् शुचिः ॥ <br>
मद्भक्तश्चैव जायेत मम कर्मपरायणः ॥ १५ ॥ <br>
एवं वै मानुषो भूत्वा अपराधविवर्जितः ॥ <br>
गमनं तस्य क्षेत्रस्य मरणं तत्र कारणम् ॥१६॥ <br>
ये मृतास्तस्य क्षेत्रस्य सौकरस्य प्रभावतः ॥ <br>
शङ्खचक्रगदापद्मधनुर्हस्ताश्चतुर्भुजाः ॥१७॥ <br>
त्यक्त्वा कलेवरं तूर्णं श्वतेद्द्वीपं प्रयान्ति ते ॥ <br>
अन्यच्च ते प्रवक्ष्यामि तच्छृणुष्व वसुन्धरे ॥ १८ ॥ <br>
तीर्थेषु तेषु स्नातश्च यां प्राप्नोति परां गतिम् ॥ <br>
चक्रतीर्थं महाभागे यत्र चक्रं प्रतिष्ठितम् ॥ १९ ॥ <br>
शृणु पुण्यं तत्र भद्रे प्राप्नोति परमं नरः ॥ <br>
चक्रतीर्थे नरो गत्वा नियतो नियताशनः ॥ १३७.२० ॥ <br>
वैशाख द्वादशीं प्राप्य स्नायाद्यो विधिपूर्वकम् ॥ <br>
दशवर्षसहस्राणि दश वर्षशतानि च ॥ २१ ॥ <br>
धनधान्यसमृद्धो हि जायते विपुले कुले ॥ <br>
मद्भक्तश्चापि जायेत मम कर्मपरायणः ॥ २२ ॥ <br>
अपराधं वर्जयति दीक्षितश्चैव जायते ॥ <br>
भूत्वा वै मानुषस्तत्र तीर्थे संसारसागरम् ॥ २३ ॥ <br>
तीर्त्वा चक्र गदाशंखपद्मपाणिश्चतुर्भुजः ॥ <br>
मम रूपधरः श्रीमान्मम लोके महीयते ॥ २४ ॥ <br>
चक्रतीर्थे विशालाक्षि मरणे कृतकृत्यतः ॥ <br>
एतच्छ्रुत्वा वचस्तस्य श्रोतुकामा वसुन्धरा ॥ २५ ॥ <br>
शिरस्यञ्जलिमाधाय श्लक्ष्णमेतदुवाच ह ॥ <br>
तत्र सौकरवे तीर्थे चन्द्रमास्त्वामतोषयत् ॥ २६ ॥ <br>
एतदाचक्ष्व तत्त्वेन परं कौतूहलं हि मे ॥ <br>
वसुधाया वचः श्रुत्वा विष्णुर्मायाकरण्डकः ॥ २७ ॥ <br>
उवाच वाक्यं मेदिन्याः मेषदुन्दुभिनिःस्वनः ॥ <br>
शृणु भूमे प्रयत्नेन कथ्यमानं मयानघे ॥ २८ ॥ <br>
तस्य वै कारणं येन तेन चाराधितोस्म्यहम् ॥ <br>
तस्य प्रीतोऽस्म्यहं देवि विशुद्धेनान्तरात्मना ॥२९॥ <br>
दर्शितश्च मया ह्यात्मा यो हि देवेषु दुर्लभः ॥ <br>
रूपं सोमेन तद्दृष्ट्वा  विसंज्ञस्तदनन्तरम् ॥१३७.३०॥ <br>
मां स द्रष्टुं न शक्नोति मम तेजःप्रमोहितः ॥ <br>
ततो निमीलिताक्षेण कृत्वा शिरसि चाञ्जलिम् ॥ ३१ ॥ <br>
न शक्नोति तथा वक्तुं भीरुः सन्त्रस्तलोचनः ॥ <br>
एवमेतद्विचेष्टन्तं ब्राह्मणानामपीश्वरम्॥३२॥ <br>
वाणीं सूक्ष्मां समादाय स सोमो चोदितो मया ॥ <br>
किं वा फलं समुद्दिश्य तप्यसे सुमहत्तपः ॥३३॥ <br>
ब्रूहि तत्वेन मे सोम यत्ते मनति वर्त्तते ॥ <br>
सर्वं सम्पादयिष्यामि त्वत्प्रसादान्न संशयः ॥३४॥ <br>
मम वाक्यं ततः श्रुत्वा ग्रहाणां प्रवरेश्वरः॥ <br>
उवाच मधुरं वाक्यं सोमतीर्थमवस्थितः ॥३५॥<br>
भगवन् यदि तुष्टोऽसि मम चात्र गतः प्रभो॥<br>
योगनाथो जगच्छ्रेष्ठः सर्वयोगीश्वरेश्वरः॥३६॥<br>
यावल्लोका धरिष्यन्ति तावत्त्वयि जनार्दन ॥ <br>
अतुला त्वयि मे भक्तिर्भवेन्नित्यं सुनिश्चला॥३७॥<br>
यच्चापि मम तद्रूपं त्वया संस्थापितं प्रभो ॥ <br>
सप्तद्वीपेषु दृश्येत तत्र तत्रैव संस्थितम् ॥३८॥ <br>
सोम इत्येव यज्ञेषु पिबन्तु मम ब्राह्मणाः॥<br>
गतिः पारमिका तेषां दिव्या विष्णो भवेद्यथा॥३९॥<br>
क्षीणस्तत्र त्वमावस्यां तत्र पिण्डपितृक्रियाः॥<br>
प्रवर्त्तन्ते यथान्यायं भवेयं सौम्यदर्शनः॥१३७.४० ॥<br>
अधर्मे च न मे बुद्धिर्भवेद्विष्णो कदाचन। <br>
पतित्वं चाथ गच्छेयमोषधीनां तथा कुरु ॥४१॥ <br>
यदि तुष्टो महादेव आदिमध्यान्त वर्जितः ॥ <br>
मम चैव प्रियार्थाय एतन्मे दीयतां वरः ॥ ४२ ॥<br>
ततः सोमवचः श्रुत्वा तत्रैवान्तर्हितोऽभवम् ॥ <br>
एवं तप्तं महाभागे तपः सोमेन निश्च यात् ॥४३॥ <br>
प्राप्ता च परमा सिद्धिः सोमतीर्थेऽन्यदुर्ल्लभा ॥ <br>
स्नायाद्यः सोमतीर्थे तु मम कर्मपरायणः ॥४४॥ <br>
अष्टमेन तु भक्तेन मम कर्मविधौ स्थितः ॥ <br>
फलं तस्य प्रवक्ष्यामि सोमतीर्थे नरस्य यत॥४५॥ <br>
यत्र तप्तं तपस्तेन सोमेन सुमहात्मना ॥<br>
पञ्चवर्षसहस्राणि एकपादेन तिष्ठता ॥४६॥ <br>
पञ्चवर्षसहस्राणि तथैवोर्द्ध्वमुखः स्थितः ॥ <br>
एवमुग्रं तपः कृत्वा कान्तिमानभवच्च सः ॥४७॥<br>
ममापराधान्मुक्तश्च ब्राह्मणानां पतिस्तथा ॥ <br>
एवमेव महाभागे सोमतीर्थे कृतोदकः ॥४८॥ <br>
त्रिंशद्वर्षसहस्राणि त्रिंशद्वर्षशतानि च ॥ <br>
जायते ब्राह्मणः सुभ्रु वेदवेदाङ्गपारगः ॥४९ ॥ <br>
द्रव्यवान्गुणवांश्चैव संविभागी यशस्विनि ॥ <br>
मद्भक्तश्चैव जायेत अपराधविवर्जितः ॥१३७.५० ॥ <br>
स एष ब्राह्मणो भूत्वा संसाराद्विप्रमुच्यते ॥ <br>
तस्य चिह्नं प्रवक्ष्यामि सोम तीर्थस्य सुन्दरि ॥ ५१ ॥ <br>
तत्तीर्थं येन विज्ञेयं मम मार्गानुसारिणा ॥ <br>
वैशाखस्य तु मासस्य शुक्लपक्षस्य द्वादशी ॥ ५२ ॥ <br>
प्रवृत्ते चान्धकारे तु यत्र कश्चिन्न दृश्यते॥ <br>
सोमेन च विना भूमिर्दृश्यते चन्द्रसप्रभा ॥ ५३॥ <br>
आलोकश्चैव दृश्येत सोमस्तत्र न दृश्यते ॥ <br>
एवं त्वां वच्मि हे भद्रे एष ३ विस्मयः परः ॥ ५४ ॥ <br>
एतच्चिह्नं महाभागे पुण्ये सौकरवे मम ॥ <br>
सौमतीर्थे विशालाक्षि येन मुच्यन्ति जन्तवः ॥ ५५ ॥ <br>
अन्यच्च ते प्रवक्ष्यामि तच्छृणुष्व वसुन्धरे ॥ <br>
प्रभावमस्य क्षेत्रस्य विस्मयं परमं महत् ॥ ५६ ॥ <br>
अकामा तु मृता तीर्थे आत्मनः कर्मनिश्चयात् ॥ <br>
मम क्षेत्रप्रभावेण सृगाली मानुषी भवेत् ॥ ५७ ॥<br>
राजपुत्री विशालाक्षी श्यामा सर्वाङ्गसुन्दरी ॥ <br>
गुणवद्रूपसम्पन्ना   चतुःषष्टिकलान्विता ॥५८॥ <br>
तस्य पूर्वेण पार्श्वेन तीर्थं गृध्रवटं स्मृतम् ॥ <br>
यत्राकामो मृतो गृध्रो मानुषत्वमुपागतः ॥ ५६ ॥ <br>
वाक्यं नारायणाच्छ्रुत्वा धरणी शुभलक्षणा ॥ <br>
उवाच मधुरं वाक्यं विष्णुभक्तसुखावहम् ॥ 137.६० ॥ <br>
अहो तीर्थप्रभावो वै त्वया प्रोक्तो महान्मम ॥ <br>
यस्य देव प्रभावेण तिर्यग्योनित्वमागतौ ॥ <br>
गृध्रश्चैव सृगाली च प्राप्तौ वै मानुषीं तनुम् ॥६१ ॥ <br>
स्नानेन तत्र तीर्थे च मरणाद्वा जनार्दन ॥ <br>
कां गतिं वै प्रपद्यन्ते तन्ममाचक्ष्व केशव ॥६२॥ <br>
चिह्नं च कीदृशं तेषां जायन्ते येन ते तथा ॥ <br>
अकामावपि तौ क्षेत्रे प्राप्तौ नु परमां गतिम् ॥ ६३ ॥ <br>
ततो महीवचः श्रुत्वा विष्णुर्धर्मविदां वरः ॥ <br>
उवाच मधुरं वाक्यं धर्मकामो वसुन्धराम् ॥६४॥<br>
शृणु तत्त्वेन मे भूमे यन्मां त्वं परिपृच्छसि ॥ <br>
उभौ तौ कारणाद्यस्मात्प्राप्तौ वै मानुषीं गतिम॥६५॥ <br>
तस्मिन्काले ह्यतिक्रान्ते मम कर्मविनिश्चयात् ॥ <br>
त्रेतायुगे ह्युपक्रान्ते ज्ञाते च युगसंस्थितौ ॥ ६६॥ <br>
तत्र राजा महाभागः स्वधर्मकृतनिश्चयः ॥ <br>
ब्रह्मदत्तेति विख्यातः पुरं काम्पिल्लमास्थितः ॥ ६७ ॥ <br>
तस्य पुत्रो महाभागः सर्वधर्मेषु निष्ठितः ॥ <br>
सोमदत्तेति विख्यातः कुमारः शुभलक्षणः ॥ ६८ ॥ <br>
पित्रर्थे मृगयां यातो मृगलिप्सुर्वने तदा ॥ <br>
अरण्ये स तदा गत्वा व्याघ्रसिंहनिषेविते ॥६९ ॥ <br>
न तत्र लभते किञ्चित्पितृकार्ये नराधिपः ॥ <br>
एवं हि भ्रमतस्तस्य सृगाली दक्षिणे तथा ॥ 137.७० ॥ <br>
अङ्गमध्ये तु विद्धा सा स्फुरन्ती सर्वमङ्गला ॥ <br>
तथा सा बाणसन्तप्ता व्यथया च परिप्लुता ॥७१ ॥ <br>
पीत्वा सा सलिलं तत्र वृक्षं शाकोटकङ्गता ॥ <br>
आतपेन परिक्लान्ता बाणविद्धातुरा भृशम् ॥७२॥ <br>
अकामा मुञ्चती प्राणान् तीर्थं सोमात्मकं प्रति ॥ <br>
एतस्मिन्नंतरे भद्रे राजपुत्रः क्षुधार्दितः ॥ ७३ ॥ <br>
प्राप्तो गृध्रवटं तीर्थं विश्रामं तत्र चाकरोत् ॥ <br>
अथ पश्यति गृध्रं स वटशाखां समाश्रितम् ॥ ७४ ॥ <br>
एकेन स तु बाणेन तया गृध्रो निपातितः ॥ <br>
स तत्र पतितो गृध्रो वटमूले यशस्विनि ॥ ७५ ॥ <br>
गतासुर्नष्टसंज्ञो वै बाणभिन्नस्तथा हृदि ॥ <br>
तं दृष्ट्वा पतितं गृध्रं राजपुत्रस्तुतोष ह ॥ ७६ ॥ <br>
तस्य च्छित्वा ततः पक्षौ गृहीत्वा राजनन्दनः ॥ <br>
बाणपक्षान्विधातुं च सोमदत्तो गृहं ययौ ॥७७॥ <br>
सोऽपि दीर्घेण कालेन अकामोऽपि मृतः खगः ॥ <br>
जातः कलिङ्गराजस्य सुतो गुणविभूषितः ॥७८॥<br>
रूपवान् पण्डितश्चैव प्रजानंदकरः सदा ॥ <br>
तस्मिन्राजनि नायासं कोऽपि कुत्रापि विंदति ॥७९॥ <br>
या सा सृगाली सञ्जज्ञे कांचीराजस्य वै सुता॥ <br>
रूपयुक्ता गुणवती दक्षा सर्वांगसुंदरी ॥ 137.८० ॥ <br>
चतुःषष्टिकलायुक्ता कोकिलेव सुखस्वरा ॥८१ ॥ <br>
एवं प्रवर्त्तिते तत्र कांचीराज्ये कलिङ्गके ॥ <br>
हार्दिक्यात्सौहृदात्प्रीतिरन्योऽन्यकुलनिश्चयात् ॥ ८२ ॥ <br>
भूमे मम प्रसादेन सम्बधोऽजायत स्वतः ॥ <br>
अथ दीर्घेण कालेन कांचीराजसुता तथा ॥ ८३ ॥ <br>
कलिङ्गराजपुत्रेण विधिना तु विवाहिता ॥ <br>
कांचीराजस्तयोः प्रीत्या नानारत्नानि चाददत् ॥८४॥ <br>
भूषणानि च दिव्यानि गजाश्वमहिषीः स्त्रियः ॥ <br>
ततः कलिङ्गराजोऽपि सवधूकं निजं सुतम् ॥ ८५ ॥ <br>
आदाय स्वगृहं यातस्तेन राज्ञातिमानितः ॥ <br>
एवं गच्छति काले वै दम्पत्योस्तुष्यमाणयोः ॥८६॥ <br>
अव्युच्छिन्नाऽभवत्प्रीती रोहिणीचंद्रयोरिव ॥ <br>
रेमतुस्तौ विहारेषु देवतायतनेषु च ॥८७॥ <br>
वने चोपवने चैव ये केचिन्नन्दनोपमाः ॥ <br>
भर्त्तारं सा न पश्येच्चेत्कदाचिदपि पार्श्वतः ॥ ८८॥ <br>
नष्टं मन्येत चात्मानं राजपुत्री यशस्विनि ॥ <br>
न चेत्पश्यति भार्यां स्वां सोऽपि राजन्यनन्दनः॥८९॥ <br>
आत्मानं मन्यते प्रीत्या नष्टप्रायं वसुन्धरे ॥ <br>
दिने दिने तयोरेवं वर्द्धते प्रीतिरुत्तमा॥137.९० ॥<br>
नान्तरं पश्यते कश्चित् पुरुषः पुण्यकर्मणोः ॥ <br>
सोऽपि बुद्ध्या सुशीलेन कृतेन च वसुन्धरे ॥९१ ॥ <br>
कलिंगस्तोषयामास पौरान्जानपदांस्तथा ॥ <br>
अन्तःपुरे तु या नार्यः कलिंगेषु धरे तयोः ॥९२ ॥ <br>
ताभ्यां सन्तोषिताः सर्वाः शीलेन स्वगुणैस्तथा॥ <br>
एवं प्रवर्द्धिता ताभ्यां प्रीतिः पूर्वं यशस्विनि ॥९३॥ <br>
रमते तत्र चान्योन्यं शचीवासवयोरिव ॥ <br>
अथ प्रणयपूर्वं सा कांतं सर्वांगसुन्दरी॥९४॥<br>
व्यजिज्ञपद्राजसुतं सौहृदेन यशस्विनी ॥<br>
किंचिदिच्छामि ते वक्तुं राजपुत्र यशोधन ॥ ९५ ॥ <br>
मम स्नेहात्प्रियं चैव तद्भवान्वक्तुमर्हति ॥ <br>
ततो भार्यावचः श्रुत्वा कलिंगस्य सुतः प्रभुः ॥ ९६ ॥ <br>
उवाच मधुरं वाक्यं पद्मपत्रनिभेक्षणः ॥ <br>
यद्वदिष्यसि भद्रे त्वं यच्च तेऽस्ति मनीषितम् ॥९७ ॥ <br>
सर्वं ते कथयिष्यामि शपे सत्येन सुन्दरि ॥ <br>
सत्यं मूलं ब्राह्मणानां विष्णुः सत्ये प्रतिष्ठितः ॥९८॥ <br>
तस्य मूलं तपो राज्ञि राज्यं सत्ये प्रतिष्ठितम् ॥ <br>
नाहं मिथ्या प्रवक्ष्यामि कदाचिदपि सुन्दरि ॥९९॥ <br>
न मिथ्या पूर्वमुक्तं मे ब्रूहि किं करवाणि ते ॥ <br>
हस्त्यश्वरथरत्नानि यानानि च धनानि च ॥ 137.१०० ॥ <br>
अथवा परमग्र्यं तु पट्टबन्धं करोमि ते ॥ <br>
सा भर्तृवचनं श्रुत्वा कांचीराजस्य चात्मजा ॥ १०१ ॥ <br>
संगृह्य चोभौ चरणौ भर्त्तारमिदमब्रवीत् ॥ <br>
न चैव रत्नानीच्छामि हस्त्यश्वरथमेव च ॥ २ ॥ <br>
पट्टबन्धेन कार्यं च यावद्ध्रियति मे गुरुः ॥ <br>
एका स्वपितुमिच्छामि मध्याह्ने तु तथाविधे ॥ ३ ॥ <br>
न चिरं वाल्पकालं तु यथा कश्चिन्न पश्यति ॥ <br>
श्वशुरो यदि वा श्वश्रूर्यथैवान्यो नराधिप ॥ ४ ॥ <br>
सुप्ता नैव च द्रष्टव्या व्रतमेतन्मुहूर्त्तकम् ॥ <br>
आत्मनो वै गृहजना ये केचित्स्वजने जनाः ॥ ५ ॥ <br>
ते मां प्रसुप्तां पश्येयुः कदाचिदपि संस्थिताम् ॥ <br>
ततो भार्यावचः श्रुत्वा कलिङ्गैश्वर्यवर्द्धनः ॥ ६ ॥ <br>
बाढमित्येव तां वाक्यं प्रत्युवाच वसुन्धरे ॥ <br>
विस्रब्धा भव सुश्रोणि कल्याणेन यशस्विनि ॥ ७ ॥ <br>
न त्वां वै द्रक्ष्यते कश्चिच्छयनीये महाव्रताम् ॥ <br>
एवं गच्छति काले तु तयोस्तु तदनन्तरे ॥ ८ ॥ <br>
कलिङ्गो जरया युक्तो पुत्रं राज्येऽभ्यषेचयत् ॥ <br>
राज्यं दत्त्वा वरारोहे यथान्यायं कुलोद्भवम् ॥ ९ ॥ <br>
कृत्वा निष्कण्टकं राज्यं दत्त्वा पंचत्वमागतः ॥ <br>
एवं प्रभुस्ततो राज्यं पितुर्दत्तं यथोचितम् ॥ 137.११० ॥ <br>
एकाकी स्वपते तत्र यत्र कश्चिन्न पश्यति ॥ <br>
स तु दीर्घेण कालेन कलिङ्गकुलवर्द्धनः ॥ ११ ॥ <br>
सुतानजनयत्पंच आदित्यसमतेजसः ॥ <br>
एवं तु मानुषं लोकं मम मायाप्रमोहितम् ॥ १२ ॥ <br>
आत्मकर्मसु संयुक्तं चक्रवत्परिवर्त्तते ॥ <br>
जातो जन्तुर्भवेद्बालो बालस्तु तरुणो भवेत् ॥१३॥ <br>
तरुणो मध्यमं याति पश्चाद्याति जरां ततः ॥ <br>
बालो वै यानि कर्माणि करोत्यज्ञानतः स्वयम् ॥ १४ ॥ <br>
न स लिप्यति पापेन एवमेतन्न संशयः ॥ <br>
ततः करिष्यतो राज्यं निष्कण्टकमनामयम् ॥ १५॥ <br>
सप्तसप्ततिवर्षाणि ह्यतीतानि यशस्विनि ॥ <br>
अष्टसप्ततिके वर्षे एकान्ते तु नराधिपः ॥ १६ ॥ <br>
तमेव चिन्तयन्नर्थं मध्यसंस्थे दिवाकरे ॥ <br>
माधवस्य तु मासस्य शुक्लपक्षे तु द्वादशी ॥ १७ ॥ <br>
बुद्धिः सम्पद्यते तस्य प्रियादर्शनलालसा ॥ <br>
कोऽर्च्यस्तत्किं व्रतं चास्या एषा स्वपिति निर्जने ॥१८॥ <br>
न सुप्ताया व्रतं किंचिद्दृश्यते धर्मसंचयः ॥ <br>
न च विष्णुकृतं कर्म न चैवेश्वरचोदितम् ॥१९॥ <br>
मनुना वै कृतो धर्म एष नैव न दृश्यते ॥ <br>
न क्वाप्यपकृतो धर्मो महानपि न योगिनाम् ॥ 137.१२० ॥ <br>
न तत्र एष विद्येत यश्चरेद्व्रतमीदृशम् ॥ <br>
बार्हस्पत्येषु धर्मेषु याम्येषु च न विद्यते ॥ २१ ॥ <br>
न एष विद्यते तत्र सुप्ता चरति यद्व्रतम् ॥ <br>
भुक्त्वा तु कामभोगानि भुक्त्वा तु पिशितोदनम् ॥२२॥ <br>
ताम्बूलं रक्तवस्त्रं तु सुसूक्ष्मे पट्टवाससी ॥ <br>
सुगन्धैर्भूषिता गात्रे सर्वरत्नसमायुता ॥ २३ ॥ <br>
मम कान्ता विशालाक्षी किमत्र चरते व्रतम् ॥ <br>
कुप्येतापि तु सन्तुष्टा प्रिया मे कमलेक्षणा ॥ २४ ॥ <br>
अवश्यमेव द्रष्टव्या कीदृशं चरति व्रतम् ॥ <br>
किन्नरैः सुप्रलक्ष्येत वशीकरणमुत्तमम् ॥ २५ ॥ <br>
अथ योगीश्वरी भूत्वा यत्र गच्छति रोचते ॥ <br>
अथवा चान्यसंसृष्टा कामरोगेण चावृता ॥ २६ ॥ <br>
एवं चिन्तयतस्तस्य अस्तं प्राप्तो दिवाकरः ॥ <br>
संवृत्ता रजनी सुभ्रूः सर्वसार्थसुखावहा ॥ २७ ॥ <br>
ततो रात्र्यां व्यतीतायां प्रभातसमये शुभे ॥ <br>
पठन्ति मागधा बन्दिसूता वैतालिकास्तथा ॥ २८ ॥ <br>
शङ्खदुन्दुभिनादैश्च बोधितो वसुधाधिपः ॥ <br>
सर्वलोकहितार्थाय उदिते च दिवाकरे ॥२९॥ <br>
यत्तदा चिन्तितं पूर्वं द्रष्टुकामेन तां प्रियाम् ॥ <br>
सर्वचिन्तां परित्यज्य सा चिन्ता हृदि वर्त्तते ॥ 137.१३०॥ <br>
स्नातस्तु विधिना सोऽथ क्षौमाभ्यामुपसंवृतः ॥ <br>
भूत्वा चोत्सारयामास आज्ञां दत्त्वा यथोचितम् ॥ ३१ ॥ <br>
व्रतस्थं यः स्पृशेन्मां तु नारी पुरुष एव च ॥ <br>
धर्मयुक्तेन दण्डेन मम वध्यो भवेत्तु सः ॥ ३२ ॥ <br>
एवमाज्ञापयित्वा तु कालिङ्गो नृपतिः किल ॥ <br>
गतश्च त्वरया धीमान्प्रविष्टस्तत्र सुव्रते ॥ ३३ ॥ <br>
पर्यङ्कस्य तले तत्र राजा दर्शनलालसः ॥ <br>
विलोक्य तां वरारोहां ततश्चिन्तापरायणाम् ॥३ ४॥ <br>
ततः कमलपत्राक्षी वेदनायासपीडिता ॥ <br>
रुजार्त्ता रुरुदे तत्र शिरोवेदनताडिता ॥ ३५ ॥ <br>
किं मया तु कृतं कर्म पूर्वमेव सुदुष्करम् ॥ <br>
येनाहमीदृशीं प्राप्ता दशां पुण्यपरिक्षयात् ॥ ३६ ॥ <br>
भर्त्ता च मां न जानाति क्लिश्यमानामनाथवत् ॥ <br>
अथ मां किं कथं भर्त्ता मन्यते स्वजनोऽपि वा ॥३७॥ <br>
कथये किं शयाना तु सखीनां शयने स्थिता॥ <br>
एवमत्र न युज्येत यन्मया परिचिन्तितम् ॥ ३८ ॥ <br>
किंच वात्मनि दुःखस्य सर्वमेतच्च युज्यते ॥ <br>
किंच मां वक्ष्यते भर्त्ता किं च मामितरे जनाः ॥ ३९ ॥ <br>
अन्यायेन व्रतं चीर्णं सर्वतो विकृतं भवेत् ॥ <br>
कदाचिदपि काले तु गच्छेत्सौकरवं प्रति ॥ 137.१४० ॥ <br>
ततो ब्रूयामिदं वाक्यं यन्मे हृद्यवतिष्ठते ॥ <br>
ततः प्रियावचः श्रुत्वा समुत्थाय ततो नृपः ॥ ४१ ॥ <br>
दोर्भ्यामालिङ्ग्य वै भार्यां वाक्यमेतदुवाच ह ॥ <br>
किमिदं भाषसे भद्रे आत्मानं न प्रशंससि ॥४२ ॥ <br>
अशोच्या शोचिता या तु यच्च निन्दसि चात्मनि ॥ <br>
भिषजः किं न विद्यन्ते अष्टकर्मसमाहिताः ॥४३॥ <br>
ये तु संस्थापयेयुस्ते शिरसो वेदनां पराम् ॥ <br>
त्वया पूर्वं व्रतमिषाद्वेदना यदि गोपिता ॥४४॥ <br>
येन वै क्लिश्यसे भद्रे शिरस्य सुखपीडिता ॥ <br>
वायुना कफपित्तेन शोणितेन कफेन वा ॥ ४५ ॥ <br>
सन्निपातस्य दोषेण येनेदं पीड्यते शिरः ॥ <br>
काले विकाले कृत्वा वै पित्तोद्रेकं यशस्विति ॥ ४६ ॥ <br>
अश्नासि पिशितं चान्नं तेनेदं दूष्यते शिरः ॥ <br>
क्रियतेऽत्र शिरावेधो रुधिरस्राव एव च ॥ ४७ ॥ <br>
दीयते चेच्छिरोऽभ्यङ्गः कथं तिष्ठति वेदना ॥ <br>
किमेतद्गोपितं भद्रे मयि तन्न निवेदितम् ॥ ४८ ॥ <br>
त्वया व्रतमिषेणायमात्मा संक्लिश्यते वृथा ॥ <br>
या त्वं वै भाषसे वाक्यं सौकरे गमनं प्रति ॥ ४९ ॥ <br>
तत्र गोप्यं किमस्तीति येन ते परिवेदना ॥ <br>
ततः कमलपत्राक्षी सव्रीडा दुःखपीडिता ॥ 137.१५० ॥ <br>
भर्तुर्गृहीत्वा चरणौ सा पतिं प्रत्यभाषत ॥ <br>
प्रसीद मे महाराज नेदं प्रष्टुं त्वमर्हसि ॥ ५१ ॥ <br>
मम पूर्वकथां वीर दुष्टकर्मानुसारिणीम् ॥ <br>
ततो भार्यावचः श्रुत्वा कलिङ्गानां जनाधिपः ॥ ५२ ॥ <br>
उवाच मधुरं वाक्यं सुहितेनान्तरात्मना ॥ <br>
किमिदं गोप्यते देवि ममाग्रे वरवर्णिनि ॥ ५३ ॥ <br>
तथ्यमेव महाभागे पृच्छ्यमाना यशस्विनि ॥ <br>
ततो भर्तृवचः श्रुत्वा विस्मयोत्फुल्ललोचना ॥ ५४ ॥ <br>
उवाच मधुरं वाक्यं कलिङ्गानां महाधिपम् ॥ <br>
भर्त्ता धर्मो यशो भर्त्ता भर्त्तैव प्रियमात्मनः ॥ ५५ ॥ <br>
अवश्यमेव तद्वाच्यं यन्मां त्वं परिपृच्छति ॥ <br>
तथापि नोत्सहे वक्तुं हृदि यत्परिवर्त्तते ॥ ५६ ॥ <br>
तव पीडाकरमिति तन्मां न प्रष्टुमर्हसि ॥ <br>
एतद्दुःखं महाभाग हृदि मे परिवर्त्तते ॥५७॥ <br>
सुखे हि वर्त्तसे नित्यं महाराजोऽसि सुन्दरः ॥ <br>
बह्व्यो मत्सदृशा भार्यास्तिष्ठन्त्यन्तःपुरे तव॥५८॥ <br>
प्राश्नासि पिशितान्नं च प्रावारान्भूषणानि च ॥ <br>
आच्छादयसि यानैश्च हस्त्यश्वरथपृष्ठगः ॥ ५९ ॥ <br>
गच्छस्यनारतं राजन् किं स्थितं च मया विना ॥ <br>
आज्ञा च तेऽप्रतिहता गन्धान्भोगांश्च सर्वशः ॥ 137.१६० ॥ <br>
बिभर्षि स्वेच्छया राजन्न मां संप्रष्टुमर्हसि ॥ <br>
त्वं मे देवो गुरुः साक्षाद्भर्त्ता यज्ञः सनातनः ॥ ६१ ॥ <br>
धर्मश्चार्थश्च कामश्च यशः स्वर्गश्च मानद ॥ <br>
पृष्टया मे सदा वाच्यं सर्वं सत्यं प्रियं तव ॥ ६५ ॥ <br>
पतिव्रतानां सर्वासामेष धर्मः सनातनः ॥ <br>
न संशये नियोक्तव्यः सुखस्थो हि पतिः स्त्रिया ॥६३॥ <br>
एतन्निश्चित्य मे पीडां न प्रष्टुं त्वमिहार्हसि ॥ <br>
ततो भार्यावचः श्रुत्वा कलिङ्गानां जनाधिपः ॥ ६४ ॥ <br>
उवाच मधुरं वाक्यं भार्यापीडाभिपीडितः ॥ <br>
शृणु तत्त्वेन मे भद्रे शुभं वा यदि वाशुभम् ॥६५॥ <br>
अवश्यमेव वक्तव्यं पृष्टया पतिना ध्रुवम् ॥ <br>
यानि गुह्यान्यगुह्यानि स्त्रियो धर्मपथे स्थिताः ॥ ६५ ॥ <br>
भर्त्तारं च समासाद्य रहस्तां गोपयन्ति न ॥ <br>
कृत्वा सुदुष्करं कर्म रागलोभप्रमोहिता ॥ ६७ ॥ <br>
या सुगोपायते गुह्यं सती सा नोच्यते बुधैः ॥ <br>
एवं चिन्त्य महाभागे ब्रूहि सत्यं यशस्विनि ॥६८॥ <br>
अधर्मस्ते न भविता गुह्यार्थकथने मम ॥ <br>
ततो भर्तृवचः श्रुत्वा सा देवी परमप्रिया ॥ ६९ ॥ <br>
प्रत्युवाच प्रियं वाक्यं राजानं धर्मवादिनम् ॥ <br>
देवो राजा गुरू राजा सोमो राजेति पठ्यते ॥137.१७०॥ <br>
अवश्यमेव वक्तव्यमेष धर्मः सनातनः ॥ <br>
यदि गुह्यं न मे कार्यं श्रूयतां राजसत्तम ॥७१॥<br>
अभिषिंचस्व राज्ये स्वे ज्येष्ठं पुत्रं कुलोचितम्॥ <br>
एहि नाथ मया सार्द्धं क्षेत्रं सौकरवं प्रति॥७२॥ <br>
ततो भार्यावचः श्रुत्वा कलिंगानां जनाधिपः ॥ ।<br>
बाढमित्येव वाक्येन छन्दयामास तां प्रियाम्॥७३॥<br>
दास्यामि राज्यं पुत्राय वचनात्तव सुन्दरि॥<br>
यथा पूर्वं मया लब्धं स्वपितुर्यद्यथाक्रमम् ॥७४॥ <br>
इत्युक्त्वा तौ महाभागौ युक्तं चैव परस्परम् ॥ <br>
राजा च राजपुत्री च निष्क्रान्तौ तद्गृहात्ततः ॥ ७५ ॥ <br>
ततः कञ्चुकिनं दृष्ट्वा प्रोवाचोच्चस्वरेण च ॥ <br>
अपसारय सर्वं वै जनमावृत्य तिष्ठति॥७६॥ <br>
ज्ञानकौतूहलो योऽत्र शीघ्रं गच्छत्वितो बहिः॥ <br>
ततो हलहलाशब्दः प्रवृत्तोऽन्तःपुरे महान्॥७७ ॥. <br>
किमिदं कारणं वृत्तं येन चोत्सारिता वयम् ॥ <br>
नाज्ञास्ति चिन्तालोलानामागतानां स्वकार्यतः ॥ ७८ ॥ <br>
अश्रोतव्यं भवेन्नूनं येन चोत्सारिता वयम् ॥ <br>
ततो भोज्यान्नपानानि भुक्त्वा रुच्या नृपः प्रियान् ॥७९॥ <br>
समं महिष्या चाचम्य क्षणं विश्रम्य पार्थिवः ॥ <br>
अमात्यानानयामास ह्यभिषेक्तुं निजं सुतम् ॥ 137.१८० ॥ <br>
सम्प्राप्तान्सचिवांस्तत्र राजा वचनमब्रवीत् ॥ <br>
राजधानी संस्क्रियतां मङ्गलाचारपूर्वकम् ॥ ८१ ॥ <br>
वृद्धामात्यमुपास्याथ कलिङ्गो धर्मसंहितम् ॥ <br>
नीतिशास्त्रार्थतत्त्वज्ञमुवाचाविक्लवं वचः ॥ ८२ ॥ <br>
काल्यमिच्छाम्यहं तात पुत्रं राज्येऽभिषेचितुम् ॥ <br>
शीघ्रं सज्जं प्रकुर्वन्तु आभिषेचनिकं विधिम् ॥८३॥ <br>
भूतमित्येव तं प्राहुः सचिवास्तं नराधिपम् ॥ <br>
अस्माकमपि तच्चैव रोचते यत्प्रभाषसे ॥८४॥ <br>
पुत्रस्ते राजशार्दूल सर्वलोकहिते रतः ॥ <br>
प्रजानुरागवाञ्छूरो नीतिज्ञस्तु विचारकः ॥८५॥ <br>
मनीषितं तव विभो सम्यङ् नो मनसः प्रियम् ॥ <br>
एवमुक्त्वा गतामात्याः सूर्यश्चास्तमुपागतः ॥८६॥ <br>
सुखेन सा गता रात्रिर्गीतगान्धर्ववादितैः ॥ <br>
बोधितः स च राजा तु सूतमागधबन्दिभिः ॥८७॥ <br>
वेतालिकैश्च सुश्रोणि सर्वमंगलपाठकैः ॥ <br>
प्रभातायां तु शर्वर्यामुदिते च दिवाकरे ॥ ८८ ॥ <br>
मुहूर्त्तं शुभमासाद्य ह्यभिषिक्तः सुतः शुचिः ॥ <br>
एवं दत्वा तदा राज्यं मूर्ध्नि चाघ्राय धर्मवित् ॥ ८९ ॥ <br>
उवाच मधुरं वाक्यं पुत्रं पुत्रवतां वरः ॥ <br>
राज्यस्थेनापि ते पुत्र कर्त्तव्यं शृणु तन्मम ॥ 137.१९० ॥ <br>
यदीच्छेः परमं धर्मं पितॄणां तारणं तथा ॥ <br>
दातव्यं न च हंतव्यं हंतव्याः पारदारिकाः ॥ ९१ ॥ <br>
बालघाताश्च हंतव्या हंतव्याः स्त्रीविघातकाः॥। <br>
न लोभः परभार्यासु ब्राह्मणीषु विशेषतः ॥९२॥ <br>
सुरूपां परनारीं तु दृष्ट्वा चक्षुर्निमीलयेः ॥ <br>
परद्रव्येषु मा लोभः अन्यायोपार्ज्जितेषु च ॥९३॥ <br>
न चिरं तिष्ठसि क्वापि कथंचन न पश्यसि ॥ <br>
रक्षणीयश्च ते देशः कुशलन्यायसज्जितः ॥ ९४ ॥ <br>
नित्योद्युक्तेन स्थातव्यममात्यवचनं कुरु ॥<br>
अमात्यो यद्वचो ब्रूयात्तस्य कार्यं विमर्शयन् ॥ ९५ ॥ <br>
अवश्यमेव कर्त्तव्यं शरीरपरिरक्षणम् ॥ <br>
प्रजा येन प्रमोदंति येन तुष्यंति ब्राह्मणाः ॥ ९५ ॥ <br>
एवं ते पुत्र कर्त्तव्यं मम प्रियहितैषिणा ॥ <br>
सप्तव्यसनवर्गोऽत्र दोषो राज्ञां महान्भवेत् ॥ ९७ ॥ <br>
अर्थदूषणकं चैव न कर्त्तव्यं कदाचन ॥ <br>
अमात्यं नाप्रियं ब्रूया यमिच्छे राजकर्मणि ॥ ९८ ॥ <br>
नाहं निवारणीयस्ते गमनाय पथे स्थितः ॥ <br>
एतन्मे क्रियतां शीघ्रं यदीच्छसि मम प्रियम् ॥ ९९ ॥ <br>
ततः पितुर्वचः श्रुत्वा राजपुत्रो यशस्विनि ॥ <br>
पितुः पादौ तु संगृह्य करुणं प्रत्युवाच तम् ॥ 137.२०० ॥ <br>
मम किं तात राज्येन कोशेन च बलेन च ॥ <br>
यस्त्वया रहितस्तात न शक्नोमि विचेष्टितुम् ॥ १ ॥ <br>
अभिषेकं राजशब्दं मम संज्ञापितं त्वया ॥ <br>
एतन्न बहुमन्येऽहं विना तात त्वया ह्यहम् ॥ २ ॥ <br>
क्रीडामेवाऽत्र जानामि येन क्रीडन्ति बालकाः ॥ <br>
राज्यचिन्तां न जानामि राजानो यां तु कुर्वते ॥३॥ <br>
ततः पुत्रवचः श्रुत्वा कलिङ्गानां महीपतिः ॥ <br>
उवाच मधुरं वाक्यं सामपूर्वं यशस्विनि ॥ ४ ॥ <br>
यच्चेदं भाषसे पुत्र नाहं जानामि तद्वचः ॥ <br>
पुत्र शिक्षापयिष्यन्ति पौरजानपदास्तव ॥ ५ ॥ <br>
एवं संदिश्य तं तत्र स राजा धर्मशास्त्रतः ॥ <br>
गमनाय मतिं चक्रे क्षेत्रं सौकरवं प्रति ॥ ६ ॥ <br>
तं प्रयान्तं ततो दृष्ट्वा पौरजानपदास्तव ॥ ५॥<br>
सकलत्रसुताः सर्वेऽप्यनुयान्ति नराधिपम् ॥ ७ ॥ <br>
हस्त्यश्वरथयानानि स्त्रियश्चान्तःपुरस्थिताः ॥ <br>
संहृष्टमनसः सर्वे अनुयान्ति नराधिपम् ॥८॥ <br>
अथ दीर्घेण कालेन प्राप्य सौकरवं तदा ॥ <br>
धनधान्यसमृद्ध्यादि प्रददौ तत्र माधवि ॥९॥ <br>
एवं गच्छति काले तु तयोस्तत्र वसुन्धरे ॥ <br>
प्रवर्त्तमानयोर्नित्यं धर्मे कर्मणि शुद्धयोः ॥ 137.२१० ॥ <br>
ततः स पद्मपत्राक्षः कलिङ्गानां जनाधिपः ॥ <br>
उवाच मधुरं वाक्यं कांचीराजसुतां तदा ॥११ ॥ <br>
पूर्णं वर्षसहस्रं वै जीवितं मम सुन्दरि ॥ <br>
ब्रूहि तत्परमं गुह्यं यन्मया पूर्वपृच्छितम् ॥ १२ ॥ <br>
ततो भर्त्तुर्वचः श्रुत्वा प्रहस्य रुचिरेक्षणा ॥ <br>
उभौ तौ चरणौ गृह्य राजानं वाक्यमब्रवीत् ॥ १३ ॥ <br>
एवमेतन्महाभाग यन्मां त्वं परिपृच्छसि ॥ <br>
उपोष्य तु त्रिरात्रं त्वं पश्चाच्छ्रोष्यसि मानद॥१४॥ <br>
बाढमित्येव तां राजा प्रत्युवाच यशस्विनि ॥ <br>
पद्मपत्रविशालाक्षि पूर्णचन्द्रनिभानने॥१५॥ <br>
यथा वदसि सुश्रोणि तथैव मम रोचते ॥ <br>
दन्तकाष्ठं समादाय द्वादशांगुलमायतम् ॥ १६ ॥ <br>
स्नात्वा सङ्कल्पयामास त्रिरात्रं नियमान्वितौ ॥ <br>
उपोष्य तौ त्रिरात्रं तु विधिना नियमान्वितौ ॥१७॥<br>
ततः स्नातौ शुची क्षौमे परिधाय तु वाससी ॥ <br>
प्रणम्य भूषितौ विष्णुं दम्पती तदनन्तरम् ॥१८॥<br>
ततः सा सुन्दरी भूषां समुत्तार्य शुभेक्षणा॥ <br>
मह्यं निवेदयामास प्रोवाच च जनेश्वरम्॥१९॥ <br>
एह्येहि नाथ गच्छावः पश्य गोप्यं मनीषितम्॥ <br>
ततो हस्ते पतिं गृह्य उद्वाह इव सुन्दरी॥137.२२०॥ <br>
उवाच मधुरं वाक्यं कलिंगाधिपतिं तथा॥ <br>
सृगाली पूर्वमेवाहं तिर्य्यग्योनिव्यवस्थिता॥२१॥ <br>
विद्धास्मि सोमदत्तेन बाणेन मृगलिप्सुना॥ <br>
एतं शिरसि मे राजन्पश्य बाणं सुसंस्कृतम्॥२२॥ <br>
यस्य दोषेण मेऽप्येष रुजा शिरसि संस्थिता॥ <br>
कांचीराजकुले जन्म पित्रा दत्ता तव प्रिया॥२३॥ <br>
क्षेत्रप्रभावान्मे सैषा जाता सिद्धिर्नमोऽस्तु ते॥ <br>
स ततः पद्मपत्राक्षः कलिङ्गानां जनाधिपः॥२४॥ <br>
श्रुत्वा राजा प्रियां वाक्यं प्रत्युवाच स्मृतिङ्गतः॥ <br>
अहं गृध्रो महाभागे तेनैव वनचारिणा॥२५॥ <br>
सोमदत्तेन बाणेन एकेनैव निपातितः॥ <br>
ततो जातोऽस्म्यहं भद्रे कलिंगानां जनाधिपः॥२६॥ <br>
जातोऽस्मि परमा व्युष्टिः प्राप्तं राज्यं मया महत्॥ <br>
सिद्धिर्लब्धा वरारोहे मया सर्वांगसुन्दरि॥२७॥ <br>
अकामपतितेनापि पश्य क्षेत्रस्य वै फलम्॥ <br>
ये च भागवतश्रेष्ठा ये च नारायणप्रियाः॥२८॥ <br>
पौरजानपदाः सर्वे श्रुत्वा तु तदनन्तरम्॥ <br>
लाभालाभौ परित्यज्य सर्वकर्माण्यकारयन्॥२९॥ <br>
तत्रैव मरणं प्रापुः सर्वसंगविवर्जिताः॥ <br>
श्वेतद्वीपं ततः प्राप्ताः सर्व एव चतुर्भुजाः॥137.२३०॥ <br>
सर्वे शङ्खधराश्चैव सर्वे चायुधसंयुताः।. <br>
ताः स्त्रियश्च वरारोहे स्तुतिमान्या महौजसः॥३१॥ <br>
श्वेतद्वीपे प्रमोदन्ते सर्वभोगसमन्विताः॥ <br>
एवं ते कथितं भूमे व्युष्टिः सौकरवे महत्॥३२॥ <br>
अकामपतिताश्चैव श्वेतद्वीपमुपागताः॥ <br>
य एतेन विधानेन वासं तीर्थे तु कारयेत्॥३३॥ <br>
मरणं च विशालाक्षि श्वेतद्वीपं च गच्छति॥ <br>
अन्यच्च ते प्रवक्ष्यामि तच्छृणुष्व वसुन्धरे॥३४॥ <br>
स्नानादाखोटके तीर्थे यत्फलं समुपाश्नुते॥ <br>
दशवर्षसहस्राणि दशवर्षशतानि च ॥३५॥ <br>
नन्दनं समवाश्रित्य मोदन्ते चैव सर्वदा॥ <br>
ततः स्वर्गात्परिभ्रष्टो जायते विपुले कुले॥३६॥ <br>
मद्भक्तश्चैव जायेत एवमेतन्न संशयः॥ <br>
पुनरन्यत्प्रवक्ष्यामि स्नातो गृध्रवटे नरः॥३७॥ <br>
यत्फलं समवाप्नोति स्नानमात्रकृतोदकः॥ <br>
नववर्षसहस्राणि नववर्षशतानि च॥३८॥ <br>
इन्द्रलोकं समासाद्य मोदते निर्जरैः सह॥ <br>
इन्द्रलोकात्परिभ्रष्टो मम तीर्थप्रभावतः॥३९॥ <br>
सर्वसङ्गं परित्यज्य मद्भक्तश्चैव जायते॥ <br>
एतत्ते कथितं भद्रे स्नानमात्रस्य यत्फलम्॥137.२४०॥ <br>
यत्त्वया पृच्छितं पूर्वं सर्वसंसारमोक्षणम्॥ <br>
ततो नारायणाच्छ्रुत्वा पृथिवी संशितव्रता॥४१॥ <br>
उवाच मधुरं वाक्यं लोकनाथं जनार्दनम्॥ <br>
केन कर्मविपाकेन तीर्थं पुनरवाप्यते॥४२॥ <br>
स्नानं वा मरणं देव यथावद्वक्तुमर्हसि॥<br>
श्रीवराह उवाच ॥ <br>
शृणु देवि महाभागे पूर्वधर्मकृतो नराः ॥४३॥ <br>
केनचित्कर्मदोषेण तिर्यग्योनिमवाप्य हि ॥ <br>
जन्मान्तरार्जितैः पुण्यैस्तीर्थस्नान जपादिभिः ॥४४॥ <br>
महादानैश्च लभ्येत तीर्थे पञ्चत्वमर्च्चकैः ॥ <br>
जन्मान्तरकृतं कर्म यत्स्वल्पमपि वा बहु ॥ ४५ ॥ <br>
तत्कदाचित्फलत्येव न तस्य परिसंक्षयः ॥ <br>
कदाचिद्वासहायो वै पुण्यतीर्थादिदर्शनात् ॥ ४६ ॥ <br>
दुर्बलं प्रबलम्भूत्वा प्रबलं दुर्बलम्भवेत् ॥ <br>
पापान्तरं समासाद्य गहना कर्मणो गतिः ॥ ४७ ॥ <br>
यदल्पमिव दृश्येत तन्महत्त्वाय कल्पते ॥ <br>
अत एव मनुष्यत्वं प्राप्तं राजत्वमेव च ॥ ४८ ॥ <br>
सृगाली चैव गृध्रश्च तीर्थस्यैव प्रभावतः ॥ <br>
मरणादेव सम्प्राप्य क्षीणपापौ स्मृतिं पुनः ॥ ४९ ॥ <br>
श्वेतद्वीपं ततः प्राप्तौ जानीहि त्वं वसुन्धरे ॥ <br>
पुनरन्यत्प्रवक्ष्यामि तच्छृणुष्व वसुन्धरे ॥137.२५० ॥ <br>
तीर्थं वैवस्वतं नाम यत्रार्कस्तप्तवांस्तपः ॥ <br>
कदाचित्पुत्रकामेन मार्त्तण्डेन महत्तपः ॥५१ ॥ <br>
कृतं चान्द्रायणं तत्र दशवर्षसहस्रकम् ॥ <br>
ततः सप्तसहस्राणि वायुभक्षस्तु संस्थितः ॥ ५२ ॥ <br>
ततस्तुष्टोऽस्म्यहं भद्रे सूर्यस्य सुमहौजसः ॥ <br>
वरेण छन्दयामास आदित्यं तदनन्तरम् ॥ ५१३ ॥ <br>
विवस्वन्तं महाभागं मम कर्मपरायणम् ॥ <br>
वरं वरय भद्रं ते यस्ते मनसि वर्त्तते ॥५४ ॥ <br>
ततो ममवचः श्रुत्वा कश्यपस्य सुतो बली ॥ <br>
मधुरं स्वरमादाय प्रत्युवाच महद्वचः ॥५५॥ <br>
यदि देव प्रसन्नोऽसि अयं मे दीयतां वरः ॥ <br>
पुत्रमिच्छाम्यहं देव प्रसादात्ते सुरेश्वर ॥५६॥।  <br>
विवस्वद्वचनं श्रुत्वा तुष्टोऽहं तस्य सुन्दरि ॥ <br>
तस्य शुद्धेन मनसा प्रोक्तवानस्मि सुन्दरि ॥ ५७ ॥ <br>
यमश्च यमुना चैव मिथुनं जनयिष्यतः ॥ <br>
एवं तस्य वरं दत्त्वा आदित्यस्य वसुन्धरे ॥ ५८ ॥ <br>
आत्मयोगप्रभावेण तत्रैवान्तर्हितोऽभवम् ॥ <br>
आदित्योऽपि गतो भद्रे वेश्म  स्वं च महाधनम् ॥५९॥ <br>
पुण्यं सौकरवे कृत्वा सुदुष्करतरं महत् ॥ <br>
अष्टमेन तु भक्तेन यस्तु स्नाति वसुन्धरे ॥137.२६० ॥ <br>
दशवर्षसहस्राणि सूर्यलोके महीयते ॥ <br>
अथवा तत्र सुश्रोणि म्रियते पुण्यवान्नरः ॥६१ ॥ <br>
यमलोकं न गच्छेत्तु तीर्थस्यास्य प्रभावतः ॥ <br>
एतत्ते कथितं भद्रे स्नानस्य मरणस्य च ॥६२॥ <br>
फलं चैव यथावृत्तं तीर्थे सौकरवे मम ॥ <br>
आख्यानानां महाख्यानं क्रियाणां च महाक्रिया ॥ ६३ ॥ <br>
एष जप्यः प्रमाणं च सन्ध्योपासनमेव च ॥ <br>
एष तेजश्च मन्त्रश्च सर्वभागवतप्रियम्॥६४॥ <br>
पिशुनाय न दातव्यं मूर्खे भागवते न तु ॥ <br>
न च वैश्याय शूद्राय येन जानन्ति मां परम् ॥६५॥<br>
पण्डितानां सभामध्ये ये च भागवता भुवि ॥ <br>
मठे ब्राह्मणमध्ये तु ये च वेदविदां वराः ॥ ६६ ॥ <br>
दीक्षिताय च दातव्यं ये च शास्त्राणि जानते ॥<br>
एतत्ते कथितं भद्रे पुण्यं सौकरवे महत् ॥६७॥ <br>
य एतत्पठते सुभ्रु कल्य उत्थाय मानवः ॥ <br>
तेन द्वादशवर्षाणि चिन्तितोऽहं न संशयः ॥६८॥ <br>
न स जायेत गर्भेषु मुक्तिमाप्नोति शाश्वतीम् ॥ <br>
यः पठेदकेमध्यायं तारयेत्स कुलान्दश ॥ ६९ ॥ <br>
इति श्रीवराहपुराणे भगवच्छास्त्रे तीर्थमाहात्म्ये सौकरवे गृध्रजम्बूकाख्याने आदित्यवरप्रदानादिकं नाम सप्तत्रिंशदधिकशततमोऽध्यायः ॥ १३७॥ <br>
इति गृध्रजम्बूकोपाख्यानं समाप्तम्॥ <br>
<br>
<br>
<br>
