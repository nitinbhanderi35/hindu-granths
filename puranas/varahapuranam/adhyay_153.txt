अथ मथुरातीर्थमाहात्म्यम् ॥ <br>
श्रीवराह उवाच ॥ <br>
उत्तरे शिवकुण्डाच्च तीर्थानां नवकं स्मृतम् ॥ <br>
नवतीर्थात्परं तीर्थं न भूतं न भविष्यति॥१ ॥<br>
तत्रैव स्नानमात्रेण सौभाग्यं जायते परम् ॥<br>
रूपवन्तः प्रजायंते स्वर्गलोके न सशंयः ॥ २ ॥ <br>
तस्मिन् स्नातो नरो देवि मम लोके प्रपद्यते ॥ <br>
तत्र संयमनं नाम तीर्थं त्रैलोक्यविश्रुतम् ॥ ३ ॥ <br>
तत्र स्नातो मृतो वापि मम लोकं स गच्छति॥ <br>
पुनरन्यत्प्रवक्ष्यामि तच्छृणुष्व वसुन्धरे ॥४॥ <br>
तस्मिन् संयमने तीर्थे यद्यद्वृत्तं पुरातनम् ॥ <br>
कश्चित्पापसमाचारो निषादो दुष्टमानसः ॥ ५॥ <br>
वसते नैमिषारण्ये सुप्रतीतेऽतिपापकृत्॥<br>
केनचित्त्वथ कालेन सोऽगच्छन्मथुरां प्रति ॥६ ॥ <br>
तत्र प्राप्य च कालिन्दीं कृष्णपक्षे चतुर्दशीम् ॥ <br>
स निषादस्तर्त्तुकामस्तस्यां चैव तिथौ ततः॥७॥ <br>
ततार यमुनां सोऽथ प्राप्य संयमनं शुभे ॥ <br>
ममज्जासौ ततः पापस्तस्मिंस्तीर्थे वरे शुभे॥८॥<br>
मग्नमात्रस्ततः पापः सद्यः प्राणैर्व्ययुज्यत ॥ <br>
तत्तीर्थस्य प्रभावेण जातोऽसौ पृथवीपतिः॥९॥ <br>
सौराष्ट्रविषये देवि क्षत्रियोऽभूद्धनुर्द्धरः ॥ <br>
नाम्ना यक्ष्मधनुर्नाम सोऽभवत्प्रियदर्शनः ॥153.१० ॥<br>
पालयामास वसुधां क्षत्रधर्मं समाश्रितः ॥ <br>
तेनोढा काशिराजस्य पीवरी नामतः शुभा॥११।<br>
पत्नी शतानां मुख्यानां प्रवरा सा वसुन्घरे॥<br>
तां चैव रमयामास उद्यानेषु वनेषु च॥१२॥<br>
प्रासादेषु च रम्येषु नदीनां पुलिनेषु च॥ <br>
प्रजाः पालयतस्तस्य दानानि ददतस्तथा ॥१३॥<br>
कालो गच्छति राजा तु भोगासक्तिं च विंदति॥<br>
भोगासक्तस्य वसुधे वर्षाणि सप्तसप्ततिः॥१४॥ <br>
पुत्राः सप्त तथा जाताः कन्याः पंच सुशोभनाः ॥ <br>
राज्ञां पंचसुता दत्ताः कन्याः कमललोचनाः ॥१५॥ <br>
पुत्रान्संस्थापयामास स्थानेषु वसुधाधिपान् ॥ <br>
पीवर्या सह सुप्तः स रात्रौ च वसुधाधिपः ॥ १६ ॥ <br>
तत्र प्रबुद्धो नृपतिर्हाहेति वदते मुहुः  ॥ <br>
स्मृत्त्वा तु मथुरां देवि स्मृत्वा संयमनं परम् ॥१७॥<br>
तत सा पीवरी प्राह किमेवं भाषसे नृप ॥ <br>
प्रियाया वचनं श्रुत्वा राजा वचनमब्रवीत् ॥१८॥<br>
मत्तः सुप्तः प्रमत्तश्च असम्बद्धं प्रभाषते ॥ <br>
निद्रावशस्य वचनं न सम्प्रष्टुं त्वमर्हसि ॥ १९ ॥ <br>
पीवर्युवाच ॥ <br>
कथयस्व ममाद्य त्वं यद्यहं वल्लभा तव ॥ <br>
प्राणांस्त्यक्ष्याम्यहं देव गोपयिष्यसि मे यदि ॥ 153.२० ॥ <br>
प्रियाया वचनं श्रुत्वा प्रत्युवाच नराधिपः ॥ <br>
अवश्यं यदि वक्तव्यं गच्छावो मथुरां पुरीम् ॥ २१ ॥ <br>
तत्र गत्वा  यथातत्त्वं वदिष्यामि शुभानने ॥ <br>
ददस्व विपुलं दानं ब्राह्मणेभ्यः सुलोचने ॥ २२॥ <br>
पुत्रान्संस्थाप्य दौहित्रान्स्वे स्थाने शुभान्प्रिये ॥ <br>
ग्रामांश्च कोशं रत्नानि पुत्रान्वीक्ष्य पुनः पुनः ॥ २३ ॥ <br>
ततः सम्मानयामास जनं पुरनिवासिनम् ॥ <br>
पितृपैतामहं राज्यं पालनीयं यथाक्रमम् ॥ २४ ॥ <br>
राज्ये पुत्रान्नियोक्ष्यामि यदि वो रोचतेऽनघाः ॥ <br>
राज्यपुत्रकलत्राणि बन्धुवर्गं तथैव च ॥ २५ ॥ <br>
नित्यमिच्छन्ति वै लोको यमस्येच्छन्ति नान्यथा ॥ <br>
एवं ज्ञात्वा प्रसन्नेन कर्त्तव्यं चात्मनो हितम् ॥२६॥ <br>
तस्मात्सर्वप्रयत्नेन गच्छावो मथुरां पुरीम् ॥ <br>
अहो कष्टं यदस्माभिः पुरा राज्यमनुष्ठितम् ॥२७॥ <br>
इदानीं तु मया ज्ञातं त्यागान्नास्ति परं सुखम् ॥ <br>
नास्ति विद्यासमं चक्षुर्नास्ति चक्षुस्समं बलम् ॥ २८ ॥ <br>
नास्ति रागसमं दुःखं नास्ति त्यागात्परं सुखम् ॥ <br>
यः कामान्कुरुते सर्वान्यश्चैतान्केवलांस्त्यजेत् ॥२९॥ <br>
प्रायेण सर्वकामानां परित्यागो विशिष्यते ॥<br>
अभिषिच्य सुतं ज्येष्ठमनुयोज्य परान्बहून् ॥ 153.३० ॥ <br>
ततः पौरजनं दृष्ट्वा चतुरङ्गबलान्वितः ॥ <br>
ततः कालेन महता सम्प्राप्तो मथुरां पुरीम् ॥ ३१ ॥ <br>
तेन दृष्टा पुरी रम्या वासवस्य पुरी यथा ॥ <br>
तीर्थैर्द्वादशभिर्युक्ता पुण्या पापहरा शुभा ॥३२॥ <br>
रम्यं मधुवनं नाम विष्णुस्थानमनुत्तमम् ॥ <br>
तं दृष्ट्वा मनुजो देवि कृतकृत्यो हि जायते ॥ ३३ ॥ <br>
एकादशी शुक्लपक्षे मासि भाद्रपदे तथा ॥ <br>
तस्यां स्नातो नरो देवि कृतकृत्यो हि जायते ॥ ३४ ॥ <br>
वनं कुन्दवनं नाम तृतीयं चैवमुत्तमम् ॥ <br>
तत्र गत्वा नरो देवि कृतकृत्यो हि जायते ॥ ३५ ॥ <br>
एकादशी कृष्णपक्षे मासि भाद्रपदे हि वा ॥ <br>
तत्र स्नातो नरो देवि रुद्रलोके महीयते ॥३६॥ <br>
चतुर्थं काम्यकवनं वनानां वनमुत्तमम्॥<br>
तत्र गत्वा नरो देवि मम लोके महीयते ॥ ३७ ॥ <br>
विमलस्य च कुण्डे तु सर्वपापैः प्रमुच्यते ॥<br>
यस्तत्र मुंचते प्राणान्मम लोकं स गच्छति ॥३८ ॥ <br>
पंचमं बकुलं नाम वनानामुत्तमं वनम् ॥ <br>
तत्र गत्वा नरो देवि अग्निस्थानं स गच्छति ॥ ३९ ॥ <br>
यमुनायाः परे पारे देवानामपि दुर्ल्लभम् ॥ <br>
अस्ति भद्रवनं नाम षष्ठं वनमनुत्तमम् ॥ 153.४० ॥ <br>
तत्र गत्वा तु वसुधे मद्भक्तो मत्परायणः ॥ <br>
तद्वनस्य प्रभावेण नागलोकं स गच्छति ॥ ४१ ॥ <br>
सप्तमं तु वनं भूमे खादिरं लोकविश्रुतम् ॥ <br>
तत्र गत्वा नरो भद्रे मम लोकं स गच्छति ॥ ४२ ॥ <br>
महावनं चाष्टमं तु सदैव तु मम प्रियम् ॥ <br>
यत्र गत्वा तु मनुज इन्द्रलोके महीयते ॥ ४३ ॥ <br>
लोहजङ्घवनं नाम लोहजङ्घेन रक्षितम् ॥ <br>
नवमं तु वनं नाम सर्वपातकनाशनम् ॥ ४४ ॥ <br>
वनं बिल्ववनं नाम दशमं देवपूजितम् ॥ <br>
तत्र गत्वा तु मनुजो ब्रह्मलोके महीयते ॥ ४५ ॥ <br>
एकादशं तु भाण्डीरं योगिनः प्रियमुत्तमम् ॥ <br>
तस्य दर्शनमात्रेण नरो गर्भं न गच्छति ॥४६॥ <br>
भाण्डीरं तमनुप्राप्य वनानां वनमुत्तमम् ॥ <br>
वासुदेवं ततो दृष्ट्वा पुनर्जन्म न विद्यते ॥ ४७ ॥ <br>
वृन्दावनं द्वादशकं वृन्दया परिरक्षितम् ॥ <br>
मम चैव प्रियं भूमे महापातकनाशनम् ॥ ४८॥ <br>
वृन्दावनं च गोविन्दं ये पश्यन्ति वसुन्धरे ॥ <br>
न ते यमपुरं यान्ति यान्ति पुण्यकृतां गतिम् ॥ ४९ ॥ <br>
इति श्रीवराहपुराणे भगवच्छास्त्रे मथुरामाहात्म्ये मथुरातीर्थमाहात्म्यं नाम त्रिपंचाशदधिकशततमोऽध्यायः ॥ १५३ ॥ <br>
<br>
