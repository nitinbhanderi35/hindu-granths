अथ कोकामुखमाहात्म्यम् ।। <br>
वराह उवाच ।। <br>
गुह्यानां परमं गुह्यं तच्छृणुष्व वसुन्धरे ।। <br>
तिर्यग्योनिगताश्चापि येन मुच्यन्ति किल्बिषात् ।। १ ।। <br>
अष्टम्यां च चतुर्द्दश्यां मैथुनं यो न गच्छति ।। <br>
भुक्त्वा परस्य चान्नानि यश्चैव न विकुत्सति ।। २ ।। <br>
बाल्ये वयस्यपि च यो मम नित्यमनुव्रतः ।। <br>
येन केनापि संतुष्टो यो मातापितृपूजकः ।। ३ ।। <br>
आयासे जीवति न यः प्रविभागी गुणान्वितः ।। <br>
दाता भोक्ता च कार्येषु स्वतन्त्रो नित्यसंयतः ।। ४ ।। <br>
विकर्म नाभिकुर्वीत कौमारव्रतसंस्थितः ।। <br>
सर्वभूतदयायुक्तः सत्त्वेन च समन्वितः ।। ५ ।। <br>
मत्या च निःस्पृहोऽत्यन्तं परार्थेष्वस्पृहः सदा ।। <br>
ईदृग्बुद्धिं समादाय मम लोकाय गच्छति ।। <br>
इमं गुह्यं वरारोहे देवैरपि दुरासदम् ।। ६ ।। <br>
तच्छृणुष्वानवद्याङ्गि कथ्यमानं मयाऽनघे ।। <br>
जरायुजाण्डजोद्भिज्जस्वेदजानि कदाचन ।। ७ ।। <br>
ये न हिंसन्ति भूतानि शुद्धात्मानो दयापराः ।।<br>
यस्तु कोकामुखे देवि ध्रुवं प्राणान्परित्यजेत् ।।८।। <br>
मनसा न चलत्येव मम वल्लभतां व्रजेत् ।। <br>
ततो विष्णुवचः श्रुत्वा सा मही संशितव्रता ।।९।। <br>
वराहरूपिणं देवं प्रत्युवाच वसुन्धरा ।। 122.१० ।। <br>
धरण्युवाच ।। <br>
अहं शिष्या च दासी च भक्ता च त्वयि माधव ।। ११ ।। <br>
एवं मे परमं गुह्यं त्वद्भक्त्या वक्तुमर्हसि ।। <br>
चक्रं वाराणसीं चैव अट्टहासं च नैमिषम् ।। १२ ।। <br>
भद्रकर्णह्रदं चैव हित्वा कोकां प्रशंससि ।। <br>
नगरं च द्विरण्डं च मुकुटं मण्डलेश्वरम् ।। १३ ।। <br>
केदारं च ततो मुक्त्वा कि कोकां च प्रशंससि ।। <br>
देवदारुवनं मुक्त्वा तथा जालेश्वरं विभुम् ।। १४ ।। <br>
दुर्गं महाबलं मुक्त्वा किं वै कोकां प्रशंससि ।। <br>
गोकर्णं च ततो मुक्त्वा शुद्धजाल्मेश्वरं तथा ।। १५ ।। <br>
एकलिङ्गं ततो मुक्त्वा किं वा कोकां प्रशंससि ।। <br>
एवं पृष्टस्तथा भक्त्या माधवश्च महाप्रभुः ।। १६ ।। <br>
वराहरूपी भगवान्प्रत्युवाच वसुन्धराम् ।। <br>
श्रीवराह उवाच ।। <br>
एवमेतन्महाभागे यन्मां त्वं भीरु भाषसे ।। १७ ।। <br>
कथयिष्यामि ते गुह्यं कोका येन विशिष्यते ।। <br>
एते रुद्राश्रिताः क्षेत्रा ये त्वया परिकीर्तिताः ।। १८ ।। <br>
एते पाशुपताश्चैषां कोका भागवतस्य ह ।। <br>
तत्रान्यत्ते प्रवक्ष्यामि महाख्यानं वरानने ।। १९ ।। <br>
कृतं कोकामुखे चैव मम क्षेत्रे हि सुन्दरि ।। <br>
कश्चिल्लुब्धो मिषाहारश्चरन्वै कोकमण्डले ।। 122.२० ।। <br>
तत्राल्पेनाम्बुना युक्ते ह्रदे मत्स्यस्तु तिष्ठति ।। <br>
दृष्ट्वा तं लुब्धकस्तूर्णं बडिशेनाजहार ह ।। <br>
तस्य हस्ताच्च बलवान्मत्स्यस्तूर्णं विनिर्गतः ।। <br>
अथ श्येनस्तु तं हर्त्तुं मन्त्रयित्वा नभश्चरः ।।२१।। <br>
निपत्य तं गृहीत्वैव प्रोड्डीनस्त्वरयान्वितः ।। <br>
अशक्तस्य ततो नेतुं मत्स्यः कोकामुखेऽपतत् ।।२२।। <br>
तत्क्षेत्रस्य प्रभावेण राजपुत्रोऽभवत्प्रभुः ।। <br>
रूपवान् गुणवाञ्छुद्धः कुलेन वयसान्वितः ।।२३।। <br>
अथ कालेन तस्यैव मृगव्याधस्य चाङ्गना।।<br>
गृहीत्वा चैव मांसानि गच्छन्ती याति तत्र वै ।।२४।। <br>
एका चिल्ली मांसलुब्धा तद्धस्तान्मांसगर्द्धिनी ।। <br>
आगत्यागत्य तरसा हर्त्तुं समुपचक्रमे ।। २५ ।। <br>
मृगव्याधा बलान्मांसं हर्तुकामां तु चिल्लिकाम्।।<br>
बाणेनैकेन संहत्य पातिता भुवि तत्क्षणात्।।२६।।<br>
आकाशात्पातिता भद्रे कोकायां मम सन्निधौ।। <br>
जाता चन्द्रपुरे रम्ये राजपुत्री यशस्विनी।।२७ ।।<br>
सा व्यवर्द्धत कन्या तु वयोरूपगुणान्विता।। <br>
चतुःषष्टिकलायुक्ता पुरुषं सा जुगुप्सति ।।२८।। <br>
रूपवान्गुणवाञ्छूरो युद्धकार्यार्थनिश्चितः ।। <br>
सौम्यश्च पुरुषश्चैव सा च नेति जुगुप्सति ।। २९ ।। <br>
रूपवान्गुणवाञ्छूरो युदकार्यार्थनिष्ठितः ।।<br>
सौम्यं च पुरुषं चैव सर्वानभिजुगुप्सति ।। 122.३० ।। <br>
अथ केनचित्कालेन शक आनन्दपूरके।।<br>
सम्बन्धो जायत तयोर्मध्यमे वयसि स्थयोः ।। ३१ ।। <br>
तथा तु तौ समासाद्य परस्परमथ क्रमात् ।। <br>
यथान्यायं स विप्रोक्तं विधिदृष्टेन कर्मणा ।।३२।। <br>
स वै तथा समं नित्यं सा च तेन समं शुभा ।। <br>
अन्योन्यं रममाणौ तौ मुहूर्तमपि नोज्झतः।।३३।। <br>
गच्छत्येवं बहुतरे काले चैवाप्यनिंदिता ।। <br>
समप्रेम्णा च संयुक्ता सौह्रदेन च नायकम्।।३४।। <br>
भजमाना विनीता च सौहृदाच्च विशेषतः ।। <br>
एवं बहुगतः कालः कामभोगेषु सक्तयोः।।३९।।<br>
राजपुत्रस्तस्तोऽप्यत्र  शकानां नंदवर्द्धनः।। <br>
तस्या जायत मध्याह्ने शिरोरुगतिपीडिनी।।३६।। <br>
ये केचिद्भिषजस्तत्र गदेषु कुशलाः शुभे।। <br>
ते तत्रोषधयोगं च चक्रुस्तेनापि वेदना ।।३७।। <br>
ननाश नैव संयातः कालो बहुतिथस्ततः।। <br>
न सम्बुध्यति चात्मानं विष्णुमायाविमोहितः।।३८।।<br>
पूर्णे हि समये तत्तु उभयोश्च तदन्तरम्।  <br>
तस्य कालः संवृतस्य योऽसौ पूर्वप्रतिस्तवः ।।३९।। <br>
अयने गत एतेषां वृत्तं कौतूहलं भुवि ।। <br>
अन्योऽन्यप्रीतियुक्तौ तु नान्योऽन्यं जहतुः क्वचित् ।।122.४० ।। <br>
ततः सर्वानवद्याङ्गी भर्त्तारमिदमब्रवीत् ।। <br>
किमिदं तव भद्रं ते वेदना जायते शिरे ।। ४१ ।। <br>
एतदाचक्ष्व तत्त्वेन यद्यहं च तव प्रिया ।। <br>
बहवो भिषजश्चैव नानाशास्त्रविशारदाः ।।४२।। <br>
कुर्वन्ति तव कर्माणि वेदना च न गच्छति ।। <br>
एवं स प्रियया प्रोक्तस्तां प्रियां पुनरब्रवीत् ।।४३।। <br>
इदं किं विस्मृता भद्रे सर्वव्याधिसमन्वितम् ।। <br>
यल्लब्धं मानुषत्वं च सुखदुःखसमन्वितम् ।। ४४।। <br>
संसारसागरारूढं नातिप्रष्टुं त्वमर्हसि ।। <br>
तेनैवं भाषिता बाला श्रोतुकामा वरानना।।४५।। <br>
ततः कदाचिच्छयने सुप्तौ तौ दम्पती किल।।<br>
गते बहुतिथे काले पुनः पप्रच्छ सा प्रियम्।।४६।।<br>
कथयस्व तमेवार्थं यन्मया पूर्वपृच्छितम्।।<br>
किं मां न भाषसे नाथ साभिप्रायं वचस्तव।।४७।।<br>
गोप्यं वा किंचिदस्तीह किं गोपयसि मे पुरः।।<br>
अवश्यं चैव वक्तव्यं यद्यहं तव वल्लभा।।४८।।<br>
इति निर्बन्धतः पृष्टः स शकाधिपतिर्नृपः।।<br>
तां प्रियां प्रणयात्प्राह बहुमानपुरःसरम् ।।४९।। <br>
मुच्यतां मानुषं भावं तां जातिं स्मर पौर्विकीम् ।। <br>
अथ कौतूहलं भद्रे श्रवणे पूर्वजन्मनः ।।122.५०।। <br>
मन्मातापितरौ गत्वा प्रसादय शुचिस्मिते।।<br>
मानार्हौ मानयित्वा तौ ययाहं जठरे धृतः।।५१।। <br>
तयोराज्ञां पुरस्कृत्य मानयित्वा यथार्हतः ।। <br>
अथ कोकामुखे गत्वा कथयिष्याम्यसंशयम् ।। ५२ ।। <br>
स्वपूर्वजन्मवृत्तं तु देवानामपि दुलर्भम् ।। <br>
तत्र ते कथयिष्यामि सर्ववृत्तमनिन्दिते ।। ५३ ।। <br>
ततः सा ह्यनवद्याङ्गी श्वश्रूश्वशुरयोः पुरः ।। <br>
गत्वा गृहीत्वा चरणौ ततस्ताविदमब्रवीत् ।।५४।। <br>
किंचिद्विज्ञप्तुकामास्मि  तत्र वामवधीयताम् ।। <br>
भवदाज्ञां पुरस्कृत्य भवद्भ्यामनुमानितौ ।। ५५ ।। <br>
पुण्ये कोकामुखे गन्तुमिच्छावस्तत्र वां गुरू ।। <br>
कार्यगौरवभावेन न निषेध्यौ कथञ्चन ।। ५६ ।। <br>
अद्य यावत्किमपि वां  याचितं न मया क्वचित्।। <br>
पुरस्ताद्ध्यावयोस्तन्मे याचितं दातुमर्हतः ।। ५७ ।। <br>
शिरावेदेनया युक्तः सदा तव सुतो ह्ययम् ।। <br>
मध्याह्ने मृतकल्पो  वै जायते ह्यचिकित्सकम् ।।५८।। <br>
सुखानि सर्वविषयान्विसृज्य परिपीडितः ।। <br>
कोकामुखं विना कष्टं न निवृत्तं भविष्यति ।। ५९ ।। <br>
कदाचिन्नोक्तपूर्वं ते रहस्यं परमं महत् ।। <br>
त्वरितं गन्तुमिच्छामि विष्णोस्तत्परमं पदम् ।। 122.६० ।। <br>
दम्पतिभ्यां हि मननं रोचतां सर्वथैव हि ।। <br>
ततो वधूवचः श्रुत्वा शकानामधिपो नृपः ।। ६१ ।। <br>
करेण स्वयमादाय वधूं पुत्रमुवाच ह ।। <br>
किमिदं चिन्तितं वत्स कोकामुखगमं प्रति ।। ६२ ।। <br>
हस्त्यश्वरथ यानानि स्त्रियश्चाप्सरसोपमाः ।। <br>
सर्वमेतत्तु सप्ताङ्गं कोशकोष्ठादिसंयुतम् ।।६३।। <br>
शरणं वित्तयो राज्यं त्वयि सर्वं प्रतिष्ठितम् ।। <br>
मित्रं वरासनं चैव गृह्णीष्व सुतसत्तम ।।६४।। <br>
त्वयि प्रतिष्ठिताः प्राणाः सन्तानं च तदुत्तरम् ।। <br>
ततः पितुर्वचः श्रुत्वा राजपुत्रो यशस्विनि ।। ६५ ।। <br>
पितुः पादौ गृहीत्वा च प्रोवाच विनयान्वितः ।। <br>
अलं राज्येन कोशेन वाहनेन बलेन वा ।। ६६ ।। <br>
गन्तुमिच्छामि तत्राहं तूर्णं कोकामुखं महत् ।। <br>
शिरोवेदनया युक्तो यदि जीवाम्यहं पितः ।। ६७ ।। <br>
तदा राज्यं बलं कोशो ममैवैतन्न सशंयः ।। <br>
तत्रैव गमनान्मह्यं वेदना नाशमेष्यति।६८।। <br>
पुत्रोक्तमवधार्यैव शकानामधिपो नृपः ।। <br>
अनुजज्ञे ततः कोकां गच्छ पुत्र नमोऽस्तु ते ।। ६९ ।। <br>
वणिजश्चैव पौराश्च वैश्याश्चापि वराङ्गनाः ।। <br>
अनुजग्मू राजपुत्रं कोकामुखपथे स्थितम् ।। 122.७० ।।<br>
अथ दीर्घेण कालेन प्राप्तः कोकामुखं त्विदम् ।। <br>
तत्र गत्वा वरारोहा भर्त्तारमिदमब्रवीत् १७३।। <br>
पूर्वपृष्टं मया यत्ते वक्ष्यामीति च मां प्रति ।। <br>
कोकामुखे त्वयाप्युक्तं तदेतन्मम कथ्यताम् ।। ७२ ।। <br>
निशम्येति प्रियाप्रोक्तं राजपुत्रो यशस्विनि ।। <br>
प्रहस्याह भिया तां तु समालिङ्ग्य वसुन्धरे ।। ७३ ।। <br>
रजनी सम्प्रवृत्तेयं सुखं स्वापो विधीयताम् ।। <br>
श्वः सर्वं कथयिष्यामि यत्ते मनसि वर्त्तते।।७४।। <br>
प्रभातायां तु शर्वर्यां स्नातौ क्षौमविभूषितौ।।<br>
प्रणम्य शिरसा विष्णुं हस्ते गृह्य ततः प्रियाम् ।।७९।। <br>
ततः पूर्वोत्तरे पार्श्वे नित्यं यो हृदि तिष्ठति ।। <br>
अस्थीनि दर्शयामास अवशिष्टानि यानि तु।।७।। <br>
एतानि मम चास्थानि पूर्वदेहोद्भवानि च ।।<br>
अहं पुराभवं मत्स्यः कोकेषु विचरन् जले ।।७।। <br>
व्याधेन निगृहीतोऽस्मि बडिशेन जलेचरः।।<br>
तद्धस्तान्निर्गतस्तत्र बलेन पतितो भुवि।।७८।। <br>
श्येनेनामिषलुब्धेन नखैर्विद्धोऽस्मि सुन्दरि ।। <br>
नीत आकाशमार्गेण तस्माच्च पतितोऽत्र वै ।। ७९ ।। <br>
तेन तस्य प्रहारेण जाता शिरसि वेदना ।। <br>
अहमेव विजानामि नान्यो जानाति मां विना।।122.८०।। <br>
एतत्ते कथितं भद्रे पूर्वपृष्टं च यत्त्वया ।। <br>
गच्छ सुन्दरि भद्रं ते यत्र ते वर्त्तते मनः ।।८१।। <br>
ततः साप्यनवद्याङ्गी रक्तपद्मशुभानना ।। <br>
करुणं स्वरमादाय भर्त्तारं पुनरब्रवीत् ।। ८२ ।। <br>
एतदर्थं मया भद्र गुह्यं नोक्तं तथा स्वकम् ।। <br>
अहं च यादृशी पूर्वमभवं तच्छृणुष्व मे।।८३।।<br>
क्षुत्पिपासापरिश्रान्ता चिल्ली गगनगामिनी।। <br>
वृक्षोपरि समासीना भक्ष्यं चैव विचिन्वती ।।८४।। <br>
अथ कश्चिन्मृगव्याधो हत्वा वनचरान्बहून्।। <br>
संगृह्य मांसभारान्वै तेन मार्गेण सङ्गतः।।८५।।<br>
स्थापयित्वा मांसभारान्प्रियायाः सविधे स्वयम् ।। <br>
काष्ठान्यानयितुं यातः क्षुधितो मांसपाचने ।।८३।। <br>
प्रवृत्तोऽग्निमुपादाय तावदुड्डीय  सत्वरम्।।<br>
मांसपिण्डो मया विद्धो दृढैर्वज्रमयैर्नखैः ।।८७।। <br>
न च सक्तास्मि संहर्त्तुं  मांसभारप्रपीडिता ।। <br>
अशक्ता दूरगमने सविधे हि व्यवस्थिता ।। ८८ ।। <br>
भक्षयित्वा ततो मांसं व्याधः संहृष्टमानसः ।। <br>
अपश्यन्मांसपिण्डं तु मृगयामास पार्श्वतः ।।८९।।<br>
तावद्ददर्श मां तत्र खादन्तीं मांसपिण्डिकाम्।।<br>
ततः स धनुरुद्यम्य सशरं च व्यकर्षत।।122.९०।। <br>
विद्धा बाणेन मां तत्र भक्षयन्तमिपातयत् ।। <br>
ततोऽहं भ्रममाणा वै निश्चेष्टा गतजीविता ।।९१ ।। <br>
पतितास्म्यवशा भद्र कालतन्त्रे दुरासदे ।। <br>
एतत्क्षेत्रप्रभावेण त्वकामापि नृपात्मजा।।९२।।<br>
जातास्मि त्वत्प्रिया चापि स्मरन्ती पूर्वजन्म तत्।। <br>
एतानि पश्य चास्थीनि शेषाणि बहुकालतः।।९३।। <br>
गलितान्यल्पशेषाणि प्राणनाथ समीपतः ।। <br>
एवं सा दर्शयित्वा तु भर्त्तारं पुनरब्रवीत् ।।९४ ।। <br>
आनीतोऽसि मया भद्र स्थानं कोकामुखं प्रति।। <br>
एतत्क्षेत्रप्रभावेण तिर्यग्योनिगता अपि।।९५।। <br>
उत्तमे तु कुले जाता मानुषी जातिमाश्रिताः ।। <br>
यं यं प्रवक्ष्यसे धर्मं विष्णुप्रोक्तं यशोधन।।९६।। <br>
तं तमेव करिष्यामि विष्णुलोके सुखावहम् ।। <br>
ततस्तस्या वचः श्रुत्वा लब्धपूर्वस्मृतिर्नृपः ।। ९७ ।। <br>
विस्मयं परमं गत्वा साधु साध्वित्यपूजयत् ।। <br>
तस्मिन् क्षेत्रे च यत्कर्म कर्त्तव्यं धर्मसंहितम्।।९८।।<br>
तच्छ्रुत्वा कानिचिद्देवी स्वयं चक्रे पतिव्रता।। <br>
अन्येऽपि सर्वे तच्छ्रुत्वा यस्य यद्रोचते प्रियम् ।। ९९ ।। <br>
तत्तत्सर्वेऽपि कुर्वंति विधिदृष्टेन कर्मणा ।। <br>
तत्र तौ दम्पती द्रव्यमन्नं रत्नं द्विजेषु च ।। 122.१०० ।। <br>
ददतुः परमप्रीतौ  पात्रेभ्यश्च यथार्हतः ।। <br>
येऽन्ये तत्सार्थमासाद्य यातास्तेऽपि वसुन्धरे ।। १०१ ।। <br>
ब्राह्मणेभ्यो ददुः स्वानि विष्णुभक्त्या यतव्रताः ।। <br>
तत्र स्थित्वा वरारोहे मम कर्मव्यवस्थितः ।। १०२ ।। <br>
तत्क्षेत्रस्य प्रभावेण श्वेतद्वीपमुपागताः ।। <br>
एवं स राजपुत्रोऽपि मम कर्मव्यवस्थितः ।। १०३ ।। <br>
मुक्त्वा तु मानुषं भावं श्वेतद्वीपमुपागतः ।। <br>
सर्वे च पुरुषास्तत्र आत्मनात्मानुदर्शनात् ।।१०४ ।। <br>
( शुक्लाम्बरधरा दिव्यभूषणैश्च विभूषिताः ।। <br>
दीप्तिमन्तो महाकायाः सर्वे च शुभदर्शनाः ।। १०५ ।। <br>
स्त्रियोऽपि दिव्या यत्रत्या दिव्यभूषणभूषिताः ।। <br>
तेजसा दीप्तिमत्यश्च शुद्धसत्त्व विभूषिताः ।। १०६ ।। <br>
मयि शुद्धं परं भावमारूढाः सत्यवर्च्चसः ।। <br>
एतत्ते कथितं देवि कोकामुखमनुत्तमम् ।। १०७ ।। <br>
यत्र मत्स्यश्च चिल्ली च सकामा ये समागताः ।। <br>
केचिच्चान्द्रायणं कुर्युः केचिच्चैव जलाशनम्।।१०८।। <br>
ते च विष्णुमयान्धर्मान्द्विजस्तांस्तान्त्समाचरेत् ।। <br>
बहुधान्यवरं रत्नं दंपत्योऽथ यशस्विनी ।। १०९ ।। <br>
तेऽपि कुर्वन्ति कर्माणि मम भक्ता व्यवस्थिताः ।। <br>
तेऽपि दीर्घेण कालेन अटमाना इतस्ततः ।। 122.११० ।। <br>
कुर्वन्तो मम कर्माणि भाव्यं पंचत्वमागताः ।। <br>
ततः क्षेत्रप्रभावेण मम कर्मप्रभावतः ।। १११ ।। <br>
मम चैव प्रसादेन श्वेतद्वीपमुपागतः ।। <br>
एवं स राजपुत्रोऽथ सर्वभूतगुणान्वितः ।।१ १२ ।। <br>
भुक्त्वा तु मानुषं भावमूर्ध्वशाखोनुतिष्ठति ।। <br>
योऽसौ परिजनस्तस्य मम कर्मव्यवस्थितः ।।११ ३ ।। <br>
मानुषं भावमुत्सृज्य मम लोकमुपागतः ।। <br>
सर्वशो द्युतिमांस्तत्र आत्मनानात्मदर्शनात् ।। ११४ ।।) <br>
याश्च तत्र स्त्रियः काश्चित्सर्वाश्चोत्पलगन्धिनीः ।। <br>
मायया मतिमन्मुक्ताः सर्वाश्चैव प्रियावृताः ।। ११५ ।। <br>
प्रसादान्मम सुश्रोणि श्वेतद्वीपमुपागताः।।<br>
एष धर्मश्च कीर्तिश्च शक्तिश्चैव महद्यशः ।। ११६ ।। <br>
कर्मणां परमं कर्म तपसां च महत्तपः ।। <br>
आख्यानानां च परमं कृतीनां परमा कृतिः ।। ११७ ।। <br>
धर्माणां च परो धर्मस्तवार्थं कीर्तितो मया ।। <br>
क्रोधनाय न तं दद्यान्मूर्खाय पिशुनाय च ।। ११८ ।। <br>
अभक्ताय न तं दद्यादश्रद्धाय शठाय च ।। <br>
दीक्षितायैव दातव्यं सुप्रपन्नाय नित्यशः ।। ११९ ।। <br>
पण्डिताय च दातव्यं यश्च शास्त्रविशारदः ।। <br>
एतन्मरणकालेऽपि धारयेद्यः समाहितः ।। 122.१२० ।। <br>
सोऽपि मुच्येत पूतात्मा गर्भाद्योनिभवाद्भयात् ।। <br>
एतत्ते कथितं भद्रे महाख्यानं महौजसम् ।। १२१ ।। <br>
य एतेन विधानेन गत्वा कोकामुखं महत्।। <br>
तेऽपि   यान्ति परां सिद्धिं चिल्लीमत्स्यौ यथा पुरा।।१२२।। <br>
इति श्रीवराहपुराणे कोकामुखमाहात्म्ये द्वाविंशत्यधिकशततमोऽध्यायः।।१२२।।<br>
<br>
