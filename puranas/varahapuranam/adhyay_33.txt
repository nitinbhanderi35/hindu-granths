श्रीवराह उवाच ।<br>
अथापरां रुद्रसंभूतिमाद्यां श्रृणुष्व राजन्निति सोऽभ्युवाच ।<br>
महातपाः प्रीतितो धर्म्मदक्षः क्षमास्त्रधारी ऋषिरुग्रतेजाः ॥ ३३.१ ॥<br>
जातः प्रजानां पतिरुग्रतेजा ज्ञानं परं तत्त्वभावं विदित्वा ।<br>
सृष्टिं सिसृक्षुः क्षुभितोऽतिकोपाद वृद्धिकाले जगतः प्रकामम् ॥ ३३.२ ॥<br>
तपस्यतोऽतः स्थिरकीर्तिः पुराणो रजस्तमोध्वस्तगतिर्बभूव ।<br>
वरो वरेण्यो वरदः प्रतापी कृष्णारुणः पुरुषः पिङ्गनेत्रः ॥ ३३.३ ॥<br>
रुदन्नुक्तो ब्रह्मणा मा रुद त्वं रुद्रस्ततोऽसावभवत् पुराणः ।<br>
नयस्व सृष्टिं विततस्वरूपां भवान् समर्थोऽसि महानुभाव ॥ ३३.४ ॥<br>
इत्युक्तमात्रः सलिले ममज्जमग्ने ससर्जात्मभवाय दक्षः ।<br>
कस्थे तदा देववरे वितेनुः सृष्टिं तु ते मानसा ब्रह्मजाताः ॥ ३३.५ ॥<br>
तस्यां ततायां तु सुराधिपे तु पैतामहं यज्ञवरं प्रकामम् ।<br>
मग्नः पुरा यत्सलिले स रुद्रः उत्सृज्य विश्वं तु सुरान् सिसृक्षुः ॥ ३३.६ ॥<br>
सुस्त्राव यज्ञं सुरसिद्धयक्षानुपागतान् क्रोधवशं जगाम ।<br>
मन्युं प्रदीप्तं परिभाव्य केन सृष्टं जगन्मां व्यतिरिच्य मोहात् ॥ ३३.७ ॥<br>
हा हेति चोक्ते ज्वलनार्चिषस्तु तत्राभवन् क्षुद्रपिशाचसङ्घा वेतालभूतानि च योगिसङ्घाः ॥ ३३.८ ॥<br>
घनं यदा तैर्विततं वियच्च भूमिश्च सर्वाश्च दिशश्च लोकाः ।<br>
तदा स सर्वज्ञतया चकार धनुश्चतुर्विंशतिहस्तमात्रम् ॥ ३३.९ ॥<br>
गुणं त्रिवृत्तं च चकार रोषादादत्त दिव्ये च धनुर्गुणं च ।<br>
ततश्च पूष्णो दशनानविध्यद् भगस्य नेत्रे वृषणौ क्रतोश्च ॥ ३३.१० ॥<br>
स विद्धबीजो व्यपयात्क्रतुश्च मार्गं वायुर्धारधन् यज्ञवाटात् ।<br>
देवाश्च सर्वे पशुपतिमुपेयुर्जग्मुश्च सर्वे प्रणतिं भवस्य ॥ ३३.११ ॥<br>
आगम्य तत्रैव पितामहस्तु भवं प्रतीतः संपरिष्वज्य देवान् ।<br>
भक्त्योपेतान् वीक्षयद् देवदेवान् विज्ञानमन्तः कुरु वीरबाहो ॥ ३३.१२ ॥<br>
रुद्र उवाच ।<br>
सृष्टः पूर्वं भवताऽहं न चेमे कस्मान्न भागं परिकल्पयन्ति ।<br>
यज्ञोद्भवं तेन रुषा मयेमे हृतज्ञाना विकृता देवदेव ॥ ३३.१३ ॥<br>
ब्रह्मा उवाच ।<br>
देवाः शंभुं स्तुतिभिर्ज्ञानहेतोर् यजध्वमुच्चैरसुराश्च सर्वे ।<br>
येन रुद्रो भगवांस्तोषमेति सर्वज्ञता तोषमात्रस्य च स्यात् ॥ ३३.१४ ॥<br>
इत्युक्तास्तेन ते देवाः स्तुतिं चक्रुर्महात्मनः ॥ ३३.१५ ॥<br>
देवा ऊचुः ।<br>
नमो देवातिदेवाय त्रिनेत्राय महात्मने ।<br>
रक्तपिङ्गलनेत्राय जटामुकुटधारिणे ॥ ३३.१६ ॥<br>
भूतवेतालजुष्टाय महाभोगोपवीतिने ।<br>
भीमाट्टहासवक्त्राय कपर्दिन् स्थाणवे नमः ॥ ३३.१७ ॥<br>
पूष्णो दन्तविनाशाय भगनेत्रहने नमः ।<br>
भविष्यवृषचिह्नाय महाभूतपते नमः ॥ ३३.१८ ॥<br>
भविष्यत्रिपुरान्ताय तथान्धकविनाशिने ।<br>
कैलासवरवासाय करिकृत्तिनिवासिने ॥ ३३.१९ ॥<br>
विकरालोद्र्ध्वकेशाय भैरवाय नमो नमः ।<br>
अग्निज्वालाकरालाय शशिमौलिकृते नमः ॥ ३३.२० ॥<br>
भविष्यकृतकापालिव्रताय परमेष्ठिने ।<br>
तथा दारुवनध्वंसकारिणे तिग्मशूलिने ॥ ३३.२१ ॥<br>
कृतकङ्कणभोगीन्द्र नीलकण्ठ त्रिशूलिने ।<br>
प्रचण्डदण्डहस्ताय वडवाग्निमुखाय च ॥ ३३.२२ ॥<br>
वेदान्तवेद्याय नमो यज्ञमूर्ते नमो नमः ।<br>
दक्षयज्ञविनाशाय जगद्भयकराय च ॥ ३३.२३ ॥<br>
विश्वेश्वराय देवाय शिवशंभुभवाय च ।<br>
कपर्दिने करालाय महादेवाय ते नमः ॥ ३३.२४ ॥<br>
एवं देवैः स्तुतः शंभुरुग्रधन्वा सनातनः ।<br>
उवाच देवदेवोऽहं यत्करोमि तदुच्यताम् ॥ ३३.२५ ॥<br>
देवा ऊचुः ।<br>
वेदशास्त्राणि विज्ञानं देहि नो भव माचिरम् ।<br>
यज्ञं सरहस्यं नो यदि तुष्टोऽसि नः प्रभो ॥ ३३.२६ ॥<br>
महादेव उवाच ।<br>
भवन्तः पशवः सर्वे भवन्तु सहिता इति ।<br>
अहं पतिर्वो भवतां ततो मोक्षमवाप्स्यथ ।<br>
तथेति देवास्तं प्राहुस्ततः पशुपतिर्भवत् ॥ ३३.२७ ॥<br>
ब्रह्मा पशुपतिं प्राह प्रसन्नेनान्तरात्मना ।<br>
चतुर्द्दशी ते देवेश तिथिरस्तु न संशयः ॥ ३३.२८ ॥<br>
तस्यां तिथौ भवन्तं ये यजन्ते श्रद्धयान्विताः ।<br>
उपोष्य पश्चाद्भुञ्जीयाद्गोधूमान्नेन वै द्विजान् ॥<br>
तस्य त्वं तुष्टिमापन्नो नय स्थानमनुत्तमम् ॥ ३३.२९ ॥<br>
एवमक्तस्तदा रुद्रो ब्रह्मणाऽव्यक्तजन्मना ।<br>
दन्तान् नेत्रे फले प्रादाद्भगपूष्णोः क्रतोरपि ।<br>
परिज्ञानं च सकलं स प्रादाच्च सुरेष्वपि ॥ ३३.३० ॥<br>
एवं रुद्रस्य संभूतिः संभूता ब्रह्मणः पुरा ।<br>
अनेनैव प्रयोगेन देवानां पतिरुच्यते ॥ ३३.३१ ॥<br>
यश्चैनं श्रृणुयान्नित्यं प्रातरुत्थाय मानवः ।<br>
सर्वपापविनिर्मुक्तो रुद्रलोकमवाप्नुयात् ॥ ३३.३२ ॥<br>
॥ इति श्रीवराहरपुराणे भगवच्छास्त्रे त्रयस्त्रिंशोऽध्यायः ॥ ३३ ॥<br>
