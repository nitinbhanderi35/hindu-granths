सूत उवाच<br>
ब्रह्मणा वै मुखात्सृष्टा जया देवाः प्रजेप्सया ।<br>
सर्वे मन्त्रशरीरास्ते स्मृता मन्वन्तरेष्विह ॥ २,४.१ ॥<br><br>
दर्शश्च पौर्णमासश्च बृहत्साम रथन्तरम् ।<br>
चितिश्च सुचितिश्चैव ह्याकूतिः कूतिरेव च ॥ २,४.२ ॥<br><br>
विज्ञातश्चैव विज्ञाता मना यज्ञश्च द्वादशः ।<br>
दाराग्निहोत्रसंबन्धं वितत्य यजतेति च ॥ २,४.३ ॥<br><br>
एवमुक्त्वा तु तान्ब्रह्मा तत्रैवान्तरधात्प्रभुः ।<br>
ततस्ते नाभ्यनन्दन्त तद्वाक्यं परमेष्ठिनः ॥ २,४.४ ॥<br><br>
संन्यस्येह च कर्माणि वासनाः कर्मजाश्च वै ।<br>
यमेष्वंवावन्तिष्ठन्ते दोषं दृष्ट्वा तु कर्मसु ॥ २,४.५ ॥<br><br>
क्षयाति शययुक्तं च ते दृष्ट्वा कर्मणां फलम् ।<br>
जुगुप्संतः प्रसूतिं च निःसत्त्वा निर्ममाभवन् ॥ २,४.६ ॥<br><br>
अजन्म काङ्क्षमाणास्ते निर्मुक्ता दोषदर्शिनः ।<br>
अर्थं धर्मं च कामं च हित्वा ते वै व्यवस्थिताः ॥ २,४.७ ॥<br><br>
परमं ज्ञानमास्थाय तत्संक्षिप्य सुसंस्थिताः ।<br>
तेषां तु तमभिप्रायं ज्ञात्वा ब्रह्मा तु कोपितः ॥ २,४.८ ॥<br><br>
तानब्रवीत्ततो ब्रह्मा निरुत्साहान्सुरानथ ।<br>
प्रजार्थमिह यूयं वै मया सृष्टाः स्थ नान्यथा ॥ २,४.९ ॥<br><br>
प्रसूयध्वं यजध्वं चेत्युक्तवानस्मि वः पुरा ।<br>
यस्माद्वाक्यमनादृत्य मम वैराग्यमास्थिताः ॥ २,४.१० ॥<br><br>
जुगुप्समानाः स्वं जन्म संततिं नाभ्यनन्दत ।<br>
कर्मणां न कृतोऽभ्यासो ह्यमृतत्वाभिकाङ्क्षया ॥ २,४.११ ॥<br><br>
तस्माद्यूयमिहावृत्तिं सप्तकृत्वो ह्यवाप्स्यथ ।<br>
ते शप्ता ब्रह्मणा देवा जयास्तं वै प्रसादयन् ॥ २,४.१२ ॥<br><br>
क्षमास्माकं महादेव यदज्ञानात्मकं प्रभो ।<br>
प्रणतान्वै सानुनयं ब्रह्मा तानब्रवीत्पुनः ॥ २,४.१३ ॥<br><br>
लोकेऽप्यथानुभुञ्जीत कः स्वातन्त्र्यमिहार्हति ।<br>
मयागतं तु सर्वं हि कथमच्छन्दतो मम ॥ २,४.१४ ॥<br><br>
प्रतिपत्स्यन्ति भूतानि शुभं वा यदि वोत्तरम् ।<br>
लोके यदपि किञ्चिद्वैशं वा शं वा व्यवस्थितम् ॥ २,४.१५ ॥<br><br>
बुद्ध्यात्मना मया व्याप्तं को मां लोकेऽतिवर्त्तयेत् ।<br>
भूताना मीहितं यच्च यच्चाप्येषां विचिन्तितम् ॥ २,४.१६ ॥<br><br>
तथोपचरितं यच्च तत्सर्वं विदितं मम ।<br>
मया बद्धमिदं सर्वं चजगत्स्थावरजङ्गमम् ॥ २,४.१७ ॥<br><br>
आशामयेन बन्धेन कस्तं छेत्तुमिहोत्सहेत् ।<br>
यस्माद्वहति दृप्तो वै सर्वार्थमिह नान्यथा ॥ २,४.१८ ॥<br><br>
इति कर्माण्यनारभ्य कामं छन्दाद्विमोक्षते ।<br>
एवं संभाष्य तान्देवान् जयानध्यात्मचेतसः ॥ २,४.१९ ॥<br><br>
अथ वीक्ष्य पुनश्चाह ध्रुवं दड्यान्प्रजापतिः ।<br>
यस्मान्मानभिसंधाय सन्यासादिः कृतः सुराः ॥ २,४.२० ॥<br><br>
तस्मात्स विपुलायत्तो व्यापारस्त्वथ मत्कृतः ।<br>
भविता च सुखोदर्के दिव्यभावेन जायताम् ॥ २,४.२१ ॥<br><br>
आत्मच्छन्देन वो जन्म भविष्यति सुरोत्तमाः ।<br>
मन्वन्तरेषु संसिद्धाः सप्तस्वाविर्भविष्यथ ॥ २,४.२२ ॥<br><br>
वैवस्वतान्तेषु सुरास्तथा स्वायंभुवादिषु ।<br>
एवं च ब्रह्मणा तत्र श्लोको गीतः पुरातनः ॥ २,४.२३ ॥<br><br>
त्रयी विद्या ब्रह्ममयप्रसूतिः श्राद्धं तपो यज्ञमनुप्रदानम् ।<br>
एतानि नित्यैः महसा रजोभिर्भूत्वा विभुर्वसतेऽन्यत्प्रशस्तम् ॥ २,४.२४ ॥<br><br>
एवं श्लोकार्थमुक्त्वा तु जयान्देवानथाब्रवीत् ।<br>
वैवस्वतेंऽतरेतीते मत्समीपमिहैष्यथ ॥ २,४.२५ ॥<br><br>
ततो देवस्तिरोभूत ईश्वरो ङ्यकुतोभयः ।<br>
प्रपन्नाधारणामाद्यां युक्त्वा योगबलान्विताम् ॥ २,४.२६ ॥<br><br>
ततस्तेन रुषा शप्तास्तेऽभवन्द्वादशाजिताः ।<br>
जया इति समाख्याताः कृता एवं विसन्निभाः ॥ २,४.२७ ॥<br><br>
ततः स्वायंभुवे तस्मिन्सर्गेऽतीते तु वै सुराः ।<br>
पुनस्ते तुषिता देवा जाताः स्वारोचिषेंऽतरे ॥ २,४.२८ ॥<br><br>
उत्तमस्य मनोः पुत्राः सत्यायां जज्ञिरे तदा ।<br>
ततः सत्याः स्मृता देवा औत्तमे चान्तरे मनोः ॥ २,४.२९ ॥<br><br>
हरिण्यां नाम तुषिता जज्ञिरे द्वादशेव तु ।<br>
हरयोनाम ते देवा यज्ञभाजस्तदाभवन् ॥ २,४.३० ॥<br><br>
ततस्ते हरयो देवाः प्राप्ते चारिष्ठवेन्तरे?॥<br>
विकुण्ठायां पुनस्ते वै वरिष्ठा जज्ञिरे सुराः ॥ २,४.३१ ॥<br><br>
वैकुण्ठा नाम ते देवाः पञ्चमस्यान्तरे मानोः ।<br>
ततस्ते वै पुनर्देवा वैकुण्ठाः प्राप्य चाक्षुषम् ॥ २,४.३२ ॥<br><br>
ततस्ते वै पुनः साध्याः संक्षीणे चाक्षुषेन्तरे ।<br>
उपस्थिते पुनः सर्गे मनोर्वैवस्वतस्य ह ॥ २,४.३३ ॥<br><br>
अंशेन साध्यास्तेऽदित्यां मारीचात्कश्यपात्पुनः ।<br>
जज्ञिरे द्वादशादित्या वर्त्तमानेन्तरं सुराः ॥ २,४.३४ ॥<br><br>
यदा चैते समुत्पन्नाश्चाक्षुषस्यान्तरे मनोः ।<br>
शप्ताः स्वयंभुवा साध्या जज्ञिरे द्वादशामराः ॥ २,४.३५ ॥<br><br>
एवं शृणोति यो मर्त्योजयस्तस्य भवेत्सदा ।<br>
जयानां श्रद्धया युक्तः प्रत्यध्यायं तु गच्छति ॥ २,४.३६ ॥<br><br>
इत्येता वृत्तयः सप्त देवानां जन्मलक्षणाः ।<br>
परिक्रान्ता मया वोऽद्या किं भूयः श्रोतुमिच्छथ ॥ २,४.३७ ॥<br><br>
इति ब्रह्माण्डे महापुराणे वायुप्रोक्ते मध्यामभागे तृतीय उपोद्धातपादे जयाभिव्याहारो नाम चतुर्थोऽध्यायः
