<span style="font-size: 14pt; line-height: 200%">ऋषय ऊचुः ।<br>
किमर्थं तु वनं दग्धमापवस्य महात्मनः ।<br>
कार्त्तवीर्येण विक्रम्य तन्नः प्रब्रूहि पृच्छताम् १ ।<br>
रक्षिता स तु राजर्षिः प्रजानामिति नः श्रुतम् ।<br>
कथं स रक्षिता भूत्वा नाशयेत तपोवनम् २ ।<br>
सूत उवाच।<br>
आदित्यो विप्ररूपेण कार्त्तवीर्यमुपस्थितः।<br>
तृप्तिकामः प्रयच्छान्नमादित्योऽहं न संशयः ३।<br>
राजोवाच।<br>
भगवन्केन ते तृप्तिर्भवेद् ब्रूहि दिवाकर।<br>
कीदृशं भोजनं दद्मि श्रुत्वा च विदधाम्यहम् ४।<br>
सूर्य उवाच।<br>
स्थावरं देहि मे सर्वमाहारं ददतां वर।<br>
तेन तृप्तो भवेयं वै न तृप्येऽन्येन पार्थिव ५।<br>
राजोवाच।<br>
न शक्यः स्थावरः सर्वस्तेजसा मानुषेण तु।<br>
निर्दग्धुं तपसां श्रेष्ठ त्वामेव प्रणमाम्यहम् ६।<br>
आदित्य उवाच।<br>
तुष्टस्तेऽहं शरान्दद्मि अक्षयान्सर्वतोमुखान्।<br>
ये क्षिप्ताः प्रज्वलिष्यंति मम तेजःसमन्विताः ७।<br>
आविद्धं तेजसा मेऽद्य स्थावरं शोषमेष्यति।<br>
शुष्कं भस्म करिष्यामि क्षणेनैव नराधिपः ८।<br>
ततः शरानथादित्यस्त्वर्जुनायाददात्प्रभुः।<br>
ततः संप्राप्य स शरान्स्थावरं सर्वमेव हि ९।<br>
आश्रमानथ ग्रामांश्च घोषांश्च नगराणि च।<br>
तपोवनानि रम्याणि वनान्युपवनानि च १०।<br>
तच्चापक्षिप्तबाणौघा अदहन्स्थावरान्नृप।<br>
निर्वृक्षा निस्तृणा भूमिर्दग्धा सौरेण तेजसा ११।<br>
एतस्मिन्नेव काले तु आपवोऽनलमाश्रितः।<br>
दशवर्षसहस्राणि जलवासान्महानृषिः १२।<br>
पूर्णे व्रते महातेजा उदतिष्ठत्तपोधनः।<br>
सोऽपश्यदाश्रमं दग्धमर्जुनेन महानृषिः १३।<br>
क्रोधाच्छशाप राजर्षिं कीर्त्तितं वो यथा मया।<br>
क्रोष्टोः शृणुत राजर्षेर्वंशमुत्तमपूरुषम् १४।<br>
यस्यान्ववाये संभूतो वृष्णिर्वृष्णिकुलोद्वहः।<br>
क्रोष्टोरेकोऽभवत्पुत्रो वृजिनीवान्महायशाः १५।<br>
वार्जिनीवतमिच्छंति स्वाहिं स्वाहावतां वरम्।<br>
स्वाहेः पुत्रोऽभवद्रा जा रुशेकुर्ददतां वरः १६।<br>
सुतप्रसूतिमिच्छंस्तु रुशेकुः प्रयतात्मवान्।<br>
महाक्रतुभिरीजे स विविधैराप्तदक्षिणैः १७।<br>
जज्ञे चित्ररथस्तस्य पुत्रः कर्मभिरन्वितः।<br>
जज्ञे चैत्ररथिर्वीरो यज्वा विपुलदक्षिणः १८।<br>
शशबिंदुः परं वृत्तं राजर्षीणामनुष्ठितः।<br>
चक्रवर्त्ती महासत्त्वो महावीर्यो बहुप्रजः १९।<br>
तत्रानुवंशश्लोकोऽयं यस्मिन्गीतः पुरातनैः।<br>
शशबिंदोस्तु पुत्राणां शतानामभवच्छतम् २०।<br>
श्रीमतामनुरूपाणां भूरिद्र विणतेजसाम्।<br>
तेषां षट् वै प्रधानास्तु पृथुस्वाहा महाबलाः २१।<br>
पृथुःश्रवाः पृथुयशाः पृथुकर्मा पृथुंजयः ।<br>
पृथुकीर्त्तिः पृथुर्दांतो राजानः शशबिंदवः २२।<br>
शंसंति च पुराणज्ञाः पार्थश्रवसमंतरम्।<br>
अक्षरस्य सुयज्ञस्तु उशनास्तत्सुतोऽभवत् २३।<br>
उशनाः स तु धर्मात्मा अवाप्य पृथिवीमिमाम्।<br>
आजहाराश्वमेधानां शतमुत्तमदक्षिणम् २४।<br>
मरुत्तस्तस्य तनयो राजर्षीणामनुव्रतः।<br>
वीरकंबलबर्हिस्तु मरुत्तत्तनयः स्मृतः २५।<br>
पुत्रस्तु रुक्मकवचो विद्वान्कंबलबर्हिषः।<br>
निहत्य रुक्मकवचः पुरा कवचिनो रणे २६।<br>
धन्विनो निशितैर्बाणैरवाप श्रियमुत्तमाम्।<br>
ब्राह्मणेभ्यो ददौ वित्तमश्वमेधे महायशाः २७।<br>
राज्ञस्तु रुक्मकवचात्परावित्परवीरहा।<br>
जज्ञिरे पंच पुत्रास्तु महासत्त्वा महाबलाः २८।<br>
रुक्मेषुः पृथुरुक्मश्च ज्यामघः परिघो हरिः।<br>
परिघं च हरिं चैव विदेहेऽस्थापयत्पिता २९।<br>
रुक्मेषुरभवद्रा जा पृथुरुक्मस्तदाश्रयः।<br>
तेभ्यः पराजितो राजा ज्यामघोऽवसदाश्रमे ३०।<br>
प्रशांतस्तु वने घोरे ब्राह्मणेन विरोधितः।<br>
जगाम धनुरादाय देशमन्यं रथी ध्वजी ३१।<br>
नर्मदां नृप एकाकीमेकलान्मिरिकावनम्।<br>
ऋक्षवंतं गिरिं गत्वा मुक्तिमंतमथाविशत् ३२।<br>
ज्यामघस्याभवद्भार्या शैब्या बलवती भृशम्।<br>
अपुत्रोऽपि स वै राजा भार्यामन्यां न विंदति ३३।<br>
तस्यासीद्विजयो युद्धे ततः कन्यामवाप सः।<br>
भार्यामुवाच भीतः सन्स्नुषेति तु नरेश्वरः ३४।<br>
एवमुक्ताऽब्रवीदेवं कस्येयं ते स्नुषेति सा।<br>
यस्ते जनिष्यते पुत्रस्तस्य भार्या भविष्यति ३५।<br>
तस्याः सा तपसोग्रेण शैब्या चैव ह्यसूयत।<br>
पुत्रं विदर्भं सुभगा शैब्या परिणता सती ३६।<br>
राजपुत्रस्तु विद्वांसौ स्नुषायां क्रथकैशिकौ।<br>
पुत्त्रौ विदर्भोऽजनयच्छूरौ रणविशारदौ ३७।<br>
लोमपादं तृतीयं तु पश्चाज्जज्ञे सुधार्मिकम्।<br>
लोमपादसुतो बभ्रुराकृतिस्तस्य चात्मजः ३८।<br>
कौशिकस्य चिदिः पुत्रस्तस्माच्चैद्या नृपाः स्मृताः।<br>
क्रथो विदर्भपुत्रस्तु कुंतिस्तस्यात्मजोऽभवत् ३९।<br>
कुंतेर्धृष्टः सुतो जज्ञे रणे धृष्टः प्रतापवान्।<br>
धृष्टस्य पुत्रो धर्मात्मा निर्वृतिः परवीरहा ४०।<br>
तस्य पुत्रो दशार्हस्तु महाबलपराक्रमः।<br>
दशार्हस्य सुतो व्योमस्ततो जीमूत उच्यते ४१।<br>
जीमूतपुत्रो विकृतिस्तस्य भीमरथः सुतः।<br>
अथ भीमरथस्यासीत्पुत्रो रथवरः किल ४२।<br>
दानधर्मरतो नित्यं शीलश्रुतपरायणः।<br>
तस्य पुत्रो नवरथस्ततो दशरथः स्मृतः ४३।<br>
तस्य चैकादशरथः शकुनिस्तस्य चात्मजः।<br>
तस्मात्करंभको धन्वी देवरातोऽभवत्ततः ४४।<br>
देवक्षत्रोऽभवद्रा जा दैवरातिर्महायशाः।<br>
देवक्षत्रसुतो जज्ञे देवनः क्षत्रनंदनः ४५।<br>
देवनात्स मधुर्जज्ञे यस्य मेधार्थसंभवः।<br>
नंदनश्च महातेजा मधोः पुरुवसुस्तथा ४६।<br>
आसीत्पुरुवसोः पुत्रः पुरुद्वान्पुरुषोत्तमः।<br>
जज्ञे पुरुद्वतः पुत्रो भद्र वत्यां पुरूद्वहः ४७।<br>
ऐक्ष्वाकी त्वभवद्भार्या सत्त्वस्तस्यामजायत।<br>
तस्मात्सत्त्वगुणोपेतः सात्त्वतः कीर्त्तिवर्द्धनः ४८।<br>
इमां विसृष्टिं विज्ञाय ज्यामघस्य महात्मनः।<br>
प्रजावानेति सायुज्यं राज्ञः सोमस्य धीमतः ४९।<br>
इति श्रीब्रह्मांडे महापुराणे वायुप्रोक्ते मध्यमभागे तृतीय उपोद्घातपादे सप्ततितमोऽध्यायः ७०।<br>
।<br>
</span>
