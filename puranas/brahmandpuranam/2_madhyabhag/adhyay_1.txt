<span style="font-size: 14pt; line-height: 200%">शांशपायन उवाच<br>
पादः शेक्तो द्वितीयस्तु अनुषङ्गेन नस्त्वया ।<br>
तृतीयं विस्तरात्पादं सोपोद्धातं प्रवर्त्तय ॥ २,१.१ ॥<br>
सूत उवाच<br>
कीर्त्तयिष्ये तृतीयं वः सोपोद्धातं सविस्तरम् ।<br>
पादं समुच्चयाद्विप्रा गदतो मे निबोधत ॥ २,१.२ ॥<br>
मनोर्वैवस्वतस्येमं सांप्रतं तु महात्मनः ।<br>
विस्तरेणानुपूर्व्या च निसर्गं शृणुत द्विजाः ॥ २,१.३ ॥<br>
चतुर्युगैकसप्तत्या संख्यातं पूर्वमेव तु ।<br>
मह देवगणैश्चैव ऋषिभिर्दानवैस्सह ॥ २,१.४ ॥<br>
पितृगन्धर्वयक्षैश्च रक्षोभूतमहोरगैः ।<br>
मानुषैः पशुभिश्चैव पक्षिभिः स्थावरैः सह ॥ २,१.५ ॥<br>
मन्वादिकं भविष्यान्तमाख्यानैर्बहुभिर्युतम् ।<br>
वक्ष्ये वैवस्वतं सर्गं नमस्कृत्य विवस्वते ॥ २,१.६ ॥<br>
आद्ये मन्वन्तरेऽतीताः सर्गप्रावर्त्तकास्तु ये ।<br>
स्वायंभुवेंऽतरे पूर्वं सप्तासन्ये महर्षयः ॥ २,१.७ ॥<br>
चाक्षुषस्यान्तरेऽतीते प्राप्ते वैवस्वते पुनः ।<br>
दक्षस्य च ऋषीणां च भृग्वादीनां महौजसाम् ॥ २,१.८ ॥<br>
शापान्महेश्वरस्यासीत्प्रादुर्भावो महात्मनाम् ।<br>
भूयः सप्तर्षयस्त्वेवमुत्पन्नाः सप्त मानसाः ॥ २,१.९ ॥<br>
पुत्रत्वे कल्पिताश्चैव स्वयमेव स्वयंभुवा ।<br>
प्रजासंतानकृद्भिस्तैरुत्पदद्भिर्महात्मभिः ॥ २,१.१० ॥<br>
पुनः प्रवर्त्तितः सर्गो यथापूर्वं यथाक्रमम् ।<br>
तेषां प्रसूतिं वक्ष्यामि विशुद्धज्ञानकर्मणाम् ॥ २,१.११ ॥<br>
समासव्यासयोगाभ्यां यथावदनुपूर्वशः ।<br>
येषामन्वयसंभूतैर्लोकोऽयं सचराचरः ।<br>
पुनरापूरितः सर्वो ग्रहनक्षत्रमण्डितः ॥ २,१.१२ ॥<br>
ऋषय ऊचुः<br>
कथं सप्तर्षयः पूर्वमुत्पन्नाः सप्त मनसाः ।<br>
पुत्रत्वे कल्पिताश्चैव तन्नो निगद सत्तम ॥ २,१.१३ ॥<br>
सूत उवाच<br>
पूर्वं सप्तर्षयः प्रोक्ता ये वै स्वायंभुवेंऽतरे ।<br>
मनोरन्तरमासाद्य पुनर्वैवस्वतं किल ॥ २,१.१४ ॥<br>
भवाभिशाप संविद्धा अप्राप्तास्ते तदा तपः ।<br>
उपपन्ना जने लोके सकृदागमनास्तु ते ॥ २,१.१५ ॥<br>
ऊचुः सर्वे सदान्योन्यं जनलोके महार्षयः ।<br>
एत एव महाभागा वरुणे विततेऽध्वरे ॥ २,१.१६ ॥<br>
सर्वे वयं प्रसूयामश्चाक्षुषस्यान्तरे मनोः ।<br>
पितामहात्मजाः सर्वे तन्नः श्रेयो भविष्यति ॥ २,१.१७ ॥<br>
एवमुक्त्वा तु ते सर्वे चाक्षुषस्यान्तरे मनोः ।<br>
स्वायंभुवेन्तरे प्राप्ताः सृष्ट्यर्थं ते भवेन तु ॥ २,१.१८ ॥<br>
जज्ञिरे ह पुनस्ते वै जनलोकादिहागताः ।<br>
देवस्य महतो यज्ञे वारुणीं बिभ्रतस्तनुम् ॥ २,१.१९ ॥<br>
ब्रह्मणो जुह्वतः शुक्रमग्नौ पूर्वं प्रजेप्सया ।<br>
ऋषयो जज्ञिरे दीर्घे द्वितीयमिति नः श्रुतम् ॥ २,१.२० ॥<br>
भृग्वङ्गिरा मरीचिश्च पुलस्त्यः पुलहः क्रतुः ।<br>
अत्रिश्चैव वसिष्ठश्च ह्यष्टौ ते ब्रह्मणः सुताः ॥ २,१.२१ ॥<br>
तथास्य वितते यज्ञे देवाः सर्वे समागताः ।<br>
यज्ञाङ्गानि च सर्वाणि वषट्कारश्च मूर्त्तिमान् ॥ २,१.२२ ॥<br>
मूर्त्तिमन्ति च सामानि यजूंषि च सहस्रशः ।<br>
ऋग्वेदश्चाभवत्तत्र यश्च क्रमविभूषितः ॥ २,१.२३ ॥<br>
यजुर्वेदश्च वृत्ताढ्य ओङ्कारवदनोज्ज्वलः ।<br>
स्थितो यज्ञार्थसंपृक्तः सूक्तब्राह्मणमन्त्रवान् ॥ २,१.२४ ॥<br>
सामवेदश्च वृत्ताढ्यः सर्वगेयपुरः सरः ।<br>
विश्वावस्वादिभिः सार्द्धं गन्धर्वैः संभृतोऽभवत् ॥ २,१.२५ ॥<br>
ब्रह्मवेदस्तथा घोरैः कृत्वा विधिभिरन्वितः ।<br>
प्रत्यङ्गिरसयोगैश्च द्विशरीरशिरोऽभवत् ॥ २,१.२६ ॥<br>
लक्षणा विस्तराः स्तोभा निरुक्तस्वर भक्तयः ।<br>
आश्रयस्तु वषट्कारो निग्रहप्रग्रहावपि ॥ २,१.२७ ॥<br>
दीप्तिमूर्त्तिरिलादेवी दिशश्चसदिगीश्वराः ।<br>
देवकन्याश्च पत्न्यश्च तथा मातर एव च ॥ २,१.२८ ॥<br>
आययुः सर्व एवैते देवस्य यजतो मखे ।<br>
मूर्तिमन्तः सुरूपाख्या वरुणस्य वपुर्भृतः ॥ २,१.२९ ॥<br>
स्वयंभुवस्तु ता दृष्ट्वा रेतः समपतद्भुवि ।<br>
ब्रह्मर्षिभाविनोऽर्थस्य विधानाच्च न संशयः ॥ २,१.३० ॥<br>
धृत्वा जुहाव हस्ताभ्यां स्रुवेण परिगृह्य च ।<br>
आस्रवज्जुहुयां चक्रे मन्त्रवच्च पितामहः ॥ २,१.३१ ॥<br>
ततः स जनयामास भूतग्रामं प्रजापतिः ।<br>
तस्यार्वाक्तेजसश्चैव जज्ञे लोकेषु तैजसम् ॥ २,१.३२ ॥<br>
तमसा भावि याप्यत्वं यथा सत्त्वं तथा रजः ।<br>
आज्यस्थाल्यामुपादाय स्वशुक्रं हुतवांश्च ह ॥ २,१.३३ ॥<br>
शुक्रे हु तेऽथ तस्मिंस्तु प्रादुर्भूता महर्षयः ।<br>
ज्वलन्तो वपुषा युक्ताः सप्रभावैः स्वकैर्गुणैः ॥ २,१.३४ ॥<br>
हुते चाग्नौ सकृच्छुक्रे ज्वालाया निसृतः कविः ।<br>
हिरण्यगर्भस्तं दृष्ट्वा ज्वालां भित्त्वा विनिर्गतम् ॥ २,१.३५ ॥<br>
भृगुस्त्वमिति चोवाच यस्मात्तस्मात्स वै भृगुः ।<br>
महादेवस्तथोद्भूतो दृष्ट्वा ब्रह्माणमब्रवीत् ॥ २,१.३६ ॥<br>
ममैष पुत्रकामस्य दीक्षितस्य त्वया प्रभो ।<br>
विजज्ञे प्रथमं देव मम पुत्रो भवत्वयम् ॥ २,१.३७ ॥<br>
तथेति समनुज्ञातो महादेवः स्वयंभुवा ।<br>
पुत्रत्वे कल्पयामास महादेव स्तदा भृगुम् ॥ २,१.३८ ॥<br>
वारुणा भृगवस्तस्मात्तदपत्यं च स प्रभुः ।<br>
द्वितीयं च ततः शुक्रमङ्गारेष्वजुहोत्प्रभुः ॥ २,१.३९ ॥<br>
अङ्गारेष्वङ्गिरोऽङ्गानि संहतानि ततोङ्गिराः ।<br>
संभूतिं तस्य तां दृष्ट्वा वह्निर्ब्रह्माणमब्रवीत् ॥ २,१.४० ॥<br>
रेतोधास्तुभ्यमेवाहं द्वितीयोऽयं ममास्त्विति ।<br>
एवमस्त्विति सोऽप्युक्तो ब्रह्मणा सदसस्पतिः ॥ २,१.४१ ॥<br>
जग्रा हाग्निस्त्वङ्गिरस आग्नेया इति नः श्रुतम् ।<br>
षट्कृत्वा तु पुनः शुक्रे ब्रह्मणा लोककारिणा ॥ २,१.४२ ॥<br>
हुते समभवंस्तस्मिन्यद्ब्रह्माण इति श्रुतिः ।<br>
मरीचिः प्रथमं तत्र मरीचिभ्यः समुत्थितः ॥ २,१.४३ ॥<br>
क्रतौ तस्मिन्क्रतुर्जज्ञे यतस्तस्मात्स वै क्रतुः ।<br>
अहं तृतीय इत्यत्रिस्तस्मादत्रिः स कीर्त्यते ॥ २,१.४४ ॥<br>
केशैस्तु निचितैर्भूतः पुलस्त्यस्तेन स स्मृतः ।<br>
केशैर्लंबैः समुद्भूतस्तस्मात्स पुलहः स्मृतः ॥ २,१.४५ ॥<br>
वसुमध्यात्समुत्पन्नो वशी च वसुमान् स्वयम् ।<br>
वसिष्ठ इति तत्त्वज्ञैः प्रोच्यते ब्रह्मवादिभिः ॥ २,१.४६ ॥<br>
इत्येते ब्रह्मणः पुत्रा मानसाः षण्महर्षयः ।<br>
लोकस्य सन्तानकरा यैरिमा वर्द्धिताः प्रजाः ॥ २,१.४७ ॥<br>
प्रजापतय इत्येवं पठ्यन्ते ब्रह्मणःसुताः ।<br>
अपरे पितरो नाम एतैरेव महर्षिभिः ॥ २,१.४८ ॥<br>
उत्पादिता देवगणाः सप्त लोकेषु विश्रुताः ।<br>
अजेयाश्च गणाः सप्त सप्तलोकेषु विश्रुताः ॥ २,१.४९ ॥<br>
मारीया भार्गवाश्चैव तथैवाङ्गिरसोऽपरे ।<br>
पौलस्त्याः पौलहाश्चैव वासिष्ठाश्चैव विश्रुताः ॥ २,१.५० ॥<br>
आत्रेयाश्च गणाः प्रोक्ता पितॄणां लोकवर्द्धनाः ।<br>
एते समासतः ख्याताः पुनरन्ये गणास्त्रयः ॥ २,१.५१ ॥<br>
अमर्त्ताश्चाप्रकाशाश्च ज्योतिष्मन्तश्च विश्रुताः ।<br>
तेषां राजायमो देवो यमैर्विहतकल्मषः ॥ २,१.५२ ॥<br>
अपरं प्रजानां यतयस्ताञ्छृमुध्वमतन्द्रिताः ।<br>
कश्यपः कर्दमः शेषो विक्रान्तः सुश्रवास्तथा ॥ २,१.५३ ॥<br>
बहुपुत्रः कुमारश्च विवस्वान्स शुचिव्रतः ।<br>
प्रचेतसोरिष्टनेमिर्बहुलश्च प्रजापतिः ॥ २,१.५४ ॥<br>
इत्येवमादयोऽन्येऽपि बहवो वै प्रजेश्वराः ।<br>
कुशोच्चया वालखिल्याः सभूताः परमर्षयः ॥ २,१.५५ ॥<br>
मनोजवाः सर्वगताः सर्वभोगाश्च तेऽभवन् ।<br>
जाताश्च भस्मनो ह्यन्ये ब्रह्मर्षिगणसंमताः ॥ २,१.५६ ॥<br>
वैखानसा मुनिगणास्तपः श्रुतपरायणाः ।<br>
नस्तो द्वावस्य चोत्पन्नावश्विनौ रूपसंमतौ ॥ २,१.५७ ॥<br>
विदुर्जन्मर्क्षरजसो तथा तन्नेत्रसंचरात् ।<br>
अन्ये प्रजानां पतयः श्रोतोभ्यस्तस्य जज्ञिरे ॥ २,१.५८ ॥<br>
ऋषयो रोमकूपेभ्यस्तथा स्वेदमलोद्भवाः ।<br>
अयने ऋतवो मासर्द्धमासाः पक्षसंधयः ॥ २,१.५९ ॥<br>
वत्सरा ये त्वहोरात्राः पित्तं ज्योतिश्च दारुणम् ।<br>
रौद्रं लोहितमित्याहुर्लोहितं कनकं स्मृतम् ॥ २,१.६० ॥<br>
तत्तैजसमिति प्रोक्तं धूमाश्च पशवः स्मृताः ।<br>
येऽर्चिषस्तस्य ते रुद्रास्तथादित्याः समृद्गताः ॥ २,१.६१ ॥<br>
अङ्गारेभ्यः समुत्पन्ना अर्चिषो दिव्यमानुषाः ।<br>
आदिभूतोऽस्य लोकस्य ब्रह्मा त्वं ब्रह्मसंभवः ॥ २,१.६२ ॥<br>
सर्वकामदमित्याहुस्तथा वाक्यमुदाहरन् ।<br>
ब्रह्मा सुरगुरुस्तत्र त्रिदशैः संप्रसादितः ॥ २,१.६३ ॥<br>
इमेवै जनयिष्यन्ति प्रजाः सर्वाः प्रचेश्वराः ।<br>
सर्वे प्रजानां पतयः सर्वे चापि तपस्विनः ॥ २,१.६४ ॥<br>
त्वत्प्रसादादिमांल्लोकान्धारयेयुरिमाः क्रियाः ।<br>
त्वद्वंशवर्द्धनाः शश्वत्तव तेजोविवर्द्धनाः ॥ २,१.६५ ॥<br>
भवेयुर्वेदविद्वांसः सर्वे वाक्पतयस्तथा ।<br>
वेदमन्त्रधराः सर्वे प्रजापतिसमुद्भवाः ॥ २,१.६६ ॥<br>
श्रयन्तु ब्रह्मसत्यं तु तपश्च परमं भुवि ।<br>
सर्वे हि वयमेते च तवैव प्रसवः प्रभो ॥ २,१.६७ ॥<br>
ब्रह्म च ब्रह्माणाश्चैव लोकश्चैव चराचराः ।<br>
मरीचिमादितः कृत्वा देवाश्च ऋषिभिः सह ॥ २,१.६८ ॥<br>
अपत्यानीति संचिन्त्य तेऽपत्ये कामयामहे ।<br>
तस्मिन् यज्ञे महाभागा देवाश्च ऋषयश्च ये ॥ २,१.६९ ॥<br>
एते त्वद्वंशसंभूताः स्थानकालाभिमानिनः ।<br>
तव तेनैव रूपेण स्थापयेयुरिमाः प्रजाः ॥ २,१.७० ॥<br>
युगादिनिधनाश्चापि स्थापयन्तु इति द्विजाः ।<br>
ततोऽब्रवील्लोकगुरुः परमित्यभिधार यन् ॥ २,१.७१ ॥<br>
एतदेव विनिश्चित्य मया सृष्टा न संशयः ।<br>
भवतां वंशसंभूताः पुनरेते महर्षयः ॥ २,१.७२ ॥<br>
तेषां भृगोः कीर्त्तयिष्ये वंशं पूर्वं महात्मनः ।<br>
विस्तरेणानुपूर्व्या च प्रथमस्य प्रजापतेः ॥ २,१.७३ ॥<br>
भार्ये भृगोरप्रतिमे उत्तमाभिजने शुभे ।<br>
हिरण्यकशिपो कन्या दिव्या नाम परिश्रुता ॥ २,१.७४ ॥<br>
पुलोम्नश्चव पौलोमी दुहिता वरवर्णिनी ।<br>
भृगोस्त्वजनयद्दिव्या पुत्रं ब्रह्मविदां वरम् ॥ २,१.७५ ॥<br>
देवासुराणामाचार्यं शुक्रं कविवरं ग्रहम् ।<br>
शुक्र एवोशना नित्यमतः काव्योऽपि नामतः ॥ २,१.७६ ॥<br>
पितॄणां मानसी कन्या सोमपानां यशस्विनी ।<br>
शुक्रस्य भार्या गौर्नाम विजज्ञे चतुरः सुतान् ॥ २,१.७७ ॥<br>
त्वष्टा चैव वरत्री च शण्डामर्कौ च तावुभौ ।<br>
तेजसादित्यसंकाशा ब्रह्मकल्पाः प्रभावतः ॥ २,१.७८ ॥<br>
रजतः पृथुरश्मिश्च विद्वान्यश्च बृहङ्गिराः ।<br>
वरत्रिणः सुता ह्येते ब्रह्मिष्ठा दैत्ययाजकाः ॥ २,१.७९ ॥<br>
इज्याधर्मविनाशार्थं मनुमेत्याभ्ययाजयन् ।<br>
निरस्यमानं वै धर्मं दृष्ट्वेन्द्रो मनुमाब्रवीत् ॥ २,१.८० ॥<br>
एतैरेव तु कामं त्वां प्रापयिष्यामि याजनम् ।<br>
श्रुत्वेन्द्रस्य तु तद्वाक्यं तस्माद्देशादपाक्रमन् ॥ २,१.८१ ॥<br>
तिरोभूतेषु तेष्विन्द्रो मनुपत्नीमचेतनाम् ।<br>
ग्रहेण मोचयित्वा च ततश्चानुससार ताम् ॥ २,१.८२ ॥<br>
तत इन्द्रविनाशाय यतमानान्मुनींस्तु तान् ।<br>
तानागतान्पुनर्दृष्ट्वा दुष्टानिन्द्रो विहस्य तु ॥ २,१.८३ ॥<br>
ततस्ता नदहत्क्रुद्धो वेद्यर्द्धे दक्षिणे ततः ।<br>
तेषां तु धृष्यमाणानां तत्र शालावृकैः सह ॥ २,१.८४ ॥<br>
शीर्षाणि न्यपतंस्तानि खर्जूरा ह्यभवंस्ततः ।<br>
एवं वरत्रिणः पुत्रा इन्द्रेण निहताः पुरा ॥ २,१.८५ ॥<br>
जयन्त्यां देवयानी तु शुक्रस्य दुहिताभवत् ।<br>
त्रिशिरा विश्वरूपस्तु त्वष्टुः पुत्रोऽभवन्महान् ॥ २,१.८६ ॥<br>
यशोधरायामुत्पन्नो वैरोचन्यां महायशाः ।<br>
विश्वरूपानुजश्चैव विश्वकर्मा च यः स्मृतः ॥ २,१.८७ ॥<br>
भृगोस्तु भृगवो देवा जज्ञिरे द्वादशात्मजाः ।<br>
दिव्यानुसुषुवे कन्या काव्यस्यैवानुजा प्रभोः ॥ २,१.८८ ॥<br>
भुवनोभावनश्चैव अन्त्यश्चान्त्यायनस्तथा ।<br>
क्रतुः शुचिः स्वमूर्द्धा च व्याजश्च वसुदश्च यः ॥ २,१.८९ ॥<br>
प्रभवश्चाव्ययश्चैव द्वादशोऽधिपतिः स्मृतः ।<br>
इत्येते भृगवो देवाः स्मृता द्वादश यज्ञियाः ॥ २,१.९० ॥<br>
पौलोम्यजनयत्पुत्रं ब्रह्मिष्ठं वशिनं द्विजम् ।<br>
व्यादितः सोऽष्टमे मासिगर्भः क्रूरेण रक्षसा ॥ २,१.९१ ॥<br>
च्यवनाच्च्यवनः सोऽथ चेतनात्तु प्रचेतनः ।<br>
प्रचेताः श्च्यवनः क्रोधाद्दग्धवान्पुरुषादकान् ॥ २,१.९२ ॥<br>
जनयामास पुत्रौ द्वौ सुकन्यायां स भार्गवः ।<br>
आप्रवानं दधीचं च तावुभौ साधुसंमतौ ॥ २,१.९३ ॥<br>
सारस्वतः सरस्वत्यां दधीचस्योदपद्यत ।<br>
ऋची पत्नी महाभागा अप्रवानस्य नाहुषी ॥ २,१.९४ ॥<br>
तस्यामौर्व ऋषिर्जज्ञे ऊरुं भित्तवा महायशाः ।<br>
और्वस्यासीदृचीकस्तु दीप्तोऽग्निसमतेजसा ॥ २,१.९५ ॥<br>
जमदग्निरृचीकस्य सत्यवत्यामजायत ।<br>
भृगोश्चरुविपर्यासे रौद्रवैष्णवयौः पुरा ॥ २,१.९६ ॥<br>
जमनाद्वैष्णवस्याग्नेर्जमदग्निरजायत ।<br>
रेणुकाजमदग्नेश्च शक्रतुल्यपराक्रमम् ॥ २,१.९७ ॥<br>
ब्रह्मक्षत्रमयं रामं सुषुवेऽमिततेजसम् ।<br>
ओर्वस्यासीत्पुत्रशतं जमदग्निपुरोगमम् ॥ २,१.९८ ॥<br>
तेषां पुत्र सहस्राणि भार्गवाणां परस्परात् ।<br>
ऋष्यतरेषु वै बाह्या बहवो भार्गवाः स्मृताः ॥ २,१.९९ ॥<br>
वत्सा विदा आर्ष्टिषेणा यस्का वैन्याश्च शौनकाः ।<br>
मित्रेयुः सप्तमा ह्येते पक्षा ज्ञेयास्तु भार्गवाः ॥ २,१.१०० ॥<br>
शृणुताङ्गिरसो वंशमग्नेः पुत्रस्य धीमतः ।<br>
यस्यान्ववाये संभूता भारद्वाजाः सगौतमाः ॥ २,१.१०१ ॥<br>
देवाश्चाङ्गिरसो मुख्यास्त्त्विषिमन्तो महौजसः ।<br>
सुरूपा चैव मारीची कार्दमी च तथा स्वराट् ॥ २,१.१०२ ॥<br>
पथ्या च मानवी कन्या तिस्रो भार्या ह्यथर्वणः ।<br>
अथर्वणस्तु दायादास्तासु जाताः कुलोद्वहाः ॥ २,१.१०३ ॥<br>
उत्पन्ना महता चैव तपसा भावितात्मनः ।<br>
बृहस्पतिं सुरूपायां गौतमं सुषुवे स्वराट् ॥ २,१.१०४ ॥<br>
अयास्यं वामदेवं च उतथ्यमुशितिं तथा ।<br>
धृष्णिः पुत्रस्तु पथ्यायाः संवर्त्तश्चैव मानसः ॥ २,१.१०५ ॥<br>
कितवश्चाप्ययास्यस्य शरद्वांश्चप्युतथ्यजः ।<br>
अथोशिजो दीर्घतमा बृहदुक्थो वामदेवजः ॥ २,१.१०६ ॥<br>
धृष्णेः पुत्रः सुधन्वा तु ऋषभश्च सुधन्वनः ।<br>
रथकाराः स्मृता देवा ऋभवो ये परिश्रुताः ॥ २,१.१०७ ॥<br>
बृहस्पतेर्भरद्वाजो विश्रुतः सुमहायशाः ।<br>
बृहस्पतिं सुरूपायां गौतमं सुषुवे स्वराट् ॥ २,१.१०८ ॥<br>
औरसांगिरसः पुत्राः सुरूपायां विजज्ञिरे ।<br>
आधार्यायुर्द्दनुर्दक्षो दमः प्राणस्त थैव च ॥ २,१.१०९ ॥<br>
हविष्यांश्च हविष्णुश्च ऋतः सत्यश्च ते दश ।<br>
अयास्याश्चप्युतथ्याश्च वामदेवास्तथौशिजाः ॥ २,१.११० ॥<br>
भारद्वाजाः सांकृतयो गर्गाः कण्वरथीतराः ।<br>
मुद्गला विष्णुवृद्धाश्च हरिताः कपयस्तथा ॥ २,१.१११ ॥<br>
तथा रूक्षभरद्वाजा आर्षभाः कितवस्तथा ।<br>
एते चाङ्गिरसां पक्षा विज्ञेया दश पञ्च च ॥ २,१.११२ ॥<br>
ऋष्यन्तरेषु वै बाह्या बहवोङ्गिरसः स्मृताः ।<br>
मरीचेरपि वक्ष्यामि भेद मुत्तमपूरुषम् ॥ २,१.११३ ॥<br>
यस्यान्ववाये संभूतं जगत्स्थावरजङ्गमम् ।<br>
मरीचिरापश्चकमे नाभिध्यायन्प्रजेप्सया ॥ २,१.११४ ॥<br>
पुत्रः सर्वगुणोपेतः प्रजावान्प्रभवेदिति ।<br>
संयुज्यात्मानमेवन्तु तपसा भावितः प्रभुः ॥ २,१.११५ ॥<br>
आहताश्च ततः सर्वा आपः समभवंस्तदा ।<br>
तासु प्रणिहितात्मानमेकं सोऽजनयत्प्रभुः ॥ २,१.११६ ॥<br>
पुत्रमप्रतिमं नाम्नारिष्टनेमिं प्रजापतिम् ।<br>
पुत्रं मरीचिस्तपसि निरतः सोऽप्स्वतीतपत् ॥ २,१.११७ ॥<br>
प्रध्याय हि सतीं वाचं पुत्रार्थी सरिरे स्थितः ।<br>
सप्तवर्षसहस्राणि ततः सोऽप्रतिमोऽभवत् ॥ २,१.११८ ॥<br>
कश्यपः सवितुर्विद्वांस्तेजसा ब्रह्मणा समः ।<br>
मन्वन्तरेषु सर्वेषु ब्रह्मणोंऽशेन जायते ॥ २,१.११९ ॥<br>
कन्यानिमित्तमत्युक्तो दक्षेण कुपितः प्रभुः ।<br>
अपिबत्स तदा कश्यं कश्यं मद्यमिहोच्यते ॥ २,१.१२० ॥<br>
हास्ये कशिर्हि विज्ञेयो वाङ्मनः कश्यमुच्यते ।<br>
कश्यं मद्यं स्मृतं विप्रैः कश्यपानां तु कश्यपः ॥ २,१.१२१ ॥<br>
कशेति नाम यद्वाचो वाचा क्रूरमुदात्दृतम् ।<br>
दक्षाभिशप्तः कुपितः कश्यपस्तेन सोऽभवत् ॥ २,१.१२२ ॥<br>
तस्माच्च कश्यपायोक्तो ब्रह्मणा परमेष्ठिना ।<br>
तस्मै प्राचेतसो दक्षः कन्यास्ताः प्रत्यपादयत् ॥ २,१.१२३ ॥<br>
सर्वाश्च ब्रह्मवादिन्यः सर्वा वै लोकमातरः ।<br>
इत्येतमृषिसर्गं तु पुण्यं यो वेद वारुणम् ॥ २,१.१२४ ॥<br>
आयुष्मान्पुण्यवाञ्छुद्धः सुखमाप्नोति शाश्वतम् ।<br>
धारणाच्छ्रवणाद्वापि सर्वपापैः प्रमुच्यते ॥ २,१.१२५ ॥<br>
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे ऋषिसर्गवर्णनं नाम प्रथमोऽध्यायः<br>
</span>
