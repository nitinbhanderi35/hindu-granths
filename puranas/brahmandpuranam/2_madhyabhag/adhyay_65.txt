<span style="font-size: 14pt; line-height: 200%"><br>
सूत उवाच<br>
पिता सोमस्य वै विप्रा जज्ञेऽत्रिर्भगवानृषिः<sup id="cite_ref-1" class="reference"><a href="#cite_note-1">[१]</a></sup> ।<br>
तत्रात्रिः सर्वलोकानां तस्थौ स्वेनौजसा वृतः ॥ २,६५.१ ॥  <br>
कर्मणा मनसा वाचा शुभान्येव समाचरन् ।<br>
काष्ठकुड्यशिलाभूत ऊर्द्ध्वबाहुर्महाद्युतिः ॥ २,६५.२ ॥<br>
सुदुश्चरं नाम तपो येन तप्तं महात्पुरा ।<br>
त्रीणि वर्षसहस्राणि दिव्यानीति हि नः श्रुतम् ॥ २,६५.३ ॥<br>
तस्योर्द्ध्वरेतसस्तत्र स्थितस्यानिमिषस्य ह ।<br>
सोमत्वं तनुरापेदे महाबुद्धिः स वै द्विजः ॥ २,६५.४ ॥<br>
ऊर्द्ध्वमाचक्रमे तस्य सोमत्वं भावितात्मनः ।<br>
नेत्राभ्या मस्रवत्सोमो दशधा द्योतयन् दिशः ॥ २,६५.५ ॥<br>
तं गर्भं विधिना हृष्टा दश देव्यो दधुस्तदा ।<br>
समेत्य धारयामासुर्न च ताः समशक्नुवन् ॥ २,६५.६ ॥<br>
स ताभ्यः सहसैवाथ दिग्भ्यो गर्भः प्रसाधितः ।<br>
पपात भासयंल्लोकाञ्छीतांशुः सर्वभावनः ॥ २,६५.७ ॥<br>
यदा न धारणे शक्तास्तस्य गर्भस्य ताः स्त्रियः ।<br>
ततः सहाभिः शीतांशुर्निपपात वसुंधराम् ॥ २,६५.८ ॥<br>
पतन्तं सोममालोक्य ब्रह्मा लोकपितामहः ।<br>
रथमारोपयामास लोकानां हितकाम्यया ॥ २,६५.९ ॥<br>
स हि वेदमयो विप्रा धर्मात्मा सत्यसंगरः ।<br>
युक्ते वाजिसहस्रेण रथेऽध्यास्तेति नःश्रुतम् ॥ २,६५.१० ॥<br>
तस्मिन्निपतिते देवाः पुत्रेऽत्रेः परमात्मनः ।<br>
तुष्टुवुर्ब्रह्मणः पुत्रा मानसाः सप्त विश्रुताः ॥ २,६५.११ ॥<br>
तत्रैवाङ्गिरसास्तस्य भृगोश्चैवात्मजास्तथा ।<br>
ऋग्भिर्यजुर्भिर्बहुभिरथर्वाङ्गिरसैरपि ॥ २,६५.१२ ॥<br>
ततः संस्तूयमानस्य तेजः सोमस्य भास्वतः ।<br>
आप्यायमानं लोकांस्त्रीन्भावयामास सर्वशः ॥ २,६५.१३ ॥<br>
स तेन रथमुख्येन सागरान्तां वसुंधराम् ।<br>
त्रिःसप्तकृत्वोऽतियशाश्चकाराभिप्रदक्षिणम् ॥ २,६५.१४ ॥<br>
तस्य यद्वर्द्धितं तेजः पृथिवीमन्वपद्यत ।<br>
ओषध्यस्ताः समुद्भूतास्तेजसा खं ज्वलत्युत ॥ २,६५.१५ ॥<br>
ताभिः पुण्यात्ययं लोकान्प्रजाश्चापि चतुर्विधाः ।<br>
पोष्टा हि भगवान्सोमो जगतो हि द्विजोत्तमाः ॥ २,६५.१६ ॥<br>
स लब्धतेजास्तपसा संस्तवैस्तैः स्वकर्मभिः ।<br>
तवस्तेपे महाभागः समानां नवतीर्दश ॥ २,६५.१७ ॥<br>
इरण्यवर्णा या देव्यो धारयन्त्यात्मना जगत् ।<br>
विभुस्तासां मुदा सोमः प्रख्यातःस्वेन कर्मणा ॥ २,६५.१८ ॥<br>
ततस्तस्मै ददौ राज्यं ब्रह्मा ब्रह्मविदां वरः ।<br>
बीजौषधीनां विप्राणामपां च द्विजसत्तमाः ॥ २,६५.१९ ॥<br>
सोऽभिषिक्तो महातेजा महाराज्येन राजराट् ।<br>
लोकान्वै भावयामास तेजस्वी तपतां वरः ॥ २,६५.२० ॥<br>
सप्तविंशतिरिन्दोस्तु दाक्षायण्यो महाव्रताः ।<br>
ददौ प्राचेतसो दक्षो नक्षत्राणीति या विदुः ॥ २,६५.२१ ॥<br>
स तत्प्राप्य महाद्राज्यं सोमः सोमवतां प्रभुः ।<br>
समारेभे राजसूयं सहस्रशतदक्षिणम् ॥ २,६५.२२ ॥<br>
हिरण्यगर्भश्चोद्गाता ब्रह्मा ब्रह्मत्वमीयिवान् ।<br>
सदस्यस्तत्र भगवान्हरिर्नारायणः प्रभुः ॥ २,६५.२३ ॥<br>
सनत्कुमारप्रमुखैराद्यैर्ब्रह्मर्षिभिर्वृतः ॥ २,६५.२४ ॥<br>
दक्षिणामददात्सोमस्त्रींल्लोकानिति नः श्रुतम् ।<br>
तेभ्यो ब्रह्मर्षिमुख्येभ्यः सदस्येभ्यश्च वै द्विजाः ॥ २,६५.२५ ॥<br>
तं सिनी च कुहूश्चैव वपुः पुष्टिः प्रभा वसुः ।<br>
कीर्त्तिर्धृतिश्च लक्ष्मीश्च नव देव्यः सिषेविरे ॥ २,६५.२६ ॥<br>
प्राप्यावभृथमव्यग्रः सर्वदेवर्षिपूजितः ।<br>
अतिरेजे हि राजेन्द्रो दशधा भासयन्दिशः ॥ २,६५.२७ ॥<br>
तस्य तत्प्राप्य दुष्प्रापमैश्वर्यमृषिसंस्तुतम् ।<br>
विबभ्राम मतिर्विप्रा विनयादनयावृता ॥ २,६५.२८ ॥<br>
बृहस्पतेः सवै भार्यां तारां नाम यशस्विनीम् ।<br>
जहार सहसा सर्वानवमत्याङ्गिरःसुतान् ॥ २,६५.२९ ॥<br>
स याच्यमानो देवैश्च तथा देवर्षिभिश्च ह ।<br>
नैव व्यसर्जयत्तारां तस्मा अङ्गिरसे तदा ॥ २,६५.३० ॥<br>
उशनास्तस्य जग्राह पार्ष्णिमङ्गिरसो भवः ।<br>
स हि शिष्यो महातेजाः पितुः पूर्वं बृहस्पतेः ॥ २,६५.३१ ॥<br>
तेन स्नेहेन भगवान्रुद्रस्तस्य बृहस्पतेः ।<br>
पार्ष्णिग्राहोऽभवद्देवः प्रगृह्याजगवं धनुः ॥ २,६५.३२ ॥<br>
तेन ब्रह्मशिरो नाम परमास्त्रं महात्मना ।<br>
उद्दिश्य देवानुत्सृष्टं येनैषां नाशितं यशः ॥ २,६५.३३ ॥<br>
तत्र तद्युद्धमभवत्प्रख्यातं तारकामयम् ।<br>
देवानां दानवानां च लोकक्षयकरं महत् ॥ २,६५.३४ ॥<br>
तत्र शिष्टास्तु ये देवास्तुषिताश्चैव ते स्मृताः ।<br>
ब्रह्माणं शरणं जग्मुरादिदेवं पितामहम् ॥ २,६५.३५ ॥<br>
ततो निवार्योशनसं रुद्रं ज्येष्ठं च शङ्करम् ।<br>
ददावाङ्गिरसे तारां स्वयमेत्य पितामहः ॥ २,६५.३६ ॥<br>
अन्तर्वत्नीं च तां दृष्ट्वा तारां ताराधिपाननाम् ।<br>
गर्भमुत्सृज सद्यस्त्वं विप्रः प्राह बृहस्पतिः ॥ २,६५.३७ ॥<br>
मदीयायां न ते योनौ गर्भो धार्यः कथञ्चन ।<br>
अथो तारासृजद्गर्भं ज्वलन्तमिव पावकम् ॥ २,६५.३८ ॥<br>
जातमात्रोऽथ भगवान्देवानामाक्षिपद्वपुः ।<br>
ततः संशयमापन्नस्तारामकथयन्सुराः ॥ २,६५.३९ ॥<br>
सत्यं ब्रूहि सुतः कस्य सोमस्याथ बृहस्पतेः ।<br>
ह्रीयमाणा यदा देवान्नाह सा साध्वसाधु वा ॥ २,६५.४० ॥<br>
तदा तां शप्तुमारब्धः कुमारो दस्युहन्तमः ।<br>
तं निवार्य तदाब्रह्मा तारां पप्रच्छ संशयम् ॥ २,६५.४१ ॥<br>
यदत्र तथ्यं तद्ब्रूहि तारे कस्य सुतस्त्वयम् ।<br>
सा प्राञ्जलिरुवाचेदं ब्रह्माणं वरदं प्रभुम् ॥ २,६५.४२ ॥<br>
सोमस्येति महात्मानं कुमारं दस्युहन्तमम् ।<br>
ततः सुतमुपाघ्राय सोमो राजा प्रजापतिः ॥ २,६५.४३ ॥<br>
बुध इत्यकरोन्नाम तस्य पुत्रस्य धीमतः ।<br>
प्रतिघस्रं च गगने समभ्युत्तिष्ठते बुधः ॥ २,६५.४४ ॥<br>
उत्पादयामास तदा पुत्रं वै राजपुत्रिका ।<br>
तस्य पुत्रो महातेजा बभूवैलः पुरूरवाः ॥ २,६५.४५ ॥<br>
उर्वश्यां जज्ञिरे तस्य पुत्राः षट्सु महौजसः ।<br>
प्रसह्य धर्षितस्तत्र विवशो राजयक्ष्मणा ॥ २,६५.४६ ॥<br>
ततो यक्ष्माभिभूतस्तु सोमः प्रक्षीणमण्डलः ।<br>
जगाम शरणायाथ पितरं सोऽत्रिमेव तु ॥ २,६५.४७ ॥<br>
तस्य तत्पापशमनं चकारात्रिर्महायशाः ।<br>
स राजयक्ष्मणा मुक्तः श्रिया जज्वाल सर्वशः ॥ २,६५.४८ ॥<br>
एतत्सोमस्य वै जन्म कीर्त्तितं द्विजसत्तमाः ।<br>
वंशं तस्य द्विजश्रेष्ठा कीर्त्यमानं निबोधत ॥ २,६५.४९ ॥<br>
धन्यमारोग्यमायुष्यं पुण्यं कल्मषशोधनम् ।<br>
सौम्यस्य जन्म श्रुत्वैवं सर्वपापैः प्रमुच्यते ॥ २,६५.५० ॥<br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सोमसौम्ययोर्जन्मकथनं नाम पञ्चषष्टितमोऽध्यायः ॥ ६५॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</span>
