वसिष्ठ उवाच<br>
सगच्छन्पथि शुश्राव मुनिभ्यस्त त्त्वमादितः ।<br>
राजपुत्रव्यवसितं पित्रौः स्वर्गतिमेव च ॥ २,४६.१ ॥<br><br>
पितुस्तु जीवहरणं शिरोहरणमेव च ।<br>
तन्मृतेरेव मरणं श्रुत्वा मातुश्च केवलम् ॥ २,४६.२ ॥<br><br>
विललाप महाबाहुर्दुःखशोकसमन्वितः ।<br>
तमथाश्वासयामास तुल्यदुःखोऽकृतव्रणः ॥ २,४६.३ ॥<br><br>
हेतुभिः शास्त्रनिर्दिष्टैर्वीर्यसामर्थ्यसूचकैः ।<br>
युक्तिलौकिकदृष्टान्तैस्तच्छोकं संव्यशामयत् ॥ २,४६.४ ॥<br><br>
सांत्वितस्तेन मैधावी धृतिमालंब्य भार्गवः ।<br>
प्रययौ सहितः सख्या भ्रातॄणां तु दिदृक्षया ॥ २,४६.५ ॥<br><br>
स तान्दृष्ट्वाभिवाद्यैतान्दुःखितान्दुःखकर्शितः ।<br>
शोकामषयुतस्तैश्च सह त्स्थौ दिनत्रयम् ॥ २,४६.६ ॥<br><br>
ततोऽस्य सुमाहान्क्रोधः स्मरतो निधनं पितुः ।<br>
बभूव सहसा सर्वलोकसंहरणक्षमः ॥ २,४६.७ ॥<br><br>
मातुरर्थे कृतां पूर्वं प्रतिज्ञां सत्यसंगरः ।<br>
दृढीचकार हृदये सर्वक्षत्रवधोद्यतः ॥ २,४६.८ ॥<br><br>
क्षत्रवंश्यानशेषेण हत्वा तद्देहलोहितैः ।<br>
करिष्ये तर्पणं पित्रोरिति निश्चित्य भार्गवः ॥ २,४६.९ ॥<br><br>
भ्रातॄणां चैव सर्वेषामाख्यायात्मसमीहितम् ।<br>
प्रययौ तदनुज्ञातः कृत्वा संस्थांपितुः क्रियाम् ॥ २,४६.१० ॥<br><br>
अकृतव्रणसंयुक्तः प्राप्य माहिष्मतीं ततः ।<br>
तद्बाह्योपवने स्थित्वा सस्मार स महोदरम् ॥ २,४६.११ ॥<br><br>
स तस्मै रथचापाद्यं सहसाश्वसमन्वितम् ।<br>
प्रेषयामास रामाय सर्वसंहननानि च ॥ २,४६.१२ ॥<br><br>
रामोऽपि रथमारुह्य सन्नद्धः सशरं धनुः ।<br>
गृहीत्वापूरयच्छङ्खं रुद्रदत्तममित्रजित् ॥ २,४६.१३ ॥<br><br>
ज्याघोषं च चकारोच्चै रोदसी कंपयन्निव ।<br>
सहसाहोथ सारथ्यं चक्रे सारथिनां वरः ॥ २,४६.१४ ॥<br><br>
रथज्याशङ्खनादैस्तु वधात्पित्रोरमर्षिणः ।<br>
तस्याभून्नगरी सर्वा संक्षुब्धाश्च नरद्विपाः ॥ २,४६.१५ ॥<br><br>
रामं त्वागतमाज्ञाय सर्वक्षत्रकुलान्तकम् ।<br>
संक्षुब्धाश्चक्रुरुद्योगं संग्रामाय नृपात्मजाः ॥ २,४६.१६ ॥<br><br>
अथ पञ्चरथाः शुराः शूरसेनादयो नृप ।<br>
रामेण योद्धुं सहिता राजभिश्च क्रुरुद्यमम् ॥ २,४६.१७ ॥<br><br>
चतुरङ्गवलोपेतास्ततस्ते क्षत्रियर्षभाः ।<br>
राममासादयामासुः पतङ्गा इव पावकम् ॥ २,४६.१८ ॥<br><br>
निवार्य तानापततो रथेनैकेन भार्गवः ।<br>
युयुधे पार्थिवैः सर्वैः समरेऽमितविक्रमः ॥ २,४६.१९ ॥<br><br>
ततः पुनरभूद्युद्धं रामस्य सह राजभिः ।<br>
जघान यत्र संक्रुद्धो राज्ञां शतमुदारधीः ॥ २,४६.२० ॥<br><br>
ततः स शूरसेनादीन्हत्वा सबलवाहनान् ।<br>
त्रणेन पातयामास क्षितौ क्षत्रियमण्डलम् ॥ २,४६.२१ ॥<br><br>
ततस्ते भग्नसंकल्पा हतस्वबलवाहनाः ।<br>
हतशिष्टा नृपतयो दुद्रुवुः सर्वतोदिशम् ॥ २,४६.२२ ॥<br><br>
एवं विद्राव्य सैन्यानि हत्वा जित्वाथ संयुगे ।<br>
जघान शतशो राज्ञः शूराञ्छरवराग्निना ॥ २,४६.२३ ॥<br><br>
ततः क्रोधपरीतात्मा दग्धुकामोऽखिलां पुरीम् ।<br>
उदैरयद्भार्गवोऽस्त्रं कालाग्निसदृशप्रभम् ॥ २,४६.२४ ॥<br><br>
ज्वालाकवलिताशेषपुरप्राकारमालिनीम् ।<br>
पुरीं सहस्त्यश्वनरां स ददाहास्त्रपावकः ॥ २,४६.२५ ॥<br><br>
दह्यमानां पुरीं दृष्ट्वा प्राणत्राणपरायणः ।<br>
जीवनाय जगामाशु वीतिहोत्रो भयातुरः ॥ २,४६.२६ ॥<br><br>
अस्त्राग्निना पुरीं सर्वां दग्ध्वा हत्वा च शात्रवान् ।<br>
प्राशयानोऽखिलान् लोकान् साक्षात्काल इवान्तकः ॥ २,४६.२७ ॥<br><br>
अकृतव्रणसंयुक्तः सहसाहेन चान्वितः ।<br>
जगामरथघोषेण कंपयन्निव मेदिनीम् ॥ २,४६.२८ ॥<br><br>
विनिघ्नन् क्षत्रियान्सर्वान् संशाम्य पृथिवीतले ।<br>
महेन्द्राद्रिं ययौ रामस्तपसे धतमानसः ॥ २,४६.२९ ॥<br><br>
तस्मिन्नष्टचतुष्कं च यावत्क्षत्रसमुद्गमम् ।<br>
प्रत्येत्य भूयस्तद्धत्यै बद्धदीक्षो धृतव्रतः ॥ २,४६.३० ॥<br><br>
क्षत्रक्षेत्रेषु भूयश्च क्षत्रमुत्पादितं द्विजैः ।<br>
निजघान पुनर्भूमौ राज्ञ शतसहस्रशः ॥ २,४६.३१ ॥<br><br>
वर्षद्वयेन भूयोऽपि कृत्वा निःक्षत्रियां महीम् ।<br>
षट्चतुष्टयवर्षान्तं तपस्तेपे पुनश्च सः ॥ २,४६.३२ ॥<br><br>
भूयोऽपि राजन् संबुद्धं क्षत्रमुत्पादितं द्विजैः ।<br>
जघान भूमौ निःशेषं साक्षात्काल इवान्तकः ॥ २,४६.३३ ॥<br><br>
कालेन तावता भूयः समुत्पन्नं नृपात्त्वयम् ।<br>
निघ्नंश्चचार पृथिवीं वर्षद्वयमनारतम् ॥ २,४६.३४ ॥<br><br>
अलं रामेण राजेन्द्र स्मरता निधनं पितुः ।<br>
त्रिः सप्तकृत्वः पृथिवी तेन निःक्षत्रिया कृता ॥ २,४६.३५ ॥<br><br>
त्रिःसप्तकृत्वस्तन्माता यदुरः स्वमताडयत् ।<br>
तावद्रामेण तस्मात्तु क्षत्रमुत्सादितं भुवि ॥ २,४६.३६ ॥<br><br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे भार्गवचरिते षट्चत्वारिंशत्त मोऽध्यायः ॥ ४६॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
