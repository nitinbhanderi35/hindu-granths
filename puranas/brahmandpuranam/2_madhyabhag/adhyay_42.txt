<span style="font-size: 14pt; line-height: 200%">वसिष्ठ उवाच<br>
एवं संभ्रामितो रामो गणाधीशेन भूपते ।<br>
हर्षशोकसमाविष्टो विचिन्त्यात्मपराभवम् ॥ २,४२.१ ॥<br>
गणेशं चाभितो वीक्ष्य निर्विकारमवस्थितम् ।<br>
क्रोधाविष्टो भृशं भूत्वा प्राक्षिपत्स्वपरश्वधम् ॥ २,४२.२ ॥<br>
गणेशस्त्वभिवीक्ष्याथ पित्रा दत्तं परश्वधम् ।<br>
अमोघं कर्त्तुकामस्तु वामे तं दशनेऽग्रहीत् ॥ २,४२.३ ॥<br>
स तु दन्तः कुठारेण विच्छिन्नो भूतलेऽपतत् ।<br>
भुवि शोणितसंदिग्धो वज्राहत इवाचलः ॥ २,४२.४ ॥<br>
दन्तपातेन विद्वस्ता साब्धिद्वीपधरा धरा ।<br>
चकंपे पृथिवीपाल लोकास्त्रासमुपागताः ॥ २,४२.५ ॥<br>
हाहाकारो महानासी द्देवानां दिवि पश्यताम् ।<br>
कार्त्तिकेयादयस्तत्र चुक्रुशुर्भृशमातुराः ॥ २,४२.६ ॥<br>
अथ कोलाहलं श्रुत्वा दन्तपातध्वनिं तथा ।<br>
पार्वतीशङ्करौ तत्र समाजग्मतुरीश्वरौ ॥ २,४२.७ ॥<br>
हेरम्बं पुरतो दृष्ट्वा वक्रतुण्डैकदन्तिनम् ।<br>
पप्रच्छ स्कन्दं पार्वती किमेतदिति कारणम् ॥ २,४२.८ ॥<br>
स तु पृष्टस्तदा मात्रा सेनानीः सर्वमादितः ।<br>
वृत्तान्तं कथयामास मात्रे रामस्य शृण्वतः ॥ २,४२.९ ॥<br>
सा श्रुत्वोदन्तमखिलं जगतां जननी नृप ।<br>
उवाच शङ्करं रुष्टा पार्वती प्राणनायकम् ॥ २,४२.१० ॥<br>
पार्वत्युवाच<br>
अयं ते भार्गवः शंभो शिष्यः पुत्रः समोऽभवत् ।<br>
त्वत्तोलब्ध्वा परं तेजो वर्म त्रैलोक्यजिद्विभो ॥ २,४२.११ ॥<br>
कार्त्तवीर्यार्जुनं संख्ये जितवानूर्जितं नृपम् ।<br>
स्वकार्यं साधयित्वा तु प्रादात्तुभ्यं च दक्षिणाम् ॥ २,४२.१२ ॥<br>
यत्ते सुतस्य दशन कुठारेण न्यपातयत् ।<br>
अनेनैव कृतार्थस्त्वं भविष्यसि न संशयः ॥ २,४२.१३ ॥<br>
त्वमिमं भार्गवं शम्भो रक्षान्तेवासिसत्तमम् ।<br>
तव कार्याणि सर्वाणि साधयिष्यति सद्गुरोः ॥ २,४२.१४ ॥<br>
अह नैवात्र तिष्ठामि यत्त्वया विमता विभो ।<br>
पुत्राभ्यां सहिता यास्ये पितुः स्वस्य निकेतनम् ॥ २,४२.१५ ॥<br>
संतो भुजिष्यातनयं सत्कुर्वन्त्यात्मपुत्रवत् ।<br>
भवता तु कृतोनैव सत्कारो वचसापि हि ॥ २,४२.१६ ॥<br>
आत्मनस्तनयस्यास्य ततो यास्यामि दुःखिता ।<br>
वसिष्ठ उवाच<br>
एतच्छ्रुत्वा तु वचनं पार्वत्या भगवान्भवः ॥ २,४२.१७ ॥<br>
नोवाच किञ्चिद्वचनं साधु वासाधु भूपते ।<br>
सस्मार मनसा कृष्णं प्रणतक्लेशनाशनम् ॥ २,४२.१८ ॥<br>
गोलोकनाथं गोपीशं नानानुनयकोविदम् ।<br>
स्मृतमात्रोऽथ भगवान् केशवः प्रणतार्त्तिहा ।<br>
आजगाम दयासिंधुर्भक्तवश्योऽखिलेश्वरः ॥ २,४२.१९ ॥<br>
मेघश्यामो विशदवदनो रत्नकेयूरहारो विद्युद्वासा मकरसदृशे कुण्डले संदधानः ।<br>
बर्हापीडं मणिगणयुतं बिभ्रदीषत्स्मितास्यो गोपीनाथो गदितसुयशाः कौस्तुभोद्भासिवक्षाः ॥ २,४२.२० ॥<br>
राधया सहितः श्रीमान् श्रीदाम्ना चापराजितः ॥ २,४२.२१ ॥<br>
मुष्णंस्तेजांसि सर्वेषां स्वरुचा ज्ञानवारिधिः ।<br>
अथैनमागतं दृष्ट्वा शिवः संहृष्टमानसः ॥ २,४२.२२ ॥<br>
प्रणिपत्य यथान्यायं पूजयामास चागतम् ।<br>
प्रवेश्याभ्यन्तरे वेश्मराधया सहितं विभुम् ॥ २,४२.२३ ॥<br>
रत्नसिंहासने नम्ये सदारं स न्यवेशयत् ।<br>
थ तत्र गता देवी पार्वती तनयान्विता ॥ २,४२.२४ ॥<br>
ननाम चरणान्प्रभ्वोः पुत्राभ्यां सहिता मुदा ।<br>
थ रामोऽपि तत्रैव गत्वा नमितकन्धरः ॥ २,४२.२५ ॥<br>
पार्वत्याश्चरणोपान्ते पपाताकुलमानसः ।<br>
सा यदा नाभ्यनन्दत्तं भार्गवं प्रणतं पुरः ॥ २,४२.२६ ॥<br>
तदोवाच जगन्नाथः पार्वतीं प्रीणयन्गिरा ॥ २,४२.२७ ॥<br>
श्रीकृष्म उवाच<br>
अयि नगनं दिनि निन्दितचन्द्रमुखि त्वमिमं जमदग्निसुतम् ।<br>
नय निजहस्तसरोजसमर्पितम्स्तकमङ्कमनन्तगुणे ॥ २,४२.२८ ॥<br>
भवभयहारिणि शंभुविहारिणि कल्मषनाशिनि कुंभिगते ।<br>
तव चरणे पतितं सततं कृतकिल्बिषमप्यव देहि वरम् ॥ २,४२.२९ ॥<br>
श्रुणु देवि महाभागे वेदोक्तं वचनं मम ।<br>
यच्छ्रुत्वा हर्षिता नूनं भविष्यसि न संशयः ।<br>
विनायकस्ते तनयो महात्मा महतां महान् ॥ २,४२.३० ॥<br>
यं कामः क्रोध उद्वेगो भयं नाविशते कदा ।<br>
वेदस्मृतिपुराणेषु संहितासु च भामिनि ॥ २,४२.३१ ॥<br>
नामान्यस्योपदिष्टानि सुपुण्यानि महात्मभिः ।<br>
यानि तानि प्रवक्ष्यामि निखिलाघहराणि च ॥ २,४२.३२ ॥<br>
प्रमथानां गणा ये च नानारूपा महाबलाः ।<br>
तेषामीशस्त्वयं यस्माद्गणेशस्तेन कीर्त्तितः ॥ २,४२.३३ ॥<br>
भूतानि च भविष्याणि वर्त्तमानानि यानि च ।<br>
ब्रह्माण्डान्यखिलान्येव यस्मिंल्लंबोदरः स तु ॥ २,४२.३४ ॥<br>
यः स्थिरो देवयोगेन च्छिन्नं संयोजितं पुनः ।<br>
गजस्य शिरसा देवितेन प्रोक्तो गजाननः ॥ २,४२.३५ ॥<br>
चतुर्थ्यामुदितश्चन्द्रो दर्भिणा शप्त आतुरः ।<br>
अनेन विधृतो भाले भालचन्द्रस्ततः स्मृतः ॥ २,४२.३६ ॥<br>
शप्तः पुरा सप्तभिस्तु मुनिभिः संक्षयं गतः ।<br>
जातवेदा दीपितोऽभूद्येनासौशूर्पकर्णकः ॥ २,४२.३७ ॥<br>
पुरा देवासुरे युद्धे पूजितो दिविषद्गणैः ।<br>
विघ्नं निवारयामास विघ्ननाशस्ततः स्मृतः ॥ २,४२.३८ ॥<br>
अद्यायं देवि रामेण कुठारेण निपात्य च ।<br>
दशनं दैवतो भद्रे ह्येकदन्तः कृतोऽमुना ॥ २,४२.३९ ॥<br>
भविष्यत्यथ पर्याये ब्रह्मणो हरवल्लभे ।<br>
वक्रीभविष्यत्तुण्डत्वाद्वक्रतुण्डः स्मृतो बुधैः ॥ २,४२.४० ॥<br>
एवं तवास्य पुत्रस्य संति नामानि पार्वति ।<br>
स्मरणात्पापहारीणि त्रिकालानुगतान्यपि ॥ २,४२.४१ ॥<br>
अस्मात्त्रयोदशीकल्पात्पूर्वस्मिन्दशमीभवे ।<br>
मयास्मै तु वरो दत्तः सर्गदेवाग्रपूजने ॥ २,४२.४२ ॥<br>
जातकर्मादिसंस्कारे गर्भाधानादिकेऽपि च ।<br>
यात्रायां च वणिज्यादौ युद्धे देवार्चने शुभे ॥ २,४२.४३ ॥<br>
संकष्टे काम्यसिद्ध्यर्थं पूजयेद्यो गजाननम् ।<br>
तस्य सर्वाणि कार्याणि सिद्ध्यन्त्येव न संशयः ॥ २,४२.४४ ॥<br>
वसिष्ठ उवाच<br>
इत्युक्तं तु समाकर्ण्य कृष्णेन सुमहात्मना ।<br>
पार्वती जगतां नाथा विस्मितासीच्छुभानना ॥ २,४२.४५ ॥<br>
यदा नैवोत्तरं प्रादात्पार्वती शिवसन्निधौ ।<br>
तदा राधाब्रवीद्देवीं शिवरूपा सनातनी ॥ २,४२.४६ ॥<br>
श्रीराधोवाच ।<br>
प्रकृतिः पुरुषश्चोभावन्योन्याश्रयविग्रहौ ।<br>
द्विधा भिन्नौ प्रकाशेते प्रपञ्चेऽस्मिन् यथा तथा ॥ २,४२.४७ ॥<br>
त्वं चाहमावयोर्देवि भेदो नैवास्ति कश्चन ।<br>
विष्णुस्त्वमहमेवास्मि शिवो द्विगुणतां गतः ॥ २,४२.४८ ॥<br>
शिवस्य हृदये विष्णुर्भवत्या रूपमास्थितः ।<br>
मम रूपं समास्थाय विष्णोश्च हृदये शिवः ॥ २,४२.४९ ॥<br>
एष रामो महाभागे वैष्णवः शैवतां गतः ।<br>
गणेशोऽयं शिवः साक्षाद्वैष्णवत्वं समास्थितः ॥ २,४२.५० ॥<br>
एतयोरोवयोः प्रभवोश्चापि भेदो न दृश्यते ।<br>
एवामुक्त्वा तु सा राधा क्रोडे कृत्वा गजाननम् ॥ २,४२.५१ ॥<br>
मूर्ध्न्युपाघ्राय पस्पर्श स्वहस्तेन कपोलके ।<br>
स्पृष्टमात्रे कपोले तु क्षतं पूर्त्तिमुदागतम् ॥ २,४२.५२ ॥<br>
पार्वती मुप्रसन्नाभूदनुनीताथ राधया ।<br>
पादयोः पतितं राममुत्थाप्य निजपाणिना ॥ २,४२.५३ ॥<br>
क्रोडीचकार सुप्रीता मूर्ध्न्यु पाघ्राय पार्वती ।<br>
एवं तयोस्तु सत्कारं दृष्ट्वा रामगणेशयोः ॥ २,४२.५४ ॥<br>
कृष्णः स्कन्दमुपाकृष्य स्वाङ्के प्रेम्णा न्यवेशयत् ।<br>
अथ शंभुरपि प्रीतः श्रीदामानं पस्थितम् ॥ २,४२.५५ ॥<br>
स्वोत्संगे स्थापयामास प्रेम्णा मत्कृत्य मानदः ॥ २,४२.५६ ॥<br>
इति श्रीब्रह्माण्डे महापुराणे वायुप्रोक्ते मध्यभागे तृतीय<br>
उपोद्धातपादे भार्गवचरिते द्विचत्वारिंशत्तमोऽध्यायः ॥ ४२॥<br>
</span>
