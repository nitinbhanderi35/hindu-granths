वसिष्ठ उवाच<br>
राजन्नेवं भृगुर्विद्वान्पश्यञ्जनपदान्बहून् ।<br>
समाजगाम धर्मात्माकृतव्रणसमन्वितः ॥ २,४४.१ ॥<br><br>
निलिल्युः क्षत्त्रियाः सर्वे यत्र तत्र निरीक्ष्य तम् ।<br>
व्रजन्तं भार्गवं मार्गे प्राणरक्षणतत्पराः ॥ २,४४.२ ॥<br><br>
अथाससाद राजेन्द्र रामः स्वपितुराश्रमम् ।<br>
शान्तसत्त्वसमाकीर्णं वेदध्त्रनिनिनादितम् ॥ २,४४.३ ॥<br><br>
यत्र सिंहा मृगा गावो नागमार्ज्जारमूषकाः ।<br>
समं च रन्ति संहृष्टा भयं त्यक्त्वा सुदूरतः ॥ २,४४.४ ॥<br><br>
यत्र धूमं समीक्ष्यैव ह्यग्निहोत्रसमुद्भवम् ।<br>
उन्नदन्ति मयूराश्च नृत्यन्ति च महीपने ॥ २,४४.५ ॥<br><br>
यत्र सायन्तने काले सूर्यस्याभिमुखं द्विजैः ।<br>
जलाञ्जलीन्प्रक्षिपद्भिः क्रियते भूर्चलाविला ॥ २,४४.६ ॥<br><br>
यत्रान्तेवासिभिर्नित्यं वेदाः शास्त्राणि संहिताः ।<br>
अभ्यस्यन्ते मुदा युक्तैर्ब्रह्मचर्यव्रते स्थितैः ॥ २,४४.७ ॥<br><br>
अथ रामः प्रसन्नात्मा पश्यन्नाश्रमसंपदम् ।<br>
प्रविवेश शनै राजन्नकृतव्रणसंयुतः ॥ २,४४.८ ॥<br><br>
जयशब्दं नमःशब्दं प्रोच्चरद्भिर्द्विजात्मजैः ।<br>
द्विजैश्च सत्कृतो रामः परं हर्षमुपागतः ॥ २,४४.९ ॥<br><br>
आश्रमाभ्यन्तरे तत्र संप्रविश्य निजं गृहम् ।<br>
ददर्श पितरं रामो जमदग्निं तपोनिधिम् ॥ २,४४.१० ॥<br><br>
साक्षाद्भृगुमिवासीनं निग्रहानुग्रहक्षमम् ।<br>
पपात चरणोपान्ते ह्यष्टाङ्गालिङ्गितावनिः ॥ २,४४.११ ॥<br><br>
रामोऽहं तवा दासोऽस्मि प्रोच्चरन्निति भूपते ।<br>
जग्राह चरणौ चापि विधिवत्सज्जनाग्रणीः ॥ २,४४.१२ ॥<br><br>
अथ मातुश्च चरणवभिवाद्य कृताञ्जलिः ।<br>
उवाच प्रणतो वाक्यं तयोः संहर्षकारणम् ॥ २,४४.१३ ॥<br><br>
राम उवाच<br>
पितस्तव प्रभावेण तपसोऽतिदुरासदः ।<br>
कार्त्तवीर्यो हतो युद्धे समुत्रबलवाहनः ॥ २,४४.१४ ॥<br><br>
यस्तेऽपराधं कृतवान्दुष्टमन्त्रिप्रचोदितः ।<br>
तस्य दण्डो मया दत्तः प्रसह्य मुनिपुङ्गव ॥ २,४४.१५ ॥<br><br>
भवन्तं तु नमस्कृत्य गतोऽहं ब्रह्मणोंऽतिकम् ।<br>
तं नमस्कृत्य विधिवत्स्वकार्यं प्रत्यवेदयम् ॥ २,४४.१६ ॥<br><br>
समामुवाच भगवाञ्छ्रुत्वा वृत्तान्तमादितः ।<br>
व्रज स्वकार्यसिद्ध्यर्थं शिवलोकं सनातनम् ॥ २,४४.१७ ॥<br><br>
श्रुत्वाहं तद्वयस्तात नमस्कृत्य पिता महम् ।<br>
गतवाञ्छिवलोकं वै हरदर्शनकाङ्क्षया ॥ २,४४.१८ ॥<br><br>
प्रविश्य तत्र भगवन्नुमया सहितः शिवः ।<br>
नमस्कृतो मया देवो वाञ्छितार्थ प्रदायकः ॥ २,४४.१९ ॥<br><br>
तदग्रे निखिलः स्वीयो वृत्तान्तो विनिवेदितः ।<br>
मया समाहितधिया स सर्वं श्रुतवानपि ॥ २,४४.२० ॥<br><br>
श्रुत्वा विचार्य त त्सर्वं ददौ मह्यं कृपान्वितः ।<br>
त्रैलोक्यविजयं नाम कवचं सर्वसिद्धिदम् ॥ २,४४.२१ ॥<br><br>
तल्लब्ध्वा तं नमस्कृत्य पुष्करं समुपागतः ।<br>
तत्राहं साधयित्वा तु कवचं हृष्टमानसः ॥ २,४४.२२ ॥<br><br>
कार्त्तवीर्यं निहत्याजौ शिवलोकं पुनर्गतः ।<br>
तत्र तौ तु मया दृष्टौ द्वारे स्कन्दविनायकौ ॥ २,४४.२३ ॥<br><br>
तौनमस्कृत्य धर्मज्ञ प्रवेष्टुं चोद्यतोऽभवम् ।<br>
स मामवेक्ष्य गामपो विशन्तं त्वरयान्वितम् ॥ २,४४.२४ ॥<br><br>
वारयामास सहसा नाद्यावसर इत्यथ ।<br>
मम तेन पितस्तत्र वाग्युद्धं हस्तकर्षणम् ॥ २,४४.२५ ॥<br><br>
सञ्जातपरशुक्षेममतोऽभूद्भृगुनन्दन ।<br>
स तज्ज्ञात्वा समुद्गृह्य मामधश्चोर्द्ध्वमेव च ॥ २,४४.२६ ॥<br><br>
करेण भ्रामयामास पुनश्चानीतवांस्ततः ।<br>
तं दृष्ट्वातिक्रुधा क्षिप्तः कुठारो हि मया ततः ॥ २,४४.२७ ॥<br><br>
दन्तो निपति,स्तस्य ततो देव उपागतः ।<br>
पार्वती तत्र रुष्टाभूत्तदा कृष्णः समागतः ॥ २,४४.२८ ॥<br><br>
राधया सहितस्तेन सानुनीता वरं ददौ ।<br>
मह्यं कृष्मो जगामाथ तेन मैत्रीं विधाय च ॥ २,४४.२९ ॥<br><br>
ततः प्रणम्य देवेशौ पार्वतीपरमेश्वरौ ।<br>
आगतस्तव सान्निध्यमकृतव्रणसंयुतः ॥ २,४४.३० ॥<br><br>
वसिष्ठ उवाच<br>
इत्यक्त्वा भार्गवो रामो विरराम च भूपते ।<br>
जमदग्निरुवाचेदं रामं शत्रुनिबर्हणम् ॥ २,४४.३१ ॥<br><br>
जमदग्निरुवाच<br>
क्षत्रहत्याभिभूतस्त्वं तावद्दोषोपशान्तये ।<br>
प्रयश्चित्तं ततस्तावद्यथावत्कर्तुमर्हसि ॥ २,४४.३२ ॥<br><br>
इत्युक्तः प्राह पितरं रामो मतिमतां वरः ।<br>
प्रायश्चित्तं तु तद्योग्यं त्वं मे निर्देष्टुमर्हसि ॥ २,४४.३३ ॥<br><br>
जमदग्निरुवाच<br>
व्रतैश्च नियमैश्चैव कर्षयन्देहमात्मनः ।<br>
शाकमूलफलाहारो द्वादशाब्दं तपश्चर ॥ २,४४.३४ ॥<br><br>
वसिष्ठ उवाच<br>
इत्युक्तः प्रणिपत्यैनं मातरं च भृगूद्वहः ।<br>
प्रययौ तपसे राजन्नकृतव्रणसंयुतः ॥ २,४४.३५ ॥<br><br>
स गत्वा पर्वत वरं महेन्द्रमरिकर्षणः ।<br>
कृत्वाऽश्रमपदं तस्मिंस्तपस्तेपे सुदुश्चरम् ॥ २,४४.३६ ॥<br><br>
व्रतैस्तपोभिर्नियमैर्देवताराधनैरपि ।<br>
निन्ये वर्षाणि कति चिद्रामस्तस्मिन्महामनाः ॥ २,४४.३७ ॥<br><br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे<br>
सगरोपाख्याने भार्गवचरिते चतुश्चत्वारिंशत्तमोऽध्यायः ॥ ४४॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
