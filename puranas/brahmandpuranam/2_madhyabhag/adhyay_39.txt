वसिष्ठ उवाच<br>
मत्स्यराजे निपतिते राजा युद्धविशारदः ।<br>
राजेन्द्रान्प्रेरयामास कार्त्तवीर्यो महाबलः ॥ २,३९.१ ॥<br><br>
बृहद्बलः सोमदत्तो विदर्भो मिथिलेश्वरः ।<br>
निषधाधिपतिश्चैव मगधाधिपतिस्तथा ॥ २,३९.२ ॥<br><br>
आययुः समरे योद्धं भार्गवेद्रेण भूपते ।<br>
वर्षन्तः शरजालानि नानायुद्धविशारदाः ॥ २,३९.३ ॥<br><br>
वीराभिमानिनः सर्वे हैहयस्याज्ञया तदा ।<br>
पिनाकहस्तः स भृगुर्ज्वलदग्निशिखोपमः ॥ २,३९.४ ॥<br><br>
चिक्षेप नागपाशं च आभिमन्त्र्य शरोत्तमम् ।<br>
तदस्त्रं भार्गवे द्रेण क्षिप्तं संग्राममूर्द्धनि ॥ २,३९.५ ॥<br><br>
चकर्त्त गारुडास्त्रेण सोमदत्तो महाबलः ।<br>
ततः क्रुद्धो महाभागो रामः शत्रुविदारणः ॥ २,३९.६ ॥<br><br>
रुद्रदत्तेन शूलेन सोमदत्तं जघान ह ।<br>
बृहद्बलं च गदया विदर्भं मुष्टिना तथा ॥ २,३९.७ ॥<br><br>
मैथिलं मुद्गरेणैव शक्त्या च निषधाधिपम् ।<br>
मागधञ्चरणाघातैरस्त्रजालेन सैनिकान् ॥ २,३९.८ ॥<br><br>
निहत्य निखिलां सेनां संहाराग्निसमीरणे ।<br>
दुद्राव कार्त्तवीर्यं च जामदग्न्यो महाबलः ॥ २,३९.९ ॥<br><br>
दृष्ट्वा तं योद्धुमायान्तं राजानोऽन्ये महारथाः ।<br>
कार्य्याकार्यविधानज्ञाः पृष्टे कृत्वा च हैहयम् ॥ २,३९.१० ॥<br><br>
रामेण युयुधुश्चैव दर्शयन्तश्च सौहृदम् ।<br>
कान्यकुब्जाश्च शतशः सौराष्ट्रावन्तयस्तथा ॥ २,३९.११ ॥<br><br>
चक्रुश्च शरजालानि रामस्य च समन्ततः ।<br>
शरजालावृतस्तेषां रामः संग्राममूर्द्धनि ॥ २,३९.१२ ॥<br><br>
न चादृश्यत राजेन्द्र तदा स त्वकृतव्रणः ।<br>
सस्मार रामचरितं यदुक्तं हरिणेन वै ॥ २,३९.१३ ॥<br><br>
कुशलं भार्गवेन्द्रस्य याचमानो हरिं मुनिः ।<br>
एतस्मिन्नेव काले तु रामः शस्त्रास्त्रकोविदः ॥ २,३९.१४ ॥<br><br>
विधूय शरजालानि वायव्यास्त्रेण मन्त्रवित् ।<br>
उदतिष्ठद्रणाकाङ्क्षी नीहारादिव भास्करः ॥ २,३९.१५ ॥<br><br>
त्रिरात्रं समरे रामस्तैः सार्द्धं युयुधे बली ।<br>
द्वादशाक्षौहिणीस्तत्र चिच्छेद लघुविक्रमः ॥ २,३९.१६ ॥<br><br>
रम्भास्तम्भवनं यद्वत्परश्वधवरायुधः ।<br>
सर्वांस्तान्भूपवर्गांश्च तदीयश्च महाचमूः ॥ २,३९.१७ ॥<br><br>
दृष्ट्वा विनिहतां तेन रामेण सुमहात्मना ।<br>
आजगाम महावीर्यः सुचन्द्रः सूर्यवंशजः ॥ २,३९.१८ ॥<br><br>
लक्षराजन्यसंयुक्तः सप्ताक्षौहिणिसंयुतः ।<br>
तत्रानेकमहावीरा गर्जन्तस्तोयदा इव ॥ २,३९.१९ ॥<br><br>
कंपयन्तो भुवं राजन् युयुधुर्भार्गवेण च ।<br>
तेः प्रयुक्तानि शस्त्राणि महास्त्राणि च भूपते ॥ २,३९.२० ॥<br><br>
क्षणेन नाशयामास भार्गवेन्द्रः प्रतापवान् ।<br>
गृहीत्वा परशुं दिव्यं कालातकयमोपमम् ॥ २,३९.२१ ॥<br><br>
कालयन्सकला सेनां चिच्छेद भुगुनन्दनः ।<br>
कर्षकस्तु यथा क्षेत्रे पक्वं धान्यं तथा तृणम् ॥ २,३९.२२ ॥<br><br>
निशेषयति दात्रेण तथा रामेण तत्कृतम् ।<br>
लक्षराजन्यसैन्यं तददृष्ट्वा रामेण दारितम् ॥ २,३९.२३ ॥<br><br>
सुचन्द्रः पृथिवीपालो युयुधे संगरे नृप ।<br>
तावुभौ तत्र संक्षुब्धौ नानाशस्त्रास्त्रकोविदौ ॥ २,३९.२४ ॥<br><br>
युयुधाते महावीरौ मुनीशनृपतीश्वरौ ।<br>
रामोऽस्मै यानि शस्त्राणि चिक्षेपास्त्राणि चापि हि ॥ २,३९.२५ ॥<br><br>
तानि सर्वाणि चिच्छेद सुचन्द्रो युद्ध पण्डितः ।<br>
ततः क्रुद्धो रणे रामः सुचन्द्रं पृथिवीश्वरम् ॥ २,३९.२६ ॥<br><br>
कृतप्रतिकृताभिज्ञं ज्ञात्वोपस्पृश्य वार्यथ ।<br>
नारायणास्त्रं विशिखे संदधे चानिवारितम् ॥ २,३९.२७ ॥<br><br>
तदस्त्रं शतसूर्याभं क्षिप्तं रामेण धीमता ।<br>
हृष्टोत्तीर्य रथात्सद्यः सुचन्द्रः प्रणनाम ह ॥ २,३९.२८ ॥<br><br>
सर्वास्त्रपूज्यं तच्चापि नारायणविनिर्मितम् ।<br>
तमेवं प्रणतं त्यक्त्वा यथौ नारायमन्तिकम् ॥ २,३९.२९ ॥<br><br>
विस्मितोऽभूत्तदा रामः समरे शत्रसूदनः ।<br>
दृष्ट्वा व्यर्थं महास्त्रं तद्भूपं स्वस्थं विलोक्य च ॥ २,३९.३० ॥<br><br>
रामः शक्तिं च मुसलं तोमरं पट्टिशं तथा ।<br>
गदां च परशुं कोपाच्छिक्षेप नृपमूर्द्धनि ॥ २,३९.३१ ॥<br><br>
जग्राह तानि सर्वाणि सुचन्द्रो लीलयैव हि ।<br>
चिक्षेप शिवशूलं च रामो नृपतये यदा ॥ २,३९.३२ ॥<br><br>
बभूव पुष्पमालां च तच्छूलं नृपतेर्गले ।<br>
ददर्श च पुरस्तस्य भद्रकालीं जगत्प्रसूम् ॥ २,३९.३३ ॥<br><br>
वहन्तीं मुण्डमालां च विकटास्यां भयङ्करीम् ।<br>
सिंहस्थां च त्रिनेत्रां च त्रिशूलवरधारिणीम् ॥ २,३९.३४ ॥<br><br>
दृष्ट्वा विहाय शस्त्रास्त्रं नमस्कृत्य समैडत ।<br>
राम उवाच<br>
नमोस्तु ते शङ्करवल्लभायै जगत्सवित्र्यै समलङ्कृतायै ॥ २,३९.३५ ॥<br><br>
नानाविभूषाभिरिभारिगायै प्रपन्नरक्षाविहितोद्यमायै ।<br>
दक्षप्रसूत्यै हिमवद्भवायै महेश्वरार्द्धङ्गसमास्थितायै ॥ २,३९.३६ ॥<br><br>
काल्यै कलानाथकलाधरायै भक्तप्रियायै भुवनाधिपायै ।<br>
ताराभिधायै शिवतत्परायै गणेश्वराराधितपादुकायै ॥ २,३९.३७ ॥<br><br>
परात्परायै परमेष्ठिदायै तापत्रयोन्मूलनचिन्तनायै ।<br>
जगद्धितायास्तपुरत्रयायै बालादिकायै त्रिपुराभिधायै ॥ २,३९.३८ ॥<br><br>
समस्तविद्यासुविलासदायै जगज्जनन्यै निहिताहितायै ।<br>
बकाननायै बहुसाख्यदायै विध्वस्तनानासुरदान्वायै ॥ २,३९.३९ ॥<br><br>
वराभयालङ्कृतदोर्लतायै समस्तगीर्वाणनमस्कृतायै ।<br>
पीतांबरायै पवनाशुगायै शुभप्रदायै शिवसंस्तुतायै ॥ २,३९.४० ॥<br><br>
नागारिगायै नवखण्डपायै नीलाचलाभां गलसत्प्रभायै ।<br>
लघुक्रमायै ललिताभिधायै लेखाधिपायै लवणाकरायै ॥ २,३९.४१ ॥<br><br>
लोलेक्षणायै लयवर्जितायै लाक्षारसालङ्कृतपङ्कजायै ।<br>
रमाभिधायै रतिसुप्रियायै रोगापहायै रचिताखिलायै ॥ २,३९.४२ ॥<br><br>
राज्यप्रदायै रमणोत्सुकायै रत्नप्रभायै रुचिरांबरायै ।<br>
नमो नमस्ते परतः पुरस्तात्पार्श्वाधरोर्ध्वं च नमो नमस्ते ॥ २,३९.४३ ॥<br><br>
सदा च सर्वत्र नमो नमस्ते नमो नमस्तेऽखिलविग्रहायै ।<br>
प्रसीद देवेशि मम प्रतिज्ञां पुरा कृतां पालय भद्रकालि ॥ २,३९.४४ ॥<br><br>
त्वमेव माता च पिता त्वमेव जगत्त्रयस्यापि नमो नमस्ते ।<br>
वसिष्ठ उवाच<br>
एवं स्तुता तदा देवी भद्रकाली तरस्विनी ॥ २,३९.४५ ॥<br><br>
उवाच भार्गवं प्रीता वरदानकृतोत्सवा ।<br>
भद्रकाल्युवाच<br>
वत्स राम महाभाग प्रीतास्मि तव सांप्रतम् ॥ २,३९.४६ ॥<br><br>
वरं वरय मत्तो यस्त्वया चाभ्यर्थिता हृदि ।<br>
राम उवाच<br>
मातर्यदि वरो देयस्त्वया मे भक्तव त्सले ॥ २,३९.४७ ॥<br><br>
तत्सुचन्द्रं जये युद्धे तवानुग्रहभाजनम् ।<br>
इति मेऽभिहितं देवि कुरु प्रीतेन चेतसा ॥ २,३९.४८ ॥<br><br>
येन केनाप्युपायेन जगन्मातर्नमोऽस्तु ते ।<br>
भद्रकाल्युवाच<br>
आग्नेयास्त्रेण राजेन्द्रं सुचन्द्रं नय मद्गृहम् ॥ २,३९.४९ ॥<br><br>
ममातिप्रियमद्यैव पार्षदो मे भवत्वयम् ।<br>
वसिष्ठ उवाच<br>
इत्युक्तमाकर्ण्य स भार्गवेन्द्रो देव्याः प्रियं कर्तुमथोद्यतोऽभूत् ॥ २,३९.५० ॥<br><br>
प्राणान्नियम्याचमनं च कृत्वा सुचन्द्रमुद्दिश्य च तत्समादधे ।<br>
अस्त्रं प्रयुक्तं नृपतेर्वधाय रामेण राजन् प्रसभं तदा तत् ॥ २,३९.५१ ॥<br><br>
दग्ध्वा वपुर्भूतमयं तदीयं निनाय लोकं परदेवतायाः ।<br>
ततस्तु रामेण कृतप्रणामा सा भद्रकालो जगदादिकर्त्री ॥ २,३९.५२ ॥<br><br>
अन्तर्हिताभूदथ जामदग्न्यस्तस्थौ रणेभूपवधाभिकाङ्क्षी ॥ २,३९.५३ ॥<br><br>
इति श्रीब्रह्माण्डे महापुराणे वायुप्रोक्ते मध्यभागे तृतीय<br>
उपोद्धातपादे भार्गवचरिते एकोनचत्वारिंशत्तमोऽध्यायः ॥ ३९॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
