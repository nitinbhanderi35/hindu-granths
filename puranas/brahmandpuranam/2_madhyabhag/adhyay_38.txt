<span style="font-size: 14pt; line-height: 200%">वसिष्ठ उवाच<br>
अन्तर्द्धानं गते कृष्णे रामस्तु सुमहायशाः ।<br>
समुद्रिक्तमथात्मानं मेने कृष्णानुभावतः ॥ २,३८.१ ॥<br>
अकृतव्रणसंयुक्तः प्रदीप्ताग्निरिव ज्वलन् ।<br>
समायातो भार्गवोऽसीपुरीं महिष्मतीं प्रति ॥ २,३८.२ ॥<br>
यत्र पापहरा पुण्या नर्मदा सरितां वरा ।<br>
पुनाति दर्शनादेव प्राणिनः पापिनो ह्यपि ॥ २,३८.३ ॥<br>
पुरा त्रय हरेणापि निविष्टेन महात्मना ।<br>
त्रिपुरस्य विनाशाय कृतो यत्नो महीपते ॥ २,३८.४ ॥<br>
तत्र किं वर्ण्यते पुण्यं नृणां देवस्वरूपिणाम् ।<br>
सदृष्ट्वा नर्मदां भूप भर्गवः कुलनन्दनः ॥ २,३८.५ ॥<br>
नमश्चकार सुप्रीतः शत्रुसाधनतत्परः ।<br>
नमोऽस्तु नर्मदे तुभ्यं हरदेहसमुद्भवे ॥ २,३८.६ ॥<br>
क्षिप्रं नाशय शत्रून्मे वरदा भव शोभने ।<br>
इत्येवं स नमस्कृत्य नर्मदां पापनाशिनीम् ॥ २,३८.७ ॥<br>
दूतं प्रस्थापयामास कार्त्तवीर्यार्जुनं प्रति ।<br>
दूत राजात्वया वाच्यो यदहं वच्मि तेऽनघ ॥ २,३८.८ ॥<br>
न संदेहस्त्वया कार्यो दूतः क्वापि न बध्यते ।<br>
यद्बलं तु समाश्रित्य जमदग्निमुनिं नृपः ॥ २,३८.९ ॥<br>
तिरस्त्वं कृतवान्मूढ तत्पुत्रो योद्धुमागतः ।<br>
शीघ्रं निर्गच्छ मन्दात्मन्युद्धं रामाय देहि तत् ॥ २,३८.१० ॥<br>
भार्गवं त्वं समासाद्य गच्छ लोकान्तरं त्वरा ।<br>
इत्येवमुक्त्वा राजानं श्रुत्वा तस्य वचस्तथा ॥ २,३८.११ ॥<br>
शीघ्रमागच्छ भद्रं ते विलंबो नेह शस्यते ।<br>
तेनैवमुक्तो दूतस्तु गतो हैहयभूपतिम् ॥ २,३८.१२ ॥<br>
रामोदितं तत्सकलं श्रावयामास संसदि ।<br>
स राजात्रेयभक्तस्तु महाबलपराक्रमः ॥ २,३८.१३ ॥<br>
चुक्रोध श्रुत्वा वाच्यं तद्दूतमुत्तरमावहत् ।<br>
कार्त्तवीर्य उवाच<br>
मया भुजबलेनैव दत्तदत्तेन मेदिनी ॥ २,३८.१४ ॥<br>
जिता प्रसह्य भूपालान्बद्ध्वानीय निजं पुरम् ।<br>
तद्बलं मयि वर्त्तेत युद्धं दास्ये तवाधुना ॥ २,३८.१५ ॥<br>
इत्युत्क्वा विससर्ज्जाशु दूतं हैहयभूपतिः ।<br>
सेनाध्यक्षं समाहूय प्रोवाच वदतां वरः ॥ २,३८.१६ ॥<br>
सज्जं कुरु महाभाग सैन्यं मे वीरसंमतः ।<br>
योत्स्ये रामेण भृगुणा विलंबो मा भवत्विति ॥ २,३८.१७ ॥<br>
एवमुक्तो महावीरः सेनाध्यक्षः प्रतापनः ।<br>
सैन्यं सज्जं विधायाशु चतुरङ्ग न्यवेदयत् ॥ २,३८.१८ ॥<br>
सैन्यं सज्जं समाकर्ण्य कार्त्तवीर्यो नृपो मुदा ।<br>
सूतोपनीतं स्वरथमारुरोह विशांपते ॥ २,३८.१९ ॥<br>
तस्य राज्ञः समन्तात्तु सामन्ता मण्डलेश्वराः ।<br>
अनेकाक्षौहिणीयुक्ताः परिवार्योपतस्थिरे ॥ २,३८.२० ॥<br>
नागास्तु कोटिशस्तत्र हयस्यन्दनपत्तयः ।<br>
असंख्याता महाराज सैन्ये सागरसन्निभे ॥ २,३८.२१ ॥<br>
दृश्यन्ते तत्र भूपाला नानावंशसमुद्भवाः ।<br>
महावीरा महाकाया नानायुद्धविशारदाः ॥ २,३८.२२ ॥<br>
नानाशस्त्रास्त्रकुशला नानावाहगता नृपाः ।<br>
नानालङ्कारसंयुक्ता मत्ता दानविभूषिताः ॥ २,३८.२३ ॥<br>
महामात्रकृतेद्देशा भान्ति नागा ह्यनेकशः ।<br>
नानाज्ञातिसमुत्पन्ना हयाः पवनरंहसः ॥ २,३८.२४ ॥<br>
प्लवन्तो भान्ति भूपाल सादिभिः कृतशिक्षणाः ।<br>
स्यन्दनानि सुदीर्घाणि जवनाश्वयुतानि च ॥ २,३८.२५ ॥<br>
चक्रनिर्घोषयुक्तानि प्रावृण्मेघोपमानि च ।<br>
पदातयस्तु राजन्ते खड्गचर्मधरा नृप ॥ २,३८.२६ ॥<br>
अहंपूर्वमहंपूर्वमित्यहंपूर्वकान्विताः ।<br>
यदा प्रचलितं सैन्यं कार्त्तवीर्यार्जुनस्य वै ॥ २,३८.२७ ॥<br>
तदा प्राच्छादितं व्योम रजसा च दिशो दश ।<br>
नानावादित्रनिर्घोषैर्हयानां ह्रेषितैस्तथा ॥ २,३८.२८ ॥<br>
गजानां बृंहितै राजन्व्याप्तं गगनमण्डलम् ।<br>
मार्गे ददर्श राजेन्द्रो विपरीतानि भूपते ॥ २,३८.२९ ॥<br>
शकुनानि रणे तस्य मृत्युदौत्यकराणि च ।<br>
मुक्तकेशां छिन्ननासां रुदतीं च दिगंबराम् ॥ २,३८.३० ॥<br>
कृष्णवस्त्रपरीधानां वनितां स ददर्श ह ।<br>
कुचैलं पतितं भग्नं नग्नं काषायवाससम् ॥ २,३८.३१ ॥<br>
अङ्गहीनं ददर्शासौ नरं दुःशितमानसम् ।<br>
गोधां च शशकं शल्यं रिक्तकुम्भं सरीमृपम् ॥ २,३८.३२ ॥<br>
कार्पासं कच्छपं तैलं लवणं चास्थिखण्डकम् ।<br>
स्वदक्षिणे शृगालं च कुर्वन्तं भैर्वं रवम् ॥ २,३८.३३ ॥<br>
रोगिणं पुंल्कसं चैव वृषं च श्येनभल्लुकौ ।<br>
दृष्ट्वापि प्रययौ योद्धुं कालपाशावृतो हझात् ॥ २,३८.३४ ॥<br>
नर्मदोत्तरतीरस्थो ह्यकृतव्रणसंयुतः ।<br>
वटच्छायासमासीनो रामोऽपश्यदुपागतम् ॥ २,३८.३५ ॥<br>
कार्त्तवीर्यं नृपवरं शतकोटिनृपान्वितम् ।<br>
सहस्राक्षौहिणीयुक्तं दृष्ट्वा बभूव ह ॥ २,३८.३६ ॥<br>
अद्य मे सिद्धिमायातं कार्यं चिरसमीहितम् ।<br>
यद्दृष्टिगोचरो जातः कार्तवीर्यो नृपाधमः ॥ २,३८.३७ ॥<br>
इत्येवमुक्त्वा चोत्थाय धृत्वा परशुमायुधम् ।<br>
व्यञ्जृभतारिनाशायसिंहः क्रुद्धो यथा तथा ॥ २,३८.३८ ॥<br>
दृष्ट्वा समुद्यतं रामं सैनिकानां वधाय च ।<br>
चकंपिरे भृशं सर्वे मृत्योरिव शरीरिणः ॥ २,३८.३९ ॥<br>
स यत्र यत्रानिलरंहसं भृगुश्चिक्षेप रोषेण युतः परश्वधम् ।<br>
ततस्ततश्छिन्नभुजोरुकङ्घरा नागा हयाः शूरनरा निपेतुः ॥ २,३८.४० ॥<br>
यथा गजेन्द्रो मदयुक्समन्ततो नालं वनं भर्द्दयति प्रधावन् ।<br>
तथैव रामोऽपि मनोनिलौजा विमर्द्दयामास नृपस्य सेनाम् ॥ २,३८.४१ ॥<br>
दृष्ट्वा तमित्थं प्रहरन्तमोजसा रामं रणे शस्त्रभृतां वरिष्ठम् ।<br>
उद्यम्य चापं महदास्थितो रथं सृज्यं च कृत्वा किलमन्स्यराजः ॥ २,३८.४२ ॥<br>
आकृष्य वाणाननलोग्रतेजसः समाकिरन्भार्गवमाससाद ।<br>
दृष्ट्वा तमायान्तमथो महात्मा रामो गृहीत्वा धनुषं महोग्रम् ॥ २,३८.४३ ॥<br>
वायव्यमस्त्रं विदधे रुषाप्लुतो निवारयन्मङ्गलबाणवर्षम् ।<br>
स चापि राजातिबलो मनस्वी ससर्ज रामाय तु पर्वतास्त्रम् ॥ २,३८.४४ ॥<br>
तस्तंभ तेनातिबलं तदस्त्रं वायव्यमिष्वस्त्रविधानदक्षः ।<br>
रामोऽपि तत्रातिबलं विदित्वा तं मत्स्यराजं विविधास्त्रपूगैः ॥ २,३८.४५ ॥<br>
किरन्तमाजौ प्रसभं सुमोच नारायणास्त्रं विधिमन्त्रयुक्तम् ।<br>
नारायणास्त्रे भृगुणा प्रयुक्ते रामेण राजन्नृपतेर्वधाय ॥ २,३८.४६ ॥<br>
दिशस्तु सर्वाः सुभृशं हि तेजसा प्रजज्वलुर्मत्स्यपतिश्चकंपे ।<br>
रामस्तु तस्याथ विलक्ष्य कम्पं बाणैश्चतुर्भिर्निजघान वाहान् ॥ २,३८.४७ ॥<br>
शरेण चैकेन ध्वजं महात्मा चिच्छेद चापं च शरद्वयेन ।<br>
बाणेन चैकेन प्रसह्य सारथिं निपात्य भूमौ रथमार्द्दयत्त्रिभिः ॥ २,३८.४८ ॥<br>
त्यक्त्वा रथं भूमिगतं च मङ्गलं परश्वधेनाशु जघान मूर्द्धनि ।<br>
स भिन्नशीर्षो रुधिरं वमन्मुहुर्मूर्च्छामवाप्याथ ममार च क्षणात् ॥ २,३८.४९ ॥<br>
तत्सैन्यमस्त्रेण च संप्रदग्धं विनाशमायादथ भस्मसात्क्षणात् ।<br>
तस्मिन्निपतिते राज्ञि चन्द्रवंशसमुद्भवे ॥ २,३८.५० ॥<br>
मङ्गले नृपतिश्रेष्ठे रामो हर्षमुपागतः ॥ २,३८.५१ ॥<br>
इति श्रीब्रह्माण्डे महापुराणे वायुप्रोक्ते मध्यम भागे तृतीय<br>
उपोद्धातपादे भार्गवचरिते अष्टात्रिंशत्तमोऽध्यायः ॥ ३८॥<br>
</span>
