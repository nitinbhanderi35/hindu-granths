समाप्तश्चायं श्राद्धकल्पः ।<br>
वसिष्ठ उवाच<br>
इत्थं प्रवर्त्तमानस्य जमदग्नेर्महात्मनः ।<br>
वर्षाणि कतिचिद्राजन्व्यतीयुरमितौजसः ॥ २,२१.१ ॥<br><br>
रामोऽपि नृपशार्दूल सर्वधर्मभृतां वरः ।<br>
वेदवेदाङ्गतत्त्वज्ञः सर्वशास्त्रविशारदः ॥ २,२१.२ ॥<br><br>
पित्रोश्चकार शुश्रूषां विनीतात्मा महामतिः ।<br>
प्रीतिं च निजचेष्टाभिरन्वहं पर्यवर्त्तयत् ॥ २,२१.३ ॥<br><br>
इत्थं प्रवर्त्तमानस्य वर्षाणि कतिचिन्नृप ।<br>
पित्रोः शुश्रूषयानैषीद्रामो मतिमतां वरः ॥ २,२१.४ ॥<br><br>
स कदाचिन्महातेजाः पितामह गुहं प्रति ।<br>
गन्तुं व्यवसितो राजन्दैवेन च नियोजितः ॥ २,२१.५ ॥<br><br>
निपीड्य शिरसा पित्रोश्चरणौ भृगुपुङ्गवः ।<br>
उवाच प्राञ्जलिर्भूतवा सप्रश्रयमिदं वचः ॥ २,२१.६ ॥<br><br>
कञ्चिदर्थमहं तात मातरं त्वां च साम्प्रतम् ।<br>
विज्ञापयितुमिच्छामि मम तच्छ्रोतुमर्हथः ॥ २,२१.७ ॥<br><br>
पितामहमहं द्रष्टुमुत्कण्ठितमनाश्चिरम् ।<br>
तस्मात्तत्पार्श्वमधुना गमिष्ये वामनुज्ञया ॥ २,२१.८ ॥<br><br>
आहूतश्चासकृत्तात सोत्कण्ठं प्रीयमाणया ।<br>
पितामह्या बहुमुखैरिच्छन्त्या मम दर्शनम् ॥ २,२१.९ ॥<br><br>
पितॄन्पितामहस्यापि प्रियमेव प्रदर्शनम् ।<br>
सदीयं तेन तत्पार्श्वं गन्तुं मामनुजानत ॥ २,२१.१० ॥<br><br>
वसिष्ठ उवाच<br>
इति तस्य वचः श्रुत्वा संभ्रान्तं समुदीरितम् ।<br>
हर्षेण महता युक्तौ साश्रुनेत्रौ बभूवतुः ॥ २,२१.११ ॥<br><br>
तमालिङ्ग्य महाभागं मूर्ध्न्युपाघ्राय सादरम् ।<br>
अभिनन्द्याशिषा तात ह्युभौ ताविदमाहतुः ॥ २,२१.१२ ॥<br><br>
पितामहगृहं तात प्रयाहि त्वं यथासुखम् ।<br>
पितामहपितामह्योः प्रीतये दर्शनाय च ॥ २,२१.१३ ॥<br><br>
तत्र गत्वा यथान्यायं तं शुश्रूषा परायणः ।<br>
कञ्चित्कालं तयोर्वत्स प्रीतये वस तद्गृहे ॥ २,२१.१४ ॥<br><br>
स्थित्वा नातिचिरं कालं तयोर्भूयोऽप्यनुशय ।<br>
अत्रागच्छ महाभाग क्षेमेणास्मद्दिदृक्षया ॥ २,२१.१५ ॥<br><br>
क्षणार्द्धमपि शक्ताः स्थो न विना पुत्रदर्शनम् ।<br>
तस्मात्पितामह गृहे न चिरात्स्थातुमर्हसि ॥ २,२१.१६ ॥<br><br>
तदाज्ञयाथ वा पुत्र प्रपितामहसन्निधिम् ।<br>
गतोऽपि शीघ्रमागच्छ क्रमेण तदनुज्ञया ॥ २,२१.१७ ॥<br><br>
वसिष्ठ उवाच<br>
इत्युक्तस्तौ परिक्रम्य प्रणम्य च महामतिः ।<br>
पितरावप्यनुज्ञाप्य पितामहगृहं ततः ॥ २,२१.१८ ॥<br><br>
स गत्वा भृगुवर्यस्य ऋचीकस्य महात्मनः ।<br>
प्रविवेशाश्रमं रामो मुनिशिष्योपशोभितम् ॥ २,२१.१९ ॥<br><br>
स्वाध्यायघोषैर्विपुलैः सर्वतः प्रतिनादितम् ।<br>
प्रशान्तवैर सत्त्वाढ्यं सर्वसत्त्वमनोहरम् ॥ २,२१.२० ॥<br><br>
स प्रविश्यश्रमं रम्यमृचीकं स्थितमासने ।<br>
ददर्श रामो राजेन्द्र स पितामहमग्रतः ॥ २,२१.२१ ॥<br><br>
जाज्वल्यमानं तपसा धिष्ण्यस्थमिव पावकम् ।<br>
उपासितं सत्यवत्या यथा दक्षिणायऽध्वरम् ॥ २,२१.२२ ॥<br><br>
स्वसमीपमुपायान्तं राममालोक्य तौ नृप ।<br>
सुचिरं तं विमर्शेतां समाज्ञापूर्वदर्शनौ ॥ २,२१.२३ ॥<br><br>
कोऽयमेष तपोराशिः सर्वलत्रणपूजितः ।<br>
बालोऽयं बलवान्भातिगांभीर्यात्प्रश्रयेण च ॥ २,२१.२४ ॥<br><br>
एवं तयोश्चिन्तयतोः सहर्षं हृदि कौतुकात् ।<br>
आससाद शनै रामः समीपे विनयान्वितः ॥ २,२१.२५ ॥<br><br>
स्वनामगोत्रे मतिमानुक्त्वा पित्रोर्मुदान्वितः ।<br>
संस्पृशंश्चरणौ मूर्ध्ना हस्ताभ्यां चाभ्यवादयत् ॥ २,२१.२६ ॥<br><br>
ततस्तौ प्रीतमनसौ समुथाप्य च सत्तमम् ।<br>
आशीर्भिरभिनन्देतां पृथक्पृथगुभावपि ॥ २,२१.२७ ॥<br><br>
तमाश्लिष्याङ्कमारोप्य हर्णाश्रुप्लुतलोचनौ ।<br>
वीक्षन्तौ तन्मुखांभोजं परं हर्षमवापतुः ॥ २,२१.२८ ॥<br><br>
ततः सुखोपविष्टं तमात्मवंशसमुद्वहम् ।<br>
अनामयमपृच्छेतां तावुभौ दंपती तदा ॥ २,२१.२९ ॥<br><br>
पितरौ ते कुशलिनो वत्स किंभ्रातरस्तथा ।<br>
अनायासेन ते वृत्तिर्वर्तते चाथ कर्हिचित् ॥ २,२१.३० ॥<br><br>
समस्ताभ्यां ततो राजन्नाचचक्षे यथोदितः ।<br>
तथा स्वानुगतं पित्रोर्भ्रातॄणां चैव चेष्टितम् ॥ २,२१.३१ ॥<br><br>
एवं तयोर्महाराज सत्प्रीतिजनितैगुणैः ।<br>
प्रीयमाणोऽवसद्रामः पितुः पित्रोर्न्निवेशने ॥ २,२१.३२ ॥<br><br>
स तस्मिन्सर्वभूतानां मनोनयननन्दनः ।<br>
उवास कतिचिन्मासांस्तच्छुश्रूषापरायणः ॥ २,२१.३३ ॥<br><br>
अथानुज्ञाप्य तौ राजन्भृगुवर्यो महामनाः ।<br>
पितामहगुरोर्गन्तुमियेषाश्रयमाश्रमम् ॥ २,२१.३४ ॥<br><br>
स ताभ्यां प्रीतियुक्ताभ्यामाशीर्भिरभिनन्दितः ।<br>
यथा चाभ्यां प्रदिष्टेन यया वौर्वाश्रमं प्रति ॥ २,२१.३५ ॥<br><br>
तं नमस्कृत्य विधिवच्च्यवनं च महातपाः ।<br>
सप्रहर्षं तदाज्ञातः प्रययावाश्रमं भृगोः ॥ २,२१.३६ ॥<br><br>
स गत्वामुनिमुख्यस्य भृगोराश्रममण्डलम् ।<br>
ददर्श शान्तचेतोभिर्मुनिभिः सर्वतो वृतम् ॥ २,२१.३७ ॥<br><br>
सुस्निग्धशीतलच्छायैः सर्वर्तुकगुणान्वितैः ।<br>
तरुभिः संवृतं प्रीतः फलपुष्पोत्तरान्वितैः ॥ २,२१.३८ ॥<br><br>
नानाखगकुलारावैर्मनःश्रोत्रसुखावहैः ।<br>
ब्रह्मघोषैश्च विविधैः सर्वतः प्रतिनादितम् ॥ २,२१.३९ ॥<br><br>
समन्त्राहुतिहोमोत्थधूमगन्धेन सर्वतः ।<br>
निरस्तनिखिलाघौघं वनान्तरविसर्पिणा ॥ २,२१.४० ॥<br><br>
समित्कुशाहरैर्दण्डमेखलाजिनमण्डितैः ।<br>
अभितः शोभितं राजन्रम्यैर्मुनिकुमारकैः ॥ २,२१.४१ ॥<br><br>
प्रसूनजलसंपूर्मपात्रहस्ताभिरन्तरा ।<br>
शोभितं मुनिकल्याभिश्चरन्तीभिरितस्ततः ॥ २,२१.४२ ॥<br><br>
सपोतहरिणीयूथैर्विस्रंभादविशङ्किभिः ।<br>
उटजाङ्गणपर्यन्ततरुच्छायास्वधिष्ठितम् ॥ २,२१.४३ ॥<br><br>
रोमन्थतः परामृष्टियूथ साक्षिकमुत्प्रदैः ।<br>
प्रारब्धताण्डवं केकीमयूरैर्मधुरस्वरैः ॥ २,२१.४४ ॥<br><br>
प्रविकीर्णकणोद्देशं मृगशब्दैः समीपगैः ।<br>
अनालीढातपच्छायाशुष्यन्नीवारराशिभिः ॥ २,२१.४५ ॥<br><br>
हूयमानानलं काले पूज्यमानातिथिव्रजम् ।<br>
अभ्यस्यमानच्छन्दौघं चिन्त्यमानगमोदितम् ॥ २,२१.४६ ॥<br><br>
पठ्यमानाखिलस्मार्त्तं श्रौतार्थप्रविचारणम् ।<br>
प्रारब्धपितृदेवेज्यं सर्वभूतमनोहरम् ॥ २,२१.४७ ॥<br><br>
तपस्विजनभूयिष्ठमाकापुरुषसेवितम् ।<br>
तपोवृद्धिकरं पुण्यं सर्वसत्त्वसुखास्पदम् ॥ २,२१.४८ ॥<br><br>
तपोधनानन्दकरं ब्रह्मलोकमिवापरम् ।<br>
प्रसूनसौरभभ्राम्यन्मधुपारावनादितम् ॥ २,२१.४९ ॥<br><br>
सर्वतो वीज्यमानेन विविधेन नभस्वता ।<br>
एवंविधगुणोपेतं पश्यन्नाश्रममुत्तमम् ॥ २,२१.५० ॥<br><br>
प्रविवेश विनीतात्मा सुकृतीवामरालयम् ।<br>
संप्रविश्यश्रमोपान्तं रामः स्वप्रपितामहम् ॥ २,२१.५१ ॥<br><br>
ददर्श परितो राजन्मुनिशिष्यशतावृतम् ।<br>
व्याख्यानवेदिकामध्ये निविष्टं कुशविष्टरे ।<br>
सितश्मश्रुजटाकूर्चब्रह्मसूत्रोपशोभितम् ॥ २,२१.५२ ॥<br><br>
वामेतरोरुमध्यास्त वामजङ्घेन जानुना ॥ २,२१.५३ ॥<br><br>
योगपट्टेन संवीतस्वदेहमृषिपुङ्गवम् ।<br>
व्याख्यानमुद्राविलसत्सव्यपाणितलांबुजम् ॥ २,२१.५४ ॥<br><br>
योगपट्टोपरिन्यस्तविभ्राजद्वामपाणिकम् ।<br>
सम्यगारण्यवाक्यानां सूक्ष्मतत्त्वार्थसंहतिम् ॥ २,२१.५५ ॥<br><br>
विवृत्य मुनिमुख्येभ्यः श्रावयन्तं तपोनिधिम् ।<br>
पितुः पितामहं द्दष्ट्वा रामस्तस्य महात्मनः ॥ २,२१.५६ ॥<br><br>
शनैरिवमहाराज समीपं समुपागमत् ।<br>
तमागतमुपालक्ष्य तत्प्रभावप्रधर्षिताः ॥ २,२१.५७ ॥<br><br>
शङ्कामवापुर्मुनयो दूरादेवाखिला नृप ।<br>
तावदूभृगुरमेयात्मा तदागमनतोषितः ॥ २,२१.५८ ॥<br><br>
निवृत्तान्यकथालापस्तं पश्यन्नास पार्थिव ।<br>
रामोऽपि तमुपागम्य विनयावनताननः ॥ २,२१.५९ ॥<br><br>
अवन्दत यथान्ययमुपेन्द्र इव वेधसम् ।<br>
अभिवाद्य यथान्यायं ख्यातिं च विनयान्वितः ॥ २,२१.६० ॥<br><br>
तांश्च संभावयामास मुनीन्रामोयथावयः ।<br>
तैश्च सर्वैर्मुदोपेतैराशीर्भिरभिवर्द्धितः ॥ २,२१.६१ ॥<br><br>
उपाविवेश मेधावी भूमौ तेषामनुज्ञया ।<br>
उपविष्टं ततो राममाशीर्भिरभिनन्दितम् ॥ २,२१.६२ ॥<br><br>
पप्रच्छकुशलप्रश्नं तमालोक्य भृगुस्तदा ।<br>
कुशलं खलु ते वत्स पित्रोश्च किमनामयम् ॥ २,२१.६३ ॥<br><br>
भ्रातॄणां चैव भवतःपितुः पित्रोस्तथैव च ।<br>
किमर्थमागतोऽत्र त्वमधुनामम सन्निधिम् ॥ २,२१.६४ ॥<br><br>
केनापि वा त्वमादिष्टः स्वयमेवाथवागतः ।<br>
ततोरामो यथान्यायं तस्मै सर्वमशेषतः ॥ २,२१.६५ ॥<br><br>
कथयामास यत्पृष्टं तदा तेन महात्मना ।<br>
पितुर्मातुश्च वृत्तान्त भ्रातॄणां च महात्मनाम् ॥ २,२१.६६ ॥<br><br>
पितुः प्रित्रोश्चकौशल्य दर्शनं च तयोर्नृप ।<br>
एतदन्यच्च सकलं भृगोः सप्रश्रयं मुदा ॥ २,२१.६७ ॥<br><br>
न्यवेदयद्यथान्यायमात्मनश्च समीहितम् ।<br>
श्रुत्वैतदखिलं राजन्रामेण समुदीरितम् ॥ २,२१.६८ ॥<br><br>
तं च दृष्ट्वा विशेषेण भृगुः प्रीतोऽभ्यनन्दत ।<br>
एवं तस्य प्रियं कुर्वन्नुत्कृष्टैरात्मकर्मभिः ॥ २,२१.६९ ॥<br><br>
तत्राश्रमेऽवसद्रामो दिनानि कतिचिन्नृप ।<br>
ततः कदाचिदेकान्ते रामं मुनिवरोत्तमः ॥ २,२१.७० ॥<br><br>
वत्सागच्छेति तं राजन्नुपाह्वयदुपह्वरे ।<br>
सोऽभिगम्य तमासीनमभिवाद्य कृताञ्जलिः ॥ २,२१.७१ ॥<br><br>
तस्थौ तत्पुरतो रामः सुप्रीतेनान्तरात्मना ।<br>
आशीर्भिरभिनन्द्याथ भृगुस्तं प्रीत मानसः ॥ २,२१.७२ ॥<br><br>
प्राह नाधिगताशङ्कं राममालोक्य सादरम् ।<br>
श्रुणु वत्स वचो मह्य यत्त्वां वक्ष्यामि सांप्रतम् ॥ २,२१.७३ ॥<br><br>
हितार्थं सर्वलोकानां तव चास्माकमेव च ।<br>
गच्छ पुत्र ममादेशाद्धिमवन्तं महागिरिम् ॥ २,२१.७४ ॥<br><br>
अधुनैवाश्रमादस्मात्तपसे धृतमानसः ।<br>
तत्रगत्वा महाभाग कृत्वाश्रमापदं शुभम् ॥ २,२१.७५ ॥<br><br>
आराधय महादेवं तपसा नियमेन च ।<br>
प्रीतिमुत्पाद्य तस्य त्वं भक्त्यानन्यगया चिरात् ॥ २,२१.७६ ॥<br><br>
श्रेयो महदवाप्नोषि नात्र कार्या विजारणा ।<br>
तरसा तव भक्त्या च प्रीतो भवति शङ्करः ॥ २,२१.७७ ॥<br><br>
करिष्यति च ते सर्वं मनसा यद्यदिच्छसि ।<br>
तुष्टे तस्मिञ्जगन्नाथे शङ्करे भक्तवत्सले ॥ २,२१.७८ ॥<br><br>
अस्त्रग्राममशेषं त्वं वणु पुत्र यथेप्सितम् ।<br>
त्वया हितार्थं देवानां करणीयं सुदुष्करम् ॥ २,२१.७९ ॥<br><br>
विद्यतेऽभ्यधिकं कर्म शस्त्रसाध्यमनेकशः ।<br>
तस्मात्त्वं देवदेवेशं समाराधय शङ्करम् ॥ २,२१.८० ॥<br><br>
भक्त्या परमया युक्तस्ततोऽभीष्टमवाप्स्यसि ॥ २,२१.८१ ॥<br><br>
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे एकविंशति तमौध्यायः ॥ २१॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
