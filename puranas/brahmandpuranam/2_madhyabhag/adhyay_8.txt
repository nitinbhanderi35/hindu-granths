<span style="font-size: 14pt; line-height: 200%">सूत उवाच<br>
एवं प्रजासु सृष्टासु कश्यपेन महात्मना ।<br>
प्रतिष्ठितासु सर्वासु चरासु स्थावरासु च ॥ २,८.१ ॥<br>
अभिषिच्याधिपत्येषु तेषां मुख्यान्प्रजापतिः ।<br>
ततः क्रमेण राज्यानि आदेष्टुमुपचक्रमे ॥ २,८.२ ॥<br>
द्विजानां वीरुधां चैव नक्षत्राणां ग्रहैः सह ।<br>
यज्ञानां तपसां चैव सोमं राज्येऽभ्यषेचयत् ॥ २,८.३ ॥<br>
बृहस्पतिं तु विश्वेषां ददावङ्गिरसां पतिम् ।<br>
भृगूणामधिपं चैव काव्यं राज्येऽभ्यषेचयत् ॥ २,८.४ ॥<br>
आदित्यानां पुनर्विष्णुं वसूनामथ पावकम् ।<br>
प्रजापतीनां दक्षं च मरुतामथ वासवम् ॥ २,८.५ ॥<br>
दैत्यानामथ राजानं प्रह्रादं दितिनन्दनम् ।<br>
नारायणं तु साध्यानां रुद्राणां च वृषध्वजम् ॥ २,८.६ ॥<br>
विप्रचित्तिं च राजानं दानवानामथादिशत् ।<br>
अपां च वरुणं राज्ये राज्ञां वैश्रवणं तथा ॥ २,८.७ ॥<br>
यक्षाणां राक्षसानां च पार्थिवानां धनस्य च ।<br>
वैवस्वतं पितॄणां च यमं राज्येऽभ्यषेचयत् ॥ २,८.८ ॥<br>
सर्वभूतपिशाचाना गिरिशं शूलपाणिनम् ।<br>
शैलानां हिमवन्तं च नदीनामथ सागरम् ॥ २,८.९ ॥<br>
गन्धर्वाणामधिपतिं चक्रे चित्ररथं तथा ।<br>
उच्चैःश्रवसमश्वानां राजानं चाभ्यषेचयत् ॥ २,८.१० ॥<br>
मृगाणामथ शार्दूलं गोवृषं च ककुद्मिनाम् ।<br>
पक्षिणामथ सर्वेषां गरुडं पततां वरम् ॥ २,८.११ ॥<br>
गन्धानां मरुतां चैव भूतानामशरीरिणाम् ।<br>
समकालबलानां च वायुं बलवतां वरम् ॥ २,८.१२ ॥<br>
सर्वेषां दंष्ट्रिणां शेषं नागानामथ वासुकिम् ।<br>
सरीसृपाणां सर्पाणां पन्नगानां च तक्षकम् ॥ २,८.१३ ॥<br>
सागराणां नदीनां च मेघानां वर्षितस्य च ।<br>
आदित्यानामन्यतमं पर्जन्यमभिषिक्तवान् ॥ २,८.१४ ॥<br>
सर्वाप्सरोगणानां च कामदेवं तथा प्रभुम् ।<br>
ऋतूनामथ मासानामार्त्तवानां तथैव च ॥ २,८.१५ ॥<br>
यक्षाणां च विपक्षाणां मुहूर्त्तानां च पर्वणाम् ।<br>
कलाकाष्ठाप्रमाणानां गतेरयनयोस्तथा ॥ २,८.१६ ॥<br>
गणितस्याथ योगस्य चक्रे संवत्सरं प्रभुम् ।<br>
प्रजापतेर्विरजसः पूर्वस्यां दिशि विश्रुतम् ॥ २,८.१७ ॥<br>
पुत्रं नाम्ना सुधन्वानं राजानं सोऽभ्यषेचयत् ।<br>
दक्षिणास्यां दिशि तथा कर्दमस्य प्रजापतेः ॥ २,८.१८ ॥<br>
पुत्रं शङ्खपदं नाम राजानं सोभ्यषेचयत् ।<br>
पश्चिमस्यां दिशि तथा रजसः पुत्रमच्युतम् ॥ २,८.१९ ॥<br>
केतुमन्तं महात्मानं राजानं चाभ्यषेचयत् ।<br>
तथा हिरण्यरोमाणं पर्जन्यस्य प्रजापतेः ॥ २,८.२० ॥<br>
उदीच्यां दिशि दुर्द्धर्षपुत्रं राज्येऽभ्यषेचयत् ।<br>
मनुष्याणामधिपतिं चक्रे वैवस्वतं मनुम् ॥ २,८.२१ ॥<br>
तैरियं पृथिवी सर्वा सप्तद्वीपा सपत्तना ।<br>
यथाप्रदेशमद्यापि धर्मेण परिपाल्यते ॥ २,८.२२ ॥<br>
स्वायंभुवेन्तरे पूर्वं ब्रह्मणा तेऽभिषेचिताः ।<br>
नृपाश्चैतेऽभिषिच्यन्ते मनवो ये भवन्ति वै ॥ २,८.२३ ॥<br>
मन्वन्तरेष्वतीतेषु गता ह्येतेषु पार्थिवाः ।<br>
एवमन्येऽभिषिच्यन्ते प्राप्ते मन्वन्तरे पुनः ॥ २,८.२४ ॥<br>
अतीतानागताः सर्वे स्मृता मन्वन्तरेश्वराः ।<br>
राजसूयेऽभिषिक्तश्च पृथु रेभिर्नरोत्तमः ॥ २,८.२५ ॥<br>
वेददृष्टेन विधिना ह्यधिराजः प्रतापवान् ।<br>
एतानुत्पाद्य पुत्रांस्तु प्रजासन्तानकारणात् ॥ २,८.२६ ॥<br>
पुनरेव महा भागः प्रजानां पतिरीश्वरः ।<br>
कश्यपो गोत्रकामस्तु चचार परमं तपः ॥ २,८.२७ ॥<br>
पुत्रौ गोत्रकरौ मह्यं भवेतामिति चिन्तयन् ।<br>
तस्यप्रध्यायमानस्य कश्यपस्य महात्मनः ॥ २,८.२८ ॥<br>
ब्रह्मणोंऽशौ सुतौ पश्चात्प्रादुर्भूतौ महौजसौ ।<br>
वत्सारश्चासितश्चैव तावुभौ ब्रह्म वादना ॥ २,८.२९ ॥<br>
वत्सारान्निध्रुवो जज्ञे रेभ्यश्च सुहमायशाः ।<br>
रेभ्यस्य रैभ्यो विज्ञेयो निध्रुवस्य निबोधत ॥ २,८.३० ॥<br>
च्यवनस्य सुकन्याया सुमेधाः समपद्यत ।<br>
निध्रुवस्य तु या पत्नी माता वै कुण्डपायिराम् ॥ २,८.३१ ॥<br>
असितस्यैकपर्णायां ब्रह्मिष्ठः समपद्यत ।<br>
शाण्डिल्यानां वरः श्रीमान् देवलः सुमहायशाः ॥ २,८.३२ ॥<br>
निध्रुवाः शाण्डिला रैभ्यास्त्रयः पक्षास्तु काश्यपाः ।<br>
वज्रिप्रभृतयो देवा देवास्तस्य प्रजा स्विमाः ॥ २,८.३३ ॥<br>
चतुर्युगे त्वतिक्रान्ते मनोर्ह्येकादशे प्रभोः ।<br>
अथावशिष्टे तस्मिंस्तु द्वापरे संप्रर्त्तिते ॥ २,८.३४ ॥<br>
मरुत्तस्य नरिष्यं तस्तस्य पुत्रो दमः किल ।<br>
राज्यवर्द्धनकस्तस्य सुधृतिस्तत्सुतो नरः ॥ २,८.३५ ॥<br>
केवलश्च ततस्तस्य बन्धुमान्वेगवांस्ततः ।<br>
बुधस्तस्या भवद्यस्या तृणबिन्दुर्महीपतिः ॥ २,८.३६ ॥<br>
त्रेतायुगमुखे राजा तृतीये स बभूव ह ।<br>
तस्य चेलविला कन्यालंबुषागर्भसंभवा ॥ २,८.३७ ॥<br>
तस्यां जातो विश्रवास्तु वौलस्त्यकुलवर्द्धनः ।<br>
बृहस्पतिबृर्हत्कीर्तिर्देवाचार्यस्तु कीर्त्तितः ॥ २,८.३८ ॥<br>
कन्यां तस्योपयेमे स नाम्ना वै देववर्णिनीम् ।<br>
पुष्पोत्कटां च वाकां च सुते माल्यवतस्तथा ॥ २,८.३९ ॥<br>
कैकसीं मालिनः कन्यां तासां तु शृणुत प्रजाः ।<br>
ज्येष्ठं वैश्रवणं तस्य सुषुवे देववर्णिनी ॥ २,८.४० ॥<br>
दिव्येन विधिना युक्तमार्षेण च श्रुतेन च ।<br>
राक्षसेन च रूपेण आसुरेण बलेन च ॥ २,८.४१ ॥<br>
त्रिपादं सुमहा कायं स्थूलशीर्षं महाहनुम् ।<br>
अष्टदंष्ट्रं हरिछ्मश्रुं शङ्कुकर्णं विलोहितम् ॥ २,८.४२ ॥<br>
ह्रस्वबाहुं प्रबाहुं च पिगलं सुद्विभीषणम् ।<br>
वैवर्त्तज्ञानसंपन्नं संबुद्धं चैव संभवात् ॥ २,८.४३ ॥<br>
पिता दृष्ट्वाब्रवीत्तं तु कुबेरोऽयमिति स्वयम् ।<br>
कुत्सायां क्विति शब्दोऽयं शरीरं बेरमुच्यते ॥ २,८.४४ ॥<br>
कुबेरः कुशरीरत्वान्नाम्ना वै तेन सोंऽकितः ।<br>
यस्माद्विश्रवसोऽपत्यं सादृश्याद्विश्रवा इव ॥ २,८.४५ ॥<br>
तस्माद्वैश्रवणो नाम नाम्ना तेन भविष्यति ।<br>
ऋद्ध्यां कुबेरोऽजनयद्विश्रुतं नलकूबरम् ॥ २,८.४६ ॥<br>
रावणं कुम्भकर्णं च कन्यां शूर्पणखीं तथा ।<br>
विभीषणचतुर्थांस्तु कैकस्यजनयत्सुतान् ॥ २,८.४७ ॥<br>
शङ्कुकर्णो दशग्रीवः पिङ्गलो रक्तमूर्द्धजः ।<br>
चतुष्पाद्विंशतिभुजो महाकायो महाबलः ॥ २,८.४८ ॥<br>
जात्यञ्ज ननिभो दंष्ट्री लोहितग्रीव एव च ।<br>
राक्षसेनौजसा युक्तो रूपेण च बलेन च ॥ २,८.४९ ॥<br>
सत्त्वबुद्धिजितैर्यक्षराक्षसैरेव रावणः ।<br>
विसर्गदारुणः क्रूरो रावणो द्रावणस्तु सः ॥ २,८.५० ॥<br>
हिरण्यकशिपुर्ह्यासीद्रावणः पूर्वजन्मनि ।<br>
चतुर्युगानि राजाभूत्त्रयोदश स राक्षसः ॥ २,८.५१ ॥<br>
ताः पञ्चकोट्यो वर्षाणां संख्याताः संख्यया द्विजाः ।<br>
नियुतान्येकषष्टिं च शरदां गणितानि वै ॥ २,८.५२ ॥<br>
षष्टिं चैव सहस्राणि वर्षाणां वै स रावणः ।<br>
देवतानामृषीणां च घोरं कृत्वा प्रजागरम् ॥ २,८.५३ ॥<br>
त्रेतायुगे चतुर्विंशे रावणस्तपसः क्षयात् ।<br>
रामं दाशरथिं प्राप्य सगणः क्षयमीयिवान् ॥ २,८.५४ ॥<br>
महोदरः प्रहस्तश्च महापार्श्वः खरस्तथा ।<br>
पुष्पोत्कटायाः पुत्रास्ते कन्या कुम्भीनसी तथा ॥ २,८.५५ ॥<br>
त्रिशिरा दूषणश्चैव विद्युज्जिह्वः सराक्षसः ।<br>
कन्यानुपालिका चैव वाकायाः प्रसवः स्मृतः ॥ २,८.५६ ॥<br>
इत्येते क्रूर कर्माणः पौलस्त्या राक्षसा दश ।<br>
दारुणाभिजनाः सर्वे देवैरपि दुरासदाः ॥ २,८.५७ ॥<br>
सर्वे लब्धवराः शूराः पुत्रपौत्रैः समन्विताः ।<br>
यक्षाणां चैव सर्वेषां पौलस्त्या चे च राक्षसाः ॥ २,८.५८ ॥<br>
आगस्त्यवैश्वामित्राणां क्रूराणां ब्रह्मरक्षसाम् ।<br>
वेदाध्ययनशीलानां तपोव्रतनिषेविणाम् ॥ २,८.५९ ॥<br>
तेषामैडविडो राजा पौलस्त्यः सव्यपिङ्गलः ।<br>
इतरे ये यज्ञजुषस्ते वै रक्षोगणास्त्रयः ॥ २,८.६० ॥<br>
यातुधाना ब्रह्मधाना वार्त्ताश्चैव दिवाचराः ।<br>
निशाचरगणास्तेषां चत्वारः कविभिः स्मृताः ॥ २,८.६१ ॥<br>
पौलस्त्या नैरृताश्चैव आगस्त्याः कौशिकास्तथा ।<br>
इत्येताः सप्त तेषां वै जातयो राक्षसाः स्मृताः ॥ २,८.६२ ॥<br>
तेषां रुपं प्रवक्ष्यामि स्वाभाव्येन व्यवस्थितम् ।<br>
वृत्ताक्षाः पिङ्गलाश्चैव महाकाया महोदराः ॥ २,८.६३ ॥<br>
अष्टदंष्ट्राः शङ्कुकार्णा ऊर्द्ध्वरोमाण एव च ।<br>
आकर्णा हारितस्याश्च मुञ्जधूम्रोर्ध्वमूर्धजाः ॥ २,८.६४ ॥<br>
स्थूलशीर्षाः सिताभाश्च ह्रस्वसक्थिप्रबाहवः ।<br>
ताम्रास्या लंबजिह्वोष्ठा लंबभ्रूस्थूलनासिकाः ॥ २,८.६५ ॥<br>
नीलाङ्गा लोहितग्रीवा गंभीराक्षा विभीषणाः ।<br>
महाघोरस्वराश्चैव विकटोद्बद्धपिण्डिकाः ॥ २,८.६६ ॥<br>
स्थूलाश्च तुङ्गनासाश्च शिलासंहनना दृढाः ।<br>
दारुणाभिजनाः क्रूराः प्रायशः क्लिष्टकर्मिणः ॥ २,८.६७ ॥<br>
सकुण्डलाङ्गदापीडा मुकुटोष्णीषधारिणः ।<br>
विचित्राभरणाश्चित्रमाल्यगन्धानुलेपनाः ॥ २,८.६८ ॥<br>
अन्नादाः पिशितादाश्च पुरुषादाश्च ते स्मृताः ।<br>
इत्येतद्रूपसाधर्म्यं राक्षसानां स्मृतं बुधैः ॥ २,८.६९ ॥<br>
न समास्ते बले बुद्धौ युद्धे माया कृते तदा ।<br>
पुलहस्य मृगाः पुत्राः सर्वे व्यालाश्च दंष्ट्रिणः ॥ २,८.७० ॥<br>
भूताः सर्प्पाः पिशाचाश्च सृमरा हस्तिनस्तथा ।<br>
वानराः किन्नराश्चेव मायुः किंपुरुषास्तथा ॥ २,८.७१ ॥<br>
प्रागप्येते परिक्रान्ता मया क्रोधवशान्वयाः ।<br>
अनपत्यः क्रतुर्ह्यस्मिन्स्मृतो वैवस्वतेंऽतरे ॥ २,८.७२ ॥<br>
न तस्य पत्न्यः पुत्रा वा तेजः संक्षिव्य च स्थितः ।<br>
अत्रेर्वशं प्रवक्ष्यामि तृतीयस्य प्रजापतेः ॥ २,८.७३ ॥<br>
तस्य पत्न्यस्तु सुन्दर्यों दशैवासन्पतिव्रताः ।<br>
भद्राश्वस्य घृताच्यां वै दशाप्सरसि सूनवः ॥ २,८.७४ ॥<br>
भद्रा शूद्रा च मद्रा च शालभा मलदा तथा ।<br>
बला हला च सप्तैता या च गोचपलाः स्मृताः ॥ २,८.७५ ॥<br>
तथा तामरसा चैव रत्नकूटा च तादृशः ।<br>
तत्र यो वंशकृच्चासौ तस्य नाम प्रभाकरः ॥ २,८.७६ ॥<br>
मद्रायां जनयामास सोमं पुत्रं यशस्विनम् ।<br>
स्वर्भानुना हते सूर्ये पतमाने दिवो महीम् ॥ २,८.७७ ॥<br>
तमोऽभिभूते लोकेऽस्मिन्प्रभा येन प्रवर्त्तिता ।<br>
स्वस्ति तेस्त्विति चोक्तो वै पतन्निह दिवाकरः ॥ २,८.७८ ॥<br>
ब्रह्मर्षेर्वचनात्तस्य न पपात दिवो महीम् ।<br>
अत्रिश्रेष्ठानि गोत्राणि यश्चकार महातपाः ॥ २,८.७९ ॥<br>
यज्ञेष्वनिधनं चैव सुरैर्यस्य प्रवर्तितम् ।<br>
स तासु जनयामास पुत्रानात्मसमानकान् ॥ २,८.८० ॥<br>
दश तान्वै सुमहता तपसा भावितः प्रभुः ।<br>
स्वस्त्यात्रेया इति ख्याता ऋषयो वेदपारगाः ॥ २,८.८१ ॥<br>
तेषां द्वौ ख्यातयशसौ ब्रह्मिष्ठौ सुमहौजसौ ।<br>
दत्तो ह्यनुमतो ज्येष्ठो दुर्वासास्तस्य चानुजः ॥ २,८.८२ ॥<br>
यवीयसी सुता तेषामबला ब्रह्मवादिनी ।<br>
अत्राप्युदाहरन्तीमं श्लोकं पौराणिकाः पुरा ॥ २,८.८३ ॥<br>
अत्रेः पुत्रं महात्मानं शान्तात्मानमकल्मषम् ।<br>
दत्तात्रेयं तनुं विष्णोः पुराणज्ञाः प्रचक्षते ॥ २,८.८४ ॥<br>
तस्य गोत्रान्वयाज्जाताश्चत्वारः प्रथिता भुवि ।<br>
श्यावाश्वा मुद्गलाश्चैव वाग्भूतकगविस्थिराः ॥ २,८.८५ ॥<br>
एतेऽत्रीणां तु चत्वारः स्मृताः पक्षा महौजसः ।<br>
काश्यपो नारदश्चैव पर्वतोऽरुन्धती तथा ॥ २,८.८६ ॥<br>
जज्ञिरे मानसा ह्येतेऽरुधत्यास्तन्निबोधत ।<br>
नारदस्तु वसिष्ठायारुन्धती प्रत्यपादयत् ॥ २,८.८७ ॥<br>
ऊर्द्ध्वरेता महातेजा दक्षशापात्तु नारदः ।<br>
पुरा देवासुरे तस्मिन्संग्रामे तारकामये ॥ २,८.८८ ॥<br>
अनावृष्ट्या हते लोके व्यग्रे शस्ते सुरैः सह ।<br>
वसिष्ठस्तपसा धीमाञ्जीवयामास वै प्रजाः ॥ २,८.८९ ॥<br>
अनेकफलमूलिन्य औषधीश्च प्रवर्तयन् ।<br>
तास्तेन जीवयामास कारुण्यादौषधेन सः ॥ २,८.९० ॥<br>
अरुन्धत्यां वसिष्टस्तु शक्तिमुत्पादय त्सुतम् ।<br>
स्वाङ्गज जनयच्छक्तिरदृश्यन्त्यां पराशरम् ॥ २,८.९१ ॥<br>
काल्यां पराशराज्जज्ञे कृष्णद्वैपायनः प्रभुः ।<br>
द्वैपायनादरण्यां वै शुको जज्ञे गुणान्वितः ॥ २,८.९२ ॥<br>
उदपद्यन्त षडिमे पीवर्यां शुकसूनवः ।<br>
भूरिश्रवाः प्रभुः शंभुः कृष्णो गौरश्च पञ्चमः ॥ २,८.९३ ॥<br>
कन्या कीर्तिमती चैव योगमाता धृतव्रता ।<br>
जननी ब्रह्मदत्तस्य पत्नी सा त्वणुहस्य च ॥ २,८.९४ ॥<br>
श्वेताः कृष्णाश्च पौराश्च श्यामधूम्राश्च चण्डिनः ।<br>
ऊष्मादा दारिकाश्चैव नीलाश्चैव पराशराः ॥ २,८.९५ ॥<br>
पराशराणामष्टौ ते पक्षाः प्रोक्ता महात्मनाम् ।<br>
अत ऊर्द्ध्व निबोध त्वमिन्द्रप्रमति संभवम् ॥ २,८.९६ ॥<br>
वसिष्ठस्य कपिञ्जल्यां घृताच्यामुदपद्यत ।<br>
कुणीति यः समाख्यात इन्द्रप्रमतिरुच्यते ॥ २,८.९७ ॥<br>
पृथोः सुतायां संभूतः पुत्रस्तस्याभवद्वसुः ।<br>
उपमन्युः सुतस्तस्य यस्येमे ह्यौपमन्यवः ॥ २,८.९८ ॥<br>
मित्रावरुणयोश्चैव कुण्डिनेयाः परिश्रुताः ।<br>
एकार्षेयास्तथा चान्ये वसिष्ठा नाम विश्रुताः ॥ २,८.९९ ॥<br>
एते पक्षा वसिष्ठानां स्मृता ह्येकादशैव तु ।<br>
इत्येते ब्रह्मणः पुत्रा मानसा अष्ट विश्रुताः ॥ २,८.१०० ॥<br>
भ्रातरः सुमहाभागा येषां वंशाः प्रतिष्ठिताः ।<br>
त्रींल्लोकान्धारयन्तीमान्देवर्षिगणसंकुलान् ॥ २,८.१०१ ॥<br>
तेषां पुत्राश्च पौत्राश्च शतशोऽथ सहस्रशः ।<br>
व्याप्ता येस्तु त्रयो लोकाः सूर्यस्येव गभस्तिभिः ॥ २,८.१०२ ॥<br>
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे ऋषिवंशवर्णनं नामाष्टमोऽध्यायः ॥ ८॥<br>
</span>
