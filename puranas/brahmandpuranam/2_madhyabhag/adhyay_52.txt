जैमिनिरुवाच<br>
त्यक्त्वा पुत्रं स धर्मात्मा सगरः प्रेम तद्गतम् ।<br>
धर्मशीले तदा वाले चकारांशुमति प्रभुः ॥ २,५२.१ ॥<br><br>
एतस्मिन्नेव काले तु सुमत्यास्तनया नृप ।<br>
ववृधुः सघशः सर्वे परस्परमनुव्रताः ॥ २,५२.२ ॥<br><br>
वज्रसंहननाः क्रूरा निर्दया निरपत्रपाः ।<br>
अधर्मशीला नितरामेकघर्माण एव च ॥ २,५२.३ ॥<br><br>
एककार्याभिनिरताः क्रोधना मूढचेतसः ।<br>
अधृष्याः सर्वभूतानां जनोपद्रवकारिणः ॥ २,५२.४ ॥<br><br>
विनयाचा रसन्मार्गनिरपेक्षाः समन्ततः ।<br>
बबाधिरे जगत्सर्वमसुरा इव कामतः ॥ २,५२.५ ॥<br><br>
विध्वस्तयज्ञसन्मार्गं भुवनं तैरुपद्रुतम् ।<br>
निःस्वाध्याय वषट्कारं बभूवार्तं विशेषतः ॥ २,५२.६ ॥<br><br>
विध्वस्यमाने सुभृशं सागरैर्वरदर्पितैः ।<br>
प्रक्षोभं परमं जग्मुर्देवासुरमहोरगाः ॥ २,५२.७ ॥<br><br>
धरासा सागराक्रान्ता न चलापि तदा चला ।<br>
तपः समाधिभङ्गश्च प्रबभूव तपस्विनाम् ॥ २,५२.८ ॥<br><br>
हव्यकव्यपरिभ्रष्टास्त्रिदशाः पितृभिः सह ।<br>
दुःशेन महाताविष्टा विरिञ्जभवनं ययुः ॥ २,५२.९ ॥<br><br>
तत्र गत्वा यथान्यायं देवाः शर्वपुरोगमाः ।<br>
शशंसुः सकलं तस्मै सागराणां विचेष्टितम् ॥ २,५२.१० ॥<br><br>
तच्छ्रत्वा वचनं तेषां ब्रह्मा लोकपितामहः ।<br>
क्षणमन्तर्मना भूत्वा जगाद सुरसत्तमः ॥ २,५२.११ ॥<br><br>
देवाःशृणुत भद्रं वो वाणीमवहिता मम ।<br>
विनङ्क्ष्यन्त्यचिरेमैव सागरा नात्र संशयः ॥ २,५२.१२ ॥<br><br>
कालं कञ्चित्प्रतीक्षध्वं तेन सर्वं नियम्यते ।<br>
निमित्तमात्रमन्यत्तु स एव सकलेशिता ॥ २,५२.१३ ॥<br><br>
तस्माद्युष्मद्धितार्थाय यद्वक्ष्यामि सुरोत्तमाः ।<br>
सर्वैर्भवद्भिरधुना तत्कर्त्तव्यमतं द्रितैः ॥ २,५२.१४ ॥<br><br>
विष्णोरंशेन भगवान्कपिलो जयतां वरः ।<br>
जातो जगद्धितार्थाय योगीन्द्रप्रवरो भुवि ॥ २,५२.१५ ॥<br><br>
अगस्त्यपीतसलिले दिव्यवर्षशतावधि ।<br>
ध्यायन्नास्तेऽधुनांऽभोधावेकान्ते तत्र कुत्र चित् ॥ २,५२.१६ ॥<br><br>
गत्वा यूयं ममादेशात्कपिलं मुनिपुङ्गवम् ।<br>
ध्यानाव सानमिच्छन्तस्तिष्ठध्वं तदुपह्वरे ॥ २,५२.१७ ॥<br><br>
समाधिविरतौ तस्य स्वाभिप्रायमशेषतः ।<br>
नत्वा तस्मै वदिष्यध्वं स वः श्रेयो विधास्यति ॥ २,५२.१८ ॥<br><br>
समाधिभङ्गश्च मुनेर्यथा स्यात्सागरैः कृतः ।<br>
कुरुध्वं च तथा यूयं प्रवृत्तिं विबुधोत्तमाः ॥ २,५२.१९ ॥<br><br>
जैमिनिरुवाच<br>
इत्युक्तास्तेन विबुधास्तं प्रणम्य वितामहम् ।<br>
गत्वा तं विबुधश्रेष्टं ते कृताञ्जलयोऽब्रुवन् ॥ २,५२.२० ॥<br><br>
देवा ऊचुः<br>
प्रसीद नो मुनिश्रेष्ठ वयं त्वां शरणं गताः ।<br>
उपद्रुतं जगत्सर्वंसागरैः संप्रणश्यति ॥ २,५२.२१ ॥<br><br>
त्वं किलाखिललोकानां स्थितिसहारकारणः ।<br>
विष्णोरंशेन योगीन्द्रस्वरूपी भुवि संस्थितः ॥ २,५२.२२ ॥<br><br>
पुंसां तापत्रयार्त्तानामार्तिनाशाय केवलम् ।<br>
स्वेच्छया ते धृतो देहो न तु त्वं तपतां वरः ॥ २,५२.२३ ॥<br><br>
मनसैव जगत्सर्वं स्रष्टुं संहर्तुमेव च ।<br>
विधातुं स्वेच्छया ब्रह्मन्भवाञ्छक्रोत्यसंशयम् ॥ २,५२.२४ ॥<br><br>
त्वं नो धाता विधाता च त्वं गुरुस्त्वं परायणम् ।<br>
परित्राता त्वमस्माकं विनिवर्त्तय चापदम् ॥ २,५२.२५ ॥<br><br>
शरणं भव विप्रेन्द्र विप्रेद्राणां विशेषतः ।<br>
सागरैर्दह्यमानानां लोकत्रयनिवासिनाम् ॥ २,५२.२६ ॥<br><br>
ननु वै सात्त्विकी चेष्टा भवतीह भवादृशाम् ।<br>
त्रातुमर्हसि तस्मात्त्वं लोकानस्मांश्च सुव्रत ॥ २,५२.२७ ॥<br><br>
न चेदकाले भगवन्विनङ्क्ष्यत्यखिलं जगत् ।<br>
जैमिनिरुवाच<br>
इत्युक्तः सकलैर्देवैरुन्मील्य नयने शनैः ॥ २,५२.२८ ॥<br><br>
विलोक्य तानुवाचेदं कपिलः सूनृतं वचः ।<br>
स्वकर्मणैव निर्दग्धाः प्रविनङ्क्ष्यन्ति सागराः ॥ २,५२.२९ ॥<br><br>
काले प्राप्ते तु युष्माभिः सतावत्परिपाल्यताम् ।<br>
अहं तु कारणं तेषां विनाशाय दुरात्मनाम् ॥ २,५२.३० ॥<br><br>
भविष्यामि सुरश्रेष्ठा भवतामर्थसिद्धये ।<br>
मम क्रोधाग्नि विप्लुष्टाः सागराः पापचेतसः ॥ २,५२.३१ ॥<br><br>
भविष्यन्तु चिरेणैव कालोपहतबुद्धयः ।<br>
तस्माद्गतज्वरा देवा लोकाश्चैवाकुतोभयाः ॥ २,५२.३२ ॥<br><br>
भवन्तु ते दुराचाराः क्षिप्रं यास्यन्ति संक्षयम् ।<br>
तद्यूयं निर्भया भूत्वा व्रजध्वं स्वां पुरीं प्रति ॥ २,५२.३३ ॥<br><br>
कालं कञ्चित्प्रतीक्षध्वं ततोऽभीष्टमवाप्स्यथ ।<br>
कपिलेनैवमुक्तास्ते देवाः सर्वे सवासवाः ॥ २,५२.३४ ॥<br><br>
तं प्रणम्य ततो जग्मुः प्रतीताग्निदिवं प्रति ।<br>
एतस्मिन्नन्तरे राजा सगरः पृथिवीपतिः ॥ २,५२.३५ ॥<br><br>
वाजिमेधं महायज्ञं कर्तुं चक्रे मनोरथम् ।<br>
आहृत्य सर्वसंभारान्वसिष्ठानुमते तदा ॥ २,५२.३६ ॥<br><br>
और्वाद्यैः सहितो विप्रैर्यथावद्दीक्षितोऽभवत् ।<br>
दीक्षां प्रविष्टो नृपतिर्हयसंचारणाय वै ॥ २,५२.३७ ॥<br><br>
पुत्रान्सर्वान्समाहूय संदिदेश महयशाः ।<br>
संचारयित्वा तुरगं परीत्य पृथिवीतले ॥ २,५२.३८ ॥<br><br>
क्षिप्रं ममान्तिकं पुत्राः पुनराहर्तुमर्हथ ।<br>
जैमिनिरुवाच<br>
ततस्ते पितुरादेशात्तमादाय तुरङ्गमम् ॥ २,५२.३९ ॥<br><br>
परिचङ्क्रमयामासुः सकले क्षितिमण्डले ।<br>
विधिचोदनयैवाश्वः स भूमौ परिवर्तिततः ॥ २,५२.४० ॥<br><br>
न तु दिग्विजयार्थाय करादानार्थमेव च ।<br>
पृथिवीभूभुजा तेन पूर्वमेव विनिर्जिता ॥ २,५२.४१ ॥<br><br>
नृपाश्चोदारवीर्येण करदाः समरे कृताः ।<br>
ततस्ते राजतनया निस्तोये लवणांबुधौ ॥ २,५२.४२ ॥<br><br>
भूतले विविशुर्हृष्टाः परिवार्य तुरङ्गमम् ॥ २,५२.४३ ॥<br><br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उवोद्धातपादे सगरवरितेऽश्वमोचनं नाम द्विपञ्चाशत्तमोऽध्यायः ॥ ५२॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
