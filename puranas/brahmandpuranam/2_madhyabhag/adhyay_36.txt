वसिष्ठ उवाच<br>
अवगत्य स वै सर्वं कारणं प्रीतमानसः ।<br>
उवाच भार्गवं राममगस्त्यः कुंभसंभवः ॥ २,३६.१ ॥<br><br>
अगस्त्य उवाच<br>
शृणु राम महाभाग कथयामि हितं तव ।<br>
मन्त्रस्य सिद्धिं येन त्वं शीघ्रमेव समाप्नुयाः ॥ २,३६.२ ॥<br><br>
भक्तेस्तु लक्षणं ज्ञात्वा त्रिविधाया महामते ।<br>
यो यतेत नरस्तस्य सिद्धिर्भवति सत्वरम् ॥ २,३६.३ ॥<br><br>
एकदाहमनुप्राप्तोऽनन्तदर्शनकाङ्क्षया ।<br>
पातालं नागराचैन्द्रैः शोभितं परया मुदा ॥ २,३६.४ ॥<br><br>
तत्र दृष्टा महाभाग मया सिद्धाः समन्ततः ।<br>
सनकाद्या नारदश्च गौतमो जाजलिःक्रतुः ॥ २,३६.५ ॥<br><br>
ऋभुर्हंसोऽरुणिश्चैव वाल्मीकिः शक्तिरासुरिः ।<br>
एतेऽन्ये च महासिद्धा वात्स्यायनमुखा द्विज ॥ २,३६.६ ॥<br><br>
उपासत ह्युपा सीना ज्ञानार्थं फणिनायकम् ।<br>
तं नमस्कृत्य नागैन्द्रैः सह सिद्धैर्महात्मभिः ॥ २,३६.७ ॥<br><br>
उपविष्टः कथात्तत्र शृण्वानो वैष्णवीर्मुदा ।<br>
येयं भूमिर्महाभाग भूतधात्री स्वरूपिणी ॥ २,३६.८ ॥<br><br>
निविष्टा पुरतस्तस्य शृण्वन्ती ताः कथाः सदा ।<br>
यद्यत्पृच्छति सा भूमिः शेषं साक्षान्महीधरम् ॥ २,३६.९ ॥<br><br>
शृण्वन्ति ऋषयः सर्वे तत्रस्था तदनुग्रहात् ।<br>
मया तत्र श्रुतं वत्स कृष्णप्रेमामृतं शुभम् ॥ २,३६.१० ॥<br><br>
स्तोत्रं तत्ते प्रवक्ष्यामि यस्यार्थं त्वमिहागतः ।<br>
वाराहाद्यवताराणां चरितं पापनाशनम् ॥ २,३६.११ ॥<br><br>
सुखदं मोक्षदं चैव ज्ञानविज्ञान कारणम् ।<br>
श्रुत्वा सर्वं धरा वत्स प्रत्दृष्टा तं धराधरम् ॥ २,३६.१२ ॥<br><br>
उवाच प्रणता भूयो ज्ञातुं कृष्णविचेष्टितम् ।<br>
धरण्युवाच<br>
अलङ्कृतं जन्म पुंसामपि नन्दव्रजौकसाम् ॥ २,३६.१३ ॥<br><br>
तस्य देवस्य कृष्णस्य लीलाविग्रहधारिणः ।<br>
जयोपाधिनियुक्तानि संति नामान्यनेकशः ॥ २,३६.१४ ॥<br><br>
तेषु नामानि मुख्यानि श्रोतुकामा चिरादहम् ।<br>
तत्तानि ब्रूहि नामानि वासुदेवस्य वासुके ॥ २,३६.१५ ॥<br><br>
नातः परतरं पुण्यं त्रिषु लोकेषु विद्यते ।<br>
शेष उवाच<br>
वसुंधरे वरारोहे जनानामस्ति मुक्तिदम् ॥ २,३६.१६ ॥<br><br>
सर्वमङ्गलमूर्द्धन्यमणिमाद्यष्टसिद्धिदम् ।<br>
महापातककोटिघ्न सर्वतीर्थफलप्रदम् ॥ २,३६.१७ ॥<br><br>
समस्तजपयज्ञानां फलदं पापनाशनम् ।<br>
शृणु देवि प्रवक्ष्यामि नाम्नामष्टोतरं शतम् ॥ २,३६.१८ ॥<br><br>
महस्रनाम्नां पुण्यानां त्रिरावृत्त्या तु यत्फलम् ।<br>
एकावृत्त्या तु कृष्णस्य नामैकं तत्प्रयच्छति ॥ २,३६.१९ ॥<br><br>
तस्मात्पुण्यतरं चैतत्स्तोत्रं पातकनाशनम् ।<br>
नाम्नामष्टोत्तरशतस्याहमेव ऋषिः प्रिये ॥ २,३६.२० ॥<br><br>
छन्दोऽनुष्टुब्देवता तु योगः कृष्णप्रियावहः ।<br>
श्रीकृष्णः कमलानाथो वासुदेवः सनातनः ॥ २,३६.२१ ॥<br><br>
वसुदेवात्मजः पुण्यो लीलामानुषविग्रहः ।<br>
श्रीवत्सकौस्तभधरो यशोदावत्सलो हरिः ॥ २,३६.२२ ॥<br><br>
चतुर्भुजात्तचक्रासिगदाशङ्खाद्युदायुधः ।<br>
देवकीनन्दनः श्रीशो नन्दगोपप्रियात्मजः ॥ २,३६.२३ ॥<br><br>
यमुनावेगसंहारी बलभद्रप्रियानुजः ।<br>
पूतनाजीवितहरः शकटासुरभञ्जनः ॥ २,३६.२४ ॥<br><br>
नन्दप्रजजनानन्दी सच्चिदानन्दविग्रहः ।<br>
नवनीतविलिप्ताङ्गो नवनीतनटोऽनघः ॥ २,३६.२५ ॥<br><br>
नवनीतलवाहारी मुचुकुन्दप्रसादकृत् ।<br>
षोडशस्त्रीसहस्रेशस्त्रिभङ्गी मधुराकृतिः ॥ २,३६.२६ ॥<br><br>
शुकवागमृताब्धीन्दुर्गोविन्दो गोविदांपतिः ।<br>
वत्सपालनसंचारी धेनुकासुरमर्द्दनः ॥ २,३६.२७ ॥<br><br>
तृणीकृततृणावर्त्तो यमलार्जुनभञ्जनः ।<br>
उत्तालतालभेत्ता च तमालश्यामला कृतिः ॥ २,३६.२८ ॥<br><br>
गोपगोपीश्वरो योगी सूर्यकोटिसमप्रभः ।<br>
इलापतिः परञ्ज्योतिर्यादवेन्द्रो यदूद्वहः ॥ २,३६.२९ ॥<br><br>
वनमाली पीतवासाः पारिजातापहरकः ।<br>
गोवर्द्धनाचलोद्धर्त्ता गोपालः सर्वपालकः ॥ २,३६.३० ॥<br><br>
अजो निरञ्जनः कामजनकः कञ्जलोचनः ।<br>
मधुहा मथुरानाथो द्वारकानाथको बली ॥ २,३६.३१ ॥<br><br>
वृन्दावनान्तसंचारी तुलसीदामभूषणः ।<br>
स्यमन्तकमणेर्हर्त्ता नरनारायणात्मकः ॥ २,३६.३२ ॥<br><br>
कुब्जाकृष्टांबरधरो मायी परमपूरुषः ।<br>
मुष्टिकासुरचाणूरमल्लयुद्धविशारदः ॥ २,३६.३३ ॥<br><br>
संसारवैरी कंसारिर्मुरारिर्नरकान्तकः ।<br>
अनादि ब्रह्मचारी च कृष्णाव्यसनकर्षकः ॥ २,३६.३४ ॥<br><br>
शिशुपालशिरस्छेत्ता दुर्योधनकुलान्तकृत ।<br>
विदुराक्रूरवरदो विश्वरूपप्रदर्शकः ॥ २,३६.३५ ॥<br><br>
सत्यवाक्सत्यसंकल्पः सत्यभामारतो जयी ।<br>
सुभद्रापूर्वजो विष्णुर्भीष्ममुक्तिप्रदायकः ॥ २,३६.३६ ॥<br><br>
जगद्गुरुर्जगन्नाथो वेणुवाद्य विशारदः ।<br>
वृषभासुरविध्वंसी बकारिर्बाणबाहुकृत् ॥ २,३६.३७ ॥<br><br>
युधिष्टिरप्रतिष्ठाता बर्हिबर्हावतंसकः ।<br>
पार्थसारथिरव्यक्तो गीतामृतमहोदधिः ॥ २,३६.३८ ॥<br><br>
कालीयफणिमाणिक्यरञ्जितः श्रीपदांबुजः ।<br>
दामोदरो यज्ञभोक्ता दानवैद्रविनाशनः ॥ २,३६.३९ ॥<br><br>
नारायणः परं ब्रह्म पन्नगाशनवाहनः ।<br>
जलक्रीडासमासक्तगोपीवस्त्रापहारकः ॥ २,३६.४० ॥<br><br>
पुण्यश्लोकस्तीर्थपादो वेदवेद्यो दयानिधिः ।<br>
सर्वतीर्थान्मकः सर्वग्रहरूपी परात्परः ॥ २,३६.४१ ॥<br><br>
इत्येवं कृष्णदेवस्य नाम्नामष्टोत्तरं शतम् ।<br>
कृष्णोन कृष्णभक्तेन श्रुत्वा गीतामृतं पुरा ॥ २,३६.४२ ॥<br><br>
स्तोत्रं कृष्णप्रियकरं कृतं तस्मान्मया श्रुतम् ।<br>
कृष्णप्रेमामृतं नाम परमानन्ददायकम् ॥ २,३६.४३ ॥<br><br>
अत्युपद्रवदुः खघ्नं परमायुष्य वर्द्धनम् ।<br>
दानं व्रतं तपस्तीर्थं यत्कृतं त्विह जन्मनि ॥ २,३६.४४ ॥<br><br>
पठतां शृण्वतां चैव कोटिकोटिगुणं भवेत् ।<br>
पुत्रप्रदमपुत्राणामगती नां गतिप्रदम् ॥ २,३६.४५ ॥<br><br>
धनवाहं दरिद्राणां जयेच्छूनां जयावहम् ।<br>
शिशूनां गोकुलानां च पुष्टिदं पुण्यवर्द्धनम् ॥ २,३६.४६ ॥<br><br>
बालरोगग्रहादीनां शमनं शान्तिकारकम् ।<br>
अन्ते कृष्णस्मरणदं भवतापत्रयापहम् ॥ २,३६.४७ ॥<br><br>
असिद्धसाधकं भद्रे जपादिकरमात्मनाम् ।<br>
कृष्णाय यादवेन्द्राय ज्ञानमुद्राय योगिने ॥ २,३६.४८ ॥<br><br>
नाथाय रुक्मिणीशाय नमो वेदान्तवेदिने ।<br>
इमं मन्त्रं महादेवि जपन्नेव दिवा निशम् ॥ २,३६.४९ ॥<br><br>
सर्वग्रहानुग्रहभाक्सर्वप्रियतमो भवेत् ।<br>
पुत्रपौत्रैः परिवृतः सर्वसिद्धिसमृद्धिमान् ॥ २,३६.५० ॥<br><br>
निषेव्य भोगानन्तेऽपिकृष्णासायुज्यमाप्नुयात् ।<br>
अगस्त्य उवाच<br>
एतावदुक्तो भागवाननन्तो मूर्त्तिस्तु संकर्षणसंज्ञिता विभो ॥ २,३६.५१ ॥<br><br>
धराधरोऽलं जगतां धरायै निर्दिश्य भूयो विरराम मानदः ।<br>
ततस्तु सर्वे सनकादयो ये समास्थितास्तत्परितः कथादृताः ।<br>
आनन्द पूर्ण्णंबुनिधौ निमग्नाः सभाजयामासुरहीश्वरं तम् ॥ २,३६.५२ ॥<br><br>
ऋषय ऊचुः<br>
नमो नमस्तेऽखिलविश्वाभावन प्रपन्नभक्तार्त्तिहराव्ययात्मन् ।<br>
धराधरायापि कृपार्णवाय शेषाय विश्वप्रभवे नमस्ते ॥ २,३६.५३ ॥<br><br>
कृष्णामृतं नः परिपायितं विभो विधूतपापा भवता कृता वयम् ।<br>
भवादृशा दीनदयालवो विभो समुद्धरन्त्येव निजान्हि संनतान् ॥ २,३६.५४ ॥<br><br>
एवं नमस्कृत्य फणीश पादयोर्मनो विधायाखिलकामपूरयोः ।<br>
प्रदक्षिणीकृत्य धराधराधरं सर्वे वयं स्वावसथानुपागताः ॥ २,३६.५५ ॥<br><br>
इति तेऽभिहितं राम स्तोत्रं प्रेमामृताभिधम् ।<br>
कृष्णस्य राधाकान्तस्य सिद्धिदम् ॥ २,३६.५६ ॥<br><br>
इदं राम महाभाग स्तोत्रं परमदुर्लभम् ।<br>
श्रुतं साक्षाद्भगवतः शेषात्कथयतः कथाः ॥ २,३६.५७ ॥<br><br>
यावन्ति मन्त्रजालानि स्तोत्राणि कवचानि च ॥ २,३६.५८ ॥<br><br>
त्रैलोक्ये तानि सर्वाणि सिद्ध्यन्त्येवास्य शीलनात् ।<br>
वसिष्ठ उवाच<br>
एवमुक्त्वा महाराज कृष्णप्रेमामृतं स्तवम् ।<br>
यावद्व्यरसींत्स मुनिस्तावत्स्वर्यानमागतम् ॥ २,३६.५९ ॥<br><br>
चतुर्भिरद्भुतैः सिद्धैः कामरूपैर्मनोजवैः ।<br>
अनुयातमथोत्प्लुत्य स्त्रीपुंसौ हरिणौ तदा ।<br>
अगस्त्यचरणौ नत्वा समारुरुहतुर्मुदा ॥ २,३६.६० ॥<br><br>
दिव्यदेहधरौ भूत्वा संखचक्रादिचिह्नितौ ।<br>
गतौ च वैष्णवं लोकं सर्व देवन मस्कृतम् ।<br>
पश्यतां सर्वभूतानां भार्गवागस्त्ययोस्तथा ॥ २,३६.६१ ॥<br><br>
इति श्रीब्रह्माण्डे महापुराणे वायुप्रोक्ते मध्यभागे तृतीय<br>
उपोद्धातपादे भार्गवचरिते षट्त्रिंशत्तमोऽध्यायः ॥ ३६॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
