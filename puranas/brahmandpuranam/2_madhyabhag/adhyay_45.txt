वसिष्ठ उवाच<br>
ततः कदाचिद्विपिने चतुरङ्गबलान्वितः ।<br>
मृगयामगमच्छूरः शूरसेनादिभिः सह ॥ २,४५.१ ॥<br><br>
ते प्रविश्य महारण्यं हत्वा बहुविधान्मृगान् ।<br>
जग्मुस्तृषार्त्ता मध्याह्ने सरितं नर्मदामनु ॥ २,४५.२ ॥<br><br>
तत्र स्नात्वा च पीत्वा च वारि नद्या गतश्रमाः ।<br>
गच्छन्तो ददृशुर्मार्गो जमदग्नेरथाश्रमम् ॥ २,४५.३ ॥<br><br>
द्दष्ट्वाश्रमपदं रम्यं मुनीनागच्छतः पथि ।<br>
कस्येदमिति पप्रच्छुर्भाविकर्मप्रचोदिताः ॥ २,४५.४ ॥<br><br>
ते प्रोचुरतिशान्तात्मा जमदग्नेर्महातपाः ।<br>
वसत्यस्मिन्सुतो यस्य रामः शस्त्रभृतां वरः ॥ २,४५.५ ॥<br><br>
तछ्रुत्वा भीरभूत्तेषां रामनामानुकीर्त्तनात् ।<br>
क्रोधं प्रसङ्यानृशंस्यं पूर्ववैरमनुस्मरन् ॥ २,४५.६ ॥<br><br>
अथ ते प्रोचुरन्योन्यं पितृहन्तुर्वधात्पितुः ।<br>
वैर निर्यातनं किं तु करिष्यामो दिशाधुना ॥ २,४५.७ ॥<br><br>
इत्यक्त्वा खड्गहस्तास्ते संप्रविश्य तदाश्रमम् ।<br>
प्रजाघ्निरे प्रयातेषु मुनिवीरेषु सर्वतः ॥ २,४५.८ ॥<br><br>
तं हत्वास्य शिरो हृत्वा निषादा इव निर्दयाः ।<br>
प्रययुस्ते दुरात्मानः सबलाः स्वपुरीं प्रति ॥ २,४५.९ ॥<br><br>
पुत्रास्तस्य महात्मानौ दृष्ट्वा स्वपितरं हतम् ।<br>
परिवार्य महाराज रुरुदुः शोककर्शिताः ॥ २,४५.१० ॥<br><br>
भर्त्तारं निहतं भूमौ पतितं वीक्ष्य रेणुका ।<br>
पपात मूर्च्छिता सद्यो लतेवाशनिताडिता ॥ २,४५.११ ॥<br><br>
सा स्वचेतसि संमूच्छ्य शोकपावकदीपिताः ।<br>
दूरप्रनष्टसंज्ञेव सद्यः प्राणैर्व्ययुज्यत ॥ २,४५.१२ ॥<br><br>
अनालपन्त्यां तस्यां तु संज्ञां याता हि ते पुनः ।<br>
न्यपतन्मूर्च्छिता भूमौ निमग्नाः शोकसागरे ॥ २,४५.१३ ॥<br><br>
ततस्तपोधना येऽन्ये तत्त पोवनवासिनः ।<br>
समेत्याश्वासयामासुस्तुल्यदुःखाः सुतान्मुने ॥ २,४५.१४ ॥<br><br>
सांत्व्यमाना मुनिगणैर्जामदग्न्या यथाविधि ।<br>
आधक्षुर्वचसा तेषामग्नौ पित्रोः कलेवरे ॥ २,४५.१५ ॥<br><br>
चक्रुरेव तदूर्द्ध्वं वै यत्कर्त्तव्यमनन्तरम् ।<br>
पित्रोर्मरणदुःखेन पीड्यमाना दिवानिशम् ॥ २,४५.१६ ॥<br><br>
ततः काले गते रामः समानां द्वादशावधौ ।<br>
निवृत्तस्तपसः सख्या सहागादाश्रमं पितुः ॥ २,४५.१७ ॥<br><br>
इति श्रीब्रह्माण्डे महापुराणे वायुप्रोक्ते मध्यमभागे सगरोपाख्याने<br>
भार्गवचरिते पञ्चचत्वारिंशत्तमोध्यायः ॥ ४५॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
