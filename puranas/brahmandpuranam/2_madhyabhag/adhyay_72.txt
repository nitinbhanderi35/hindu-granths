<span style="font-size: 14pt; line-height: 200%">सूत उवाच<br>
मनुष्यप्रकृतीन्देवान्कीर्त्यमानान्निबोधत।<br>
संकर्षणो वासुदेवः प्रद्युम्नः सांब एव च॥२,७२.१॥<br>
अनिरुद्धश्च पञ्चैते वंशवीराः प्रकीर्त्तिताः।<br>
सप्तर्ष्यः कुबेरश्च यज्ञे मणिवरस्तथा॥२,७२.२॥<br>
शालूकिर्नारदश्चैव विद्वान्धन्वन्तरिश्तथा।<br>
नन्दिनश्च महादेवः सालकायन एव च।<br>
आदिदेव स्तदा विष्णुरेभिश्च सह दैवतैः॥२,७२.३॥<br>
ऋषय ऊचुः<br>
विष्णुः किमर्थं संभूतः स्मृताः संभूतयः कति।<br>
भविष्याः कति चान्ये च प्रादुर्भावा महात्मनः॥२,७२.४॥<br>
ब्रह्मक्षत्रेषु शस्तेषु किमर्थमिह जायते।<br>
पुनः पुनर्मनुष्येषु तन्नः प्रब्रूहि पृच्छताम्॥२,७२.५॥<br>
विस्तरेणैव सर्वाणि कर्माणि रिपुघातिनः॥२,७२.६॥<br>
श्रोतुमिच्छामहे सम्यग्वद कृष्णस्य धीमतः।<br>
कर्मणामानुपूर्वीं च प्रादुर्भावाश्च ये प्रभो॥२,७२.७॥<br>
या वास्य प्रकृतिस्तात तां चास्मान्वक्तुमर्हसि।<br>
कथं स भगवान्विष्णुः सुरेष्वरिनिषूदनः॥२,७२.८॥<br>
वसुदेवकुले धीमान्वासुदेवत्वमागतः।<br>
अमरैरावृतं पुण्यं पुण्यकृद्भिरलङ्कृतम्॥२,७२.९॥<br>
देवलोकं किमुत्सृज्य मर्त्यलोकमिहागतः।<br>
देवमानुषयोर्नेता धातुर्यः प्रसवो हरिः॥२,७२.१०॥<br>
किमर्थं दिव्यमात्मानं मानुष्ये समवेशयत्।<br>
यश्चक्रं वर्त्तयत्येको मनुष्याणां मनोमयम्॥२,७२.११॥<br>
मानुष्ये स कथं बुद्धिं चक्रे चक्रभृतां वरः।<br>
गोपायन यः कुरुते जगतः सर्वकालिकम्॥२,७२.१२॥<br>
स कथं गां गतो विष्णुर्गोपत्वमकरोत्प्रभुः।<br>
महाभूतानि भूतात्मा यो दधार चकार ह॥२,७२.१३॥<br>
श्रीगर्भः स कथं गर्भे स्त्रिया भूचरया वृतः।<br>
येन लोकान्क्रमैर्जित्वा सश्रीकास्त्रिदशाः कृताः॥२,७२.१४॥<br>
स्थापिता जगतो मार्गास्त्रिक्रमं वपुराहृतम्।<br>
ददौ जितां वसुमतीं सुराणां सुरसत्तमः॥२,७२.१५॥<br>
येन सैंहं वपुः कृत्वा द्विधाकृत्वा च तत्पुनः।<br>
पूर्वदैत्यो महावीर्यो हिरण्यकशिपुर्हतः॥२,७२.१६॥<br>
यः पुरा ह्यनलो भूत्वा त्वौर्वः संवर्त्तको विभुः।<br>
पातालस्थोर्ऽणवगतः पपौ तोयमयं हविः॥२,७२.१७॥<br>
सहस्रचरणं देवं सहस्रांशुं सहस्रशः।<br>
सहस्रशिरसं देवं यमाहुर्वै युगे युगे॥२,७२.१८॥<br>
नाभ्यरण्यां समुद्भूतं यस्य पैतामहं गृहम्।<br>
एकार्णवगते लोके तत्पङ्कजमपङ्कजम्॥२,७२.१९॥<br>
येन ते निहता दैत्याः संग्रामे तारकामये।<br>
सर्वदेवमयं कृत्वा सर्वायुधधरं वपुः॥२,७२.२०॥<br>
महाबलेन वोत्सिक्तः कालनेमिर्निपातितः।<br>
उत्तरांशे समुद्रस्य क्षीरोदस्यामृतोदधेः।<br>
यः शेतेशश्वतं योगमाच्छाद्य तिमिरं महत्॥२,७२.२१॥<br>
सुरारणीगर्भमधत्त दिव्यं तपःप्रकर्षाददितिः पुरायम्।<br>
शक्रं च यो दैत्यगणं च रूद्धं गर्भावमानेन भृशं चकार ह॥२,७२.२२॥<br>
पदानि यो लोकपदानि कृत्वा चकार दैत्यान्सलिलेशयांस्तान्।<br>
कृत्वा च देवांस्त्रिदिवस्य देवांश्चक्रे सुरेशं पुरुहूतमेव॥२,७२.२३॥<br>
गार्हपत्येन विधिना अन्वाहार्येण कर्मणा॥२,७२.२४॥<br>
अग्निमाहवनीयं च वेदीं चैव कुशं स्रुवम्।<br>
प्रोक्षणीयं श्रुतं चैव आवभृथ्यं तथैव च॥२,७२.२५॥<br>
अथर्षींश्चैव यश्चक्रे हव्यभागप्रदान्मखे।<br>
हव्यादांश्च सुरांश्चक्रे कव्यादांश्च पितॄनपि।<br>
भोगार्थं यज्ञविधिना यो यज्ञो यज्ञकर्मणि॥२,७२.२६॥<br>
यूपान्समित्स्रुवं सोमं पवित्रं परिधीनपि।<br>
यज्ञियानि च द्रव्याणि यज्ञियांश्च तथानलान्॥२,७२.२७॥<br>
सदस्यान्यजमानांश्च ह्यश्वमेधान्क्रतुत्तमान्।<br>
विचित्रान्राजसूयदीन्पारमेष्ठ्येन कर्मणा॥२,७२.२८॥<br>
उद्गात्रादींश्च यः कृत्वा यज्ञांल्लोकाननुक्रमम्।<br>
क्षणा निमेषाः काष्ठाश्च कलास्त्रैकाल्यमेव च॥२,७२.२९॥<br>
मुहूर्त्तास्तिथयो मासा दिनं संवत्सरं तथा।<br>
ऋतवः कालयोगाश्च प्रमाणं त्रिविधं त्रिषु॥२,७२.३०॥<br>
आयुः क्षेत्राण्यथ बलं क्षणं यद्रूपसौष्ठवम्।<br>
मेधावित्वं च शौर्यं च शास्त्रस्येव च पारणम्॥२,७२.३१॥<br>
त्रयो वर्णास्त्रयो लोकास्त्रैविद्यं पावकास्त्रयः।<br>
त्रैकाल्यं त्रीणि कर्माणि तिस्रो मात्रा गुणास्त्रयः॥२,७२.३२॥<br>
सृष्टा लोकेश्वराश्चैव येन येन च कर्मणा।<br>
सर्वभूतगणाः सृष्टाः सर्वभूतगणात्मना॥२,७२.३३॥<br>
क्षणं संधाय पूर्वेण योगेन रमते च यः।<br>
गतागतानां यो नेता सर्वत्र विविधेश्वरः॥२,७२.३४॥<br>
यो गतिर्द्धर्मयुक्तानामगतिः पापकर्मणाम्।<br>
चातुर्वर्ण्यस्य प्रभवश्चातुर्वर्ण्यस्य रक्षिता॥२,७२.३५॥<br>
चातुर्विद्यस्य यो वेत्ता चातुराशम्यसंश्रयः।<br>
दिगन्तरं नभो भूमिरापो वायुर्विभावसुः॥२,७२.३६॥<br>
चन्द्रसूर्यद्वयं ज्योतिर्युगेशाः क्षणदाचराः।<br>
यः परं श्रुयते देवो यः परं श्रूयते तपः॥२,७२.३७॥<br>
यः परं तमसः प्राहुर्यः परं परमात्मवान्।<br>
आदित्यादिस्तु यो देवो यश्च दैत्यान्तको विभुः॥२,७२.३८॥<br>
युगान्तेष्वन्तको यश्च यश्च लोकान्तकान्तकः।<br>
सेतुर्यो लोकसेतूनां मेधो यो मध्यकर्मणाम्॥२,७२.३९॥<br>
वेद्यो यो वेदविदुषां प्रभुर्यः प्रभवात्मनाम्।<br>
सोमभूतस्तु भूतानामग्निभूतोऽग्निवर्चसाम्॥२,७२.४०॥<br>
मनुष्याणां मनुर्भूतस्तपोभूतस्तपस्विनाम्।<br>
विनयो नयतृप्तानां तेजस्तेजस्विनामपि॥२,७२.४१॥<br>
विग्रहो विग्रहाणां यो गतिर्गतिमतामपि।<br>
आकाशप्रभवो वायुर्वायुप्राणो हुताशनः॥२,७२.४२॥<br>
देवा हुताशनप्राणाः प्राणोऽग्नेर्मधुसूदनः।<br>
रसाच्छोणितसंभूतिः शोणितान्मासमुच्यते॥२,७२.४३॥<br>
मांसात्त मेदसो जन्म मेदसोऽस्थि निरुच्यते।<br>
अस्य्नो मज्जा समभवन्मज्जातः शुक्रसंभवः॥२,७२.४४॥<br>
शुक्राद्गर्भः समाभव द्रसमूलेन कर्मणा।<br>
तत्रापां प्रथमावापः स सौम्यो राशिरुच्यते॥२,७२.४५॥<br>
गर्भोऽश्मसंभवो ज्ञेयो द्वितीयो राशिरुच्यते।<br>
शुक्रं सोमात्मकं विद्यादार्त्तवं पावकात्मकम्॥२,७२.४६॥<br>
भावौ रसानुगावेतौ वीर्ये च शशिपावकौ।<br>
कफवर्गे भवेच्छुक्रं पित्तवर्गे च शोणितम्॥२,७२.४७॥<br>
कफस्य हृदयं स्थानं नाभ्यां पित्तं प्रतिष्ठितम्।<br>
देहस्य मध्ये हृदयं स्थानं तु मनसः स्मृतम्॥२,७२.४८॥<br>
नाभिश्चोदर संस्था तु तत्र देवो हुताशनः।<br>
मनः प्रजापतिर्ज्ञेयः कफः सोमो विभाव्यते॥२,७२.४९॥<br>
पित्तमग्निः स्मृतो ह्येतदग्नीषोमात्मकं जगत्।<br>
एवं प्रवर्त्तिते गर्भे वृत्ते कर्कन्धुसंनिभे॥२,७२.५०॥<br>
वायुः प्रवेशनं चक्रे संगतः परमात्मना।<br>
स पञ्चधा शरीरस्थो विद्यते वर्द्धयेत्पुनः॥२,७२.५१॥<br>
प्राणापानौ समानश्च ह्युदानो व्यान एव च।<br>
प्राणोऽस्य परमात्मानं वर्द्धयन्परिवर्त्तते॥२,७२.५२॥<br>
अपानः पश्चिमं कायमु दानोऽर्द्धं शरीरिणः।<br>
व्यानो व्यानीयते येन समानः सर्वसंधिषु॥२,७२.५३॥<br>
भूतावाप्तिस्ततस्तस्य जायतेन्द्रियगोचरा।<br>
पृथिवी वायुराकाशमापो ज्योतिश्च पञ्चमम्॥२,७२.५४॥<br>
सर्वेद्रियनिविष्टास्ते स्वस्वयोगं प्रचक्रिरे।<br>
पार्थिवं देहमाहुस्तु प्राणात्मानं च मारुतम्॥२,७२.५५॥<br>
छिद्राण्याकाशयोनीनि जलात्स्रावः प्रवर्त्तते।<br>
ज्योतिश्चक्षुषि कोष्ठोऽस्मात्तेषां यन्नामतः स्मृतम्॥२,७२.५६॥<br>
संग्राह्य विषयांश्चैव यस्य वीर्यात्प्रवर्तिताः।<br>
इत्येतान्पुरुषः सर्वान्सृजत्येकः सनातनः॥२,७२.५७॥<br>
नैधनेऽस्मिन्कथं लोके नरत्वं विष्णुरागतः।<br>
एष नः संशयो धीमन्नेष वै विस्मयो महान्॥२,७२.५८॥<br>
कथं गतिर्गतिमतामापन्नो मानुषीं तनुम्।<br>
श्रोतुमिच्छामहे विष्णोः कर्माणि च यथाक्रमम्॥२,७२.५९॥<br>
आश्चर्यं परमं विष्णुर्वेदैर्देवश्चै कथ्यते।<br>
विष्णोरुत्पत्तिमाश्चय कथयस्व महामते॥२,७२.६०॥<br>
एतदाश्चर्यमाख्यातं कथ्यतां वै सुखावहम्।<br>
प्रख्यातबलवीर्यस्य प्रादुर्भावन्महात्मनः।<br>
कर्मणाश्चर्यभूतस्य विष्णोः सत्त्वमिहोच्यते॥२,७२.६१॥<br>
सूत उवाच<br>
अहं वः कीर्त्तयिष्यामि प्रादुर्भावं महात्मनः॥२,७२.६२॥<br>
यथा बभूव भगवान्मानुषेषु महातपाः।<br>
भृगुस्त्रीवधदोषेण भृगुशापेन मानुषे॥२,७२.६३॥<br>
जायते च युगान्तेषु देवकार्यार्थसिद्धये।<br>
तस्य दिव्यां तनुं विष्णोर्गदतो मे निबोधत॥२,७२.६४॥<br>
युगधर्मे परावृत्ते काले च शिथिले प्रभुः।<br>
कर्त्तुं धर्मव्यवस्थानं जायते मानुषेष्विह।<br>
भृगोः शापनिमित्तेन देवासुरकृतेन च॥२,७२.६५॥<br>
ऋषय ऊचुः<br>
कथं देवासुरकृते तद्व्याहारमवाप्तवान्।<br>
एतद्वेदितुमिच्छामो वृत्तं देवासुरं कथम्॥२,७२.६६॥<br>
सूत उवाच<br>
देवासुरं यथावृत्तं ब्रुवतस्तन्निबोधत॥२,७२.६७॥<br>
हिरण्यकशिपुर्दैत्यस्त्रैलोक्यं प्राक्प्रशासति।<br>
बलिनाधिष्ठितं राज्यं पुनर्लोकत्रये क्रमात्॥२,७२.६८॥<br>
सख्यमासीत्परं तेषां देवानामसुरैः सह।<br>
युगाख्या दश संपूर्णा ह्यासीदव्याहतं जगत्॥२,७२.६९॥<br>
निदेशस्थायिनश्चैव तयोर्देवासुराभवन्।<br>
बद्धे बलौ विवादोऽथ संप्रवृत्तः सुदारुणः॥२,७२.७०॥<br>
देवासुराणां च तदा घोरः क्षयकरो महान्।<br>
तेषां द्वीपनिमित्तं वै संग्रामा बहवोऽभवेन्॥२,७२.७१॥<br>
वराहेऽस्मिन्दश द्वौ च षण्डामर्कान्तगाः स्मृताः।<br>
नामतस्तु समासेन शृणुध्वं तान्विवक्षतः॥२,७२.७२॥<br>
प्रथमो नारसिंहस्तु द्वितीयश्चापि वामनः।<br>
तृतीयः स तु वाराहश्चतुर्थोऽमृतमन्थनः॥२,७२.७३॥<br>
संग्रामः पञ्चमश्चैव सुघोरस्तारकामयः।<br>
षष्ठो ह्याडीबकस्तेषां सप्तमस्त्रैपुरः स्मृतः॥२,७२.७४॥<br>
अन्धकारोऽष्टमस्तेषां ध्वजश्च नवमः स्मृतः।<br>
वार्त्रश्च दशमो घोरस्ततो हालाहलः स्मृतः॥२,७२.७५॥<br>
स्मृतो द्वादशकस्तेषां घोरः कोलाहलोऽपरः।<br>
हिरण्यकशिपुर्दैत्यो नरसिंहेन सूदितः॥२,७२.७६॥<br>
वामनेन बलिर्बद्धस्त्रैलोक्याक्रमणे कृते।<br>
हिरण्याक्षो हतो द्वन्द्वे प्रतिवादे च दैवते॥२,७२.७७॥<br>
महाबलो महासत्त्वः संग्रामेष्वपराजितः।<br>
दंष्ट्रया तु वराहेण स दैत्यस्तु द्विधाकृतः॥२,७२.७८॥<br>
प्रह्लादो निर्जितो युद्धे इन्द्रेणामृतमन्थने।<br>
विरोचनस्तु प्राह्लादिर्नित्यमिन्द्रवधोद्यतः॥२,७२.७९॥<br>
इन्द्रेणैव स विक्रम्य निहतस्तारकामये।<br>
भवादवध्यतां प्राप्य विशेषास्त्रादिभिस्तु यः॥२,७२.८०॥<br>
स जंभो निहतः षष्ठे शक्राविष्टेन विष्णुना।<br>
अशक्नुवत्सु देवेषु परं सोढुमदैवतम्॥२,७२.८१॥<br>
निहता दानवाः सर्वे त्रिपुरे त्र्यंबकेण तु।<br>
अथ दैत्याः सुराश्चैव राक्षसास्त्वन्धकारिके॥२,७२.८२॥<br>
जिता देवमनुष्येस्ते पितृभिश्चैव संगताः।<br>
सवृत्रान्दानवांश्चैव संगतान्कृत्स्नशश्च तान्॥२,७२.८३॥<br>
जघ्ने विष्णुसहायेन महेन्द्रस्तेन वर्द्धितः।<br>
हतो ध्वजे महेन्द्रेण मयाछत्रश्च योगवित्॥२,७२.८४॥<br>
ध्वजलक्षं समाविश्य विप्रचित्तिः महानुजः।<br>
दैत्यांश्च दानवांश्चैव संहतान्कृत्स्नशश्च तान्॥२,७२.८५॥<br>
जयद्धालाहले सर्वैर्देवैः परिवृतो वृषा।<br>
रजिः कोलाहले सर्वान्दैत्यान्परिवृतोऽजयत्॥२,७२.८६॥<br>
यज्ञस्यावभृथे जित्वा षण्डामकारै तु दैवतैः।<br>
एते देवासुरा वृत्ताः संग्रामा द्वादशैव तु॥२,७२.८७॥<br>
सुरासुरक्षयकराः प्रजाना मशिवश्च ह।<br>
हिरण्यकशिपू राजा वर्षाणामर्बुदं बभौ॥२,७२.८८॥<br>
तथा शतसहस्राणि ह्यधिकानि द्विसफतिः।<br>
अशीतिश्च सहस्राणि त्रैलोक्यस्येश्वरोऽभवत्॥२,७२.८९॥<br>
पारंपर्येण राजा तु बलिर्वर्षार्बुधं पुनः।<br>
षष्टिश्चैव सहस्राणि त्रिंशच्च नियुतानि च॥२,७२.९०॥<br>
बले राज्याधिकारस्तु यावत्कालं बभूव ह।<br>
प्रह्लादो निर्जितोऽभूच्च तावत्कालं सहासुरैः॥२,७२.९१॥<br>
इन्द्रास्त्रयस्ते विख्याता ह्यसुराणां महौ जसः।<br>
दैत्यसंस्थमिदं सर्वमासीद्दशयुगं किल॥२,७२.९२॥<br>
अशपत्तु ततः शुक्रो राष्ट्रं दशयुगं पुनः।<br>
त्रैलोक्यमिदमव्यग्रं महेन्द्रो ह्यभ्ययाद्बलेः॥२,७२.९३॥<br>
प्रह्लादस्य हृते तस्मिंस्त्रैलोक्ये कालपर्ययात्।<br>
पर्यायेणैव संप्राप्तं त्रैलोक्यं पाकशासनम्॥२,७२.९४॥<br>
ततोऽसुरान्परित्यज्य यज्ञो देवानुपागमत्।<br>
यज्ञे देवानथ गते काव्यं ते ह्यसुरां ब्रुवन्॥२,७२.९५॥<br>
किं तन्नो मिषतां राष्ट्रं त्यक्त्वा यज्ञः सुरान्गतः।<br>
स्थातुं न शक्रुमो ह्यद्य प्रविशाम रसातलम्॥२,७२.९६॥<br>
एवमुक्तोऽब्रवीदेतान्विषण्णः सांत्वयन्गिरा।<br>
माभैष्ट धारयिष्यामि तेजसा स्वेन वः सुराः॥२,७२.९७॥<br>
वृष्टिरोषधयश्चैव रसा वस्तु च यत्परम्।<br>
कृत्स्नानि ह्यपि तिष्ठन्तु पापस्तेषां सुरेषु वै॥२,७२.९८॥<br>
युष्मदर्थं प्रदास्यामि तत्सर्व धार्यते मया।<br>
ततो देवासुरान्दृष्ट्वा धृतान्काव्येन धीमता॥२,७२.९९॥<br>
अमन्त्रयंस्तदा ते वै संविघ्ना विजिगीषया।<br>
एष काव्य इदं सर्वं व्यावर्त्तयति नो बलात्॥२,७२.१००॥<br>
साधु गच्छामहे तूर्णं यावन्नाप्याययेत्तु तान्।<br>
प्रसह्य हत्वा शिष्टांस्तु पातालं प्रापयामहे॥२,७२.१०१॥<br>
ततो देवास्तु संरब्धा दानवानभिसृत्य वै।<br>
जघ्नुस्तैर्वध्यमानास्ते काव्यमेवाभिदुद्रुवुः॥२,७२.१०२॥<br>
ततः काव्यस्तु तान्दृष्ट्वा तूर्णं देवैरभिद्रुतान्।<br>
समारक्षत संत्रस्तान्देवेभ्यस्तान्दितेः सुतान्॥२,७२.१०३॥<br>
काव्यो दृष्ट्वा स्थितान्देवांस्तत्र दैवमचिन्तयत्।<br>
तानुवाच ततो ध्यात्वा पूर्ववृत्तमनुस्मरन्॥२,७२.१०४॥<br>
त्रैलोक्यं विजितं सर्वं वामनेन त्रिभिःक्रमैः।<br>
बलिर्बद्धो हतो जंभो निहतश्च विरोचनः॥२,७२.१०५॥<br>
महासुरा द्वादशसु संग्रामेषु सुरैर्हताः।<br>
तैस्तैरुपायैर्भूयिष्ठा निहता ये प्रधानतः॥२,७२.१०६॥<br>
किञ्चिच्छिष्टास्तु वै यूयं युद्धे स्वल्पे तु वै स्वयम्।<br>
नीतिं वो हि विधास्यामि कालः कश्चित्प्रतीक्ष्यताम्॥२,७२.१०७॥<br>
यास्याम्यहं महादेवं मन्त्रार्थे विजयाय च।<br>
अग्निमाप्याययेद्धोता मेत्रैरेष दहिष्यति॥२,७२.१०८॥<br>
ततो यास्याम्यहं देवं मन्त्रार्थे नीललोहितम्।<br>
युष्माननुग्रहीष्यामि पुनः पश्चादिहागतः॥२,७२.१०९॥<br>
यूयं तपश्चरध्वं वै संवृता वल्कलैर्वने।<br>
न वै देवा वाधिष्यन्ति यावदागमनं मम॥२,७२.११०॥<br>
अप्रतीपांस्ततो मन्त्रान्देवात्प्राप्य महेश्वरात्।<br>
योत्स्यामहे पुनर्देवांस्ततः प्राप्स्यथ वै जयम्॥२,७२.१११॥<br>
ततस्ते कृतसंवादा देवानूचुस्ततोऽसुराः।<br>
न्यस्तशस्त्रा वयं सर्वे लोकान्यूयं क्रमन्तु वै॥२,७२.११२॥<br>
वयं तपश्चरिष्यामः संवृत्ता वल्कलैर्वने।<br>
प्रह्लादस्य वचः श्रुत्वा सत्यानुव्याहृतं तु तत्॥२,७२.११३॥<br>
ततो देवा न्यवर्त्तन्त विज्वरा मुदिताश्च ह।<br>
न्यस्तशस्त्रेषु दैत्येषु स्वान्वै जग्मुर्यथागतान्॥२,७२.११४॥<br>
ततस्तानब्रवीत्काव्यः कञ्चित्कालं प्रतीक्ष्यताम्।<br>
निरुत्सुकास्तपोयुक्ताः कालः कार्यार्थसाधकः॥२,७२.११५॥<br>
पितुर्ममाश्रमस्था वै संप्रतीक्षत दानवाः।<br>
स संदिश्यसुरान्काव्यो महोदेवं प्रपद्य च॥२,७२.११६॥<br>
प्रणम्यैवमुवाचायं जगत्प्रभवमीश्वरम्।<br>
मन्त्रानिच्छामि हे देव ये न संति बृहस्पतौ॥२,७२.११७॥<br>
पराभवाय देवानामसुरेष्वभयावहान्।<br>
एवमुक्तोऽब्रवीद्देवो मन्त्रानिच्छसि वै द्विज॥२,७२.११८॥<br>
व्रतं चर मयोद्दिष्टं ब्रह्मचारी समाहितः।<br>
पूर्मं वर्षसहस्रं वै कुण्डधूममवाक्शिराः॥२,७२.११९॥<br>
यदि पास्यति भद्रं ते मत्तो मन्त्रमवाप्स्यसि।<br>
तथोक्तो देवदेवेन स शुक्रस्तु महातपाः॥२,७२.१२०॥<br>
पादौ संस्पृश्य देवस्य बाढमित्यभाषत।<br>
व्रतं चराम्यहं देव यथोद्दिष्टोऽस्मि वैप्रभो॥२,७२.१२१॥<br>
ततो नियुक्तो देवेन कुण्डधारोऽस्य धूमकृत्।<br>
असुराणां हितार्थाय तस्मिञ्छुक्रे गते तदा॥२,७२.१२२॥<br>
मन्त्रार्थं तत्र वसति ब्रह्म चर्यं महेश्वरे।<br>
तद्बुद्ध्वा नीतिपूर्वं तु राष्ट्रं न्यस्तं तदासुरैः॥२,७२.१२३॥<br>
तस्मिञ्छिद्रे तदामर्षाद्देवास्तान्समभिद्रवन्।<br>
प्रगृहीतायुधाः सर्वे बृहस्पतिपुरोगमाः॥२,७२.१२४॥<br>
दृष्ट्वासुरगणा देवान्प्रगृहीतायुधान्पुनः।<br>
उत्पेतुः सहसा सर्वे संत्रस्तास्ते ततोऽभवन्॥२,७२.१२५॥<br>
न्यस्ते शस्त्रेऽभये दत्ते ह्याचार्ये व्रतमास्थिते।<br>
संत्यज्य समयं देवास्ते सपत्नजिघांसवः॥२,७२.१२६॥<br>
अनाचार्यास्तु भद्रं वो विश्वस्तास्तपसे स्थिताः।<br>
चीरवल्काजिनधरा निष्क्रिया निष्परिग्रहाः॥२,७२.१२७॥<br>
रणे विजेतुं देवान्वै न शक्ष्यामः कथञ्चन।<br>
अयुद्धेन प्रपद्यामः शरणं काव्यमातरम्॥२,७२.१२८॥<br>
प्रापद्यन्त ततो भीतास्तया चैव तदाभयम्।<br>
दत्तं तेषां तु भीतानां दैत्यानामभयार्थिनाम्॥२,७२.१२९॥<br>
तया चाभ्युपपन्नांस्तान्दृष्ट्वा देवास्तदासुरान्।<br>
अभिजघ्नुः प्रसह्यैतान्विचार्य च बलाबलम्॥२,७२.१३०॥<br>
तत स्तान्वध्यमानांस्तु देवैर्दृष्ट्वासुरांस्तदा।<br>
देवी क्रुद्धाब्रवीदेनाननिन्द्रत्वं करोम्यहम्॥२,७२.१३१॥<br>
संस्तभ्य शीघ्रं संरंभादिन्द्रं साभ्यचरत्ततः।<br>
ततः संस्तंभितं दृष्ट्वा शक्रं देवास्तु मूढवत्॥२,७२.१३२॥<br>
व्यद्रवन्त ततो भीता दृष्ट्वा शक्रं वशीकृतम्।<br>
गतेषु सुरसंघेषु विष्मुरिन्द्रमभाषत॥२,७२.१३३॥<br>
मां त्वं प्रविश भद्रं ते नेष्यामि त्वां सुरेश्वर।<br>
एवमुक्तस्ततो विष्णुः प्रविवेश पुरन्दरः॥२,७२.१३४॥<br>
विष्मुना रक्षितं दृष्ट्वा देवी क्रुद्धा वचोऽवदत्।<br>
एषा त्वां विष्णुना सार्द्ध दहामि मघवन्बलात्॥२,७२.१३५॥<br>
मिषता सर्वभूतानां दृश्यतां मे तपोबलम्।<br>
तयाभिभूतौ तौ देवाविन्द्राविष्णू जजल्पतुः॥२,७२.१३६॥<br>
कथं मुच्येव सहितौ विष्णुरिन्द्रमभाषत।<br>
इन्द्रोऽब्रवीज्जहि ह्येनां यावन्नो न दहे द्विभो॥२,७२.१३७॥<br>
विशेषेणाभिभूतोऽहमिमां तज्जहि माचिरम्।<br>
ततः समीक्ष्य तां विष्णुः स्त्रीवधं कर्त्तुमास्थितः॥२,७२.१३८॥<br>
अभिध्याय ततश्शक्रमापन्नं सत्वरं प्रभुः।<br>
तस्याः संत्वरमाणायाः शीघ्रङ्कारी मुरारिहा॥२,७२.१३९॥<br>
त्रिधा विष्णुस्ततो देवः क्रूरं बुद्ध्वा चिकीर्षितम्।<br>
क्रुद्धस्तदस्त्रमाविध्य शिरश्चिच्छेद माधवः॥२,७२.१४०॥<br>
तं दृष्ट्वा स्त्रीवधं घोरं चुकोप भृगुरीश्वरः।<br>
ततोऽभिशप्तो भृगुणा विष्णुर्भार्यावधे तदा॥२,७२.१४१॥<br>
यस्मात्ते जानता धर्ममवध्या स्त्री निषूदिता।<br>
तस्मात्त्वं सप्तकृत्वो वै मनुष्येषु प्रपद्यसे॥२,७२.१४२॥<br>
ततस्तेनाभिशापेन नष्टे धर्मे पुनः पुनः।<br>
सर्वलोक हितार्थाय जायते मानुषेष्विह॥२,७२.१४३॥<br>
अनुव्याहृत्य विष्मुं स तदादाय शिरः स्वयम्।<br>
समानीय ततः काये समायोज्येदमब्रवीत्॥२,७२.१४४॥<br>
एतां त्वां विष्णुना सत्यं हतां संजीवयाम्यहम्।<br>
यदि कृत्स्नो मया धर्मश्चरितो ज्ञायतेऽपि वा॥२,७२.१४५॥<br>
तेन सत्येन जीवस्व यदि सत्यं ब्रवीम्यहम्।<br>
सत्याभिव्यहृतात्तस्य देवी संजीविता तदा॥२,७२.१४६॥<br>
तदा तां प्रोक्ष्य शीताभिरद्भिर्जीवेति सोऽब्रवीत्।<br>
ततस्तां सर्वभूतानां दृष्ट्वा सुप्तोत्थितामिव॥२,७२.१४७॥<br>
साधुसाध्वित्यदृश्यानां वाचस्ताः सस्वनुर्दिशः।<br>
दृष्ट्वा संजीवितामेवं देवीं तां भृगुणा तदा॥२,७२.१४८॥<br>
मिषतां सर्वभूतानां तदद्भुतमिवाभवत्।<br>
असंभ्रान्तेन भृगुणा पत्नी संजीवितां ततः॥२,७२.१४९॥<br>
दृष्ट्वा शक्रो न लेभेऽथ शर्म काव्यभयात्ततः।<br>
प्रजागरे ततश्चेन्द्रो जयन्तीमात्मनः सुताम्॥२,७२.१५०॥<br>
प्रोवाच मतिमान्वाक्यं स्वां कन्यां पाकशासनः।<br>
एष काव्यो ह्यनिन्द्राय चरते दारुणं तपः॥२,७२.१५१॥<br>
तेनाहं व्याकुलः पुत्रि कृतो धृतिमना दृढम्।<br>
गच्छ संभावयस्वैनं श्रमापनयनैः शुभे॥२,७२.१५२॥<br>
तैस्तैर्मनोऽनुकूलैश्च ह्युपचारैरतद्रिता।<br>
देवी सारीन्द्रदुहिता जयन्ती शुभचारिणी॥२,७२.१५३॥<br>
सुस्वरूपधरागात्तं दुर्वहं व्रतमास्थितम्।<br>
पित्रा यथोक्तं वाक्यं सा काव्ये कृतवती तदा॥२,७२.१५४॥<br>
गीर्भिश्चैवानुकूलाभिः स्तुवन्ती वल्गुभाषिणी।<br>
गात्रसंवाहनैः काले सेवमाना त्वचासुखैः॥२,७२.१५५॥<br>
शुश्रूषन्त्यनुकूला च उवास बहुलाः समाः।<br>
पूर्णं धूमव्रते चापि घोरे वर्षसहस्रके॥२,७२.१५६॥<br>
वरेण च्छन्दयामास काव्यं प्रीतोऽभवस्तदा।<br>
एवं व्रतं त्वयैकेन चीर्णं नान्येन केन चित्॥२,७२.१५७॥<br>
तस्मात्त्वं तपसा बुद्ध्या श्रुतेन च बलेन च।<br>
तेजसा वापि विबुधान्सर्वानभिभविष्यसि॥२,७२.१५८॥<br>
यच्च किञ्चिन्ममब्रह्म विद्यते भृगुनन्दन।<br>
सांग च सरहस्यं च यज्ञोपनिषदस्तथा॥२,७२.१५९॥<br>
प्रतिभाति ते सर्वं तद्वाच्यं तु न कस्यचित्।<br>
सर्वाभिभावी तेन त्वं द्विजश्रेष्ठो भविष्यसि॥२,७२.१६०॥<br>
एवं दत्त्वा वरं तस्यै भार्गवाय भवः पुनः।<br>
प्रजेशत्वं धनेशत्वमवध्यत्वं च वै ददौ॥२,७२.१६१॥<br>
एतांल्लब्ध्वा वरान्काव्यः संप्रहृष्टतनूरुहः।<br>
हर्षात्प्रादुर्बभौ तस्य दिव्यं स्तोत्रं महेशितुः॥२,७२.१६२॥<br>
तदा तिर्यक्स्थितस्त्वेवं तुष्टुवे नीललोहितम्।<br>
नमोऽस्तु शितिकण्ठाय सुराद्याय सुवर्चसे॥२,७२.१६३॥<br>
लेलिहानाय लेह्याय वत्सराय जगत्पते।<br>
कपर्दिने ह्यूर्द्ध्वरोम्णे हर्यक्षवरदाय च॥२,७२.१६४॥<br>
संस्तुताय सुतीर्थाय देवदेवाय रंहसे।<br>
उष्णीषिणे सुवक्त्राय सहस्राक्षाय मीढुषे॥२,७२.१६५॥<br>
वसुरेताय रुद्राय तपसे चीरवाससे।<br>
निस्वाय मुक्तकेशाय सेनान्ये रोहिताय च॥२,७२.१६६॥<br>
कवये राजवृद्धाय तक्षकक्रीडनाय च।<br>
गिरिशायार्कनेत्राय यतये चाज्यपाय च॥२,७२.१६७॥<br>
सुवृत्ताय सुहस्ताय धन्विने भार्गवाय च।<br>
सहस्रबाहवे चैव सहस्रामलचक्षुषे॥२,७२.१६८॥<br>
सहस्रकुक्षये चैव सहस्रचरणाय च।<br>
सहस्रशिरसे चैव बहुरूपाय वेधसे॥२,७२.१६९॥<br>
भवाय विश्वरूपाय श्वेताय पुरुषाय च।<br>
निषङ्गिणे कवचिने सूक्ष्माय क्षपणाय च॥२,७२.१७०॥<br>
ताम्राय चैव भीमाय उग्राय च शिवाय च।<br>
महादेवाय सर्वाय विश्वरूपशिवाय च॥२,७२.१७१॥<br>
हिरण्याय वसिष्ठाय वर्षाय मध्यमाय च।<br>
धाम्ने चैव पिशङ्गाय पिङ्गलायारुणाय च॥२,७२.१७२॥<br>
पिनाकिने चेषुमते चित्राय रोहिताय च।<br>
दुन्दुभ्यायैकपादाय अर्हाय बुद्धये तथा।<br>
मृगव्याधाय सर्वाय स्थाणवे भीषणाय च॥२,७२.१७३॥<br>
बहुरूपाय चोग्राय त्रिनेत्रायेश्वराय च।<br>
कपिलोयैकवीराय मृत्यवे त्र्यंबकाय च॥२,७२.१७४॥<br>
वास्तोष्पते पिनाकाय शङ्कराय शिवाय च।<br>
आरण्याय गृहस्थाय यतिने बह्मचारिणे॥२,७२.१७५॥<br>
सांख्याय चैव योगाय ध्यानिने दीक्षिताय च।<br>
अन्तर्हिताय सर्वाय तप्याय व्यापिने तथा॥२,७२.१७६॥<br>
बुद्धाय चैव शुद्धाय मुक्ताय केवलाय च।<br>
रोधसे चैकितानाय ब्रह्मिष्ठाय महार्षये॥२,७२.१७७॥<br>
चतुष्पादाय मेध्याय वर्मिणे शीघ्रगाय च।<br>
शिखण्डिने कपालाय दण्डिने विश्वमेधसे॥२,७२.१७८॥<br>
अप्रतीताय दीप्ताय भास्कराय सुमेधसे।<br>
क्रूराय विकृतायैव बीभत्साय शिवाय च॥२,७२.१७९॥<br>
शुचये परिधानाय सद्योजाताय मृत्यवे।<br>
पिशिताशाय शर्वाय मेघाय वैद्युताय च॥२,७२.१८०॥<br>
दक्षाय च जघन्याय लोकानामीश्वराय च।<br>
अनामयाय चेध्माय हिरण्यायैकचक्षुषे॥२,७२.१८१॥<br>
श्रेष्ठाय वामदेवाय ईशानाय च धीमते।<br>
महाकल्पाय दीप्ताय रोदनाय हसाय च॥२,७२.१८२॥<br>
दृढधन्विने कवचिने रथिने च वरूथिने।<br>
भृगुनाथाय शुक्राय गह्वरिष्ठाय धीमते॥२,७२.१८३॥<br>
अमोघाय प्रशान्ताय सदा विप्रप्रियाय च।<br>
दिग्वासः कृत्तिवासाय भगघ्नाय नमोऽस्तु ते॥२,७२.१८४॥<br>
पशूनां पतये चैव भूतानां पतये नमः।<br>
प्रभवे ऋग्यजुःसाम्ने स्वाहायै च सुधाय च॥२,७२.१८५॥<br>
वषट्कारतमायैव तुभ्यं मन्त्रात्मने नमः।<br>
स्रष्ट्रे धात्रे तथा कर्त्रे हर्त्रे च क्षपणाय च॥२,७२.१८६॥<br>
भूतभव्यभवेशाय तुभ्यं कर्मात्मने नमः।<br>
वसवे चैव साध्याय रुद्रादित्याश्विनाय च॥२,७२.१८७॥<br>
विश्वाय मरुते चैव तुभ्यं देवात्मने नमः।<br>
अग्नीषोमविधिज्ञाय पशुमन्त्रौषधाय च॥२,७२.१८८॥<br>
दक्षिणावभृथायैव तुभ्यं यज्ञात्मने नमः।<br>
तपसे चैव सत्याय त्यागाय च शमाय च॥२,७२.१८९॥<br>
अहिंसायाथ लोभाय सुवेषायानिशाय च।<br>
सर्वभूतात्प्रभूताय तुभ्यं योगात्मने नमः॥२,७२.१९०॥<br>
पृथिव्यै चान्तरिक्षाय महासे त्रिदिवाय च।<br>
जनस्तपाय सत्याय तुभ्यं लोकात्मने नमः॥२,७२.१९१॥<br>
अव्यक्तायाथ महते भूतायैवेन्द्रियाय च।<br>
तन्मात्रायाथ महते तुभ्यं तत्त्वात्मने नमः॥२,७२.१९२॥<br>
नित्याय चाप्यलिङ्गाय सूक्ष्माय चेतराय च।<br>
शुद्धाय विभवे चैव तुभ्यं नित्यात्मने नमः॥२,७२.१९३॥<br>
नमस्ते त्रिषु लोकेषु स्वरन्तेषु भुवादिषु।<br>
सत्यान्तमहराद्येषु चतुर्षु च नमोऽस्तु ते॥२,७२.१९४॥<br>
नामस्तोत्रे मया ह्यस्मिन्यदसद्व्याहृतं प्रभो।<br>
मद्भक्त इतिब्रह्मण्य सर्वं तत्क्षन्तुमर्हसि॥२,७२.१९५॥<br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे स्तवसमाप्तिर्नाम द्विसप्ततितमोऽध्यायः॥७२॥<br>
<br>
</span>
