<font size="4.9"><br>
जैमिनिरुवाच<br>
एतत्ते चरितं सर्वं सगरस्य महात्मनः ।<br>
संक्षेपविस्तराभ्यां तु कथितं पापनाशनम् ॥ २,५६.१ ॥<br><br>
खण्डोंऽयं भारतो नाम दक्षिणोत्तरमायतः ।<br>
नवयोजनसाहस्रं विस्तारपरिमण्डलम् ॥ २,५६.२ ॥<br><br>
पुत्रैस्तस्य नरेद्रस्य मृगयद्भिस्तुरङ्गमम् ।<br>
योजनानां सहस्रं तु खात्वाष्टौ विनिपातिताः ॥ २,५६.३ ॥<br><br>
सागरस्य सुतैर्यस्माद्वर्द्धितो मकरालयः ।<br>
ततः प्रभृति लोकेषु सागराख्यामवाप्तवान् ॥ २,५६.४ ॥<br><br>
ब्रह्मपादावधि महीं सतीर्थक्षेत्रकाननाम् ।<br>
अब्धिः संक्रमयामास परिक्षिप्य निजांभसा ॥ २,५६.५ ॥<br><br>
ततस्तन्निलयाः सर्वे सदेवासुरमानवाः ।<br>
इतस्ततश्च संजाता दुःखेन महतान्विताः ॥ २,५६.६ ॥<br><br>
गोकर्णं नाम विख्यातं क्षेत्रं सर्वसुरार्चितम् ।<br>
सार्द्धयोजनविस्तारं तीरे पश्चिम वारिधेः ॥ २,५६.७ ॥<br><br>
तत्रासंख्यानि तीर्थानि मुनिदेवालयाश्च वै ।<br>
वसंति सिद्धसंघाश्च क्षेत्रे तस्मिन्पुरा नृप ॥ २,५६.८ ॥<br><br>
क्षेत्रं तल्लोकविख्यातं सर्वपापहरं शुभम् ।<br>
तत्तीर्थमब्धेरपतद्भागे दक्षिणपश्चिमे ॥ २,५६.९ ॥<br><br>
यत्र सर्वे तपस्तप्त्वा मुनयः संशितव्रताः ।<br>
निर्वाणं परमं प्राप्ताः पुनरावृत्तिवर्जितम् ॥ २,५६.१० ॥<br><br>
तत्त्रेत्रस्य प्रभावेण प्रीत्या भूतगणैः सह ।<br>
देव्या च सकलैर्देवैर्नित्यं वसति शङ्करः ॥ २,५६.११ ॥<br><br>
एनांसि यत्समुद्दिश्य तीर्थयात्रां प्रकुर्वताम् ।<br>
नृणामाशु प्रणश्यन्ति प्रवाते शुष्कपर्णवत् ॥ २,५६.१२ ॥<br><br>
तत्क्षेत्रसेवनरतिर्नैव जात्वभिजायते ।<br>
समीपे वसमानोनामपि पुंसां दुरात्मनाम् ॥ २,५६.१३ ॥<br><br>
महाता सुकृतेनैव तत्क्षेत्रगमने रतिः ।<br>
नृणां संजायते राजन्नान्यथा तु कथञ्चन ॥ २,५६.१४ ॥<br><br>
निर्बन्धेन तु ये तस्मिन्प्राणिनः स्थिरजङ्गमाः ।<br>
म्रियन्ते नृप सद्यस्ते स्वर्गं प्राप्स्यन्ति शाश्वतम् ॥ २,५६.१५ ॥<br><br>
स्मृत्यापि सकलैः पापैर्यस्य मुच्येत मानवः ।<br>
क्षेत्राणामुत्तमं क्षेत्रं सर्वतीर्थनिकेतनम् ॥ २,५६.१६ ॥<br><br>
स्नात्वा चैतेषु तीर्थेषु यजन्तश्च सदाशिवम् ।<br>
सिद्धिकामा वसंति स्म मुनयस्तत्र केचन ॥ २,५६.१७ ॥<br><br>
कामक्रोधविनिर्मुक्ता ये तस्मिन्वीतमत्सराः ।<br>
निवसंत्यचिरेणैव तत्सिद्धिंप्राप्नुवन्ति हि ॥ २,५६.१८ ॥<br><br>
जपहोमरताः शान्ता निपता ब्रह्मचारिणः ।<br>
वसंति तस्मिन्ये ते हि सिद्धिं प्राप्स्यन्त्यभीप्सिताम् ॥ २,५६.१९ ॥<br><br>
दानहोमजपाद्यं वै पितृदेवद्विजार्चनम् ।<br>
अन्यस्मात्कोटिगुणितं भवेत्तस्मिन्फलं नृप ॥ २,५६.२० ॥<br><br>
अंभोधिसलिले मग्न तस्मिन् क्षेत्रेऽतिपावने ।<br>
महता तपसा युक्ता मुनयस्तन्निवासिनः ॥ २,५६.२१ ॥<br><br>
सह्यं शिखरिणं श्रेष्ठं निलयार्थं समारुहन् ।<br>
वसंतस्तत्र ते सर्वे संप्रधार्य परस्परम् ॥ २,५६.२२ ॥<br><br>
सहेन्द्राद्रौ तपस्यन्तं रामं गन्तुं प्रचक्रमुः ।<br>
राजोवाच ।<br>
अगस्त्यपीततोयेऽब्धौ परितो राजनन्दनैः ॥ २,५६.२३ ॥<br><br>
खात्वाधः पातिते क्षेत्रे सतीर्थाश्रमकानने ।<br>
भूभागेषु तथान्येषु पुरग्रमाकरादिषु ॥ २,५६.२४ ॥<br><br>
विनाशितेषु देशेषु समुद्रोपान्तवर्त्तिषु ।<br>
किमकार्षुर्मुनिश्रेष्ठ जनास्तन्निलयास्ततः ॥ २,५६.२५ ॥<br><br>
तत्रैव चावसन्कृच्छ्रात्प्रस्थितान्यत्र वा ततः ।<br>
कियता चैव कालेन संपूर्णोऽभूदपांनिधिः ।<br>
केन वापि प्रकारेण ब्रह्मन्नेतद्वदस्व मे ॥ २,५६.२६ ॥<br><br>
जैमिनिरुवाच<br>
अनूपेषु प्रदेशेषु नाशितेषु दुरात्मभिः ॥ २,५६.२७ ॥<br><br>
जनास्तन्निलयाः सर्वे संप्रयाता इतस्ततः ।<br>
तत्रैव चावसन्कृच्छ्रात्केचित्क्षेत्रनिवासिनः ॥ २,५६.२८ ॥<br><br>
एतस्मिन्नेव काले तु राजन्नंशुमतः सुतः ।<br>
बभूव भुविधर्मात्मा दिलीप इति विश्रुतः ॥ २,५६.२९ ॥<br><br>
राज्येऽभिषिच्य तं सम्यग्भुक्तभोगोंऽशुमान्नृपः ।<br>
वनं जगाम मेधावी तपसे धृतमानसः ॥ २,५६.३० ॥<br><br>
दिलीपस्तु ततःश्रीमानशेषां पृथिवीमिमाम् ।<br>
पालयामास धर्मेण विजित्य सकलानरीन् ॥ २,५६.३१ ॥<br><br>
भगीरथो नाम सुतस्तस्यासील्लोकविश्रुतः ।<br>
सर्वधर्मार्थकुशलः श्रीमानमितविक्रमः ॥ २,५६.३२ ॥<br><br>
राज्येऽभिषिच्य तं राजा दिलीपोऽपि वनं ययौ ।<br>
स चापि पालयन्नुर्वीं सम्यग्विहतकण्टकाम् ॥ २,५६.३३ ॥<br><br>
मुमुदे विविधैर्भोगैर्दिवि देवपतिर्यथा ।<br>
स शुश्रावात्मनः पूर्वं पूर्वजानां महीपतिः ॥ २,५६.३४ ॥<br><br>
निरये पतनं घोरं विप्रकोपसमुद्भवम् ।<br>
ब्रह्मदण्डहतान्सर्वान्पितञ्छ्रुत्वातिदुःखितः ॥ २,५६.३५ ॥<br><br>
राज्ये बन्धुषु भोगे वा निर्वेदं परमं ययौ ।<br>
स मन्त्रिप्रवरे राज्यं विन्यस्य तपसे वनम् ॥ २,५६.३६ ॥<br><br>
प्रययौ स्वपितॄन्नाकं निनीषुर्नृपसत्तमः ।<br>
तपसा महाता पूर्वमायुषे कमलोद्भवम् ॥ २,५६.३७ ॥<br><br>
आराध्य तस्माल्लेभे च यावदायुर्निजेप्सितम् ।<br>
ततो गङ्गां महाराज समाराध्य प्रसाद्य च ॥ २,५६.३८ ॥<br><br>
वरमागमनं वव्रे दिवस्तस्या महींप्रति ।<br>
ततस्तां शिरसा धर्त्तु तपसाऽराधयच्छिवम् ॥ २,५६.३९ ॥<br><br>
स चापि तद्वरं तस्मै प्रददौ भक्तवत्सलः ।<br>
मेरोर्मूर्ध्नस्ततो गङ्गां पतं ती शिरसात्मनः ॥ २,५६.४० ॥<br><br>
सग्राहनक्रमकरां जग्राह जगतां पतिः ।<br>
सा तच्छिरः समासाद्य महावेगप्रवाहिनी ॥ २,५६.४१ ॥<br><br>
तज्जटामण्डले शुभ्रे विलिल्ये सातिगह्वरे ।<br>
चुलकोदकवच्छंभोर्विलीनां शिरसि प्रभोः ॥ २,५६.४२ ॥<br><br>
विलोक्य तत्प्रमोक्षाय पुनराराधयद्धरम् ।<br>
स तां शर्वप्रसादेन लब्ध्वा तु भुवमागताम् ॥ २,५६.४३ ॥<br><br>
आनिन्ये सागरा दग्धा यत्र तां वै दिशं प्रति ।<br>
सऽनुव्रजन्ती राजानं राजर्षेर्यजतः पथि ॥ २,५६.४४ ॥<br><br>
तद्यज्ञवाटमखिलं प्लावयामास सर्वतः ।<br>
स तु राजऋषिः क्रुद्धो यज्ञवाटेऽखिले तया ॥ २,५६.४५ ॥<br><br>
मग्ने गण्डूषजलवत्स पपौ तामशेषतः ।<br>
अतन्द्रितो वर्षशतं शुश्रूषितवा स तं पुनः ॥ २,५६.४६ ॥<br><br>
तस्मात्प्रसन्नान्नृपतिर्लेमे गङ्गां महात्मनः ।<br>
उषित्वा सुचिरं तस्यनिसृता जठराद्यतः ॥ २,५६.४७ ॥<br><br>
प्रथितं जाह्नवीत्यस्यास्ततो नामाभवद्भुवि ।<br>
भगीरथानुगा भूत्वा तत्पितॄणामशेषतः ॥ २,५६.४८ ॥<br><br>
निजांभसास्थिभस्मानि सिषेच सुरनिम्नगा ।<br>
ततस्तदंभसा सिक्तेष्वस्थिभस्मसु तत्क्षणात् ॥ २,५६.४९ ॥<br><br>
निरयात्सागराः सर्वे नष्टपापा दिवं ययुः ।<br>
एवं सा सागरान्सर्वान्दिवं नीत्वा महान्दी ॥ २,५६.५० ॥<br><br>
तेनैव मार्गेण जवात्प्रयाता पूर्वसागरम् ।<br>
सेनोर्मूर्ध्नश्चतुर्भेदा भूत्वा याता चतुर्द्दिशम् ॥ २,५६.५१ ॥<br><br>
चतुर्भेदतया चाभूत्तस्या नाम्नां चतुष्टयम् ।<br>
सीता चालकनन्दा च सुचक्षुर्भद्रवत्यपि ॥ २,५६.५२ ॥<br><br>
अगस्त्यपीतसलिलाच्चिरं शुष्कोदका अपि ।<br>
गङ्गांभसा पुनः पूर्णाश्चत्वारोऽम्बुधयोऽभवन् ॥ २,५६.५३ ॥<br><br>
पूर्वमाणे समुद्रे तु सागरैः परिवर्द्धिते ।<br>
अन्तर्हिताभवन्देशा बहवस्तत्समीपगाः ॥ २,५६.५४ ॥<br><br>
समुद्रोपान्तवर्त्तीनि क्षेत्राणि च समन्ततः ।<br>
इतस्ततः प्रयाताश्च जनास्तन्निलया नृप ॥ २,५६.५५ ॥<br><br>
गोकर्णमिति च क्षेत्रं पूर्वं प्रोक्तं तु यत्तव ।<br>
अर्मवोपात्तवर्त्तित्वात्समुद्रेऽतर्द्धिमागमत् ॥ २,५६.५६ ॥<br><br>
ततस्तन्निलयाः सर्वे तदुद्धाराभिकाङ्क्षिणः ।<br>
सह्याद्रेर्भृगुशार्दूलं द्रष्टुकामा ययुर्नृप ॥ २,५६.५७ ॥<br><br>
इति श्रीब्रह्माण्डे महापुराणे वायुप्रोक्ते मध्यमाभागे तृतीय उपोद्धातपादे गङ्गानयनं नाम षट्पञ्चशत्तमोऽध्यायः<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</font>
