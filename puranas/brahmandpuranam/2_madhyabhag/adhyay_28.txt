वसिष्ठ उवाच<br>
स्वपन्तमेत्य राजानं सूतमागधवन्दिनः ।<br>
प्रवोधयितुमव्यग्रा जगुरुच्चैर्निशात्यये ॥ २,२८.१ ॥<br><br>
वीणावेणुरवोन्मिश्रकलतालततानुगम् ।<br>
समस्तश्रुतिसुश्राव्यप्रशस्तमधुरस्वरम् ॥ २,२८.२ ॥<br><br>
स्निग्धकण्ठाः सुविस्पष्टमूर्च्छनाग्रामसूचितम् ।<br>
जगुर्गेयं मनोहारि तारमन्द्रलयान्वितम् ॥ २,२८.३ ॥<br><br>
ऊचुश्च तं महात्मानं राजानं सूतमागधाः ।<br>
स्वपन्तं विविधा वाचो बुबोधयिषवः शनेः ॥ २,२८.४ ॥<br><br>
पस्यायमस्तमभ्येति राजेन्द्रेन्दुः पराजितः ।<br>
विवर्द्धमानया नूनं तव वक्त्रांबुजश्रिया ॥ २,२८.५ ॥<br><br>
द्रष्टुं त्वदान नांभोजं समुत्सुक इवाधुना ।<br>
तमांसि भिन्दन्नादित्यः संप्राप्तो ह्युदयं विभो ॥ २,२८.६ ॥<br><br>
राजन्नखिलशीतांशुवंशमौलिशिखामणे ।<br>
निद्रया लं महाबुद्धे प्रतिवुध्यस्व सांप्रतम् ॥ २,२८.७ ॥<br><br>
इति तेषां वचः शृण्वन्नबुध्यत महीपतिः ।<br>
क्षीराब्दौ शेषशयनाद्यथापङ्कजलोचनः ॥ २,२८.८ ॥<br><br>
विनिद्राक्षः समुत्थाय कर्म नैत्यकमादरात् ।<br>
चकारावहितः सम्यग्जयादिकमशेषतः ॥ २,२८.९ ॥<br><br>
देवतामभिवन्द्येष्टां गां दिव्यस्रग्गन्धभूषणः ।<br>
कृत्वा दूर्वाञ्जनादर्शमङ्गल्यालम्बनानि च ॥ २,२८.१० ॥<br><br>
दत्त्वा दानानि चार्थिभ्यो नत्वा गोब्रह्मणानपि ।<br>
निष्क्रम्य च पुरात्तस्मादुपतस्थे च भास्करम् ॥ २,२८.११ ॥<br><br>
तावदभ्याययुः सर्वं मन्त्रिसामन्तनायकाः ।<br>
रचिताञ्जलयो राजन्नेमुश्च नृपसत्तमम् ॥ २,२८.१२ ॥<br><br>
ततः स तैः परिवृतः समुपेत्य तपोनिधिम् ।<br>
ननाम पादयोस्तस्य किरीटेनार्कवर्चसा ॥ २,२८.१३ ॥<br><br>
आशीर्भिरभिनन्द्याथ राजानं मुनिपुङ्गवः ।<br>
प्रश्रयावनतं साम्ना तमुवाचास्यतामिति ॥ २,२८.१४ ॥<br><br>
तमासीनं नरपतिं महार्षिः प्रीतमानसः ।<br>
उवाच रजनी व्युष्टा सुखेन तव किं नृप ॥ २,२८.१५ ॥<br><br>
अस्माकमेव राजेन्द्र वने वन्येन जीवताम् ।<br>
शक्यं मृगसधर्माणां येन केनापि वर्त्तितुम् ॥ २,२८.१६ ॥<br><br>
अरण्ये नागराणां तु स्थितिरत्यन्तदुःसहा ।<br>
अनभ्यस्तं हि राजेन्द्र ननु सर्वं हि दुष्करम् ॥ २,२८.१७ ॥<br><br>
वनवासपरिक्लेशं भवान्यत्सानुगोऽसकृत् ।<br>
आप्तस्तु भवतो नूनं सा गौरवसमुन्नतिः ॥ २,२८.१८ ॥<br><br>
इत्युक्तस्तेन मुनिना स राजा प्रीतिपूर्वकम् ।<br>
प्रहसन्निव तं भूयो वचनं प्रत्यभाषत ॥ २,२८.१९ ॥<br><br>
ब्रह्मन्किमनया ह्युक्त्या दृष्टस्ते यादृशो महान् ।<br>
अस्माभिमहिमा येन विस्मितं सकलं जगत् ॥ २,२८.२० ॥<br><br>
भवत्प्रभावसंजातविभवाहतचेतसः ।<br>
इतो न गन्तुमिच्छन्ति सैनिका मे महामुने ॥ २,२८.२१ ॥<br><br>
त्वादृशानां जगन्तीह प्रभावैस्तपसां विभो ।<br>
ध्रियन्ते सर्वदा नूनमचिन्त्यं ब्रह्मवर्चसम् ॥ २,२८.२२ ॥<br><br>
नैव चित्रं तव विभो शक्रोति तपसा भवान् ।<br>
ध्रुवं कर्त्तुं हि लोकानामवस्थात्रितयं क्रमात् ॥ २,२८.२३ ॥<br><br>
सुदृष्टा ते तपःसिद्धिर्महती लोकपूजिता ।<br>
गमिष्यामि पुरीं ब्रह्मन्ननुजानातु मां भवान् ॥ २,२८.२४ ॥<br><br>
वसिष्ठ उवाच<br>
इत्युक्तस्तेनस मुनिः कार्त्तवीर्येण सादरम् ।<br>
संभावयित्वा नितरां तथेति प्रत्यभाषत ॥ २,२८.२५ ॥<br><br>
मुनिना समनुज्ञातो विनिष्क्रम्य तदाश्रमात् ।<br>
सैन्यैः परिवृतः सर्वैः संप्रतस्थे पुरीं प्रति ॥ २,२८.२६ ॥<br><br>
स गच्छंश्चिन्तयामास मनसा पथि पार्थिवः ।<br>
अहोऽस्य तपसः सिद्धिर्लोक विस्मयदायिनी ॥ २,२८.२७ ॥<br><br>
यया लब्धेदृशी धेनुः सर्वकामदुहां वरा ।<br>
किं मे सकलराज्येन योगर्द्ध्या वाप्यनल्पया ॥ २,२८.२८ ॥<br><br>
गोरत्नभूता यदियं धेनुर्मुनिवरे स्थिता ।<br>
अनयोत्पादिता नूनं संपत्स्वर्गसदामपि ॥ २,२८.२९ ॥<br><br>
ऋद्धमैन्द्रमपि व्यक्तं पदं त्रैलोक्यपूजितम् ।<br>
अस्या धेनोरहं मन्ये कलां नार्हति षोडशीम् ॥ २,२८.३० ॥<br><br>
इत्येवं चिन्तयानं तं पश्चादभ्येत्य पार्थिवम् ।<br>
चन्द्रगुप्तोऽब्रवीन्मन्त्री कृताञ्जलि पुटस्तदा ॥ २,२८.३१ ॥<br><br>
किमर्थं राजशार्दूल पुरीं प्रतिगमिष्यसि ।<br>
रक्षितेन च राज्येन पुर्या वा किं फलं तव ॥ २,२८.३२ ॥<br><br>
गोरत्नभूता नृपतेर्यावर्धेनुर्न चालये ।<br>
वर्त्तते नार्द्धमपि ते राज्यं शून्यं तव प्रभो ॥ २,२८.३३ ॥<br><br>
अन्यच्च दृष्टमाश्चर्यं मया राजञ्छृणुष्व तत् ।<br>
भवनानि मनोज्ञानि मनोज्ञाश्च तथा स्त्रियः ॥ २,२८.३४ ॥<br><br>
प्रासादा विविधाकारा धनं चादृष्टसंक्षयम् ।<br>
धेनो तस्यां क्षणेनैव विलीनं पश्यतो मम ॥ २,२८.३५ ॥<br><br>
तत्तपोवनमेवासीदिदानीं राजसत्तम ।<br>
एवंप्रभावा सा यस्य तस्य किं दुर्लं भवेत् ॥ २,२८.३६ ॥<br><br>
तस्माद्रत्नार्हसत्त्वेन स्वीकर्त्तव्या हि गौस्त्वया ।<br>
यदि तेऽनुमतं कृत्यमाख्येयमनुजीविभिः ॥ २,२८.३७ ॥<br><br>
राजोवाच ।<br>
एवमेवाहमप्येनां न जानामीत्यसांप्रतम् ।<br>
ब्रह्मस्वं नापहर्तव्यमिति मे शङ्कते मनः ॥ २,२८.३८ ॥<br><br>
एवं ब्रुवन्तं राजानमिदमाह पुरोहितः ।<br>
गर्गो मतिमतां श्रेष्ठो गर्हयन्निव भूपते ॥ २,२८.३९ ॥<br><br>
ब्रह्मस्वं नापहर्त्तव्यमापद्यपि कथञ्चन ।<br>
ब्रह्मस्वसदृशं लोके दुर्जरं नेह विद्यते ॥ २,२८.४० ॥<br><br>
विषं हन्त्युपयोक्तारं लक्ष्यभूतं तु हैहय ।<br>
कुलं समूलं दहति ब्रह्मस्वारणिपावकः ॥ २,२८.४१ ॥<br><br>
अनिवार्यमिदं लोके ब्रह्मस्वन्दुर्जरं विषम् ।<br>
पुत्रपौत्रान्तफलदं विपाककटु पार्थिव ॥ २,२८.४२ ॥<br><br>
एश्वर्यमूढं हि मनः प्रभूममसदात्मनाम् ।<br>
किन्नामासन्न कुरुते नेत्रास द्विप्रलोभितम् ॥ २,२८.४३ ॥<br><br>
वेदान्यस्त्वामृते कोऽन्यो विना दानान्नृपोत्तम ।<br>
आदानं चिन्तयानो हि बाह्मणेष्वभिवाञ्छति ॥ २,२८.४४ ॥<br><br>
ईदृशस्त्वं महाबाहो कर्म सज्जननिन्दितम् ।<br>
मा कृथास्तद्धि लोकेषु यशोहानिकरं तव ॥ २,२८.४५ ॥<br><br>
वंशे महति जातस्त्वं वदान्यानां प्रहीभुजाम् ।<br>
यशांशि कर्मणानेन संप्रतं माव्यनीवशः ॥ २,२८.४६ ॥<br><br>
अहोऽनुजीविनः किञ्चिद्भर्तारं व्यसनार्णवे ।<br>
तत्प्रसादसमुन्नद्धा मज्जयं त्यनयोन्मुखाः ॥ २,२८.४७ ॥<br><br>
श्रिया विकुर्वन्पुरुषकृत्यचिन्त्ये विचेतनः ।<br>
तन्मतानुप्रवृत्तिश्च राजा सद्यो विषीदति ॥ २,२८.४८ ॥<br><br>
अज्ञातमुनयो मन्त्री राजानमनयांबुधौ ।<br>
आत्मना सह दुर्बुद्धिर्लोहनौरिव मज्जयेत् ॥ २,२८.४९ ॥<br><br>
तस्मात्त्वं राजशार्दूल मूढस्य नयवर्त्मनि ।<br>
मतमस्य सुदुर्बुद्धेर्नानुवर्त्तितुमर्हसि ॥ २,२८.५० ॥<br><br>
एवं हि वदतस्तस्य स्वामिश्रेयस्करं वचः ।<br>
आक्षिप्य मन्त्री राजानमिदं भूयो ह्यभाषत ॥ २,२८.५१ ॥<br><br>
ब्राह्मणोऽयं स्वजातीयहितमेव समीक्षते ।<br>
महान्ति राजकार्याणि द्विजैर्वेत्तुं न शक्यते ॥ २,२८.५२ ॥<br><br>
राज्ञैव राजकार्याणि वेद्यानि स्वमनीषया ।<br>
विना वै भोजनादाने कार्यं विप्रो न विन्दति ॥ २,२८.५३ ॥<br><br>
ब्राह्मणो नावमन्तव्यो वन्दनीयश्च नित्यशः ।<br>
प्रतिसंग्राहयणीयश्च नाधिकं साधितं क्वचित् ॥ २,२८.५४ ॥<br><br>
तस्मात्स्वीकृत्य तां धेनुं प्रयाहि स्वपुरं नृप ।<br>
नोचेद्राज्यं परित्यज्य गच्छस्वतपसे वनम् ॥ २,२८.५५ ॥<br><br>
क्षमावत्त्वं ब्राह्मणानां दण्डः क्षत्रस्य पार्थिव ।<br>
प्रसह्य हरणे वापि नाधर्मस्ते भविष्यति ॥ २,२८.५६ ॥<br><br>
प्रसह्य हरणे दोषं यदि संपश्यसे नृप ।<br>
दत्त्वा मूल्यं गवाश्वाद्यमृषेर्थेनुः प्रगृह्यताम् ॥ २,२८.५७ ॥<br><br>
स्वीकर्तव्या हि सा धेनुस्त्वया त्वं रत्नभागयतः ।<br>
तपोधनानां हि कुतो रत्नसंग्रहणादरः ॥ २,२८.५८ ॥<br><br>
तपोधन बलः शान्तः प्रीतिमान्स नृप त्वयि ।<br>
तस्मात्ते सर्वथा धेनुं याचितः संप्रदास्यति ॥ २,२८.५९ ॥<br><br>
अथ वा गोहिरण्यद्यं यदन्यदभिवाञ्छितम् ।<br>
संगृह्य वित्तं विपुलं धेनुं तां प्रतिदास्यति ॥ २,२८.६० ॥<br><br>
अनुपेक्ष्यं महद्रत्नं राज्ञा वै भूतिमिच्छता ।<br>
इति मे वर्त्तते बुद्धिः कथं वा मन्यते भवान् ॥ २,२८.६१ ॥<br><br>
राजोवाच ।<br>
गत्वा त्वमेव तं विप्रं प्रसाद्य च विशेषतः ।<br>
दत्त्वा चाभीप्सितं तस्मै तां गामानय मन्त्रिक ॥ २,२८.६२ ॥<br><br>
वसिष्ठ उवाच<br>
एवमुक्तस्ततोराज्ञा स मन्त्री विधिचोदितः ।<br>
निवृत्य प्रययौ शीघ्रं जमदग्नेरथाश्रमम् ॥ २,२८.६३ ॥<br><br>
गते तु नृपतौ तस्मिन्नकृतव्रणसंयुतः ।<br>
समिदानयनार्थाय रामोऽपि प्रययौ वनम् ॥ २,२८.६४ ॥<br><br>
ततः स मन्त्री सबलः समासाद्य तदाश्रमम् ।<br>
प्रणम्य मुनिशार्दूलमिदं वचनमब्रवीत् ॥ २,२८.६५ ॥<br><br>
चन्द्रगुप्त उवाच<br>
ब्रह्मन्नृपतिनाज्ञप्तं राजा तु भुवि रत्नभाक् ।<br>
रत्नभूता च धेनुः सा भुवि दोग्ध्रीष्वनुत्तमा ॥ २,२८.६६ ॥<br><br>
तस्माद्रत्नंसुवर्णं वा मूल्यमुक्त्वा यथोचितम् ।<br>
आदाय गोरत्नभूतां धेनुं मे दातुमर्हसि ॥ २,२८.६७ ॥<br><br>
जमदग्निरुवाच<br>
होमधेनुरियं मह्यं न दातव्या हि कस्यचित् ।<br>
राजा वदान्यः स कथं ब्रह्मस्वमभिवाञ्छति ॥ २,२८.६८ ॥<br><br>
मन्त्र्युवाच<br>
रत्नभाक्त्वंन नृपतिर्द्धेनुं ते प्रतिकाङ्क्षति ।<br>
गवायुतेन तस्मात्त्वं तस्मै तां दातुमर्हसि ॥ २,२८.६९ ॥<br><br>
जमदग्निरुवाच<br>
क्रयविक्रययोर्नाहं कर्त्ता जातु कथञ्चन ।<br>
हविर्धानीं च वै तस्मान्नोत्सहे दातुमञ्जसा ॥ २,२८.७० ॥<br><br>
मन्त्र्युवाच<br>
राज्यार्धेनाथ वा ब्रह्मन्सकलेनापि भूभृतः ।<br>
देहि धेनुमिमामेकां तत्ते श्रेयो भविष्यति ॥ २,२८.७१ ॥<br><br>
जमदग्निरुवाच<br>
जीवन्नाहं तु दास्यामि वासवस्यापि दुर्मते ।<br>
गुरुणा याचितं किं ते वचसा नृपतेः पुनः ॥ २,२८.७२ ॥<br><br>
मन्त्र्युवाच<br>
त्वमेव स्वेच्छया राज्ञे देहि धेनुं सुहृत्तया ।<br>
यथा बलेन नीतायां तस्यां त्वं किं करिष्यसि ॥ २,२८.७३ ॥<br><br>
जमदग्निरुवाच<br>
दाता द्विजानां नृपतिः स यद्यप्याहरिष्यति ।<br>
विप्रोऽहं किं करिष्यामि स्वेच्छावितरणं विना ॥ २,२८.७४ ॥<br><br>
वसिष्ठ उवाच<br>
इत्येवमुक्तः संक्रुद्धः स मन्त्री पापचेतनः ।<br>
प्रसह्य नेतुमारेभे मुनेस्तस्य पयस्विनीम् ॥ २,२८.७५ ॥<br><br>
इति श्रीब्रह्माण्डे महापुराणे वोयुप्रोक्ते मध्यभागे तृतीय<br>
उपोद्धातपादेऽष्टाविंशतितमोऽध्यायः ॥ २८॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
