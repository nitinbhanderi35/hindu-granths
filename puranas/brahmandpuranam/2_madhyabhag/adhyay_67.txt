<span style="font-size: 14pt; line-height: 200%"><br>
आयोः पुत्रा महात्मानः पञ्चैवासन्महाबलाः ।<br>
स्वर्भानुत नयायां ते प्रभायां जज्ञिरे नृपाः ॥ २,६७.१ ॥<br>
नहुषः प्रथमस्तेषां क्षत्रवृद्धस्ततः स्मृतः ।<br>
रंभो रजिरनेनाश्च त्रिषु लोकेषु विश्रुताः ॥ २,६७.२ ॥<br>
क्षत्रवृद्धात्मजश्चैव सुनहोत्रो महायशाः ।<br>
सुनहोत्रस्य दायादास्त्रयः परमधार्मिकाः ॥ २,६७.३ ॥<br>
काशः शलश्च द्वावेतौ तथा गृत्समदः प्रभुः ।<br>
पुत्रो गृत्समदस्यापि शुनको यस्य शौनकः ॥ २,६७.४ ॥<br>
ब्राह्मणाः क्षत्रियाश्चैव वैश्याः शूद्रास्तथैव च ।<br>
एतस्य वंशेसंभूता विचित्रैः कर्मभिर्द्विजाः ॥ २,६७.५ ॥<br>
शलात्मजो ह्यार्ष्टिषेणः शिशिरस्तस्य जात्मजः ।<br>
शौनकाश्चार्ष्टिषेणाश्च क्षत्रोपेता द्विजातयः ॥ २,६७.६ ॥<br>
काश्यस्य काशिपो राजा पुत्रो दीर्घतपास्तथा ।<br>
धन्वश्च दीर्घतपसो विद्वान्धन्वन्तरिस्ततः ॥ २,६७.७ ॥<br>
तपसोंऽते महातेजा जातो वृद्धस्य धीमतः ।<br>
अथैनमृषयः प्रोचुः सूतं वाक्यमिद पुनः ॥ २,६७.८ ॥<br>
ऋषय ऊचुः<br>
कश्च धन्वन्तरिर्देवो मानुषेष्विह जज्ञिवान् ।<br>
एतद्वेदितुमिच्छामस्तन्नोब्रूहि परन्तप ॥ २,६७.९ ॥<br>
सूत उवाच<br>
धन्वन्तरेः संभवोऽयं श्रूयतामिह वै द्विजाः ।<br>
स संभूतः समुद्रान्ते मथ्यमानेऽमृते पुरा ॥ २,६७.१० ॥<br>
उत्पन्नः कलशात्पूर्वं सर्वतश्च श्रिया वृतः ।<br>
सद्यःसंसिद्धकार्यं तं दृष्ट्वा विष्णुखस्थितः ॥ २,६७.११ ॥<br>
अब्जस्त्वमिति होवाच तस्मादब्जस्तु स स्मृतः ।<br>
अब्जः प्रोवाच विष्णुं तं तनयोऽस्मि तव प्रभो ॥ २,६७.१२ ॥<br>
विधत्स्व भागं स्थानं च मम लोके सुरोत्तम ।<br>
एवमुक्तः स दृष्ट्वा तु तथ्यं प्रोवाच स प्रभुः ॥ २,६७.१३ ॥<br>
कृतो यज्ञविभागस्तु दैतेयैर्हि सुरैस्तथा ।<br>
वेदेषु विधियुक्तं च विधिहोत्रं महर्षिभिः ॥ २,६७.१४ ॥<br>
न सक्यमिह होमं वै तुभ्यं कर्तुं कदायन ।<br>
अर्वाक्सूतोऽसि हे देव तव मन्त्रो न वै प्रभो ॥ २,६७.१५ ॥<br>
द्वितीयायां तु संभूत्यां लोके ख्यातिं गमिष्यसि ।<br>
अणिमादियुतां सिद्धिं गतस्तत्र भविष्यसि ॥ २,६७.१६ ॥<br>
एतेनैव शरीरेण देवत्वं प्राप्स्यसि प्रभो ।<br>
चा (च) तुर्मन्त्रैर्घृतैर्गव्यैर्यक्ष्यन्ते त्वां द्विजातयः ॥ २,६७.१७ ॥<br>
अथ वा त्वं पुनश्चैव ह्यायुर्वेदं विधास्यसि ।<br>
अवश्यभावीह्यर्थोऽयं प्राग्दृष्टस्त्वब्जयोनिना ॥ २,६७.१८ ॥<br>
द्वितीयं द्वापर प्राप्य भविता त्वं न संशयः ।<br>
तस्मात्तस्मै वरं दत्त्वा विष्णुरन्तर्दधे ततः ॥ २,६७.१९ ॥<br>
द्वितीये द्वापरे प्राप्ते सौनहोत्रः स काशिराट् ।<br>
पुत्रकामस्तपस्तेपे नृपो दीर्घतपास्तथा ॥ २,६७.२० ॥<br>
अब्जं देवं तु पुत्रार्थे ह्यारिराधयिषुर्नृपः ।<br>
वरेण च्छन्दयामास ततो धन्वन्तरिर्नृपम् ॥ २,६७.२१ ॥<br>
नृप उवाच<br>
भगवन्यदि तुष्टस्त्वं पुत्रो मे गतिमान्भवेः ।<br>
तथेति समनुज्ञाय तत्रैवान्तरधात्प्रभुः ॥ २,६७.२२ ॥<br>
तस्य गेहे समुत्पन्नो देवो धन्वन्तरिस्तदा ।<br>
काशिराजो महाराजः सर्व रोगप्रणाशनः ॥ २,६७.२३ ॥<br>
आयुर्वेदं भरद्वाजात्प्राप्येह सभिषक्क्रियम् ।<br>
तमष्टधा पुनर्व्यस्य शिष्येभ्यः प्रत्यपादयत् ॥ २,६७.२४ ॥<br>
धन्वन्तरिसुतश्चापि केतुमानिति विश्रुतः ।<br>
अथ केतुमतः पुत्रो जज्ञे भीमरथो नृपः ॥ २,६७.२५ ॥<br>
पुत्रो भीमरथस्यापि जातो धीमान्प्रजेश्वरः ।<br>
दिवोदास इति ख्यातो वाराणस्यधिपोऽभवत् ॥ २,६७.२६ ॥<br>
एतस्मिन्नेव काले तु पुरीं वारामसीं पुरा ।<br>
शून्यां निवेशयामास क्षेमको नाम राक्षसः ॥ २,६७.२७ ॥<br>
शप्ता हि सा पुरी पूर्वं निकुंभेन महात्मना ।<br>
शून्या वर्षसहस्रं वै भवित्रीति पुनः पुनः ॥ २,६७.२८ ॥<br>
तस्यां तु शप्तमात्रायां दिवोदासः प्रजेश्वरः ।<br>
विषयान्ते पुरीं रम्यां गोमत्यां संन्यवेशयत् ॥ २,६७.२९ ॥<br>
ऋषय ऊचुः<br>
वाराणसीं किमर्थं तां निकुंभः शप्तवान्पुरा ।<br>
निकुंभश्चापि धर्मात्मा सिद्धक्षेत्रं शशाप यः ॥ २,६७.३० ॥<br>
सूत उवाच<br>
दिवोदासस्तु राजर्षिर्नगरीं प्राप्य पार्थिवः ।<br>
वसते स महातेजाः स्फीतायां वै नराधिपः ॥ २,६७.३१ ॥<br>
एतस्मिन्नेव काले तु कृतदारो महेश्वरः ।<br>
देव्याः स प्रियकामस्तु वसन्वै श्वशुरान्तिके ॥ २,६७.३२ ॥<br>
देवाज्ञया पारिषदा विश्वरुपास्तपोधनाः ।<br>
पूर्वोक्तरूपसंवेषैस्तोषयन्ति महेश्वरीम् ॥ २,६७.३३ ॥<br>
हृष्यते तैर्महादेवो मेना नैव तु तुष्यति ।<br>
जुगुप्सते सा नित्यं वै देवं देवीं तथैव च ॥ २,६७.३४ ॥<br>
मम पार्श्वे त्वनाचारस्तव भर्त्ता महेश्वरः ।<br>
दरिद्रः सर्वथैवेह हा कष्टं लज्जते न वै ॥ २,६७.३५ ॥<br>
मात्रा तथोक्ता वचसा स्त्रीस्वभावान्न चक्षमे ।<br>
स्मितं कृत्वा तु वरदा हरपार्श्वमथागमत् ॥ २,६७.३६ ॥<br>
विषण्णवदना देवी महादेवमभाषत ।<br>
नेह वत्स्याम्यहं देव नय मां स्वं निवेशनम् ॥ २,६७.३७ ॥<br>
तथोक्तस्तु महादेवः सर्वांल्लोकान्निरीक्ष्य ह ।<br>
वासार्थं रोचयामास पृथिव्यां तु द्विजोत्तमाः ॥ २,६७.३८ ॥<br>
वाराणसीं महातेजाः सिद्धक्षेत्रं महेश्वरः ।<br>
दिवोदासेन तां ज्ञात्वा निविष्टां नगरीं भवः ॥ २,६७.३९ ॥<br>
पार्श्वस्थं स समाहूय गणेशं क्षेममब्रवीत् ।<br>
गणेश्वर पुरीं गत्वा शून्यां वाराणसीं कुरु ॥ २,६७.४० ॥<br>
मृदुना चाभ्युपायेन अतिवीर्यः स पार्थिवः ।<br>
ततो गत्वा निकुंभस्तु पुरीं वाराणसीं पुरा ॥ २,६७.४१ ॥<br>
स्वप्ने संदर्शयामास मङ्कनं नामतो द्विजम् ।<br>
श्रेयस्तेऽहं करिष्यामि स्थानं मे रोचयानघ ॥ २,६७.४२ ॥<br>
मद्रूपां प्रतिमां कृत्वा नगर्यन्ते निवेशय ।<br>
तथा स्वप्ने यथा दृष्टं सर्वं कारितवान्द्विजः ॥ २,६७.४३ ॥<br>
नगरीद्वार्यनुज्ञाप्य राजानं तु यथाविधि ।<br>
पूजा तुमहती चैव नित्यमेव प्रयुज्यते ॥ २,६७.४४ ॥<br>
गन्धैर्धूपैश्च वाल्यैश्च प्रेक्षणीयेस्तथैव च ।<br>
अन्नप्रदानयुक्तैश्च ह्यत्यद्भुतमिवाभवत् ॥ २,६७.४५ ॥<br>
एवं संपूज्यते तत्र नित्यमेव गणेश्वरः ।<br>
ततो वरसहस्राणि नागराणां प्रयच्छति ॥ २,६७.४६ ॥<br>
पुत्रान्हिरण्यमायूंषि सर्वकामांस्तथैव च ।<br>
राज्ञस्तु महिषी श्रेष्टा सुयशा नाम विश्रुता ॥ २,६७.४७ ॥<br>
पुत्रार्थमागता साध्वी राज्ञा देवी प्रचोदिता ।<br>
पूजां तु विपुलां कृत्वा देवी पुत्रानयाचत ॥ २,६७.४८ ॥<br>
पुनः पुनरथागत्य बहुशः पुत्रकारणात् ।<br>
न प्रयच्छति पुत्रांस्तु निकुंभः कारणेन तु ॥ २,६७.४९ ॥<br>
क्रुध्यते यदि राजा तु तत किञ्चित्प्रवर्त्तते ।<br>
अथ दीर्घेण कालेन क्रोधो राजानमाविशत् ॥ २,६७.५० ॥<br>
भूतं त्विदं मंहद्द्वारि नागराणां प्रयच्छति ।<br>
प्रीत्या वरांश्च शतशो न किञ्चिन्नः प्रयच्छति ॥ २,६७.५१ ॥<br>
मामकैः पूज्यते नित्यं नगर्यां मम चैव तु ।<br>
स याचितश्च बहुशो देव्या मे पुत्रकारणात् ॥ २,६७.५२ ॥<br>
न ददाति च पुत्रं मे कृतघ्नो बहुभोजनः ।<br>
अतो नार्हति पूजा तु मत्सकाशात्कथञ्चन ॥ २,६७.५३ ॥<br>
तस्मात्तु नाशयिष्यामितस्य स्थानं दुरात्मनः ।<br>
एवं तु स विनिश्चित्य दुरात्मा राजकिल्बिषी ॥ २,६७.५४ ॥<br>
स्थानं गणपतेश्तस्य नाशयामास दुर्मतिः ।<br>
भग्नमायतनं दृष्ट्वा राजानमशपत्प्रभुः ॥ २,६७.५५ ॥<br>
यस्माद्विनापराधं मे त्वया स्थानं विनाशितम् ।<br>
अकस्मात्तु पुरी शून्या भवित्रीते नराधिप ॥ २,६७.५६ ॥<br>
ततस्तेन तु शापेन शून्या वाराणसी तदा ।<br>
शप्त्वा पुरीं निकुंभस्तु महादेवमथानयत् ॥ २,६७.५७ ॥<br>
शून्यां पुरीं महा देवो निर्ममे पदमात्मनः ।<br>
तुल्यां देवविभूत्या तु देव्याश्चैव महामनाः ॥ २,६७.५८ ॥<br>
रमते तत्र वै देवी ह्यैश्वर्यात्सा तु विस्मिता ।<br>
देव्या क्रीडार्थमीशानो देवो वाक्यमथाब्रवीत् ॥ २,६७.५९ ॥<br>
नाहं वेश्म विमोक्ष्यामि ह्यविमुक्तं हि मे गृहम् ।<br>
प्रहस्यैनामथोवाच ह्यविमुक्तं हि मे गृहम् ।<br>
नाहं देवि गमिष्यामि त्वन्यत्रेदं विहाय वै ॥ २,६७.६० ॥<br>
मया सह रमस्वेह क्षेत्रे भामिन्यनुत्तमे ।<br>
तस्मात्तदविमुक्तं हि प्रोक्तं देवेन वै स्वयम् ॥ २,६७.६१ ॥<br>
एवं वाराणसी शप्ता ह्यविमुक्तं च कीर्त्तिता ।<br>
यस्मिन्वसेद्भवो देवः सर्वदेवनमस्कृतः ॥ २,६७.६२ ॥<br>
युगेषु त्रिषु धर्मात्मा सह देव्या महेश्वरः ।<br>
अन्तर्द्धानं कलौ याति तत्पुरं तु महात्मनः ॥ २,६७.६३ ॥<br>
अन्तर्हिते पुरे तस्मिन्पुरी सा वसते पुनः ।<br>
एवं वाराणसी शप्ता निवेशं पुनरागता ॥ २,६७.६४ ॥<br>
भद्रसेनस्य पुत्राणां शतमुत्तमधन्विनाम् ।<br>
हत्वा निवेशयामास दिवोदासो नराधिपः ॥ २,६७.६५ ॥<br>
भद्रसेनस्य राज्यं तु हतं तेन बलीयसा ।<br>
भद्रसेनस्य पुत्रस्तु दुर्मदो नाम नामतः ॥ २,६७.६६ ॥<br>
दिवोदासेन बालेति घृणया स विसर्जितः ।<br>
दिवोदासाद्दृषद्वत्यां वीरो जज्ञे प्रतर्द्दनः ॥ २,६७.६७ ॥<br>
तेन पुत्रेण बालेन प्रहृतं तस्य वै पुनः ।<br>
वैरस्यान्त महाराज तदा तेन विधित्सता ॥ २,६७.६८ ॥<br>
प्रतर्दनस्य पुत्रौ द्वौ वत्सो गर्गश्च विश्रुतौ ।<br>
वत्सपुत्रो ह्यलर्कस्तु सन्नतिस्तस्य चात्मजः ॥ २,६७.६९ ॥<br>
अलर्कं प्रति राजर्षिं श्रोकों गीतः पुरातनैः ।<br>
षष्टिवर्षसहस्राणि षष्टिवर्षशतानि च ॥ २,६७.७० ॥<br>
युवा रूपेण संपन्नो ह्यलर्कः काशिसत्तमः ।<br>
लोपामुद्राप्रसादेन परमायुरवाप्तवान् ॥ २,६७.७१ ॥<br>
शापस्यान्ते महाबाहुर्हत्वा क्षेमकराक्षसम् ।<br>
रम्यामावासयामास पुरीं वाराणसीं नृपः ॥ २,६७.७२ ॥<br>
सन्नतेरपि दायादः सुनीथो नाम धार्मिकः ।<br>
सुनीथस्य तु दायादः क्षैमाख्यो नाम धार्मिकः ॥ २,६७.७३ ॥<br>
क्षेमस्य केतुमान्पुत्रः सुकेतुस्तस्य चात्मजः ।<br>
सुकेतुतनयश्चापि धर्मकेतुरिति श्रुतः ॥ २,६७.७४ ॥<br>
धर्मकेतोस्तु दायादः सत्यकेतुर्महारथः ।<br>
सत्यकेतुसुतश्चापि विभुर्नाम प्रजेश्वरः ॥ २,६७.७५ ॥<br>
सुविभुस्तु विभोः पुत्रः सुकुमारस्ततः स्मृतः ।<br>
सुकुमारस्य पुत्रस्तु धृष्टकेतुः सुधार्मिकः ॥ २,६७.७६ ॥<br>
धृष्टकेतोस्तु दायादो वेणुहोत्रः प्रजेश्वरः ।<br>
वेणुहोत्रसुतश्चापि गार्ग्यो वै नाम विश्रुतः ॥ २,६७.७७ ॥<br>
गार्ग्यस्य गर्गभूमिस्तु वंशो वत्सस्य धीमतः ।<br>
ब्राह्मणाः क्षत्रियाश्चैव तयोः पुत्राः सुधार्मिकाः ॥ २,६७.७८ ॥<br>
विक्रान्ता बलवन्तश्च सिहतुल्यपराक्रमाः ।<br>
इत्येते काश्यपाः प्रोक्ता रजेरपि निबोधत ॥ २,६७.७९ ॥<br>
रजेः पुत्रशतान्यासन्पञ्च वीर्यवतो भुवि ।<br>
राजेयमिति विख्यातं क्षत्र सिंद्रभयावहम् ॥ २,६७.८० ॥<br>
तदा देवासुरे युद्धे समुत्पन्ने सुदारुणे ।<br>
देवाश्चैवासुराश्चैव पितामहमथाब्रुवन् ॥ २,६७.८१ ॥<br>
आवयोर्भगवन्युद्धे विजेता को भविष्यति ।<br>
ब्रूहि नः सर्वलोकेश श्रोतुमिच्छामहे वयम् ॥ २,६७.८२ ॥<br>
ब्रह्मोवाच ।<br>
येषामर्थाय संग्रामे रजिरात्तायुधः प्रभुः ।<br>
योत्स्यते ते विजष्यन्ते त्रींल्लोकान्नात्र संशयः ॥ २,६७.८३ ॥<br>
रजिर्यतस्ततो लक्ष्मीर्यतो लक्ष्मीस्ततो धृतिः ।<br>
यतो धृतिस्ततो धर्मो यतो धर्मस्ततो जयः ॥ २,६७.८४ ॥<br>
ते देवा दानवाः सर्वे ततः श्रुत्वा रजेर्जयम् ।<br>
अभ्ययुर्जयमिच्छन्तः स्तुवन्तो राजसत्तमम् ॥ २,६७.८५ ॥<br>
ते हृष्टमनसः सर्वे राजानं देवदानवाः ।<br>
ऊचुरस्मज्जयाय त्वं गृहाम वरकार्मुकम् ॥ २,६७.८६ ॥<br>
रजिरुवाच<br>
अहं जेष्यामि भो दैत्या देवाञ्च्छ क्रपुरोगमान् ।<br>
इन्द्रो भवामि धर्मात्मा ततो योत्स्ये रणाजिरे ॥ २,६७.८७ ॥<br>
दानवा ऊचुः<br>
अस्माकमिन्द्रः प्रह्लादस्तस्यार्थे विजयामहे ।<br>
अस्मिन्तु समये राजंस्तिष्ठेथा देवनोदिते ॥ २,६७.८८ ॥<br>
स तथेति ब्रुवन्नेव देवैरप्यभिनोदितः ।<br>
भविष्यसींद्रो जित्वेति देवैरपि निमन्त्रितः ॥ २,६७.८९ ॥<br>
जघान दानवान्सर्वान्येऽवध्या वज्रपाणयः ।<br>
स विप्रनष्टां देवानां परमश्रीः श्रियं वशी ॥ २,६७.९० ॥<br>
निहत्य दानवान्सर्वा नाजहार रजिः प्रभुः ।<br>
तं तथाह रजिं तत्र देवैः सह शतक्रतुः ॥ २,६७.९१ ॥<br>
रजिपुत्रोऽहमित्युक्त्वा पुनरेवाब्रहवीद्वचः ।<br>
इन्द्रोऽसि राजन्देवानां सर्वेषां नात्र संशयः ॥ २,६७.९२ ॥<br>
यस्याहमिन्द्रः पुत्रस्ते ख्यातिं यास्यामि शत्रुहन् ।<br>
स तु शक्रवचः श्रुत्वा वञ्चितस्तेन मायया ॥ २,६७.९३ ॥<br>
तथेत्येवाह वै राजा प्रीयमाणः शतक्रतुम् ।<br>
तस्मिंस्तु देवसदृशे दिवं प्राप्ते महीपतौ ॥ २,६७.९४ ॥<br>
दायाद्यमिन्द्रादा जह्नुराचार्यतनया रजेः ।<br>
तानि पुत्रशतान्यस्य तच्च स्थानं शचीपतेः ॥ २,६७.९५ ॥<br>
समाक्रामन्त बहुधा स्वर्गलोकं त्रिविष्टपम् ।<br>
ततः काले बहुतिथे समतीते महाबलः ॥ २,६७.९६ ॥<br>
हतराज्योऽब्रवीच्छक्रो हतभागो बृहस्पतिम् ।<br>
बदरी फलमात्रं वै पुरोडाशं विधत्स्व मे ॥ २,६७.९७ ॥<br>
ब्रह्मर्षे येन तिष्ठेयं तेजसाप्यायितस्ततः ।<br>
ब्रह्मन्कृशोऽहं विमना त्दृतराज्यो हृतासनः ॥ २,६७.९८ ॥<br>
हतौजा दुर्बलो युद्धे रजिपुत्रेः प्रसीद मे ।<br>
बृहस्पतिरुवाच<br>
यद्येवं चोदितःशक्र त्वयास्यां पूर्वमेव हि ॥ २,६७.९९ ॥<br>
नाभविष्यत्त्वत्प्रियार्थमकर्त्तव्यं ममानघ ।<br>
प्रयतिष्यामि देवेन्द्र त्वद्धितार्थं महाद्युते ॥ २,६७.१०० ॥<br>
यज्ञभागं च राज्यं च अचिरात्प्रतिपत्स्यसे ।<br>
तथा शक्र गमिष्यामि मा भूत्ते विक्लवं मनः ॥ २,६७.१०१ ॥<br>
ततः कर्म चकारास्य तेजःसंवर्द्धनं महत् ।<br>
तेषां च बुद्धिसंमोहमकरोद्बुद्धिसत्तमः ॥ २,६७.१०२ ॥<br>
ते यदा तु सुसंमूडा रागान्मत्तो विधर्मिणः ।<br>
ब्रह्मद्विषश्च संबृत्ता हतवीर्यपराक्रमाः ॥ २,६७.१०३ ॥<br>
ततो लेभेऽसुरैश्वर्यमैन्द्रस्थानं तथोत्तमम् ।<br>
हत्वा रजिसुतान्सर्वान्कामक्रोधपरायणान् ॥ २,६७.१०४ ॥<br>
य इदं च्यवनं स्थानात्प्रतिष्ठां च शतक्रतोः ।<br>
शृणुयाच्छ्रावयेद्वापि न स दौरात्म्यमाप्नुयात् ॥ २,६७.१०५ ॥<br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे धन्वन्तरिसंभवादिवर्णनं नाम सप्तषष्टितमोऽध्यायः ॥ ६७॥<br>
</span>
