<span style="font-size: 14pt; line-height: 200%"><br>
बृहस्पतिरुवाच<br>
राजतं राजताक्तं वा पितॄणां पात्रमुच्यते ।<br>
राजतस्य कथावापि दर्शनं दान मेव वा ॥ २,११.१ ॥<br>
अनन्तमक्षयं स्वर्गे राजते दानमुच्यते ।<br>
पितॄनेतेन दानेन सत्पुत्रास्तारयन्त्युत ॥ २,११.२ ॥<br>
राजते हि स्वधा दुग्धा पात्रे तैः पृथिवी पुरा ।<br>
स्वधां वा पार्थिभिस्तात तस्मिन् दत्तं तदक्षयम् ॥ २,११.३ ॥<br>
कृष्णाजिनस्य सांनिध्यं दर्शनं दानमेव च ।<br>
रक्षोघ्नं ब्रह्म वर्चस्यं पशून्पुत्रांश्च तारयेत् ॥ २,११.४ ॥<br>
कनकं राजतं पात्रं दौहित्रं कुतुपस्तिलाः ।<br>
वस्तूनि पावनीयानि त्रिदण्डीयोग एव वा ॥ २,११.५ ॥<br>
श्राद्धकर्मण्ययं श्रेष्ठो विधिर्ब्राह्मः सनातनः ।<br>
आयुःकीर्तिप्रजैश्वर्यप्रज्ञासंततिवर्द्धनः ॥ २,११.६ ॥<br>
दिशिदक्षिणपूर्वस्यां वेदिस्थानं निवेदयेत् ।<br>
सर्वतोऽरत्निमात्रं च चतुरस्रं सुसंस्थितम् ॥ २,११.७ ॥<br>
वक्ष्यामि विधिवत्स्थानं पितॄणामनुशासितम् ।<br>
धन्यमायुष्यमारोग्यं बलवर्णविवर्द्धनमा ॥ २,११.८ ॥<br>
तत्र गर्तास्त्रयः कायार्स्त्रयो दण्डाश्च खादिराः ।<br>
अरत्निमात्रास्ते कार्या रजतैः प्रविभूषिताः ॥ २,११.९ ॥<br>
ते वितस्त्यायता गर्त्ताः सर्वतश्चतुरङ्गुलाः ।<br>
प्राग्दक्षिणमुखान्कुर्यात्स्थिरानशुषिरांस्तथा ॥ २,११.१० ॥<br>
अद्भिः पवित्रयुक्ताभिः पावयेत्सततं शुचिः ।<br>
पयसा ह्याज गव्येन शोधनं चाद्भिरेव च ॥ २,११.११ ॥<br>
सततं तर्पणं ह्येतत्तृप्तिर्भवति शास्वती ।<br>
इह वामुत्र य वशी सर्वकामसमन्वितः ॥ २,११.१२ ॥<br>
एवं त्रिषवणस्नातो योर्ऽचयेत्प्रयतः पितॄन् ।<br>
मन्त्रेण विधिवत्सम्यगश्वमेधफलं लभेत् ॥ २,११.१३ ॥<br>
तान्स्थापयेदमावास्यां गर्त्तान्वै चतुरङ्गुलान् ।<br>
त्रिःसप्तसंस्थास्ते यज्ञास्त्रैलोक्यं धार्यते तु यः ॥ २,११.१४ ॥<br>
तस्य पुष्टिस्तथैश्वर्यमायुः संततिरेव च ।<br>
दिवि च भ्राजतेलक्ष्म्या मोक्षं च लभते क्रमात् ॥ २,११.१५ ॥<br>
पाप्मापहं पावनीयं ह्यश्वमेधफलं लभेत् ।<br>
अश्वमेधफलं ह्येत्तद्द्विजैः संस्कृत्य पूजितम् ॥ २,११.१६ ॥<br>
मन्त्रं वक्ष्याम्यहं तस्मादमृतं ब्रह्मनिर्मितम् ।<br>
देंवतेभ्यः पितृभ्यश्च महायोगिभ्य एव च ॥ २,११.१७ ॥<br>
नमः स्वाहयै स्वधायै नित्यमेव भवत्युत ।<br>
आद्धेऽवसाने श्राद्धस्य त्रिरावृत्तं जपेत्सदा ॥ २,११.१८ ॥<br>
पिण्डनिर्वपणे वापि जपेदेतं समाहितः ।<br>
क्षिप्रमायान्ति पितरो रक्षांसि प्रद्रवन्ति च ॥ २,११.१९ ॥<br>
पित्र्यं तु त्रिषु कालेषु मन्त्रोऽयं तारयत्युत ।<br>
पठ्यमानः सदा श्राद्धे नियतैर्ब्रह्मवादिभिः ॥ २,११.२० ॥<br>
राज्यकामो जपेदेतं सदा मन्त्रमतन्द्रितः ।<br>
वीर्यशौर्यार्थसत्त्वाशीरायुर्बुद्धिविवर्द्धनम् ॥ २,११.२१ ॥<br>
प्रीयन्ते पितरो येन जपेन नियमेन च ।<br>
सप्तर्चिषं प्रवक्ष्यामि सर्वकामप्रदं शुभम् ॥ २,११.२२ ॥<br>
अमूर्त्तीनां समूर्त्तिनां पितॄणां दीप्ततेजसाम् ।<br>
नमस्यामि सदा तेषां ध्यानिनां योगचक्षुषाम् ॥ २,११.२३ ॥<br>
इन्द्रादीनां च नेतारो दशमारीचयोस्तथा ।<br>
सप्तर्षीणां पितॄणां च तान्नमस्यामि कामदान् ॥ २,११.२४ ॥<br>
मन्वादिनां च नेतारः सूर्याचन्द्रमसोस्तथा ।<br>
तान्नमस्कृत्य सर्वान्वै पितृमत्सु विधिष्वपि ॥ २,११.२५ ॥<br>
नक्षत्राणां ग्रहाणां च वाय्वग्न्योश्च पितॄनथ ।<br>
द्यावापृथिव्योश्च सदा नामस्यामि कृताञ्जलिः ॥ २,११.२६ ॥<br>
देवर्षीणां च नेतारः सर्वलोकनमस्कृताः ।<br>
त्रातारः सर्वभूतानां नमस्यामि पितामहान् ॥ २,११.२७ ॥<br>
प्रजापतेर्गवां वह्नेः सोमाय च यमाय च ।<br>
योगेश्वरेभ्यश्च सदा नमस्यामि कृताञ्जलिः ॥ २,११.२८ ॥<br>
पितृगणेभ्यः सप्तभ्यो नमो लोकेषु सप्तसु ।<br>
स्वयंभुवे नमश्चैव ब्रह्मणे योगचक्षुषे ॥ २,११.२९ ॥<br>
एतदुक्तं च सप्तार्चिर्ब्रह्मर्षिगणसेवितम् ।<br>
पवित्रं परमं ह्येतच्छ्रीमद्रोगविनाशनम् ॥ २,११. ३० ॥<br>
एतेन विधिना युक्तस्त्रीन्वरांल्लभते नरः ।<br>
अन्नमायुः सुताश्चैव ददते पितरो भुवि ॥ २,११.३१ ॥<br>
भक्त्या परमया युक्तः श्रद्धधानो जितेन्द्रियः ।<br>
सप्तार्चि षं जपेद्यस्तु नित्यमेव समाहितः ॥ २,११.३२ ॥<br>
सप्तद्वीपसमुद्रायां पृथिव्यामेकराड्भवेत् ।<br>
यत्किञ्चित्पच्यते गेहे भक्ष्यं वा भोज्यमेव वा ॥ २,११.३३ ॥<br>
अनिवेद्य न भोक्तव्यं तस्मिन्नयतने सदा ।<br>
क्रमशः कीर्तयिष्यामि बलिपात्राण्यतः परम् ॥ २,११.३४ ॥<br>
येषु यच्च फलं प्रोक्तं तन्मे निगदतः श्रुणु ।<br>
पलाशे ब्रह्मवर्चस्त्वमश्वत्थे वसुभावना ॥ २,११.३५ ॥<br>
सर्वभूताधिपत्यं च प्लक्षे नित्यभुदाहृतम् ।<br>
पुष्टिः प्रजाश्च न्यग्रोधे बुद्धिः प्रज्ञा धृतिः स्मृतिः ॥ २,११.३६ ॥<br>
रक्षोघ्नं च यशस्यं च काश्मरीपात्रमुच्यते ।<br>
सौभाग्यमुत्तमं लोके माधूके समुदाहृतम् ॥ २,११.३७ ॥<br>
फल्गुपात्रेषु कुर्वाणः सर्वान्कामानवाप्नुयात् ।<br>
परां द्युतिमथार्केतु प्राकाश्यं च विशेषतः ॥ २,११.३८ ॥<br>
बैल्वे लक्ष्मीन्तथा मेधां नित्यमायुस्तथैव च ।<br>
क्षेत्रारामतडागेषु सर्वसस्येषु चैव ह ॥ २,११.३९ ॥<br>
वर्षत्यजस्रं पर्जन्यो वेणुपात्रेषु कुर्वतः ।<br>
एतेष्वेव सुपात्रेषु भोजनाग्रमशेषतः ॥ २,११.४० ॥<br>
सदा दद्यात्स यज्ञानां सर्वेषां फलमाप्नुयात् ।<br>
पितृभ्यः पुष्पमाल्यानि सुगन्धानि च तत्परः ॥ २,११.४१ ॥<br>
सदा दद्यात्क्रियायुक्तः श विभाति दिवाकरः ।<br>
गुग्गुलादींस्तथा धूपान्पितृभ्यो यः प्रयच्छति ॥ २,११.४२ ॥<br>
संयुक्तान्मधुसर्पिर्भ्यं सोऽग्निष्टोमफलं लभेत् ।<br>
धूपं गन्धगुणोपेतं कृत्वा पितृपरायणः ॥ २,११.४३ ॥<br>
लभते च सुशर्माणि इह चामुत्र चोभयोः ।<br>
दद्यादेवं पितृभ्यास्तु नित्यमेव ह्यतन्द्रितः ॥ २,११.४४ ॥<br>
दीपं पितृभ्यः प्रयतः सदा यस्तु प्रयच्छति ।<br>
गतिं चाप्रतिमं चक्षुस्तस्मात्सलभते शुभम् ॥ २,११.४५ ॥<br>
तेजसा यशसा चैव कान्त्या चापि बलेन च ।<br>
भुवि प्रकाशो भवति ब्राजते च त्रिविष्टपे ॥ २,११.४६ ॥<br>
अप्सरोभिः परिवृतो विमानाग्रे च मोदते ।<br>
गन्धपुष्पैश्च धूपैश्व जपाहुतिभिरेव च ॥ २,११.४७ ॥<br>
फलमूलनमस्कारैः पितॄणां प्रयतः शुचिः ।<br>
पूजां कृत्वा द्विजान्पश्चात्पूजयेदन्नसंपदा ॥ २,११.४८ ॥<br>
श्राद्धकालेषु नियतं वायुभूताः पितामहाः ।<br>
आविशन्ति द्विजाञ्छ्रेष्ठांस्तस्मादेतद्ब्रवीमि ते ॥ २,११.४९ ॥<br>
वस्त्रै रत्नप्रदानैश्च भक्ष्यैः पेयैस्तथैव च ।<br>
गोभिरश्वैस्तथा ग्रामैः पूजयेद्द्विजसत्तमान् ॥ २,११.५० ॥<br>
भवन्ति पितरः प्रीताः पूजितेषु द्विजातिषु ।<br>
तस्माद्यत्नेन विधिवत्पूजयेत द्विजान्सदा ॥ २,११.५१ ॥<br>
सव्योत्तराभ्यां पाणिभ्यां कुर्यादुल्लेखनं द्विजाः ।<br>
प्रोक्षणं च ततः कुर्याच्छ्राद्धकर्मण्यतन्द्रितः ॥ २,११.५२ ॥<br>
दर्भान्पिण्डांस्तथा भक्ष्यान्पुष्पाणि विविधानि च ।<br>
गन्धदानमलङ्कारमेकैकं निर्वपेद्बुधः ॥ २,११.५३ ॥<br>
पेषयित्वाञ्जनं सम्यग्विश्वेषामुत्तरोत्तरम् ।<br>
अभ्यङ्गं दर्भविञ्जूलैस्त्रिभिः कुर्याद्यथाविधि ॥ २,११.५४ ॥<br>
अपसव्यं वितृभयश्च दद्यादञ्जनमुत्तमम् ।<br>
निपात्य जानु सर्वेषां वस्त्रार्थं सूत्रमेव वा ॥ २,११.५५ ॥<br>
खण्डनं प्रोक्षणं चैव तथैवोल्लेखनं द्विजः ।<br>
सकृद्देवपितॄणां स्यात्पितॄणां त्रिभिरुच्यते ॥ २,११.५६ ॥<br>
एकं पवित्रं हस्तेन पितॄन्सर्वान्सकृत्सकृत् ।<br>
चैलमन्त्रेण पिण्डेभ्यो दत्त्वादर्शाञ्जिने हि तम् ॥ २,११.५७ ॥<br>
सदा सर्पिस्तिलैर्युक्तांस्त्रीन्पिण्डान्निर्वपेद्भुवि ।<br>
जानु कृत्वा तथा सव्यं भूमौ पितृपरायणः ॥ २,११.५८ ॥<br>
पितॄन्पितामहांश्चैव तथैव प्रपितामहान् ।<br>
आहूय च पितॄन्प्राञ्चः पितृतीर्थेन यत्नतः ॥ २,११.५९ ॥<br>
पिण्डान्परिक्षिपेत्सम्यगपसव्यमतन्द्रितः ।<br>
अन्नाद्यैरेव मुख्यैश्चभक्ष्यैश्चैव पृथग्विधैः ॥ २,११.६० ॥<br>
पृथङ्मातामहानां तु केचिदिच्छन्ति मानवाः ।<br>
त्रीन्पिण्डानानुपूर्व्येण सांगुष्ठान्पुष्टिवर्द्धनान् ॥ २,११.६१ ॥<br>
जान्वन्तराभ्यां यत्नेन पिण्डान्दद्याद्यथाक्रमम् ।<br>
सव्योत्तराभ्यां पाणिभ्यां धारार्थं मन्त्रमुच्चरन् ॥ २,११.६२ ॥<br>
नमो वः पितरः शोषायेति सर्वमतन्द्रितः ।<br>
दक्षिणस्यां तु पाणिभ्यां प्रथमं पिण्डमुत्सृजेत् ॥ २,११.६३ ॥<br>
नमो वः पितरः सौम्यः पठन्नेवमतन्द्रितः ।<br>
सव्योत्तराभ्यां पाणिभ्यां धर्मेर्ऽधं समतन्द्रितः ॥ २,११.६४ ॥<br>
उलूखलस्य लेखायामुदपात्रावसेचनम् ।<br>
क्षौमं सूत्रं नवं दद्याच्छाणं कार्पासकं तथा ॥ २,११.६५ ॥<br>
पत्रोर्णं पट्टसूत्रं च कौशेयं परिवर्जयेत् ।<br>
वर्जयेद्यक्षणं यज्ञे यद्यप्यहतवस्त्रजाम् ॥ २,११.६६ ॥<br>
न प्रीणन्ति तथैतानि दातु श्चाप्यहितं भवेत् ।<br>
श्रेष्ठमाहुस्त्रिककुदमञ्जनं नित्यमेव च ॥ २,११.६७ ॥<br>
कृष्णेभ्यश्च तेलैस्तैलं यत्नात्सुपरिरक्षितम् ।<br>
चन्दनागुरुणी चोभे तमालोशीरपद्मकम् ॥ २,११.६८ ॥<br>
धूपश्च गुग्गलः श्रेष्टस्तुरुष्कः श्वेत एव च ।<br>
शुक्लाः सुमनसः श्रेष्ठास्तथा पद्मोत्पलानि च ॥ २,११.६९ ॥<br>
गन्धरूपोपपन्नानि चारण्यानि च कृत्स्नशः ।<br>
तथा हि सुमना नाडीरूपिकास्मकुरण्डिका ॥ २,११.७० ॥<br>
पुष्पाणि वर्जनीयानि श्राद्धकर्मणि नित्यशः ।<br>
यथा गन्धादपेतानि चोग्रगन्धानि यानि च ॥ २,११.७१ ॥<br>
वर्जनीयानि पुष्पाणि पुष्टिमन्विच्चता सदा ।<br>
द्विजातयो यथोद्दिष्टा नियताः स्युरुदङ्मुखाः ॥ २,११.७२ ॥<br>
पूजयेद्यजमानस्तु विधिवद्यक्षिणामुखः ।<br>
तेषामभिमुखो दद्याद्दर्भत्पिण्डांश्च यत्नतः ॥ २,११.७३ ॥<br>
अनेन विधिना साक्षादर्चिताः स्युः पितामहाः ।<br>
हरिता वै स पिञ्जालाः पुष्टाः स्निग्धाः समाहिताः ॥ २,११.७४ ॥<br>
रत्निमात्राः प्रमाणेन वितृतीर्थेन संस्मृताः ।<br>
उपमूले तथा नीला विष्टरार्थं कुशोत्तमाः ॥ २,११.७५ ॥<br>
तथा श्यामाकनीवारा दूर्वा च समुदाहृता ।<br>
पूर्वं कीर्त्तिमतां श्रेष्ठो बभूवाश्वः प्रजापतिः ॥ २,११.७६ ॥<br>
तस्य बाला निपतिता भूमौ काशत्वामागताः ।<br>
तस्माद्देयाः सदा काशाः श्राद्धकर्मसु पूजिताः ॥ २,११.७७ ॥<br>
पिण्डनिर्वपणं तेषु कर्त्तव्यं भूतिमिच्छता ।<br>
प्रजाः पुष्टिद्युतिप्रज्ञाकीर्त्तिकान्तिसमन्विताः ॥ २,११.७८ ॥<br>
भवन्ति रुचिरा नित्यं विपाप्मानोऽघवर्जिताः ।<br>
सकृदेवास्तरेद्यर्भान्पिण्डार्थे दक्षिणामुखः ॥ २,११.७९ ॥<br>
प्राग्दक्षिणाग्रान्नियतो विधि चाप्यत्र वक्ष्यति ।<br>
न दीनो नापि वा क्रुद्धो न चैवान्यमना नरः ।<br>
एकत्र चाधाय मनः श्राद्धं कुर्यात्समाहितः ॥ २,११.८० ॥<br>
निहन्मि सर्वं यदमेध्यवद्भवेद्धतश्च सर्वे सुरदानवा मया ।<br>
रक्षांसि यक्षाः सपिशाचसंघा हता मया यातुधानाश्च सर्वे ॥ २,११.८१ ॥<br>
एतेन मन्त्रेण तु संयतात्मा तां वै वेदिं सकृदुल्लिख्य धीरः ।<br>
शिवां हि बुद्धिं ध्रुवमिच्छमानः क्षिपेद्द्विचातिर्दिशमुत्तरां गतः ॥ २,११.८२ ॥<br>
एवं पित्र्यं दृष्टमन्त्रं हि यस्यतस्यासुरा वर्जयन्तीह सर्वे ।<br>
यस्मिन्देशे पठ्यते मन्त्र एष तं वै देशं राक्षसा वर्जयन्ति ॥ २,११.८३ ॥<br>
अन्नप्रकारानशुचीनसाधून्संवीक्षते नो स्पृशंश्वापि दद्यात् ।<br>
पवित्रपाणिश्च भवेन्न वा हि यः पुमान्न कार्यस्य फलं समश्नुते ॥ २,११.८४ ॥<br>
अनेन विधिना नित्यं श्राद्धं कुर्याद्धि यः सदा ।<br>
मनसा काङ्क्षते यद्यत्तत्तद्यद्युः पितमहाः ॥ २,११.८५ ॥<br>
पितरो हृष्टमनसो रक्षांसि विमनांसि च ।<br>
भवन्त्येवं कृते श्राद्धे नित्यमेव प्रयत्नतः ॥ २,११.८६ ॥<br>
शूद्राः श्राद्धेष्वविक्षीरं बल्वजा उपलास्तथा ।<br>
विरणाश्चोतुवालाश्च लड्वा वर्ज्याश्च नित्यशः ॥ २,११.८७ ॥<br>
एवमादीन्ययज्ञानि तृणानि परिवर्जयेत् ।<br>
अञ्जनाभ्यजनं गन्धान्सूत्रप्रणयनं तथा ॥ २,११.८८ ॥<br>
काशेः पुनर्भवैः कार्यमश्वमेधफलं लभेत् ।<br>
काशाः पुनर्भवा ये च बर्हिणो ह्युपबर्हिणः ॥ २,११.८९ ॥<br>
इत्येते पितरो देवा देवाश्च पितरः पुनः ।<br>
पुष्पगन्धविभूषाणामेष मन्त्र उदाहृतः ॥ २,११.९० ॥<br>
आहृत्य दक्षिणाग्निं तु होमार्थं वै प्रयत्नतः ।<br>
अन्यार्थे लौकिकं वापि जुहुयात्कर्मसिद्धये ॥ २,११.९१ ॥<br>
अन्तर्विधाय समिधस्ततो दीप्तो विधीयते ।<br>
समाहितेन मनसा प्रणीयाग्निं समन्ततः ॥ २,११.९२ ॥<br>
अग्नये कव्यवाहाय स्वधा अङ्गिरसे नमः ।<br>
सोमाय वै पितृमते स्वधा अङ्गिरसे पुनः ॥ २,११.९३ ॥<br>
यमाय वैवस्वतये स्वधानम इति ध्रुवम् ।<br>
इत्येते होममन्त्रास्तु त्रयाणामनुपूर्वशः ॥ २,११.९४ ॥<br>
दक्षिणेनाग्नये नित्यं सोमायोत्तरतस्तथा ।<br>
एतयोरन्तरे नित्यं जुहुयाद्वै विवस्वते ॥ २,११.९५ ॥<br>
उपहारः स्वधाकारस्तथैवोल्लेखनं च यत् ।<br>
होमजप्ये नमस्कारः प्रोक्षणं च विशेषतः ॥ २,११.९६ ॥<br>
बहुहव्येन्धने चाग्नौ सुसमिद्धे तथैव च ।<br>
अञ्जनाब्यञ्जनं चैव पिण्डनिर्वपणं तथा ॥ २,११.९७ ॥<br>
अश्वमेधफलं चैतत्समिद्धे यत्कृतं द्विजैः ।<br>
क्रिया सर्वा यथोद्दिष्टाः प्रयत्नेन समाचरेत् ॥ २,११.९८ ॥<br>
बहुहव्येन्धने चाग्नौ सुसमिद्धे विशेषतः ।<br>
विधूमे लेलिहाने च होतव्यं कर्मसिद्धये ॥ २,११.९९ ॥<br>
अप्रबुद्धे समिद्धे वा जुहुयाद्यो हुताशने ।<br>
यजमानो भवे दन्धः सोऽमुत्रेति हि नः श्रुतम् ॥ २,११.१०० ॥<br>
अल्पेन्धनो वा रूक्षोऽग्निर्वस्फुलिङ्गश्च सर्वशः ।<br>
ज्वालाधूमापसव्यश्च स तु वह्निरसिद्धये ॥ २,११.१०१ ॥<br>
दुर्गन्धश्चैव नीलश्च कृष्णश्चैव विशेषतः ।<br>
भूमिं वगाहते यत्र तत्र विद्यात्पराभवत् ॥ २,११.१०२ ॥<br>
अर्चिष्मान् पिण्डितशिखः सर्प्पिकाञ्जनसन्निभः ।<br>
स्निग्धः प्रदक्षिणश्चैव वह्निः स्यात्कार्यसिद्धये ॥ २,११.१०३ ॥<br>
नरनारीगणेभ्यश्च पूजां प्राप्नोति शाश्वतीम् ।<br>
अक्षयं पूजितास्तेन भवन्ति पितरोऽग्नयः ॥ २,११.१०४ ॥<br>
बिल्वोदुंबरपत्राणि फलानि समिधस्तथा ।<br>
श्राद्धे महापवित्राणि मेध्यानि च विशेषतः ॥ २,११.१०५ ॥<br>
पवित्रं च द्विजश्रेष्ठाः शुद्धये जन्मकर्मणाम् ।<br>
पात्रेषु फलमुद्दिष्टं यन्मया श्राद्धकर्मणि ॥ २,११.१०६ ॥<br>
तदेव कृत्स्नं विज्ञेयं समित्सु च यथाक्रमम् ।<br>
कृत्वा समाहितं चित्तमाग्नेयं वै करोम्यहम् ॥ २,११.१०७ ॥<br>
अनुज्ञातः कुरुष्वेति तथैव द्विजसत्तमैः ।<br>
घृतमादाय पात्रे च जुहुयाद्धव्यवाहने ॥ २,११.१०८ ॥<br>
पलाशप्लक्षन्यग्रोधप्लक्षाश्वत्थविकङ्कताः ।<br>
उदुंबरस्तथाबिल्वश्चन्दनो यज्ञियाश्च ये ॥ २,११.१०९ ॥<br>
सरलो देवदारुश्च शालश्च कदिरस्तथा ।<br>
समिदर्थे प्रशस्ताः स्युरेते वृक्षा विशेषतः ॥ २,११.११० ॥<br>
ग्राम्याः कण्टकिनश्चैव याज्ञिया ये च केचन ।<br>
पूजिताः समिदर्थं ते पितॄणां वचनं यथा ॥ २,११.१११ ॥<br>
समिद्भिः षट्फलेयाभिर्जुहुयाद्यो हुताशनम् ।<br>
फलं यत्कर्मणस्तस्य तन्मे निगदतः शृणु ॥ २,११.११२ ॥<br>
अक्षयं सर्वकामीयमश्वमेधफलं हि तत् ।<br>
श्लेष्मान्तको नक्तमालः कपित्थः शाल्मलिस्तथा ॥ २,११.११३ ॥<br>
नीपो विभीतकश्चैव श्राद्धकर्मणि गर्हिताः ।<br>
चिरबिल्वस्तथा कोलस्तिदुकः श्राद्धकर्मणि ॥ २,११.११४ ॥<br>
बल्वजः कोविदारश्च वर्जनीयाः समन्ततः ।<br>
शकुनानां निवासांश्च वर्जयेत महीरुहान् ॥ २,११.११५ ॥<br>
अन्यांश्चैवंविधान्सर्वान्नयज्ञीयांश्च वर्जयेत् ।<br>
स्वधेति चैव मन्त्राणां पितॄणां वचनं यथा ।<br>
स्वाहेति चैव देवानां यज्ञकर्मण्युदाहृतम् ॥ २,११.११६ ॥<br>
इति श्रीब्रह्माण्डे महापुराणे वायुप्रोक्ते मध्यभागे तृतीये<br>
उपोद्धातपादे श्राद्धकल्पे समिद्वर्णन नामैकादशोऽध्यायः ॥ ११॥<br>
</span>
