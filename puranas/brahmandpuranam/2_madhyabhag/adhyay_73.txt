सूत उवाच<br>
एवमाराध्य देवेशमीशानं नीललोहितम् ।<br>
प्रह्वोऽतिप्रणतस्तस्मै प्राञ्जलिर्वाक्यमब्रवीत् ॥ २,७३.१ ॥<br><br>
काव्यस्य गात्रं संस्पृश्य हस्तेन प्रीतिमान्भवः ।<br>
निकामं दर्शनं दत्त्वा तत्रैवान्तरधाद्धरः ॥ २,७३.२ ॥<br><br>
ततः सोऽतर्हिते तास्मिन्देवे सानुचरे तदा ।<br>
तिष्ठन्तीं प्राजलिर्भूत्वा जयन्तीमिदमब्रवीत् ॥ २,७३.३ ॥<br><br>
कस्य त्वं सुभगे का वा दुःखिते मयि दुःखिता ।<br>
सहता तपसा युक्तं किमर्थं मां जिगीष्सि ॥ २,७३.४ ॥<br><br>
अनया सततं भक्त्या प्रश्रयेण दमेन च ।<br>
स्नेहेन चैव सुश्रोणि प्रीतोऽस्मि वरवर्णिनि ॥ २,७३.५ ॥<br><br>
किमिच्छसि वरारोहे कस्ते कामः समृद्ध्यताम् ।<br>
तं ते संपूरयाम्यद्य यद्यपि स्यात्सुदुर्लभः ॥ २,७३.६ ॥<br><br>
एवमुक्ताब्रवीदेनं तपसा ज्ञातुमर्हसि ।<br>
चिकीर्षितं मे ब्रह्मिष्ठ त्वं हि वेत्थ यथातथम् ॥ २,७३.७ ॥<br><br>
एवमुक्तोऽब्रवीदेनां दृष्ट्वा दिव्येन चक्षुषा ।<br>
माहेन्द्री त्वं वरारोहे मद्धितार्थमिहागता ॥ २,७३.८ ॥<br><br>
मया सह त्वं सुश्रोणि दशवर्षाणि भामिनि ।<br>
अदृश्यं सर्वभूतैस्तु संप्रयोगमिहेच्छसि ॥ २,७३.९ ॥<br><br>
देवीन्द्रनीलवर्णाभेवरारोहे सुलोचने ।<br>
इमं वृणीष्व कामं त्वं मत्तो वै वल्गुभाषिणि ॥ २,७३.१० ॥<br><br>
एवं भवतु गच्छावो गृहान्मत्तेभगामिनि ।<br>
ततः स्वगृहमागम्य जयत्या सहितः प्रभुः ॥ २,७३.११ ॥<br><br>
स तया चावसद्देव्या दश वर्षाणि भार्गवः ।<br>
अदृश्यः सर्वभूतानां मायया संवृतस्तदा ॥ २,७३.१२ ॥<br><br>
कृतार्थमामतं ज्ञातवा काव्यं सर्वे दितेः सुताः ।<br>
अभिजग्सुर्गृहं तस्य मुदितास्तं दिदृक्षवः ॥ २,७३.१३ ॥<br><br>
गता यदा न पश्यन्ति जयत्या संवृतं गुरुम् ।<br>
लक्षमं तस्य तद्बुद्ध्वा प्रतिजग्मुर्यथागतम् ॥ २,७३.१४ ॥<br><br>
बृहस्पतिस्तु संरुद्धं ज्ञात्वा काव्यं वरेण ह ।<br>
प्रीत्यर्थे दश वर्षाणि जयन्त्या हितकाम्यया ॥ २,७३.१५ ॥<br><br>
बुद्ध्वा तदन्तरं सोऽथ देवानां मन्त्रचोदितः ।<br>
काव्यस्य रूपमास्थाय सोऽसुरान्समभाषत ॥ २,७३.१६ ॥<br><br>
ततः सोऽभ्यागतान्दृष्ट्वा बृहस्पतिरुवाच तान् ।<br>
स्वागतं मम याज्यानां संप्राप्तोऽस्मि हिताय च ॥ २,७३.१७ ॥<br><br>
अहं वोऽध्यापयिष्यामि प्राप्ता विद्या मया हि याः ।<br>
ततस्ते हृष्टमनसो विद्यार्थमुपपेदिरे ॥ २,७३.१८ ॥<br><br>
पूर्णे काव्यस्तदा तस्मिन्समये दशवार्षिके ।<br>
समयान्ते देवयाजी सद्यो जातमतिस्तदा ॥ २,७३.१९ ॥<br><br>
बुद्धिं चक्रे ततश्चापि याज्यानां प्रत्यवेक्षणे ।<br>
शुक्र उवाच<br>
देवि गच्छाम्यहं द्रष्टुं तव याज्याञ्छुचिस्मिते ॥ २,७३.२० ॥<br><br>
विभ्रान्तप्रेक्षिते साध्वि त्रिवर्णायतलोचने ।<br>
एवमुक्ताब्रवीद्देवी भज भक्तां महाव्रत ।<br>
एष ब्रह्मन्सतां धर्मो न धर्मं लोपयामि ते ॥ २,७३.२१ ॥<br><br>
सूत उवाच<br>
ततो गत्वा सुरान्दृष्ट्वा देवाचार्येण धीमता ॥ २,७३.२२ ॥<br><br>
वञ्चितान्काव्यरूपेण वचसा पुनरब्रवीत् ।<br>
काव्यं मामनुजानीध्वमेष ह्याङ्गिरसो मुनिः ॥ २,७३.२३ ॥<br><br>
वञ्चिता बत यूयं वै मयि सक्ते तु दानवाः ।<br>
श्रुत्वा तथा ब्रुवाणं तं संभ्रान्ता दितिजास्ततः ॥ २,७३.२४ ॥<br><br>
संप्रैक्षन्तावुभौ तत्र स्थिरासीनौ शुचिस्मितौ ।<br>
संप्रमूढाः स्थिताः सर्वे प्रापद्यन्त न किञ्चन ॥ २,७३.२५ ॥<br><br>
ततस्तेषु प्रमूढेषु काव्यस्तान्पुनरब्रवीत् ।<br>
आचार्यो यो ह्ययं काव्यो देवायार्योऽयमङ्गिराः ॥ २,७३.२६ ॥<br><br>
अनुगच्छत मां सर्वे त्यजतैनं बृहस्पतिम् ।<br>
एवमुक्ते तु ते सर्वे तावुभौ समवेक्ष्य च ॥ २,७३.२७ ॥<br><br>
तदासुरा विशेष तु न व्यजानंस्तयोर्द्वयोः ।<br>
बृहस्पतिरुवाचैनामं भ्रातोऽयमङ्गिराः ॥ २,७३.२८ ॥<br><br>
काव्योऽहं वो गुरुर्दैत्या मद्रूपोऽयं बृहस्पतिः ।<br>
संमोहयति रूपेण मामकेनैष वोऽसुराः ॥ २,७३.२९ ॥<br><br>
श्रुत्वा तस्य वचस्ते वै संमन्त्र्याथ वचोऽब्रुवन् ।<br>
अयं नो दशवर्षाणि सततं शास्ति वै प्रभुः ॥ २,७३.३० ॥<br><br>
एष वै गुरुरस्माकमन्तरेप्सुरयं द्विजाः ।<br>
ततस्तेदानवाः सर्वे प्रणिपत्याभिवाद्य च ॥ २,७३.३१ ॥<br><br>
वचनं जगृहुस्तस्य विद्याभ्यासेन मोहिताः ।<br>
ऊचुस्तमसुराः सर्वे क्रुद्धाः संरक्तलोचनाः ॥ २,७३.३२ ॥<br><br>
अयं गुरुर्हितोऽस्माकं गच्छ त्वं नासि नो गुरुः ।<br>
भार्गवोऽगिरसो वायं भवत्वेषैव नो गुरुः ॥ २,७३.३३ ॥<br><br>
स्थिता वयं निदेशेऽस्य गच्छ त्वं साधु मा चिरम् ।<br>
एवमुक्त्वा सुराः सर्वे प्रापद्यन्त बृहस्पतिम् ॥ २,७३.३४ ॥<br><br>
यदा न प्रतिपद्यन्ते तेनोक्तं तन्महद्धितम् ।<br>
चुकोप भार्गवस्ते षामवलेपेन वै तदा ॥ २,७३.३५ ॥<br><br>
बोधितापि मया यस्मान्न मां भजत दानवाः ।<br>
तस्मात्प्रणष्टसंज्ञा वै पराभवमवाप्स्यथ ॥ २,७३.३६ ॥<br><br>
इति व्याहृत्य तान्काव्यो जगामाथ यथागतम् ।<br>
शप्तांस्तानसुराञ्ज्ञात्वा काव्येन तु बृहस्पतिः ॥ २,७३.३७ ॥<br><br>
कृतार्थः स तदा हृष्टः स्वरूपं प्रत्यपद्यत ।<br>
बुद्ध्वासुरांस्तदा ब्रष्टान्कृतार्थोंऽतर्द्धिमागमत् ॥ २,७३.३८ ॥<br><br>
ततः प्रनष्टे तस्मिंस्ते विभ्रान्ता दानवास्तदा ।<br>
अहो धिग्वञ्चिताः स्नेहात्परस्परमथाब्रुवन् ॥ २,७३.३९ ॥<br><br>
धर्मतोऽविमुखाश्चैव कारिता वेधसा वयम् ।<br>
दग्धाश्चैवोपधायोगात्स्वेस्वे कार्ये तु मायया ॥ २,७३.४० ॥<br><br>
ततोऽसुराः परित्रस्ता देवेभ्यस्त्वरिता ययुः ।<br>
प्रह्लादमग्रतः कृत्वा काव्यस्यानुगमं पुनः ॥ २,७३.४१ ॥<br><br>
ततः काव्यं समासाद्य ह्यभितस्थु रवाङ्मुखाः ।<br>
तानागतान्पुनर्दृष्ट्वा काव्यो याज्यानुवाच ह ॥ २,७३.४२ ॥<br><br>
मया संबोधिताः काले यतो मां नाभ्यनन्दथ ।<br>
ततस्तेनावलेपेन गता यूयं पराभवम् ॥ २,७३.४३ ॥<br><br>
प्रह्लादस्तमथोवाच मानस्त्वं त्यज भार्गव ।<br>
स्वान्याज्यान्भजमानांश्च भक्तांश्चैव विशेषतः ॥ २,७३.४४ ॥<br><br>
त्वय्यदृष्टे वयं तेन देवाचार्येण मोहिताः ।<br>
भक्तानर्हसि नस्त्रातुं ज्ञात्वा दीर्घेण चक्षुषा ॥ २,७३.४५ ॥<br><br>
यदि नस्त्वं न कुरुषे प्रसादं भृगुनन्दन ।<br>
अपध्यातास्त्वया ह्यद्य प्रवेक्ष्यामोरसातलम् ॥ २,७३.४६ ॥<br><br>
सूत उवाच<br>
ज्ञात्वा काव्यो यथातत्त्वं कारुण्येन महीयसा ।<br>
एवं शुक्रोऽनुनीतः संस्ततः कोपं न्यवर्त्तयत् ॥ २,७३.४७ ॥<br><br>
उवाचेदं न भेतव्यं गन्तव्यं न रसातलम् ।<br>
अवश्यंभावीह्यर्थोऽयं प्राप्तो वो मयि जाग्रति ॥ २,७३.४८ ॥<br><br>
न शक्यमन्यथाकर्त्तुं दिष्टं हि बलवत्तरम् ।<br>
संज्ञा प्रनष्टा या चेयं कामं तां प्रतिलप्स्यथ ॥ २,७३.४९ ॥<br><br>
प्राप्तः पर्यायकालो वा इति ब्रह्माभ्यभाषत ।<br>
मत्प्रसादाच्च युष्माभिर्भुक्तं त्रैलोक्यमूर्ज्जितम् ॥ २,७३.५० ॥<br><br>
युगाख्या दश संपूर्णा देवानाक्रम्य मूर्द्धनि ।<br>
तावन्तमेव कालं वै ब्रह्मा राज्यमभाषत ॥ २,७३.५१ ॥<br><br>
सावर्णिके पुनस्तुभ्यं राज्यं किल भविष्यति ।<br>
लोकानामीश्वरो भावी पौत्रस्तव पुनर्बलिः ॥ २,७३.५२ ॥<br><br>
एवं कालमयं प्रोक्तः पौत्रस्ते ब्रह्मणा स्वयम् ।<br>
तथाहृतेषु लोकेषु न शोको न किलाभवत् ॥ २,७३.५३ ॥<br><br>
यस्मात्प्रवृत्तयश्चास्य न कामैरभिसंधिताः ।<br>
तस्मादजेन प्रीतेन दत्तं सावर्णिकेऽन्तरे ॥ २,७३.५४ ॥<br><br>
देवराज्यं बलेर्भाव्यमिति मामीश्वरोऽब्रवीत् ।<br>
तस्माददृश्यो भूतानां कालाकाङ्क्षी स तिष्ठति ॥ २,७३.५५ ॥<br><br>
प्रीतेन चामरत्वं वै दत्तं तुभ्यं स्वयंभुवा ।<br>
तस्मान्निरुत्सुकस्त्वं वै पर्यायं सहसाकुलः ॥ २,७३.५६ ॥<br><br>
न च शक्यं मया तुभ्यं पुर स्ताद्वै विसर्पितुम् ।<br>
ब्रह्मणा प्रतिषिद्धोऽस्मि भविष्यं जानता प्रभो ॥ २,७३.५७ ॥<br><br>
इमौ च शिष्यौ द्वौ मह्यं तुल्यावेतौ बृहस्पतेः ।<br>
दैवतैः सह संरब्धान्सर्वान्वो धारयिष्यतः ॥ २,७३.५८ ॥<br><br>
सूत उवाच<br>
एवमुक्तास्तु दैतेया काव्येनाक्लिष्टकर्मणा ।<br>
ततस्ताभ्यां ययुः सार्द्धं प्रह्लादप्रमुखास्तदा ॥ २,७३.५९ ॥<br><br>
अवश्यभाव्यमर्थं तं श्रुत्वा दैतेयदानवाः ।<br>
सहसा शंसमानास्ते जयं काव्येन भाषितम् ॥ २,७३.६० ॥<br><br>
दंशिताः सायुधाः सर्वे ततो देवान्समाह्वयन् ।<br>
अथ देवासुरान्दृष्ट्वा संग्रामे समुपस्थितान् ॥ २,७३.६१ ॥<br><br>
ततः संवृतसन्नाहा देवास्तान्समयोधयन् ।<br>
देवासुरे ततस्तस्मिन्वर्त्तमाने शतं समाः ।<br>
अजयन्तासुरा देवान्नग्रा देवा अमन्त्रयन् ॥ २,७३.६२ ॥<br><br>
देवा ऊचुः<br>
शण्डामर्कप्रभावेण जिताः स्मस्त्वसुरैर्वयम् ।<br>
तस्माद्यज्ञं समुद्दिश्य कार्यं चात्महितं च यत् ॥ २,७३.६३ ॥<br><br>
यज्ञेनोपाह्वयिष्यामस्ततो जेष्यामहेऽसुरान् ।<br>
अथोपामन्न्रयन्देवाः शण्डामकारै तु तावुभौ ॥ २,७३.६४ ॥<br><br>
यज्ञे चाहूय तौ प्रोक्तौ त्यजन्तामसुरा द्विजौ ॥ २,७३.६५ ॥<br><br>
ग्रहं तु वां ग्रहीष्यामो ह्यनुजित्य तु दानवान् ।<br>
एवं तत्यजतुस्तौ तु षण्डामकारै तदा सुरान् ॥ २,७३.६६ ॥<br><br>
ततो देवा जयं प्राप्ता दानवाश्च पराभवम् ।<br>
देवासुरान्पराभाव्य शण्डामर्कावुपागमन् ॥ २,७३.६७ ॥<br><br>
काव्यशापभिभूताश्च अनाधाराश्च ते पुनः ।<br>
बाध्यमानास्तदा देवैर्विविशुस्ते रसातलम् ॥ २,७३.६८ ॥<br><br>
एवं निरुद्यमास्ते वै कृता शक्रेण दानवाः ।<br>
ततः प्रभृति शापेन भृगुनैमित्तिकेन च ॥ २,७३.६९ ॥<br><br>
यज्ञे पुनः पुनर्विष्णुर्यज्ञेऽथ शिथिले प्रभुः ।<br>
कर्तुं धर्मव्यवस्थान मधर्मस्य प्रणाशनम् ॥ २,७३.७० ॥<br><br>
प्रह्नादस्य निदेशे तु येऽसुरा न व्यवस्थिताः ।<br>
मनुष्यवध्यांस्तान्सर्वान्ब्रह्मा व्याहरत प्रभुः ॥ २,७३.७१ ॥<br><br>
धर्मान्नारायणस्तस्मात्संभूतश्चाक्षुषेऽन्तरे ।<br>
यज्ञं प्रवर्त्तयामास वैन्यो वैवस्वतेऽन्तरे ॥ २,७३.७२ ॥<br><br>
प्रादुर्भावे तु वैन्यस्य ब्रह्मैवासीत्पुरोहितः ।<br>
चतुर्थ्यां तु युगाख्यायामापन्नेषु सुरेष्वथ ॥ २,७३.७३ ॥<br><br>
संभुतः स समुद्रान्तर्हिरण्यकशिपोर्वधे ।<br>
द्वितीयो नरसिंहोऽभूद्रौद्रः सुतपुरस्सरः ॥ २,७३.७४ ॥<br><br>
यजमानं तु दैत्येन्द्रमदित्याः कुलनन्दनः ।<br>
द्विजो भूत्वा शुभे काले बलिं वैरोचनं जगौ ॥ २,७३.७५ ॥<br><br>
त्रैलोक्यस्य भवान्राजा त्वयि सर्वं प्रतिष्ठितम् ।<br>
दातुमर्हसि मे राजन्विक्रमांस्त्रीनिति प्रभुः ॥ २,७३.७६ ॥<br><br>
ददामीत्येव तं राजा बलिर्वैरोचनोऽब्रवीत् ।<br>
वामनं तं च विज्ञाय ततोऽदान्मुदितः स्वयम् ॥ २,७३.७७ ॥<br><br>
स वामनो दिवं खं च पृथिवीं च द्विजोत्तमाः ।<br>
त्रिभिः क्रमैर्विश्वमिदं जगदाक्रामत प्रभुः ॥ २,७३.७८ ॥<br><br>
अत्यरिच्यत भूतात्मा भास्करं स्वेन तेजसा ।<br>
प्रकाशयन्दिशः सर्वाः प्रदिशश्च महायशाः ॥ २,७३.७९ ॥<br><br>
शुशुभे स महाबाहुः सर्वलोकान्प्रकाशयन् ।<br>
आसुरीं श्रियमाहृत्य त्रींल्लोकांश्च जनार्द्दनः ॥ २,७३.८० ॥<br><br>
स पुत्रपौत्रानसुरान्पातालतलमानयन् ।<br>
नमुचिः शंबरश्चैव प्रह्रादश्चैव विष्णुना ॥ २,७३.८१ ॥<br><br>
क्रूरा हता विनिर्दूता दिशः संप्रतिपेदिरे ।<br>
महाभूतानि भूतात्मा सविशेषाणि माधवः ॥ २,७३.८२ ॥<br><br>
बलिं चं सबलं विप्रास्तत्राद्भुतमदर्शयत् ।<br>
तस्य गात्रे जगत्सर्वमात्मानमनुपश्यति ॥ २,७३.८३ ॥<br><br>
न किञ्चिदस्ति लोकेषु यदव्याप्तं महात्मना ।<br>
तद्वै रूपमुपेन्द्रस्य देवादानवमानवाः ॥ २,७३.८४ ॥<br><br>
दृष्ट्वा संमुमुहुः सर्वे विष्णुतेजोविमोहिताः ।<br>
बलिः सितो महापाशैः सबन्धुः ससुत्दृद्गणः ॥ २,७३.८५ ॥<br><br>
विरोचनकुलं सर्वं पाताले सन्निवेशितम् ।<br>
ततः सर्वामरैश्वर्यं दत्त्वेन्द्राय महात्मने ॥ २,७३.८६ ॥<br><br>
मानुषेषु महाबाहुः प्रादुरास जनार्द्दनः ।<br>
एतास्तिस्रः समृतास्तस्य दिव्याः संभूतयः शुभाः ॥ २,७३.८७ ॥<br><br>
मानुष्यः सप्त यास्तस्य साग्रगास्ता निबोधत ।<br>
त्रेतायुगे तु दशमे दत्तात्रेयो बभूव ह ॥ २,७३.८८ ॥<br><br>
नष्टे धर्मे चतुर्थश्च मार्कण्डेयपुः सरः ।<br>
पञ्चमः पञ्चदश्यां तु त्रेतायां संबभूव ह ॥ २,७३.८९ ॥<br><br>
मान्धाता चक्रवर्त्तित्वे तस्योतथ्यः पुरस्सरः ।<br>
एकोनविंशयां त्रेतायां सर्वक्षत्रान्तकृद्विभुः ॥ २,७३.९० ॥<br><br>
जामदग्न्यस्तदा षष्ठे विश्पामित्रपुरस्सरः ।<br>
चतुर्विंशे युगे रामो वसिष्ठेन पुरोधसा ॥ २,७३.९१ ॥<br><br>
सप्तमो रावणस्यार्थे जज्ञे दशरथात्मजः ।<br>
अष्टमो द्वापरे विष्णुरष्टाविंशे पराशरात् ॥ २,७३.९२ ॥<br><br>
वेदव्यासस्ततो जज्ञे जातूकर्ण्यपुरस्सरः ।<br>
तथैव नवमे विष्णुरदित्याः कश्यपात्मजः ॥ २,७३.९३ ॥<br><br>
देवक्यां वसुदेवात्तु जातो गार्ग्यपुरस्सरः ।<br>
अप्रमेयो नियोगश्च यतकामवरो वशी ॥ २,७३.९४ ॥<br><br>
क्रीडते भगवांल्लोके बालः क्रीडनकेरिव ।<br>
न प्रमातुं महाबाहुं शक्योऽसौ मधुसूदनः ॥ २,७३.९५ ॥<br><br>
परं ह्यवरमेतस्माद्विश्वरूपान्न विद्यते ।<br>
अष्टाविंशतिके तद्वद्द्वापरस्याथ संक्षये ॥ २,७३.९६ ॥<br><br>
नष्टे धर्मे तदा जज्ञे विष्णुर्वृष्णिकुले प्रभुः ।<br>
कर्तुं धर्मव्यवस्थानमसुराणां प्रणाशनम् ।<br>
माहयन्सर्वभूतानि योगात्मा योगमायया ॥ २,७३.९७ ॥<br><br>
प्रविष्टो मानुषीं योनिं प्रच्छन्नश्चरते महीम् ॥ २,७३.९८ ॥<br><br>
विहारार्थं मनुष्येषु सांदीपनिपुरस्सरः ।<br>
यत्र कंसं च शाल्वं च द्विविदं च महासुरम् ॥ २,७३.९९ ॥<br><br>
अरिष्ठं वृषभं चैव पूतनां केशिनं हयम् ।<br>
नागं कुवलयापीडं मल्लं राजगृहाधिपम् ॥ २,७३.१०० ॥<br><br>
दैत्यान्मानुषदेहस्थान्सूदयामास वीर्यवान् ।<br>
छिन्नं बाहुसहस्रं च बाणस्याद्भुतकर्मणा ॥ २,७३.१०१ ॥<br><br>
नरकश्च हतः संख्ये यवनश्च महाबलः ।<br>
हृतानि च महीपानां सर्वरत्नानि तेजसा ॥ २,७३.१०२ ॥<br><br>
कुरुवीराश्च निहताः पार्थिवा ये रसातले ।<br>
एते लोकहितार्थाय प्रादुर्भावा महात्मनः ॥ २,७३.१०३ ॥<br><br>
अस्मिन्नेव युगे क्षीणे संध्याशिष्टे भविष्यति ।<br>
कल्किर्विष्णुयशा नाम पाराशर्यः प्रतापवान् ॥ २,७३.१०४ ॥<br><br>
दशमो भाव्यसंभूतो याज्ञवल्क्यपुरस्सरः ।<br>
अनुकर्षन्स वै सेनां हस्त्यश्वरथसंकुलाम् ॥ २,७३.१०५ ॥<br><br>
प्रगृहीतायुधैर्विप्रैर्वृतः शतसहस्रशः ।<br>
नात्यर्थं धार्मिका ये च ये च धर्मद्विषः क्वचित् ॥ २,७३.१०६ ॥<br><br>
उदीच्यान्मध्यदेशांश्च तथा विन्ध्या परान्तिकान् ।<br>
तथैव दाक्षिणात्यांश्च द्रविडान्सिंहलैः सह ॥ २,७३.१०७ ॥<br><br>
गान्धारान्पारदांश्चैव पह्लवान्पवनाञ्छकान् ।<br>
तुबराञ्छबरांश्चैव पुलिन्दान्बरदान् वसान् ॥ २,७३.१०८ ॥<br><br>
लंपाकानाङ्घ्रकान्पुण्ड्रान्किरातांश्चैव स प्रभुः ।<br>
प्रवृत्तचक्रो बलवान्म्लेच्छानामन्तकृद्बली ॥ २,७३.१०९ ॥<br><br>
अदृश्यः सर्वभूतानां पृथिवीं विचरिष्यति ।<br>
मानवः स तु संजज्ञे देवसेनस्य धीमतः ॥ २,७३.११० ॥<br><br>
पूर्वजन्मनि विष्णुर्यः प्रमितिर्नाम वीर्यवान् ।<br>
गोत्रेण वै चन्द्रमसः पूर्णे कलियुगेऽभवत् ॥ २,७३.१११ ॥<br><br>
इत्येतास्तस्य देवस्य दक्षसंभूतयः स्मताः ।<br>
तन्तं कालं च कायं च तत्तदुद्दिश्य कारणम् ॥ २,७३.११२ ॥<br><br>
अंशेन त्रिषु लोकेषु तास्ता योनीः प्रपत्स्यते ।<br>
पञ्चविंशे स्थितः कल्पे पञ्चविंशत्स वै समाः ॥ २,७३.११३ ॥<br><br>
विनिघ्नन्सर्वभूतानि मानुषानेव सर्वशः ।<br>
कृत्वा बीजावशेषां तु महीं क्रूरेण कर्मणा ॥ २,७३.११४ ॥<br><br>
शान्तयित्वा तु वृषलान्प्रायशस्तान धार्मिकान् ।<br>
ततः स वै तदा कल्किश्चरितार्थः ससैनिकः ॥ २,७३.११५ ॥<br><br>
कर्मणा निहता ये तु सिद्धास्ते तु पुनः स्वयम् ।<br>
अकस्मात्कुपितान्योन्यं भविष्यन्ति च मोहिताः ॥ २,७३.११६ ॥<br><br>
क्षपयित्वा तु तान्सर्वान्भाविनार्थेन चोदितः ।<br>
गङ्गायमुनयोर्मध्ये निष्ठां प्राप्स्यति सानुगः ॥ २,७३.११७ ॥<br><br>
ततो व्यतीते कल्पे तु समाप्ते सहसैनिके ।<br>
नृपेष्वथ विनिष्टेषु तदा त्वप्रग्रहाः प्रजाः ॥ २,७३.११८ ॥<br><br>
रक्षणे विनिपृत्ते तु हत्वा चान्योन्यमाहवे ।<br>
परस्परत्दृतस्वाश्च निरानन्दाः सुदुःखिताः ॥ २,७३.११९ ॥<br><br>
पुराणि हित्वा ग्रामांश्च तुल्यास्ता निष्परिग्रहाः ।<br>
प्रनष्टश्रुतिधर्माश्चनष्टधर्माश्रमास्तथा ॥ २,७३.१२० ॥<br><br>
ह्रस्वा अल्पायुषश्चैव भविष्यन्ति वनौकसः ।<br>
सरित्पर्वतसेविन्यः पत्रमूलफलाशनाः ॥ २,७३.१२१ ॥<br><br>
चीरपत्राजिनघराः संकरं घोरमास्थिताः ।<br>
अल्पायुषो नष्टवार्ता बह्वाबाधाः सुदुःखिताः ॥ २,७३.१२२ ॥<br><br>
एवं काष्ठामनुप्राप्ताः कलिसंध्यांशके तदा ।<br>
प्रजाः क्षयं प्रयास्यन्ति सार्द्धं कलियुगेन तु ॥ २,७३.१२३ ॥<br><br>
क्षीणे कलियुगे तस्मिन्प्रवृत्ते च कृते पुनः ।<br>
प्रपत्स्यन्ते यथान्यायं स्वभावादेव नान्यथा ॥ २,७३.१२४ ॥<br><br>
इत्येतत्कीर्त्तितं सर्वं देवासुरविचेष्टितम् ।<br>
यदुवंशप्रसंगेन महद्वो वैष्मवं यशः ॥ २,७३.१२५ ॥<br><br>
तुर्वसोस्तु प्रवक्ष्यामि पूरोर्द्रुह्योरनोस्तथा ॥ २,७३.१२६ ॥<br><br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे विष्णुमाहात्म्यवर्णनं नाम त्रिसप्ततितमोऽध्यायः ॥ ७३॥
