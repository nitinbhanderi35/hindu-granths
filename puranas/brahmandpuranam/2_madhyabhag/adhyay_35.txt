<span style="font-size: 14pt; line-height: 200%">सगर उवाच<br>
मुने परमतत्त्वज्ञध्यानज्ञानार्थकोविद ।<br>
भगवद्भक्तिसंलीनमानसानुग्रहः कुतः ॥ २,३५.१ ॥<br>
त्वयापि हि महाभाग यतः शंससि सत्कथाः ।<br>
श्रुत्वा मृगमुखात्सर्वं भार्गवस्य विचेष्टितम् ॥ २,३५.२ ॥<br>
भूतं भवद्भविष्यं च नारायणकथान्वितम् ।<br>
पुनः प्रपच्छ किं नाथ तन्मे वद सविस्तरम् ॥ २,३५.३ ॥<br>
वसिष्ठ उवाच<br>
शृणु राजन्प्रवक्ष्यामि मृगस्य चरितं महत् ।<br>
यथा पृष्टं तया सोऽस्यै वर्णयामास तत्त्ववित् ॥ २,३५.४ ॥<br>
श्रुत्वा तु चरितं तस्य भार्गवस्य महात्मनः ।<br>
भूयः प्रपच्छ तं कान्तं ज्ञानतत्त्वार्थमादरात् ॥ २,३५.५ ॥<br>
मृग्युवाच<br>
साधुसाधु महाभाग कृतार्थस्त्वं न संशयः ।<br>
यदस्य दर्शनात्तेऽद्य जातं ज्ञानमतीद्रियम् ॥ २,३५.६ ॥<br>
अथातश्चात्मनः सर्वं ममापि वद कारणम् ।<br>
कर्मणा येन संप्राप्तावावां तिर्यग्जनिं प्रभो ॥ २,३५.७ ॥<br>
इति वाक्यं समाकर्ण्य प्रियायाः स मृगः स्वयम् ।<br>
वर्णयामास चरितं मृग्यश्चैवात्मनस्तदा ॥ २,३५.८ ॥<br>
मृग उवाच<br>
शृणु प्रिये महाभागे यथाऽवां मृगतां गतौ ।<br>
संसारेऽस्मिन्नमहाभागे भावोऽस्य भवकारणम् ॥ २,३५.९ ॥<br>
जीवस्य सदसभ्द्यां हि कर्मभ्यामागतः स्मृतिम् ।<br>
पुरा द्रविडदेशे तु नानाऋद्धिसमाकुले ॥ २,३५.१० ॥<br>
ब्राह्मणानां कुले वाहं जातः कौशिकगोत्रिणाम् ।<br>
पिता मे शिवदत्तोऽभून्नाम्ना शास्त्रविशारदः ॥ २,३५.११ ॥<br>
तस्य पुत्रा वयं जाताश्चत्वारो द्विजसत्तमाः ।<br>
ज्येष्ठो रामोऽनुजस्तस्य धमस्तस्यानुजः पृथुः ॥ २,३५.१२ ॥<br>
चतुर्थोऽहं प्रिये जातो सूरिरित्यभिविश्रुतः ।<br>
उपनीय क्रमात्सर्वाञ्छिवदत्तो महायशाः ॥ २,३५.१३ ॥<br>
वेदानध्यापयामास सांगांश्च सरहस्यकान् ।<br>
चत्वारोऽपि वयं तत्र वेदाध्ययनतत्पराः ॥ २,३५.१४ ॥<br>
गुरुशुश्रूषणे युक्ता जाता ज्ञानपरायणाः ।<br>
गत्वारण्यं फलान्यंबुसमित्कुशमृदोऽन्वहम् ॥ २,३५.१५ ॥<br>
आनीय पित्रे दत्त्वाथ कुर्मोऽध्ययनमेव हि ।<br>
एकदा तु वयं सर्वे संप्राप्ता पर्वते वने ॥ २,३५.१६ ॥<br>
औद्भिदं नाम लोलक्षि कृतमालातटे स्थितम् ।<br>
सर्वे स्नात्वा महानद्यामुषसि प्रीतमानसाः ॥ २,३५.१७ ॥<br>
दत्तार्घाः कृतजप्याश्च समारूढा नगोत्तमम् ।<br>
शालस्तमालैः प्रियकैः पनसैः कोविदारकैः ॥ २,३५.१८ ॥<br>
सरलार्जुनपूगैश्च खर्जूरैर्नारिकेलकैः ।<br>
जंबूभिः सहकारैश्च कट्फलैर्बृहतीद्रुमैः ॥ २,३५.१९ ॥<br>
अन्यैर्नानाविधैर्वृक्षैः परार्थप्रतिपादकैः ।<br>
स्निग्धच्छायैः समाहृष्टनानापक्षिनिनादितैः ॥ २,३५.२० ॥<br>
शार्दूल हरिभिर्भल्लैर्गण्डकैर्मृगनाभिभिः ।<br>
गजेन्द्रैः शारभाद्यैश्च सेवितं कन्दरागतैः ॥ २,३५.२१ ॥<br>
मल्लिकापाटलाकुन्दकर्णिकारकदंबकैः ।<br>
सुगन्धिभिर्वृतं चान्यैर्वातोद्धूतपरागिभिः ॥ २,३५.२२ ॥<br>
नानामणिगणाकीर्णैर्नीलपीतसितारुणैः ।<br>
शृङ्गैः समुल्लिखन्तं च व्योम कौतुकसंयुतम् ॥ २,३५.२३ ॥<br>
अत्युच्चपातध्वनिभिर्निर्झरैः कन्दरोद्गतैः ।<br>
गर्ज्जतमिव संसक्तं व्यालाद्यैर्मृगपक्षिभिः ॥ २,३५.२४ ॥<br>
तत्रातिकौतुकाहृष्टदृष्टयोभ्रातरो वयम् ।<br>
नास्मार्ष्म चात्मनात्मानं वियुक्ताश्च परस्परम् ॥ २,३५.२५ ॥<br>
एतस्मिन्नन्तरे चैका मृगी ह्यगात्पिपासिता ।<br>
निर्झरापात शिरसि पातुकामा जलं प्रिये ॥ २,३५.२६ ॥<br>
तस्याः पिबन्त्यास्तु जलं शार्दूलोऽतिभयङ्करः ।<br>
तत्र प्राप्तो यदृच्छातो जगृहे तां भयर्दिताम् ॥ २,३५.२७ ॥<br>
अहं तद्ग्रहणं पश्यन्भयेन प्रपलायितः ।<br>
अत्युच्चवत्त्वात्पतितो मृतश्चैणीमनुस्मरन् ॥ २,३५.२८ ॥<br>
सा मृता त्वं मृगी जाता मृगस्त्वाहमनुस्मरन् ।<br>
जातो भद्रे न जाने वै क्व गता भ्रातरोऽग्रजाः ॥ २,३५.२९ ॥<br>
एतन्मे स्मृतिमापन्नं चरितं तव चात्मतः ।<br>
भूतं भविष्यं च तथा शृणु भद्रे वदाम्यहम् ॥ २,३५.३० ॥<br>
योऽयं वा पृष्ठसंलग्नो व्याधो दूरस्थितोऽभवत् ।<br>
रामस्यास्य भयात्सोऽपि भक्षितो हरिणाधुना ॥ २,३५.३१ ॥<br>
प्राणांस्त्यक्त्वा विधानेन स्वर्गलोकं गमिष्यति ।<br>
अवाभ्यां तु जलं पीतं मध्यमे पुष्करे त्विह ॥ २,३५.३२ ॥<br>
संदृष्टो भार्गवश्चायं साक्षाद्विष्णुस्वरूपधृक् ।<br>
तेनानेकभवोत्पन्नं पातकं नाशमागतम् ॥ २,३५.३३ ॥<br>
अगस्त्यदर्शनं लब्ध्वा श्रुत्वा स्तोत्रं गतिप्रदम् ।<br>
गमिष्यावः शुभांल्लोकान्येषु गत्वा न शोचति ॥ २,३५.३४ ॥<br>
इत्येवमुक्त्वा स मृगः प्रियायै प्रियदर्शनः ।<br>
विरराम प्रसन्नात्मा पश्यन्राममना तुरः ॥ २,३५.३५ ॥<br>
भार्गवः श्रुतवांश्चैव मृगोक्तं शिष्यसंयुतः ।<br>
विस्मितोऽभूच्च राजेन्द्र गन्तुं कृतमतिस्तथा ॥ २,३५.३६ ॥<br>
अकृतव्रणसंयुक्तो ह्यगस्त्यस्याश्रमं प्रति ।<br>
स्नात्वा नित्यक्रियां कृत्वा प्रतस्थे हर्षितो भृशम् ॥ २,३५.३७ ॥<br>
रामेण गच्छता मार्गे दृष्टो व्याधो मृतस्तदा ।<br>
सिंहस्य संप्रहारेण विस्मितेन महात्मना ॥ २,३५.३८ ॥<br>
अध्यर्द्धयोजनं गत्वा कनिष्ठं पुष्करं प्रति ।<br>
स्नात्वा माध्याह्निकीं सन्ध्यां चकारातिमुदान्वितः ॥ २,३५.३९ ॥<br>
हितं तदात्मनः प्रोक्तं मृगेण स विचारयन् ।<br>
तावत्तत्पृष्ठसंलग्नं मृगयुग्ममुपागतम् ॥ २,३५.४० ॥<br>
पुष्करे तु जलं पीत्वाभिषिच्यात्मतनुं जलैः ।<br>
पश्यतो भार्गवस्यागादगस्त्याश्रमसंमुखम् ॥ २,३५.४१ ॥<br>
रामोऽपि सन्ध्यां निर्वर्त्त्य कुंभजस्याश्रमं ययौ ।<br>
विपद्गतं पुष्करं तु पश्यमानो महामनाः ॥ २,३५.४२ ॥<br>
विष्णोः पदानि नागानां कुण्डं सप्तर्षिसंस्थितम् ।<br>
गत्वोपस्पृश्य शुच्यंभो जगामागस्त्यसंश्रयम् ॥ २,३५.४३ ॥<br>
यच्च ब्रह्मसुता राजन्समायाता सरस्वती ।<br>
त्रीन्संपूरयितुं कुण्डानग्निहोत्रस्य वै विधेः ॥ २,३५.४४ ॥<br>
तत्र तीरे शुभं पुण्यं नानामुनिनिषेवितम् ।<br>
ददर्श महदाश्चर्यं भार्गवः कुंभजाश्रमम् ॥ २,३५.४५ ॥<br>
मृगैः सिंहैः सहगतैः सेवितं शान्तमानसैः ।<br>
कुटरैरर्जुनैर्निंबैः पारिभद्रधवेगुदैः ॥ २,३५.४६ ॥<br>
खदिरासनखर्जूरैः संकुलं बदरीद्रुमैः ।<br>
तत्र प्रविश्य वै रामो ह्यकृतव्रणसंयुतः ॥ २,३५.४७ ॥<br>
ददर्श मुनिमासीनं कुम्भजं शान्तमानसम् ।<br>
स्तिमितोदसरः प्रख्यं ध्यायन्तं ब्रह्म शाश्वतम् ॥ २,३५.४८ ॥<br>
कौश्यां वृष्यां मार्गकृत्तिं वसानं पल्लवोटजे ।<br>
ननाम च महाराज स्वाभिधानं समुच्चरन् ॥ २,३५.४९ ॥<br>
रामोऽस्मि जामदग्न्योऽहं भवन्तं द्रष्टुमागतः ।<br>
ताद्विद्धि प्रणिपातेन नमस्ते लोकभावन ॥ २,३५.५० ॥<br>
इत्युक्तवन्तं रामं तु उन्मील्य नयने शनैः ।<br>
दृष्ट्वा स्वागतमुच्चार्य तस्मायासनमादिशत् ॥ २,३५.५१ ॥<br>
मधुपर्कं समानीय शिष्येण मुनिपुङ्गवः ।<br>
ददौ पप्रच्छ कुशलं तपसश्च कुलस्य च ॥ २,३५.५२ ॥<br>
स पृष्टस्तेन वै रामो घटोद्भवमुवाच ह ।<br>
भवत्संदर्शनादीश कुशलं मम सर्वतः ॥ २,३५.५३ ॥<br>
किं त्वङ्कं संशयं जातं छिन्धि स्ववचनामृतैः ।<br>
मृगश्चैको मया दृष्टो मध्यमे पुष्करे विभो ॥ २,३५.५४ ॥<br>
तेनोक्तमखिलं वृत्तं मम भूतमनागतम् ।<br>
तच्छ्रुत्वा विस्मयाविष्टो भवच्छरणमागतः ॥ २,३५.५५ ॥<br>
पाहि मां कृपया नाथ साधयन्त महामनुम् ।<br>
शिवेन दत्तं कवचं मम साधयतो गुरो ॥ २,३५.५६ ॥<br>
कृष्णस्य समतीतं तु साधिकं हि शरच्छतम् ।<br>
न च सिद्धिमवाप्तोऽहं तन्मे त्वं कृपया वद ॥ २,३५.५७ ॥<br>
वसिष्ठ उवाच<br>
एवं प्रश्नं समाकर्ण्य रामस्य सुमहात्मनः ।<br>
क्षणं ध्यात्वा महाराज मृगोक्तं ज्ञातवान् हृदा ॥ २,३५.५८ ॥<br>
मृगं चापि समायातं मृग्या सह निजाश्रमे ।<br>
श्रोतुं कृष्णामृतं स्तोत्रं सर्वं तत्कारण मुनिः ।<br>
विचार्याश्वासयामास भार्गवः स्ववचोमृतैः ॥ २,३५.५९ ॥<br>
इति श्रीब्रह्माण्डे महापुराणे वायुप्रोक्ते मध्यमभागे तृतीय<br>
उपोद्धातपादे भार्गवचरिते पञ्चत्रिंशत्तमोऽध्यायः ॥ ३५॥<br>
</span>
