<span style="font-size: 14pt; line-height: 200%">वासिष्ठ उवाच<br>
श्रुत्वैतत्सकलं राजा जमदग्निवधादिकम् ।<br>
उद्विग्नचेताः सुभृशं चिन्तयामास नैकधा ॥ २,३०.१ ॥<br>
अहो मे सुनृसंसस्य लोकयोरुभयोरपि ।<br>
ब्रह्मस्वहरणे वाञ्छा तद्धत्या चातिगर्हिता ॥ २,३०.२ ॥<br>
अहो नाश्रौषमस्याहं ब्राह्मणस्य विजानतः ।<br>
वचनं तर्हि तां जह्यां विमूढात्मा गतत्रपः ॥ २,३०.३ ॥<br>
इति संचितयन्नंव हृदयेन विदूयता ।<br>
स्वपुरं प्रतिचक्राम सबलः सानुगस्ततः ॥ २,३०.४ ॥<br>
पुरीं प्रतिगते राज्ञि तस्मिन्सपरिवारके ।<br>
आश्रमात्सहसा राजन्विनिश्चक्राम रेणुका ॥ २,३०.५ ॥<br>
अथ सक्षतसर्वाङ्गं रुधिरेण परिप्लुतम् ।<br>
निश्चेष्टं परितं भूमौ ददर्श पतिमात्मनः ॥ २,३०.६ ॥<br>
ततः सा विहतं मत्वा भर्त्तारं गतचेतनम् ।<br>
अन्वाहतेवाशनिना मूर्छितान्यपतद्भुवि ॥ २,३०.७ ॥<br>
चिरादिव पुनर्भूमेरुत्थायातीव दुःखिता ।<br>
पतित्वोत्थाय सा भूयः सुस्वरं प्ररुरोद ह ॥ २,३०.८ ॥<br>
विललाप च सात्यर्थं धरणीधूलिधूसरा ।<br>
अश्रुपूर्ममुखी दीना पतिता शोकसागरे ॥ २,३०.९ ॥<br>
हा नाथ पिय धर्मज्ञ दाक्षिण्यामृतसागर ।<br>
हा धिगत्यन्तशान्त त्वं नैव काङ्क्षेत चेदृशम् ॥ २,३०.१० ॥<br>
आश्रमादभिनिष्क्रान्तः सहसा व्यसानर्णवे ।<br>
क्षिप्त्वानाथामगाधे मां क्व च यातोऽसि मानद ॥ २,३०.११ ॥<br>
सतां साप्तपदे मैत्रे मुषिताहं त्वया सह ।<br>
यासि यत्र त्वमेकाकी तत्र मां नेतुमर्हसि ॥ २,३०.१२ ॥<br>
दृष्ट्वा त्वामीदृशावस्थमचिराद्धृदयं मम ।<br>
न दीर्यते महाभाग कठिनाः खलु योषितः ॥ २,३०.१३ ॥<br>
इत्येवं विलपन्ती सा रुदती च मुहुर्मुहुः ।<br>
चुक्रोश रामरामेति भृशं दुःखपरिप्लुता ॥ २,३०.१४ ॥<br>
तावद्रामोऽपि स वनात्समिद्भारसमन्वितः ।<br>
अकृतव्रणसंयुक्तः स्वाश्रमाय न्यवर्त्तत ॥ २,३०.१५ ॥<br>
अपश्यद्भयशंसीनि निमित्तानि बहूनि सः ।<br>
पश्यन्नुद्विग्नहृदयस्तूर्णं प्रापाश्रमं विभुः ॥ २,३०.१६ ॥<br>
तमायान्तमभिप्रेक्ष्य रुदती सा भृशातुरा ।<br>
नविभूतेव शोकेन प्रारुदद्रेणुका पुनः ॥ २,३०.१७ ॥<br>
रामस्य पुरतो राजन्भर्तृव्यसनपीडिता ।<br>
उभाभ्यामपि हस्ताभ्यामुदरं समताडयत् ॥ २,३०.१८ ॥<br>
मार्गे विदितवृत्तान्तः सम्यग्रामोऽपि मातरम् ।<br>
कुररीमिव शोकार्त्ता दृष्ट्वा दुःखमुपेयिवान् ॥ २,३०.१९ ॥<br>
धैर्यमारोप्य मेधावी दुःशशोकपरिप्लुतः ।<br>
नेत्राभ्यामश्रुपूर्णाभ्यां तस्थौ भूमावर्धोमुखः ॥ २,३०.२० ॥<br>
तं तथागतमालोक्य रामं प्राहाकृतव्रणः ।<br>
किमिदं भृगुशार्दूल नैतत्वय्युपपाद्यते ॥ २,३०.२१ ॥<br>
न त्वादृशा महाभाग भृशं शोचन्ति कुत्रचित् ।<br>
धृतिमन्तो महान्तस्तु दुःखं कुर्वति न व्यये ॥ २,३०.२२ ॥<br>
शोकः सर्वेन्द्रियाणां हि परिशोषप्रदायकः ।<br>
त्यज शोकं महाबाहो न तत्पात्रं भवदृशाः ॥ २,३०.२३ ॥<br>
एहिकामुष्मिकार्थानां नूनमेकान्तरोधकः ।<br>
शोकस्तस्यावकाशं त्वं कथं त्दृदि नियच्छसि ॥ २,३०.२४ ॥<br>
तत्त्वं धैर्यधनो भूत्वा परिसांत्वय मातरम् ।<br>
रुदतीं बत वैधव्यशं कापहतचेतनाम् ॥ २,३०.२५ ॥<br>
नैवागमनमस्तीह व्यतिक्रान्तस्य वस्तुनः ।<br>
तस्मादतीतमखिलं त्यक्त्वा कृत्यं विचिन्तय ॥ २,३०.२६ ॥<br>
इत्येवं सांत्वमानश्च तेन दुःशसमन्वितः ।<br>
रामः संस्तंभयामास शनैरात्मानमात्मना ॥ २,३०.२७ ॥<br>
दुःखशोकपरीता हि रेणुका त्वरुदन्मुहः ।<br>
त्रिःसप्तकृत्वो हस्ताभ्यामुदरं समताडयत् ॥ २,३०.२८ ॥<br>
तावत्तदन्तिकं रामः समभ्येत्याश्रुलोचनः ।<br>
रुदतीमलमंबेति सांत्वयामास मातरम् ॥ २,३०.२९ ॥<br>
उवाचापनयन्दुःखाद्भर्तृशोकपरायणाम् ।<br>
त्रिःसप्तकृत्वो यदिदं त्वया वक्षः समाहतम् ॥ २,३०.३० ॥<br>
तावतसंख्यमहं तस्मात्क्षत्त्रजारमशेषतः ।<br>
हनिष्ये भुवि सर्वत्र सत्यमेतद्ब्रविमि ते ॥ २,३०.३१ ॥<br>
तस्मात्त्वं शोकमुत्सृज्य धैर्यमातिष्ट सांप्रतम् ।<br>
नास्त्येव नूनमायातमतिक्रान्तस्य वस्तुनः ॥ २,३०.३२ ॥<br>
इत्युक्ता रेणुका तेन भृशं दुःखान्वितापि सा ।<br>
कृच्छ्राद्धैर्यं समालंब्य तथेति प्रत्यभाषत ॥ २,३०.३३ ॥<br>
ततो रामो महाबाहुः पितुः सह सहोदरैः ।<br>
अग्नौ सत्कर्त्तुमारेभे देहं राजन्यथविधि ॥ २,३०.३४ ॥<br>
भर्तृशोकपरिताङ्गी रेणुकापि दृढव्रता ।<br>
पुत्रान्सर्वान्समाहूय त्विदं वचनमब्रवीत् ॥ २,३०.३५ ॥<br>
रेणुकोवाच ।<br>
अहं वपितरं पुत्राः स्वर्गतं पुण्यशीलिनम् ।<br>
अनुगन्तुमिहेच्छामि तन्मेऽनुज्ञातुमर्हथ ॥ २,३०.३६ ॥<br>
असह्यदुःशं वैधव्यं सहमाना कथं पुनः ।<br>
भर्त्रा विरहिता तेन प्रवर्त्तिष्ये विनिन्दिता ॥ २,३०.३७ ॥<br>
तस्मादनुगमिष्यामि भर्त्तारं दयितं मम ।<br>
यथा तेन प्रवर्त्तिष्ये परत्रापि सहानिशम् ॥ २,३०.३८ ॥<br>
ज्वलन्तमिममेवाग्निं संप्रविश्य चिरादिव ।<br>
भर्तुर्मम भविष्यामि पितृलोकप्रियातिथिः ॥ २,३०.३९ ॥<br>
अनुवादमृते पुत्रा भवद्भिस्तत्र कर्मणि ।<br>
प्रतिभूय न वक्तव्यं यदि मत्प्रियमिच्छथ ॥ २,३०.४० ॥<br>
इत्येवमुक्त्वा वचनं रेणुका दृढनिश्चया ।<br>
अग्निं प्रविश्य भर्त्तारमनुगन्तुं मनोदधे ॥ २,३०.४१ ॥<br>
एतस्मिन्नेव काले तु रेणुकां तनयैः सह ।<br>
समाभाष्यातिगंभीरा वागुवाचाशरीरीणी ॥ २,३०.४२ ॥<br>
हे रेणुके स्वतनयैर्गिरं मेऽवहिता शृणु ।<br>
मा कार्षीः साहसं भद्रे प्रवक्ष्यामि प्रियं तव ॥ २,३०.४३ ॥<br>
साहसो नैव कर्त्तव्यः केनाप्यात्महितैषिणा ।<br>
न मर्त्तव्यन्त्वया सर्वो जीवन्भद्राणि पश्यति ॥ २,३०.४४ ॥<br>
तस्माद्धैर्यधना भूत्वा भव त्वं कालकाङ्क्षिणी ।<br>
निमित्तमन्तरीकृत्य किञ्चिदेव शुचिस्मिते ॥ २,३०.४५ ॥<br>
अचिरेणैव भर्त्ता ते भविष्यति सचेतनः ।<br>
उत्पन्नजीवितेन त्वं कामं प्राप्स्यसि शोभने ।<br>
भवित्री चिररात्राय बहुकल्याण भाजनम् ॥ २,३०.४६ ॥<br>
वसिष्ठ उवाच<br>
इति तद्वचनं श्रुत्वा धृतिमालंब्य रेणुका ।<br>
तद्वाक्यगौरवाद्धर्षमवापुस्तनयाश्च ते ॥ २,३०.४७ ॥<br>
ततोनीत्वा पितुर्देहमाश्रमाभ्यन्तरं मुनेः ।<br>
शाययित्वा निवाते तु परितः समुपाविशन् ॥ २,३०.४८ ॥<br>
तेषां तत्रोपविष्टानामप्रहृष्टात्मचेतसाम् ।<br>
निमत्तानि शुभान्यासन्ननेकानि महान्ति च ॥ २,३०.४९ ॥<br>
तेन ते किञ्चिदाश्वस्तचेतसो मुनिपुङ्गवाः ।<br>
निषेदुः सहिता मात्रा काङ्क्षन्तो जीवितं पितुः ॥ २,३०.५० ॥<br>
एतस्मिन्नन्तरे राजन्भृगुवंशधरो मुनिः ।<br>
विधेर्बलेन मतिमांस्तत्रागच्छद्यदृच्छया ॥ २,३०.५१ ॥<br>
अथर्वणां विधिः सा क्षाद्वेदवेदाङ्गपारगः ।<br>
सर्वशास्त्रार्थवित्प्राज्ञः सकलासुरवन्दितः ॥ २,३०.५२ ॥<br>
मृतसंजीविनीं विद्यां यो वेद मुनिदुर्लभाम् ।<br>
यथाहतान्मृतान्देवैरुत्थापयति दानवान् ॥ २,३०.५३ ॥<br>
शास्त्रमोशनसं येन राज्ञां राज्यफलप्रदम् ।<br>
प्रणीतमनुजीवन्ति सर्वेऽद्यापीह पार्थिवाः ॥ २,३०.५४ ॥<br>
स तदाश्रममासाद्य प्रविष्टोऽन्तर्महामुनिः ।<br>
ददर्श तदवस्थांस्तान्सर्वान्दुःखपरिप्लुतान् ॥ २,३०.५५ ॥<br>
अथ ते तु भृगुं दृष्ट्वा वंशम्य पितरं मुदा ।<br>
उत्थायास्मै ददुश्चापि सत्कृत्य परमासनम् ॥ २,३०.५६ ॥<br>
स चाशीर्भिस्तु तान्सर्वानभिनन्द्य महामुनिः ।<br>
पप्रच्छ किमिदं वृत्तं तत्सर्वं ते न्यवेदयन् ॥ २,३०.५७ ॥<br>
तच्छ्रुत्वा स भृगुः शीघ्रं जलमादाय मन्त्रवित् ।<br>
संजीविन्या विद्यया तं सिषेच प्रोच्चरन्निदम् ॥ २,३०.५८ ॥<br>
यज्ञस्य तपसो वीय ममापि शुभमस्ति चेत् ।<br>
तेनासौ जीवताच्छीघ्रं प्रसुप्त इव चोत्थितः ॥ २,३०.५९ ॥<br>
एवमुक्ते शुभे वाक्ये भृगुणा साधुकारिणा ।<br>
समुत्तस्थावथार्चीकः साक्षाद्गुरुरिवापरः ॥ २,३०.६० ॥<br>
दृष्ट्वा तत्र स्थितं वन्द्यं भृगुं स्वस्य पितामहम् ।<br>
ननाम भक्त्या नृपते कृताञ्जलिरुवाच ह ॥ २,३०.६१ ॥<br>
जमदग्निरुवाच<br>
धन्योऽहं कृतकृत्योऽहं सफलं जीवितं च मे ॥ २,३०.६२ ॥<br>
यत्पश्ये चरणौ तेऽद्य सुरासुरनमस्कृतौ ।<br>
भगवन्किं करोम्यद्य शुश्रूषां तव मानद ॥ २,३०.६३ ॥<br>
पुनीह्यात्मकुलं स्वस्य चरणांबुकणैर्विभो ।<br>
इत्युक्त्वा सहसाऽनीतं रामेणार्ध्यं मुदान्वितः ॥ २,३०.६४ ॥<br>
प्रददौ पादयोस्तस्य भक्त्यानमितकन्धरः ।<br>
तज्जलं शिरसाधत्त सकुटुंबो महामनाः ॥ २,३०.६५ ॥<br>
अथ सत्कृत्य स भृगुं पप्रच्छ विनयान्वितः ।<br>
भगवन् किं कृतं तेन राज्ञा दुष्टेन पातकम् ॥ २,३०.६६ ॥<br>
यस्यातिथ्यं हि कृतवानहं सम्यग्विधानतः ।<br>
साधुबुद्ध्या स दुष्टात्मा किं चकार महामते ॥ २,३०.६७ ॥<br>
वसिष्ठ उवाच<br>
एवं स पृष्टो मतिमान्भृगुः सर्वविदीश्वरः ।<br>
चिरं ध्यात्वा समालोच्य कारणं प्राह भूपते ॥ २,३०.६८ ॥<br>
भृगुरुवाच<br>
शृणु तात महाभाग बीजमस्य हि कर्मणः ।<br>
यश्च वै कृतवान्पापं सर्वज्ञस्य तवानघ ॥ २,३०.६९ ॥<br>
शप्तः पुरा वसिष्ठेन नाशार्थं स महीपतिः ।<br>
द्विजापराधतो मूढ वीर्यं ते विनशिष्यते ॥ २,३०.७० ॥<br>
तत्कथं वचनं तस्य भविष्यत्यन्यथा मुनेः ।<br>
अयं रामो महावीर्यं प्रसह्य नृपपुङ्गवम् ॥ २,३०.७१ ॥<br>
हनिष्यति महाबाहो प्रतिज्ञां कृतवान्पुरा ।<br>
यस्मादुरः प्रतिहतं त्वया मातर्ममाग्रतः ॥ २,३०.७२ ॥<br>
एकविंशतिवारं हि भृशं दुःखपरीतया ।<br>
त्रिः सप्तकृत्वो निःक्षत्रां करिष्ये पृथिवीमिमाम् ॥ २,३०.७३ ॥<br>
अतोऽयं वार्यमाणोऽपि त्वया पित्रा निरन्तरम् ।<br>
भाविनोऽर्थस्य च बलात्करिष्यत्येव मानद ॥ २,३०.७४ ॥<br>
स तु राजा महाभागो वृद्धानां पर्युपासिता ।<br>
दत्तात्रेयाद्धरेरंशाल्लब्धबोधो महामतिः ॥ २,३०.७५ ॥<br>
साक्षाद्भक्तो महात्मा च तद्वधे पातकं भवेत् ।<br>
एवमुक्त्वा महाराज स भृगुर्ब्रह्मणः सुतः ।<br>
यथागतं ययौ विद्वान्भविष्यत्कालपर्ययात् ॥ २,३०.७६ ॥<br>
इति श्रीब्रह्माण्डे महापुराणे वायुप्रोक्ते मध्याभागे तृतीय<br>
उपोद्धातपादे भार्गवचरिते त्रिंशत्तमोऽध्यायः ॥ ३०॥<br>
</span>
