<span style="font-size: 14pt; line-height: 200%"><br>
वसिष्ठ उवाच<br>
दृष्ट्वा पितुर्वधं घोरं तत्पुत्रास्ते शतं त्वरा ।<br>
वारयामासुरत्युग्रं भार्गवं स्वबलेः पृथक् ॥ २,४१.१ ॥<br>
एकैकाक्षैहिणीयुक्ताः सर्वे ते युद्धदुर्मदाः ।<br>
संग्रामं तुमुलं चक्रुः संरब्धास्तु पितुर्वधात् ॥ २,४१.२ ॥<br>
रामस्तु दृष्ट्वा तत्पुत्राञ्छूरान्रणविशारदान् ।<br>
परश्वधं समादाय युयुधे तैश्च संगरे ॥ २,४१.३ ॥<br>
तां सेनां भगवान्रामः शताक्षौहिणिसंमिताम् ।<br>
निजघान त्वरायुक्तो मुहुर्त्तद्वयमात्रतः ॥ २,४१.४ ॥<br>
निःशेषितं स्वसैन्यं तु कुठारेणैव लीलया ।<br>
दृष्ट्वा रामेण तेसर्वे युयुधुर्वीर्यसंमताः ॥ २,४१.५ ॥<br>
नानाविधानि दिव्यानि प्रहरन्तो महोजसः ।<br>
परितो मण्डलं चक्रुर्भार्गवस्य महात्मनः ॥ २,४१.६ ॥<br>
अथ रामोऽपि बलवांस्तेषां मण्डलमध्यगः ।<br>
विरेजे भगवान्साक्षाद्यथा नाभिस्तु चक्रगा ॥ २,४१.७ ॥<br>
नृत्यन्निवाचौ विरराज रामः शतं पुनस्ते परितो भ्रमन्तः ।<br>
रेजुश्च गोपी गणमध्यसंस्थः कृष्णो यथा ताः परितो भ्रमन्त्यः ॥ २,४१.८ ॥<br>
तदा तु सर्वे द्रुहिणप्रधानाः समागताः स्वस्वविमानसंस्थाः ।<br>
समाकिरन्नन्दनमाल्यवर्षैः समन्ततो राममहीनवीर्यम् ॥ २,४१.९ ॥<br>
यः शस्त्रपादादुदतिष्ठत ध्वनिर्हुंकारगर्भो दिवमस्पृशन्स वै ।<br>
तौर्यत्रिकस्येव शरक्षतानि भान्तीव यद्वन्नखदन्तपाताः ॥ २,४१.१० ॥<br>
क्रन्दन्ति शस्त्रैः क्षतविक्षताङ्गा गायन्ति यद्वत्किल गीतविज्ञाः ।<br>
एवं प्रवृत्तं नृपयुद्धमण्डलं पश्यन्ति देवा भृशविस्मिताक्षः ॥ २,४१.११ ॥<br>
ततस्तु रामोऽवनिपालपुत्राञ्जिघांसुराजौ विविधास्त्रपूगैः ।<br>
पृथक्चकारातिब लांस्तु मण्डलद्विच्छिद्य पङ्क्तिं प्रभुरात्तचापः ॥ २,४१.१२ ॥<br>
एकैकशस्तान्निजघान वीराञ्छतं तदा पञ्च ततः पलायिताः ।<br>
शूरो वृषास्यो वृषशूरसेनौ जयध्वजश्चापि विभिन्नधैर्याः ॥ २,४१.१३ ॥<br>
महाभयेनाथ परीतचिता हिमाद्रिपादान्तरकाननं च ।<br>
पृथग्गतास्ते सुपरीप्सवो नृपा न कोऽपि कांस्विद्ददृशे भृशार्त्तः ॥ २,४१.१४ ॥<br>
रामोऽपि हत्वा नृपचक्रमाजौ राज्ञः सहायर्थमुपागतं च ।<br>
समन्वितोऽसावकृतव्रणेन सस्नौ मुदागत्य च नर्मदायाम् ॥ २,४१.१५ ॥<br>
स्रात्वा नित्यक्रियां कृत्वा संपूज्य वृषभध्वजम् ।<br>
प्रतस्थे द्रष्टुमुर्वीश शिवं कैलासवासिनम् ॥ २,४१.१६ ॥<br>
गुरुपत्नीमुमां चापि सुतौ स्कन्दविनायकौ ।<br>
मनोयायी महात्मासावकृतव्रणसंयुतः ॥ २,४१.१७ ॥<br>
कृतकार्यो मुदा युक्तः कैलासं प्राप्य तत्क्षणम् ।<br>
ददर्श तत्र नगरीं महतीमलकाभिधम् ॥ २,४१.१८ ॥<br>
नानामणिगणाकीर्णभवनैरुपशोभिताम् ।<br>
नानारुपधरैर्यक्षैः शोभितां चित्रभूषणैः ॥ २,४१.१९ ॥<br>
नानावृक्षसमाकीणैर्वनैश्चोपवनैर्युताम् ।<br>
दीर्घिकाभिः सुदीर्घाभिस्तडागैश्चोपशोभिताम् ॥ २,४१.२० ॥<br>
सर्वतोऽप्यावृतां बाह्ये सीतयालकनन्दया ।<br>
तत्र देवाङ्गनास्नानमुक्तकुङ्कुमपिञ्जरम् ॥ २,४१.२१ ॥<br>
तृषाविर हिताश्चांभः पिबन्ति करिणो मुदा ।<br>
यत्र संगीतसंनादा श्रूयन्ते तत्रतत्र ह ॥ २,४१.२२ ॥<br>
गन्धर्वैरप्सरोभिश्च सततं सहकारिभिः ।<br>
तां दृष्ट्वा भार्गवो राजन्मुदा परमया युतः ॥ २,४१.२३ ॥<br>
ययौ तदूर्ध्वं शिखरं यत्र शेवपरं गृहम् ।<br>
ततो ददर्श राजेन्द्र स्निग्धच्छायं महावटम् ॥ २,४१.२४ ॥<br>
तस्याधस्ताद्वरावासं सुसेव्यं सिद्धसंयुतम् ।<br>
ददर्ंश तत्र प्राकारं शतयोजनमण्डलम् ॥ २,४१.२५ ॥<br>
नानारत्नाचितं रम्यं चतुर्द्वारं गणावृतम् ।<br>
नन्दीश्वरं महाकालं रक्ताक्षं विकटोदरम् ॥ २,४१.२६ ॥<br>
पिङ्गलाक्षं विशालाक्षं विरूपाक्षं घटोदरम् ।<br>
मन्दारं भैरवं बाणं रुरुं भैरवमेव च ॥ २,४१.२७ ॥<br>
वीरकं वीरभद्रं च चण्डं भृङ्गिं रिटिं मुखम् ।<br>
सिद्धेन्द्रनाथरुद्रांश्च विद्याधरमहोरगान् ॥ २,४१.२८ ॥<br>
भूतप्रेतपिशाचांश्च कूष्माण्डान्ब्रह्मराक्षसान् ।<br>
वेतालान्दानवेन्द्रांश्च योगीन्द्रांश्च जटाधरान् ॥ २,४१.२९ ॥<br>
यक्षकिंपुरुषांश्चैव डाकिनीयो गिनीस्तथा ।<br>
दृष्ट्वा नन्द्याज्ञया तत्र प्रविष्टोऽन्तर्मुदान्वितः ॥ २,४१.३० ॥<br>
ददर्श तत्र भुवनैरावृतं शिवमन्दिरम् ।<br>
चतुर्योजनविस्तीर्णं तत्र प्राग्द्वारसंस्थितौ ॥ २,४१.३१ ॥<br>
दृष्ट्वा वामे कार्त्तिकेय दक्ष चैव विनायकम् ।<br>
ननाम भार्गवस्तौ द्वौ शिवतुल्यपराक्रमौ ॥ २,४१.३२ ॥<br>
पार्षदप्रवरास्तत्र क्षेत्रपालाश्च संस्थिताः ।<br>
रत्नसिंहासनस्थाश्च रत्नभूषमभूषिताः ॥ २,४१.३३ ॥<br>
भार्गवं प्रविशन्तं तु ह्यपृच्छञ्शिवमन्दिरम् ।<br>
विनायको महाराज क्षणं तिष्ठेत्युवाच ह ॥ २,४१.३४ ॥<br>
निद्रितो ह्युमया युक्तो महादेवोऽधुनेति च ।<br>
ईश्वराज्ञां गृहीत्वाहमत्रागत्यक्षणान्तरे ॥ २,४१.३५ ॥<br>
त्वया सार्द्धं प्रवेक्ष्यामि भ्रातस्तिष्ठात्र सांप्रतम् ।<br>
विनायकचश्चैवं श्रुत्वा भार्गवनन्दनः ॥ २,४१.३६ ॥<br>
प्रवक्तुमुपचक्राम गणेशं त्वरयान्वितः ।<br>
राम उवाच<br>
गत्वा ह्यन्तःपुरं भ्रातः प्रणम्य जगदीश्वरौ ॥ २,४१.३७ ॥<br>
पार्वतीशङ्करौ सद्यो यास्यामि निजमन्दिरम् ।<br>
कार्त्तवीर्यः सुचन्द्रश्च सपुत्रबलबान्धवः ॥ २,४१.३८ ॥<br>
अन्ये सहस्रशो भूपाः कांबोजाः पङ्लवाः शाकाः ।<br>
कान्यकुब्जाः कोशलेशा मायावन्तो महाबलाः ॥ २,४१.३९ ॥<br>
निहताः समरे सर्वे मया शंभुप्रसादतः ।<br>
तमिमं प्रणिपत्यैव यास्यामि स्वगृहं प्रति ॥ २,४१.४० ॥<br>
इत्युक्त्वा भार्गवस्तत्र तस्थौ गणपतेः पुरः ।<br>
प्रोवाच मधुरं वाक्यं भार्गवे स गणाधिपः ॥ २,४१.४१ ॥<br>
विनायक उवाच<br>
ज्ञणं तिष्ट महाभाग दर्शनं ते भविष्यति ।<br>
अद्य विश्वेश्वरो भ्रातर्भवान्या सह वर्त्तते ॥ २,४१.४२ ॥<br>
स्त्रीपुंसोर्युक्त योस्तात सहैकासनसंस्थयोः ।<br>
करोति सुखभङ्गं यो नरकं स व्रजेद्ध्रुवम् ॥ २,४१.४३ ॥<br>
विशेषतस्तु पितरं गुरुं वा भूपतिं द्विजः ।<br>
र७ यं समुपासिनं न पश्येदिति निश्चयः ॥ २,४१.४४ ॥<br>
कामतोऽकामतो वापि पश्येद्यः सुरतोन्मुखम् ।<br>
स्त्रीविच्छेदो भवेत्तस्य ध्रुवं सप्रसु जन्मसु ॥ २,४१.४५ ॥<br>
श्रोणिं वक्षः स्थलं वक्त्रं यः पश्यति परस्त्रियः ।<br>
मातुर्वापि भगिन्या वा दुहितुः स नराधमः ॥ २,४१.४६ ॥<br>
भार्गव उवाच<br>
अहो श्रुतमपूर्वं किं वचनं तव वक्त्रतः ।<br>
ब्रान्त्या विनिर्गतं वापि हास्यार्थमथवोदितम् ॥ २,४१.४७ ॥<br>
कामिनां सविकाराणामेतच्छास्त्रनिदर्शनम् ।<br>
निर्विकारास्य च शिशोर्न दोषः कश्चिदेव हि ॥ २,४१.४८ ॥<br>
यास्याम्यन्तः पुरं भ्रातस्तव किं तिष्ठ बालक ।<br>
यथादृष्टं करिष्यामि तत्र यत्समयोचितम् ॥ २,४१.४९ ॥<br>
तत्रैव माता तातश्च त्वया नाम निरूपितौ ।<br>
जगतां पितरौ तौ च पार्वतीपरमेश्वरौ ॥ २,४१.५० ॥<br>
इत्युक्त्वा भार्गवो राजन्नन्तर्गन्तुं समुद्यतः ।<br>
विनायकस्तदोत्थाय वारयामास सत्वरम् ॥ २,४१.५१ ॥<br>
वाग्युद्धं च तयोरासीन्मिथो हस्तविकर्षणम् ।<br>
दृष्ट्वा सकन्दस्तु संभ्रान्तो बोधयामास तौ तदा ॥ २,४१.५२ ॥<br>
बाहुभ्यां द्वौ समुद्गृह्य पृथगुत्सारितौ तथा ।<br>
अथ क्रुद्धो गणेशाय भार्गवः परवीरहा ।<br>
परश्वधं समादाय सप्रक्षेप्तुं समुद्यतः ॥ २,४१.५३ ॥<br>
तं दृष्ट्वा गजाननो भृगुवरं क्रोधात्क्षिपन्तं त्वरा स्वात्मार्थं परशुं तदा निजकरेणोद्धृत्य वेगेन तु ।<br>
भूर्लोकं भुवः स्वरपि तस्योर्ध्वं महर्वैजनं लोकं चापि तपोऽथ सत्यमपरं वैकुण्ठमप्यानयत् ॥ २,४१.५४ ॥<br>
तस्योर्ध्वं च विदर्शयन्भृगुवरं गोलोकमीशात्मजो निष्पात्याधरलोकसप्तक मपीत्थं दर्शयामास च ।<br>
उद्धृत्याथ ततो हि गर्भसलिले प्रक्षप्तमात्रं त्वरा भीतं प्राणपरिप्सुमानयदथो तत्रैव यत्रास्थितः ॥ २,४१.५५ ॥<br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे भार्गवचरिते एकचत्वारिंशत्तमोऽध्यायः ॥ ४१॥<br>
</span>
