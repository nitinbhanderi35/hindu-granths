सूत उवाच<br>
विनिवृत्ते प्रजासर्गे षष्ठे वै चाक्षुषस्य ह ।<br>
प्रजाः सृजेति व्यदिष्टः स्वयं दक्षः स्वयंभुवा ॥ २,२.१ ॥<br><br>
ससर्ज सर्वभूतानि गतिमन्ति ध्रुवाणि च ।<br>
मानसानि च भूतानि स पूर्वमसृजत्प्रभुः ॥ २,२.२ ॥<br><br>
ऋषीन्देवांश्च गन्धर्वान्मनुष्योरगराक्षसान् ।<br>
यक्षभूतपिशाचांश्च वयः पशुमृगांस्तथा ॥ २,२.३ ॥<br><br>
यदास्य मनसा सृष्टा न व्यवर्द्धन्त ताः प्रजाः ।<br>
अपध्याता भगवता महादेवेन धीमता ॥ २,२.४ ॥<br><br>
स मैथुनेन भावेन सिसृक्षुर्विविधाः प्रजाः ।<br>
असिक्रीमावहद्भार्यां वीरणस्य प्रजापतेः ॥ २,२.५ ॥<br><br>
सुतां सुमहता युक्तां तपसा लोक धारिणीम् ।<br>
यया धृतमिदं सर्वं जगत्स्थावरजङ्गमम् ॥ २,२.६ ॥<br><br>
अत्राप्युदाहरन्तीमौ श्लोकौ प्राचेतसां प्रति ।<br>
दक्षस्योद्वहतो भार्यांमसिक्रीं वैरणीं पुरा ॥ २,२.७ ॥<br><br>
कृपानां नियुतं दक्षं सर्पिणां साभिमानिनाम् ।<br>
नदीगिरिष्बसज्जन्तं पृष्ठतोऽनुययौ प्रभुम् ॥ २,२.८ ॥<br><br>
तं दृष्ट्वा ऋषिभिः प्रोक्तं प्रतिष्ठास्यति वै प्रजाः ।<br>
प्रथमोऽत्र द्वितीयस्तु दक्षः स हि प्रजापतिः ॥ २,२.९ ॥<br><br>
अथागच्छद्यथाकालं प्रहीनां नियुतं तु यत् ।<br>
असिक्रीं वैरणीं तत्र दक्षः प्राचेतसोऽवहत् ॥ २,२.१० ॥<br><br>
अथ पुत्रसहस्रं स वैरण्याममितौजसम् ।<br>
असिक्न्यां जनयामास दक्षः प्राचे तसः प्रभुः ॥ २,२.११ ॥<br><br>
तांस्तु दृष्ट्वा महातेजाः स विवर्द्धयिषुः प्रजाः ।<br>
देवर्षिप्रियसंवादो नारदो ब्रह्मणः सुतः ॥ २,२.१२ ॥<br><br>
नाशाय वचनं तेषां शापयैवात्मनोऽब्रवीत् ।<br>
यः कश्यपसुतस्याथ परमेष्ठी व्यजायत ॥ २,२.१३ ॥<br><br>
मानसः कश्यपस्यासीद्दक्षशापवशात्पुनः ।<br>
तस्मात्स काश्यपस्याथ द्वितीयो मानसोऽभवत् ॥ २,२.१४ ॥<br><br>
स हि पूर्वं समुत्पन्नो नारदः परमेष्ठिनः ।<br>
तेन वृक्षस्य पुत्रा वै हर्यश्वा इति विश्रुताः ॥ २,२.१५ ॥<br><br>
धर्मार्थं नाशिताः सर्वे विधिना च न संशयः ।<br>
तस्योद्यतस्तदा दक्षः क्रुद्धः शापाय वै प्रभुः ॥ २,२.१६ ॥<br><br>
ब्रह्मर्षीन्वै पुरस्कृत्य याचितः परमेष्ठिना ।<br>
ततोऽभिसंधिं चक्रे वै दक्षश्च परमेष्ठिना ॥ २,२.१७ ॥<br><br>
कन्यायां नारदो मह्यं तव पुत्रो भवेदिति ।<br>
ततो दक्षः सुतां प्रदात्प्रियां वै परमेष्ठिने ।<br>
तस्मात्स नारदो जज्ञे भूयः शापभयदृषिः ॥ २,२.१८ ॥<br><br>
शांशपायन उवाच<br>
कथं वै नाशिताः पूर्वं नारदेन सुरर्षिणा ।<br>
प्रजापतिसुतास्ते वै श्रोतुमिच्छामि तत्त्वतः ॥ २,२.१९ ॥<br><br>
सूत उवाच<br>
दक्षपुत्राश्च हर्यश्वा विवर्धयिषवः प्रजाः ।<br>
समागता महावीर्या नारदस्तानुवाच ह ॥ २,२.२० ॥<br><br>
बालिशा बत यूयं वै न प्रजानीथ भूतलम् ।<br>
अन्तरूर्ध्वमधश्चैव कथं स्रक्ष्यथ वै प्रजाः ॥ २,२.२१ ॥<br><br>
ते तु तद्वचन श्रुत्वा प्याताः सर्वतो दिशम् ।<br>
अधापि म निवर्त्तन्ते समुद्रस्था इवापगाः ॥ २,२.२२ ॥<br><br>
अथ तेषु प्रणष्टेषु दक्षः प्राचे तसः पुनः ।<br>
वैरण्यामेव पुत्राणां सहस्रमसृजत्प्रभुः ॥ २,२.२३ ॥<br><br>
प्रजा विवर्द्धयिषवः शबलाश्वाः पुनस्तु ते ।<br>
पूर्वमुक्तं वचस्तद्वै श्राविता नारदेन ह ॥ २,२.२४ ॥<br><br>
अन्योन्यमूचुस्ते सर्वे सम्यगाह ऋषिः स्वयम् ।<br>
भ्रातॄणां पदवीं चैव गन्तव्या नात्र संशयः ॥ २,२.२५ ॥<br><br>
ज्ञात्वा प्रमाणं पृथ्व्या वै सुखं स्रक्ष्यामहे प्रजाः ।<br>
प्रकाशाः स्वस्थमनसा यथावदनुशासिताः ॥ २,२.२६ ॥<br><br>
तेऽपि तेनैव मार्गेण प्रयाताः सर्वतो दिशम् ।<br>
अद्यापि न निवर्त्तन्ते विस्तारायमलिप्सवः ॥ २,२.२७ ॥<br><br>
ततः प्रभृति वै भ्राता भ्रातुरन्वेषणे रतः ।<br>
प्रयतो नश्यति क्षिप्रं तन्न कार्यं विजानता ॥ २,२.२८ ॥<br><br>
नष्टेषु शबलाश्वेषु दक्षः क्रुद्धोऽशपद्विभुः ।<br>
नारदं नाशमेहीति गर्भवासं वसेति च ॥ २,२.२९ ॥<br><br>
तदा तेष्वपि नष्टेषु महात्मा स प्रभुः किल ।<br>
षष्टिं दक्षोऽसृजत्कन्या वैरण्यामेव विश्रुताः ॥ २,२.३० ॥<br><br>
तास्तदा प्रतिजग्राह पत्न्यर्थं कश्यपः सुताः ।<br>
धर्मः सोमश्च भगवांस्तथा चान्ये महर्षयः ॥ २,२.३१ ॥<br><br>
इमां विसृष्टिं दक्षस्य कृत्स्नां यो वेद तत्त्वतः ।<br>
आयुष्मान्कीर्त्तिमान्धन्यः प्रजावाश्च भवत्युत ॥ २,२.३२ ॥<br><br>
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे प्रजापतिवंशानुकीर्त्तनं नाम द्वितीयोऽध्यायः
