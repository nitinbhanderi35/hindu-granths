बृहस्पतिरुवाच<br>
अतः परं प्रवक्ष्यामि दानानि च फलानि च ।<br>
तारणं सर्वभूतानां स्वर्गमार्गसुखावहम् ॥ २,१६.१ ॥<br><br>
लोके श्रेष्ठतं सर्वमात्मनश्चैव यत्प्रियम् ।<br>
सर्वं पितॄणां दातव्यं तेषामेवाज्ञयार्थिना ॥ २,१६.२ ॥<br><br>
जांबूनदमयं दिव्यं विमानं सूर्यसन्निभम् ।<br>
दिव्याप्सरोभिः संपूर्णमन्नदो लभतेऽक्षयम् ॥ २,१६.३ ॥<br><br>
सव्यञ्जनं तु यो दद्यादहतं श्राद्धकर्मणि ।<br>
आयुः प्राकाश्यमैश्वर्यं रूपं च लभते शुभम् ॥ २,१६.४ ॥<br><br>
यज्ञोपवीतं यो दद्याच्छ्राद्धकाले तु यज्ञवित् ।<br>
पावनं सर्व विप्राणां ब्रह्मदानस्य तत्फलम् ॥ २,१६.५ ॥<br><br>
प्लुतं विप्रेषु यो दद्याच्छ्राद्धकाले कमडलुम् ।<br>
मधुक्षीराज्यदधिभिर्दातारमुपतिष्ठते ॥ २,१६.६ ॥<br><br>
चक्राविद्धं च यो दद्याच्छ्राद्धकाले कमण्डलुम् ।<br>
धेनुं सलभते दिव्यां पयोदां सुखदो हिनीम् ॥ २,१६.७ ॥<br><br>
तूलपूर्णे च यो दद्यात्पादुके श्राद्धकर्मणि ।<br>
शोभनं लभते यानं पादयोः सुखमेधते ॥ २,१६.८ ॥<br><br>
व्यचनं तालवृन्तं च दत्त्वा विप्राय सत्कृतम् ।<br>
प्राप्नुयात्सर्वपुष्पाणि सुगन्धीनि मृदूनि च ॥ २,१६.९ ॥<br><br>
श्राद्धे ह्युपानहौ दत्त्वा ब्राह्मणेभ्यः सदा बुधः ।<br>
दिव्यं स लभते यानं वाजियुक्तं नवं तथा ॥ २,१६.१० ॥<br><br>
श्राद्धे छत्रं तु यो दद्यात्पुष्पमालान्वितं तथा ।<br>
प्रासादो ह्युत्तमो भूत्वा गच्छन्तमनुगच्छति ॥ २,१६.११ ॥<br><br>
शरणं रत्नसंपूर्णं सशय्याभोजनं बुधः ।<br>
श्राद्धे दत्त्वा यतिभ्यस्तु नाकपृष्ठे महीयते ॥ २,१६.१२ ॥<br><br>
सुक्तावैदूर्यवासांसि रत्नानि विविधानि च ।<br>
वाहनानि च दिव्यानि प्रयुतान्यर्बुदानि च ॥ २,१६.१३ ॥<br><br>
सुमहद्व्योमगं पुण्यं सर्वकामसमन्वितम् ।<br>
चन्द्रसूर्यनिभं दिव्यं विमानं लभतेऽक्षयम् ॥ २,१६.१४ ॥<br><br>
अप्सरोभिः परिवृतं कामगं सुमनोजवम् ।<br>
वसेत्स तु विमानाग्रे स्तूयमानः समन्ततः ॥ २,१६.१५ ॥<br><br>
दिव्यैःपुष्पैश्चितश्चाहुर्दानानां परमं बुधाः ।<br>
सुश्लक्ष्मानि सुवर्णानि श्राद्धे पात्राणि दापयेत् ॥ २,१६.१६ ॥<br><br>
रसास्तमुपतिष्ठन्ति भक्ष्यं सौभाग्यमेव च ।<br>
तिलानिक्षूंस्तथा श्राद्धे द्विजेभ्यः संप्रयच्छति ॥ २,१६.१७ ॥<br><br>
मित्राणि लभते लोके स्त्रीषु सौभाग्यमेव च ।<br>
यः पात्रं तैजसं दद्यान्मनोज्ञ श्राद्धभोजनैः ॥ २,१६.१८ ॥<br><br>
पात्रं भवति कामाना रूपस्य च धनस्य च ।<br>
राजतं काञ्चनं वापि यो दद्याच्छ्राद्धकर्मणि ॥ २,१६.१९ ॥<br><br>
दानात्तु लभते कामान्प्राकाश्यं धनमेव च ।<br>
धेनुं श्राद्धे तु यो दद्याद्गृष्टिं कुम्भापदोहनीम् ॥ २,१६.२० ॥<br><br>
गावस्तमुपतिष्ठन्ति नरं पुष्टिस्तथैव च ।<br>
दद्याद्यः शिशिरे चाग्निं बहुकाष्ठं प्रयत्नतः ॥ २,१६.२१ ॥<br><br>
कायाग्निदीप्तिं प्राकाश्यं सौभाग्यं तभते नरः ।<br>
इन्धनानि तु यो दद्या द्द्विजेभ्यः शिशिरागमे ॥ २,१६.२२ ॥<br><br>
नित्यं जयति संग्रामे श्रिया जुष्टस्तु जायते ।<br>
सुरभीणि च माल्यानि गन्धवन्ति तथैव च ॥ २,१६.२३ ॥<br><br>
पूजयित्वा तु पात्रेभ्यः श्राद्धे सत्कृत्य दापयेत् ।<br>
गन्धमाल्यं महात्मानं सुखानि विविधानि च ॥ २,१६.२४ ॥<br><br>
दातारमुपतिष्ठन्ति युवत्यश्च पतिव्रताः ।<br>
शयनासनयानानि भूमयो वाहनानि च ॥ २,१६.२५ ॥<br><br>
श्राद्धेष्वेतानि यो दद्यादश्वमेधफलं लभेत् ।<br>
श्राद्धकाले गुणवति विप्रे वै समुपस्थिते ॥ २,१६.२६ ॥<br><br>
इष्टद्रव्यं च यो दद्यात्स्मृतिं मेधां च विन्दति ।<br>
सर्पिःपूर्णानि पात्राणि श्राद्धे सत्कृत्य दापयेत् ॥ २,१६.२७ ॥<br><br>
कुम्भोपदोहगृष्टीनां बह्वीनां फलमश्नुते ।<br>
श्राद्धे यथेप्सितं दत्त्वा पुण्डरीकफलं लभेत् ॥ २,१६.२८ ॥<br><br>
वनं पुष्पफलोपेतं दत्त्वा गोसवमश्नुते ।<br>
कूपारामतडागानि क्षेत्रगोष्ठगृहाणि च ॥ २,१६.२९ ॥<br><br>
दत्त्वा मोदन्ति ते स्वर्गे नित्यमाचन्द्रतारकम् ।<br>
स्वास्तीर्णं शयनं दत्त्वा श्राद्धेरत्नविभूषितम् ॥ २,१६.३० ॥<br><br>
पितरस्तस्य तुष्यन्ति स्वर्गलोकं समशनुते ।<br>
अस्मिंल्लोके च संपन्नं स्यन्दनं च सुवाहनैः ॥ २,१६.३१ ॥<br><br>
अष्टाभिः पूज्यते चात्र धनधान्यैश्च वर्द्धते ।<br>
पर्णकौशेयपट्टोर्णे तथा प्रावारकंबलौ ॥ २,१६.३२ ॥<br><br>
अजिनं काञ्चनं पट्टं प्रवेणीं मृगलोमकम् ।<br>
दद्यादेतानि विप्राणां भोजयित्वा यथाविधि ॥ २,१६.३३ ॥<br><br>
प्राप्नोति श्रद्धधानस्तु वाजपेयफलं नरः ।<br>
बहुभार्याः सुरूपाश्च पुत्रा भृत्याश्च किङ्कराः ॥ २,१६.३४ ॥<br><br>
वशे तिष्ठन्ति भूतानि लोके चास्मिन्निरामयम् ।<br>
कौशेयं क्षौमकार्पासं दुकूलं गहनं तथा ॥ २,१६.३५ ॥<br><br>
श्राद्धे चैतानि यो दद्यात्कामानाप्नोत्यनुत्तमान् ।<br>
अलक्ष्मीं नाशयन्त्येते तमः सूर्योदयो यथा ॥ २,१६.३६ ॥<br><br>
भ्राजते य विमानाग्रे नक्षत्रेष्विव चन्द्रमाः ।<br>
वासो हि सर्वदैवत्ये सर्वदेवैरभिष्टुतम् ॥ २,१६.३७ ॥<br><br>
वस्त्राभावे क्रिया नास्ति य५ आनतपांसि च ।<br>
तस्माद्वस्त्राणि देयानि श्राद्धकाले तु नित्यशः ॥ २,१६.३८ ॥<br><br>
तानि सर्वाण्यवाप्नोति श्राद्धे दत्त्वा तु मानवः ।<br>
नित्यश्राद्धे तु यो दद्यात्प्रयतस्तत्परायणः ॥ २,१६.३९ ॥<br><br>
सर्वकामानवाप्नोति राज्यं स्वगे तथव च ।<br>
सर्वकामसमृद्धस्य यज्ञस्य फलमश्नुते ॥ २,१६.४० ॥<br><br>
भक्ष्यजातं तु सुकृतं स्वस्तिकाद्यं सशर्करम् ।<br>
कृसर मधुसर्पिश्च पयः पायसमेव च ॥ २,१६.४१ ॥<br><br>
स्निग्धप्रायाश्च यो दद्यादग्निष्टोमफलं लभेत् ।<br>
दधिगव्यमसंसृष्टं भक्ष्यान्नानाविधांस्तथा ॥ २,१६.४२ ॥<br><br>
दत्त्वा न शोचते श्राद्धे वर्षासु च मघासु च ।<br>
घृतेन भोजयेद्विप्रान्घृतं भूमौ समुत्सृजोत् ॥ २,१६.४३ ॥<br><br>
छायायां हस्तिनश्चैव दत्त्वा श्राद्धेन शोचते ।<br>
ओदनं पायसं सर्पिर्मधुमूलफलानि च ॥ २,१६.४४ ॥<br><br>
भक्ष्यांश्च विविधान्दत्त्वा परत्रेह च मोदते ।<br>
शर्कराक्षीरसंयुक्ताः पृथुका नित्यमक्षयाः ॥ २,१६.४५ ॥<br><br>
स्यात्तु संवत्सरं प्रीतिः शाकैर्मांसरसेन च ।<br>
सक्तुलाजास्तथापूपाः कुल्माषा व्यञ्जनैः सह ॥ २,१६.४६ ॥<br><br>
सर्पिःस्निग्धानि सर्वाणि दध्ना संस्कृत्य भोजयेत् ।<br>
श्राद्धेष्वेतानि यो दद्यात्पद्मं स लभते निधिम् ॥ २,१६.४७ ॥<br><br>
नवसस्यानियो दद्याच्छ्राद्धे सत्कृत्य यत्नतः ।<br>
सर्वभोगानवाप्नोति पूज्यते च दिवं गतः ॥ २,१६.४८ ॥<br><br>
भक्ष्यभोज्यानि पेयानि चोष्यलेङ्यवराणि च ।<br>
भोजनाग्रासनं दत्त्वा अतिथिभ्यः कृताञ्जलिः ॥ २,१६.४९ ॥<br><br>
सर्वयज्ञक्रतूनां हि फलं प्राप्नोत्यनुत्तमम् ।<br>
क्षिप्रमत्युष्णमक्लिष्टं दद्यादन्नं बुभुक्षते ॥ २,१६.५० ॥<br><br>
सव्यञ्जनं तथा स्निग्धं भक्त्या सत्कृत्य यत्नतः ।<br>
तरुणादित्यसंकाशं विमानं हंसवाहनम् ॥ २,१६.५१ ॥<br><br>
अन्नदो लभते नित्यं कन्याकोटीस्तथैव च ।<br>
अन्नदानात्परं दानं नान्यत्किञ्चित्तु विद्यते ॥ २,१६.५२ ॥<br><br>
अन्नाद्भूतानि जायन्ते जीवन्ति प्रभवन्ति च ।<br>
जीवदानात्परं दानं नान्यत्किञ्चन विद्यते ॥ २,१६.५३ ॥<br><br>
अन्नाल्लोकाः प्रतिष्ठन्ति लोकदानस्य तत्फलम् ।<br>
अन्नं प्रजापतिः साक्षात्ते न सर्वमिदं ततम् ॥ २,१६.५४ ॥<br><br>
तस्मादन्नसमं दानं न भूतं न भविष्यति ।<br>
यानि रत्नानि मेदिन्यां वाहनानि स्त्रियस्तथा ॥ २,१६.५५ ॥<br><br>
क्षिप्रं प्राप्नोति तत्सर्वं पितृभक्तस्तु यो नरः ।<br>
प्रतिश्रयं च यो दद्यादतिथिब्यः कृताञ्जलिः ॥ २,१६.५६ ॥<br><br>
देवास्तं संप्रतीच्छन्ति दिव्यातिथ्यैः सहस्रशः ।<br>
सर्वाण्येतानि यो दद्यात्पृथिव्यामेकराड्भवेत् ॥ २,१६.५७ ॥<br><br>
त्रिभिर्द्वाभ्यामथैकेन दानेन तु सुखी भदेत् ।<br>
दानानि परमो धर्मः सद्भिः सत्कृत्य पूजितः ॥ २,१६.५८ ॥<br><br>
त्रैलोक्यस्या धिपत्यं हि दानेनैव ध्रुवं स्थितम् ।<br>
अराजा लभते राज्यमधनश्चोत्तमं धनम् ।<br>
क्षीणायुर्लभते चायुः पितृभक्तः सदा नरः ॥ २,१६.५९ ॥<br><br>
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे<br>
श्राद्धकल्पे दानप्रशंसा नाम षोडशोऽध्यायः ॥ १६॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
