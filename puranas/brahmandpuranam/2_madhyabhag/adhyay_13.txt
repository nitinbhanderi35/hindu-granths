<span style="font-size: 14pt; line-height: 200%"><br>
बृहस्पतिरुवाच<br>
सकृदभ्यर्चिताः प्रीता भवन्ति पितरोऽव्ययाः ।<br>
योगात्मानो महात्मानो विपाप्मानो महौजसः ॥ २,१३.१ ॥<br>
प्रेत्य च स्वर्गलोकाय कामैश्च बहुलं भुवि ।<br>
येषु वाप्यनुगृह्णन्ति मोक्षप्राप्तिः क्रमेण तु ॥ २,१३.२ ॥<br>
तानि वक्ष्याम्यहं सौम्य सरांसि सरितस्तथा ।<br>
तीर्थानि चैव पुण्यानि देशांश्छैलांस्तथाश्रमान् ॥ २,१३.३ ॥<br>
पुण्यो हि त्रिषु लोकेषु सदैवामरकण्टकः ।<br>
पर्वतप्रवरः पुण्यः सिद्धयारणसेवितः ॥ २,१३.४ ॥<br>
यत्र वर्षसहस्राणि प्रयुतान्यर्बुदानि च ।<br>
तपः सुदुश्चरं तेपे भगवानङ्गिराः पुरा ॥ २,१३.५ ॥<br>
यत्र मृत्योर्गतिर्न्नास्ति तथैवासुररक्षसाम् ।<br>
न भयं नैव चालक्ष्मीर्यावद्भूमिर्द्धरिष्यति ॥ २,१३.६ ॥<br>
तपसा तेजसा तस्य भ्रजते स नगोत्तमः ।<br>
शृङ्गे माल्यवतो नित्यं वह्निः संवर्त्तको यथा ॥ २,१३.७ ॥<br>
मृदवस्तु सुगन्धाश्च हेमाभाः प्रियदर्शनाः ।<br>
शान्ताःकुशा इति ख्याताः परिदक्षिणनर्मदाम् ॥ २,१३.८ ॥<br>
दृष्टवान्स्वर्गसोपानं भगवानङ्गिराः पुरा ।<br>
अग्निहोत्रे महातेजाः प्रस्तारार्थं कुशोत्तमान् ॥ २,१३.९ ॥<br>
तेषु दर्भेषु यः पिण्डान्मरकण्टटकपर्वते ।<br>
दद्यात्सकृदपि प्राज्ञस्तस्य वक्ष्यामि यत्फलम् ॥ २,१३.१० ॥<br>
तद्भवत्यक्षयं श्राद्धं पितॄणां प्रीतिवर्धनम् ।<br>
अन्तर्द्धानं च गच्छन्ति क्षेत्रमासाद्य तत्सदा ॥ २,१३.११ ॥<br>
तत्र ज्वालासरः पुण्यं दृश्यते चापि पर्वसु ।<br>
सशल्यानां च सत्त्वानां विशल्यकरणी नदी ॥ २,१३.१२ ॥<br>
प्राग्दक्षिणायतावर्त्ता वापी सा सुनगोत्तमे ।<br>
कलिङ्गदेशपश्चार्द्धे शृङ्गे माल्यवतो विभोः ॥ २,१३.१३ ॥<br>
सिद्धिक्षेत्रमृषिश्रेष्ठा यदुक्तं परमं भुवि ।<br>
संमतं देवदैत्यानां श्लोकं चाप्युशना जगौ ॥ २,१३.१४ ॥<br>
धन्यास्ते पुरुषा लोके ये प्राप्यामरकण्टकम् ।<br>
पितॄन्संतर्पयिष्यन्तिश्राद्धे पितृपरायणाः ॥ २,१३.१५ ॥<br>
अल्पेन तपसा सिद्धिं गमिष्यन्ति न संशयः ।<br>
सकृदेवार्चितास्तत्र स्वर्गमामरकण्टके ॥ २,१३.१६ ॥<br>
महेन्द्रःपर्वतः पुण्यो रम्यः शक्रनिषेवितः ।<br>
तत्रारुह्य भवेत्पूतः श्राद्धं चैव महाफलम् ॥ २,१३.१७ ॥<br>
वैलाटशिखरे युक्त्वा दिव्यं चक्षुः प्रवर्तते ।<br>
अधृष्यश्चैव भूतानां देववच्चरते महीम् ॥ २,१३.१८ ॥<br>
सप्तगोदावरे चैव गोकर्णे च तपोवने ।<br>
अश्वमेधफलं स्नात्वा तत्र दत्त्वा भवेत्ततः ॥ २,१३.१९ ॥<br>
धूतपापस्थलं प्राप्य पूतः स्नात्वा भवेन्नरः ।<br>
रुद्रस्तत्र तपस्तेपे देवदेवो महेश्वरः ॥ २,१३.२० ॥<br>
गोकर्णे निहितं देवैर्नास्तिकानां निदर्शनम् ।<br>
अब्राह्मणस्य सावित्रीं पठतस्तु प्रणश्यति ॥ २,१३.२१ ॥<br>
देवर्षिभवने शृङ्गे सिद्धचारणसेविते ।<br>
आरुह्य तं नियमवांस्ततो याति त्रिविष्टपम् ॥ २,१३.२२ ॥<br>
दिव्यैश्चन्दनवृक्षैश्च पादपैरुपशोभितम् ।<br>
आपश्चन्दनसंयुक्ताः स्पन्दंति सततं ततः ॥ २,१३.२३ ॥<br>
नदी प्रवर्तते ताभ्यस्ताम्रपर्णीति नामतः ।<br>
या चन्दनमहाखण्डाद्दक्षिणं याति सागरम् ॥ २,१३.२४ ॥<br>
नद्यास्तस्याश्च ताम्रायास्तूह्यमाना महोदधौ ।<br>
शङ्खा भवन्ति शुक्त्यश्च जायते यासु मौक्तिकम् ॥ २,१३.२५ ॥<br>
उदकानयनं कृत्वा शङ्खमौक्तिकसंयुतम् ।<br>
आधिभिर्व्याधिभिश्चैव मुक्ता यान्त्यमरावतीम् ॥ २,१३.२६ ॥<br>
चन्दनेभ्यः प्रसूतानां शङ्खानां मौक्तिकस्य वा ।<br>
पापकर्त्तॄनपि पितॄंस्तारयन्ति यथाश्रुति ॥ २,१३.२७ ॥<br>
चन्द्रतीर्थे कुमार्यां च कावेरीप्रभवे क्षये ।<br>
श्रीपर्वतस्य तीर्थेषु वैकृते च तथा गिरौ ॥ २,१३.२८ ॥<br>
एकस्था यत्र दृश्यन्ते वृक्षाह्यौशीरपर्वते ।<br>
पलाशाः खदिरा बिल्वाः प्लक्षाश्वत्थविकङ्कताः ॥ २,१३.२९ ॥<br>
एवं द्विमण्डलाविद्धं विज्ञेयं द्विजसत्तमाः ।<br>
अस्मिंस्त्यक्त्वा जनोंऽगानि क्षिप्रं यात्यमरावतीम् ॥ २,१३.३० ॥<br>
श्रीपर्वतस्य तीर्थे तु वैकृते च तथा गिरौ ।<br>
कर्माणि तु प्रयुक्तानि सिद्ध्यन्ति प्रभवाप्यये ॥ २,१३.३१ ॥<br>
दुष्प्रयुक्ता हि पितृषु सुप्रयोगा भवन्त्युत ।<br>
पितॄणां दुहिता पुण्या नर्मदा सरितां वरा ॥ २,१३.३२ ॥<br>
यत्र श्राद्धानि दत्तानि ह्यक्षयाणि भवन्त्युत ।<br>
माठरस्य वने पुण्ये सिद्धचारणसेविते ॥ २,१३.३३ ॥<br>
अन्तर्द्धानेन गच्छन्ति युक्त्वा तस्मिन्महागिरौ ।<br>
विन्ध्ये चैव गिरौ पुण्ये धर्माधर्मनिदर्शनीम् ॥ २,१३.३४ ॥<br>
धारां पापा न पश्यन्ति धारां पश्यन्ति साधवः ।<br>
तत्र तद्दृश्यते पापं केषां चित्पापकर्मणाम् ॥ २,१३.३५ ॥<br>
कैलासे या मतङ्गस्य वापी पापनिषूदनी ।<br>
स्नात्वा तस्यां दिवं यान्ति कामचारा विहङ्गमाः ॥ २,१३.३६ ॥<br>
शौर्पारके तथा तीर्थे पर्वते पालमञ्जरे ।<br>
पाण्डुकूपे समुद्रान्ते पिण्डारकतटे तथा ॥ २,१३.३७ ॥<br>
विमले च विपापे च संकल्पं प्राप्य चाक्षयम् ।<br>
श्रीवृक्षे चित्रकूटे च जंबूमार्गे च नित्यशः ॥ २,१३.३८ ॥<br>
असितस्य गिरौ पुण्ये योगाचार्यस्य धीमतः ।<br>
तत्रापि श्राद्धमानन्त्यमसितायां च नित्यशः ॥ २,१३.३९ ॥<br>
पुष्करेष्वक्षयं श्राद्धं तपश्चैव महाफलम् ।<br>
महोदधौ प्रभासे च तद्वदेव विनिर्दिशेत् ॥ २,१३.४० ॥<br>
देविकायां वृषो नाम कूपः सिद्धनिषेवितः ।<br>
समुत्पतन्ति तस्यापो गवां शब्देन नित्यशः ॥ २,१३.४१ ॥<br>
योगेश्वरैः सदा जुष्टः सर्वपापबहिष्कृतः ।<br>
दद्याच्छ्राद्धं तु यस्तस्मिंस्तस्य वक्ष्यामि यत्फलम् ॥ २,१३.४२ ॥<br>
अक्षयं सर्वकामीयं श्राद्धं प्रीणाति वै पितॄन् ।<br>
जातवेदः शिला तत्र साक्षादग्नेः सनातनात् ॥ २,१३.४३ ॥<br>
श्राद्धानि चाग्निकार्यं च तत्र कुर्यात्सदा क्षयम् ।<br>
यस्त्वग्निं प्रविशेत्तत्र नाकपृष्ठे स मोदते ॥ २,१३.४४ ॥<br>
अग्निशान्तः पुनर्जातस्तत्र दत्तं ततोऽक्षयम् ।<br>
दशाश्वमेधिके तीर्थे तीर्थे पञ्चाश्वमेधिके ॥ २,१३.४५ ॥<br>
यथोद्दिष्टफलं तेषां क्रतूनां नात्र संशयः ।<br>
ख्यातं हयशिरो नाम तीर्थं सद्यो वरप्रदम् ॥ २,१३.४६ ॥<br>
श्राद्धं तत्र सदाक्षय्यं दाता स्वर्गे च मोदते ।<br>
श्राद्धं सुंदनिसुंदे च देयं पापनिषू दनम् ॥ २,१३.४७ ॥<br>
श्राद्धं तत्राक्षयं प्रोक्तं जपहोमतपांसि च ।<br>
जतुङ्गे शुभे तीर्थे तर्पयेत्सततं पितॄन् ॥ २,१३.४८ ॥<br>
दृश्यते पर्वसु च्छाया यत्र नित्यं दिवौकसाम् ।<br>
पृथिव्यामक्षयं दत्तं विरजा यत्र पादपः ॥ २,१३.४९ ॥<br>
योगेश्वरैः सदा जुष्टः सर्वपापबहिष्कृतः ।<br>
दद्याच्छ्राद्धं तु यस्तस्मिंस्तस्य वक्ष्यामि यत्फलम् ॥ २,१३.५० ॥<br>
अर्चितास्तेन वै साक्षाद्भवन्ति पितरः सदा ।<br>
अस्मिंल्लोके वशी च स्यात्प्रेत्य स्वर्गे मही यते ॥ २,१३.५१ ॥<br>
प्रायशो मद्रवा पुण्या शिवो नाम ह्रदस्तथा ।<br>
तत्र व्याससरः पुण्यं दिव्यो ब्रह्मह्रदस्तथा ॥ २,१३.५२ ॥<br>
ऊर्ज्जन्तः पर्वतः पुण्यो यत्र योगेश्वरालयः ।<br>
अत्रैव चाश्रमः पुण्यो वसिष्ठस्य महात्मनः ॥ २,१३.५३ ॥<br>
ऋग्यजुः सामशिरसः कपोताः पुष्पसाह्वयाः ।<br>
आख्यान पञ्चमा वेदाः सृष्टा ह्येते स्वयंभुवा ॥ २,१३.५४ ॥<br>
गत्वैतान्मुच्यते पापद्द्विजो वह्निं समाश्रयन् ।<br>
श्राद्धं चानन्त्यमेतेषु जपहोमतपांसि च ॥ २,१३.५५ ॥<br>
पुण्डरीके महातीर्थे पुण्डरीकसमं फलम् ।<br>
ब्रह्मतीर्थे महाप्राज्ञ सर्वयज्ञसमं फलम् ॥ २,१३.५६ ॥<br>
सिंधुसागरसंभेदे तथा पञ्चनदे क्षयम् ।<br>
विरजायां तथा पुण्यं मद्रवायां च पर्वते ॥ २,१३.५७ ॥<br>
देयं सप्तनदे श्राद्धं मानसे वा विशेषतः ।<br>
महाकूटे ह्यनन्ते च गिरौ त्रिककुदे तथा ॥ २,१३.५८ ॥<br>
संध्यायां च महानद्यां दृश्यते महादद्भुतम् ।<br>
अश्रद्दधानं नाभ्येति सा चाभ्येति धृतव्रतम् ॥ २,१३.५९ ॥<br>
संश्रयित्वैकमेकेन सायाह्नं प्रति नित्यशः ।<br>
तस्मिन्देयं सदा श्राद्धं पितॄणामक्षयार्थिनाम् ॥ २,१३.६० ॥<br>
कृतात्मा वाकृतात्मा च यत्र विज्ञायते नरः ।<br>
स्वर्गमार्गप्रदं नाम तीर्थं सद्यो वरप्रदम् ॥ २,१३.६१ ॥<br>
चीराण्युत्सृज्य यस्मिंस्तु दिवं सप्तर्षयो गाताः ।<br>
अद्यापि तानि दृश्यन्ते चीराण्यंभोगतानि तु ॥ २,१३.६२ ॥<br>
स्नात्वा स्वर्गमवाप्नोति तस्मिंस्तीर्थेत्तमे नरः ।<br>
ख्यातमायतनं तत्र नन्दिनः सिद्धसेवितम् ॥ २,१३.६३ ॥<br>
नन्दीश्वरस्य सा मूर्त्तिर्निराचारैर्नदृश्यते ।<br>
दृश्यन्ते काञ्चना युपास्त्वर्चिषो भास्करोदये ॥ २,१३.६४ ॥<br>
कृत्वा प्रदक्षिणं तांस्तु गच्छन्त्यानन्दिता दिवम् ।<br>
सर्वतश्च कुरुक्षेत्रं सुतीर्थं तु विशेषतः ॥ २,१३.६५ ॥<br>
पुण्यं सनत्कुमारस्य योगेशस्य महात्मनः ।<br>
कीर्त्यते च तिलान्दत्त्वा पितृभ्योवै सदाक्षयम् ॥ २,१३.६६ ॥<br>
उक्तमेवाक्षयं श्राद्धं धर्मराजनिषेवितम् ।<br>
श्राद्धं दत्तममावास्यां विधिना च यथाक्रमम् ॥ २,१३.६७ ॥<br>
पुंसः सन्निहितायां तु कुरूक्षेत्रे विशेषतः ।<br>
अर्चयित्वा पितॄंस्तत्र स पुत्रस्त्वनृणो भवेत् ॥ २,१३.६८ ॥<br>
सरस्वत्यां विनशने प्लक्षप्रश्रवणे तथा ।<br>
व्यासतीर्थे दृषद्वत्यां त्रिप्लक्षे च विशेषतः ॥ २,१३.६९ ॥<br>
देयमोङ्कारपवने श्राद्धमक्षयमिच्छता ।<br>
शक्रावतारे गङ्गायां मैनाके च नगोत्तमे ॥ २,१३.७० ॥<br>
यमुनाप्रभवे चैव सर्वपापैः प्रमुच्यते ।<br>
अत्युष्णाश्चातिशीताश्च आपस्तस्मिन्निदर्शनम् ॥ २,१३.७१ ॥<br>
यमस्य भगिनी पुष्या मार्त्तण्डदुहिता शुभा ।<br>
तत्राक्षयं सदा श्राद्धं पितृभिः पूर्वकीर्त्तितम् ॥ २,१३.७२ ॥<br>
ब्रह्मतुण्डह्रदे स्नात्वा सद्दयो भवति ब्राह्मणः ।<br>
तस्मिंस्तु श्राद्धमानन्त्यं जपहोमतपांसि च ॥ २,१३.७३ ॥<br>
स्थाणुभूतोऽचरत्तत्र वसिष्टो वै महातपाः ।<br>
अद्यापि तत्र दृश्यन्ते पादपा मणिबर्हणाः ॥ २,१३.७४ ॥<br>
तुला तु दृश्यते तत्र धर्मान्धर्मनिदर्शिनी ।<br>
यथा वै तोलितं विप्रैस्तीर्थानां फलमुत्तमम् ॥ २,१३.७५ ॥<br>
पितॄणां दुहिता योगा गन्धकालीति विश्रुता ।<br>
चतुर्थो ब्रह्मणस्त्वंशः पराशरकुलोद्भवः ॥ २,१३.७६ ॥<br>
व्यसिष्यति चतुर्द्धा वै वेदं धीमान्महामुनिः ।<br>
महायोगं महात्मानं या व्यासं जनयिष्यति ॥ २,१३.७७ ॥<br>
अच्छोदकं नामसरस्तत्राच्छोदासमुद्भवः ।<br>
मत्स्ययोनौ पुनर्जाता नियोगात्कारणेन तु ॥ २,१३.७८ ॥<br>
तस्यास्त्वाद्याश्रमे पुण्ये पुण्यकृद्भिर्निषेविते ।<br>
दत्तं सकृदपि श्राद्धमक्षयं समुदाहृतम् ॥ २,१३.७९ ॥<br>
नद्यां योगसमाधानं दत्तं युगपदुद्भवेत् ।<br>
कुबेरतुङ्गे पापघ्नं व्यासतीर्थेतथैव च ॥ २,१३.८० ॥<br>
पुण्यायां ब्रह्मणो वेद्यां श्राद्धमानन्त्यमिष्यते ।<br>
सिद्धैस्तु सेविता नित्यं दृश्यते तु कृतात्मभिः ॥ २,१३.८१ ॥<br>
अनिवर्तनं तु नन्दायां वेद्याः प्रागुत्तरदिशि ।<br>
सिद्धिक्षेत्रं सुरैर्जुष्टं यत्प्राप्य न निवर्त्तते ॥ २,१३.८२ ॥<br>
महालये पदं न्यस्तं महादेवेन धीमता ।<br>
भूतानामनुकंपार्थं नास्तिकानां निदर्शनम् ॥ २,१३.८३ ॥<br>
विरजे त्वक्षयं श्राद्धं पूर्वमेव महालये ।<br>
नन्दायां विरजे चैव तथैव च महालये ॥ २,१३.८४ ॥<br>
आत्मानं तारयन्तीह दशपूर्वान्दशापरान् ।<br>
काकह्रदे जातिस्मर्यं सुवर्णममितौजसम् ॥ २,१३.८५ ॥<br>
कौमारं च सरः पुण्यं नागभोगाभिरक्षितम् ।<br>
कुमारतीर्थे स्नात्वा तु त्रिदिवं याति मानवः ॥ २,१३.८६ ॥<br>
देवालये तपस्तस्वा एकपादेन दुश्चरम् ।<br>
निराहारो युगं दिव्यमुमातुङ्गो स्थितो ज्वलन् ॥ २,१३.८७ ॥<br>
उमातुङ्गे भृगोस्तुङ्गे ब्रह्मतुङ्गे महालये ।<br>
तत्र श्राद्धानि देयानि नित्यमक्षयमिच्छता ॥ २,१३.८८ ॥<br>
अक्षयं तु सदा श्राद्धं शालग्रामे समन्ततः ।<br>
दुष्कृतं दृश्यते तत्र प्रत्यक्षमकृतात्मनाम् ॥ २,१३.८९ ॥<br>
प्रत्यादेशो ह्यशिष्टानां शिष्टानां च विशेषतः ।<br>
तत्र देवह्रदः पुण्यो ब्रह्मणो नागराट्शुचिः ॥ २,१३.९० ॥<br>
पिण्डं गृह्णाति हि सतां न गृह्णात्यसतां सदा ।<br>
अतिप्रदीप्तैर्भुजगैर्भोक्तुमन्नं न शक्यते ॥ २,१३.९१ ॥<br>
प्रत्यक्षं दृश्यते धर्मस्तीर्थयोर्नतयोर्द्वयोः ।<br>
कारवत्यां च शाण्डिल्यां गुहायां वामनस्य च ॥ २,१३.९२ ॥<br>
गत्वा चैतानि पूतःस्याच्छ्रदद्धमक्षयमेव च ।<br>
जपो होमस्तपो ध्यानं यत्किञ्चित्सुकृतं भवेत् ॥ २,१३.९३ ॥<br>
ब्रह्मचर्यं च यौ धत्ते गुरुभक्तिं शतं समाः ।<br>
एवमाद्यास्सरिच्छ्रेष्ठा यत्स्नानादघमोक्षणम् ।<br>
कुमारधारा तत्रैव दृष्टा पापं प्रणश्यति ॥ २,१३.९४ ॥<br>
ध्यानासनं तु तत्रैव व्यासस्याद्यापि दृश्यते ।<br>
शैलः कान्तिपुराभ्याशे प्रागुदीच्यां दिशि स्थितः ॥ २,१३.९५ ॥<br>
पुण्य पुष्करिणी तत्र किरातगणरक्षिता ।<br>
यस्यां स्नात्वा सकृद्विप्रः कामानाप्नोति शाश्वतान् ॥ २,१३.९६ ॥<br>
अदृश्यः सर्वभूतानां देववच्चरते महीम् ॥ २,१३.९७ ॥<br>
काश्यपस्य महातीर्थं कालसर्पिरिति श्रुतम् ।<br>
तत्र श्राद्धानि देयानि नित्यमक्षयमिच्छता ॥ २,१३.९८ ॥<br>
देवदारुवने वापि धारायास्तु निदर्शनम् ।<br>
निर्धूतानि तु पापानि दृश्यन्ते सुकृतात्मनाम् ॥ २,१३.९९ ॥<br>
भागीरथ्यां प्रयागे तु नित्यमक्षयमुच्यते ।<br>
कालञ्जरे दशार्णायां नैमिषे कुरुजाङ्गले ॥ २,१३.१०० ॥<br>
वाराणस्यां नगर्यां च देयं श्राद्धं प्रयत्नतः ।<br>
तत्र योगेश्वरो नित्यं तस्यां दत्तमथाक्षयम् ॥ २,१३.१०१ ॥<br>
गत्वा चैतानि पूर्तः स्याच्छ्राद्धमक्षय्यमेव च ।<br>
जपो होमस्तथा ध्यानं यत्किञ्चित्सुकृतं भवेत् ॥ २,१३.१०२ ॥<br>
लौहित्ये वैतरण्यां च स्वर्गवेद्यां तथैव च ।<br>
सा तु देवी समुद्रान्ते दृश्यते चैव नामभिः ॥ २,१३.१०३ ॥<br>
गयायां धर्मपृष्ठे तु सरसि ब्रह्मणस्तथा ।<br>
गयां गृध्रवटे चैव श्राद्धं दत्तं महाफलम् ॥ २,१३.१०४ ॥<br>
हिमं च पतते तत्र समन्तात्पञ्चयो जनम् ।<br>
भरतस्याश्रमे पुण्येऽरण्यं पुण्यतमं स्मृतम् ॥ २,१३.१०५ ॥<br>
मतङ्गस्य वनं तत्र दृश्यते सर्वमानुषैः ।<br>
स्थापितं धर्मसर्वस्वं लोकस्यास्य निदर्शनम् ॥ २,१३.१०६ ॥<br>
यद्दण्डकवनं पुण्यं पुण्यकृद्भिर्निषेवितम् ।<br>
यस्मिन्प्राहुर्विशल्येति तीर्थं सद्यो निदर्शनम् ॥ २,१३.१०७ ॥<br>
तुलामानैस्तथा चापि शास्त्रैश्च विविधैस्तथा ।<br>
उन्मच्चन्ति तथा लग्न ये वै पापकृतो जनाः ॥ २,१३.१०८ ॥<br>
तृतीयायां तथा पादे निराधायां तु मण्डले ।<br>
महाह्रदे च कौशिक्यां दत्तं श्राद्धं महाफलम् ॥ २,१३.१०९ ॥<br>
मुण्डपृष्टे पदं न्यस्तं महादेवेन धीमता ।<br>
बहुदेवयुगांस्तप्त्वा तपस्तीव्रं सुदश्चरम् ॥ २,१३.११० ॥<br>
अल्पेनाप्यत्र कालेन नरो धर्मपरायणः ।<br>
पाप्मानमुत्सृजत्याशु जीर्णां त्वचमिवोरगः ॥ २,१३.१११ ॥<br>
सिद्धानां प्रीतिजननं पपानां च भयङ्करम् ।<br>
लेलिहानैर्महाघोरै रक्ष्यते सुमहोरगैः ॥ २,१३.११२ ॥<br>
नाम्ना कनकनन्दीति तीर्थं जगति विश्रुतम् ।<br>
उदीच्यां मुण्डपृष्टस्य ब्रह्मर्षिगणसेवितम् ॥ २,१३.११३ ॥<br>
तत्र स्नात्वा दिवंयान्ति स्वशरीरेण मानवाः ।<br>
दत्तं वापि सदा श्राद्धमक्षय्यं समुदाहृतम् ॥ २,१३.११४ ॥<br>
ऋणैस्त्रिभिस्ततः स्नात्वा निष्क्रीणाति नरस्तनुम् ।<br>
मानसे सरसि स्नात्वा श्राद्धंनिर्वर्त्तयेत्ततः ॥ २,१३.११५ ॥<br>
तीरे तु सरसस्तस्य देवस्या यतनं महत् ।<br>
आरुह्य तु जपंस्तत्र सिद्धो याति दिवं ततः ॥ २,१३.११६ ॥<br>
उत्तरं मानसं गत्वासिद्धिं प्राप्नोत्यनुत्तमाम् ।<br>
स्नात्वा तस्मिन्सरश्रेष्ठे दृश्यते महादद्भुतम् ॥ २,१३.११७ ॥<br>
दिवश्च्युता महाभागा ह्यन्तरिक्षे विराजते ।<br>
गङ्गा त्रिपथगा देवी विष्णुपादाच्च्युता सती ॥ २,१३.११८ ॥<br>
आकाशे दृश्यते तत्र तोरणं सूर्यसन्निभम् ।<br>
जांबूनदमयं पुण्यं स्वगद्वारमिवायतम् ॥ २,१३.११९ ॥<br>
ततः प्रवर्त्तते भूयः सर्वसागरमण्डिका ।<br>
पावनी सर्वभूतानां धर्मज्ञानां विशेषतः ॥ २,१३.१२० ॥<br>
चन्द्रभागा च सिद्धुश्च शुभे मानससंभवे ।<br>
सागरं पश्चिमं यातो दिव्यः सिंधुनदो वरः ॥ २,१३.१२१ ॥<br>
पर्वतो हिमवान्नाम नानाधातुविभूषितः ।<br>
आयतो वै सहस्राणि योजनानां बहुनि तु ॥ २,१३.१२२ ॥<br>
सिद्धचारणसंकीर्णा देवर्षिगणसेविता ।<br>
तत्र पुष्करिणी रम्या सुषुम्णा नाम नामतः ॥ २,१३.१२३ ॥<br>
दशवर्षसहस्राणि तस्यां स्नातस्तु जीवति ।<br>
श्राद्धं भवति चानन्तं तत्र दत्तं महोदयम् ॥ २,१३.१२४ ॥<br>
तारयेच्च सदा श्राद्धे दशपूर्वान्दशापरान् ।<br>
सर्वत्र हिमवान्पुण्यो गङ्गा पुण्या समन्ततः ॥ २,१३.१२५ ॥<br>
समुद्रगाः समुद्राश्च सर्वे पुण्याः समन्ततः ।<br>
एवमादिषु चान्येषु श्राद्धं निर्वर्तयेद्बुधः ॥ २,१३.१२६ ॥<br>
पुतो भवति वै स्नात्वा हुत्वा दत्त्वा तथैव च ।<br>
शेलसानुषु शृङ्गेषु कन्दरेषु गुहासु च ॥ २,१३.१२७ ॥<br>
उपह्वरनितंबेषु तथा प्रस्रवणेषु च ।<br>
पुलिनेष्वापगानां च तथैव प्रभवेषु च ॥ २,१३.१२८ ॥<br>
महोदधौ गवां गोष्टे संगमेषु वनेषु च ।<br>
सुसंमृष्टोपलिप्तेषु त्दृद्येषु सुरभिष्वथ ॥ २,१३.१२९ ॥<br>
गोमयेनोपलिप्तेषु विविक्तेषु गृहेषु च ।<br>
कुर्याच्छ्राद्धमथैतेषु नित्यमेव यथाविधि ॥ २,१३.१३० ॥<br>
प्राग्दक्षिणां दिशं गत्वा सर्वकामचिकीर्षया ।<br>
एवमेतेषु सर्वेषु श्राद्धं कुर्यादतन्द्रितः ॥ २,१३.१३१ ॥<br>
एतेष्वेव तु मेधावी ब्राह्मीं सिद्धिमवाप्नुयात् ।<br>
त्रैवर्णविहितैः स्थाने धर्मे वर्णाश्रमे रतैः ॥ २,१३.१३२ ॥<br>
कौपस्थानं च संत्यागात्प्राप्यते पितृपूजनम् ।<br>
तीर्थान्यनुसरन्वीरः श्रद्दधानः समाहितः ॥ २,१३.१३३ ॥<br>
कृतपापोऽपि शुध्येत किं पुनः शुभकर्मकृत् ।<br>
तिर्यग्योनिं न गच्छेच्च कुदेशे च न जायते ॥ २,१३.१३४ ॥<br>
स्वर्गी भवति विप्रो वै मोक्षोपायं च विन्दति ।<br>
अश्रद्दधानः पापायुर्नास्तिकोऽच्छिन्नसंशयः ॥ २,१३.१३५ ॥<br>
हेतुनिष्ठश्च पञ्चैते न तीर्थे फलभागिनः ।<br>
गुरुतीर्थे परा सिद्धिस्तीर्थानां परमं पदम् ॥ २,१३.१३६ ॥<br>
ध्यानं तीर्थं परं तस्माद्ब्रह्मतीर्थं सनातनम् ।<br>
उपवासात्परं ध्यानमिन्द्रियाणां निवर्त्तनम् ॥ २,१३.१३७ ॥<br>
उपवासनिबद्धैर्हि प्राणैरेव पुनः पुनः ।<br>
प्राणापानौ वशे कृत्वा वशगानीन्दियाणि च ॥ २,१३.१३८ ॥<br>
बुद्धिं मनसि संयम्य सर्वेषां तु निवर्त्तनम् ।<br>
प्रत्याहारं कृतं विद्धि मोक्षोपायमसंशयम् ॥ २,१३.१३९ ॥<br>
इन्द्रियाणां मनो घोरं बुद्ध्यादीनां विवर्त्तनम् ।<br>
अना हारो क्षयं याति विद्यादनशनं तपः ॥ २,१३.१४० ॥<br>
निग्रहे बुद्धिमन्सोरन्यबुद्धिर्न जायते ।<br>
क्षीणेषु सर्वदोषेषु क्षीणेष्वेवेन्द्रियेषु च ॥ २,१३.१४१ ॥<br>
परिनिर्वाति शुद्धात्मा यथा वह्निरनिधनः ।<br>
कारणेभ्यो गुणेभ्यश्च व्यक्ताव्यक्ताच्च कुत्स्नशः ॥ २,१३.१४२ ॥<br>
नियोजयति क्षेत्रज्ञं तेभ्योयोगेन योगवित् ।<br>
तस्य नास्ति गतिः स्थानं व्यक्ताव्यक्ते च सर्वशः ।<br>
न सन्नासन्न सदसन्नैव किञ्चिदवस्थितः ॥ २,१३.१४३ ॥<br>
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे श्राद्धकल्पे पुण्यदेशानुकीर्त्तनं नाम त्रयोदशोऽध्यायः ॥ १३॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</span>
