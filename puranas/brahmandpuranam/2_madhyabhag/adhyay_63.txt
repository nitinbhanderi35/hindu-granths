<span style="font-size: 14pt; line-height: 200%">सूत उवाच<br>
कुकुद्मिननस्तु तं लोकं रैवतस्य गतस्य ह ।<br>
त्दृता पुण्यजनैः सर्वा राक्षसैः साकुशस्थली ॥ २,६३.१ ॥<br>
तद्वै भ्रातृशतं तस्य धार्मिकस्य महात्मनः ।<br>
निबध्यमानं नाराचैर्विदिशः प्राद्रवद्भयात् ॥ २,६३.२ ॥<br>
तेषां तु तद्भयक्रान्तक्षत्रियाणां च विद्रुताम् ।<br>
अन्ववायस्तु सुमहांस्तत्र तत्र द्विजोत्तमाः ॥ २,६३.३ ॥<br>
शार्याता इति विख्याता दिक्षु सर्वासु धर्मिकाः ।<br>
धृष्टस्य धर्ष्टिकं सर्वं रणधृष्टं बभूव ह ॥ २,६३.४ ॥<br>
त्रिसाहस्रं तु स गणः क्षत्रियाणां महात्मनाम् ।<br>
नभगस्य च दायादो नाभादो नाम वीर्यवान् ॥ २,६३.५ ॥<br>
अंबरीषस्तु नाभागिर्विरूपस्तस्य चात्मजः ।<br>
पृषदश्वो विरूपस्य तस्य पुत्रो रथीतरः ॥ २,६३.६ ॥<br>
एते क्षत्रप्रसूता वै पुनश्चाङ्गिरसः स्मृताः ।<br>
रथीतराणां प्रवराः क्षेत्रोपेता द्विजातयः ॥ २,६३.७ ॥<br>
क्षुवतस्तु मनोः पूर्वमिक्ष्वाकुरभिनिःसृतः ।<br>
तस्य पुत्रशतं त्वासीदिक्ष्वाकोर्भूरिदक्षिमम् ॥ २,६३.८ ॥<br>
तेषां श्रेष्ठो विकुक्षिस्तु निमिर्दण्डश्च ते त्रयः ।<br>
शकुनिप्रमुखास्तस्य पुत्राः पञ्चाशतस्तु ते ॥ २,६३.९ ॥<br>
उत्तरापथदेशस्य रक्षितारो महीक्षितः ।<br>
चत्वारिंशत्तथाष्टौ च दक्षिणस्यां तु वै दिशि ॥ २,६३.१० ॥<br>
विराटप्रमुखास्ते च दक्षिणापथरक्षिणः ।<br>
इक्ष्वाकुस्तु विकुक्षिं वै अष्टकायामथा दिशत् ॥ २,६३.११ ॥<br>
राजोवाच ।<br>
मांसमानय श्राद्धे त्वं मृगान्हत्वा महाबल ।<br>
श्राद्धं मम तु कर्त्तव्यमष्टकानां न संशयः ॥ २,६३.१२ ॥<br>
स गतो मृगयां चैव वचनात्तस्य धीमतः ।<br>
मृगान्सहस्रकान्हत्वा परिश्रान्तश्च वीर्यवान् ॥ २,६३.१३ ॥<br>
भक्षयच्छशकं तत्र विकुक्षिर्मृगयां गतः ।<br>
आगते हि विकुक्षै तु समांसे महसैनिके ॥ २,६३.१४ ॥<br>
वसिष्ठं चोदयामास मांस प्रोक्षयतामिति ।<br>
तथेति चोदितो राज्ञा विधिवत्तदुपस्थितम् ॥ २,६३.१५ ॥<br>
स दृष्ट्वोपहतं मांसं क्रुद्धो राजानमब्रवीत् ।<br>
अनेनोपहतं मांसं पुत्रेण तव पार्थिव ॥ २,६३.१६ ॥<br>
शशभक्षाददुष्टं वै नैव मांसं महाद्युते ।<br>
शशो दुरात्मना पूर्वममना भक्षितोऽनघ ॥ २,६३.१७ ॥<br>
तेन मांसमिदं दुष्टं पितॄणां नृपसत्तम ।<br>
इक्ष्वाकुस्तु ततः क्रुद्धो विकुक्षिमिदमब्रवीत् ॥ २,६३.१८ ॥<br>
पितृकर्मणि निर्दिष्टो मया च मृगयां गतः ।<br>
शशं भक्षयसेऽरण्ये निर्घृणः पूर्वमद्य तु ॥ २,६३.१९ ॥<br>
तस्मात्परित्यजामि त्वां गच्छ त्वं स्वेन कर्मणा ।<br>
एवमिक्ष्वाकुणा त्यक्तो वसिष्ठवचनात्सुतः ॥ २,६३.२० ॥<br>
इक्ष्वाकौसंस्थिते तस्मिञ्छशादः पृथिवीमिमाम् ।<br>
प्राप्तः परगधर्मात्मा स चायोध्याधिपोऽभवत् ॥ २,६३.२१ ॥<br>
तदाकरोत्स राज्यं वै वसिष्ठपरिनोदितः ।<br>
ततस्तेनैनसा पूर्णो राज्यावस्थो महीपतिः ॥ २,६३.२२ ॥<br>
कालेन गतवान्सोऽथ शकृन्मूत्रतरङ्गितम् ।<br>
ज्ञात्वैवमेतदाख्यानं ना विधिर्भक्षयेद्बुधः ॥ २,६३.२३ ॥<br>
मांसभक्षयितामुत्र यस्य मांसमिहाद्म्यहम् ।<br>
एतन्मांसस्य मांसत्वं प्रवदन्ति मनीषिणः ॥ २,६३.२४ ॥<br>
शशादस्य तु दायादः ककुत्स्थो नाम वीर्यवान् ।<br>
इन्द्रस्य वृषभूतस्य ककुत्स्थो जयते पुरा ॥ २,६३.२५ ॥<br>
पूर्वमाडीबके युद्धे ककुत्स्थस्तेन संस्मृतः ।<br>
अनेनास्तु ककुत्स्थस्य पृथुश्चानेन स स्मृतः ॥ २,६३.२६ ॥<br>
दृषदश्वः पृथोः पुत्रस्तस्मादन्ध्रस्तु वीर्यवान् ।<br>
अन्ध्रात्तु युवनाश्वस्तु शावस्तस्तस्य चात्मजः ॥ २,६३.२७ ॥<br>
जज्ञे श्रावस्तको राजा श्रावस्ती येन निर्मिता ।<br>
श्रावस्तस्य तु दायादो बृहदश्वो महायशाः ॥ २,६३.२८ ॥<br>
बृहदश्वसुतश्चापि कुवलाश्व इति श्रुतः ।<br>
यस्तु धुन्धुवधाद्राजा धुन्धुमारत्वमागतः ॥ २,६३.२९ ॥<br>
ऋषय ऊचुः<br>
धुन्धोर्वधं महाप्राज्ञ घोतुमिच्छाम विस्तरात् ।<br>
यदर्थं कुवलाश्वस्य धुन्धुमारत्वमागतम् ॥ २,६३.३० ॥<br>
सूत उवाच<br>
कुवलाश्वस्य पुत्राणां सहस्राण्येकविंशतिः ।<br>
सर्वे विद्यासु निष्णाता बलवन्तो दुरासदाः ॥ २,६३.३१ ॥<br>
बभूवुर्धार्मिकाः सर्वे यज्वानो भूरिदक्षिणाः ।<br>
कुवलाश्वं महावीर्यं शूरमुत्तमधार्मिकम् ॥ २,६३.३२ ॥<br>
बृहदश्वो ह्यभ्यषिञ्चत्तस्मिन्राज्ये नराधिपः ।<br>
पुत्रसंक्रामितश्रीस्तु वनं राजा विवेश ह ॥ २,६३.३३ ॥<br>
बृहदश्वं महाराजं शूरमुत्तमधार्मिकम् ।<br>
प्रयास्यन्तमुतङ्कस्तु ब्रह्मर्षिः प्रत्यवारयत् ॥ २,६३.३४ ॥<br>
उत्तङ्क उवाच<br>
भवता रक्षणं कार्यं तत्तावत्कर्त्तुमर्हति ।<br>
निरुद्विग्नस्तपस्छर्तुं न हि शक्रोऽपि पार्थिव ॥ २,६३.३५ ॥<br>
ममाश्रमसमीपेषु मेरोर्हि परितस्तु वै ।<br>
समुद्रो वालुकापूर्णस्तत्र तिष्ठति भूपते ॥ २,६३.३६ ॥<br>
देवतानामवध्यस्तु महाकायो महाबलः ।<br>
अन्तर्भूमिगतस्तत्र वालुकान्तर्हितो महान् ॥ २,६३.३७ ॥<br>
राक्षसस्य मधोः पुत्रो धुन्धुर्नाम महासुरः ।<br>
शेते लोकविनाशाय तप आस्थाय दारुणम् ॥ २,६३.३८ ॥<br>
संवत्सरस्य पर्यन्ते स निश्वासं विमुञ्चति ।<br>
यदा तदा मही तत्र चलति स्म सकानना ॥ २,६३.३९ ॥<br>
तस्य निश्वासवातेन रज उद्धूयते महत् ।<br>
आदित्यपथमावृत्य सप्ताहं भूमिकंपनम् ॥ २,६३.४० ॥<br>
सविस्फुलिङ्गं सज्वारं सधूममतिदारुणम् ।<br>
तेन राजन्न शक्नोमि तस्मिन्स्थातुं स्व आश्रमे ॥ २,६३.४१ ॥<br>
तं वारय महाबाहो लोकानां हितकाम्यया ।<br>
तेजस्ते सुमहद्विष्मुस्तेजसाप्याययिष्यति ॥ २,६३.४२ ॥<br>
लोकाः स्वस्था भवन्त्वद्य तस्मिन्विनिहते सुरे ।<br>
त्वं हि तस्य वधार्थाय समर्थः पृथिवीपते ॥ २,६३.४३ ॥<br>
विष्णुना च वरो दत्तो मम पूर्व यतोऽनघ ।<br>
न हि धुन्धुर्महावीर्यस्तेजसाल्पेन शाक्यते ॥ २,६३.४४ ॥<br>
निर्दग्धुं पृथिवीपालैरपि वर्षशतैरपि ।<br>
वीर्यं हि सुमहत्तस्य देवैरपि दुरासदम् ॥ २,६३.४५ ॥<br>
एवमुक्तस्तु राजर्षिरुत्तङ्केन महात्मना ।<br>
कुवलाश्वं तु तं प्रादात्तस्मिन् धुन्धुनिवारणे ॥ २,६३.४६ ॥<br>
भगवन्न्यस्तशस्भोऽहमयं तु तनयो मम ।<br>
भविष्यति द्विजश्रेष्ठ धुन्धुमारो न संशयः ॥ २,६३.४७ ॥<br>
स तमादिश्य तनयं धुन्धुमाग्णमच्युतम् ।<br>
जगाम स वनायैव तपसे शंसितव्रतः ॥ २,६३.४८ ॥<br>
कुवलाश्वस्तु धर्मात्मा पितुर्वचनमाश्रितः ।<br>
सहक्रैरेकविंशत्या पुत्राणां सह पार्थिवः ॥ २,६३.४९ ॥<br>
प्रायादुत्तङ्कसहितो धुन्धोस्तस्य निवारणे ।<br>
तमाविशत्ततो विष्णुर्भगवान्स्वेन तेजसा ॥ २,६३.५० ॥<br>
उत्तङ्कस्य नियोगात्तु लोकानां हितकाम्यया ।<br>
तस्मिन्प्रयाते दुर्धर्षे दिवि शब्दो महानभूत् ॥ २,६३.५१ ॥<br>
अद्य प्रभृत्येष नृपो धुन्धुमारो भविष्यति ।<br>
दिव्यैः पुष्पैश्च तं देवाः संमतात्समवाकिरन् ॥ २,६३.५२ ॥<br>
देवदुन्दुभयश्चैव प्रणेदुर्हि तदा भृशम् ।<br>
स गत्वा पुरुषव्याघ्रस्तनयैः सह वीर्यवान् ॥ २,६३.५३ ॥<br>
समुद्रं खानयामास वालुकापूर्णमव्ययम् ।<br>
तस्य पुत्रैः खनद्भिश्च वालुकान्तर्हितस्तदा ॥ २,६३.५४ ॥<br>
धुन्धुरासादितस्तत्र दिशमाश्रित्य पश्चिमाम् ।<br>
मुखजेनाग्निना क्रुद्धो लोकानुद्वर्तयन्निव ॥ २,६३.५५ ॥<br>
वारि सुस्राव चोगेन महोदधिरिवोदये ।<br>
सोमस्य सोऽसुरश्रेष्ठो धारोर्मिकलिलो महान् ॥ २,६३.५६ ॥<br>
तस्य पुत्रास्तु निर्दग्धास्त्रय उर्वरिता मृधे ।<br>
ततः स राजातिबलो राक्षसं तं महाबलम् ॥ २,६३.५७ ॥<br>
आससाद महातेजा धुन्धुं बन्धुनिबर्हणम् ।<br>
तस्य वारिमयं वेगमपि वत्स नराधिपः ॥ २,६३.५८ ॥<br>
योगी योगेन वह्निं च शमयामास वारिणा ।<br>
निरस्यन्तं महाकायं बलेनोदकराक्षसम् ॥ २,६३.५९ ॥<br>
उत्तङ्कं दर्शयामास कृतकर्मा नराधिपः ।<br>
उत्तङ्कश्च वरं प्रादात्तस्मै राज्ञे महात्मने ॥ २,६३.६० ॥<br>
ददतश्चाक्षयं वित्तं शत्रुभिश्चाप्य धुष्यताम् ।<br>
धर्मे रतिं च सततं स्वर्गे वासं तथाक्षयम् ॥ २,६३.६१ ॥<br>
पुत्राणां चाक्षयांल्लोकान्स्वर्गे ये रक्षसा हताः ।<br>
तस्य पुत्रास्त्रयः शिष्टा दृढाश्वो ज्येष्ठ उच्यते ॥ २,६३.६२ ॥<br>
भद्राश्वः कपिलाश्वश्च कनीयांसौ तु तौ स्मृतौ ।<br>
धैन्धुमारिर्दृढाश्वश्च हर्यश्वस्तस्य चात्मजः ॥ २,६३.६३ ॥<br>
हर्यश्वस्य निकुंभोऽभूत्क्षात्रधर्मरतः सदा ।<br>
संहताश्वो निकुंभस्य सुतो रणविशारदः ॥ २,६३.६४ ॥<br>
कृशाश्वश्चाकृताश्वश्च संहताश्वसुतावुभौ ।<br>
तस्य पत्नी हैमवती सती माता दृषद्वती ॥ २,६३.६५ ॥<br>
विख्याता त्रिषु लोकेषु पुत्रश्चास्य प्रसेनजित् ।<br>
युवनाश्वसुतस्तस्य त्रिषु लोकेषु विश्रुतः ॥ २,६३.६६ ॥<br>
अत्यन्तधार्मिका गौरी तस्य पत्नी पतिव्रता ।<br>
अभिशप्ता (अभिशस्ता) तु सा भर्त्रा नदी सा बाहुदा कृता ॥ २,६३.६७ ॥<br>
तस्यास्तु गौरिकः पुत्रश्चक्रवर्ती बभूव ह ।<br>
मान्धाता यौवनाश्वो वै त्रैलोक्यविजयी नृपः ॥ २,६३.६८ ॥<br>
अत्राप्युदाहरन्तीमं श्लोकं पौराणिका द्विजाः ।<br>
यावत्सूर्य उदयते यावच्च प्रतितिष्ठति ॥ २,६३.६९ ॥<br>
सर्वं तद्यौवनाश्वस्य मान्धातुः क्षेत्रमुच्यते ।<br>
तस्य चैत्ररथी भार्या शशबिन्दोः सुताभवत् ॥ २,६३.७० ॥<br>
साध्वी बिन्दुमती नाम रूपेणाप्रतिमा भुवि ।<br>
पतिव्रता च ज्येष्ठा च भातॄणामयुतस्य सा ॥ २,६३.७१ ॥<br>
तस्यामुत्पादयामास मान्धाता त्रीन्सुतन्प्रभुः ।<br>
पुरुकुत्समंबरीषं मुचुकुन्दं च विश्रुतम् ॥ २,६३.७२ ॥<br>
अंबरीषस्य दायादो युवनाश्वोऽपरः स्मृतः ।<br>
नर्मदायां समुत्पन्नः संभूतस्तस्य चात्मजः ॥ २,६३.७३ ॥<br>
संभूतस्यात्मजः पुत्रो ङ्यनरण्यः प्रतापवान् ।<br>
रावणेन हतो येन त्रैलोक्यं विजितं पुरा ॥ २,६३.७४ ॥<br>
तेन दृश्योनरण्यस्य हर्यश्वस्तस्य चात्मजः ।<br>
हर्यश्वात्तु दृषद्वत्यां जज्ञे च सुमतिर्नृपः ॥ २,६३.७५ ॥<br>
तस्य पुत्रोऽभवद्राजा त्रिधन्वा नाम धार्मिकः ।<br>
आसीत्त्रिधन्वनश्चापि विद्वांस्त्रय्यारुणिः प्रभुः ॥ २,६३.७६ ॥<br>
तस्य सत्यव्रतो नाम कुमारोऽभून्महाबलः ।<br>
तेन भार्या विदर्भस्य त्दृता हत्वा दिवौकसः ॥ २,६३.७७ ॥<br>
पाणिग्रहणमन्त्रेषु निष्टानं प्रापितेष्विह ।<br>
कामाद्बलाच्च मोहाच्च संहर्षेण बलेन च ॥ २,६३.७८ ॥<br>
भाविनोर्ऽथस्य च बलात्तत्कृतं तेन धीमता ।<br>
तमधर्मेण संयुक्तं पिता भय्यारुणोऽत्यजत् ॥ २,६३.७९ ॥<br>
अपध्वंसेति बहुशो वदन्क्रोधसमन्वितः ।<br>
पितरं सोऽब्रवीदेकः क्व गच्छामीति वै मुहुः ॥ २,६३.८० ॥<br>
पिता चैनमथोवाच श्वपाकैः सह वर्त्तय ।<br>
नाहं पुत्रेण पुत्रार्थी त्वयाद्य कुलपांसन ॥ २,६३.८१ ॥<br>
इत्युक्तः स निराक्रामन्नगराद्वचना द्विभोः ।<br>
न चैनं वारयामास वसिष्ठो भगवानृषिः ॥ २,६३.८२ ॥<br>
स तु सत्यव्रतो धीमाञ्श्वपाकावसथान्तिके ।<br>
पित्रा त्यक्तोऽवसद्धीरः पिता चास्य वनं ययौ ॥ २,६३.८३ ॥<br>
तस्मिंस्तु विषये तस्य नावर्षत्पाकशासनः ।<br>
समा द्वादश संपूर्मास्तेनाधर्मेण वै तदा ॥ २,६३.८४ ॥<br>
दारांस्तु तस्य विषये विश्वामित्रो महातपाः ।<br>
संन्यस्य सागरानूपे चचार विपुलं तपः ॥ २,६३.८५ ॥<br>
तस्य पत्नी गले बद्ध्वा मध्यमंपुत्रमौरसम् ।<br>
शिष्टानां भरणार्थाय व्यक्रीणाद्गोशतेन वै ॥ २,६३.८६ ॥<br>
तं तु बद्धं गले दृष्टवा विक्रयार्थं नरोत्तमः ।<br>
महर्षिपुत्रं धर्मात्मा मोक्षयामास सुव्रतः ॥ २,६३.८७ ॥<br>
सत्यव्रतो महाबुद्धिर्भरणं तस्य चाकरोत् ।<br>
विश्वामित्रस्य तुष्ट्यर्थमनुकंपार्थमेव च ॥ २,६३.८८ ॥<br>
सोऽभवद्गालवो नाम गले बद्धो महातपाः ।<br>
महर्षिः कौशिकस्तात तेन वीरेण मोक्षितः ॥ २,६३.८९ ॥<br>
तस्य व्रतेन भक्त्या च कृपया च प्रतिज्ञया ।<br>
विश्वामित्रकलत्रं च बभार विनये स्थितः ॥ २,६३.९० ॥<br>
हत्वा मृगान्वराहांश्च महिषांश्च जलेचरान् ।<br>
विश्वामित्राश्रमाभ्यासे तन्मांसमनयत्ततः ॥ २,६३.९१ ॥<br>
उपांशुव्रतमास्थाय दीक्षां द्वादशवार्षिकीम् ।<br>
पितुर्नियोगादभजन्नृपे तु वनमास्थिते ॥ २,६३.९२ ॥<br>
अयोध्यां चैव राष्ट्रं च तथैवान्तः पुरं पुनिः ।<br>
याज्योत्थान्यायसंयोगाद्वसिष्ठः पर्यरक्षत ॥ २,६३.९३ ॥<br>
सत्यव्रतः सुबाल्यात्तु भाविनोर्ऽथस्य वै बलात् ।<br>
वसिष्ठेऽभ्यधिकं मन्युं धारयामास मन्युना ॥ २,६३.९४ ॥<br>
पित्रा तु तं तदा राष्ट्रात्परित्यक्तं स्वमात्मजम् ।<br>
न वारयामास मुनिर्वसिष्ठः कारणेन वै ॥ २,६३.९५ ॥<br>
पाणिग्रहममन्त्राणां निष्ठा स्यात्सप्तमे पदे ।<br>
एवं सत्यव्रतस्तां वै हृतवान्सप्तमे पदे ॥ २,६३.९६ ॥<br>
जानन्धर्मान्वसिष्ठस्तु नवमन्त्रानिहेच्छति ।<br>
इति सत्यव्रतो रोषं वसिष्ठे मनसाकरोत् ॥ २,६३.९७ ॥<br>
गुणबुद्ध्या तु भगवान्वसिष्ठः कृतवांस्तपः ।<br>
न तु सत्यव्रतोऽबुध्यदुपांशुव्रतमस्य वै ॥ २,६३.९८ ॥<br>
तस्मिंस्तु परमो रोषः पितुरासीन्महात्मनः ।<br>
तेन द्वादश वर्षाणि नावर्षत्पाकशासनः ॥ २,६३.९९ ॥<br>
तेन त्विदानीं वहता दीक्षां तां दुर्वहां भुवि ।<br>
कुलस्य निष्कृतिः स्वस्य सृतेयं च भवेदिति ॥ २,६३.१०० ॥<br>
ततो वसिष्ठो भगवान्पित्रा त्यक्तं न वारयत् ।<br>
अभिषेक्ष्याम्यहं नष्टे पश्चादेनमिति प्रभुः ॥ २,६३.१०१ ॥<br>
स तु द्वादशवर्षाणि दीक्षां तामुद्वहन्बली ।<br>
अविद्यमाने मांसे तु वसिष्ठस्य महात्मनः ॥ २,६३.१०२ ॥<br>
सर्वकामदुघां धेनुं स ददर्श नृपात्मजः ।<br>
तां वै क्रोधाच्च मोहाच्च श्रमच्चैव क्षुधान्वितः ॥ २,६३.१०३ ॥<br>
दस्युधर्मगतो दृष्ट्वा जघान बलिनां वरः ।<br>
सतु मांसं स्वयं चैव विश्वामित्रस्य चात्मजान् ॥ २,६३.१०४ ॥<br>
भोजयामास तच्छ्रुत्वा वसिष्ठस्तं तदात्यजत् ।<br>
प्रोवाच चैव भगवान्वसिष्ठस्तं नृपात्मजम् ॥ २,६३.१०५ ॥<br>
पातयेयमहं क्रूर तव शङ्कुम पोह्य वै ।<br>
यदि ते त्रीणि शङ्कूनि न स्युर्हि पुरुषाधम ॥ २,६३.१०६ ॥<br>
पितुश्चापारितोषेण गुरोर्देगध्रीवधेन च ।<br>
अप्रोक्षितोपयोगाच्च त्रिविधस्ते व्यतिक्रमः ॥ २,६३.१०७ ॥<br>
एवं स त्रीणि शङ्कूनि दृष्ट्वा तस्य महातपाः ।<br>
त्रिशङ्कुरिति होवाच त्रिशङ्कुस्तेन स स्मृतः ॥ २,६३.१०८ ॥<br>
विश्वामित्रस्तु दाराणामागतो भरणे कृते ।<br>
ततस्तस्मै वरं प्रादात्तदा प्रीतस्त्रिशङ्कवे ॥ २,६३.१०९ ॥<br>
छन्द्यमानो वरेणाथ गुरुं वव्रेनृपात्मजः ।<br>
सशरीरो व्रजे स्वर्गमित्येवं याचितो वरः ॥ २,६३.११० ॥<br>
अनावृष्टिभये तस्मिञ्जाते द्वादशवार्षिके ।<br>
अभिषिच्य राज्ये पित्र्ये योजयामास तं मुनिः ॥ २,६३.१११ ॥<br>
मिषतां देवतानां च वसिष्ठस्य च कौशिकः ।<br>
सशरीरं तदा तं वै दिवमारोपयत्प्रभुः ॥ २,६३.११२ ॥<br>
मिषतस्तु वसिष्ठस्य तदद्भुतमिवाभवत् ।<br>
अत्राप्युदाहरन्तीमं श्लोकं पौराणिका जनाः ॥ २,६३.११३ ॥<br>
विश्वामित्रप्रसादेन त्रिशङ्कुर्दिविराजते ।<br>
देवैः सार्द्धं महातेजानुग्रहात्तस्य धीमतः ॥ २,६३.११४ ॥<br>
तस्य सत्यरता नाम भार्या कैकयवंशजा ।<br>
कुमारं जनयामास हरिश्चन्द्रमकल्मषम् ॥ २,६३.११५ ॥<br>
स तु राजा हरिश्चन्द्रस्त्रैशङ्कव इति श्रुतः ।<br>
अहर्ता राजसूयस्य सम्रडिति परिश्रुतः ॥ २,६३.११६ ॥<br>
हरिश्चन्द्रस्य तु सुतो रोहितो नाम वीर्यवान् ।<br>
हरितो रोहितस्याथ चञ्चुर्हरीत उच्यते ॥ २,६३.११७ ॥<br>
विनयश्च सुदेवश्च चञ्चुपुत्रौ बभूवतुः ।<br>
चैता सर्वस्य क्षत्रस्य विजयस्तेन स स्मृतः ॥ २,६३.११८ ॥<br>
रुरुकस्तनयस्तस्य राजा धर्मार्थकोविदः ।<br>
रुरुकात्तु वृकः पुत्रस्तस्माद्बाहुर्विजज्ञिवान् ॥ २,६३.११९ ॥<br>
हैहयैस्तालजङ्घैश्च निरस्तो व्यसनी नृपः ।<br>
शकैर्यवनकांबोजैः पारदैः पह्लवैस्तथा ॥ २,६३.१२० ॥<br>
नात्यर्थं धार्मिकोऽभूत्स धर्म्ये सति युगे तथा ।<br>
सगरस्तु सुतो बाहोर्जज्ञे सह गरेण वै ॥ २,६३.१२१ ॥<br>
भृगोराश्रममासाद्य ह्यौर्वैण परिरक्षितः ।<br>
अग्नेयमस्त्रं लब्ध्वा तु भार्गवात्सगरो नृपः ॥ २,६३.१२२ ॥<br>
जघान पृथिवीं गत्वा तालजङ्घान्सहैहयान् ।<br>
शकानां पह्लवानां च धर्मं निरसदच्युतः ॥ २,६३.१२३ ॥<br>
क्षत्रियाणां तथा तेषां पारदानां च धर्मवित् ।<br>
ऋषय ऊचुः<br>
कथं स सगरो राजा गरेण सह जज्ञिवान् ॥ २,६३.१२४ ॥<br>
किमर्थं वा शकादीनां क्षत्रियाणां महौजसाम् ।<br>
धर्मान्कुलोचितान्क्रुद्धो राजा निरसदच्युतः ॥ २,६३.१२५ ॥<br>
सुत उवाच<br>
बाहोर्व्यसनिनस्तस्य त्दृतं राज्यं पुरा किल ।<br>
हैहयैस्तालजङ्घैश्च शकैः सार्द्धं समागतैः ॥ २,६३.१२६ ॥<br>
यवनाः पारदाश्चैव कांबोजाः पह्लवास्तथा ।<br>
हैहयार्थं पराक्रान्ता एते पञ्च गणास्तदा ॥ २,६३.१२७ ॥<br>
त्दृतराज्यस्तदाबाहुः संन्यस्य स तदा गृहम् ।<br>
वनं प्रविश्य धर्मात्मा सह पत्न्या तपोऽचरत् ॥ २,६३.१२८ ॥<br>
कदाचिदप्यकल्पः स तोयार्थं प्रस्थितो नृपः ।<br>
वृद्धत्वाद्दुर्बलत्वाच्च ह्यन्तरा स ममार च ॥ २,६३.१२९ ॥<br>
पत्नी तु यादवी तस्य सगर्भा पृष्ठतोऽप्यगात् ।<br>
सपत्न्या तु गरस्तस्यै दत्तो गर्भजिघांसया ॥ २,६३.१३० ॥<br>
सा तु भर्तुश्चितां कृत्वा वह्निं तं समारोहयत् ।<br>
और्वस्तं भार्गवो दृष्ट्वा कारुण्याद्धि न्यवर्त्तयत् ॥ २,६३.१३१ ॥<br>
तस्याश्रमे तु गर्भं सा गरेण च तदा सह ।<br>
व्यजायत महाबाहुं सगरं नाम धर्मिकम् ॥ २,६३.१३२ ॥<br>
और्वस्तु जातकर्मादीन्कृत्वा तस्य महात्मनः ।<br>
अध्याप्य वेदाञ्छास्त्राणि ततोऽस्त्रं प्रत्यपादयत् ॥ २,६३.१३३ ॥<br>
ततः शकान्स यवनान्कांबोजान्पारदांस्तथा ।<br>
पह्लवांश्चैव निःशेषान्कर्तुं व्यवसितो नृपः ॥ २,६३.१३४ ॥<br>
ते हन्यमाना वीरेण सगरेण महात्मना ।<br>
वसिष्ठं शरणं सर्वे संप्राप्ताः शरणैषिणः ॥ २,६३.१३५ ॥<br>
वसिष्ठो वीक्ष्य तान्युक्तान्विनयोन महामुनिः ।<br>
सगरं वारयामास तेषां दत्त्वाभयं तथा ॥ २,६३.१३६ ॥<br>
सगरः स्वां प्रतिज्ञां च गुरोर्वाक्यं निशम्य च ।<br>
जघान धर्मं वै तेषां वेषान्यत्वं चकार ह ॥ २,६३.१३७ ॥<br>
अर्द्धं शाकानां शिरसो मुण्डयित्वा व्यसर्जयत् ।<br>
यवनानां शिरः सर्वं कांबोजानां तथैव च ॥ २,६३.१३८ ॥<br>
पारदा मुक्तकेशाश्च पह्लवाः श्मश्रुधारिणः ।<br>
निःस्वाध्यायवषट्काराः कृतास्तेन महात्मना ॥ २,६३.१३९ ॥<br>
शका यवन कांबोजाः पह्लवाः पारदैः सह ।<br>
कलिस्पर्शा महिषिका दार्वस्छोलाः खशास्तथा ॥ २,६३.१४० ॥<br>
सर्वे ते क्षत्रियगणा धर्मस्तेषां निराकृतः ।<br>
वसिष्ठवचनात्पूर्वं सगरेण महात्मना ॥ २,६३.१४१ ॥<br>
स धर्मविजयी राजा विजित्येमां वसुन्धराम् ।<br>
अश्वं वै चारयामास वाजिमेधाय दीक्षितः ॥ २,६३.१४२ ॥<br>
तस्य चारयतः सोऽश्वः समुद्रे पूर्वदक्षिणे ।<br>
वेलासमीपेऽपहृतो भूमिं चैव प्रवेशितः ॥ २,६३.१४३ ॥<br>
स तं देशं सुतैः सर्वैः खानयामास पार्थिवः ।<br>
आसेदुश्च ततस्तस्मिन्खनन्तस्ते महार्मवे ॥ २,६३.१४४ ॥<br>
तमादिपुरुषं देवं हरिं कृष्णं प्रजापतिम् ।<br>
विष्णुं कपिलरूपेण हंसं नारायणं प्रभुम् ॥ २,६३.१४५ ॥<br>
तस्य चक्षुः समासाद्य तेजस्तत्प्रतिपद्यते ।<br>
दग्धाः पुत्रास्तदा सर्वेचत्वारस्त्ववशेषिताः ॥ २,६३.१४६ ॥<br>
बर्हिकेतुः सुकेतुश्च तथा धर्मरथश्च यः ।<br>
शूरः पञ्चजनश्चैव तस्य वंशकराः प्रभोः ॥ २,६३.१४७ ॥<br>
प्रादाच्च तस्य भगवान्हरिर्नारायणो वरान् ।<br>
अक्षयत्वं स्ववंशस्य वाजिमेधशतं तथा ॥ २,६३.१४८ ॥<br>
विभुः पुत्रं समुद्रं च स्वर्गे वासं तथाक्षयम् ।<br>
तं समुद्रोऽश्वमादाय ववन्दे सरितांपतिः ॥ २,६३.१४९ ॥<br>
सागरत्वं च लेभे स कर्मणा तेन तस्य वै ।<br>
तं चाश्वमेधिकं सोऽश्वं समुद्रात्प्राप्य पार्थिवः ॥ २,६३.१५० ॥<br>
आजहाराश्वमेधानां शतं चैव पुनः पुनः ।<br>
षष्टिं पुत्रसहस्राणि दग्धान्यस्य रुषा विभो ॥ २,६३.१५१ ॥<br>
तेषां नारायणं तेजः प्रविष्टानि महात्मनाम् ।<br>
पुत्राणां तु सहस्राणि षष्टिस्तु इति नः श्रुतम् ॥ २,६३.१५२ ॥<br>
ऋषय ऊचुः<br>
सगरस्यात्मजा नाना कथं जाता महाबलाः ।<br>
विक्रान्ताः षष्टिसाहस्रा विधिना केन वा वद ॥ २,६३.१५३ ॥<br>
सुत उवाच<br>
द्वेपत्न्यौ सगरस्यास्तां तपसा दगधकिल्बिषे ।<br>
ज्येष्ठा विदर्भदुहिता केशिनी नाम नामतः ॥ २,६३.१५४ ॥<br>
कनीयसी तु या तस्यपत्नी परमधर्मिणी ।<br>
अरिष्टनेमिदुहिता रूपेणाप्रतिमा भुवि ॥ २,६३.१५५ ॥<br>
और्वस्ताभ्यां वरं प्रादात्तपसाराधितः प्रभुः ।<br>
एका जनिष्यते पुत्रं वंशकर्त्तारमीप्सितम् ॥ २,६३.१५६ ॥<br>
षष्टिं पुत्रसहस्राणि द्वितीया जनयिष्यति ।<br>
मुनेस्तु वचनं श्रुत्वा केशिनी पुत्रमेककम् ॥ २,६३.१५७ ॥<br>
वंशस्य कारणं श्रेष्ठं जग्राह नृप संसदि ।<br>
षष्टिं पुत्रसहस्राणि सुपर्णभगिनी तथा ॥ २,६३.१५८ ॥<br>
महाभागा प्रमुदिता जग्राह सुमतिस्तथा ।<br>
अथ काले गते ज्येष्ठा ज्येष्ठं पुत्रं व्यजायत ॥ २,६३.१५९ ॥<br>
असमञ्ज इति ख्यातं काकुत्स्थं सगरात्मजम् ।<br>
सुमतिस्त्वपि जज्ञे वै गर्भतुंबं यशस्विनी ॥ २,६३.१६० ॥<br>
षष्टिः पुत्रसहस्राणां तुंबमध्याद्विनिस्सृताः ।<br>
घृतपूर्णेषु कुंभेषु तान्गर्भान्यदधात्ततः ॥ २,६३.१६१ ॥<br>
धात्रीश्चैकैकशः प्रादात्तावतीः पोषणे नृपः ।<br>
ततो नवसु मासेषु समुत्तस्थुर्यथासुखम् ॥ २,६३.१६२ ॥<br>
कुमारास्ते महाभागाः सगरप्रीतिवर्द्धनाः ।<br>
कालेन महाता चैव यैवनं समुपाश्रिताः ॥ २,६३.१६३ ॥<br>
केशिन्यास्तनयो योऽन्यः सगरस्यात्मसंभवः ।<br>
असमञ्ज इति ख्यातो वर्हिकेतुर्महाबलः ॥ २,६३.१६४ ॥<br>
पौराणामहिते युक्तः पित्रा निर्वासितः पुरात् ।<br>
तस्य पुत्रोंऽशुमान्नाम असमञ्जस्य वीर्यवान् ॥ २,६३.१६५ ॥<br>
तस्य पुत्रस्तु धर्मात्मा दिलीप इति विश्रुतः ।<br>
दिलीपात्तु महातेजा वीरो जातो भगीरथः ॥ २,६३.१६६ ॥<br>
येन गङ्गा सरिच्छ्रेष्ठा विमानैरुपशोभिता ।<br>
इहानीता सुरेशाद्वै दुहितृत्वे च कल्पिता ॥ २,६३.१६७ ॥<br>
अत्राप्युदाहरन्तीमं श्लोकं पौराणिका जनाः ।<br>
भगीरथस्तु तां गङ्गामानयामास कर्मभिः ॥ २,६३.१६८ ॥<br>
तस्माद्भागीरथी गङ्गा कथ्यते वंशवित्तमैः ।<br>
भगीरथसुतश्चापि श्रुतो नाम बभूवह ॥ २,६३.१६९ ॥<br>
नाभागस्तस्य दायादो नित्यं धर्मपरायणः ।<br>
अम्बरीषः सुतस्तस्य सिंधुद्वीपस्ततोऽभवत् ॥ २,६३.१७० ॥<br>
पूर्वे वंशपुराणज्ञा गायन्तीति परिश्रुतम् ।<br>
नाभागेरंबरीषस्य भुजाभ्यां परिपालिता ॥ २,६३.१७१ ॥<br>
बभूव वसुधात्यर्थं तापत्रयविवर्जिता ।<br>
अयुतायुः सुतस्तस्य सिंधुद्वीपस्य वीर्यवान् ॥ २,६३.१७२ ॥<br>
अयुतायोस्तु दायाद ऋतुपर्णो महायशाः ।<br>
दिव्याक्षहृदयज्ञोऽसौ राजा नलसखो बली ॥ २,६३.१७३ ॥<br>
नलौ द्वाविति विख्यातौ पुराणेषु दृढव्रतौ ।<br>
वीरसेनात्मजश्चैव यश्चेक्ष्वाकुकुलोद्वहः ॥ २,६३.१७४ ॥<br>
ऋतुपर्णस्य पुत्रोऽभूत्सर्वकामो जनेश्वरः ।<br>
सुदासस्तस्य तनयो राजा इन्द्रसखोऽभवत् ॥ २,६३.१७५ ॥<br>
सुदासस्य सुतः प्रोक्तः सौदासो नाम पार्थिवः ।<br>
ख्यातः कल्माषपादो वै नाम्ना सित्रसहश्च सः ॥ २,६३.१७६ ॥<br>
वसिष्ठस्तु महातेजाः क्षेत्रे कल्माषपादके ।<br>
अश्मकं जनयामास त्विक्ष्वाकुकुलवृद्धये ॥ २,६३.१७७ ॥<br>
अश्मकस्यौरसो यस्तु मूलकस्तत्सुतोऽभवत् ।<br>
अत्राप्युदाहरन्तीमं मूलकं वै नृपं प्रति ॥ २,६३.१७८ ॥<br>
स हि रामभयाद्राजा स्त्रीभिः परिवृतोऽवसत् ।<br>
विवस्त्रस्त्राणमिच्छन्वै नारीकवच ईश्वरः ॥ २,६३.१७९ ॥<br>
मूलकस्यापि धर्मात्मा राजा शतरथः स्मृतः ।<br>
तस्माच्छतरथाज्जज्ञे राजा त्विडविडो बली ॥ २,६३.१८० ॥<br>
आसीत्त्वैडविडः श्रीमान्कृशशर्मा प्रतापवान् ।<br>
पुत्रो विश्वसहस्रस्य पुत्रीकस्यां व्यजायत ॥ २,६३.१८१ ॥<br>
दिलीपस्तस्य पुत्रोऽभूत्खट्वाङ्ग इति विश्रुतः ।<br>
येन स्वर्गादिहागत्य मुहूर्त्तं प्राप्य जीवितम् ॥ २,६३.१८२ ॥<br>
त्रयोऽभिसंहिता लोका बुद्ध्या सत्येन चैव हि ।<br>
दीर्घबाहुः सुतस्तस्य रघुस्तस्मादजायत ॥ २,६३.१८३ ॥<br>
अजः पुत्रो रघोश्चापि तस्माज्जज्ञे स वीर्यवान् ।<br>
राजा दशरथो नाम इक्ष्वाकुकुलनन्दनः ॥ २,६३.१८४ ॥<br>
रामो दाशरथिर्वीरो धर्मज्ञो लोकविश्रुतः ।<br>
भरतो लक्ष्मणश्चैव शत्रुघ्नश्च महाबलः ॥ २,६३.१८५ ॥<br>
माधवं लवणं हत्वा गत्वा मधुवनं च तत् ।<br>
शत्रुघ्रेन पुरी तत्र मथुरा विनिवेशिता ॥ २,६३.१८६ ॥<br>
सुबाहुः शूरसे नश्च शत्रुघ्नस्य सुतावुभौ ।<br>
पालयामासतुस्तौ तु वैदेह्यौ मथुरां पुरीम् ॥ २,६३.१८७ ॥<br>
अङ्गदश्चन्द्रकेतुश्च लक्ष्मणस्यात्मजावुभौ ।<br>
हिमवत्पर्वतस्यान्ते स्फीतौ जनपदौ तयोः ॥ २,६३.१८८ ॥<br>
अङ्गदस्याङ्गदाख्याता देशे कारयते पुरी ।<br>
चन्द्रकेतोस्तु विख्याता चन्द्रचक्रा पुरी शुभा ॥ २,६३.१८९ ॥<br>
भरतस्यात्मजौ वीरौ तक्षः पुष्कर एव च ।<br>
गान्धारविषये सिद्धे तयोः पुर्यो महात्मनोः ॥ २,६३.१९० ॥<br>
तक्षस्य दिक्षु विख्याता नाम्ना तक्षशिला पुरी ।<br>
पुष्करस्यापि वीरस्य विख्याता पुष्करावती ॥ २,६३.१९१ ॥<br>
गाथां चैवात्र गायन्ति ये पुराण विदो जनाः ।<br>
रामेण बद्धां सत्यार्थां महात्म्यात्तस्य धीमतः ॥ २,६३.१९२ ॥<br>
श्यामो युवा लोहिताक्षो दीप्तास्यो मीतभाषितः ।<br>
आजानुबाहुः सुमुखः सिंहस्कन्धो महाभुजः ॥ २,६३.१९३ ॥<br>
दशवर्षसहस्राणि रामो राज्यमकारयत् ।<br>
ऋक्सामयजुषां घोषो यो घोषश्च महास्वनः ॥ २,६३.१९४ ॥<br>
अव्युच्छिन्नोऽभवद्राज्ये दीयतां भुज्यतामिति ।<br>
जनस्थाने वसन्कार्यं त्रिदशानां चकार सः ॥ २,६३.१९५ ॥<br>
तमागस्कारिणं पूर्वं पौलस्त्यं मनुजर्षभः ।<br>
सीतायाः पदमन्विच्छन्निजघान महायशाः ॥ २,६३.१९६ ॥<br>
सत्त्ववान्गुणसंपन्नो दीप्यमानः स्वतेजसा ।<br>
अतिसूर्यं च वह्निं च रामो दाशरथिर्बभौ ॥ २,६३.१९७ ॥<br>
एवमेष महाबाहोस्तस्य पुत्रौ बभूवतुः ।<br>
कुशो लव इति ख्यातो तयोर्देशौ निबोधत ॥ २,६३.१९८ ॥<br>
कुशस्य कोशला राज्यं पुरी चापि कुशस्थली ।<br>
रम्या निवेशिता तेन विन्ध्यपर्वतसानुषु ॥ २,६३.१९९ ॥<br>
उत्तराकोशले राज्य लवस्य च महात्मनः ।<br>
श्रावस्तिर्लोकविख्याता कुशवंशं निबोधत ॥ २,६३.२०० ॥<br>
कुशस्य पुत्रो धर्मात्मा ह्यतिथिः सुप्रियातिथिः ।<br>
अतिथेरपि विख्यातो निषधो नाम पार्थिवः ॥ २,६३.२०१ ॥<br>
निषधस्य नलः पुत्रो नलस्य तु नाभाः सुतः ।<br>
नभसः पुण्डरीकस्तु क्षेम धन्वा ततः स्मृतः ॥ २,६३.२०२ ॥<br>
क्षेमधन्वसुतो राजा देवानीकः प्रतापवान् ।<br>
आसीदहीनगुर्नाम देवानीकात्मजः प्रभुः ॥ २,६३.२०३ ॥<br>
अहीन गोस्तु दायादः पारियात्रो महायशाः ।<br>
दलस्तस्यात्मजश्चापि तस्माज्जज्ञे बलो नृपः ॥ २,६३.२०४ ॥<br>
उलूको नाम धर्मात्मा बलपुत्रो बभूव ह ।<br>
वज्रनाभः सुतस्तस्य शङ्खणस्तस्य चात्मजः ॥ २,६३.२०५ ॥<br>
शङ्खणस्य सुतो विद्वान् व्युषिताश्व इति श्रुतः ।<br>
व्युषिताश्वसुतश्चापि राजा विश्वसहः किल ॥ २,६३.२०६ ॥<br>
हिरण्यनाभः कौशल्यो वरिष्ठस्तत्सुतोऽभवत् ।<br>
पौष्यञ्जेश्च स वै शिष्यः स्मृतः प्राच्येषु सामसु ॥ २,६३.२०७ ॥<br>
शतानि संहितानां तु पञ्च योऽधीतवांस्ततः ।<br>
तस्मादधिगतो योगो याज्ञवल्क्येन धीमता ॥ २,६३.२०८ ॥<br>
पुष्पस्तस्य सुतो विद्वान्ध्रुवसंधिश्च तत्सुतः ।<br>
सुदर्शनस्तस्य सुतो ह्यग्निवर्मः सुदर्शनात् ॥ २,६३.२०९ ॥<br>
अग्निवर्णस्य शीघ्रस्तु शीघ्रकस्य मरुः स्मृतः ।<br>
मरुस्तु योगमास्थाय कलापग्राममास्थितः ॥ २,६३.२१० ॥<br>
एकोनविंशप्रयुगे क्षत्रप्रावर्त्तकः प्रभुः ।<br>
प्रभुसुतो मरोः पुत्रः सुसंधिस्तस्य चात्मजः ॥ २,६३.२११ ॥<br>
सुसंधेश्च तथा मर्षः सहस्वान्नाम नामतः ।<br>
आसीत्सहस्वतः पुत्रो राजा विश्रुतवानिति ॥ २,६३.२१२ ॥<br>
तस्यासीद्विश्रुतवतः पुत्रो राजा बृहद्बलः ।<br>
एते हीक्ष्वाकुदायादा राजानः शतशः स्मृताः ॥ २,६३.२१३ ॥<br>
वंशे प्रधाना ये तस्मिन्प्राधान्येन तु कीर्त्तिताः ।<br>
पठन्सम्यगिमां सृष्टिमादित्यस्य विवस्वतः ॥ २,६३.२१४ ॥<br>
प्रजावानेति सायुज्यं मनोर्वेवस्वतस्य सः ।<br>
श्राद्धदेवस्य देवस्य प्रजानां पुष्टिदस्य च ॥ २,६३.२१५ ॥<br>
विपाप्मा विरजाश्चैव आयुष्माञ्जायतेऽच्युतः ॥ २,६३.२१६ ॥<br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धात पादे भार्गवचरिते इक्ष्वाकुवंशकीर्त्तनं नाम त्रिषष्टितमोऽध्यायः ॥ ६३॥<br>
</span>
