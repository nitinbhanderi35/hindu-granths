<span style="font-size: 14pt; line-height: 200%">ऋषिरुवाच<br>
दैत्यानां दानवानां च गन्धर्वोरगरक्षसाम् ।<br>
सर्पभूतापिशाचानां वसूनां पक्षिवीरुधाम् ॥ २,५.१ ॥<br>
उत्पत्तिं निधनं चैव विस्तारात्कथयस्व नः ।<br>
एवमुक्तस्तदा सूतः प्रत्युवाचर्षिसत्तमम् ॥ २,५.२ ॥<br>
सूत उवाच<br>
दितेः पुत्रद्वयं जज्ञे कन्या चैका महाबला ।<br>
कश्यपस्यात्मजौ तौ तु सर्वेभ्यः पूर्वजौ स्मृतौ ॥ २,५.३ ॥<br>
सौत्येऽहन्यतिरात्रस्य कश्यपस्याश्वमेधिकाः ।<br>
हिरण्यकशिपुर्नाम प्रथितं पृथगासनम् ॥ २,५.४ ॥<br>
दित्या गर्भाद्विनिःसृत्य तत्रासीनः समन्ततः ।<br>
हिरण्यकशिपुस्तस्मात्कर्मणा तेन स समृतः ॥ २,५.५ ॥<br>
ऋषय ऊचुः<br>
हिरण्यकशिपोर्जन्म नाम चैव महात्मनः ।<br>
प्रभावं चैव दैत्यस्य विस्ताराद्ब्रूहि नः प्रभो ॥ २,५.६ ॥<br>
सूत उवाच<br>
कश्यपस्याश्वमेधोऽभूत्पुण्ये वै पुष्करे तदा ।<br>
ऋषिभिदेंवताभिश्च गन्धर्वैरुपशोभितः ॥ २,५.७ ॥<br>
उत्सृष्टे स्वे च विधिना आख्यानादौ यथाविधि ।<br>
आसनान्युपकॢप्तानि सौवर्णानि तु पञ्च वै ॥ २,५.८ ॥<br>
कुलस्पदापि? त्रीण्यत्र कूर्चः फलकमेव च ।<br>
मुख्यर्त्विजस्तु चत्वारस्तेषां तान्युपकल्पयन् ॥ २,५.९ ॥<br>
कॢप्तं तत्रासनं चैकं होतुरर्थे हिरण्मयम् ।<br>
निषसाद सगर्भोऽत्र तत्रासीनः शशंस च ॥ २,५.१० ॥<br>
आख्यानमानुपूर्व्येण महर्षिः कश्यपो यथा ।<br>
तं दृष्ट्वा ऋषयस्तस्य नाम कुर्वन्ति वर्द्धितम् ॥ २,५.११ ॥<br>
हिरण्यकशिपुस्तस्मात्कर्मणा तेन स स्मृतः ।<br>
हिरण्यक्षोऽनुजस्तस्य सिंहिका तस्य चानुजा ॥ २,५.१२ ॥<br>
राहोः सा जननी देवी विप्रचित्तेः परिग्रहः ।<br>
हिरण्यकशिपुर्दैत्यश्चचार परमं तपः ॥ २,५.१३ ॥<br>
शतं वर्षसहस्राणां निराहारो ह्यधःशिराः ।<br>
वरयामास ब्रह्माणं तुष्टं दैत्यो वरेण तु ॥ २,५.१४ ॥<br>
सर्वामरत्वमवधं सर्वभूतेभ्य एव हि ।<br>
योगाद्देवान् विनिर्जित्य सर्वदेवत्वमास्थितः ॥ २,५.१५ ॥<br>
कारयेऽहमिहैश्वर्यं बलवीर्यसमन्वितः ।<br>
दानवास्त्वसुराश्चैव देवाश्च सह चारणैः ॥ २,५.१६ ॥<br>
भवन्तु वशगाः सर्वे मत्समीपानुभोजनाः ।<br>
आर्द्रशुष्कैरवध्यश्च दिवा रात्रौ तथैव च ।<br>
एवमुक्तस्तदा ब्रह्मानुजज्ञे सांतरं वरम् ॥ २,५.१७ ॥<br>
ब्रह्मोवाच ।<br>
महानयं वरस्तात वृतो दितिसुत त्वया ।<br>
एहीदानीं प्रतिज्ञानं भविष्यत्येवमेव तु ॥ २,५.१८ ॥<br>
दत्त्वा चाभिमतं तस्मै तत्रैवान्तरधादथ ।<br>
सोऽपि दैत्यस्तदा सर्वं जगत्स्थावरजङ्गमम् ॥ २,५.१९ ॥<br>
महिम्ना व्याप्य संतस्थे बहुमूर्त्तिरमित्रजित् ।<br>
स एव तपति व्योम्नि चन्द्रसूर्यत्वमास्थितः ॥ २,५.२० ॥<br>
स एव वायुर्भूत्वा च ववौ जगति सर्वदा ।<br>
स गोपालोऽविपालश्च कर्षकश्च स एव ह ॥ २,५.२१ ॥<br>
स ज्ञाता सर्वलोकेषु मन्त्रव्याख्याकरस्तथा ।<br>
नेता गोप्ता गोपयिता दीक्षितो याजकः स तु ॥ २,५.२२ ॥<br>
तस्य देवाः सुराः सर्वे तदासन्सोमपायिनः ।<br>
एवंप्रभावो दैत्योऽसावतो भूयो निबोधत ॥ २,५.२३ ॥<br>
तस्मै सर्वे नमस्कारं कुर्वन्तीज्यः स एव च ।<br>
हिरण्यकशिपोर्दैत्यैः श्लोको गीतः पुरा त्विह ॥ २,५.२४ ॥<br>
हिरण्यकशिपू राजा यां यामाशां निरैक्षत ।<br>
तस्यै तस्यै तदा देवा नमश्चक्रुर्महर्षिभिः ॥ २,५.२५ ॥<br>
तस्यासीन्नरसिंहस्तु मृत्युर्विष्णुः पुरा किल ।<br>
नरात्तु यस्माज्जन्मास्य नरमूर्त्तिश्च यत्प्रभुः ॥ २,५.२६ ॥<br>
तस्मात्स नरसिंहो वै गीयते वेदवादिभिः ।<br>
सागरस्य च वेलायामुच्छ्रितस्तपसो विभुः ॥ २,५.२७ ॥<br>
शरीरं तस्य देवस्य ह्यासीद्देवमयं प्रभो ।<br>
नाम्ना सुदर्शनं चैव विश्रुतश्च महाबलः ॥ २,५.२८ ॥<br>
ततः स बाहुयुद्धेन दैत्येन्द्रं तं महाबलम् ।<br>
नखैर्बिभेद संक्रुद्धो नार्द्राः शुष्का नखा इति ॥ २,५.२९ ॥<br>
हिरण्याक्षसुताः पञ्च विक्रान्ताः सुमहाबलाः ।<br>
शंबरः शकुनिश्चैव कालनाभस्तथैव च ॥ २,५.३० ॥<br>
महानाभः सुविक्रान्तो सुत संतापनस्तथा ।<br>
हिरण्यक्षसुता ह्येते देवैरपि दुरासदाः ॥ २,५.३१ ॥<br>
तेषां पुत्राश्च पौत्राश्च दैतेयाः सगणाः स्मृताः ।<br>
स शतानि सहस्राणि निहतास्तारकामये ॥ २,५.३२ ॥<br>
हिरण्यकशिपोः पुत्राश्चत्वारः सुमहाबलाः ।<br>
प्रह्लादः पूर्वजस्तेषामनुह्रादस्तथापरः ॥ २,५.३३ ॥<br>
संह्रादश्चैव ह्रादश्च ह्रादपुत्रौ निबोधत ।<br>
सुंदो निसुन्दश्च तथा ह्रादपुत्रौ बभूवतुः ॥ २,५.३४ ॥<br>
ब्रह्यघ्नौ तौ महावीरौ मूकस्तु ह्राददायकः ।<br>
मारीचः सुन्दपुत्रस्तु ताडकायामजायत ॥ २,५.३५ ॥<br>
दण्डके निहतः सोऽथ राघवेण बलीयसा ।<br>
मूको विनिहतश्चापि कैराते सव्यसाचिना ॥ २,५.३६ ॥<br>
संह्रादस्य तु दैत्यस्य निवातकवचाः कुले ।<br>
उत्पन्ना महता चैव तपसा भाविताः स्वयम् ॥ २,५.३७ ॥<br>
अरयो देवतानां ते जंभस्य शतदुन्दुभिः ।<br>
तथा दक्षो सुरश्चण्डश्चत्वारो देत्यनायकाः ॥ २,५.३८ ॥<br>
बाष्कलस्य सुता ह्येते कालनेमेः सुताञ्छृणु ।<br>
ब्रह्मजित्क्रतुजिच्चैव देवान्तकनरान्तकौ ॥ २,५.३९ ॥<br>
कालनेमिसुता ह्येते शंभोस्तु शृणुत प्रजाः ।<br>
राजाजश्चैव गोमश्च शंभोः पुत्रौ प्रकीर्त्तितौ ॥ २,५.४० ॥<br>
विरोचनस्य पुत्रश्च बलिरेकः प्रतापवान् ।<br>
बलेः पुत्रशतं जज्ञे राजानः सर्व एव ते ॥ २,५.४१ ॥<br>
तेषां प्रधानाश्चत्वारो विक्रान्ताः सुमहाबलाः ।<br>
सहस्रबाहुः श्रेष्ठोऽभूद्बाणो राजा प्रतापवान् ॥ २,५.४२ ॥<br>
कुंभगर्त्तो दयो भोजः कुञ्चिरित्येवमा दयः ।<br>
शकुनी पूतना चैव कन्ये द्वे तु बलेः स्मृते ॥ २,५.४३ ॥<br>
बलेः पुत्राश्च पौत्राश्च शतशोऽथ सहस्रशः ।<br>
बालेया नाम विख्याता गणा विक्रान्तपौरुषाः ॥ २,५.४४ ॥<br>
बाणस्य चैन्द्रधन्वा तु लोहिन्यामुदपद्यत ।<br>
दितिर्विहितपुत्रा वै तोषयामास कश्यपम् ॥ २,५.४५ ॥<br>
तां कश्यपः प्रसन्नात्मा सम्यगाराधितस्त्वथ ।<br>
वरेण छन्दयामास सा च वव्रे वरं तत ॥ २,५.४६ ॥<br>
अथ तस्यै वरं प्रादात्प्रार्थितो भगवान्पुनः ।<br>
उक्ते वरे तु मा तुष्टा दितिस्तं समभाषत ॥ २,५.४७ ॥<br>
मारीचं कण्यपं देवी भर्त्तारं प्राञ्जलिस्तदा ।<br>
हतपुत्रास्मि भगवन्नादित्यैस्तव सूनुभिः ॥ २,५.४८ ॥<br>
शक्रहन्तारमिच्छमि पुत्रं दीर्घतपोऽर्जितम् ।<br>
साहं तपश्चरिष्यामि गर्भमाधातुमर्हसि ॥ २,५.४९ ॥<br>
पुत्रमिन्द्रवधे युक्तं त्वं मै वै दातुमर्हसि ।<br>
तस्यास्तद्वचनं श्रुत्वा मारीचः कश्यपस्तदा ॥ २,५.५० ॥<br>
प्रत्युवाच महातेजा दितिं परमदुः खितः ।<br>
एवं भवतु गर्भे तु शुचिर्भव तपोधने ॥ २,५.५१ ॥<br>
जनयिष्यसि पुत्रं त्वं शक्रहन्तारमाहवे ।<br>
पूर्णं वर्षसहस्रं तु शुचिर्यदि भविष्यसि ॥ २,५.५२ ॥<br>
पुत्रं त्रिलोकप्रवरं मन्मथं जनयिष्यसि ।<br>
एवमुक्त्वा महातेजास्तथा समभावत्तदा ॥ २,५.५३ ॥<br>
तामालभ्य स्वभवनं जगाम भगवानृषिः ।<br>
गते भर्त्तरि सा देवी दितिः परमहर्षिता ॥ २,५.५४ ॥<br>
कुशप्लवनमासाद्य तपस्तेपे सुदारुणम् ।<br>
शक्रस्तु समुपश्रुत्य संवादं तं तयोः प्रभुः ॥ २,५.५५ ॥<br>
कुशप्लवनमागम्य दितिं वाक्यमभाषत ।<br>
शुश्रूषां ते करिष्यामि मानुज्ञां दातुमर्हसि ॥ २,५.५६ ॥<br>
समिधश्चाहरिष्यामि पुष्पाणि च फलानि च ।<br>
यथा त्वं मन्यसे वत्स सुश्रूषाभिरतो भव ॥ २,५.५७ ॥<br>
सर्वकर्मसु निष्णात आत्मनो हितमाचर ।<br>
वरं श्रुत्वा तु त द्वाक्यं मातुः शक्रः प्रहर्षितः ॥ २,५.५८ ॥<br>
शुश्रूषाभिरतो भूत्वा कलुषेणान्तरात्मना ।<br>
शुश्रूषते तु तां शक्रः सर्वकालमनुव्रतः ॥ २,५.५९ ॥<br>
फलपुष्पाण्युपादाय समिधश्च दृढव्रतः ।<br>
गात्रसंवाहनं काले श्रमापनयने तथा ॥ २,५.६० ॥<br>
शक्रः सर्वेषु कालेषु दितिं परिचचार ह ।<br>
किञ्चिच्छिष्टे व्रते देवी तुष्टा शक्रमुवाच ह ॥ २,५.६१ ॥<br>
प्रतीताहं ते सुरश्रेष्ठ दशवर्षाणि पुत्रक ।<br>
अवशिष्ठानि भद्रं ते भ्रातरं द्रक्ष्यसे ततः ॥ २,५.६२ ॥<br>
तमहं त्वत्कृते पुत्र सह धास्ये जयैषिणम् ।<br>
त्रैलोक्यविजयं पुत्र भोक्ष्यसे सह तेन वै ॥ २,५.६३ ॥<br>
नाहं पुत्राभिजानामि मद्भक्तिगतमानसम् ।<br>
एवमुक्त्वा दितिः शक्रं मध्यं प्राप्ते दिवाकरे ॥ २,५.६४ ॥<br>
निद्रयापहृता दवी शिरः कृत्वा तु जानुनि ।<br>
केशान्कृत्वा तु पादस्थान्सा सुष्वाप च देवता ॥ २,५.६५ ॥<br>
अधस्ताद्यत्तु नाभेर्वै सर्वं तदशुचि स्मृतम् ।<br>
ततस्तामशुचिं ज्ञात्वा सोंतरं तदमन्यत ॥ २,५.६६ ॥<br>
दृष्ट्वा तु कारणं सर्वं तस्य बुद्धिरजायत ।<br>
गर्भं निहन्तु वै देव्या स हि दोषोऽत्र दृश्यते ॥ २,५.६७ ॥<br>
ततो विवेश दित्या वै ह्युपस्थेनोदरं वृषा ।<br>
प्रविश्य चापि तं दृष्ट्वा गभमिन्द्रो महौजसम् ॥ २,५.६८ ॥<br>
भीतस्तं सप्तधा गभ बिभेद रिपुमात्मनः ।<br>
म गर्भो भिद्यमानस्तु वज्रणशतपर्वणा ॥ २,५.६९ ॥<br>
रुरोद सुस्वरं भीमं वेपमानः पुनः पुनः ।<br>
मारोद मारोद इति गर्भं शक्रोऽभ्यभाषत ॥ २,५.७० ॥<br>
तं गर्भं सप्तधा कृत्वा ह्येकैकं सप्तधा पुनः ।<br>
कुलिशेन बिभेदेन्द्रस्ततो दितिरबुध्यता ॥ २,५.७१ ॥<br>
न हन्तव्यो न हन्तव्य इत्येवं दितिरब्रवीत् ।<br>
निष्पपात ततो वज्री मातुर्वचनगौरवात् ॥ २,५.७२ ॥<br>
प्राञ्जलिर्वज्रसहितो दितिं शक्रोऽभ्यभाषत ।<br>
अशुचिर्देवि सुप्तासि पादयोर्गतमूर्द्धजा ॥ २,५.७३ ॥<br>
तदं तरमनुप्राप्य गर्भं हेतारमाहवे ।<br>
भिन्नवानहमेतं ते बहुधा क्षन्तुमर्हसि ॥ २,५.७४ ॥<br>
तस्मिंस्तु विफले गर्भे दितिः परमदुःखिता ।<br>
सहस्राक्षं दुराधर्षं वाक्यं सानुनयाब्रवीत् ॥ २,५.७५ ॥<br>
ममापराधाद्गर्भोऽयं यदि ते विफलीकृतः ।<br>
नापराधोऽस्ति देवेश तव पुत्र महाबल ॥ २,५.७६ ॥<br>
शत्रोर्वधे न दोषोऽस्ति भेतव्यं न च ते विभो ।<br>
प्रियं तु कृतमिच्छामि श्रेयो गर्भस्य मे कुतः ॥ २,५.७७ ॥<br>
भवन्तु मम पुत्राणां सप्त स्थानानि वै दिवि ।<br>
वातस्कन्धानिमान्सप्त चरन्तु मम पुत्रकाः ॥ २,५.७८ ॥<br>
मरुतस्ते तु विख्याता गतास्ते सप्तसप्तकाः ।<br>
पृथिव्यां प्रथमस्कन्धो द्वितीयश्चापि भास्करे ॥ २,५.७९ ॥<br>
सोमे तृतीयो विज्ञेयश्चतुर्थो ज्योतिषां गणे ।<br>
ग्रहेषु पञ्चमश्चैव षष्ठः सप्तर्षिमण्डले ॥ २,५.८० ॥<br>
ध्रुवे तु सप्तमश्चैव वातस्कन्धाश्च सप्त ये ।<br>
तानेते विचरन्त्वद्य कालेकाले ममात्मजाः ॥ २,५.८१ ॥<br>
वातस्कन्धाधिपा भूत्वा चरन्तु मम पुत्रकाः ।<br>
पृथिव्यां प्रथमस्कन्ध आ मेघेभ्यो य आवहः ॥ २,५.८२ ॥<br>
चरन्तु मम पुत्रास्ते सप्त ये प्रथमे गणे ।<br>
द्वितीयश्चापि मेघेभ्य आसूर्यात्प्रवहस्ततः ॥ २,५.८३ ॥<br>
वातस्कन्धो हि विज्ञेयो द्वितीयश्चरतां गणः ।<br>
सूर्यादूर्ध्वमधः सोमादुद्वहोऽथ स वै स्मृतः ॥ २,५.८४ ॥<br>
वातस्कन्धस्तृतीयश्च पुत्राणां चरता गणः ।<br>
सोमादूर्द्ध्वमधर्क्षेभ्यश्चतुर्थ संवहस्तु सः ॥ २,५.८५ ॥<br>
चतुर्थो मम पुत्राणां गणस्तु चरतां विभो ।<br>
ऋक्षेभ्यश्च तथैवोर्द्ध्वमा ग्रहाद्विवहस्तु यः ॥ २,५.८६ ॥<br>
वातस्कन्धः पञ्चमस्तु पुत्राणां चरतां गणः ।<br>
ग्रहेभ्य ऊर्द्ध्वमार्षिभ्यः षष्ठो ह्यनुवहश्च यः ॥ २,५.८७ ॥<br>
वातस्कन्धस्तत्र मम पुराणां चरता गणः ।<br>
ऋषिभ्य ऊर्द्ध्वमाध्रौवं सप्तमो यः प्रकीर्त्तितः ॥ २,५.८८ ॥<br>
वातस्कन्धः परिवहस्तत्र तिष्ठन्तु मे सुताः ।<br>
एतान्सर्वाश्चरन्त्वन्ते कालेकाले ममात्मजाः ॥ २,५.८९ ॥<br>
त्वत्कृतेन च नाम्ना वै भवतु मरुतस्त्विमे ।<br>
ततस्तेषां तु नामानि मत्पुत्राणां शतक्रतो ॥ २,५.९० ॥<br>
तद्विधैः कर्मभिश्चैव समवेहि पृथक्पृथक् ।<br>
शक्रज्योतिस्तथा सत्यः सत्यज्योतिस्तथापरः ॥ २,५.९१ ॥<br>
चित्रज्योतिश्च ज्योतिष्मान् सुतपश्चैत्य एव च ।<br>
प्रथमोऽयं गणः प्रोक्तो द्वितीयं तु निबोधत ॥ २,५.९२ ॥<br>
ऋतजित्सत्यजिश्चैव सुषेणः सेनजित्तथा ।<br>
सुतमित्रो ह्यमित्रश्च सुरमित्रस्तथापरः ॥ २,५.९३ ॥<br>
गण एष द्वितीयस्तु तृतीयं च निबोधत ।<br>
धातुश्च धनदश्चैव ह्युग्रो भीमस्तथैव च ॥ २,५.९४ ॥<br>
वरुणश्च तृतीयं च मया प्रोक्तं निबोधत ।<br>
अभियुक्ताक्षिकश्चैव साह्वायश्च गणः स्मृतः ॥ २,५.९५ ॥<br>
ईदृक्चैव तथान्यादृक्समरिद्द्रुमवृचक्षकाः ।<br>
मितश्च समितश्चैव पञ्चमश्च तथा गणः ॥ २,५.९६ ॥<br>
ईदृक्च पुरुषश्चैव नान्यादृक्समचेतनः ।<br>
संमितः समवृत्तिश्च प्रतिहर्ता च षड्गणाः ॥ २,५.९७ ॥<br>
यज्ञैश्चित्वास्तुवन्सर्वे तथान्ये मानुषा विशः ।<br>
दैत्यदेवाः समाख्याताः सप्तैते सप्तसप्तकाः ॥ २,५.९८ ॥<br>
एते ह्येकोनपञ्चाशन्मरुतो नामतः स्मृताः ।<br>
प्रसंख्यातास्तदा ताभ्यां दित्या शक्रेण चैव वै ॥ २,५.९९ ॥<br>
कृत्वा चैतानि नामानि दितिरिन्द्रमुवाच ह ।<br>
वातस्कन्धांश्चरन्त्वेते भ्रतरो मम पुत्रकाः ॥ २,५.१०० ॥<br>
विचरन्तु च भद्रं ते देवैः सह ममात्मजाः ।<br>
तस्यास्तद्वचनं श्रुत्वा महस्राक्षः पुरन्दरः ॥ २,५.१०१ ॥<br>
उवाच प्राञ्जलिर्भूत्वा मातर्भवतु तत्तथा ।<br>
सर्व मेतद्यथोक्तं ते भविष्यति न संशयः ॥ २,५.१०२ ॥<br>
एवंभूता महात्मानः कुमारा लोकसंमताः ।<br>
देवैः सह भविष्यन्ति यज्ञभाजस्तवात्म जाः ॥ २,५.१०३ ॥<br>
तस्मात्ते मरुतो देवाः सर्वे चेन्द्रानुजा वराः ।<br>
विज्ञेयाश्चामराः सर्वे दितिपुत्रास्तरस्विनः ॥ २,५.१०४ ॥<br>
एवं तौ निश्चयं कृत्वा मातापुत्रौ तपोवने ।<br>
जग्मतुस्त्रिदिवं त्दृष्टौ शक्रमाभूद्गतज्वरः ॥ २,५.१०५ ॥<br>
मरुतां च शुभं जन्म शृणुयाद्यः पठेच्च वा ।<br>
वादे विजयमाप्नोति लब्धात्मा च भवत्युत ॥ २,५.१०६ ॥<br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे मरुदुत्पत्तिवर्णनंनाम पञ्चमोध्यायः।<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</span>
