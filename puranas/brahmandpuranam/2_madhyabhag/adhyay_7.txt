<span style="font-size: 14pt; line-height: 200%"><br>
सूत उवाच<br>
गन्धर्वाप्सरसः पुत्रा मौनेयास्तान्निबोधत ।<br>
भीमसेनेग्रसेनौ च सुपर्णो वरुणस्तथा ॥ २,७.१ ॥<br>
धृतराष्ट्रश्च गोमांश्च सूर्यवर्चास्तथैव च् ।<br>
पत्रवानर्कपर्णश्च प्रयुतश्च तथैव हि ॥ २,७.२ ॥<br>
भीमश्चित्ररथश्चैव विख्यातः सर्वजीद्वशी ।<br>
त्रयोदशः शालिशिराः पर्जन्यश्च चतुर्दशः ॥ २,७.३ ॥<br>
कलिः पञ्च दशस्तेषां नारदश्चैव षोडशः ।<br>
इत्येते देवगन्धर्वा मौनेयाः परिकीर्त्तिताः ॥ २,७.४ ॥<br>
चतुर्विंशाश्चावरजास्तेषामप्सरसः शुभाः ।<br>
अरुणा चानपाया च विमनुष्या वरांबरा ॥ २,७.५ ॥<br>
मिश्रकेशी तथाचासिपर्णिनी चाप्यलुंबुषा ।<br>
मरीचिः शुचिका चैव विद्युत्पर्णा तिलोत्तमा ॥ २,७.६ ॥<br>
अद्रिका लक्ष्मणा क्षेमा दिव्या रंभा मनोभवा ।<br>
असिता च सुबाहूश्च सुप्रिया सुभुजा तथा ॥ २,७.७ ॥<br>
पुण्डरीकाजगन्धा च सुदती सुरसा तथा ।<br>
तथैवास्याः सुबाहूश्च विख्यातौ च हहाहुहू ॥ २,७.८ ॥<br>
तुंबुरुश्चेति चत्वारः स्मृतागन्धर्वसत्तमाः ।<br>
गन्धर्वाप्सरसो ह्येते मौनेयाः परिकीर्त्तिताः ॥ २,७.९ ॥<br>
हंसा सरस्वती चैव सूता च कमलाभया ।<br>
सुमुखी हंसपादी च लौकिक्योऽप्सरसः स्मृताः ॥ २,७.१० ॥<br>
हंसो ज्योतिष्टमो मध्य आचारस्त्विह दारुणः ।<br>
वरूथोऽथ वरेण्यश्य ततो वसुरुचिः स्मृतः ॥ २,७.११ ॥<br>
अष्टमः सुरुचिस्तेषां ततो विश्वा वसुः स्मृतः ।<br>
सुषुवे सा महाभागा रिष्टा देवर्षिपूजिता ॥ २,७.१२ ॥<br>
अरूपां सुभगां भासीमिति त्रेधा व्यजायत ।<br>
मनुवन्ती सुकेशी च तुंबरोस्तु सुते शुभे ॥ २,७.१३ ॥<br>
पञ्चचूडास्त्विमा विद्यादेवमप्सरसो दश ।<br>
मेनका सहजन्या च पर्णिनी पुञ्जिकस्थला ॥ २,७.१४ ॥<br>
कृतस्थला द्यृताची च विश्वाची पूर्वचित्त्यपि ।<br>
प्रम्लोचेत्यभिविख्यातानुम्लोचैव तु ता दश ॥ २,७.१५ ॥<br>
अनादिनिधनस्याथ जज्ञे नारायणस्य या ।<br>
कुलोचितानवद्याङ्गी उर्वश्चेकादशी स्मृता ॥ २,७.१६ ॥<br>
मेनस्य मेनका कन्या जज्ञे सर्वाङ्गसुंदरी ।<br>
सर्वाश्च ब्रह्मवादिन्यो महाभागाश्च ताः स्मृताः ॥ २,७.१७ ॥<br>
गणास्त्वप्सरसां ख्याताः पुण्यास्ते वै चतुर्दश ।<br>
आहृत्यः शोभवत्यश्च वेगवत्यस्तथैव च ॥ २,७.१८ ॥<br>
ऊर्ज्जाश्चैव युवत्यश्च स्रुचस्तु कुरवस्तथाश्च ।<br>
वर्हयश्चामृताश्चैव मुदाश्च मृगवो रुचः ॥ २,७.१९ ॥<br>
भीरवः शोभयन्त्यश्च गाणा ह्येते चतुर्दश ।<br>
ब्रह्मणो मानसाहृत्यः शोभवत्यो मरुत्सुताः ॥ २,७.२० ॥<br>
वेगवत्यश्च रिष्टाया ऊर्ज्जाश्चैवाग्निसंभवाः ।<br>
युवत्यश्च तथा सूर्यरश्मिजाताः सुशोभनाः ॥ २,७.२१ ॥<br>
गभस्तिभिश्च सोमस्य जज्ञिरे कुरवः शुभाः ।<br>
यज्ञोत्पन्ना स्रुचो नाम कुशवत्यां च बर्हयः ॥ २,७.२२ ॥<br>
वारिजा ह्यमृतोत्पन्ना अमृता नामतः स्मृताः ।<br>
वायूत्पन्ना मुदा नाम भूमिजा मृगवस्तथा ॥ २,७.२३ ॥<br>
विद्युतोऽत्र रुचो नाम मृत्योः कन्याश्च भीरवः ।<br>
शोभयन्त्यश्च कामस्य गणाः प्रोक्ताश्चतुर्दश ॥ २,७.२४ ॥<br>
इत्येते बहुसाहस्रा भास्वरा अप्सरोगणाः ।<br>
देवतानामृषीणां च पत्न्यश्च मातरश्च ह ॥ २,७.२५ ॥<br>
सुगन्धाश्चाथ निष्पन्दा सर्वाश्चाप्सरसः समाः ।<br>
संप्रयोगस्तु कामेन माद्यं दिवि हरं विना ॥ २,७.२६ ॥<br>
तासां देवर्षि संस्पर्शा जाताः साधारणा यतः ।<br>
पर्वतस्तत्र संभूतो नारदश्चैव तावुभौ ॥ २,७.२७ ॥<br>
ततो यवीयसी चैव तृतीयारुन्धती स्मृता ।<br>
देवर्षिभ्यस्तयोर्जन्म यस्मान्नारदपर्वतौ ॥ २,७.२८ ॥<br>
तस्मात्तौ तत्सनामानौ स्मृतौ नारदपर्वतौ ।<br>
विनतायाश्च पुत्रौ द्वौ अरुणौ गरुडश्च ह ॥ २,७.२९ ॥<br>
गायत्र्यादीनि छन्दांसि सौपर्णेयानि पक्षिणाः ।<br>
व्यवहार्याणि सर्वाणि ऋजुसन्निहितानि च ॥ २,७.३० ॥<br>
क्रद्रूर्नागसहस्रं वै विजज्ञे धरणीधरम् ।<br>
अनेकशिरसां तेषां खेचराणां महात्मनाम् ॥ २,७.३१ ॥<br>
बहुत्वान्नामधेयानां प्रधानांश्च निबोधत ।<br>
तेषां प्रधाना नागानां शेषवासुकितक्षकाः ॥ २,७.३२ ॥<br>
अकर्णो हस्तिकर्णश्च पिजरश्चार्यकस्तथा ।<br>
ऐरावतो महापद्मः कंबलाश्वतरावुभौ ॥ २,७.३३ ॥<br>
एलापत्रश्च शङ्खश्च कर्केटकधनञ्जयौ ।<br>
महाकर्णमहानीलौ धृतराष्ट्रबलाहकौ ॥ २,७.३४ ॥<br>
करवीरः पुष्पदंष्ट्रः सुमुखो दुर्मुखस्तथा ।<br>
सूनामुखो दधिमुखः कालियश्चालिपिण्डकः ॥ २,७.३५ ॥<br>
कपिलश्चांबरीषश्च अक्रूरश्च कपित्थकः ।<br>
प्रह्रादस्तु ब्रह्मणाश्च गन्धर्वोऽथ मणिस्थकः ॥ २,७.३६ ॥<br>
नहुषः कररोमा च मणिरित्येवमादयः ।<br>
काद्रवेयाः समाख्याताः खशायास्तु निबोधत ॥ २,७.३७ ॥<br>
खशा विजज्ञे द्वौ पुत्रौ विकृतौ परुषव्रतौ ।<br>
श्रेष्ठं पश्चिमसंध्यायां पूर्वस्यां च कनीयसम् ॥ २,७.३८ ॥<br>
विलोहितैककर्णं च पूर्वं साजनयत्सुतम् ।<br>
चतुर्भुजं चतुष्पादं किञ्चित्स्पन्दं द्विधागतिम् ॥ २,७.३९ ॥<br>
सर्वङ्गकेशं स्थूलाङ्गं शुभनासं महोदरम् ।<br>
स्वच्छशीर्षं महाकर्णं मुञ्जकेशं महाबलम् ॥ २,७.४० ॥<br>
ह्रस्वास्यं दीर्घजिह्वं च बहुदंष्ट्रं महाहनुम् ।<br>
रक्तपिङ्गाक्षपादं च स्थूलभ्रूदीर्घनासिकम् ॥ २,७.४१ ॥<br>
गुह्यकं शितिकण्ठं च महापादं महामुखम् ।<br>
एवंविधं खशापुत्रं जज्ञेऽसावतिभीषणम् ॥ २,७.४२ ॥<br>
तस्यानुजं द्वितीयं सा ह्युषस्यन्ते व्यजायत ।<br>
त्रिशीर्षं च त्रिपादं च त्रिहस्तं कृष्णलोचनम् ॥ २,७.४३ ॥<br>
ऊर्द्ध्वकेशं हरिच्छ्मश्रुं शिलासंहननं दृढम् ।<br>
ह्रस्वकायं प्रबाहुं च महाकाय महारवम् ॥ २,७.४४ ॥<br>
आकर्णदारितास्यं च बलवत्सथूलनासिकम् ।<br>
स्थूलौष्ठमष्टदंष्ट्र च जिह्मास्यं शङ्कुकर्णकम् ॥ २,७.४५ ॥<br>
पिङ्गलोद्वत्तनयनं जटिलं द्वन्द्वपिण्डकम् ।<br>
महास्कन्धं महोरस्कं पृथुघोणं कृशोदरम् ॥ २,७.४६ ॥<br>
अस्थूलं लोहितं ग्रीवलंबमेढ्राण्डपिडकम् ।<br>
एवंविधं कुमारं सा कनिष्ठं समसूयत ॥ २,७.४७ ॥<br>
सद्यः प्रसूतमात्रौ तौ विवृद्धौ च प्रमादतः ।<br>
उपयौगसमर्थाभ्यां शरीराभ्यां व्यवस्थितौ ॥ २,७.४८ ॥<br>
सद्योजातौ विवृद्धाङ्गौ मातरं पर्यकर्षताम् ।<br>
तयोः पूर्वस्तु यः क्रूरो मातरं सोऽभ्य कर्षत ॥ २,७.४९ ॥<br>
ब्रुवंश्च मातर्भक्षाव रक्षार्थं क्षुधयार्दितः ।<br>
न्यषेधयत्पुनर्ह्येनं स्वयं स तु कनिष्ठकः ॥ २,७.५० ॥<br>
पूर्वेषां क्षेमकृत्त्वं वै रक्षैतां मातरं स्वकाम् ।<br>
बाहुभ्यां परिगृह्यैनं मातरं सोऽभ्यभाषयत् ॥ २,७.५१ ॥<br>
एतस्मिन्नेव काले तु प्रादुर्भूतस्तयोः पिता ।<br>
तौ दृष्ट्वा विकृता कारौ खशां तामभ्यभाषत ॥ २,७.५२ ॥<br>
तौ सुतौ पितरं दृष्ट्वा ह्येकभूतौ भयान्वितौ ।<br>
मातुरेव पुनश्चाङ्गे प्रलीयेतां स्वमायया ॥ २,७.५३ ॥<br>
अथाब्रवीदृषिर्भार्यां किमाभ्यामुक्तवत्यसि ।<br>
सर्वमाचक्ष्व तत्त्वेन तवैवायं व्यतिक्रमः ॥ २,७.५४ ॥<br>
मातृतुल्यश्च जनने पुत्रो भवति कन्यका ।<br>
यथाशीला भवेन्माता तथाशीलो भवेत्सुतः ॥ २,७.५५ ॥<br>
यद्वर्णा तु भवेद्भूमिस्तद्वर्णं सलिलं ध्रुवम् ।<br>
मातॄणां शीलदोषेण तथा रूपगुणैः पुनः ॥ २,७.५६ ॥<br>
विभिन्नास्तु प्रजाः सर्वास्तथा ख्यातिवशेन च ।<br>
इत्येवमुक्त्वा भगवान्खशामप्रतिमस्तदा ॥ २,७.५७ ॥<br>
पुत्रावाहूय साम्ना वै चक्रे ताभ्यां तु नामनी ।<br>
पुत्राभ्यां यत्कृतं तस्यास्तदाचष्ट खशा तदा ॥ २,७.५८ ॥<br>
माता यथा समाख्याता तर्माभ्यां च पृथक्पृथक् ।<br>
तेन धात्वर्थयोगेन तत्तदर्थे चकार ह ॥ २,७.५९ ॥<br>
मातर्भक्षेत्यथोक्तो वै खादने भक्षणे च सः ।<br>
भक्षावेत्युक्तवानेष तस्माद्यक्षोऽभवत्त्वयम् ॥ २,७.६० ॥<br>
रक्ष इत्येष धातुर्यः पालने स विभाव्यते ।<br>
उक्तवांश्चैष यस्मात्तु रक्षेमां मातरं स्वकाम् ॥ २,७.६१ ॥<br>
नाम्ना रक्षोऽपरस्तस्माद्भविष्यति तवात्मजः ।<br>
स तदा तद्विधां दृष्ट्वा विक्रियां च तयोः पिता ॥ २,७.६२ ॥<br>
तदा भाविनमर्थं च बुद्ध्वा मात्रा कृतं तयोः ।<br>
तावृभौ क्षुधितौ दृष्ट्वा विस्मितः परिमृष्टधीः ॥ २,७.६३ ॥<br>
तयोः प्रादिशदाहारं खशापतिरसृग्वसे ।<br>
पिता तौ क्षुधितौ दृष्ट्वा वर मेतं तयोर्ददौ ॥ २,७.६४ ॥<br>
युवयोर्हस्तसंस्पर्शाद्रक्तधाराश्च सर्वशः ।<br>
सृङ्मांसवसाभूता भविष्यन्तीह कामतः ॥ २,७.६५ ॥<br>
नक्ताहारविहारौ च द्विजदेवादिभोजनौ ।<br>
नक्तं चैव बलीयांसौ दिवा वै निर्बलौ युवाम् ॥ २,७.६६ ॥<br>
मातरं रक्षत इमां धर्मश्चैवानुशिष्यते ।<br>
इत्युक्त्वा काश्यपः पुत्रौ तत्रैवान्तरधीयत ॥ २,७.६७ ॥<br>
गते पितरि तौ क्रूरौ निसर्गादेव दारुणौ ।<br>
विपर्ययेषु वर्त्तेतेऽकृतज्ञौ प्राणिहिंसकौ ॥ २,७.६८ ॥<br>
महाबलौ महासत्त्वौ महाकायौ दुरासदौ ।<br>
मायाविदावदृश्यौ तावन्तर्धानगतावुभौ ॥ २,७.६९ ॥<br>
तौ कामरूपिणौ घोरौ नीरुजौ च स्वभावतः ।<br>
रूपा नुरूपैराचारैः प्रचरन्तौ प्रबाधकौ ॥ २,७.७० ॥<br>
देवानृषीन्पितॄंश्चैव गन्धर्वान्किन्नरानपि ।<br>
पिशाचांश्चमनुष्यांश्चपन्नगान्पक्षिणः पशून् ॥ २,७.७१ ॥<br>
भक्षार्थमिह लिप्संतौ चेरतुस्तौ निशाचरौ ।<br>
इन्द्रस्यानुचरौ चैव क्षुब्धौ दृष्ट्वा ह्यतिष्ठताम् ॥ २,७.७२ ॥<br>
राक्षसं तं कदाचिद्वै निशीथे ह्येक मीश्वरम् ।<br>
आहारं स परीप्सन्वै शब्देनानुससार ह ॥ २,७.७३ ॥<br>
आससाद पिशाचौ वै त्वजः शण्ढश्च तावुभौ ।<br>
कपिपुत्रौ महावीर्यौं कूष्माण्डौ पूर्वजावुभौ ॥ २,७.७४ ॥<br>
पिङ्गाक्षावूर्द्ध्वरोमाणौ वृत्ताक्षौ च सुदारुणौ ।<br>
कन्याभ्यां सहितौ तौ तु ताभ्यां भर्तुश्चिकीर्षया ॥ २,७.७५ ॥<br>
ते कन्ये कामरूपिण्यौ तदाचारमुभे च तम् ।<br>
आहारार्थे समीहन्तौ सकन्यौ तु बुभुक्षितौ ॥ २,७.७६ ॥<br>
अपश्यतां रक्षसं तौ कामरूपिणमग्रतः ।<br>
सहसा सन्निपातेन दृष्ट्वा चैव परस्परम् ॥ २,७.७७ ॥<br>
ईक्षमाणाः स्थितान्योन्यं परस्परजिघृक्षवः ।<br>
पितरावूचतुः कन्ये युवा मानयत द्रुतम् ॥ २,७.७८ ॥<br>
जीवग्राहं निगृह्यैनं विस्फुरन्तं पदेपदे ।<br>
ततस्तमभिसृत्यैनं कन्ये जगृहतुस्तदा ॥ २,७.७९ ॥<br>
संगृहीत्वा तु हस्ताभ्यामानीतः पितृसंसदि ।<br>
ताभ्यां कन्यागृहीतं तं पिशाचौ वीक्ष्य रक्षसम् ॥ २,७.८० ॥<br>
अपृच्छतां च कस्य त्वं स च सर्वमभाषत ।<br>
तस्य कर्माभिजाती च श्रुत्वा तौ रक्षसस्तदा ॥ २,७.८१ ॥<br>
अजः शण्डश्च तस्मै ते कन्यके प्रत्यपादयत् ।<br>
तौ तुष्टौ कर्मणा तस्य कन्ये ते ददतुस्तु वै ॥ २,७.८२ ॥<br>
पैशाचैन विवाहेन रुदन्त्यावुद्ववाह सः ।<br>
अजः शण्डः सुताभ्यां तु तदा श्रावयतां धनम् ॥ २,७.८३ ॥<br>
इयं ब्रह्मधना नाम कन्या या सहिता शुभा ।<br>
ब्रह्म तस्यापराहार इति शण्डोऽभ्यभाषत ॥ २,७.८४ ॥<br>
इयं जन्तुधना नाम कन्या सर्वाङ्गजन्तिला ।<br>
जन्तुभाव धनादाना इत्यजौऽश्रावयद्धनम् ॥ २,७.८५ ॥<br>
सर्वाङ्गकेशापाशा च कन्या जन्तुधना तु या ।<br>
यातुधानप्रसूता सा कन्या चैव महारवा ॥ २,७.८६ ॥<br>
अरुणा चाप्यलोमा च कन्या ब्रह्मधना तु या ।<br>
ब्रह्मधानप्रसूता सा कन्या चैव महारवा ॥ २,७.८७ ॥<br>
एवं पिशाचकन्ये ते मिथुने द्वे प्रसूयताम् ।<br>
तयोः प्रजानिसर्गं च कथयिष्ये निबोधत ॥ २,७.८८ ॥<br>
हेतिः प्रहेतिरुग्रश्च पौरुषेयौ वधस्तथा ।<br>
विद्युत्स्फूर्जश्च वातश्च आयो प्याघ्रस्तथैव च ॥ २,७.८९ ॥<br>
सूर्यश्च राक्षसा ह्येते यातुधानात्मजा दश ।<br>
माल्यवांश्च सुमाली च प्रहेतितनयौ शृणु ॥ २,७.९० ॥<br>
प्रहेतितनयः श्रीमानपुलोमा नाम विश्रुतः ।<br>
मधुः परो महोग्रस्तु लवणस्तस्य चात्मजः ॥ २,७.९१ ॥<br>
महायोगबलोपेतो महा देवमुपस्थितः ।<br>
उग्रस्य पुत्रौ विक्रान्तो वज्रहा नाम विश्रुतः ॥ २,७.९२ ॥<br>
पौरुषेयसुताः पञ्च पुरुषादा महाबलाः ।<br>
कूरश्च विकृतश्चैव रुधिरादस्तथैव च ॥ २,७.९३ ॥<br>
मेदाशश्चवपाशश्च नामभिः परिकीर्त्तिताः ।<br>
वधपुत्रौ दुराचारौ विघ्नश्च शामनश्च ह ॥ २,७.९४ ॥<br>
विद्युत्पुत्रो दुराचारो रसनो नाम राक्षसः ।<br>
स्फूर्जक्षेत्रे निकुंभस्तु जातो वै ब्रह्मराक्षसः ॥ २,७.९५ ॥<br>
वातपुत्रो विरोधस्तु तथा यस्य जनातकः ।<br>
व्याघ्र पुत्रो निरानन्दः क्रतूनां विघ्नकारकः ॥ २,७.९६ ॥<br>
सर्वस्य चान्वये जाता पूराः सर्पाश्च राक्षसाः ।<br>
यातुधानाः परिक्रान्ता ब्रह्म धानान्निबोधत ॥ २,७.९७ ॥<br>
यज्ञापेतो धृतिः क्षेमो ब्रह्मपेतश्च यज्ञहा ।<br>
श्वातोंऽबुकः केलिसर्पौं ब्रह्मधानात्मजा नव ॥ २,७.९८ ॥<br>
स्वसारो ब्रह्मराक्षस्यस्तेषां चेमाः सुदारुणाः ।<br>
रक्तकर्णी महाजिह्वा क्षमा चेष्टापहारिणी ॥ २,७.९९ ॥<br>
एतासामन्वये जाताः पृथिव्यां ब्रह्मराक्षसाः ।<br>
इत्येते राक्षसाः क्रान्ता यक्षस्यविनिबोधत ॥ २,७.१०० ॥<br>
चकमे सरसं यक्षः पञ्चचूडां क्रतुस्थलाम् ।<br>
तल्लिप्सुश्चिन्तयानः स देवोद्यानानि मार्गते ॥ २,७.१०१ ॥<br>
वैभ्राजं सुरभिं चैव तथा चैत्ररथं च यत् ।<br>
विशोकं सुमनं चैव नन्दनं च वनोत्तमम् ॥ २,७.१०२ ॥<br>
बहूनि रमणीयानि मार्गते जातलालसः ।<br>
दृष्ट्वा तां नन्दने सोऽथ अप्सरोभिः सहासिनीम् ॥ २,७.१०३ ॥<br>
नोपायं विन्दते तत्र तस्या लाभाय चिन्तयन् ।<br>
दूषितः स्वेन रूपेण कर्मणा चैव दूषितः ॥ २,७.१०४ ॥<br>
ममोद्विजन्ति हिंस्रस्य तथाभूतानि सर्वशः ।<br>
तत्कथं नाम चार्वगीं प्राप्नुयामहमङ्गनाम् ॥ २,७.१०५ ॥<br>
दृष्ट्वोपायं ततः सोऽथ शीघ्रकारी व्यवर्त्तयत् ।<br>
कृत्वा रूपं वसुरुचेर्गन्धर्वस्य च गुह्यकः ॥ २,७.१०६ ॥<br>
ततः सोऽप्सरसां मध्ये ता जचग्राह क्रतुस्थलाम् ।<br>
बुद्ध्वा वसुरुचिं तं सा भावेनैवाभ्यावर्त्तत ॥ २,७.१०७ ॥<br>
संभूतः स तया सार्द्धं दृश्यमानोऽप्सरोगणैः ।<br>
जगाम मैथुनं यक्षः पुत्रार्थं स तया सह ॥ २,७.१०८ ॥<br>
दृश्यमानोऽप्सरो लिप्सुः शङ्कां नैव चकार सः ।<br>
ततः संसिद्धकारणः सद्यो जातः सुतस्तु वै ॥ २,७.१०९ ॥<br>
उछ्रयात्परिणाहेन सद्यो वृद्धः श्रिया ज्वलन् ।<br>
राजाहमिति नाभिर्हि पितरं सोऽभ्यवादयत् ॥ २,७.११० ॥<br>
भवान् रजतनाभेति पिता तं प्रत्युवाच ह ।<br>
मात्रानुरूपो रूपेम पितुर्वीर्येणजायते ॥ २,७.१११ ॥<br>
जाते तस्मिन्कुमारे तु स्वरुपं प्रयपद्यत ।<br>
स्वरूपं प्रतिपद्यन्ते गूहन्तो यक्षराक्षसाः ॥ २,७.११२ ॥<br>
सुप्ता म्रियन्तः क्रुद्धाश्च भीतास्ते हर्षितास्तथा ।<br>
ततोऽब्रवीत्सोऽप्सरसं स्मयमानस्तु गुह्यकः ॥ २,७.११३ ॥<br>
गृहं मे गच्छ भद्रं ते सपुत्रा त्वं वरानने ।<br>
इत्युक्त्वा सहसा तत्र दृष्ट्वा स्वं रूपमास्थितम् ॥ २,७.११४ ॥<br>
विभ्रान्ताः प्रद्रुताः सर्वाः समेत्याप्सरसस्तदा ।<br>
गच्छन्तीमन्वगच्छत्तां पुत्रस्तप्तां त्वयन्शिरा ॥ २,७.११५ ॥<br>
गन्धर्वाप्सरसां मध्ये नयित्वा स न्यवर्त्तत ।<br>
तां च दृष्ट्वा समुत्पत्तिं यक्षस्याप्सरसां गणाः ॥ २,७.११६ ॥<br>
यक्षाणां तु जनित्री त्वं इत्यूचुस्तां क्रतुस्थलाम् ।<br>
जगाम सह पुत्रेण ततो यक्षः स्वमालयम् ॥ २,७.११७ ॥<br>
न्यग्रोधो रोहिणो नाम्ना शेरते तत्र गुह्यकाः ।<br>
तस्मिन्निवासो यक्षाणां न्यग्रोधे रोहिणे स्मृतः ॥ २,७.११८ ॥<br>
यक्षो रजतनाभश्च गुह्यकानां पितामहः ।<br>
अनुह्रादस्य दैत्यस्य भद्रां मणिवरां सुताम् ॥ २,७.११९ ॥<br>
उपयेमेऽनवद्याङ्गीं तस्यां मणिवरो वशी ।<br>
जज्ञे सा मणिभद्रं च शक्रतुल्यपराक्रममम् ॥ २,७.१२० ॥<br>
तयोः पत्न्यौ भगिन्यौ च क्रतुस्थस्यात्मजे शुभे ।<br>
नाम्ना पुण्यजनी चैव तथा देवजनी च या ॥ २,७.१२१ ॥<br>
विजज्ञे पणिभद्रातु पुत्रान्पुण्यजनी शुभा ।<br>
सिद्धार्थं सूर्यतेजश्च सुमनं नन्दनं तथा ॥ २,७.१२२ ॥<br>
मण्डूकं रुचकं चैव मणिमन्तं वसुं तथा ।<br>
सर्वानुभूतं शङ्खं च पिङ्गाक्षं भीरुमेव च ॥ २,७.१२३ ॥<br>
असोमं दूरसोमं च पद्मं चन्द्रप्रभं तथा ।<br>
मेघवर्णं सुभद्रं च प्रद्योतं च महाद्युतिम् ॥ २,७.१२४ ॥<br>
द्युति मन्तं केतुमन्तं दर्शनीयं सुदर्शनम् ।<br>
चत्वारो विंशतिश्चैव पुत्राः पुण्यजनीभवाः ॥ २,७.१२५ ॥<br>
जज्ञिरे मणिभद्रस्य सर्वे ते पुण्यलक्षणाः ।<br>
तेषां पुत्राश्च पौत्राश्च यक्षाः पुण्यजनाः शुभाः ॥ २,७.१२६ ॥<br>
विजज्ञे वै देवजनी पुत्रान्मणिवराञ्छुभा ।<br>
पूर्णभद्रं हैमवन्तं मणिमन्त्रविवर्द्धनौ ॥ २,७.१२७ ॥<br>
कुसुं चरं पिशङ्गं च स्थूलकर्णं महामुदम् ।<br>
श्वेतं च विमलं चैव पुष्पदन्तं जयावहम् ॥ २,७.१२८ ॥<br>
पद्मवर्णं सुचन्द्रं च पक्षञ्च बलकं तथा ।<br>
कुमुदाक्षं सुकमलं वर्द्धमानं तथा हितम् ॥ २,७.१२९ ॥<br>
पद्मनाभं सुगन्धं च सुवीरं विजयं कृतम् ।<br>
पूर्णमासं हिरण्याक्षं सारणं चैव मानसम् ॥ २,७.१३० ॥<br>
पुत्रा मणिवरस्यैते यक्षा वै गुह्यकाः स्मृताः ।<br>
सुरूपाश्च सुवेषाश्च स्रग्विणः प्रियदर्शनाः ॥ २,७.१३१ ॥<br>
तेषां पुत्राश्च पौत्राश्च शतशोऽथ सहस्रशः ।<br>
खशायास्त्वपरे पुत्रा राक्षसाः कामरूपिणः ॥ २,७.१३२ ॥<br>
तेषां यथा प्रधानान्वै वर्ण्यमा नान्निबोधत ।<br>
लालाविः क्रथनो भीमः सुमाली मधुरेव च ॥ २,७.१३३ ॥<br>
विस्फूर्जनो बृहज्जिह्वो मातङ्गो धूम्रितस्तथा ।<br>
चन्द्रार्कभीकरो बुध्नः कपिलोमा प्रहासकः ॥ २,७.१३४ ॥<br>
पीडापरस्त्रिनाभश्च वक्राक्षश्च निशाचरः ।<br>
त्रिशिराः शतदंष्ट्रश्च तुण्डकोशश्च राक्षसः ॥ २,७.१३५ ॥<br>
अश्वश्चाकंपनश्चैव दुर्मुखश्च निशाचरः ।<br>
इत्येते राक्षसवारा विक्रान्ता गणरूपिमः ॥ २,७.१३६ ॥<br>
सर्वलोकचरास्ते तु त्रिदशानां समक्रमाः ।<br>
सप्त चान्या दुहितरस्ताः शृणुध्वं यथाक्रमम् ॥ २,७.१३७ ॥<br>
यासां च यः प्रजासर्गो येन चोत्पादिता गणाः ।<br>
आलंबा उत्कचोत्कृष्टा निरृता कपिला शिवा ॥ २,७.१३८ ॥<br>
केशिनी च महाभागा भगिन्यः सप्त याः स्मृताः ।<br>
ताभ्यो लोकनिकायस्य हन्तारो युद्धदुर्मदाः ॥ २,७.१३९ ॥<br>
उदीर्णा राक्षसगणा इमे चोत्पादिताः शुभाः ।<br>
आलंबेयो गणः क्रूर औत्कचेयो गणस्तथा ॥ २,७.१४० ॥<br>
तथौ त्कार्ष्टेयशैवेयौ रक्षसां ह्युत्तमा गणाः ।<br>
तथैव नैरृतो नाम त्र्यंबकानुचरेण ह ॥ २,७.१४१ ॥<br>
उत्पादितः प्रजाकर्गे गणेश्वरवरेण तु ।<br>
विक्रान्ताः शौर्यसंपन्ना नैरृता देवराक्षसाः ॥ २,७.१४२ ॥<br>
येषामधिपतिर्युक्तो नाम्ना ख्यातो विरूपकः ।<br>
तेषां गणशतानीका उद्धतानां महात्मनाम् ॥ २,७.१४३ ॥<br>
प्रायेणानुचरन्त्येते शङ्करं जगतः प्रभुम् ।<br>
दैत्यराजेन कुम्भेन महाकाया महात्मना ॥ २,७.१४४ ॥<br>
उत्पादिता महावीर्या महाबलपराक्रमाः ।<br>
कापिलेया महावीर्या उदीर्णा दैत्यराक्षसाः ॥ २,७.१४५ ॥<br>
कपिलेन च यक्षेण केशिन्यां ह्यपरे जनाः ।<br>
उत्पादिता बलावता उदीर्णा यक्षराक्षसाः ॥ २,७.१४६ ॥<br>
केशिनी दुहिता चैव नीला या श्रुद्रराक्षसी ।<br>
आलंबेयेन जनिता नैकाः सुरसिकेन हि ॥ २,७.१४७ ॥<br>
नैला इति समाख्याता दुर्जया घोरविक्रमाः ।<br>
चरन्ति पृथिवीं कृत्स्नां तत्र ते देवलौकिकाः ॥ २,७.१४८ ॥<br>
बहुत्वाच्चैवसर्गस्य तेषां वक्तुं न शक्यते ।<br>
तस्यास्त्वपि च नीलाया विकचा नाम राक्षसी ॥ २,७.१४९ ॥<br>
दुहिता सुताश्च विकया महा सत्त्वपराक्रमाः ।<br>
विरूपकेन तस्यां वै नैरृतेन इह प्रजाः ॥ २,७.१५० ॥<br>
उत्पादिताः सुघोराश्च शृणु तास्त्वनुपूर्वशः ।<br>
दंष्ट्राकराला विकृता महाकर्णा महोदराः ॥ २,७.१५१ ॥<br>
हारका भीषकाश्चैव तथैव क्लामकाः परे ।<br>
रेरवाकाः पिशाचाश्च वाहकास्त्रासकाः परे ॥ २,७.१५२ ॥<br>
भूमिराक्षसका ह्येते मन्दाः परुपविक्रमाः ।<br>
चरन्त्यदृष्टपूर्वास्तु नानाकारा ह्यनेकशः ॥ २,७.१५३ ॥<br>
उत्कृष्टबलसत्त्वा ये तेषां वैखेचराः स्मृताः ।<br>
लक्षमात्रेण चाकाशं स्वल्पात्स्वल्पं चरन्ति वै ॥ २,७.१५४ ॥<br>
एतैर्व्याप्तमिदं विश्वं शतशोऽथ सहस्रशः ।<br>
भूमिराक्षसकैः सर्वैरनेकैः क्षुद्रराक्षसैः ॥ २,७.१५५ ॥<br>
नानाप्रकारैराक्रान्ता नाना देशाः समन्ततः ।<br>
समासाभिहिताश्चैवह्यष्टौ राक्षसमातरः ॥ २,७.१५६ ॥<br>
अष्टौ विभागा ह्येषां हि व्याख्याता अनुपूर्वशः ।<br>
भद्रका निकराः केचिदज्ञनिष्पत्तिहेतुकाः ॥ २,७.१५७ ॥<br>
सहस्रशतसंख्याता मर्त्य लोकविचारिणः ।<br>
पूतरा मातृसामान्यास्तथा भूतभयङ्कराः ॥ २,७.१५८ ॥<br>
बालानां मानुषे लोके ग्रहा मरणहेतुकाः ।<br>
स्कन्दग्रहादयो हास्या आपकास्त्रासकादयः ॥ २,७.१५९ ॥<br>
कौमारास्ते तु विज्ञेया बालानां गृहवृत्तयः ।<br>
स्कन्दग्रहविशेषाणां मायिकानां तथैव च ॥ २,७.१६० ॥<br>
पूतना नाम भूतानां ये च लोकविनायकाः ।<br>
एवं गणसहस्राणि चरन्ति पृथिवीमिमाम् ॥ २,७.१६१ ॥<br>
यक्षाः पुण्यजना नामपूर्णभद्राश्च ये स्मृताः ।<br>
यक्षाणां राक्षसानां च पौलस्त्यागस्तयश्च ये ॥ २,७.१६२ ॥<br>
नैरृतानां च सर्वेषां राजाभूदलकाधिपः ।<br>
यक्षादृष्ट्या पिबन्तीह नॄणां मांसमसृग्वसे ॥ २,७.१६३ ॥<br>
रक्षांस्यनुप्रवेशेन पिशाचैः परिपीडनैः ।<br>
सर्वलक्षणसंपन्नाः समामैश्चापि दैवतैः ॥ २,७.१६४ ॥<br>
भास्वरा बलवन्तश्च ईश्वराः कामरूपिणः ।<br>
अनाभिभाव्या विक्रान्ताः सर्वलोकनमस्कृताः ॥ २,७.१६५ ॥<br>
सूक्ष्माश्चौजस्विनोमेध्या वरदा याज्ञिकाश्च वै ।<br>
देवानां लक्षणं ह्येतदसुराणां तथैव च ॥ २,७.१६६ ॥<br>
हीना देवैस्त्रिभिः पादैर्गन्धर्वाप्सरसः स्मृताः ।<br>
गन्धर्वेभ्यस्त्रिभिः पादैर्हीना गुह्यकराक्षसाः ॥ २,७.१६७ ॥<br>
ऐश्वर्यहीना रक्षोभ्यः पिशाचास्त्रिगुणां पुनः ।<br>
एवन्धनेन रूपेण आयुषा च बलेन च ॥ २,७.१६८ ॥<br>
धर्मैश्वर्येण बुद्ध्या च तपःश्रुतपराक्रमैः ।<br>
देवासुरेभ्यो हीयन्ते त्रींस्त्रीन्पादान्परस्परम् ॥ २,७.१६९ ॥<br>
गन्धर्वाद्याः पिशाचान्ताश्चतस्रो देवयोनयः ।<br>
अतः शृणुत भद्रं वः प्रजाः क्रोधवशान्वयाः ॥ २,७.१७० ॥<br>
क्रोधायाः कन्यका जज्ञे द्वादशैवात्मसंभवाः ।<br>
ता भार्या पुलहस्यासन्नामतो मे निबोधत ॥ २,७.१७१ ॥<br>
मृगी च मृगमन्दा च हरिभद्रा त्विरावती ।<br>
भूता च कपिशा दंष्ट्रा ऋषा तिर्या तथैव च ॥ २,७.१७२ ॥<br>
श्वेता च सरमा चैव सुरसा चेति विश्रुता ।<br>
मृग्यास्तु हरिगाः पुत्रा मृगश्चान्ये शशास्तथा ॥ २,७.१७३ ॥<br>
न्यङ्कवःशरभा ये च रुरवः पृषताश्च ये ।<br>
ऋक्षाश्च मृगमन्दाया गवयाश्चापरे तथा ॥ २,७.१७४ ॥<br>
महिषोष्ट्रवराहश्च खड्गा गौरमुखास्तथा ।<br>
हर्य्या स्तु हरयः पुत्रा गोलाङ्गूलास्तरक्षवः ॥ २,७.१७५ ॥<br>
वानराः किन्नराश्चैव मायुः किंपुरुषास्तथा ।<br>
सिंहाव्याघ्राश्च नीलाश्चद्वीपिनः क्रोधिताधराः ॥ २,७.१७६ ॥<br>
सर्पाश्चाजगरा ग्राहा मार्जारा मूषिकाः परे ।<br>
मण्डूका नकुलाश्चैव वल्कका वनगोचराः ॥ २,७.१७७ ॥<br>
हंसं तु प्रथमं जज्ञे पुलहस्य वरं शुभा ।<br>
रणचन्द्रं शतमुखं दरीमुखमथापि च ॥ २,७.१७८ ॥<br>
हरितं हरिवर्माणं भीषणं शुभलक्षणम् ।<br>
प्रथितं मथितं चैव हरिणं लाङ्गलिं तथा ॥ २,७.१७९ ॥<br>
श्वेताया जज्ञिरे वीरा दश वानरपुङ्गवाः ।<br>
ऊर्द्ध्वदृष्टिः कृताहारः सुव्रतो विनतो बुधः ॥ २,७.१८० ॥<br>
पारिजातः सुजातश्च हरिदासो गुणाकरः ।<br>
क्षेममूर्तिश्च बलवान् राजानः सर्व एव ते ॥ २,७.१८१ ॥<br>
तेषां पुत्राश्च पौत्राश्च बलवन्तः सुदुःसहाः ।<br>
अशक्याः समरेजेतुं देवदानवमानवैः ॥ २,७.१८२ ॥<br>
यक्षभूतपिशाचैश्च राक्षसैः सुभुजङ्गमैः ।<br>
नाग्निशस्त्रविषैरन्यैर्मृत्युरेषां विधीयते ॥ २,७.१८३ ॥<br>
असंगगतयः सर्वे पृथिव्यां व्योम्नि चैव हि ।<br>
पाताले च जले वायौ ह्यविनाशिन एव ते ॥ २,७.१८४ ॥<br>
दशकोटिसहस्राणि दशार्बुदशतानि च ।<br>
महापद्मसहस्राणि महापद्मशतानि च ॥ २,७.१८५ ॥<br>
दशार्बुदानि कोटीनां सहस्राणां शतं शतम् ।<br>
नियुतानां सहस्राणि निखर्वाणां तथै व च ॥ २,७.१८६ ॥<br>
दशार्बुदानि कोटीनां षष्टिकोटिस्तथैव च ।<br>
अर्बुदानां च लक्षं तु कोटीशतमथापरम् ॥ २,७.१८७ ॥<br>
दश पद्मानि चान्यानि महापद्मानि वै नव ।<br>
संख्यातानि कुलीनानां वानराणां तरस्विनाम् ॥ २,७.१८८ ॥<br>
सर्वे तेजस्विनः शूराः कामरूपा महा बलाः ।<br>
दिव्याभरणवेषाश्च ब्रह्मण्याश्चाहितग्नयः ॥ २,७.१८९ ॥<br>
यष्टारः सर्वयज्ञानां सहस्रशतदक्षिणाः ।<br>
मुकुटैः कुण्डलैर्हारैः केयूरैः समलङ्कृताः ॥ २,७.१९० ॥<br>
वेदवेदाङ्गविद्वांसो नीतिशास्त्रविचक्षणाः ।<br>
अस्त्राणां मोचने चापि तथा संहारकर्मणि ॥ २,७.१९१ ॥<br>
दिव्यमं त्रपुरस्कारा दिव्यमन्त्रपुरस्कृताः ।<br>
समर्था बलिनः शूराः सर्वशस्त्रप्रहारिणः ॥ २,७.१९२ ॥<br>
दिव्यरूपधराः सौम्या जरामरणवर्जिताः ।<br>
कुलानां च सहस्राणि दश तेषां महात्मनाम् ॥ २,७.१९३ ॥<br>
चतुर्षु मेरुपार्श्वेषु हेमकूटे हिमाह्वये ।<br>
नीले श्वेतनगे चैव निषधे गन्धमादने ॥ २,७.१९४ ॥<br>
द्वीपेषु सप्तसु तथा या गुहा ते च पर्वताः ।<br>
निलयास्तेषु ते प्रोक्ता विश्वकर्मकृता स्वयम् ॥ २,७.१९५ ॥<br>
पुरैश्च विविधाकारैः प्रकारैश्च विभूषिताः ।<br>
सर्वर्तुरमणीयास्ते ह्युद्यानानि च सर्वशः ॥ २,७.१९६ ॥<br>
गृहभूमिषु शय्यासु पुष्पगन्धसुखोदिताः ।<br>
आलेपनैश्च विविधैर्दिव्यभक्तिकृतैस्तथा ॥ २,७.१९७ ॥<br>
सर्वरत्नसमाकीर्णा मानसीं सिद्धिमास्थिताः ।<br>
वानरा वानरीभिस्ते दिव्याभरणभूषिताः ॥ २,७.१९८ ॥<br>
पिबन्तो मधु माध्वीकं सुधाभक्षानुमिश्रितम् ।<br>
क्रियामयाः समुदिता दिवि देवगणा इव ॥ २,७.१९९ ॥<br>
देवगन्धर्वमुख्यानां पुत्रास्ते वै सुखे रताः ।<br>
धार्मिकाश्च वरोत्सिक्ता युद्धशैण्डा महाबलाः ॥ २,७.२०० ॥<br>
अक्षुद्राः सर्वसत्त्वानां देवद्विजपरायणाः ।<br>
अम्लानिनः सत्यसंधा नानार्थे बहुजल्पिनः ॥ २,७.२०१ ॥<br>
मितभाषाः क्षमावन्तो ह्याचारपरिनिष्ठिताः ।<br>
वनालङ्कारभूतो हि सृष्टा वै ब्रह्मणा स्वयम् ॥ २,७.२०२ ॥<br>
भक्त्या निमित्तं लोकेषु रामस्यार्थे गुणाकरः ।<br>
कपीनामवतारोऽयं सर्वपापविनाशनः ॥ २,७.२०३ ॥<br>
धन्यः पुण्यो यशस्यश्च रमणीयः सुखावहः ।<br>
तदेव कीर्तयिष्यामि तच्छृणुध्वमतन्द्रिताः ॥ २,७.२०४ ॥<br>
ऊर्द्ध्वदृष्टेश्च तनयो व्याघ्रो नामाभवद्भली ।<br>
व्याघ्रस्य भ्रातरः पञ्च स्वसारश्च तथास्य वै ॥ २,७.२०५ ॥<br>
तांस्तथा स्वानुरूपेषु वानरेषु कृतात्मसु ।<br>
प्रतिपादिता स्वयं भ्रात्रा भातृदारास्तथैव च ॥ २,७.२०६ ॥<br>
व्याघ्रस्य तु सुतो जज्ञे शरभोलोकविश्रुतः ।<br>
शरभस्यापि विद्धांसो भ्रातरो वीर्यसंमताः ॥ २,७.२०७ ॥<br>
राजानो वानराणां च सर्वधर्मप्रतिष्ठिताः ।<br>
शरभस्य सुतो धीमाञ्शुको नाम महाबलः ॥ २,७.२०८ ॥<br>
तस्यापि पुत्रो बलवान्व्यघ्री जठरसंभवः ।<br>
संमतः सर्वशूराणां चक्रवर्ति दुरासदः ॥ २,७.२०९ ॥<br>
ऋक्षोनाम महातेजाः सर्ववानरयूथपः ।<br>
इन्ता सदैव शत्रूणां सर्वास्त्रविधिपारगः ॥ २,७.२१० ॥<br>
तस्मै तादृग्विशिष्टाय सुतां गुणगणैर्युताम् ।<br>
प्रजापतिरुपादाय कन्यां हेमविभूषिताम् ॥ २,७.२११ ॥<br>
विरजौ विरजां तस्मै प्रत्यपादयदं जसा ।<br>
पाणिं जग्राह तस्यास्तु ऋक्षो वानरयूथपः ॥ २,७.२१२ ॥<br>
दर्शनीयानवद्याङ्गी सा कन्या चारुहासिनी ।<br>
चकमे तां महेन्द्रस्तु दृष्ट्वा वै प्रियदर्शनाम् ॥ २,७.२१३ ॥<br>
तेन तस्यां सुतो जातो वाली विक्रमपौरुषः ।<br>
विरजायां महेन्द्रेण महेन्द्रसमविक्रमः ॥ २,७.२१४ ॥<br>
तथा स्वांशो भानुना वै तस्यामेव यधाविधि ।<br>
रहस्युत्पादितः पुत्रः सुग्रीवो हरियूथपः ॥ २,७.२१५ ॥<br>
ऋक्षो दृष्ट्वा तु तनयौ बलरूपश्रिया युतौ ।<br>
हर्ष चक्रे सुविपुलं सर्ववानरयूथपः ॥ २,७.२१६ ॥<br>
सोऽब्यषिञ्चत्सुतं ज्येष्ठं वालिनं हेममालिनम् ।<br>
अभिषिक्तस्ततो वाली सुग्रीवानुगतो बली ॥ २,७.२१७ ॥<br>
कारयामास राज्यं च दिवि देवेश्वरो यथा ।<br>
सुषेणास्य सुता चापि भार्या तस्य महात्मनः ॥ २,७.२१८ ॥<br>
तारा नाम महाप्राज्ञा ताराधिपनिभानना ।<br>
सुषुवे सापि तनयमङ्गदं कनकाङ्गदम् ॥ २,७.२१९ ॥<br>
अङ्गदस्यापि तनयो जातो भीमपरा क्रमः ।<br>
मैन्दस्य च्येष्ठकन्यायां ध्रुवो नाम महायशाः ॥ २,७.२२० ॥<br>
सुग्रीवस्य रुमा भार्या पनसस्य सुता शुभा ।<br>
तस्यापि च सुता जातास्त्रयः परमकीर्त्तयः ॥ २,७.२२१ ॥<br>
तेषां दारांस्तथासाद्य सुस्वरूपान्बली ततः ।<br>
वालिनः पार्श्वतोऽतिष्ठत्सुग्रीवः सह वानरैः ॥ २,७.२२२ ॥<br>
बहून्वर्षगणानग्रो भ्रात्रा सह यथामरः ।<br>
केसरी कुञ्जरस्याथ सुतां भार्यामविन्दत ॥ २,७.२२३ ॥<br>
अञ्जना नाम सुभागा गत्वा पुंसवने शुचिः ।<br>
पर्युपास्ते च तां वायुर्यौंवनादेव गर्विताम् ॥ २,७.२२४ ॥<br>
तस्यां जातस्तु हनुमान्वायुना जगदायुना ।<br>
ये ह्यन्ये केसरिसुता विख्याता दिवि चेह वै ॥ २,७.२२५ ॥<br>
ज्येष्ठस्तु हनुमांस्तेषां मतिमांस्तु ततः स्मृतः ।<br>
श्रुतिमान्केतुमांश्चैव मतिमान्धृतिमानपि ॥ २,७.२२६ ॥<br>
हनुमद्भ्रातरो ये वै ते दारैः सुप्रतिष्ठताः ।<br>
स्वानरूपैः सुताः पित्रा पुत्रपौत्रसमन्विताः ॥ २,७.२२७ ॥<br>
ब्रह्मचारी च हनुमान्नासौदारैश्च योजितः ।<br>
सर्वलोकानपि रणे यो योद्धुं च समुत्सहेत् ॥ २,७.२२८ ॥<br>
जवे जवे च वितते वैनतेय इवापरः ।<br>
अग्निपुत्रश्च बलवान्नलः परमदुर्ज्जयः ॥ २,७.२२९ ॥<br>
क्षेत्रे कनकबिन्दोस्तु जातो वानरपुङ्गवः ।<br>
तथात्वन्ये महाभागा बलवन्तश्च वानराः ॥ २,७.२३० ॥<br>
सप्रधानास्तु विज्ञेया हरियूथप यूथपाः ।<br>
तारश्च कुसुमश्चैव पनसो गन्धमादनः ॥ २,७.२३१ ॥<br>
रूपश्रीर्विभवश्चैव गवयो विकटः सरः ।<br>
सुषेणः सुधनुश्चैव सुबन्धुः शतदुन्दुभिः ॥ २,७.२३२ ॥<br>
विकचः कपिलो रौद्रः परियात्रः प्रभञ्जनः ।<br>
कुञ्जरः शरभो दंष्ट्री कालमूर्तिर्महासुखः ॥ २,७.२३३ ॥<br>
नन्दः कन्दरसेनश्च नलो वारुणिरेव च ।<br>
चिरवः करवस्ताम्रश्चित्रयोधी रथीतरः ॥ २,७.२३४ ॥<br>
भीमः शतबलिश्चैव कालचक्रोऽनलो नलः ।<br>
यक्षास्यो गहनश्चैव धूम्रः पञ्चरथस्तथा ॥ २,७.२३५ ॥<br>
पारिजातो महादीप्तः सुतपा बलसागरः ।<br>
श्रुतायुर्विजयाकाङ्क्षी गुरुसेवी यथार्थकः ॥ २,७.२३६ ॥<br>
धर्मचेतास्सुहोत्रश्च शालिहोत्रोऽथ सर्पगः ।<br>
पुण्ड्रश्चावरगात्रश्च चारुरूपश्च शतुजित् ॥ २,७.२३७ ॥<br>
विकटः कवटो मैन्दो बिन्दुकारोऽसुरान्तकः ।<br>
मन्त्री भीमरथः संगो विभ्रान्तश्चारुहासवान् ॥ २,७.२३८ ॥<br>
क्षणक्षणामताहारी दृढभक्तिः प्रमर्दनः ।<br>
जाजलिः पञ्चमुकुटो बलबन्धुः समाहितः ॥ २,७.२३९ ॥<br>
पयः कीर्त्तिः शुभः क्षेत्रो बिन्दुकेतुः सहस्रपात् ।<br>
नवाक्षे हरिनेत्रश्च जीमूतोऽथ बलाहकः ॥ २,७.२४० ॥<br>
गजो गवयनामा च सुबाहुश्च गुणाकरः ।<br>
वीरबाहुः कृती कुण्डो कृतकृत्यः शुभेक्षणः ॥ २,७.२४१ ॥<br>
द्विविदः कुमुदो भासः सुमुखः सुरुवुर्वृकः ।<br>
विकटः कवकश्चैव जवसेनो वृषाकृतिः ॥ २,७.२४२ ॥<br>
गवाक्षो नरदेवश्च सुकेतुर्विमलाननः ।<br>
सहस्वारः शुभक्षेत्रः पुष्पध्वंसो विलोहितः ॥ २,७.२४३ ॥<br>
नवचन्द्रो बहुगुणः सप्तहोत्रो मरीचिमान् ।<br>
गोधामा च धनेशश्च गोलाङ्गूलश्च नेत्रवान् ॥ २,७.२४४ ॥<br>
इत्येते हरयः क्रान्ताः प्राधान्येन यथार्थतः ।<br>
बहुत्वान्नामधेयानां न शक्यमभिवर्णितुम् ॥ २,७.२४५ ॥<br>
नागकोटीदशबले एकैकस्य प्रतिष्ठितम् ।<br>
सर्ववानरसैन्यस्य सप्तद्वीपस्थितस्य तु ॥ २,७.२४६ ॥<br>
किष्किन्धामाश्रितो वाली राजासीच्छत्रुतापनः ।<br>
रणे निगूङ्य वामेन भुजेन स महाबलः ॥ २,७.२४७ ॥<br>
विष्टभ्य पार्श्वेसंस्थाप्य रावणन्ध्यानमस्थितः ।<br>
मौहूर्तिकीं गतिं गत्वा चतुः परशर्वानुपस्पृशन् ॥ २,७.२४८ ॥<br>
समुद्रं दक्षणं पूर्वपश्चिमं च तथोत्तरम् ।<br>
मनोवायुगतिर्भूत्वा वाली व्यपगतक्रमः ॥ २,७.२४९ ॥<br>
स निर्जित्य महावीर्यो रावणं लोकरावणम् ।<br>
वाली बाहुविनिर्मुक्तं विह्वलं नष्टचेतसम् ॥ २,७.२५० ॥<br>
वृक्षमूलप्रदेशे च स्थापयित्वा बलोत्कटः ।<br>
सिच्यांभसा सुशीतेन ह्यापादतलमस्तकात् ॥ २,७.२५१ ॥<br>
स च तं लब्धसंज्ञं च कृत्वा विस्मयमास्थितः ।<br>
उवाच रणचण्डं तं राक्षसेंद्रं कपीश्वरः ॥ २,७.२५२ ॥<br>
भो भो राक्षसाजेन्द्र महेन्द्रसमविक्रम ।<br>
असंख्येयं बलं जित्वा यमं ससचिवं रणे ॥ २,७.२५३ ॥<br>
वरुणं च कुबेरं च शशिनं भास्करं तथा ।<br>
मरुद्गणं तथा रुद्रानादित्यानश्विनौ वसून् ॥ २,७.२५४ ॥<br>
दैतेयान्कालकेयांश्च दानवान्सुमहाबलान् ।<br>
सिद्धांस्तथैव गन्धर्वान्यक्षरक्षोभुजङ्गमान् ॥ २,७.२५५ ॥<br>
पक्षिणां प्रवरांश्चैव ग्रहनक्षत्रतारकाः ।<br>
तथा भूतपिशाचांश्च विवृद्धबलदर्पितान् ॥ २,७.२५६ ॥<br>
मानुषाणां नृपांश्चैव शतशोऽथ सहस्रशः ।<br>
कथमीदृग्गुणो भूत्वा मनोवायुसमो जवे ॥ २,७.२५७ ॥<br>
शक्तोऽसि चालनि मेरोः कृतान्त इव दुर्जयः ।<br>
विद्राव्य सर्वोंल्लोकेषु वीरान्परपुरञ्ज्यः ॥ २,७.२५८ ॥<br>
बलैरशनिकल्पैश्च समीकृत्य च पर्वतान् ।<br>
विक्षोभ्य सागरान्सप्त सप्तकृत्वो महारथः ॥ २,७.२५९ ॥<br>
निर्विकारो जयप्रेप्सुः स्मयमानो बलाद्बली ।<br>
दुर्बलेन मया क्रान्तो वानरेण विशेषतः ॥ २,७.२६० ॥<br>
किमर्थमीदृशं शप्तो बलवानपि दुर्जयः ।<br>
प्रब्रूहि हेतुना केन ब्रह्मन्राक्षसपुङ्गव ॥ २,७.२६१ ॥<br>
अभयं ते मया दत्तं विश्वस्तो भव ते न भीः ।<br>
वयनं वालिनः श्रुत्वा दशग्रीवः प्रतापवान् ॥ २,७.२६२ ॥<br>
उवाच भयसंविग्नः सांत्वपूर्वमिदं वचः ।<br>
असंशयं जिताः सर्वे मया देवासुरा रणे ॥ २,७.२६३ ॥<br>
एवं विधस्तु बलवान्न मयासादितः क्वचित् ।<br>
तदिच्छामि त्वया सार्द्धं सौहृदं भयवर्जितम् ॥ २,७.२६४ ॥<br>
मत्तो भवेन्न ते वीर कदाचिद्वै रणाजिरम् ।<br>
एवमुक्तोऽब्रवीद्वाली भवत्येतद्वचस्तव ॥ २,७.२६५ ॥<br>
समये स्थापयित्वा तु रावणो वालिनं पुरा ।<br>
जगाम लङ्कां सगणः प्रहृष्टेनान्तरात्मना ॥ २,७.२६६ ॥<br>
वाली विजित्य बलवान् पुष्करे राक्षसेश्वरम् ।<br>
आजहार बहून्यज्ञानन्नपानसमावृतान् ॥ २,७.२६७ ॥<br>
दक्षिणाभिः प्रवृद्धाभिः शतशोऽथ सहस्रशः ।<br>
अग्निष्टोमाश्वमेधांश्च राजसूयान्नृमेधकान् ॥ २,७.२६८ ॥<br>
सर्वमेधानपि बहून्सर्वदानसमन्वितान् ।<br>
तर्पयित्वाथ देवांश्च देवेन्द्रंबहुभिस्तथा ॥ २,७.२६९ ॥<br>
ब्रह्माणं तेषयित्वा च हुत्वाग्रिं बहुवार्षिकम् ।<br>
सुग्रीवेण सह भ्रात्रा सुखी भूत्वा यवीयसा ॥ २,७.२७० ॥<br>
राज्यं च पालयित्वा स कपीनामकुतोभयः ।<br>
ब्रह्मण्यो ब्रह्मपरमो धर्मसेतुः क्रियापरः ॥ २,७.२७१ ॥<br>
बहून्वर्षगणान्रेमे सर्वशास्त्रविशारदः ।<br>
यस्य देवमुनिर्गाथां जगौ यज्ञेषु नारदः ॥ २,७.२७२ ॥<br>
न यज्ञहवने दानेजवेनापि पराक्रमे ।<br>
तुल्योऽस्ति त्रिषु लोकेषु वालिनोहेममालिनः ॥ २,७.२७३ ॥<br>
शांशपायन उवाच<br>
अहो महाप्रभा वस्तु महेन्द्रतनयो बली ।<br>
वाली यज्ञसहस्राणां यज्वा परमदुर्जयः ॥ २,७.२७४ ॥<br>
चक्रवर्त्ती महाप्राज्ञे वाली च कथितस्त्वया ।<br>
मार्त डस्य तु नो ब्रूहि कथं मार्त्तण्डता स्मृता ।<br>
निरुक्तमस्य तु विभो याथातथ्येन सुव्रत ॥ २,७.२७५ ॥<br>
सूत उवाच<br>
सृत्यमानेषु भूतेषु प्रजापतिरथ स्वयम् ॥ २,७.२७६ ॥<br>
त्रैलोक्याद्यत्परं तेजस्तदाहृत्यादितेर्त्दृदि ।<br>
प्रवेशायामास तदा योगेन महता वृताः ॥ २,७.२७७ ॥<br>
पूर्वमण्डं तु भगवानस्याश्चक्रे तथोदरे ।<br>
तत्रावर्त्तत गर्भो वै अण्डस्याभ्यन्तरे बली ॥ २,७.२७८ ॥<br>
वर्द्धमानोऽतिमात्रं वै देवा निस्तेजसोऽभवन् ।<br>
सर्वतो निर्मितं ज्ञात्वा गर्भं ते त्दृततेजसः ॥ २,७.२७९ ॥<br>
ऊचुः प्रजापतिं भीता कथं नो भविता त्विदम् ।<br>
बलं तेजोऽस्य भविता निर्मितस्याधिकं विभो ॥ २,७.२८० ॥<br>
नुनं कथं भविष्यामो नूनं नष्टा हि शाश्वत ।<br>
सर्वभूतानि यानीह स्यावराणि चरणि च ॥ २,७.२८१ ॥<br>
तानि दग्धानि न चिराद्भविष्यन्ति न संशयः ।<br>
यदेडे स्थापितं तेजो बलं च द्विजसत्तम ॥ २,७.२८२ ॥<br>
तत्संहर विचिन्त्येह यन्नः श्रेय स्करं भवेत् ।<br>
श्रुतितेजः प्रभावश्च धक्षते सर्वतोंऽजसा ॥ २,७.२८३ ॥<br>
स चिन्तयित्वा भगवान्प्रजापतिरथाक्षिपत् ।<br>
बलं चाण्डे चकाराथ ततस्त्वण्डान्तरे शिशुः ॥ २,७.२८४ ॥<br>
यदण्डं तद्बलं प्राहुर्यत्तेजः स शिशुर्मतः ।<br>
तत्तूदराद्विनिष्क्रान्तं मृतपिण्डोपमं स तु ॥ २,७.२८५ ॥<br>
प्रजापतिस्ततो दृष्ट्वा तदण्डं वै द्विधाकरोत् ।<br>
शकले द्वे समास्थाय स एकस्मिन्नपश्यत ॥ २,७.२८६ ॥<br>
गर्भं दुर्बलभावेन युक्तं तेजोमयं सकृत् ।<br>
तत्समुद्यम्य चोत्थायादिन्युत्संगे निवेद्य च ॥ २,७.२८७ ॥<br>
उवाचादित्यभावच्च यस्मादण्डेन वै स्मृतः ।<br>
तेन मार्त्तण्ड इति वै कथ्यते सविता बुधैः ॥ २,७.२८८ ॥<br>
तेजश्चैवाधिकं तस्मै निर्ममे प्रपितामहः ।<br>
ये ते अण्डकपाले द्वे तद्बलं परमं मतम् ॥ २,७.२८९ ॥<br>
नाभौ पृथग्व्य वस्थाप्य इरावत्यै ददौ प्रभुः ।<br>
उदरे प्रवेशयामास तस्याः स जननेच्छया ॥ २,७.२९० ॥<br>
इरावत्यास्तथा जाताश्चत्वारो लोकसंमताः ।<br>
देवोपवाह्या राजानो हस्तिनो बलवत्तराः ॥ २,७.२९१ ॥<br>
ऐरावणोऽथ कुमुदौ ह्यञ्जनो वामनस्तथ<sup id="cite_ref-1" class="reference"><a href="#cite_note-1">[१]</a></sup>ा ।<br>
उत्तरत्र च वो भूयस्तेषां वक्ष्यामि विस्तरम् ॥ २,७.२९२ ॥</span>
