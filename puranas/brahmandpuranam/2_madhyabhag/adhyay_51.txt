सगर उवाच<br>
कुशलं मम सर्वत्र महर्षे नात्र संशयः ।<br>
यस्य मे त्वमनुध्याता शमं भार्गवसत्तमः ॥ २,५१.१ ॥<br><br>
यस्तथा शिक्षितः पूर्वमस्त्रे शस्त्रे च सांप्रतम् ।<br>
सोऽहं कथमशक्तः स्यां सकलारिविनिग्रहे ॥ २,५१.२ ॥<br><br>
त्वं मे गुरुः सुहृद्दैवं बन्धुर्मित्रं च केवलम् ।<br>
न ह्यन्यमभिजानामि त्वामृते पितरं च मे ॥ २,५१.३ ॥<br><br>
त्वयोपदिष्टेनास्त्रेण सकला भूभृतो मया ।<br>
विजिता यदनुस्मृत्या शक्तिः सा तपसस्तव ॥ २,५१.४ ॥<br><br>
तपसा त्वं जगत्सर्वं पुनासि परिपासि च ।<br>
स्रष्टुं संहर्त्तुमपि च शक्नोष्येव न संशयः ॥ २,५१.५ ॥<br><br>
महाननन्यसामान्यप्रभावस्तपसश्च ते ।<br>
इह तस्यैकदेशोऽपि दृश्यते विस्मयप्रदः ॥ २,५१.६ ॥<br><br>
पश्यसिंहासने बाल्यादुपेत्य मृगपोतकः ।<br>
पिबत्यंभः शनैर्ब्रह्मन्निःशङ्कं ते तपोवने ॥ २,५१.७ ॥<br><br>
धयत्यत्रातिविस्रंभात्कृशापि हरिणी स्तनम् ।<br>
करोति मृगशृङ्गाग्रे गण्डकण्डूयनं रुरुः ॥ २,५१.८ ॥<br><br>
नवप्रसूतां हरिणीं हत्वा वृत्त्यै वनान्तरे ।<br>
व्याघ्री त्वत्तपसावासे सैव पुष्णाति तच्छिशून् ॥ २,५१.९ ॥<br><br>
गजं द्रुतमनुद्रुत्य सिंहो यस्मादिदं वनम् ।<br>
प्रविष्टोऽनुसरन्तौ त्वद्भयादेकत्र तिष्ठतः ॥ २,५१.१० ॥<br><br>
नकुलस्त्वाशुमार्जारमयूरशशपन्नगाः ।<br>
वृकसूकरशार्दूलशरभर्क्षप्लवङ्गमाः ॥ २,५१.११ ॥<br><br>
सृगाला गवयागावो हरिणा महिषास्तथा ।<br>
वनेऽत्र सहजं वैरं हित्वा मैत्रीमुपागताः ॥ २,५१.१२ ॥<br><br>
एवंविधा तपःशक्तिर्लोकविस्मयदायिनी ।<br>
न क्वापि दृश्यते ब्रह्मंस्त्वामृते भुवि दुर्लभा ॥ २,५१.१३ ॥<br><br>
अहं तु त्वत्प्रसादेन विजित्य वसुधामि माम् ।<br>
रिपुभिः सह विप्रर्षे स्वराज्यं समुपागतः ॥ २,५१.१४ ॥<br><br>
वश्यामात्यस्त्रिवर्गेऽपि यथायोग्यकृतादरः ।<br>
त्वयोपदिष्टमार्गेण सम्यग्राज्यमपालयम् ॥ २,५१.१५ ॥<br><br>
एवं प्रवर्त्तमानस्य मम राज्येऽवतिष्ठतः ।<br>
भवद्दिदृक्षा संजाता सापेक्षा भृगुपुङ्गव ॥ २,५१.१६ ॥<br><br>
किं त्वद्य मयि पर्याप्तमनपत्यतयैव मे ।<br>
पितृपिण्डप्रदानेन सह संरक्षणं भुवः ॥ २,५१.१७ ॥<br><br>
तदिदं दुःशमत्यर्थमनिवार्यं मनोगतम् ।<br>
नानयोऽपहर्त्तां लोकंऽस्मिन्ममेति त्वामुपागतः ॥ २,५१.१८ ॥<br><br>
इत्युक्तः सगरेणाथ स्थित्वा सोऽतर्मनाः क्षणम् ।<br>
उवाच भगवानौर्वः सनिदेशमिदं वचः ॥ २,५१.१९ ॥<br><br>
नियम्य सह भार्याभ्यां किञ्चित्कालमिहावस ।<br>
अवाप्स्यति ततोऽभीष्टं भवान्नात्र विचारमा ॥ २,५१.२० ॥<br><br>
स च तत्रावसत्प्रीतस्तच्छुश्रूषापरायमः ।<br>
पत्नीभ्यां सह धर्मात्मा भक्तियुक्तश्चिरं तदा ॥ २,५१.२१ ॥<br><br>
राजपत्न्यौ च ते तस्य सर्वकालमतन्द्रिते ।<br>
मुनेरतनुतां प्रीतिं विनयाचारभक्तिभिः ॥ २,५१.२२ ॥<br><br>
भक्त्या शुश्रूषया चैव तयोस्तुष्टो महामुनिः ।<br>
राजपत्न्यौ समाहूय इदं वचनम ब्रवीत् ॥ २,५१.२३ ॥<br><br>
भवत्यौ वरमस्मत्तो व्रियतां काममीप्सितम् ।<br>
दास्यामि तं न संदेहो यद्यपि स्यात्सुदुर्ल्लभम् ॥ २,५१.२४ ॥<br><br>
ततः प्रणम्यशिरसा तेऽप्युभे तं महामुनिम् ।<br>
ऊचतुर्भगवान्पुत्रान्कामयावेति सादरम् ॥ २,५१.२५ ॥<br><br>
ततस्ते भगवानाह भवतीभ्यां मया पुनः ।<br>
राज्ञश्चप्रियकामेन वरो दत्तोऽयमीप्सितः ॥ २,५१.२६ ॥<br><br>
पुत्रवत्यौ महाभागे भवत्यौ मत्प्रसादतः ।<br>
भवेतां ध्रुवमन्यच्च श्रूयतां वचनं मम ॥ २,५१.२७ ॥<br><br>
पुत्रो भविष्यत्येकस्यामेकः सोऽनतिधार्मिकः ।<br>
तथापि तस्य कल्पान्तं संभूतिश्च भविष्यति ॥ २,५१.२८ ॥<br><br>
षष्टिः पुत्रसहस्राणामपरस्यां च जायते ।<br>
अकृतार्थाश्च ते सर्वे विनङ्क्ष्यन्त्यचिरादिव ॥ २,५१.२९ ॥<br><br>
एवंविधगुणेपेतो वरौ दत्तौ मया युवाम् ।<br>
अभीप्सितं तु यद्यस्याः स्वेच्छया तत्प्रकीर्त्यताम् ॥ २,५१.३० ॥<br><br>
एवमुक्ते तु मुनिना वैदर्भ्यान्वयवर्द्धनम् ।<br>
वरयामास तनयं पुत्रानन्यास्तथा परा ॥ २,५१.३१ ॥<br><br>
इति दत्त्वा वरं राज्ञे सगराय महामुनिः ।<br>
सभार्यामनुमान्यैनं विससर्ज पुरीं प्रति ॥ २,५१.३२ ॥<br><br>
मुनिना समनुज्ञातः कृत कृत्यो महीपतिः ।<br>
रथमारुह्य वेगेन सप्रियः प्रययौ पुरीम् ॥ २,५१.३३ ॥<br><br>
स प्रविश्य पुरीं रम्यां त्दृष्टपुष्टजनावृताम् ।<br>
आनन्दितः पौरजनै रेमे परमया मुदा ॥ २,५१.३४ ॥<br><br>
एतस्मिन्नेव काले तु राजपत्न्यावुभे नृप ।<br>
राज्ञे प्रावोचतां गर्भं मुदा परमया युते ॥ २,५१.३५ ॥<br><br>
ववृधे च तयोर्गर्भः शुक्लपक्षे यथोडुराट् ।<br>
सह संतोषसंपत्त्या पित्रोः पौरजनस्य च ॥ २,५१.३६ ॥<br><br>
संपूर्णे तु ततः काले मुहूर्ते केशिनीशुभे ।<br>
असूयताग्निगर्भाभं कुमारममितद्युतिम् ॥ २,५१.३७ ॥<br><br>
जातकर्मादिकं तस्य कृत्वा चैव यथाविधि ।<br>
असमञ्चस इत्येव नाम तस्या करोन्नृपः ॥ २,५१.३८ ॥<br><br>
सुमतिश्चापि तत्काले गर्भालाबमसूयत ।<br>
संप्रसूतं तु तं त्यक्तं दृष्ट्वा राजाकरोन्मनः ॥ २,५१.३९ ॥<br><br>
तज्ज्ञात्वा भगवानौर्वस्तत्रागच्छद्यदृच्छया ।<br>
सम्यक्संभावितो राज्ञा तमुवाच त्वरान्वितः ॥ २,५१.४० ॥<br><br>
गर्भालाबुरयं राजन्न त्यक्तुं भवतार्हति ।<br>
पुत्राणां षष्टिसाहस्रबीजभूतो यतस्तव ॥ २,५१.४१ ॥<br><br>
तस्मात्तत्सकलीकृत्य घृतकुंभेषु यत्नतः ।<br>
निःक्षिप्य सपिधानेषु रक्षणीयं पृथक्पृथक् ॥ २,५१.४२ ॥<br><br>
सम्यगेवं कृते राजन्भवतो मत्प्रसादतः ।<br>
यथोक्तसंख्या पत्राणां भविष्यति न संशयः ॥ २,५१.४३ ॥<br><br>
काले पूर्णे ततः कुम्भान्भित्त्वा निर्यान्ति ते पृथक् ।<br>
एवं ते षष्टिसाहस्रं पुत्राणां जायते नृप ॥ २,५१.४४ ॥<br><br>
इत्युक्त्वा भगवानौर्वस्तत्रैवान्तरधाद्विभुः ।<br>
राजा च तत्तथा चक्रे यथौर्वेण समीरितम् ॥ २,५१.४५ ॥<br><br>
ततः संवत्सरे पूर्णे घृतकुंभात्क्रमेण ते ।<br>
भित्त्वाभित्त्वा पुनर्जज्ञुः सहसैवानुवासरम् ॥ २,५१.४६ ॥<br><br>
एवं क्रमेण संजातास्तनयास्ते महीपते ।<br>
ववृधुः संघशो राजन्षष्टिसाहस्रसंख्याया ॥ २,५१.४७ ॥<br><br>
अपृथग्धर्मचरणा महाबलपराक्रमाः ।<br>
बभूवुस्ते दुराधर्षाः क्रूरात्मानो विशेषतः ॥ २,५१.४८ ॥<br><br>
स नातिप्रीतिमांस्तेषु राजा मतिमतां वरः ।<br>
केशिनीतनयं त्वेकं बहुमान सुतं प्रियम् ॥ २,५१.४९ ॥<br><br>
विवाहं विधिवत्तस्मै कारयामास पार्थिवः ।<br>
सचाप्यानन्दयामास स्वगुणैः सुहृदोऽखिलान् ॥ २,५१.५० ॥<br><br>
एवं प्रवर्त मानस्य केशिनीतनयस्य तु ।<br>
अजायत सुतः श्रीमानंशुमानिति विश्रुतः ॥ २,५१.५१ ॥<br><br>
स बाल्य एव मतिमानुदारैः स्वगुणैर्भृशम् ।<br>
प्रीणयामास सुत्दृदः स्वपितामहमेव च ॥ २,५१.५२ ॥<br><br>
एतस्मिन्नन्तरे राज्ञस्तस्य पुत्रोऽसमञ्जसः ।<br>
आविष्टो नष्टचेष्टोऽभूत्स पिशाचेन केन चित् ॥ २,५१.५३ ॥<br><br>
स तु कश्चिदभूद्वैश्यः पूर्वजन्मनि धर्मवित् ।<br>
कस्याचिद्विषये राज्ञः प्रभूतधनधान्यवान् ॥ २,५१.५४ ॥<br><br>
स कदाचिदरण्येषु विचरन्निधिमुत्तमम् ।<br>
दृष्ट्वा ग्रहीतुमारेभे वणिग्लोभवरिप्लुतः ॥ २,५१.५५ ॥<br><br>
ततस्तद्रक्षकोऽभ्येत्य पिशाचः प्राह तं तदा ।<br>
क्षुधितोऽहं चिरादस्मिन्निवसन्निधिपालकः ॥ २,५१.५६ ॥<br><br>
तस्मात्तत्परिहाराय मम दत्त्वा गवामिषम् ।<br>
कामतः प्रतिगृह्णीष्व निधिमेनं ममाज्ञया ॥ २,५१.५७ ॥<br><br>
सतस्मै तत्परिश्रुत्य दास्यामीति गवामिषम् ।<br>
आदत्त च निधिं तं तु पिशाचेनानुमोदितः ॥ २,५१.५८ ॥<br><br>
न प्रादाच्च ततो मौढ्यात्तस्मै यत्तत्प्रतिश्रुतम् ।<br>
प्रतिश्रुताप्रदानोत्थरोषं न श्रद्दधे नृप ॥ २,५१.५९ ॥<br><br>
तमेवं सुचिरं कालं प्रतीक्ष्याशनकाङ्क्षया ।<br>
अपनीतधनः सोऽपि ममार व्यथितः क्षुधा ॥ २,५१.६० ॥<br><br>
वैश्योऽपि बालो मरणं संप्राप्य सगरस्य तु ।<br>
बभूव काले केशिन्यां तनयोऽन्वयवर्द्धनः ॥ २,५१.६१ ॥<br><br>
अशरीरः पिशाचेऽपि पूर्ववैरमनुस्मरन् ।<br>
वायुभूतोऽविशद्देहं राजपुत्रस्य भूपते ॥ २,५१.६२ ॥<br><br>
तेनाविष्टस्ततः सोऽपि क्रूरचित्तोऽभवत्तदा ।<br>
मतिविभ्रंशमासाद्य मुहुस्तेन बलात्कृतः ॥ २,५१.६३ ॥<br><br>
असमञ्जसत्वं नगरे चक्रे सोऽपि नृशंसवत् ।<br>
बालांश्च यूनः स्थविरान्योषितश्च सदा खलः ॥ २,५१.६४ ॥<br><br>
हत्वाहत्वा प्रचिक्षेप सरय्वामतिनिर्दयः ।<br>
ततः पौरजनाः सर्वे दृष्ट्वा तस्य कदर्यताम् ॥ २,५१.६५ ॥<br><br>
बहुशो निकृतास्तेन गत्वा राज्ञे व्यजिज्ञापन् ।<br>
राजा च तदुपश्रुत्य तमाहूय प्रयत्नतः ॥ २,५१.६६ ॥<br><br>
वारयामास बहुधा दुःखेन महतान्वितः ।<br>
बहुशः प्रतिषिद्धोऽपि पित्रा तेन महात्मना ॥ २,५१.६७ ॥<br><br>
जले तप्ते च संतप्ताः संबभूवुर्यथा यवाः ।<br>
नाशकत्तं यदा पापाद्विनिवर्त्तयितुं नृपः ॥ २,५१.६८ ॥<br><br>
लोकापवादभीरुत्वाद्विषयानत्यजत्तदा ॥ २,५१.६९ ॥<br><br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सगरचरितेऽसमञ्जसत्यागो नामैकपञ्चाशत्तमोऽध्यायः ॥ ५१॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
