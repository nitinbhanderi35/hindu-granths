<span style="font-size: 14pt; line-height: 200%">ऋषय ऊचु ।<br>
देवानां दानवानां च दैत्यानां चैव सर्वशः ।<br>
उत्पत्तिं विस्तरेणैव ग्रूहि वैवस्वतेंऽतरे ॥ २,३.१ ॥<br>
सूत उवाच<br>
धर्म्मस्यैव प्रवक्ष्यामि निसर्गन्तं निबोधत ।<br>
अरुन्धतीवसुर्जामालंबा भानुर्मरुत्वती ॥ २,३.२ ॥<br>
संकल्पा च मुहूर्त्ता च साध्या विश्वा तथैव च ।<br>
धर्मस्य पत्न्यो दश ता दक्षः प्राचेतसो ददौ ॥ २,३.३ ॥<br>
साध्यापुत्रास्तु धर्मस्य साध्या द्वादशजज्ञिरे ।<br>
देवेभ्यस्तान्परान्देवान्दैवज्ञाः परिचक्षते ॥ २,३.४ ॥<br>
ब्राह्मणा वै मुखात्सृष्टा जया देवाः प्रजेप्सया ।<br>
सर्वे मन्त्रशरीरस्ते समृता मन्वन्तरेष्विह ॥ २,३.५ ॥<br>
दर्शश्च पौर्णमासश्च बृहद्यच्च रथन्तरम् ।<br>
वित्तिश्चैव विवित्तिश्च आकूतिः कूतिरेव च ॥ २,३.६ ॥<br>
विज्ञाता चैव विज्ञातो मनो यज्ञस्तथैव च ।<br>
नामान्येतानि तेषां वै यज्ञानां प्रथितानि च ॥ २,३.७ ॥<br>
ब्रह्मशापेन तेजाताः पुनः स्वायंभुवे जिताः ।<br>
स्वारोचिषे वै तुषिताः सत्यश्चैवोत्तमे पुनः ॥ २,३.८ ॥<br>
तामसे हरयो नाम वैकुण्ठा रेवतान्तरे ।<br>
ते साध्याश्चाक्षुषे नाम्ना छन्दजा जज्ञिरे सुराः ॥ २,३.९ ॥<br>
धर्मपुत्रा महाभागाः साध्या ये द्वादशामराः ।<br>
पूर्वं समनुसूयन्ते चाक्षुषस्यान्तरे मनोः ॥ २,३.१० ॥<br>
स्वारोचिषेंऽतरेऽतीता देवा ये वै महौजसः ।<br>
तुषिता नाम तेऽन्योन्यमूचुर्वै चाक्षुषेंऽतरे ॥ २,३.११ ॥<br>
किञ्चिच्छिष्टे तदा तस्मिन्देवा वै तुषिताब्रुवन् ।<br>
एतामेव महाभागां वयं साध्यां प्रविश्य वै ॥ २,३.१२ ॥<br>
मन्वन्तरे भविष्यामस्तन्नः श्रेयो भविष्यति ।<br>
एवमुक्त्वा तु ते सर्वे चाक्षुषस्यान्तरे मनोः ॥ २,३.१३ ॥<br>
तस्यां द्वादश संभूता धर्मात्स्वायंभुवात्पुनः ।<br>
नरनारायणो तत्र जज्ञाते पुनरेव हि ॥ २,३.१४ ॥<br>
विपश्चिदिन्द्रो यश्चाभूत्तथा सत्यो हरिश्च तौ ।<br>
स्वारोचिषेंऽतरे पूर्वमास्तां तौ तुषितासुतौ ॥ २,३.१५ ॥<br>
तुषितानां तु साध्यात्वे नामान्येतानि चक्षते ।<br>
मनोऽनुमन्ता प्राणश्च नरोऽपानश्च वीर्यवान् ॥ २,३.१६ ॥<br>
वितिर्नयो हयश्चैव हंसो नारायणस्तथा ।<br>
विभुश्चापि प्रभुश्चापि साध्या द्वादश जज्ञिरे ॥ २,३.१७ ॥<br>
स्वायंभुवैंऽतरे पूर्वं ततः स्वारो चिषे पुनः ।<br>
नामान्यासन्पुनस्तानि तुषितानां निबोधत ॥ २,३.१८ ॥<br>
प्राणापानावुदानश्च समानो व्यान एव च ।<br>
चक्षुः श्रोत्रं रसो घ्राणं स्पर्शो बुद्धिर्मनस्तथा ॥ २,३.१९ ॥<br>
नामान्येतानि वै पूर्वं तुषितानां स्मृतानि च ।<br>
वसोस्तु वसवः पुत्राः साध्यानामनुजाः स्मृताः ॥ २,३.२० ॥<br>
धरो ध्रुवश्च सोमश्च आयुश्चैवानलोऽनिलः ।<br>
प्रत्यूषश्च प्रभासश्च वसवोऽष्टौ प्रकीर्तिताः ॥ २,३.२१ ॥<br>
धरस्य पुत्रो द्रविणो हुतहव्यो रजस्तथा ।<br>
ध्रुवपुत्रोऽभवत्तात कालो लोकाप्रकालनः ॥ २,३.२२ ॥<br>
सोमस्य भगवान्वर्चा बुधश्च ग्रहबौधनः ।<br>
धरोर्मी कलिलश्चैव पञ्च चन्द्रमसः सुताः ॥ २,३.२३ ॥<br>
आयस्य पुत्रो वैतण्ड्यः शमः शान्तस्तथैव च ।<br>
स्कन्दः सनत्कुमारश्च जज्ञे पादेन तेजसः ॥ २,३.२४ ॥<br>
अग्नेः पुत्रं कुमारं तु स्वाहा जज्ञे श्रिया वृतम् ।<br>
तस्य शाखो विशाखश्च नैगमेयश्च प्रष्टजाः ॥ २,३.२५ ॥<br>
अनिलस्य शिवा भार्या तस्याः पुत्रो मनोजवः ।<br>
अविज्ञान गतिश्चैव द्वौ पुत्रावनिलस्य च ॥ २,३.२६ ॥<br>
प्रत्यूषस्य विदुः पुत्रमृषिं नाम्नाथ देवलम् ।<br>
द्वौ पुत्रौ देवलस्यापि क्षमावन्तौ मनीषिणौ ॥ २,३.२७ ॥<br>
बृहस्पतेश्तु भगिनी भुवना ब्रह्मवादिनी ।<br>
योगसिद्धा जगत्कृत्स्नमशक्ता चरति स्म ह ॥ २,३.२८ ॥<br>
प्रभासस्य तु भार्या सा वसूनामष्टमस्य ह ।<br>
विश्वकर्मा सुतस्तस्याः प्रजापतिपतिर्विभुः ॥ २,३.२९ ॥<br>
विश्वेदेवास्तु विश्वाया जज्ञिरे दश विश्रुताः ।<br>
क्रतुर्दक्षः श्रवः सत्यः कालः मुनिस्तथा ॥ २,३.३० ॥<br>
पुरूरवो मार्द्रवसो रोचमानश्च ते दश ।<br>
धर्मपुत्राः सुरा एते विश्वायां जज्ञिरे शुभाः ॥ २,३.३१ ॥<br>
मरुत्वत्यां मरुत्वन्तो भानवो भानुजाः स्मृताः ।<br>
मुहूर्ताश्च मुहूर्ताया घोषलंबा ह्यजायत ॥ २,३.३२ ॥<br>
संकल्पायां तु संजज्ञे विद्वान्संकल्प एव तु ।<br>
नव वीथ्यस्तु जामायाः पथत्रयमुपाश्रिताः ॥ २,३.३३ ॥<br>
पृथिवी विषयं सर्वमरुन्धत्यामजायत ।<br>
एष सर्गः समाख्यातो विद्वान्धर्मस्य शाश्वतः ॥ २,३.३४ ॥<br>
मुहूर्ताश्चैव तिथ्याश्च प्रतिभिः सह सुव्रताः ।<br>
नामतः संप्रवक्ष्यामि ब्रुवतो मे निबोधत ॥ २,३.३५ ॥<br>
अहोरात्रविभागश्च नक्षत्राणि समाश्रितः ।<br>
मुहुर्त्ताः सर्वनक्षत्रा अहोरात्रभिदस्तथा ॥ २,३.३६ ॥<br>
अहोरात्रकलानां तु षडशीत्यधिकाः स्मृताः ।<br>
रवेर्गति विशेषेण सर्वर्त्तुषु च नित्यशः ॥ २,३.३७ ॥<br>
ततो वेदविदश्चैतां गतिमिच्छन्ति पर्वसु ।<br>
अविशेषेषु कालेषु ज्ञेयः सवितृमानतः ॥ २,३.३८ ॥<br>
रौद्रः सार्पस्तथा मैत्रः पित्र्यो वासव एव च ।<br>
आप्योऽथ वैश्वदेवश्च ब्राह्मो मध्याह्नसंश्रितः ॥ २,३.३९ ॥<br>
प्राजापत्यस्तथैवेन्द्र इन्द्राग्नी निरृतिस्तथा ।<br>
वारुणश्च यथार्यम्णो भगश्चापि दिनश्रिताः ॥ २,३.४० ॥<br>
एते दिनमुहूर्ताश्च दिवाकरविनिर्मिताः ।<br>
शङ्कुच्छाया विशेषेण वेदितव्याः प्रमाणतः ॥ २,३.४१ ॥<br>
अजैकपादहिर्बुध्न्यः पूषाश्वियमदेवताः ।<br>
आग्नेयश्चापि विज्ञेयः प्राजापत्यस्तथैव च ॥ २,३.४२ ॥<br>
सौम्यश्चापि तथादित्यो बार्हस्पत्यश्च वैष्मवः ।<br>
सावित्रश्च तथा त्वाष्ट्रो वायव्यश्चेति संग्रहः ॥ २,३.४३ ॥<br>
एते रात्रेर्मुहूर्त्ताः स्युः क्रमोक्ता दश पञ्च च ।<br>
इन्दोर्गत्युदया ज्ञेया नाडिका आदितस्तथा ॥ २,३.४४ ॥<br>
कालावस्थास्त्विमास्त्वेते मुहूर्त्ता देवताः स्मृताः ।<br>
सर्वग्रहाणां त्रीण्येव स्थानानि विहितानि च ॥ २,३.४५ ॥<br>
दक्षिणोत्तरमध्यानि तानि विद्याद्यथाक्रमम् ।<br>
स्थानं जारद्गवं सध्ये तथैरावतमुत्तरम् ॥ २,३.४६ ॥<br>
वैश्वानरं दक्षिणतो निर्दिष्टमिह तत्त्वतः ।<br>
अश्विनी कृत्तिका याम्यं नागवीथीति विश्रुता ॥ २,३.४७ ॥<br>
ब्राह्मं सौम्यं तथार्द्रा च गजवीथीति शब्दिता ।<br>
पुष्याश्लेषे तथादित्यं वीथी चैरावती मता ॥ २,३.४८ ॥<br>
तिस्रस्तु विथयो ह्येता उत्तरो मार्ग उच्यते ।<br>
पूर्वोत्तरे च फल्गुन्यौ मघा चैवार्षभी स्मृता ॥ २,३.४९ ॥<br>
हस्तश्चित्रा तथा स्वाती गोवीथीति तु शब्दिता ।<br>
ज्येष्ठा विशाखानुराधा वीथी जारद्गवी मता ॥ २,३.५० ॥<br>
एतास्तु वीथयस्तिस्रो मध्यमो मार्ग उच्यते ।<br>
मूलं पूर्वोत्तराषाढे अजवीथ्याभिशब्दिते ॥ २,३.५१ ॥<br>
श्रवणं च धनिष्ठा च मार्गी शतभिषक्तथा ।<br>
वैश्वानरी भाद्रपदे रेवती चैव कीर्त्तिता ॥ २,३.५२ ॥<br>
एतास्तु वीथयस्तिस्रो दक्षिणे मार्ग उच्यते ।<br>
अष्टाविशति याः कन्या दक्षः सोमाय ता ददौ ॥ २,३.५३ ॥<br>
सर्वा नक्षत्रनाम्न्यस्ता ज्यौतिषे परिकीर्त्तिताः ।<br>
तासामपत्यान्यभवन्दीप्तयोऽमिततेजसः ॥ २,३.५४ ॥<br>
यास्तु शेषास्तदा कन्याः प्रतिजग्राह कश्यपः ।<br>
चतुर्दशा महाभागाः सर्वास्ता लोकमातरः ॥ २,३.५५ ॥<br>
अदितिर्दितिर्दनुः काष्ठारिष्टानायुः खशा तथा ।<br>
सुरभिर्विनता ताम्रा मुनिः क्रोधवशा तथा ॥ २,३.५६ ॥<br>
कद्रूर्माता च नागानां प्रजास्तासां निबोधत ।<br>
स्वायंभुवेऽन्तरे तात ये द्वादश सुरोत्तमाः ॥ २,३.५७ ॥<br>
वैकुण्ठा नाम ते साध्या बभूवुश्चाक्षुषेंऽतरे ।<br>
उपस्थितेंऽतरे ह्यस्मिन्पुनर्वैवस्वतस्य ह ॥ २,३.५८ ॥<br>
आराधिता आदित्या ते समेत्योचुः परस्परम् ।<br>
एतामेव महाभागामदितिं संप्रविश्य वै ॥ २,३.५९ ॥<br>
वैवस्वतेंऽतरे ह्यस्मिन्योगादर्द्धेन तेजसा ।<br>
गच्छेम पुत्रतामस्यास्तन्नः श्रेयो भविष्यति ॥ २,३.६० ॥<br>
एवमुक्त्वा तु ते सर्वे वर्त्तमानेंऽतरे तदा ।<br>
जज्ञिरे द्वादशादित्या मारीयात्कश्यपात्पुनः ॥ २,३.६१ ॥<br>
शतक्रतुश्च विष्णुश्च जज्ञाते पुनरेव हि ।<br>
वैवस्वतेंऽतरे ह्यस्मिन्नरनारायणौ तदा ॥ २,३.६२ ॥<br>
तेषामपि हि देवानां निधनोत्पत्तिरुच्यते ।<br>
यथा सूर्यस्य लोकेऽस्मिन्नुदयास्तमयावुभौ ॥ २,३.६३ ॥<br>
दृष्टानुश्रविके यस्मात्सक्ताः शब्दादिलक्षणे ।<br>
अष्टात्मकेऽणिमाद्ये च तस्मात्ते जज्ञिरे सुराः ॥ २,३.६४ ॥<br>
इत्येष विषये रागः संभूत्याः कारणं स्मृतम् ।<br>
ब्रह्मशापेन संभूता जयाः स्वायंभुवे जिताः ॥ २,३.६५ ॥<br>
स्वारोचिषे वै तुषिताः सत्यश्चैवोत्तमे पुनः ।<br>
तामसे हरयो देवा जाताश्चा रिष्टवे तु वै ॥ २,३.६६ ॥<br>
वैकुण्ठाश्चाश्रुषे साध्या आदित्याः सप्तमे पुनः ।<br>
धातार्यमा च मित्रश्च वरुणोंऽशो भगस्तथा ॥ २,३.६७ ॥<br>
इन्द्रो विवस्वान्पूषा च पर्जन्यो दशमः स्मृतः ।<br>
ततस्त्वष्टा ततो विष्णुरजघन्यो जघन्यजः ॥ २,३.६८ ॥<br>
इत्येते द्वादशादित्याः कश्यपस्य सुता विभोः ।<br>
सुरभ्यां कश्यपाद्रुद्रा एकादश विजज्ञिरे ॥ २,३.६९ ॥<br>
महादेवप्रसादेन तपसा भाविता सती ।<br>
अङ्गारकं तथा सर्पं निरृतिं सदसत्पतिम् ॥ २,३.७० ॥<br>
अजैकपादहिर्बुध्न्यौ द्वावेकं च ज्वरं तथा ।<br>
भुवनं चेश्वरं मृत्युं कपालीति च विश्रुतम् ॥ २,३.७१ ॥<br>
देवानेकादशैतांस्तु रुद्रांस्त्रिभुवनेश्वरान् ।<br>
तपसोग्रेण महता सुरभिस्तानजीजनत् ॥ २,३.७२ ॥<br>
ततो दुहितरावन्ये सुरभिर्देव्यजायत ।<br>
रोहिणी चैव सुभगां गान्धवी च यशस्विनीम् ॥ २,३.७३ ॥<br>
रोहिण्या जज्ञिरे कन्याश्चतस्रो लोकविश्रुताः ।<br>
सुरूपा हंसकाली च भद्रा कामदुघा तथा ॥ २,३.७४ ॥<br>
सुषुवे गाः कामदुघा सुरूपा तनयद्वयम् ।<br>
हंसकाली तु महिषान्भद्रायास्त्वविजातयः ॥ २,३.७५ ॥<br>
विश्रुतास्तु महाभागा गान्धर्व्या वाजिनः सुताः ।<br>
उच्चैःश्रवादयो जाताः खेचरास्ते मनोजवाः ॥ २,३.७६ ॥<br>
श्वेताः शोणाः पिशङ्गास्च सारङ्गा हरि तार्जुनाः ।<br>
उक्ता देवोपवाह्यास्ते गान्धर्वियोनयो हयाः ॥ २,३.७७ ॥<br>
भूयो जज्ञे सुरभ्यास्तु श्रीमांश्चन्द्रप्रभो वृषः ।<br>
स्रग्वी ककुद्मान्द्युतिमा नमृतालयसंभवः ॥ २,३.७८ ॥<br>
सुरभ्यनुमते दत्तो ध्वजो माहेश्वरस्तु सः ।<br>
इत्येते कश्यपसुता रुद्रादित्याः प्रकीर्त्तिताः ॥ २,३.७९ ॥<br>
धर्मपु पुत्राः स्मृताः साध्या विश्वे च वसवस्तथा ।<br>
यथेन्धनवशाद्वह्निरेकस्तु बहुधा भवेत् ॥ २,३.८० ॥<br>
भवत्येकस्तथा तद्वन्मूर्त्तीनां स पिता महः ।<br>
एको ब्रह्मान्तकश्चैव पुरुषश्चैति तत्र यः ॥ २,३.८१ ॥<br>
एकस्यैताः स्मृतास्तिस्रस्तनवस्तु स्वयंभुवः ।<br>
ब्राह्मी च पौरुषी चैव कालाख्या चेति ताः स्मृताः ॥ २,३.८२ ॥<br>
या तत्र राजसी तस्य तनुः सा वै प्रजाकरी ।<br>
मता सा या तु कालाख्या प्रजाक्षयकरी तु सा ॥ २,३.८३ ॥<br>
सात्त्विकी पौरुषी या तु सा तनुः पालिका स्मृता ।<br>
राजसी ब्रह्मणो या तु मारीचः कश्यपोऽभवत् ॥ २,३.८४ ॥<br>
तामसी चान्तकृद्या तु तदंशो विष्णुरुच्यते ॥ २,३.८५ ॥<br>
त्रैलोक्ये ताः स्मृतास्तिस्रस्तनवो वै प्रजाकरी ।<br>
मता सा या तु कालाख्या प्रजाक्षयकरी तु सा ॥ २,३.८६ ॥<br>
सृजत्यथानुगृह्णाति तथा संहरति प्रजाः ।<br>
एवमेताः स्मृतास्तिस्रस्तनवो हि स्वयंभुवः ॥ २,३.८७ ॥<br>
प्राजापत्या च रौद्रा च वैष्णवी चेति तास्त्रिधा ।<br>
एतास्तन्वः स्मृता देवा धर्मशास्त्रे पुरातने ॥ २,३.८८ ॥<br>
सांख्ययोगरतैर्धीरैः पृथगेकार्थदर्शिभिः ।<br>
अभिजातिप्रभावज्ञैर्मुनिभिस्तत्त्वदर्शिभिः ॥ २,३.८९ ॥<br>
एकत्वेन पृथक्त्वेन तासु भिन्नाः प्रजास्त्विमाः ।<br>
इदं परमिदं नेति ब्रुवते भिन्नदर्शिनः ॥ २,३.९० ॥<br>
ब्रह्माणां कारणं के चित्केचिदाहुः प्रजापतिम् ।<br>
केचिद्भवं परत्वेन प्राहुर्विष्णुं तथापरे ॥ २,३.९१ ॥<br>
अभिज्ञानेन संभूताः सक्तारिष्टविचेतसः ।<br>
सत्त्वं कालं च देशं च कार्यं चावेक्ष्य कर्म च ॥ २,३.९२ ॥<br>
कारणं तु स्मृता ह्येते नानार्थेष्विह देवताः ।<br>
एकं प्रशंसमानस्तु सर्वानेवप्रशसति ॥ २,३.९३ ॥<br>
एकं निन्दति यस्त्वेषां सर्वानेव स निन्दति ।<br>
न प्रद्वेषस्ततः कार्यो देवतासु विजानता ॥ २,३.९४ ॥<br>
न शक्या ईश्वराज्ञातुमैश्वर्येण व्यवस्थिताः ।<br>
एकत्वात्स त्रिधा भूत्वा संप्रमोहयति प्रजाः ॥ २,३.९५ ॥<br>
एतेषां वै त्रयाणां तु विचिन्वन्त्यन्तरं जनाः ।<br>
जिज्ञासवः परीहन्ते सक्ता दुष्टा विचेतसः ॥ २,३.९६ ॥<br>
इदं परमिदं नेति संरंभाद्भिन्नदर्शिनः ।<br>
यातुधाना विशेषा ये पिशाचाश्चैव नान्तरम् ॥ २,३.९७ ॥<br>
एकः स तु पृथक्त्वेन स्वयं भूत्वा च तिष्ठति ।<br>
गुणमात्रात्मिकाभिस्तु तनुभिर्मोहयन्प्रजाः ॥ २,३.९८ ॥<br>
तेष्वेकं यजते यो वै स तदा यजते त्रयम् ।<br>
तस्माद्देवास्त्रयो ह्येते नैरन्तर्येणधिष्टताः ॥ २,३.९९ ॥<br>
तस्मात्पृथक्त्वमेकत्वं संख्या संख्ये गतागतम् ।<br>
अल्पत्वं वा बहुत्वं वा तेषु को ज्ञातुमर्हति ॥ २,३.१०० ॥<br>
तस्मात्सृष्ट्वानुगृह्णति ग्रसते चैव सर्वशः ।<br>
गुणात्मकत्ववै कल्पये तस्मादेकः स उच्यते ॥ २,३.१०१ ॥<br>
रुद्रं ब्रह्माणमिन्द्रं च लोकपालानृषीन्मनून् ।<br>
देवं तमेकं बहुधा प्राहुर्नारायणं द्विजाः ॥ २,३.१०२ ॥<br>
प्राजापत्या च रौद्री च तनुर्या चैव वैष्णवी ।<br>
मन्वन्तरेषु वै तिस्र आवर्त्तन्ते पुनः पुनः ॥ २,३.१०३ ॥<br>
क्षेत्रज्ञा अपि चान्येऽस्य विभोर्जायन्त्यनुग्रहात् ।<br>
तेजसा यशसा बुद्ध्या श्रुतेन च बलेन च ॥ २,३.१०४ ॥<br>
जायन्ते तत्समाश्चैव तानपीमान्निबोधत ।<br>
राजस्या ब्रह्मणोंऽशेन मारीचः कश्यपोऽभवत् ॥ २,३.१०५ ॥<br>
तामस्यास्तस्य चांशेन कालो रुद्रः स उच्यते ।<br>
सात्त्विक्याश्च तथांशेन यज्ञो विष्णुरजा यत ॥ २,३.१०६ ॥<br>
त्रिषु कालेषु तस्यैता ब्रह्ममस्तनवो द्विजाः ।<br>
मन्वन्तरेष्विह स्रष्टुमावर्त्तन्ते पुनः पुनः ॥ २,३.१०७ ॥<br>
मन्वन्तरेषु सर्वेषु प्रजाः स्थावरजङ्गमाः ।<br>
युगादौ सकृदुत्पन्नास्तिष्ठन्तीहाप्रसंयमात् ॥ २,३.१०८ ॥<br>
प्राप्ते प्राप्ते तु कल्पान्ते रुद्रः संहरति प्रजाः ।<br>
कालो भूत्वा युगात्मासौ रुद्रः संहरते पुनः ॥ २,३.१०९ ॥<br>
संप्राप्ते चैव कल्पान्ते सप्तरशिमर्दिवाकरः ।<br>
भूत्वा संवर्त्तकादित्यस्त्रींल्लोकांश्च दहत्युत ॥ २,३.११० ॥<br>
विष्णुः प्रजानुग्रहकृत्सदा पालयति प्रजाः ।<br>
तस्यां तस्यामवस्थायां तत उत्पाद्य कारणम् ॥ २,३.१११ ॥<br>
सत्त्वोद्रिक्ता तु या प्रोक्ता ब्रह्मणः पौरुषी तनुः ।<br>
तस्याशेन च विज्ञेयो मनोः स्वायंभुवेन्तरे ॥ २,३.११२ ॥<br>
आकृत्यां मनसा देव उत्पन्नः प्रथमं विभुः ।<br>
ततः पुनः स वै देवः प्राप्ते स्वारोचिषेऽन्तरे ॥ २,३.११३ ॥<br>
तुषितायां समुत्पन्नो ह्यजितस्तुषितैः सह ।<br>
औत्तमे ह्यन्तरे वापि ह्यजितस्तु पुनः प्रभुः ॥ २,३.११४ ॥<br>
सत्यायामभवत्सत्यः सह सत्यैः सुरोत्तमैः ।<br>
तामसस्यातरे चापि स देवः पुनरेव हि ॥ २,३.११५ ॥<br>
हरिण्यां हरिभिः सार्द्धं हरिरेव बभूव ह ।<br>
वैवस्वतेन्तरे चापि हरिर्देवेः पुनस्तु सः ॥ २,३.११६ ॥<br>
वैकुण्ठो नामतो जज्ञे विधूतरजसैः सह ।<br>
मरीचात्कश्यपाद्विष्णुरदित्यां संबभूव ह ॥ २,३.११७ ॥<br>
त्रिभिः क्रमैरिमांल्लोकञ्जित्वा विष्णुस्त्रिविक्रमः ।<br>
प्रत्यपादयदिन्द्राय दैवतैश्चैव स प्रभुः ॥ २,३.११८ ॥<br>
इत्येतास्तनवो जाता व्यतीताः सप्तसप्तसु ।<br>
मन्वन्तरेष्वतीतेषु याभिः संरक्षिताः प्रजाः ॥ २,३.११९ ॥<br>
यस्माद्विश्वमिदं सर्वं जायते लीयते पुनः ।<br>
यस्यांशेनामराः सर्वे जायन्ते त्रिदिवेश्वराः ॥ २,३.१२० ॥<br>
वर्द्धन्ते तेजसा बुद्ध्या श्रुतेन च बलेन च ।<br>
यद्यद्विभूतिमत्सत्त्वं श्रीमदूर्जितमेव वा ॥ २,३.१२१ ॥<br>
तत्तदेवावगच्छध्वं विष्णोस्तेजोंऽशसंभवम् ।<br>
स एव जायतेंऽशेन केचिदिच्छन्ति मानवाः ॥ २,३.१२२ ॥<br>
एके विवदमानास्तु दृष्टान्ताच्च ब्रुवन्ति हि ।<br>
एषां न विद्यते भेदस्त्रयाणां द्युसदामिह ॥ २,३.१२३ ॥<br>
जायन्ते पोहयन्त्यं शैरीश्वरा योगमायया ॥ २,३.१२४ ॥<br>
तस्मात्तेषां प्रचारे तु युक्तायुक्तं न विद्यते ।<br>
भूतानुवादिना माद्या मध्यस्था भूतवादिनाम् ॥ २,३.१२५ ॥<br>
भूतानुवादिनः सक्तस्त्रयश्चैव प्रवादिनाम् ।<br>
परीक्ष्य चानुगृह्णन्ति निगृह्णन्ति खलान्स्वयम् ॥ २,३.१२६ ॥<br>
मत्तः पूर्व्वे च ते तस्मात्प्रभवश्च ततोऽधिकाः ।<br>
तथाधिकरणैरतैर्यथा तत्त्वनिदर्शकाः ॥ २,३.१२७ ॥<br>
देवानां देवभूताश्च ते वै सर्वप्रवर्त्तकाः ।<br>
कर्म्मणां महतां ते हि कर्त्तारो जगदीश्वराः ॥ २,३.१२८ ॥<br>
श्रुतिज्ञैः कारणैरेतैश्चतुर्भिः परिकीर्त्तिताः ।<br>
बालिशास्ते न जानन्ति दैवतानि प्रभागशः ॥ २,३.१२९ ॥<br>
इमं चोदाहरन्त्यत्र श्लोकं योगेश्वरान्प्रति ।<br>
कुर्याद्योगबलं प्राप्य तैश्च सर्वैर्महांश्चरेत् ॥ २,३.१३० ॥<br>
प्राप्नुयाद्विषयांश्चैव पुनश्चोर्द्ध्व तपश्चरेत् ।<br>
संहरेत पुनः सर्व्वान्सूर्य्यो ज्योतिर्गणानिव ॥ २,३.१३१ ॥<br>
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे<br>
स्वयंभूत्रैगुण्यस्वरूपवर्णनं नाम तृतीयोऽध्यायः<br>
</span>
