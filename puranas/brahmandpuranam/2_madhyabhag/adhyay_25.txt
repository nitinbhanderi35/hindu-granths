वसिष्ठ उवाच<br>
ततस्त द्रक्तियोगेन स प्रीतात्मा जगत्पतिः ।<br>
प्रत्यक्षमगमत्तस्य सर्वैः सह मरुद्गणैः ॥ २,२५.१ ॥<br><br>
तं दृष्ट्वा देवदेवेशं त्रिनेत्रं चन्द्रशेखरम् ।<br>
वृषेन्द्रवाहनं शंभुं भूतकोटिसमन्वितम् ॥ २,२५.२ ॥<br><br>
ससंभ्रमं समुत्थाय हर्षेणाकुललोचनः ।<br>
प्रणाममकरोद्भक्त्या शर्वाय भुवि भार्गवः ॥ २,२५.३ ॥<br><br>
उत्थायोत्थाय देवेशं प्रणम्य शिरसासकृत् ।<br>
कृताञ्जलिपुटो रामस्तुष्टाव च जगत्पतिम् ॥ २,२५.४ ॥<br><br>
राम उवाच<br>
नमस्ते देवदेवेश नमस्ते परमेश्वर ।<br>
नमस्ते जगतो नाथ नमस्ते त्रिपुरान्तक ॥ २,२५.५ ॥<br><br>
नमस्ते सकलाध्यक्ष नमस्ते भक्तवत्सल ।<br>
नमस्ते सर्वभूतेश नमस्ते वृषभध्वज ॥ २,२५.६ ॥<br><br>
नमस्ते सकलाधीश नमस्ते करुणाकर ।<br>
नमस्ते सकलावास नमस्ते नीललोहित ॥ २,२५.७ ॥<br><br>
नमः सकलदेवारिगणनाशाय शूलिने ।<br>
कपालिने नमस्तुभ्यं सर्वलोकैकपालिने ॥ २,२५.८ ॥<br><br>
श्मशानवासिने नित्यं नमः कैलासवासिने ।<br>
नमोऽस्तु पाशिने तुभ्यं कालकूटविषाशिने ॥ २,२५.९ ॥<br><br>
विभवेऽमरवन्द्याय प्रभवे ते स्वयंभुवे ।<br>
नमोऽखिलजगत्कर्मसाक्षिभूताय शंभवे ॥ २,२५.१० ॥<br><br>
नमस्त्रिपथ गाफेनभासिगार्द्धन्दुमौलिने ।<br>
महाभोगीन्द्रहाराय शिवाय परमात्मने ॥ २,२५.११ ॥<br><br>
भस्मसंच्छन्नदेहाय नमोर्ऽकाग्नीन्दुचक्षुषे ।<br>
कपर्दिने नमस्तुभ्यमन्धकासुरमर्द्दिने ॥ २,२५.१२ ॥<br><br>
त्रिपुरध्वंसिने दक्षयज्ञविध्वंसिने नमः ।<br>
गिरिजाकुचकाश्मीरविरञ्जितमहोरसे ॥ २,२५.१३ ॥<br><br>
महादेवाय मह ते नमस्ते कृत्तिवाससे ।<br>
योगिध्येयस्वरूपाय शिवायाचिन्त्यतेजसे ॥ २,२५.१४ ॥<br><br>
स्वभक्तहृदयांभोजकर्णिकामध्यवर्त्तिने ।<br>
सकलागमसिद्धान्तसाररूपाय ते नमः ॥ २,२५.१५ ॥<br><br>
नमो निखिलयोगेन्द्रबोधनायामृतात्मने ।<br>
शङ्करायाखिलव्याप्तमहिम्ने परमात्मने ॥ २,२५.१६ ॥<br><br>
नमः शर्वाय शान्ताय ब्रह्मणे विश्वरुपिणे ।<br>
आदिमध्यान्तहीनाय नित्यायाव्यक्तमूर्त्तये ॥ २,२५.१७ ॥<br><br>
व्यक्ताव्यक्तस्वरूपाय स्थूलसूक्ष्मात्मने नमः ।<br>
नमो वेदान्तवेद्याय विश्वविज्ञानरूपिणे ॥ २,२५.१८ ॥<br><br>
नमः सुरासुरश्रेणिमौलिपुष्पार्चिताङ्घ्रये ।<br>
श्रीकण्ठाय जगद्धात्रे लोककर्त्रे नमोनमः ॥ २,२५.१९ ॥<br><br>
रजोगुणात्मने तुभ्यं विश्वसृष्टिविधायिने ।<br>
हिरण्यगर्भरूपाय हराय जगदादये ॥ २,२५.२० ॥<br><br>
नमो विश्वात्मने लोकस्थितिव्या पारकारिणे ।<br>
सत्त्वविज्ञानरुपाय पराय प्रत्यगात्मने ॥ २,२५.२१ ॥<br><br>
तमोगुणविकाराय जगत्संहारकारिणे ।<br>
क्ल्पान्ते रुद्ररूपाय परापर विदे नमः ॥ २,२५.२२ ॥<br><br>
अविकाराय नित्याय नमः सदसदात्मने ।<br>
बुद्धिबुद्धिप्रबोधाय बुद्धीन्द्रियविकारिणे ॥ २,२५.२३ ॥<br><br>
वस्वादित्यमरुद्भिश्च साध्यरुद्राश्विभेदतः ।<br>
यन्मायाभिन्नमतयो देवास्तस्मै नमोनमः ॥ २,२५.२४ ॥<br><br>
अविकारमजं नित्यं सूक्ष्मरूपमनौपमम् ।<br>
तव यत्तन्न जानन्ति योगिनोऽपि सदामलाः ॥ २,२५.२५ ॥<br><br>
त्वामविज्ञाय दुर्ज्ञेयं सम्यग्ब्रह्मादयोऽपि हि ।<br>
संसरन्ति भवे नूनं न तत्कर्मात्मकाश्चिरम् ॥ २,२५.२६ ॥<br><br>
यावन्नोपैति चरणौ तवाज्ञानविघातिनः ।<br>
तावद्भ्रमति संसारे पण्डितोऽचेतनोऽपि वा ॥ २,२५.२७ ॥<br><br>
स एव दक्षः स कृती स मुनिः स च पण्डितः ।<br>
भवतश्चरणांभोजे येन बुद्धिः स्थिरीकृता ॥ २,२५.२८ ॥<br><br>
सुसूक्ष्मत्वेन गहनः सद्भावस्ते त्रयीमयः ।<br>
विदुषामपि मूढेन स मया ज्ञायते कथम् ॥ २,२५.२९ ॥<br><br>
अशब्दगोजरत्वेन महिम्नस्तव सांप्रतम् ।<br>
स्तोतुमप्यनलं सम्यक्त्वा महं जडधीर्यतः ॥ २,२५.३० ॥<br><br>
तस्मादज्ञानतो वापि मया भक्त्यैव संस्तुतः ।<br>
प्रीतश्च भव देवेश ननु त्वं भक्तवत्सलः ॥ २,२५.३१ ॥<br><br>
वसिष्ठ उवाच<br>
इति स्तुतस्तदा तेन भक्त्या रामेण शङ्करः ।<br>
मेघगंभीरया वाचा तमुवाच हसन्निव ॥ २,२५.३२ ॥<br><br>
भगवानुवाच<br>
रामाहं सुप्रसन्नोऽस्मि शोर्ंयशालितया तव ।<br>
तपसा मयि भक्त्या च स्तोत्रेण च विशेषतः ॥ २,२५.३३ ॥<br><br>
वरं वरय तस्मात्त्वं यद्यदिच्छसि चेतसा ।<br>
तुभ्यं तत्तदशेषेण दास्याम्यहमशेषतः ॥ २,२५.३४ ॥<br><br>
वसिष्ठ उवाच<br>
इत्युक्तो देवदेवेन तं प्रणम्य भृगूद्वहः ।<br>
कृताञ्जलिपुटो भूत्वा राजन्निदमुवाच ह ॥ २,२५.३५ ॥<br><br>
यदि देव प्रसन्नस्त्वं वारर्हेऽस्मि च यद्यहम् ।<br>
भवतस्तदभीप्सामि हेतुमस्त्राण्यशेषतः ॥ २,२५.३६ ॥<br><br>
अस्त्रे शस्त्रे च शास्त्रे च न मत्तोऽभ्यधिको भवेत् ।<br>
लोकेषु मांरणेजेता न भवेत्त्वत्प्रसादतः ॥ २,२५.३७ ॥<br><br>
वसिष्ठ उवाच<br>
तथेत्युक्त्वा ततः शंभुरस्त्रशस्त्राण्यशेषतः ।<br>
ददौ रामाय सुप्रीतः समन्त्राणि क्रमान्नृप ॥ २,२५.३८ ॥<br><br>
सप्रयोगं ससंहारमस्त्रग्रामं चतुर्विधम् ।<br>
प्रसादाभिमुखो रामं ग्राहयामास शङ्करः ॥ २,२५.३९ ॥<br><br>
असंगवेगं शुभ्राश्वं सुध्वजं च रथोत्तमम् ।<br>
इषुधी चाक्षयशरौ ददौ रामाय शङ्करः ॥ २,२५.४० ॥<br><br>
अभेद्यमजरं दिव्यं दृढज्यं विजयं धनुः ।<br>
सर्वशस्त्रसहं चित्रं कवचं च महाधनम् ॥ २,२५.४१ ॥<br><br>
अजेयत्वं च युद्धेषु शौर्यं चाप्रतिमं भुवि ।<br>
स्वेच्छया धारणे शाक्तिं प्राणानां च नराधिप ॥ २,२५.४२ ॥<br><br>
ख्यातिं च बीजमेत्रेण तन्नाम्ना सर्वलौकिकीम् ।<br>
तपः प्रभावं च महत्प्रददौ भार्गवाय सः ॥ २,२५.४३ ॥<br><br>
भक्ति चात्मनि रामाय दत्त्वा राजन्यथोचिताम् ।<br>
सहितः सकलैर्भूतैश्चामरैश्चन्द्रशेखरः ॥ २,२५.४४ ॥<br><br>
तेनैव वपुषा शंभुः क्षिप्रमन्तरधाद्धरः ।<br>
कृतकृत्यस्ततो रामो लब्ध्वा सर्वमभीप्सितम् ॥ २,२५.४५ ॥<br><br>
अदृश्यतां गते शर्वे महोदरमुवाच ह ।<br>
महोदर मदर्थे त्वमिदं सर्वमशेषतः ॥ २,२५.४६ ॥<br><br>
रथचापादिकं तावत्परिरक्षितुमर्हसि ।<br>
यदा कृत्यं ममैतेन तदानीं त्वं मया स्मृतः ।<br>
रथचापादिकं सर्वं प्रहिणु त्वं मदन्तिकम् ॥ २,२५.४७ ॥<br><br>
वसिष्ठ उवाच<br>
तथेत्युक्त्वा गते तस्मिन्भृगुवर्यो महोदरे ।<br>
कृतकृत्यो गुरुजनं द्रष्टुं गन्तुमियेष सः ॥ २,२५.४८ ॥<br><br>
गच्छन्नथ तदासौ तु हिमाद्रिवनगह्वरे ।<br>
विवेश कन्दरं रामो भाविकर्मप्रचोदितः ॥ २,२५.४९ ॥<br><br>
स तत्र ददृशे बालं धृतप्राणमनुद्रुतम् ।<br>
व्याघ्रेण विप्रतनयं रुदन्तं भीतभीतवत् ॥ २,२५.५० ॥<br><br>
दृष्ट्वानुकंपहृदयस्तत्परित्राणकातरः ।<br>
तिष्ठतिष्ठेति तं व्याघ्रं वदन्नुच्चैरथान्वयात् ॥ २,२५.५१ ॥<br><br>
तमनुद्रुत्य वेगेन चिरादिव भृगूद्वहः ।<br>
आससाद वने घोरं शार्दूलमतिभीषणम् ॥ २,२५.५२ ॥<br><br>
व्याघ्रेणानुद्रुतः सोऽपि पलायन्वनगह्वरे ।<br>
निपपात द्विजसुतस्त्रस्तः प्राणभयातुरः ॥ २,२५.५३ ॥<br><br>
रामोऽपि क्रोधरक्ताक्षो विप्रपुत्रपरीप्सया ।<br>
तृणमूलं समादाय कुशास्त्रेणाभ्यमन्त्रयत् ॥ २,२५.५४ ॥<br><br>
तावत्तरक्षुर्बलवानाद्रवत्पतितं द्विजम् ।<br>
दृष्ट्वा ननादसुभृशं रोदसी कम्पयन्निव ॥ २,२५.५५ ॥<br><br>
दग्ध्वा त्वस्त्राग्निना व्याघ्रं प्रहरन्तं नखाङ्कुरैः ।<br>
अकृतव्रणमेवाशु मोक्षयामास तं द्विजम् ॥ २,२५.५६ ॥<br><br>
सोऽपि ब्रह्माग्निनिर्दग्धदेहः पाप्मा नभस्तले ।<br>
गान्धर्वं वपुरास्थाय राममाहेति सादरम् ॥ २,२५.५७ ॥<br><br>
विप्रशापेन भोपूर्वमहं प्राप्तस्तरक्षुताम् ।<br>
गच्छामि मोचितः शापात्त्वयाहमधुना दिवम् ॥ २,२५.५८ ॥<br><br>
इत्युक्त्वा तु गते तस्मिन्रामो वेगेन विस्मितः ।<br>
पतितं द्विजपुत्रं तं कृपया व्यवपद्यत ॥ २,२५.५९ ॥<br><br>
माभैरेवं वदन्वाणीमारादेव द्विजात्मजम् ।<br>
परमृशत्तदङ्गानि शनैरुज्जीवयन्नृप ॥ २,२५.६० ॥<br><br>
रामेणोत्थापितश्चैवं स तदोन्मील्य लोचने ।<br>
विलोकयन्ददर्शाग्रे भृगुश्रेष्ठमवस्थितम् ॥ २,२५.६१ ॥<br><br>
भस्मीकृतं च शार्दूलं दृष्टवा विस्मयमागतः ।<br>
गतभीराह कस्त्वं भोः कथं वेह समागतः ॥ २,२५.६२ ॥<br><br>
केन वायं निहन्तुं मामुद्यतो भस्मसात्कृतः ।<br>
तरक्षुर्भीषणाकारः साक्षान्मृत्युरिवापरः ॥ २,२५.६३ ॥<br><br>
भयसंमूढमनमो ममाद्यापि महामते ।<br>
हतेऽपि तस्मिन्नखिला भान्ति वै तन्मया दिशः ॥ २,२५.६४ ॥<br><br>
त्वामेव मन्ये सकलं पिता माता सुत्दृद्गुरू ।<br>
परमापदमापन्नं त्वं मां समुपजीवयन् ॥ २,२५.६५ ॥<br><br>
आसीन्मुनिवरः कश्चिच्छान्तो नाम महातपाः ।<br>
पुत्रस्तस्यास्मि तीर्थार्थी शालग्राममयासिषम् ॥ २,२५.६६ ॥<br><br>
तस्मात्संप्रस्थितश्शैलं दिदृक्षुर्गन्धमादनम् ।<br>
नानामुनिगणैर्जुष्टं पुण्यं बदरिकाश्रमम् ॥ २,२५.६७ ॥<br><br>
गन्तुकामोऽपहायाहं पन्थानं तु हिमाचले ।<br>
प्रविशन्गहनं रम्यं प्रदेशालोकनाकुलम् ॥ २,२५.६८ ॥<br><br>
दिशंप्राचीं समुद्दिश्य क्रोशमात्रमयासिषम् ।<br>
ततो दिष्टवशेनाहं प्राद्रवं भयपीडितः ॥ २,२५.६९ ॥<br><br>
पतितश्च त्वया भूयोभूमेरुत्थापितोऽधुना ।<br>
पित्रेव नितरां पुत्रः प्रेम्णात्यर्थं दयालुना ।<br>
इत्येष मम वृत्तान्तः साकल्येनोदितस्तव ॥ २,२५.७० ॥<br><br>
वसिष्ठ उवाच<br>
इति पृष्टस्तदा तेन स्ववृत्तान्तमशेषतः ।<br>
कथयामास राजेन्द्र रामस्तस्मै यथाक्रमम् ॥ २,२५.७१ ॥<br><br>
ततस्तौ प्रीतिसंयुक्तौ कथयन्तौ परस्परम् ।<br>
स्थित्वा नातिचिरं कालमथ गन्तुमियेष सः ॥ २,२५.७२ ॥<br><br>
अन्वीयमानस्तेनाथ रामस्तस्माद्गुहामुखात् ।<br>
निष्क्रम्यावसथं पित्रोः संप्रतस्थे मुदान्वितः ॥ २,२५.७३ ॥<br><br>
अकृतव्रण एवासौ व्याघ्रेण भुवि पातितः ।<br>
रामेण रक्षितश्चाभुद्यस्माद्ध्याघ्रं विनिघ्नता ॥ २,२५.७४ ॥<br><br>
तस्मात्तदेव नामास्य बभूव प्रथितं भुवि ।<br>
विप्रपुत्रस्य राजेन्द्र तदेतत्सोऽकृतव्रणः ॥ २,२५.७५ ॥<br><br>
तदा प्रभृति रामस्य च्छायेवातपगा भुवि ।<br>
बभूव मित्रमत्यर्थं सर्वावस्थासु पार्थिव ॥ २,२५.७६ ॥<br><br>
स तेनानुगतो राजन्भृगोरासाद्य सन्निधिम् ।<br>
दृष्ट्वा ख्यातिं च सोऽभ्येत्य विनयेनाभ्यवादयत् ॥ २,२५.७७ ॥<br><br>
स ताभ्यां प्रियमाणाभ्यामाशीर्भिरभिनन्दितः ।<br>
दिनानि कतिचित्तत्र न्यवसत्तत्प्रियेप्सया ॥ २,२५.७८ ॥<br><br>
ततस्तयोरनुमते च्यवनस्य महामुनेः ।<br>
आश्रमं प्रतिचक्राम शिष्यसंघैः समावृतम् ॥ २,२५.७९ ॥<br><br>
नियन्त्रितान्तः करणं तं च संशान्तमानसम् ।<br>
सुकन्याचापि तद्भार्यामवन्दत महामनाः ॥ २,२५.८० ॥<br><br>
ताभ्यां च प्रीतियुक्ताभ्यां रामः समभिनन्दितः ।<br>
और्वाश्रमं समापेदे द्रष्टुकामस्तपोनिधिम् ॥ २,२५.८१ ॥<br><br>
तं चाभिवाद्य मेधावी तेन च प्रतिनन्दितः ।<br>
उवास तत्र तत्प्रीत्या दिनानि कतिचिन्नृप ॥ २,२५.८२ ॥<br><br>
विसृष्टस्तेन शनकैरृचीकभवनं मुदा ।<br>
प्रतस्थे भार्गवः श्रीमानकृतव्रणसंयुतः ॥ २,२५.८३ ॥<br><br>
अवन्दत पितुः पित्रोर्नत्वा पादौ पृथक्पृथक् ।<br>
तौ च तं नृप संहर्षाच्चाशिषा प्रत्यनन्दताम् ॥ २,२५.८४ ॥<br><br>
पृष्टश्च ताभ्यामखिलं निजवृत्तमुदारधीः ।<br>
कथयामास राजेन्द्र यथावृत्तमनुक्रमात् ॥ २,२५.८५ ॥<br><br>
स्थित्वा दिनानि कतिचित्तत्रापि तदनुज्ञया ।<br>
जगामावसथं पित्रोर्मुदा परमया युतः ॥ २,२५.८६ ॥<br><br>
अभ्येत्य पितरौ राजन्नासी नावाश्रमोत्तमे ।<br>
अवन्दत तयोः पादौ यथावद्भृगुनन्दन ॥ २,२५.८७ ॥<br><br>
पादप्रणामावनतं समुत्थाप्य च सादरम् ।<br>
आश्लिष्य नेत्रसलिलैर्नन्दन्तौ पर्यषिञ्चताम् ॥ २,२५.८८ ॥<br><br>
आशीर्भिरभिनन्द्याङ्के समारोप्य सुहुर्मुखम् ।<br>
विक्षन्तौ तस्य चाङ्गानि परिस्पृश्यापतुर्मुदम् ॥ २,२५.८९ ॥<br><br>
अपृच्छताञ्च तौ रामं कलेनैतावता त्वया ।<br>
किं कृतं पुत्र को वायं कुत्र वा त्वमुपस्थितः ॥ २,२५.९० ॥<br><br>
कथं सह सकाशे त्वमास्थितो वात्र वागतः ।<br>
त्वयेतदखिलं वत्स कथ्यतां तथ्यमावयोः ॥ २,२५.९१ ॥<br><br>
इति श्रीब्रह्माण्डे महापुराणे वायुप्रोक्ते मध्यभागे तृतीय<br>
उपोद्धातपादेर्ऽजुनोपाख्याने भार्गवचरिते पञ्चविंशतितमोऽध्यायः ॥ २५॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
