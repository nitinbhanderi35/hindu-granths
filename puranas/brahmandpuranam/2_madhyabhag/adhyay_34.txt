<span style="font-size: 14pt; line-height: 200%">सगर उवाच<br>
ब्रह्मपुत्र महाभाग महान्मेऽनुग्रहः कृतः ।<br>
यदिदं कवचं मह्यं प्रकाशितमनामयम् ॥ २,३४.१ ॥<br>
और्वेणानुगृहीतोऽहं कृतास्त्रो यदनुग्रहात् ।<br>
भवतस्तु कृपापात्रं जातोऽहमधुना विभो ॥ २,३४.२ ॥<br>
रामेण भार्गवेन्द्रेण कार्त्तवीर्यो नृपो गुरो ।<br>
यथा समापितो वीरस्तन्मे विस्तरतो वद ॥ २,३४.३ ॥<br>
कृपापात्रं स दत्तस्य राजा रामः शिवस्य च ।<br>
उभौ तौ समरे वीरौ जघटाते कथं गुरो ॥ २,३४.४ ॥<br>
वसिष्ठ उवाच<br>
शृणु राजन्प्रवक्ष्यामि चरितं पापनाशनम् ।<br>
कार्त्तवीर्यस्य भूपस्य रामस्य च महात्मनः ॥ २,३४.५ ॥<br>
स रामः कवचं लब्ध्वा मन्त्रं चैव गुरोर्मुखात् ।<br>
चकार साधनं तस्य भक्त्या परमया युतः ॥ २,३४.६ ॥<br>
भूमिशागी त्रिषवणं स्नानसध्यापरायणः ।<br>
उवासपुष्करे राम शतवर्षमतन्द्रितः ॥ २,३४.७ ॥<br>
समित्पुष्पकुशादीनि द्रव्याण्यहरहर्भृगोः ।<br>
आनीय काननाद्भूप प्रायच्छदकृतव्रणः ॥ २,३४.८ ॥<br>
सततं ध्यानसंयुक्तो रामो मतिमतां वरः ।<br>
आराधयामास विभुं कृष्णं कल्मषनाशनम् ॥ २,३४.९ ॥<br>
तस्यैवं यजमानस्य रामस्य जगतीपते ।<br>
गतं वर्षशतं तत्र ध्यानयुक्तस्य नित्यदा ॥ २,३४.१० ॥<br>
एकदा तु महाराज रामः स्नातुं गतो महान् ।<br>
मध्यमं पुष्करं तत्र ददर्शाश्चर्यमुत्तमम् ॥ २,३४.११ ॥<br>
मृग एकः समायातो मृग्य युक्तः पलायितः ।<br>
व्याधस्य मृगयां प्राप्तो घर्मतप्तोऽतिपीडितः ॥ २,३४.१२ ॥<br>
पिपासितो महाभाग जलपानसमुत्सुकः ।<br>
रामस्य पश्यतस्तत्र सरसस्तटमागतः ॥ २,३४.१३ ॥<br>
पश्चान्मृगी समायाता भीता सा चकितेक्षणा ।<br>
उभो तौ पिबतस्तत्र जलं शङ्कितमानसौ ॥ २,३४.१४ ॥<br>
तावत्समागतो व्याधो बाणपाणिर्धनुर्द्धरः ।<br>
स दृष्ट्वा तत्र संविष्टं रामं भार्गवनन्दनम् ॥ २,३४.१५ ॥<br>
अकृतव्रणसंयुक्तं तस्थौ दूरकृतेक्षणः ।<br>
स चिन्तयामास तदा शङ्कितो भृगुनन्दनात् ॥ २,३४.१६ ॥<br>
अयं रामो महावीरो दुष्टानामन्तकारकः ।<br>
कथमेतस्य हन्म्येतौ पश्यतो मृगयामृगौ ॥ २,३४.१७ ॥<br>
इति चिन्ता समाविष्टो व्याधो राजन्यसत्तम ।<br>
तस्थौ तत्रैव रामस्य भयात्संत्रस्तमानसः ॥ २,३४.१८ ॥<br>
रामस्तु तौ मृगों दृष्ट्वा पिबन्तौ सभयं जलम् ।<br>
तर्कयामास मेधावी किमत्र भयकारणम् ॥ २,३४.१९ ॥<br>
नैवात्र व्याघ्रसंनादो न च व्याधो हि दृश्यते ।<br>
केनैतौ कारणेनाहो शङ्कितौ चकितेक्षणौ ॥ २,३४.२० ॥<br>
अथ वा मृगजातिर्हि निसर्गाच्चकितेक्षणा ।<br>
येनैतौ जलपानेऽपि पश्यतश्चकितेक्षणौ ॥ २,३४.२१ ॥<br>
नैतावत्कारणं चात्र किन्तु खेदभयातुरौ ।<br>
लक्षयेते खिन्नसर्वाङ्गौ कम्पयुक्तौ यतस्त्विमौ ॥ २,३४.२२ ॥<br>
एवं संचिन्त्य मतिमान्स तस्थौ मध्यपुष्करे ।<br>
शिष्येण संयुतो रामो यावत्तौ चापि संस्थितौ ॥ २,३४.२३ ॥<br>
पीत्वा जलं ततस्तौ तु वृक्षच्छायासमाश्रितौ ।<br>
रामं दृष्ट्वा महात्मानं कथां तौ चक्रतुर्मुदा ॥ २,३४.२४ ॥<br>
मृग्युवाच<br>
कान्त चात्रैव तिष्ठावो यावद्रामोऽत्र संस्थितः ।<br>
अस्य वीरस्य सांनिध्ये भयं नैवावयोर्भवेत् ॥ २,३४.२५ ॥<br>
अत्राप्यागत्य चेद्व्याधो ह्यावयोः प्रहरिष्यति ।<br>
दृष्टमात्रो हि मुनिना भस्मीभूतो भविष्यति ॥ २,३४.२६ ॥<br>
इत्युक्ते वचने मृग्या रामदर्शनतुष्टया ।<br>
मृगश्चोवाच हर्षेण समाविष्टः प्रियां स्वकाम् ॥ २,३४.२७ ॥<br>
एवमेव महाभागे यद्वै वदसि भामिनि ।<br>
जानेऽहमपि रामस्य प्रभावं सुमहात्मनः ॥ २,३४.२८ ॥<br>
योऽयं संदृश्यते चास्य पार्श्वं शिष्योऽकृतव्रणः ।<br>
सचानेन महाभागस्त्रातो व्याघ्रभयातुरः ॥ २,३४.२९ ॥<br>
अयं रामो महाभागे जमदग्निसुतोऽनुजः ।<br>
पितरं कार्त्तवीर्येण दृष्ट्वा चैव तिरस्कृतम् ॥ २,३४.३० ॥<br>
चकारातितरां क्रुद्धः प्रतिज्ञां नृपघातिनीम् ।<br>
तत्पूर्तिकामो ह्यगमद्ब्रह्मलोकं पुरा ह्ययम् ॥ २,३४.३१ ॥<br>
स ब्रह्मा दिष्टवांश्चैनं शिवलोकं व्रजेति ह ।<br>
तस्य त्वाज्ञां समादाय गतोऽसौ शिवसन्निधिम् ॥ २,३४.३२ ॥<br>
प्रोवाचाखिलवृत्तान्तं राज्ञश्चाप्यात्मनः पितुः ।<br>
स कृपालुर्महादेवः सभाज्य भृगुनन्दनम् ॥ २,३४.३३ ॥<br>
ददौ कृष्णस्य सन्मन्त्रमभेद्यं कवचं तथा ।<br>
स्वीयं पाशुपतं चास्त्रमन्यास्त्रग्राममेव च ॥ २,३४.३४ ॥<br>
विसर्जयामास मुदा दत्त्वा शस्त्राणि चादरात् ।<br>
सोऽयमत्रागतो भद्रे मंत्रसाधनतत्परः ॥ २,३४.३५ ॥<br>
नित्यं जपति धर्मात्मा कृष्णस्य कवचं सुधीः ।<br>
शतवर्षाणि चाप्यस्य गतानि सुमहात्मनः ॥ २,३४.३६ ॥<br>
मन्त्रं साधयतो भद्रे न च तत्सिद्धिरेति हि ।<br>
अत्रास्ति कारणं भक्तिः सा च वै त्रिविधा मता ॥ २,३४.३७ ॥<br>
उत्तमा मध्यमा चैव कनिष्ठा तरलेक्षणे ।<br>
शिवस्य नारदस्यापि शुकस्य च महात्मनः ॥ २,३४.३८ ॥<br>
अंबरीषस्य राजर्षे रन्तिदेवस्य मारुतेः ।<br>
बलेर्विभीषणस्यापि प्रह्लादस्य महात्मनः ॥ २,३४.३९ ॥<br>
उत्तमा भक्तिरेवास्ति गोपीनामुद्धवस्य च ।<br>
वसिष्ठादिमुनीशानां मन्वादीनां शुभेक्षणे ॥ २,३४.४० ॥<br>
मध्या च भक्तिरेवास्ति प्राकृतान्यजनेषु सा ।<br>
मध्यभक्तिरयं रामो नित्यं यमपरायणः ॥ २,३४.४१ ॥<br>
सेवते गोपिकाधीशं तेन सिद्धिं न चागतः ।<br>
वसिष्ठ उवाच<br>
इत्युक्ता त्वरितं कान्तं सा मृगी हृष्टमानसा ॥ २,३४.४२ ॥<br>
पुनः पप्रच्छ भक्तेस्तु लक्षणं प्रेमदायकम् ।<br>
मृग्युवाच<br>
साधुकान्त महाभाग वचस्तेऽलौकिकं प्रिय ।<br>
ईदृग्ज्ञानं तव कथं संजातं तद्वदाधुना ॥ २,३४.४३ ॥<br>
मृग उवाच<br>
शृणु प्रिये महाभागे ज्ञानं पुण्येन जायते ॥ २,३४.४४ ॥<br>
तत्पुण्यमद्य संजातं भार्गवस्यास्य दर्शनात् ।<br>
पुण्यात्मा भार्गवश्चायं कृष्णाभक्तो जितेन्द्रियः ॥ २,३४.४५ ॥<br>
गुरुशुश्रूषको नित्यं नित्यनैमित्तिकादरः ।<br>
अतोऽस्य दर्शनाज्जातं ज्ञानं मे ऽद्यैव भामिनि ॥ २,३४.४६ ॥<br>
त्रैलोक्यस्थितसत्त्वानां शुभाशुभनिदर्शकम् ।<br>
अद्यैव विदितं मेऽभूद्रामस्यास्य महात्मनः ॥ २,३४.४७ ॥<br>
चरितं पुण्यदं चैव पापघ्नं शृण्वतामिदम् ।<br>
यद्यत्करिष्यते चैव तदपि ज्ञानगोचरम् ॥ २,३४.४८ ॥<br>
योत्तमा भक्तिराख्याता तां विना नैव सिद्ध्यति ।<br>
कवचं मन्त्रसहितं ह्यपि वर्षायुतायुतैः ॥ २,३४.४९ ॥<br>
यद्ययं भार्गवो भद्रे ह्यगस्त्यानुग्रहं लभेत् ।<br>
कृष्णप्रेमामृतं नाम स्तोत्रमुत्तमभक्तिदम् ॥ २,३४.५० ॥<br>
ज्ञात्वा च लप्स्यते सिद्धिं मन्त्रस्य कवचस्य च ।<br>
स मुनिर्ज्ञाततत्त्वार्थः सानुकंपोऽभयप्रदः ॥ २,३४.५१ ॥<br>
उपदेक्ष्यति चैवैनं तत्त्वज्ञानं मुदावहम् ।<br>
श्रीकृष्णचारितं सर्वं नामभिर्ग्रथितं यतः ॥ २,३४.५२ ॥<br>
कृष्णप्रेमामृतस्तोत्राज्ज्ञास्यतेऽस्य महामतिः ।<br>
ततः संसिद्ध कवचौ राजनं हैहयाधिपम् ॥ २,३४.५३ ॥<br>
हत्वा सपुत्रामात्यं च ससुहृद्बलवाहनम् ।<br>
त्रिः सप्तकृत्वो निर्भूपां करिष्यत्यवनीं प्रिय ॥ २,३४.५४ ॥<br>
वसिष्ठ उवाच<br>
एवमुक्त्वा मृगो राजन्विरराम मृगीं ततः ।<br>
आत्मनो मृगभावस्य कारणं ज्ञातवांश्च ह ॥ २,३४.५५ ॥<br>
इति श्रीब्रह्माण्डे महापुराणे वायुप्रोक्ते मध्यभागे तृतीय<br>
उपोद्धातपादे भार्गवचरिते चतुस्त्रिंशत्तमोऽध्यायः ॥ ३४॥<br>
</span>
