वशिष्ठ उवाच<br>
इति पृष्टस्तदा ताभ्यां रामो राजन्कृताञ्जलिः ।<br>
तयोरकथयत्सर्वमात्मना यदनुष्ठितम् ॥ २,२६.१ ॥<br><br>
निदेशाद्वै कुलगुरोस्तपश्चरणमात्मनः ।<br>
शंभोर्निदेशात्तीर्थानामटनं च यथाक्रमम् ॥ २,२६.२ ॥<br><br>
तदाज्ञयैव दैत्यनां वधं चामरकारणात् ।<br>
हरप्रसादादत्रापि ह्यकृतव्रणदर्शनम् ॥ २,२६.३ ॥<br><br>
एतत्सर्वमशेषेण यदन्यच्चात्मना कृतम् ।<br>
कथयामास तद्रामः पित्रोः संप्रीयमाणयोः ॥ २,२६.४ ॥<br><br>
तौ च तेनोदितं सर्वं श्रुत्वा तत्कर्म विस्तरम् ।<br>
हृष्टौ हर्षान्तरं भूयो राजन्नाप्नुवतावुभौ ॥ २,२६.५ ॥<br><br>
एवं पित्रोर्महाराज शुश्रूषां भृगुपुङ्गवः ।<br>
प्रकुर्वंस्तद्विधेयात्मा भ्रातॄणां चाविशेषतः ॥ २,२६.६ ॥<br><br>
एतस्मिन्नेव काले तु कदाचिद्धैहयेश्वरः ।<br>
इत्येष मृगयां गान्तुं चतुरङ्गबलान्वितः ॥ २,२६.७ ॥<br><br>
संरज्यमाने गगने बन्धूककुसुमारुणैः ।<br>
ताराजालद्युतिहरैः समन्तादरुणांशुभिः ॥ २,२६.८ ॥<br><br>
मन्दं वीजति प्रोद्धूतकेतकीवनराजिभिः ।<br>
प्राभातिके गन्धवहे कुमुदाकरसंस्पृशि ॥ २,२६.९ ॥<br><br>
वयांसि नर्मदातीरतरुनीडाश्रयेषु च ।<br>
व्याहरन्स्वाकुला वाचो मनःश्रोत्रसुखावहाः ॥ २,२६.१० ॥<br><br>
नर्मदातीरतीर्थं तदवतीर्याघहारिणि ।<br>
तत्तोये मुनिवृन्देषु गृणात्सुब्रह्म शाश्वतम् ॥ २,२६.११ ॥<br><br>
विधिवत्कृतमैत्रेषु सन्निवृत्य सरित्तटात् ।<br>
आशमं प्रति गच्छत्सु मुनिमुख्येषु कर्मिषु ॥ २,२६.१२ ॥<br><br>
प्रत्येकं वीरपत्नीषु व्यग्रासु गृहकर्मसु ।<br>
होमार्थं मुनिकल्पाभिर्दुह्यमानासु धेनुषु ॥ २,२६.१३ ॥<br><br>
स्थाने मुनिकुमारेषु तं दोहं हि नयत्सु च ।<br>
अग्निहोत्राकुले जाते सर्वभूतसुखावहे ॥ २,२६.१४ ॥<br><br>
विकसत्सु सरोजेषु गायत्सु भ्रमरेषु च ।<br>
वाशत्सु नीडान्निष्पत्य पतत्रिषु समन्ततः ॥ २,२६.१५ ॥<br><br>
अनति व्यग्रमत्तेभतुरङ्गरथगामिनाम् ।<br>
गात्राल्हादविवर्द्धन्यां वेलायां मन्दवायुना ॥ २,२६.१६ ॥<br><br>
गच्छत्सु चाश्रमोपान्तं प्रसूनजलहारिषु ।<br>
स्वाध्या यदक्षैर्बहुभिरजिनांबरधारिभिः ॥ २,२६.१७ ॥<br><br>
सम्यक्प्रयोज्यमानेषु मन्त्रेषूच्चावचेषु च ।<br>
प्रैषेषूच्चार्यमाणेषु हूयमानेषु वह्निषु ॥ २,२६.१८ ॥<br><br>
यथा वन्मन्त्रतन्त्रोक्तक्रियासु विततासु च ।<br>
ज्वलदग्निशिखाकारे तमस्तपनतेजसि ॥ २,२६.१९ ॥<br><br>
प्रतिहत्य दिशः सर्वा विवृण्वाने च मेदिनीम् ।<br>
सवितर्युदयं याति नैशे तमसि नश्यति ॥ २,२६.२० ॥<br><br>
तारकासु विलीनासु काष्ठासु विमलासु च ।<br>
कृतमैत्रादिको राजा मृगयां हैहयेश्वरः ॥ २,२६.२१ ॥<br><br>
निर्ययौ नगरात्तस्मात्पुरोहितसमन्वितः ।<br>
बलैः सर्वैः समुदितैः सवाजिरथकुञ्जरैः ॥ २,२६.२२ ॥<br><br>
सचिवः सहितः श्रीमान् सवयोभिश्च राजभिः ।<br>
महता बलभारेण नमयन्वसुधातलम् ॥ २,२६.२३ ॥<br><br>
नादयन्रथघोषेण ककुभः सर्वतो नृपः ।<br>
स्वबलौघपदक्षेपप्रक्षुण्णावनिरेणुभिः ॥ २,२६.२४ ॥<br><br>
ययौ संच्छादयन्व्योम विमानशतसंकुलम् ।<br>
संप्रवश्य वनं घोरं विन्ध्योद्रेर्बलसंचयैः ॥ २,२६.२५ ॥<br><br>
भृशं विलोलया मास समन्ताद्राजसत्तमः ।<br>
परिवार्य वनं तत्तु स राजा निजसैनिकैः ॥ २,२६.२६ ॥<br><br>
मृगान्नानाविधान्हिंस्रान्निजघान शितैः शरैः ।<br>
आकर्णकृष्टकोदण्डयोधमुक्तैः शितेषुभिः ॥ २,२६.२७ ॥<br><br>
निकृत्तगात्राः शार्दूला न्यपतन्भुवि केचन ।<br>
उदग्रवेगपादातखड्गखण्डितविग्रहाः ॥ २,२६.२८ ॥<br><br>
वराहयूथपाः केचिद्रुधिरार्द्रा धरामगुः ।<br>
प्रचण्डशाक्तिकोन्मुक्तशक्तिनिर्भिन्नमस्तकाः ॥ २,२६.२९ ॥<br><br>
मृगौघाः प्रत्यपद्यन्त पर्वता इव मेदिनीम् ।<br>
नाराचा विद्धसर्वाङ्गाः सिंहर्क्षशरभादयः ॥ २,२६.३० ॥<br><br>
वसुधामन्वकीर्यन्त शोणितार्द्राः समन्ततः ।<br>
एवं सवागुरैः कैश्चित्पतद्भिः पतितैरपि ॥ २,२६.३१ ॥<br><br>
श्वभिश्चानुद्रुतैः कैश्चिद्धावमानैस्तथा मृगैः ।<br>
आत्तैर्विक्रोशमानैश्च भीतैः प्राणभयातुरैः ॥ २,२६.३२ ॥<br><br>
युगापाये यथात्यर्थं वनमाकुलमाबभौ ।<br>
वराहसिंहशार्दूलश्वाविच्छशकुलानि च ॥ २,२६.३३ ॥<br><br>
चमरीरुरुगोमायुगवयर्क्षवृकान्बहून् ।<br>
कृष्णसारान्द्वीपिमृगान्रक्तखड्गमृगानवि ॥ २,२६.३४ ॥<br><br>
विचित्राङ्गान्मृगानन्यान्न्यङ्कूनपि च सर्वशः ।<br>
बालान्स्तनन्धयान्यूनः स्थविरान्मिथुनान्गणान् ॥ २,२६.३५ ॥<br><br>
निजघ्नुर्निशितैः शस्त्रैः शस्त्रवध्यान्हि सैनिकाः ।<br>
एवं हत्वा मृगान् घोरान्हिंस्रप्रायानशेषतः ॥ २,२६.३६ ॥<br><br>
श्रमेण महता युक्ता बभूवुर्नृपसैनिकाः ।<br>
मध्ये दिनकरे प्राप्ते ससैन्यः स तदा नृपः ॥ २,२६.३७ ॥<br><br>
नर्मदां धर्मसंतप्तः पिपासुरगमच्छनैः ।<br>
अवतीय ततस्तस्यास्तोये सबलवाहनः ॥ २,२६.३८ ॥<br><br>
विजागाह शुभे राजा क्षुत्तृष्णापरिपीडितः ।<br>
स्नात्वा पीत्वा च सलिलं स तस्याः सुखशीतलम् ॥ २,२६.३९ ॥<br><br>
बिसांकुराणि शुभ्राणि स्वादूनि प्रजघास च ।<br>
विक्रीड्य तोये सुचिरमुत्तीर्य सबलो नृपः ॥ २,२६.४० ॥<br><br>
विशश्राम च तत्तीरे तरुखण्डोपमण्डिते ।<br>
आलंबपाने तिग्मांशौ ससैन्यः सानुगो नृपः ॥ २,२६.४१ ॥<br><br>
निश्चक्राम पुरं गन्तुं विन्ध्याद्रिवनगह्वरात् ।<br>
स गच्छन्नेव ददृशे नर्मदा तीरमाश्रितम् ॥ २,२६.४२ ॥<br><br>
आश्रमं पुण्यशीलस्य जमदग्नेर्महात्मनः ।<br>
ततो निवृत्य सैन्यानि दूरेऽवस्थाप्य पार्थिवः ॥ २,२६.४३ ॥<br><br>
परिचारैः कतिपथैः सहितोऽयात्तदाशमम् ।<br>
गत्वा तदाश्रमं रम्यं पुरोहितसमन्वितः ॥ २,२६.४४ ॥<br><br>
उपेत्य मुनिशार्दूलं ननाम शिरसा नृपः ।<br>
अभिनं द्याशषा तं वै जमदग्निर्नृपोत्तमम् ॥ २,२६.४५ ॥<br><br>
पूजयामास विधिवदर्घपाद्यासनादिभिः ।<br>
संभावयित्वा तां पूजां विहितां मुनिना तदा ॥ २,२६.४६ ॥<br><br>
निषसादासने शुभ्र पुरस्तस्य महामुनेः ।<br>
तमासीनं नृपवरं कुशासनगतो मुनिः ॥ २,२६.४७ ॥<br><br>
पप्रच्छ कुशलप्रश्नं पुत्रमित्रादिबन्धुषु ।<br>
सह संकथयंस्तेन राज्ञा मुनिवरोत्तमः ॥ २,२६.४८ ॥<br><br>
स्थित्वा नातिचिरं कालमातिथ्यार्थं न्यमन्त्रयत् ।<br>
ततः स राजा सुप्रीतो जमदग्नि मभाषत ॥ २,२६.४९ ॥<br><br>
महर्षे देहि मेऽनुज्ञां गमिष्यामि स्वकं पुरम् ।<br>
समग्रवाहनबलो ह्यहं तस्मान्महामुने ॥ २,२६.५० ॥<br><br>
कर्तु न शक्यमा तिथ्यं त्वया वन्याशिना वने ।<br>
अथवा त्वं तपःशक्त्या कर्तुमातिथ्यमद्य मे ॥ २,२६.५१ ॥<br><br>
शक्नोष्यपि पुरीं गन्तुं मामनुज्ञातुर्हसि ।<br>
अन्यथा चेत्खलैः सैन्यैरत्यर्थं मुनिसत्तम ॥ २,२६.५२ ॥<br><br>
तपस्विनां भवेत्पीडा नियमक्षयकारिका ।<br>
वसिष्ठ उवाच<br>
इत्येवमुक्तः स मुनिस्तं प्राहस्थीयतां क्षणम् ॥ २,२६.५३ ॥<br><br>
सर्वं संपादयिथ्येऽहमातिथ्यं सानुगस्य ते ।<br>
इत्युक्त्वाहूय तां दोग्ध्रीमुवाचायं ममातिथिः ॥ २,२६.५४ ॥<br><br>
उपाग तस्त्वया तस्मात्क्रियतामद्य सत्कृतिः ।<br>
इत्युक्ता मुनिना दोग्ध्री सातिथेयमशेषतः ।<br>
दुदोह नृपतेराशु यद्योग्यं मुनिगौरवात् ॥ २,२६.५५ ॥<br><br>
अथाश्रमं तत्सुरराजसद्मनिकाशमासीद्भृगुपुङ्गवस्य ।<br>
विभूतिभेदैरविचिन्त्यरुपमनन्यसाध्यं सुरभिप्रभावात् ॥ २,२६.५६ ॥<br><br>
अनेकरत्नोज्ज्वलचित्रहेमप्रकाशमालापरिवीतमुच्चैः ।<br>
पूर्णेन्दुशुभ्राभ्रविषक्तशृङ्गैः प्रासादसंघैः परिवीतमन्तः ॥ २,२६.५७ ॥<br><br>
कांस्यारकूटारसताम्रहेमदुर्वर्णसौधो पलदारुमृद्भिः ।<br>
पृथग्विमिश्रैर्भवनैरनेकैः सद्भासितं नेत्रमनोभिरामैः ॥ २,२६.५८ ॥<br><br>
महार्हरत्नोज्ज्वलहेमवेदिकानिष्कूटसोपानकुटीविटङ्ककैः ।<br>
तुलाकपाटर्गलकुड्यदेहलीनिशान्तशालाजिरशोभितैर्भृशम् ॥ २,२६.५९ ॥<br><br>
वलभ्यलिन्दाङ्गपाचारुतोरणैरदभ्रपर्यन्तचतुष्किकादिभिः ।<br>
स्तंभेषु कुड्येषु च दिव्यरत्नविचित्रचित्रैः परिशोभमानैः ॥ २,२६.६० ॥<br><br>
उच्चावचै रत्नवरैर्विचित्रसुवर्णसिंहासनपीठिकाद्यैः ।<br>
स भक्ष्यभोज्यादिभि रन्नपानैरुपेतभाण्डोपगतैकदेशैः ॥ २,२६.६१ ॥<br><br>
गृहैरमर्त्योचितसर्वसंपत्समन्वितैर्नेत्रमनोऽभिरामैः ।<br>
तस्याश्रमं सन्नगरोपमानं बभौ वधूभिश्चमनोहराभिः ॥ २,२६.६२ ॥<br><br>
इति श्रीब्रह्माण्डे महापुराणे वायुप्रोक्ते मध्यभागे तृतीय<br>
उपोद्धातपादेर्ऽजुनोपाख्याने षड्विंशतितमोऽध्यायः ॥ २६॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
