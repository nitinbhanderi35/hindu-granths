<span style="font-size: 14pt; line-height: 200%">	<br>
सूत उवाच<br>
तुर्वसोस्तु सुतो वह्निर्वह्नेर्गोभानुरात्मजः ।<br>
गोभानोस्तु सुतो वीर स्त्रिसानुरपाजितः ॥ २,७४.१ ॥<br>
करन्धमस्तु त्रैसानो मरुत्तस्तस्य चात्मजः ।<br>
अन्यस्त्वाविज्ञितो राजा मरुत्तः कथितः पुरा ॥ २,७४.२ ॥<br>
अनपत्यो मरुत्तस्तु स राजासीदिति श्रुतम् ।<br>
दुष्कन्तं पौरवं चापि स वै पुत्रमकल्पयत् ॥ २,७४.३ ॥<br>
एवं ययातिशापेन जरासंक्रमणे पुरा ।<br>
तुर्वसोः पौरवं वंशं प्रविवेश पुरा किल ॥ २,७४.४ ॥<br>
दुष्कन्तस्य तु दायादः सरूप्यो नाम पार्थिवः ।<br>
सरूप्यात्तु तथाण्डीरश्चत्वारस्तस्य चात्मजाः ॥ २,७४.५ ॥<br>
पाण्ड्यश्च केरलश्चैव चोलः कुल्यस्तथैव च ।<br>
तेषां जनपदाः कुल्याः पाण्ड्याश्चोलाः सकेरलाः ॥ २,७४.६ ॥<br>
द्रुह्योश्च तनयौ वीरौ बभ्रुः सेतुश्च विश्रुतौ ।<br>
अरुद्धः सेतुपुत्रस्तु बाब्रवो रिपुरुच्यते ॥ २,७४.७ ॥<br>
यौवनाश्वेन समितौ कृच्छेण निहतो बली ।<br>
युद्धं सुमहदासीत्तु मासान्परिचतुर्दश ॥ २,७४.८ ॥<br>
अरुद्धस्य तु दायादो गान्धारो नाम पार्थिवः ।<br>
ख्यायते यस्य नाम्ना तु गान्धारविषयो महान् ॥ २,७४.९ ॥<br>
गान्धारादेशजाश्चापि तुरगा वाजिनां वराः ।<br>
गान्धारपुत्रो धर्मस्तु धृतस्तस्य सुतोऽभवत् ॥ २,७४.१० ॥<br>
धृतस्य दुर्दमो जज्ञे प्रचेतास्तस्य चात्मजः ।<br>
प्रचेतसः पुत्रशतं राजानः सर्व एव ते ॥ २,७४.११ ॥<br>
म्लेच्छराष्ट्राधिपाः सर्वे ह्युदीचीं दिशमास्थिताः ।<br>
अनोश्चैव सुता वीरास्त्रयः परमधार्मिकाः ॥ २,७४.१२ ॥<br>
सभानरः कालचक्षुः पराक्षस्चेति विश्रुताः ।<br>
सभानरस्य पुत्रस्तु विद्वान्कालानलो नृपः ॥ २,७४.१३ ॥<br>
कालानलस्य धर्मात्मा सृंजयो नाम विश्रुतः ।<br>
सृंजयस्याभवत्पुत्रो वीरो नाम्ना पुरञ्जयः ॥ २,७४.१४ ॥<br>
आसीदिन्द्रसमो राजा प्रतिष्टितयशादिवि ।<br>
महामनाः सुतस्तस्य महाशालस्य धार्मिकः ॥ २,७४.१५ ॥<br>
सप्तद्वीपेश्वरो राजा चक्रवर्त्ती महायशाः ।<br>
महामनास्तु द्वौ पुत्रौ जनयामास विश्रुतौ ॥ २,७४.१६ ॥<br>
उशीनरं च धर्मज्ञं तितिक्षुं चैव धार्मिकम् ।<br>
उशीनरस्य पत्न्यस्तु पञ्च राजर्षिवंशजाः ॥ २,७४.१७ ॥<br>
नृगा कृमी नवा दर्वा पञ्चमी च दृषद्वती ।<br>
उशीनरस्य पुत्र्यस्तु पञ्च तासु कुलोद्वहाः ॥ २,७४.१८ ॥<br>
तपस्यतः सुमहतो जाता वृद्धस्य धार्मिकाः ।<br>
नृगायास्तु नृगः पुत्रो नवाया नव एव तु ॥ २,७४.१९ ॥<br>
कृम्याः कृमिस्तु दर्वायाः सुव्रतो नाम धार्मिकः ।<br>
दृषद्वती सुतश्चापि शिबिरौशीनरो द्विजाः ॥ २,७४.२० ॥<br>
शिबे शिवपुरं ख्यातं यौधेयं तु नृगस्य च ।<br>
नवस्य नवराष्ट्रं तु कृमेस्तु कृमिला पुरी ॥ २,७४.२१ ॥<br>
सुव्रतस्य तथांबष्टा शिबिपुत्रान्निबोधत ।<br>
शिबेस्तु शिबयः पुत्राश्चत्वारो लोकसंमताः ॥ २,७४.२२ ॥<br>
वृषदर्भः सुवीरस्तु केकयो मद्रकस्तथा ।<br>
तेषां जनपदाः स्फीताः केकया मद्रकास्तथा ॥ २,७४.२३ ॥<br>
वृषदर्भाः सुवीराश्च तितिक्षोः शृणुत प्रजाः ।<br>
तितिक्षुरभवद्राजा पूर्वस्यां दिशि विश्रुतः ॥ २,७४.२४ ॥<br>
उशद्रथो महाबाहुस्तस्य हेमः सुतोऽभवत् ।<br>
हेमस्य सुतपा जज्ञे सुतः सुतपसो बलिः ॥ २,७४.२५ ॥<br>
जातो मनुष्ययोन्यां वै क्षीणे वंशे प्रजेप्सया ।<br>
महायोगी स तु बलिर्बद्धो यः स महामनाः ॥ २,७४.२६ ॥<br>
पुत्रानुत्पादयामास जातुर्वर्ण्यकरान्भुवि ।<br>
अङ्गं स जनयामास वङ्गं सुह्मं तथैव च ॥ २,७४.२७ ॥<br>
युद्धं कलिङ्गं च तथा वालेयं क्षत्रमुच्यते ।<br>
वालेया ब्राह्मणाश्चैव तस्य वंशकराः प्रभोः ॥ २,७४.२८ ॥<br>
बलेस्तु ब्रह्मणा दत्ता वराः प्रीतेन धीमतः ।<br>
महायोगित्वमायुश्च कल्पस्य परिमाणकम् ॥ २,७४.२९ ॥<br>
संग्रामे वाप्यजेयत्वं धर्मे चैव प्रभावतः ।<br>
त्रैलोक्यदर्शनं चैव प्राधान्यं प्रसवे तथा ॥ २,७४.३० ॥<br>
बलेश्चा प्रतिमत्वं वे धर्मतत्त्वार्थदर्शनम् ।<br>
चतुरो नियतान्वर्णांस्त्वं वै स्थापयितेति वै ॥ २,७४.३१ ॥<br>
इत्युक्तो विभुना राजा बलिः शान्ति पराययौ ।<br>
कालेन महता विद्वान्स्वं च स्थानमुपागतः ॥ २,७४.३२ ॥<br>
तेषां जनपदाः स्फीता अङ्गवङ्गाश्च सुह्मकाः ।<br>
पुण्ड्राः कलिङ्गश्च तथा तेषां वंशं निबोधत ॥ २,७४.३३ ॥<br>
तस्य ते तनयाः सर्वे क्षेत्रजा मुनिसंभवाः ।<br>
संभूता दीर्घतमसः सुदेष्णायां महौजसः ॥ २,७४.३४ ॥<br>
ऋषय ऊचुः<br>
कथं बलेः सुताः पञ्च जनिताः क्षेत्रजाः प्रभो ।<br>
ऋषिणा दीर्घतमसा ह्येतत्प्रब्रूहि पृच्छताम् ॥ २,७४.३५ ॥<br>
सूत उवाच<br>
उशिजो नाम विख्यात आसीद्धीमानृषिः पुरा ।<br>
भार्या वै ममता नाम बभूवास्य महात्मनः ॥ २,७४.३६ ॥<br>
उशिजस्य कनीयांस्तु पुरोधा यो दिवौकसाम् ।<br>
बृहस्पतिर्बृहत्तेजा ममतां सोऽभ्यपद्यत ॥ २,७४.३७ ॥<br>
उवाच ममता तं तु बृहस्पतिमनिच्छती ।<br>
अन्तर्वत्न्यस्मि ते भ्रातुर्ज्येष्ठस्यास्य च भामिनी ॥ २,७४.३८ ॥<br>
अयं हि मे महान्गर्भो रोरवीति बृहस्पते ।<br>
अजस्रं ब्रह्म चाभ्यस्य षडङ्गं वेदमुद्गिरन् ॥ २,७४.३९ ॥<br>
अमोघरे तास्त्वं चापि न मां भजितुमर्हसि ।<br>
अस्मिन्नेव यथाकाले यथा वा मन्यसे विभो ॥ २,७४.४० ॥<br>
एवमुक्तस्तया सम्यग्बृहतेजा बृहस्पतिः ।<br>
कामात्मानं महात्मापि नात्मानं सोऽभ्यधारयत् ॥ २,७४.४१ ॥<br>
संबभूवैव धर्मात्मा तया सार्द्धं बृहस्पति ।<br>
उत्सृजन्तं तदा रेतो गर्भस्थः सोऽस्य भाषत ॥ २,७४.४२ ॥<br>
शुक्रं त्याक्षीश्च मा जीव द्वयोर्नेहास्ति संभवः ।<br>
अमोघरेतास्त्वं वापि पूर्वं चाहमिहागतः ॥ २,७४.४३ ॥<br>
शशाप तं तदा क्रुद्ध एवमुक्तो बृहस्पतिः ।<br>
उशिजस्य सुतं भ्रातुर्गर्भस्थं भगवानृषिः ॥ २,७४.४४ ॥<br>
यस्मात्त्वमीदृशे काले सर्वभूतेप्सिते सति ।<br>
मामेवमुक्तवान्मोहात्तमो दीर्घं ग्रवेक्ष्यसि ॥ २,७४.४५ ॥<br>
ततो दीर्घतमा नाम शापादृषिरजायत ।<br>
अथौशिजो बृहत्कीर्तिर्बृहस्पतिरिबौजसा ॥ २,७४.४६ ॥<br>
ऊर्द्ध्वरेतास्ततश्चापि न्यवसद्भ्रातुराश्रमे ।<br>
गोधर्मं सौरभेयात्तु वृषभाच्छतवान्प्रभोः ॥ २,७४.४७ ॥<br>
तस्य भ्राता पितृव्यस्तु चकार भवनं तदा ।<br>
तस्मिन्हि तत्र वसति यदृच्छाभ्यागतो वृषः ॥ २,७४.४८ ॥<br>
दर्शार्थमास्तृतान्दर्भाञ्चचार सुरभीसुतः ।<br>
जग्राह तं दीर्घ तमा विस्फुरन्तं तु शृङ्गयोः ॥ २,७४.४९ ॥<br>
स तेन निगृहीतस्तु न चचाल पदात्पदम् ।<br>
ततोऽब्रवीद्वृषस्तं वै सुंच मां बलिनां वर ॥ २,७४.५० ॥<br>
न मया सादितस्तात बलवांस्तद्विधः क्वचित् ।<br>
त्र्यंबकं वहता देवं यतो जातोऽस्मि भूतले ॥ २,७४.५१ ॥<br>
सुंच मां बलिनां श्रेष्ठ प्रतिस्नेहं वरं वृणु ।<br>
एवमुक्तोऽब्रवीदेनं जीवंस्त्वं मे क्व यास्यसि ॥ २,७४.५२ ॥<br>
तेन त्वाहं न मोक्ष्यामि परस्वादं चतुष्पदम् ।<br>
ततस्तं दीर्घतमसं स वृषः प्रत्युवाच ह ॥ २,७४.५३ ॥<br>
नास्माकं विद्यते तात पातकं स्तेयमेव च ।<br>
भक्ष्याभक्ष्यं न जानीमः पेयापेयं च सर्वशः ॥ २,७४.५४ ॥<br>
कार्या कार्यं च वै विप्र गम्यगम्यं तथैव च ।<br>
न पाप्मानो वयं विप्र धर्मो ह्येष गवां श्रुतः ॥ २,७४.५५ ॥<br>
गवां नाम स वे श्रुत्वा संभ्रान्तस्त ममुञ्चत ।<br>
भक्त्या चानुश्रविकया गोसुतं वै प्रसादयन् ॥ २,७४.५६ ॥<br>
प्रसादतो वृषेन्द्रस्य गोधर्मं जगृहेऽथ सः ।<br>
मनसैव तदा दध्रे तद्विधस्तत्परायणः ॥ २,७४.५७ ॥<br>
ततो यवीयसः पत्नीमौतथ्यस्याभ्यमन्यत ।<br>
विचेष्टमानां रुदतीं दैवात्संमूढचेतनः ॥ २,७४.५८ ॥<br>
अवलेपं तु तंमत्वा सुरद्वांस्तस्य नाक्षमत् ।<br>
गोधर्म वै बलं कृत्वा स्नुषां स ह्यभ्यमन्यत ॥ २,७४.५९ ॥<br>
विपर्ययं तु तं दृष्ट्वा शरद्वान्प्रविचिन्त्य च ।<br>
भविष्यमर्थं ज्ञात्वा च महात्मा त्ववमत्य तम् ॥ २,७४.६० ॥<br>
प्रोवाच दीर्घतमसं क्रोधात्संरक्तलोचनः ।<br>
गम्यागम्यं न जानीषे गोधर्मात्प्रार्थयन्स्रुषाम् ॥ २,७४.६१ ॥<br>
दुर्वृत्तं त्वां त्यजाम्येष गच्छ त्वं स्वेन कर्मणा ।<br>
यस्मात्त्वमन्धो वृद्धश्च भर्त्तव्यो दुरनुष्ठितः ॥ २,७४.६२ ॥<br>
तेनासि त्वं परित्यक्तो दुराचारोऽसि मे मतः ।<br>
सूत उवाच<br>
कर्मण्यस्मिंस्ततः क्रूरे तस्य बुद्धिरजायत ॥ २,७४.६३ ॥<br>
निर्भर्त्स्य चैव बहुशो बाहुभ्यां परिगृह्य च ।<br>
कोष्टे समुद्रे प्रक्षिप्य गङ्गांभसि समुत्सृजत् ॥ २,७४.६४ ॥<br>
उह्यमानः समुद्रस्तु सप्ताहं श्रोतसा तदा ।<br>
तं सस्त्रीको बलिर्नाम राजा धर्मार्थतत्त्ववित् ॥ २,७४.६५ ॥<br>
अपश्यन्मज्जमानं तु स्रोतसोभ्यासमागतम् ।<br>
तं गृहीत्वा स धर्मात्मा बलिर्वैरोचनस्तदा ॥ २,७४.६६ ॥<br>
अन्तःपुरे जुगोपैनं भक्ष्यैर्भोज्यैश्च तर्पयन् ।<br>
प्रीतः स वै वरेणाथ च्छन्दयामास वै बलिम् ॥ २,७४.६७ ॥<br>
स च तस्माद्वरं वव्रे पुत्रार्थी दानवर्षभः ।<br>
बलिरुवाच<br>
संतानार्थं महाभाग भार्यायां मम मानद ॥ २,७४.६८ ॥<br>
पुत्रान्धर्मार्थसंयुक्तानुत्पादयितुमर्हसि ।<br>
एवमुक्तस्तुतेनर्षिस्तथास्त्वित्युक्तवान्हितम् ॥ २,७४.६९ ॥<br>
सुदेष्णां नाम भार्यां स्वां राजास्मै प्राहिणोत्तदा ।<br>
अन्धं वृद्धं च तं दृष्ट्वा न सा देवी जगाम ह ॥ २,७४.७० ॥<br>
स्वां च धात्रेयिकां तस्मै भूषयित्वा व्यसर्जयत् ।<br>
कक्षीवच्चक्षुषौ तस्यां शूद्रयोन्यामृषिर्वशी ॥ २,७४.७१ ॥<br>
जनया मास धर्मात्मा पुत्रावेतौ महौजसौ ।<br>
कक्षीवच्चक्षुषौ तौ तु दृष्ट्वा राजा बलिस्तदा ॥ २,७४.७२ ॥<br>
अधीतौ विधिवत्सम्य गीश्वरौ ब्रह्मवादिनौ ।<br>
सिद्धौ प्रत्यक्षधर्माणौ बुद्धौ श्रेष्ठतमावपि ॥ २,७४.७३ ॥<br>
ममैताविति होवाच बलिर्वैरोचनस्त्वृषिम् ।<br>
नेत्युवाच ततस्तं तु ममैताविति चाब्रवीत् ॥ २,७४.७४ ॥<br>
उत्पन्नौ शूद्रयोनौ तु भवतः क्ष्मासुरोत्तमौ ।<br>
अन्धं वृद्धं च मां मत्वा सुदेष्णा महिषी तव ॥ २,७४.७५ ॥<br>
प्राहिणोदवमानीय शूद्रीं धात्रेयिकां मम ।<br>
ततः प्रसादयामास पुनस्तमृषिसत्तमम् ॥ २,७४.७६ ॥<br>
बलिर्भार्यां सुदेष्णा च भर्त्सयामास वै प्रभुः ।<br>
पुनश्चैनामलङ्कृत्य ऋषये प्रत्यपादयत् ॥ २,७४.७७ ॥<br>
तां स दीर्घतमा देवीमब्रवीद्यदि मां शुभे ।<br>
दध्ना लवणमिश्रेण स्वभ्यक्तं नग्नकं तथा ॥ २,७४.७८ ॥<br>
लेहिष्यस्यजुगुप्सन्ती ह्यापादतलमस्तकम् ।<br>
ततस्त्वं प्राप्स्यसे देवि पुत्रांश्च मनसेप्सितान् ॥ २,७४.७९ ॥<br>
तस्य सा तद्वचो देवी सर्वं कृतवती तथा ।<br>
अपानं च समासाद्य जुगुप्संती ह्यवर्जयत् ॥ २,७४.८० ॥<br>
तमुवाच ततः सर्षिर्यस्ते परिहृतं शुभे ।<br>
विनापानं कुमारं त्वं जनयिष्यसि पूर्वजम् ॥ २,७४.८१ ॥<br>
ततस्तं दीर्घतमसं सा देवी प्रत्युवाच ह ॥<br>
नार्हसि त्वं महाभाग पुत्रं दातुं ममेदृशम् ॥ २,७४.८२ ॥<br>
ऋषिरुवाच<br>
तवापरधो देव्येष नान्यथा भविता तु वै ।<br>
देवीदृशं च ते पौत्रमहं दास्यामि सुप्रते ॥ २,७४.८३ ॥<br>
तस्यापानं विना चैव योग्यभावो भविष्यति ।<br>
तां स दीर्घतमाश्चैव कुक्षौ स्पृष्ट्वदमब्रवीत् ॥ २,७४.८४ ॥<br>
प्राशितं दधियत्तेऽद्य ममाङ्गाद्वै शुचिस्मिते ।<br>
तेन ते पूरितो गर्भः पौर्णमास्यामिवोदधिः ॥ २,७४.८५ ॥<br>
भविष्यन्ति कुमारास्ते पञ्च देवसुतोपमाः ।<br>
तेजस्विनः पराक्रान्ता यज्वानो धार्मिकास्तथा ॥ २,७४.८६ ॥<br>
ततोंऽगस्तु सुदेष्णाया ज्येष्ठपुत्रो व्यजायत ।<br>
वङ्गस्तस्मात्कलिङ्गस्तु पुण्ड्रः सुह्मस्तथैव च ॥ २,७४.८७ ॥<br>
वंशभाजस्तु पञ्चैते बलेः क्षेत्रेऽभवंस्तदा ।<br>
इत्येते दीर्घतमसा बलेर्दत्ताः सुताः पुरा ॥ २,७४.८८ ॥<br>
प्रजा ह्युपहतास्तस्य ब्रह्मणा कारणं प्रति ।<br>
अपत्यमस्य दारेषु स्वेषु माभून्महात्मनः ॥ २,७४.८९ ॥<br>
ततो मनुष्ययोन्यां वै जनयामास स प्रजाः ।<br>
सुरभिर्दीर्घत मसमथ प्रीतो वचोऽब्रवीत् ॥ २,७४.९० ॥<br>
विचार्य यस्माद्गोधर्मं त्वमेवं कृतवानसि ।<br>
भक्त्या चानन्ययास्मासु मुने प्रीतास्मि तेन ते ॥ २,७४.९१ ॥<br>
तस्मात्तव तमो दीर्घं निस्तदाम्यद्य पश्य वै ।<br>
बार्हस्पत्यं च यत्तेऽन्यत्पापं संतिष्ठते तनौ ॥ २,७४.९२ ॥<br>
जरामृत्युभयं चैव ह्याघ्राय प्रणुदामि ते ।<br>
आघ्रातमात्रोऽसा पश्यत्सद्यस्तमसि नाशिते ॥ २,७४.९३ ॥<br>
आयुष्मांश्च युवा चैव चक्षुष्मांश्च ततोऽभवत् ।<br>
गवा हृततमाः सोऽथ गौतमः समपद्यत ॥ २,७४.९४ ॥<br>
कक्षीवांस्तु ततो गत्वा सह पित्रा गिरिव्रजम् ।<br>
यथोद्दिष्टं हि पित्राथ चचार विपुलं तपः ॥ २,७४.९५ ॥<br>
ततः कालेन महता तपसा भावितः स वै ।<br>
विधूय सानुजो दोषान्ब्राह्मण्यं प्राप्तवान्प्रभुः ॥ २,७४.९६ ॥<br>
ततोऽब्रवीत्पिता त्वेनं पुत्रवानस्म्यहं प्रभो ।<br>
सुपुत्रेण त्वया तात कृतार्थश्च यशस्विना ॥ २,७४.९७ ॥<br>
युक्तात्मानं ततः सोऽथ प्राप्तवान्ब्रह्मणः क्षयम् ।<br>
ब्राह्मण्यं प्राप्य कक्षीवान्सहस्रमसृजत्सुतान् ॥ २,७४.९८ ॥<br>
कूष्माण्डा गौतमास्ते वै स्मृताः कक्षीवतः सुताः ।<br>
इत्येष दीर्घतमसो बलेर्वैरोचनस्य वै ॥ २,७४.९९ ॥<br>
समागमः समाख्यातः संतानश्चोभयोस्तथा ।<br>
बलिस्तानभिषिच्येह पञ्च पुत्रानकल्मषान् ॥ २,७४.१०० ॥<br>
कृतार्थः सोऽपि योगात्मा योगमाश्रित्य च प्रभुः ।<br>
अदृश्यः सर्वभूतानां कालाकाक्षी चरत्युत ॥ २,७४.१०१ ॥<br>
तत्राङ्गस्य तु राजर्षे राजासीद्दधिवाहनः ।<br>
सोऽपराधात्सुदेष्णाया अनपानोऽभवन्नृपः ॥ २,७४.१०२ ॥<br>
अनपानस्य पुत्रस्तु राजा दिविरथः स्मृतः ।<br>
पुत्रो दिविरथस्यासीद्विद्वान्धर्मरथो नृपः ॥ २,७४.१०३ ॥<br>
एते एक्ष्वाकवः प्रोक्ता भवितारः कलौ युगे ।<br>
बृहद्बलान्वये जाता महावीर्यपराक्रमाः ॥ २,७४.१०४ ॥<br>
शूराश्च कृतविद्याश्च सत्यसंधा जितेन्द्रियाः ।<br>
अत्रानुवंशश्लोकोऽयं भविष्यज्ज्ञैरुदाहृतः ॥ २,७४.१०५ ॥<br>
इक्ष्वाकूणामयं वंशः सुमित्रान्तो भविष्यति ।<br>
सुमित्रं प्राप्य राजानं संस्थां प्राप्स्यति वै कलौ ॥ २,७४.१०६ ॥<br>
इत्येतन्मानवं क्षत्रमैलं च समुदात्दृतम् ।<br>
अत ऊर्ध्वं प्रवक्ष्यामि मगधो यो बृहद्रथः ॥ २,७४.१०७ ॥<br>
जरासंधस्य ये वंशे सहदेवान्वये नृपाः ।<br>
अतीता वर्त्तमानाश्च भविष्याश्च तथा पुनः ॥ २,७४.१०८ ॥<br>
प्राधान्यतः प्रवक्ष्यामि गदतो मे निबोधत ।<br>
संग्रामे भारते तस्मिन्सहदेवो निपातितः ॥ २,७४.१०९ ॥<br>
सोमापिस्तस्य तनयो राजर्षिः स गिरिव्रजे ।<br>
पञ्चाशतं तथाष्टौ च समा राज्यमकारयत् ॥ २,७४.११० ॥<br>
श्रुतश्रवाः सप्तषष्टिः समास्तस्य सुतोऽभवत् ।<br>
अयुतायुस्तु षड्विंशद्राज्यं वर्षाण्यकारयत् ॥ २,७४.१११ ॥<br>
समाः शतं निरामित्रो महीं भुक्त्वा दिवं गतः ।<br>
पञ्चाशतं समाः षट्च सुक्षत्रः प्राप्तवान्महीम् ॥ २,७४.११२ ॥<br>
त्रयोविंशद्बृहत्कर्मा राज्यं वर्षाण्यकारयत् ।<br>
सेनाजित्सांप्रतं चापि एता वै भोक्ष्यते समाः ॥ २,७४.११३ ॥<br>
श्रुतञ्जयस्तु वर्षाणि चत्वारिंशद्भविष्यति ।<br>
रिपुञ्जयो महाबाहुर्महाबुद्धिपराक्रमः ॥ २,७४.११४ ॥<br>
पञ्जत्रिंशत्तु वर्षाणि महीं पालयिता नृपः ।<br>
अष्टपञ्जाशतं जाब्दान्राज्ये स्थास्यति वै शुचिः ॥ २,७४.११५ ॥<br>
अष्टाविंशत्समाः पूर्णाः क्षेमो राजा भविष्यति ।<br>
सुव्रतस्तु चतुःषष्टिं राज्यं प्राप्स्यति वीर्यवान् ॥ २,७४.११६ ॥<br>
पञ्च वर्षाणि पूर्णानि धर्मनेत्रो भविष्यति ।<br>
भोक्ष्यते नृपतिश्चेमा अष्टपञ्चाशतं समाः ॥ २,७४.११७ ॥<br>
अष्टत्रिंशत्समाराष्ट्रं सुश्रमस्य भविष्यति ।<br>
चत्वारिंशद्दशाष्टौ च दृढसेनो भविष्यति ॥ २,७४.११८ ॥<br>
त्रयस्त्रिंशत्तु वर्षाणि सुमतिः प्राप्स्यते ततः ।<br>
चत्वारिंशत्समा राजा सुनेत्रो भोक्ष्यते ततः ॥ २,७४.११९ ॥<br>
सत्यजित्पृथिवी राष्ट्रं त्र्यशीतिं भोक्ष्यते समाः ।<br>
प्राप्येमं विश्वाजिच्चापि पञ्चविंशद्भविष्यति ॥ २,७४.१२० ॥<br>
अरिञ्जयस्तु वर्षाणां पञ्चाशत्प्राप्यते महीम् ।<br>
द्वाविंशच्च नृपा ह्येते भवितारो बृहद्रथाः ॥ २,७४.१२१ ॥<br>
पूर्मं वर्षसहस्रं वै तेषां राज्यं भविष्यति ।<br>
बृहद्रथेष्वतीतेषु वीरहन्तृष्ववर्त्तिषु ॥ २,७४.१२२ ॥<br>
शुनकः स्वामिनं हत्वा पुत्रं समभिषेक्ष्यति ।<br>
मिषतां क्षत्रियाणां हि प्रद्योतिं नृपतिं बलात् ॥ २,७४.१२३ ॥<br>
स वै प्रणतसामन्तो भविष्येण प्रवर्त्तितः ।<br>
त्रयोविंशत्समा राजा भविता स नरोत्तमः ॥ २,७४.१२४ ॥<br>
चतुर्विंशत्समा राजा पालको भविता ततः ।<br>
विशाखयूपो भविता नृपः पञ्चाशतं समाः ॥ २,७४.१२५ ॥<br>
एकविंशत्समा राज्य मजकस्य भविष्यति ।<br>
भविष्यति समा विंशत्तत्सुतो नन्दिवर्द्धनः ॥ २,७४.१२६ ॥<br>
अष्टत्रिंशच्छतं भाव्याः प्राद्योताः पञ्च ते नृपाः ।<br>
हत्वा तेषां यशः कृत्स्नं शिशुनागो भविष्यति ॥ २,७४.१२७ ॥<br>
वाराणस्यां सुतस्तस्य संयास्यति गिरिव्रजम् ।<br>
शिशुनागश्च वर्षाणि चत्वारिंशद्भविष्यति ॥ २,७४.१२८ ॥<br>
काकवर्णः सुतस्तस्य पट्त्रिंशच्च भविष्यति ।<br>
ततस्तु विंशतिं राजा क्षेमधर्मा भवष्यति ॥ २,७४.१२९ ॥<br>
चत्वारिंशत्समा राष्ट्रं क्षत्रौजाः प्राप्स्यते ततः ।<br>
अष्टत्रिंशत्समा राजाविधिसारो भविष्यति ॥ २,७४.१३० ॥<br>
अजातशत्रुर्भविता पञ्चविंशत्समा नृपः ।<br>
पञ्चत्रिंशत्समा राजा दर्भकस्तु भविष्यति ॥ २,७४.१३१ ॥<br>
उदयी भविता तस्मात्त्रयस्त्रिंशत्समा नृपः ।<br>
स वै पुरवरं राजा वृथिव्यां कुसुमाह्वयम् ॥ २,७४.१३२ ॥<br>
गगाया दक्षिणे कूले चतुर्थेऽह्नि कारिष्यति ।<br>
चत्वारिशत्समा भाव्यो राजा वै नन्दिवर्द्धनः ॥ २,७४.१३३ ॥<br>
चत्वारिशत्त्रयश्चैव सहानन्दिर्भविष्यति ।<br>
भविष्यन्ति च वर्षाणि षष्ट्युत्तरशतत्रयम् ॥ २,७४.१३४ ॥<br>
शिशुनागा दशैवैते राजानः क्षत्रबन्धवः ।<br>
एतैः सार्द्धं भविष्यन्ति तावत्कालं नृपाः परे ॥ २,७४.१३५ ॥<br>
एक्ष्वाकवश्चतुर्विंशत्पञ्चालाः पञ्चविंशतिः ।<br>
कालकास्तु चतुर्विंशच्चतुर्विंशत्तु हैहयाः ॥ २,७४.१३६ ॥<br>
द्वात्रिंशदेकलिङ्गास्तु पञ्चविंशत्तथा शकाः ।<br>
कुरवश्चापि षट्त्रिंशदष्टाविंशति मैथिलाः ॥ २,७४.१३७ ॥<br>
शूरसेनास्त्रयोविंशद्वीतिहोत्राश्च विंशतिः ।<br>
तुल्यकालं भविष्यन्ति सर्वं एव महीक्षितः ॥ २,७४.१३८ ॥<br>
महानन्दिसुतश्चापि शूद्रायाः कालसंवृतः ।<br>
उत्पत्स्यते महा पद्मः सर्वक्षत्रान्तकृन्नृपः ॥ २,७४.१३९ ॥<br>
ततः प्रभृति राजानो भविष्यः शूद्रयोनयः ।<br>
एकराट्स महापद्म एकच्चत्रो भविष्यति ॥ २,७४.१४० ॥<br>
अष्टाशीति तु वर्षाणि पृथिवीं पालयिष्यति ।<br>
सर्वक्षत्रं समुद्धृत्य भाविनोर्ऽथस्य वै बलात् ॥ २,७४.१४१ ॥<br>
तत्पश्चात्तत्सुता ह्यष्टौ समाद्वादश ते नृपाः ।<br>
महापद्मस्य पर्याये भविष्यन्ति नृपाः क्रमात् ॥ २,७४.१४२ ॥<br>
उद्धरिष्यति तान्सर्वान्कौटिल्यो वै द्विजर्षभः ।<br>
भुक्त्वा महीं वर्षशतं नरेद्रः स भविष्यति ॥ २,७४.१४३ ॥<br>
चन्द्रगुप्तं नृपं राज्ये कौटिल्यः स्थापयिष्यति ।<br>
चतुर्विंशत्समा राजा चन्द्रगुप्तो भविष्यति ॥ २,७४.१४४ ॥<br>
भविता भद्रसारस्तु पञ्चविंशत्समा नृपः ।<br>
षट्त्रिंशत्तु समा राजा अशोकानां च तृप्तिदः ॥ २,७४.१४५ ॥<br>
तस्य पुत्रः कुलालस्तु वर्षाण्यष्टौ भविष्यति ।<br>
कुशालसूनुरष्टौ च भोक्ता वै बन्धुपालितः ॥ २,७४.१४६ ॥<br>
बन्धुपालितदायादो भविता चेन्द्रपालितः ।<br>
भविता सप्त वर्षाणि देववर्मा नराधिपः ॥ २,७४.१४७ ॥<br>
राजा शतधनुश्चापि तस्य पुत्रो भविष्यति ।<br>
बृहद्रथश्च वर्षाणि सप्त वै भविता नृपः ॥ २,७४.१४८ ॥<br>
इत्येते नव मौर्या वै भोक्ष्यन्ति च वसुंधराम् ।<br>
सप्तत्रिंशच्छतं पूर्णं तेभ्यः शुङ्गो गमिष्यति ॥ २,७४.१४९ ॥<br>
पुष्पमित्रस्तु सेनानीरुद्धृत्यतु बृहद्रथम् ।<br>
कारयिष्यति वै राज्यं समाः षष्टिं स चैव तु ॥ २,७४.१५० ॥<br>
अग्निमित्रो नृपश्चाष्टौ भविष्यति समा नृपः ।<br>
भविता चापि सुज्येष्टः सप्त वर्षाणि वै ततः ॥ २,७४.१५१ ॥<br>
वसुमित्रस्ततो भाव्यो दशवर्षाणि पार्थिवः ।<br>
ततो भद्रः समे द्वे तु भविष्यति नृपश्च वै ॥ २,७४.१५२ ॥<br>
भविष्यति समास्तस्मात्तिस्र एव पुलिन्दकः ।<br>
राजा घोषस्ततश्चापि वर्षाणि भविता त्रयः ॥ २,७४.१५३ ॥<br>
सप्त वै वज्र मित्रंस्तु समा राजा ततः पुनः ।<br>
द्वात्रिंशद्भविता वापि समा भागवतो नृपः ॥ २,७४.१५४ ॥<br>
भविष्यति सुतस्तस्य देवभूमिः समा दश ।<br>
दशैते शुङ्गराजानो भोक्ष्यन्तीमां वसुंधराम् ॥ २,७४.१५५ ॥<br>
शतं पूर्मं दश द्वे च तेभ्यः कण्वं गमिष्यति ।<br>
अमात्यो वसुदेवस्तु बाल्याद्व्यसनिनं नृपम् ॥ २,७४.१५६ ॥<br>
देवभूमिं ततो हत्वा शुङ्गेषु भविता नृपः ।<br>
भविष्यति समा राजा पञ्च कण्वायनस्तु सः ॥ २,७४.१५७ ॥<br>
भूमिमित्रः सुतस्तस्य चतुर्विंशद्भविष्यति ।<br>
भविता द्वादश समास्तस्मान्नारायणो नृपः ॥ २,७४.१५८ ॥<br>
सुशर्मा तत्सुतश्चापि भविष्यति चतुःसमाः ।<br>
कण्वायनास्तु चत्वारश्चत्वारिंशच्च पञ्च च ॥ २,७४.१५९ ॥<br>
समा भोक्ष्यन्ति वृथिवीं पुनरन्ध्रान्गमिष्यति ।<br>
कण्वायनमथोद्धृत्य सुशर्माणं प्रसह्य तम् ॥ २,७४.१६० ॥<br>
सिंधुको ह्यन्ध्रजातीयः प्राप्स्यतीमां वसुंधराम् ।<br>
त्रयोविंशत्समा राजा सिंधुको भविता त्वथ ॥ २,७४.१६१ ॥<br>
कृष्णो भ्रातास्य वर्षाणि सोऽस्माद्दश भविष्यति ।<br>
श्रीशान्तकर्णिर्भविता तस्य पुत्रस्तु वै महान् ॥ २,७४.१६२ ॥<br>
पञ्चाशत्तु समाः षट्च शान्तकर्णिर्भविष्यति ।<br>
आपोलवोद्वादश वै तस्य पुत्रो भविष्यति ॥ २,७४.१६३ ॥<br>
चतुर्विंशत्तु वर्षाणि पटुमांश्च भविष्यति ।<br>
भवितानिष्टकर्मा तु वर्षाणां पञ्चविंशतिम् ॥ २,७४.१६४ ॥<br>
ततः संवत्सरं पूर्णं हालो राजा भविष्यति ।<br>
पञ्चपत्तल्लको नाम भविष्यति महाबलः ॥ २,७४.१६५ ॥<br>
भाव्यःपुरीषभीरुस्तु समाः सोऽप्येकविंशतिम् ।<br>
शातकर्णिर्वर्षमेकं भविष्यति नराधिपः ॥ २,७४.१६६ ॥<br>
अष्टविंशतिवर्षाणि शिवस्वातिर्भविष्यति ।<br>
राजा च गौतमी पुत्र एकविंशत्समा नृपः ॥ २,७४.१६७ ॥<br>
एकोनविंशति राजा यज्ञः श्रीशातकर्ण्यथ ।<br>
षडेव भविता त्समाद्विजयस्तु समानृपः ॥ २,७४.१६८ ॥<br>
देडश्रीशातकर्णी च तस्य पुत्रः समास्त्रयः ।<br>
पुलोमारिः समाः सप्त ततश्चैषां भविष्यति ॥ २,७४.१६९ ॥<br>
इत्येते वै नृपास्त्रिंशदन्ध्रा भोक्ष्यन्ति वै महीम् ।<br>
समाः शतानि चत्वारि पञ्चाशत्षट्तथैव च ॥ २,७४.१७० ॥<br>
अन्ध्राणां संस्थिताः पञ्च तेषां वंश्याश्च ये पुनः ।<br>
सप्तैव तु भविष्यन्ति दशाभीरास्ततो नृपाः ॥ २,७४.१७१ ॥<br>
सप्त गर्दभिनश्चापि ततोऽथ दश वै शकाः ।<br>
यवनाष्टौ भविष्यन्ति तुषारास्तु चतुर्दश ॥ २,७४.१७२ ॥<br>
त्रयोदश गुरुण्डाश्च मौना ह्येकादशैव तु ।<br>
अन्ध्रा भोक्ष्यन्ति वसुधां शते द्वे च शतञ्च वै ॥ २,७४.१७३ ॥<br>
सप्तषष्टिं च वर्षाणि दशाभीरास्ततो नृपाः ।<br>
सप्त गर्दभिनश्चैव भोक्ष्यन्तीमां द्विसप्ततिम् ॥ २,७४.१७४ ॥<br>
शतानि त्रीण्यशीतिं च भोक्ष्यन्ति वसुधां शकाः ।<br>
आशीती द्वे च वर्षाणि भोक्तारो यवना महीम् ॥ २,७४.१७५ ॥<br>
पञ्चवर्षशतानीह तुषाराणां मही स्मृता ।<br>
शतान्यर्द्धचतुर्थानि भवितारस्त्रयोदश ॥ २,७४.१७६ ॥<br>
गुरुण्डा वृषलैः सार्द्धं भोक्ष्यन्ते म्लेच्छजातयः ।<br>
शतानि त्रीणि भोक्ष्यन्ते मौना एकादशैव तु ॥ २,७४.१७७ ॥<br>
तेषु च्छिन्नेषु कालेन ततः किलकिलो नृपः ।<br>
ततः किलकिलेभ्यश्च विन्ध्यशक्तिर्भविष्यति ॥ २,७४.१७८ ॥<br>
समाः षण्णवतिं चैव पृथिवीं तु समेष्यति ।<br>
नृपान्वैदिशकांश्चाथ भविष्यांस्तु निबोधत ॥ २,७४.१७९ ॥<br>
शेषस्य नागराजस्य पुत्रः सुर पुरञ्जयः ।<br>
भोगी भविष्यते राजा नृपो नागकुलोद्वहः ॥ २,७४.१८० ॥<br>
सदाचन्द्रस्तु चन्द्राशुर्द्वितीयो नखवांस्तथा ।<br>
धनधर्मा ततश्चापि चतुर्थो वंशजः स्मृतः ॥ २,७४.१८१ ॥<br>
भूतिनन्दस्ततश्चापि वैदिशे तु भविष्यति ।<br>
तस्य भ्राता यवीयांस्तु नाम्ना नन्दियशाः किल ॥ २,७४.१८२ ॥<br>
तस्यान्वयो भविष्यन्ति राजानस्ते त्रयस्तु वै ।<br>
दैहित्रः शिशिको नाम पूरिकायां नृपोऽभवत् ॥ २,७४.१८३ ॥<br>
विन्ध्यशक्तिसुतश्चापि प्रवीरो नाम वीर्यवान् ।<br>
भोक्ष्यते च समाः षष्टिं पुरीं काञ्चनकां च वै ॥ २,७४.१८४ ॥<br>
यक्ष्यते वाजपेयैश्च समाप्तवरदक्षिणैः ।<br>
तस्य पुत्रास्तु चत्वारो भविष्यन्ति नराधिपाः ॥ २,७४.१८५ ॥<br>
विन्ध्यकानां कुलानां ते नृपा वैवाहिकास्त्रयः ।<br>
सुप्रतीको गभीरश्च समा भोक्ष्यति विंशतिम् ॥ २,७४.१८६ ॥<br>
शङ्कमानोऽभवद्राजा महिषीणां महीपतिः ।<br>
पुष्पमित्रा भविष्यन्ति षट्स्त्रिमित्रास्त्रयोदश ॥ २,७४.१८७ ॥<br>
मेकलायां नृपाः सप्त भविष्यन्ति च सप्ततिः ।<br>
कोमलायां तु राजानो भविष्यन्ति महाबलाः ॥ २,७४.१८८ ॥<br>
मेघा इति समाख्याता बुद्धिमन्तो नवैव तु ।<br>
नैषधाः पार्थिवाः सर्वे भविष्यन्त्यामनुक्षयात् ॥ २,७४.१८९ ॥<br>
नलवंशप्रसूतास्ते वीर्यवन्तो महाबलाः ।<br>
मगधानां महावीर्यो विश्वस्फाणिर्भविष्यति ॥ २,७४.१९० ॥<br>
उत्साद्य पार्थिवान्सर्वान्सोऽन्यान्वर्णान्करिष्यति ।<br>
कैवर्त्तान्मद्रकांश्चेव पुलिन्दान्ब्राह्मणांस्तथा ॥ २,७४.१९१ ॥<br>
स्थापयिष्यन्ति गजानो नानादेशेषु ते जनान् ।<br>
विश्वस्फाणिर्महासत्त्वो युद्धे विष्णुसमप्रभः ॥ २,७४.१९२ ॥<br>
विश्वस्फाणिर्नरपतिः क्लीबाकृतिरिवोच्यते ।<br>
उत्सादयित्वा क्षत्रं तु क्षत्रमन्यत्करिष्यति ॥ २,७४.१९३ ॥<br>
नव नागास्तु भोक्ष्यति पुरीं चंपावतीं नृपाः ।<br>
मथुरां च पुरा रम्यां नागा भोक्ष्यन्ति सप्त वै ॥ २,७४.१९४ ॥<br>
अनुगङ्गाप्रयागं च साकेतं मगधांस्तथा ।<br>
एताञ्जनपदान्सर्वान्भोक्ष्यन्ते सप्तवंशजाः ॥ २,७४.१९५ ॥<br>
नैष धान्य दुकांश्चैव शैशीतान् कालतोयकान् ।<br>
एताञ्जनपदान्सर्वान्भोक्ष्यन्ते मणिधान्यजान् ॥ २,७४.१९६ ॥<br>
कोशलांश्चान्ध्रपैण्ड्रांश्च ताम्रलिप्तान्ससागरान् ।<br>
चंपां चैव पुरीं रम्यां भोक्ष्यन्ते देवरक्षिताः ॥ २,७४.१९७ ॥<br>
कलिङ्गा महिषाश्चैव महेन्द्रनिलयाश्च ये ।<br>
एताञ्जनपदान्सर्वान् पालयिष्यति वै गुहः ॥ २,७४.१९८ ॥<br>
स्त्रीराष्ट्रभोजकांश्चैव भोक्ष्यते कनकाह्वयः ।<br>
तुल्यकालं भविष्यन्ति सर्वे ह्यते महीक्षितः ॥ २,७४.१९९ ॥<br>
अल्पप्रसादा ह्यनृता महाक्रोधा ह्यधार्मिकाः ।<br>
भविष्यन्तीह यवना धर्मतः कामतोर्ऽथतः ॥ २,७४.२०० ॥<br>
नैव मूर्द्धाभिषिक्तास्ते भविष्यन्ति नराधिपाः ।<br>
युगदोषदुराचारा भविष्यन्ति नृपास्तु ते ॥ २,७४.२०१ ॥<br>
भविष्यन्तीह पयाये कालेन वृथिवीक्षितः ।<br>
विहीनास्तु भविष्यन्ति धर्मतः काम तोर्ऽथतः ॥ २,७४.२०२ ॥<br>
तैर्विमिश्रा जनपदा म्लेच्छाचाराश्च सर्वशः ।<br>
विपर्ययेण वर्तन्ते नाशायिष्यन्ति वै प्रजाः ॥ २,७४.२०३ ॥<br>
लुब्धा अनृतवाचश्च भवितारस्तदा नृपाः ।<br>
तेषां वर्त्तति पर्याये बहुस्त्रीके युगे तदा ॥ २,७४.२०४ ॥<br>
लवाल्लवं भ्रश्यमाना आयुरूपबलश्रुतैः ।<br>
तथा गतासु वै काष्ठं प्रजासु जगतीश्वराः ॥ २,७४.२०५ ॥<br>
राजानः संप्रणश्यति कालेनोपहतास्तदा ।<br>
कल्किना व्याहताः सर्वे म्लेच्छा यास्यन्ति संक्षयम् ॥ २,७४.२०६ ॥<br>
अधार्मिकाश्च येऽत्यर्थं पाखण्डाश्चैव सर्वशः ।<br>
प्रनष्टे नृपशब्दे च संध्याशिष्टे कलौ युगे ॥ २,७४.२०७ ॥<br>
किञ्चिच्छिष्टाः प्रजास्ता वै धर्मे नष्टे परिग्रहाः ।<br>
असाधना हतस्वाश्च व्याधिशोकनिपीडिताः ॥ २,७४.२०८ ॥<br>
अनावृष्टिहताश्चैव परस्परवधेन च ॥ २,७४.२०९ ॥<br>
अनाधाराः परित्रस्ता वार्तामुत्सृज्य दुःखिताः ।<br>
त्यक्त्वा पुराणि ग्रामांश्च भविष्यन्ति वनौकसः ॥ २,७४.२१० ॥<br>
एवंरूपेषु नष्टेषु प्रजास्त्यक्त्वा गृहाणि तु ।<br>
नष्टे स्नेहे दुरापन्ना भ्रष्टस्नेहाः सुहृज्जनः ॥ २,७४.२११ ॥<br>
वर्णाश्रमपरिभ्रष्टाः संकरं घोरमास्थिताः ।<br>
सरित्पर्वतसेविन्यो भविष्यन्ति प्रजास्तदा ॥ २,७४.२१२ ॥<br>
सरितः सागरानूपान्सेवन्ते पर्वतानथ ।<br>
अङ्गान्कलिङ्गान्वङ्गांश्च काश्मीरान्काशिकोशलान् ॥ २,७४.२१३ ॥<br>
ऋषिकान्तागिरिद्रोणीः संश्रयिष्यन्ति मानवाः ।<br>
कृत्स्नं हिमवतः पृष्ठं कूलं च लवणांभसः ॥ २,७४.२१४ ॥<br>
अरण्यमभिपत्स्यन्ते आर्या म्लेच्छजनैः सह ।<br>
मृगैर्मीनैर्विहङ्गैश्च श्वापदैश्चेक्षुभिस्तथा ॥ २,७४.२१५ ॥<br>
मधुशाकफलैर्मूलैर्वर्तयिष्यन्ति मानवाः ।<br>
चीरं पर्णं च विविधं वल्कलान्यजिनानि च ॥ २,७४.२१६ ॥<br>
स्वयं कृत्वा पिधास्यन्ति यथा मुनिजनस्तथा ।<br>
बीजान्नानि तथा निम्नेष्वी हन्तः काष्ठशङ्कुभिः ॥ २,७४.२१७ ॥<br>
अजैडकं खरोष्ट्रं च पालयिष्यन्ति यत्नतः ।<br>
नदीर्वत्स्यन्ति तोयार्थे नूनमाश्रित्य मानवाः ॥ २,७४.२१८ ॥<br>
पार्थिवा व्यवहारेण विबाधन्ते परस्परम् ।<br>
बहुमन्याः प्रजाहीनाः शौचाचारविवर्जिताः ॥ २,७४.२१९ ॥<br>
एवं भविष्यन्ति नरास्तदाधर्म व्यवस्थिताः ।<br>
हीनान्दीनांस्तथाधर्मान्प्रजा समनुवर्त्स्यति ॥ २,७४.२२० ॥<br>
आयुस्तदा त्रयोविंशन्न कश्चिदतिवर्तते ।<br>
दुर्बला विषयग्लाना जराया संपरिप्लुताः ॥ २,७४.२२१ ॥<br>
पत्रमूलफलाहाराश्चीरकृष्णाजिनांबराः ।<br>
वृत्त्यर्थमभिलिप्स्यन्तश्चरिष्यन्ति वसुंधराम् ॥ २,७४.२२२ ॥<br>
एतत्कालमनुप्राप्ताः प्रजाः कलियुगान्तके ।<br>
क्षीणे कलियुगे तस्मिन्दिव्ये वर्षसहस्रके ॥ २,७४.२२३ ॥<br>
निःशेषास्तु भविष्यन्ति सार्द्धं कलियुगेन तु ।<br>
स संध्यांशे तु निःशेषे कृतं वै प्रतिपत्स्यते ॥ २,७४.२२४ ॥<br>
यदा यन्द्रश्च सूर्यश्च तथा तिष्यबृहस्पती ।<br>
एकराशौ भविष्यन्ति तदा कृतयुगं भवेत् ॥ २,७४.२२५ ॥<br>
एष वंशक्रमः कृत्स्नः कीर्तितो वो यथाक्रमम् ।<br>
अतीता वर्तमानाश्च तथैवानागताश्च ये ॥ २,७४.२२६ ॥<br>
महानन्दाभिषेकान्त जन्म यावत्परीक्षितः ।<br>
एतद्वर्षसहस्रं तु ज्ञेयं पञ्चाशदुत्तरम् ॥ २,७४.२२७ ॥<br>
प्रमाणं वै तथा वक्तुं महापद्मोत्तरं च यत् ।<br>
अन्तरं च शतान्यष्टौ षट्त्रिंशच्च समाः स्मृताः ॥ २,७४.२२८ ॥<br>
एतत्कालान्तर भाव्यमन्ध्रान्ताद्याः प्रकीर्त्तिताः ।<br>
भविष्यैस्तत्र संख्याताः पुराणज्ञैः श्रुतार्षिभिः ॥ २,७४.२२९ ॥<br>
सप्तर्षयस्तदा प्राप्ताः पित्र्ये पारीक्षिते शतम् ।<br>
सप्तविंशैः शतैर्भाव्या अन्ध्राणां तेऽन्वयाः पुनः ॥ २,७४.२३० ॥<br>
सप्तविंशतिपर्यन्ते कृत्स्ने नक्षत्रमण्डले ।<br>
सप्तर्षयस्तु तिष्ठन्ति पर्यायेण शतंशतम् ॥ २,७४.२३१ ॥<br>
सप्तर्षीणां युगं त्वेतद्दिव्यया संख्यया स्मृतम् ।<br>
मासा दिव्याः स्मृताः षट्च दिव्याब्दाश्चैव सप्त हि ॥ २,७४.२३२ ॥<br>
तेभ्यः प्रवर्तते कालो दिव्यः सप्तर्षिभिस्तु तैः ।<br>
सप्तर्षीणां तु यौ पूर्वौ दृश्येते उत्तरादिशि ॥ २,७४.२३३ ॥<br>
तयोर्मध्ये च नक्षत्रं दृश्यते यत्समं दिवि ।<br>
तेन सप्तर्षयो युक्ता ज्ञेया व्योम्नि शतं समाः ॥ २,७४.२३४ ॥<br>
नक्षत्राणामृषीणां च भोगस्यैतन्निदर्शनम् ।<br>
सप्तर्षयो ह्यथायुक्ताः काले परीक्षिते शतम् ॥ २,७४.२३५ ॥<br>
अन्ध्रांशे सचतुर्विंशे भविष्यन्ति शतं समाः ।<br>
इमास्तदा तु प्रकृतीर्व्यापत्स्यन्ते प्रजा भृशम् ॥ २,७४.२३६ ॥<br>
अनृतोपहताः सर्वा धर्मतः कामतोर्ऽथतः ।<br>
श्रौतस्मार्त्ते प्रशिथिले धर्मे वर्णाश्रमे तदा ॥ २,७४.२३७ ॥<br>
संकरं दुर्बलात्मानः प्रतियास्यन्ति मोहिताः ।<br>
संसक्ताश्च भविष्यन्ति शूद्राः सार्द्धं द्विजातिभिः ॥ २,७४.२३८ ॥<br>
ब्राह्मणाः शूद्रयष्टारः शूद्रा वै मन्त्रयोनयः ।<br>
उपस्थास्यन्ति तान्विप्रांस्तदा दौर्वृत्त्यलिप्सवः ॥ २,७४.२३९ ॥<br>
लवाल्लवं भ्रश्यमानाः प्रजाः सर्वाः क्रमेण तु ।<br>
क्षयमेव गमिष्यन्ति क्षीणशेषा युगक्षये ॥ २,७४.२४० ॥<br>
यस्मिन्कृष्णो दिव्यं यातस्त स्मिन्नेव तदा दिने ।<br>
प्रतिपन्नः कलियुगस्तस्य संख्यां निबोधत ॥ २,७४.२४१ ॥<br>
सहस्राणां शतानीह त्रीणि मानुषसंख्यया ।<br>
षष्टिं चैव सहस्राणि वर्षाणां तूच्यते कलिः ॥ २,७४.२४२ ॥<br>
दिव्यं वर्षसहस्रं तु तत्संध्यांशे हि कीर्तिते ।<br>
निःशेषे च तदा तस्मिन्कृतं वै प्रतिपत्स्यते ॥ २,७४.२४३ ॥<br>
एलश्चेक्ष्वाकुवंशश्च सह भेदैः प्रकीर्तितौ ।<br>
इक्ष्वाकोस्तु समृतं क्षत्त्रं सुमित्रान्तं विवस्वतः ॥ २,७४.२४४ ॥<br>
ऐलं क्षत्त्रं क्षेमकान्तं सोम वंशविदो विदुः ।<br>
एते विवस्वतः पुत्राः कीर्तिताः कीर्त्तिवर्द्धनाः ॥ २,७४.२४५ ॥<br>
अतीता वर्तमानाश्च तथैवानागताश्च ये ।<br>
ब्राह्मणाः क्षत्त्रिया वैश्यः शूद्राश्चैवात्र ये स्मृताः ॥ २,७४.२४६ ॥<br>
युगेयुगे महात्मानः समतीताः सहस्रशः ।<br>
बहुत्वान्नामधेयानां परिसंख्या कुलेकुले ॥ २,७४.२४७ ॥<br>
पुनरुक्तिबहुत्वाच्च न मया परिकीर्त्तिता ।<br>
वैवस्वतंऽतरे ह्यस्मिन्न निमिवंशः समाप्यते ॥ २,७४.२४८ ॥<br>
एतस्यां तु युगाख्यायां यतः क्षत्त्रं प्रपत्स्यते ।<br>
तथा हि कथयिष्यामि गदतो मे निबोधत ॥ २,७४.२४९ ॥<br>
देवापिः पौरवो राजा ऐक्ष्वाकुश्चैव यो मरुः ।<br>
माहायोगबलोपेतौ कलापग्राममास्थितौ ॥ २,७४.२५० ॥<br>
एतौ क्षत्त्रप्रणेतारौ चतुर्विंशे चतुर्युगे ।<br>
सुवर्चा नाम पुत्रस्तु इक्ष्वाकोस्तु भविष्यति ॥ २,७४.२५१ ॥<br>
नवविंशे युगे सोऽथ वंशस्यादिर्भविष्यति ।<br>
देवापेश्च सपौलस्तु एलादिर्भविता नृपः ॥ २,७४.२५२ ॥<br>
क्षत्रप्रवर्त्तकौ ह्येतौ भविष्येते चतुर्युगे ।<br>
एवं सर्वत्र विज्ञेयं संतानार्थे तु लत्रणम् ॥ २,७४.२५३ ॥<br>
क्षीणे कलियुगे तस्मिन्भविष्ये त कृते युगे ।<br>
सप्तर्षिभिस्तु तैः सार्द्धमाद्ये त्रेतायुगे पुनः ॥ २,७४.२५४ ॥<br>
गोत्राणां क्षत्रियाणां च भविष्येते प्रवर्त्तकौ ।<br>
द्वापरांशेन तिष्ठन्ति क्षत्रिया ऋषिभिः सह ॥ २,७४.२५५ ॥<br>
भविष्ये तु ततः सर्गे काले कृतयुगे पुनः ।<br>
बीजार्थं ते भविष्यन्ति ब्रह्मक्षत्रस्य वै पुनः ॥ २,७४.२५६ ॥<br>
एवमेव तु सर्वेषु तिष्ठन्तीहासुरेषु वै ।<br>
सप्तर्षयो नृपैः सार्द्धं संतानार्थं युगेयुगे ॥ २,७४.२५७ ॥<br>
क्षत्रस्यैव समुच्छेदसंबन्धो वै द्विजैः स्मृतः ।<br>
मन्वन्तराणां सप्तानां संतानश्च श्रुतश्च ते ॥ २,७४.२५८ ॥<br>
परस्पराद्युगानां च ब्रह्मक्षत्रस्य चोद्भवः ।<br>
यथा प्रवृत्तिस्तेषां वै प्रवृत्तानां तथा क्षयः ॥ २,७४.२५९ ॥<br>
सप्तर्षयो विदुस्तेषां दीर्घायुष्ट्वाद्भवाभवौ ।<br>
एतेन क्रमयोगेन ऐलेक्ष्वाक्वन्वया द्विजाः ॥ २,७४.२६० ॥<br>
उत्पद्यमानास्त्रेतायां क्षीयमाणाः कलौ पुनः ।<br>
अनुयान्ति युगाख्यां तु यावन्मन्वन्तरक्षयः ॥ २,७४.२६१ ॥<br>
जामदग्न्येन रामेण क्षत्रे निरवशेषिते ।<br>
कृतेयं संकुला सर्वा क्षत्रियैर्वसुधाधिपैः ॥ २,७४.२६२ ॥<br>
द्विपंशकारणञ्चैव कीर्तयिष्ये निबोधत ।<br>
ऐलस्येक्ष्वाकुनन्दस्य प्रकृतिः परिवर्त्तते ॥ २,७४.२६३ ॥<br>
राजानः श्रेणिबद्धास्तु तथान्ये क्षत्रिया नृपाः ।<br>
एलवंशस्य ये ख्यातास्तथैवेक्ष्वाकवो नृपाः ॥ २,७४.२६४ ॥<br>
तेषामेकशतं पूर्णं कुलानामभिषेकितम् ।<br>
तावदेव तु भोजानां विस्तरो द्विगुणः स्मृतः ॥ २,७४.२६५ ॥<br>
भजते त्र्यंशकं क्षत्त्रं चतुर्थात्त द्यथा दिशम् ।<br>
तेष्वतीताः समाना ये ब्रुवतस्तान्निबोधत ॥ २,७४.२६६ ॥<br>
शतं वै प्रतिविन्ध्यानां शतं नागाः सहैहयाः ।<br>
धृत राष्ट्रश्चैकशतमशीतिर्जनमेजयाः ॥ २,७४.२६७ ॥<br>
शतं च ब्रह्मदत्तानां शारिणां विरिणां शतम् ।<br>
ततः शतं तु पौलानां श्वेतकाश्य कुशादयः ॥ २,७४.२६८ ॥<br>
ततोऽपरे सहस्रं वै येऽतीताः शशविन्दवः ।<br>
ईजिरे चाश्वमेधैस्ते सर्वे नियुतदक्षिणैः ॥ २,७४.२६९ ॥<br>
एवं राजर्षयोऽतीता शतशोऽथ सहस्रशः ।<br>
मनोर्वैवस्वतस्यास्मिन्वर्त्तमानेंऽतरे तु ये ॥ २,७४.२७० ॥<br>
तेषां निबोधतोत्पन्ना लोके संततयः स्मृताः ॥<br>
न शक्येविस्तरस्तासां संततीनां परस्परम् ॥ २,७४.२७१ ॥<br>
तत्पूर्वापरयोगेन वक्तुं वर्षशतैरपि ।<br>
अष्टाविंशद्युगाख्यास्तु गता वैवस्वतेन्तरे ॥ २,७४.२७२ ॥<br>
एतै राजर्षिभिः सार्द्धं शष्टायास्ता निबोधत ।<br>
चत्वारिंशत्त्रयश्चैव भविष्याः सह राजभिः ॥ २,७४.२७३ ॥<br>
युगाख्यानाव शिष्टास्तु ततो वैवस्वतक्षयः ।<br>
एतद्वः कथितं सर्वे समासव्यासयोगतः ॥ २,७४.२७४ ॥<br>
पुनरुक्तिबहुत्वाच्च न शक्य तु युगैः सह ।<br>
एते ययातिपुत्राणां पञ्च वंशा विशां हिताः ॥ २,७४.२७५ ॥<br>
कीर्त्तिताश्च व्यतीता ये ये लोकान्धारयन्त्युत ।<br>
लभते च वरान्पञ्च दुर्लभा निह लौकिकान् ॥ २,७४.२७६ ॥<br>
आयुः कीर्त्तिं धनं पुत्रान्स्वर्गं चानन्त्यमश्नुते ।<br>
धारणाच्छ्रवणाच्चैव पञ्चवंशस्य धीमतः ॥ २,७४.२७७ ॥<br>
इत्येष वो मया पादस्तृतीयः कथितो द्विजाः ।<br>
विस्तरेणानुपूर्व्या च किं भूयो वर्णयाम्यहम् ॥ २,७४.२७८ ॥<br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे वंशानुवर्णनं नाम चतुःसप्ततितमोऽध्यायः ॥ ७४॥<br>
</span>
