सूत उवाच<br>
सोमस्य तु बुधः पुत्रो बुधस्य तु पुरूरवाः ।<br>
तेजस्वी दानशीलश्च यज्वा विपुलदक्षिणः ॥ २,६६.१ ॥<br><br>
ब्रह्मवादी पराक्रान्तः शत्रुभिर्युधि दुर्जयः ।<br>
आहर्त्ता चाग्निहोत्रस्य यज्ञानां च महीपतिः ॥ २,६६.२ ॥<br><br>
सत्यवाग्धर्मबुद्धिश्च कान्तः संवृत्तमैथुनः ।<br>
अतीव त्रिषु लोकेषु रूपेणाप्रतिमोऽभवत् ॥ २,६६.३ ॥<br><br>
तं ब्रह्मवादिनं दान्तं धर्मज्ञं सत्यवादिनम् ।<br>
उर्वशी वरयामास हित्वा मानं यशस्विनी ॥ २,६६.४ ॥<br><br>
तया सहावसद्राजा दश वर्षाणि चाष्ट च ।<br>
सप्त षट्सप्त चाष्टौ च दश चाष्टौ च वीर्यवान् ॥ २,६६.५ ॥<br><br>
वने चैत्ररथे रम्ये तथा मन्दाकिनीतटे ।<br>
अलकायां विशालायां नन्दने च वनोत्तमे ॥ २,६६.६ ॥<br><br>
गन्धमादनपादेषु मेरुशृङ्गे नगोत्तमे ।<br>
उत्तरांश्च कुरून्प्राप्य कलापग्राममेव च ॥ २,६६.७ ॥<br><br>
एतेषु वनमुख्येषु सुरैराचरितेषु च ।<br>
उर्वश्या सहितो राजा रेमे परमया मुदा ॥ २,६६.८ ॥<br><br>
ऋषय ऊचुः<br>
गन्धर्वी चोर्वशी देवी राजानं मानुषं कथम् ।<br>
उत्सृज्य तं च संप्राप्ता तन्नो ब्रूहि च दुष्कृतम् ॥ २,६६.९ ॥<br><br>
सूत उवाच<br>
ब्रह्मशापाभिभूता सा मानुषं समुपस्थिता ।<br>
आत्मनः शापमोक्षार्थं नियमं सा चकार तु ॥ २,६६.१० ॥<br><br>
अनग्नदर्शनं चैव अकामात्सह मैथुनम् ।<br>
द्वौ मेषौ शयनाभ्याशे सा तावद्ध्यवतिष्ठते ॥ २,६६.११ ॥<br><br>
घृतमात्रं तथाऽहारः कालमेकं तु पार्थिव ।<br>
यद्येष समयो राजन्यावत्कालश्च ते दृढः ॥ २,६६.१२ ॥<br><br>
तावत्कालं तु वत्स्यामि एष नः समयः कृतः ।<br>
तस्यास्तं समयं सर्वं स राजा पर्यपालयत् ॥ २,६६.१३ ॥<br><br>
एवं सा चावसत्तेन सहेलेना भिगामिनी ।<br>
वर्षाण्यथ चतुःषष्टिं तद्भक्त्या शापमोहिता ॥ २,६६.१४ ॥<br><br>
उर्वशी मानुषं प्राप्ता गन्धर्वाश्चिन्तयान्विताः ।<br>
गन्धर्वा ऊचुः<br>
चिन्तयध्वं महाभागा यथा सा तु वराङ्गना ॥ २,६६.१५ ॥<br><br>
आगच्छेत्तु पुनर्देवानुर्वशी स्वर्गभूषणम् ।<br>
ततो विश्वापसुर्नाम गन्धर्वः सुमहामतिः ॥ २,६६.१६ ॥<br><br>
जहारोरणकौ तस्यास्तत्पश्चात्सा दिवं गता ।<br>
तस्यास्तु विरहेणासौ भ्रममाणस्त्वथोर्वशीम् ॥ २,६६.१७ ॥<br><br>
ददर्श च कुरुक्षेत्रे तया संभाषितोऽप्ययम् ।<br>
गन्धर्वानुपधावेति स तच्चक्रेऽथ ते ददुः ॥ २,६६.१८ ॥<br><br>
अग्निस्थालीं तया राजा गतः स्वर्गं महारथः ।<br>
एकोऽग्निः पूर्वमासीद्वै ऐलस्तं त्रीनकल्पयत् ॥ २,६६.१९ ॥<br><br>
एवंप्रभावो राजासीदैलस्तु द्विजसत्तमाः ।<br>
देशे पुण्यतमे चैव महर्षिभिरलङ्कृते ॥ २,६६.२० ॥<br><br>
राज्यं स कारयामास प्रयागे पृथिवीपतिः ।<br>
उत्तरे यामुने तीरे प्रतिष्ठाने महायशाः ॥ २,६६.२१ ॥<br><br>
तस्य पुत्रा बभूवुर्हि षडिन्द्रोपमतेजसः ।<br>
गन्धर्वलोके विदिता आयुर्द्धीमानमावसुः ॥ २,६६.२२ ॥<br><br>
विश्वावसुः श्रुतायुश्च घृतायुश्चोवर्शीसुताः ।<br>
अमावसोस्तु वै जाते भीमो राजाथ विश्वचित् ॥ २,६६.२३ ॥<br><br>
श्रीमान्भीमस्य दायादो राजासीत्काञ्चनप्रभः ।<br>
विद्वांस्तु काञ्चनस्यापि सुहोत्रोऽभून्महाबल ॥ २,६६.२४ ॥<br><br>
सुहोत्रस्याभवज्जह्नुः केशिनीगर्भसंभवः ।<br>
प्रतिगत्य ततो गङ्गा वितते य५ अर्मणि ॥ २,६६.२५ ॥<br><br>
सादयामास तं देशं भाविनोर्ऽथस्य दर्शनात् ।<br>
गङ्गया प्लावितं दृष्ट्वा यज्ञवाटं समन्ततः ॥ २,६६.२६ ॥<br><br>
सौहोत्रिरपि संक्रुद्धो गङ्गां राजा द्विजोत्तमाः ।<br>
तदाराजर्षिणा पीतां गङ्गां दृष्ट्वा सुरर्षयः ॥ २,६६.२७ ॥<br><br>
उपनिन्युर्महाभागा दुहितृत्वेन जाह्नवीम् ।<br>
यौवनाश्वस्य पौत्रीं तु कावेरीं जह्नुरावहत् ॥ २,६६.२८ ॥<br><br>
युवनाश्वस्य शापेन गङ्गार्द्धेन विनिर्ममे ।<br>
कावेरीं सरितां श्रेष्ठ जह्नुभार्यामनिन्दिताम् ॥ २,६६.२९ ॥<br><br>
जह्नुस्तु दयितं पुत्रं सुनहं नाम धार्मिकम् ।<br>
कावेर्यां जनयामास अजकस्तस्य चात्मजः ॥ २,६६.३० ॥<br><br>
अजकस्य तु दायादो बलाकाश्वो महायशाः ।<br>
बभूव मृग शीलः सुशस्तस्यात्मजः स्मृतः ॥ २,६६.३१ ॥<br><br>
कुशपुत्रा बभूवुश्च चत्वारो देववर्चसः ।<br>
कुशांबः कुशानाभश्च अमूर्तरयमो वसुः ॥ २,६६.३२ ॥<br><br>
कुशिकस्तु तपस्तेपे पुत्रार्थी राजसत्तमः ।<br>
पूर्णे वर्षसहस्रे वै शतक्रतुरपश्यत ॥ २,६६.३३ ॥<br><br>
तमुग्रतपसं दृष्ट्वा सहस्राक्षः पुरन्दरः ।<br>
समर्थः पुत्रजनने स्वयमेवास्य शाश्वतः ॥ २,६६.३४ ॥<br><br>
पुत्रत्वं कल्पयामास स्वयमेव पुरन्दरः ।<br>
गाधिर्नामाभवत्पुत्रः कौशिकः पाकशासनः ॥ २,६६.३५ ॥<br><br>
पौरुकुत्स्यभवद्भार्या गाधेस्तस्यामजायत ।<br>
पूर्वं कन्या महाभागा नाम्ना सत्यवती शुभा ॥ २,६६.३६ ॥<br><br>
तां गाधिः पुत्रकामाय ऋचीकाय ददौ प्रभुः ।<br>
तस्याः प्रीतस्तु वै भर्त्ता भार्गवो भृगुनन्दनः ॥ २,६६.३७ ॥<br><br>
पुत्रार्थे साधयामास चरुं गाधेस्तथैव च ।<br>
अथावोचत्प्रियां तत्र ऋचीको भार्गवस्तदा ॥ २,६६.३८ ॥<br><br>
उपभोज्यश्चरुरयं त्वया मात्रा च ते शुभा ।<br>
तस्या जनिष्यते पुत्रो दीप्तिमान्क्षत्त्रियर्षभः ॥ २,६६.३९ ॥<br><br>
अजेयः क्षत्त्रियैर्युद्धे क्षत्रियर्षभसूदनः ।<br>
तवापि पुत्रं कल्याणि धृतिमन्तं तपोधनम् ॥ २,६६.४० ॥<br><br>
शमात्मकं द्विजश्रेष्ठं चरुरेष विधास्यति ।<br>
एवमुक्त्वा तु तां भार्यामृचीको भृगुनन्दनः ॥ २,६६.४१ ॥<br><br>
तपस्यभिरतो नित्यमरण्यं प्रविशेश ह ।<br>
गाधिः सदारस्तु तदा ऋचीकाश्रममभ्यगात् ॥ २,६६.४२ ॥<br><br>
तीर्थयात्राप्रसंगेन सुतां द्रष्टुं नरेश्वरः ।<br>
चरुद्वयं गृहीत्वा तु ऋषेः स्त्यवती तदा ॥ २,६६.४३ ॥<br><br>
भर्तुर्वचनमव्यग्रा हृष्टा मात्रे न्यवेदयत् ।<br>
माता तु तस्यै दैवैन दुहित्रे स्वचरुं ददौ ॥ २,६६.४४ ॥<br><br>
तस्याश्चरुमथाज्ञानादात्मनः सा चकार ह ।<br>
अथ सत्यवती गर्भं क्षत्रियान्तकरं शुभम् ॥ २,६६.४५ ॥<br><br>
धारयामास दीप्तेन वपुषा घोरदर्शना ।<br>
तामृचीकस्ततो दृष्ट्वा योगेनाप्यवमृश्य च ॥ २,६६.४६ ॥<br><br>
तदाब्रवीद्द्विजश्रेष्ठः स्वां भार्यां वरवर्णिनीम् ।<br>
मात्रासि वञ्चिता भद्रे चरुव्यत्यासहेतुना ॥ २,६६.४७ ॥<br><br>
जनिष्यति हि पुत्रस्ते क्रूरकर्मातिदारुमः ।<br>
माता जनिष्यते चापि तथा भूतं तपोधनम् ॥ २,६६.४८ ॥<br><br>
विश्वं हि ब्रह्मतपसा मया तत्र समर्पितम् ।<br>
एवमुक्ता महाभागा भर्त्रा सत्यवती तदा ॥ २,६६.४९ ॥<br><br>
प्रसादयामास पतिं सुतो मे नेदृशो भवेत् ।<br>
ब्राह्मणापसदस्त्वत्त इत्युक्तो मुनिमब्रवीत् ॥ २,६६.५० ॥<br><br>
नैव संकल्पितः कामो मया भद्रे तथा त्वया ।<br>
उग्रकर्मा भवेत्पुत्रः पितुर्मातुश्च कारणात् ॥ २,६६.५१ ॥<br><br>
पुनः सत्यवती वाक्यमेवमुक्ताब्रवीदिदम् ।<br>
इच्छंल्लोकानपि मुने सृजेथाः किं पुनः सुतम् ॥ २,६६.५२ ॥<br><br>
शमात्मकमृजुं भर्त्तः पुत्रं मे दातुमर्हसि ।<br>
काममेवंविधः पौत्रो मम स्यात्तव सुव्रत ॥ २,६६.५३ ॥<br><br>
यद्यन्यथा न सक्यं वै कर्तुंमेवं द्विजोत्तम ।<br>
ततः प्रसादमकरोत्स तस्यास्तपसो बलात् ॥ २,६६.५४ ॥<br><br>
पुत्रे नास्ति विशेषो मे पौत्रे वा वरवर्णिनि ।<br>
त्वया यथोक्तं वचनं तथा भद्रेभविष्यति ॥ २,६६.५५ ॥<br><br>
तस्मात्सत्यवती पुत्रं जनयामास भार्गवम् ।<br>
तपस्यभिरतं दान्तं जमदग्निं शमात्मकम् ॥ २,६६.५६ ॥<br><br>
भृगोश्चरुविपर्यासे रौद्रवैष्णवयोः पुरा ।<br>
जमनाद्वैष्णवस्याग्नेर्जमदग्निरजायत ॥ २,६६.५७ ॥<br><br>
विश्वामित्रं तु दायादं गाधिः कुशिकनन्दनः ।<br>
प्राप्य ब्रह्मर्षिसमतां जगाम ब्रह्मणा वृतः ६६.५८॥<br>
सा हि सत्यवती पुण्या सत्यव्रतपरायणा ।<br>
कौशिकी तु समाख्याता प्रवृत्तेयं महानदी ॥ २,६६.५९ ॥<br><br>
परिस्रुता महाभागा कौशिकी सरितां वरा ।<br>
इक्ष्वाकुवंशप्रभवो रेणुको नाम पार्थिवः ॥ २,६६.६० ॥<br><br>
तस्य कन्या महाभागा कमली नाम रेणुका ।<br>
रेणुकायां कमल्यां तु तपोधृतिसमाधिना ॥ २,६६.६१ ॥<br><br>
आर्चीको जनयामाम जमदग्निः सुदारुणम् ।<br>
सर्वविद्यान्तगं श्रेष्ठं धनुर्वेदस्य पारगम् ॥ २,६६.६२ ॥<br><br>
रामं क्षत्त्रियहन्तारं प्रदीप्तमिव पावकम् ।<br>
और्वस्यैवमृचीकस्य सत्यवत्यां महामनाः ॥ २,६६.६३ ॥<br><br>
जमदग्निस्तपोवीर्याज्जज्ञे ब्रह्मविदां वरः ।<br>
मध्यमश्च शुनःशेफः शुनः पुच्छः कनिष्ठकः ॥ २,६६.६४ ॥<br><br>
विश्वामित्रस्तु धर्मात्मा नाम्ना विश्वरथः स्मृतः ।<br>
जज्ञे भृगुप्रसादेन कौशिकान्वयवर्द्धनः ॥ २,६६.६५ ॥<br><br>
विश्वामित्रस्य पुत्रस्तु शुनःशेफोऽभवन्मुनिः ।<br>
हरिश्चन्द्रस्य यज्ञे तु पशुत्वे नियतः स वै ॥ २,६६.६६ ॥<br><br>
देवैर्दत्तः शुनःशेफो विश्वामित्राय वै पुनः ।<br>
देवैर्दत्तः स वै यस्माद्देवरातस्ततोऽभवत् ॥ २,६६.६७ ॥<br><br>
विश्वामित्रस्य पुत्राणां शुनःशेफोऽग्रजः स्मृतः ।<br>
मधुच्छन्दादयश्चैव कृतदेवौ ध्रुवाष्टकौ ॥ २,६६.६८ ॥<br><br>
कच्छपः पूरणश्चैव विश्वामित्रसुतास्तु वै ।<br>
तेषाङ्गोत्राणि बहुधा कौशिकानां महात्मनाम् ॥ २,६६.६९ ॥<br><br>
पार्थिवा देवराताश्च जाज्ञवल्क्याः समर्पणाः ।<br>
उदुंबराश्च वातड्यास्तलकायनचान्द्रवाः ॥ २,६६.७० ॥<br><br>
लोहिण्यो रेणवस्छैव तथा कारिषवः स्मृताः ।<br>
बभ्रवः पणिनस्छैव ध्यानजप्यास्तथैव च ॥ २,६६.७१ ॥<br><br>
श्यामायना हिरण्याक्षाः सांकृता गालवाः स्मृताः ।<br>
देवला यामदूताश्च शालङ्कायनबाष्कलाः ॥ २,६६.७२ ॥<br><br>
लालाढ्या बादराश्चान्ये विश्वामित्रस्य धीमतः ।<br>
ऋष्यन्तरविवाह्यास्ते बहबः कौशिकाः स्मृताः ॥ ६५.७३॥<br>
कौशिकाः सौश्रुताश्चैव तथान्ये सैन्धवायनाः ।<br>
योगेश्वरस्य पुण्यस्य बह्मर्षेः कौशिकस्य वै ।<br>
विश्वामित्रस्य पुत्राणां शुनःशेफोऽग्रजः स्मृतः ॥ २,६६.७४ ॥<br><br>
दृषद्वती सुतश्चापि विश्वामित्रात्तथाष्टकः ।<br>
अष्टकस्य सुतो लौहिः प्रोक्तो जह्नुगणो मया ॥ २,६६.७५ ॥<br><br>
ऋषय ऊचुः<br>
किंलक्षणेन धर्मेण तपसेह श्रुतेन वा ॥ २,६६.७६ ॥<br><br>
ब्राह्मण्यं समनुप्राप्तं विश्वामित्रादिभिर्नृपैः ।<br>
येनयेनाभिधानेन ब्राह्मण्यं क्षत्रिया गताः ॥ २,६६.७७ ॥<br><br>
विशेषं ज्ञातुमिच्छामि तपसो दानतस्तथा ।<br>
एवमुक्तस्ततो वाक्यमब्रवीदिदमर्थवत् ॥ २,६६.७८ ॥<br><br>
अन्यायोपगतैर्द्रव्यैराहूय द्विजसत्तमान् ।<br>
धर्माभिकाङ्क्षी यजते न धर्मफलमश्नुते ॥ २,६६.७९ ॥<br><br>
जपं कृत्वा तथा तीव्रं धनलोभान्निरङ्कुशः ।<br>
रागमोहान्वितो ह्यन्ते पावनार्थं ददाति यः ॥ २,६६.८० ॥<br><br>
तेन दत्तानि दानानि ह्यफलानि भवन्त्युत ।<br>
तस्य धर्मप्रवृत्तस्य हिंसकस्य दुरात्मनः ॥ २,६६.८१ ॥<br><br>
एवं लब्ध्वा धने मोहाद्ददतो यजतश्च ह ।<br>
संक्लिष्टं कर्मणा दानं न तिष्ठति दुरात्मनः ॥ २,६६.८२ ॥<br><br>
न्यायागतानां द्रव्याणां तीर्थं संप्रतिपादनम् ।<br>
कामाननभि संधाय यजते च ददाति च ॥ २,६६.८३ ॥<br><br>
स दानफलमाप्नोति तच्च दानं सुखोदयम् ।<br>
दानेन भोगानाप्नोति स्वर्गं सत्येन गच्छति ॥ २,६६.८४ ॥<br><br>
तपसा तु सुतप्तेन लोकान्विष्टभ्य तिष्ठति ।<br>
सत्यं तु तपसः श्रेयस्तस्माज्ज्ञानं गुरु स्मृतम् ॥ २,६६.८५ ॥<br><br>
श्रूयते हि तपस्सिद्धाः क्षत्त्रोपेता द्विजातयः ।<br>
विश्वामित्रो नरपतिर्मान्धाता संकृतिः कपिः ॥ २,६६.८६ ॥<br><br>
काश्यश्च पुरुकुत्सश्च शलो गृत्समदः प्रभुः ।<br>
आर्ष्टिषेणोऽजमीढश्च भार्गव्योमस्तथैव च ॥ २,६६.८७ ॥<br><br>
कक्षीवांश्चैवौशिजश्च नृपश्च शिशिरस्तथा ।<br>
रथान्तरः शौनकश्च विष्णुवृद्धादयो नृपाः ॥ २,६६.८८ ॥<br><br>
क्षत्रोपेताः स्मृता ह्येते तपसा ऋषितां गताः ।<br>
एते राजर्षयः सर्वे सिद्धिं तु महतीं गताः ॥ २,६६.८९ ॥<br><br>
अत ज्ञर्ध्वं प्रवक्ष्यामि आयोर्वंशं महात्मनः ॥ २,६६.९० ॥<br><br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उवोद्धात पादे भार्गवचरिते अमावसुवंशानुकीर्त्तनं नाम षट्षष्टितमोऽध्यायः ॥ ६६॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
