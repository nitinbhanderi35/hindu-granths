<span style="font-size: 14pt; line-height: 200%">ऋषय ऊचुः  <br>
कथं द्विवारावुत्पन्ना भवानी प्राक्सती तु या  <br>
आसीद्दाक्षायणी पूर्वमुमा कथमजायत  १  <br>
मेनायां पितृकन्यायां जनयञ्छैलराट् स्वयम्  <br>
के वै ते पितरो नाम येषां मेना तु मानसी  २  <br>
मैनाकश्चैव दोहित्रो दौहित्री च तथा ह्युमा  <br>
एकपर्णा तथा चैव तथा चैवैकपाटला  ३  <br>
गंगा चापि सरिच्छ्रेष्ठा सर्वासां पूर्वजा तथा  <br>
सर्वमेतत्त्वयोद्दिष्टं निर्देशं तस्य नो वद  ४  <br>
श्रोतुमिच्छामि भद्रं  ते श्राद्धस्य च विधिं परम्  <br>
पुत्राश्च के स्मृतास्तेषां कथं च पितरस्तु ते  ५  <br>
कथं वा ते समुत्पन्नाः किंनामानः किमात्मकाः  <br>
स्वर्गे वै पितरो ह्येते देवानामपि देवताः  ६  <br>
एवं वेदितुमिच्छामि पितॄणां सर्गमुत्तमम्  <br>
यथा च दत्तमस्माभिः सार्द्धं प्रीणाति वै पितॄन्  ७  <br>
यदर्थं ते न दृश्यंते तत्र किं कारणं स्मृतम्  <br>
स्वर्गे तु के च वर्त्तंते पितरो नरके च के  ८  <br>
अभिसंभाष्य पितरं पितुश्च पितरं तथा  <br>
प्रपितामहं तथा चैव त्रिषु पिंडेषु नामतः  ९  <br>
नाम्ना दत्तानि श्राद्धानि कथं गच्छंति वै पितॄन्  <br>
कथं च शक्तास्ते दातुं नरकस्थाः फलं पुनः  १०  <br>
के च ते पितरो नाम कान्यजामो वयं पुनः  <br>
देवा अपि पितॄन्स्वर्गे यजंतीति हि नः श्रुतम्  ११  <br>
एतदिच्छामि वै श्रोतुं विस्तरेण बहुश्रुतम्  <br>
स्पष्टाभिधानमपि वै तद्भवान्वक्तुमर्हसि  १२  <br>
सूत उवाच  <br>
अत्र वो कीर्तयिष्यामि यथाप्रज्ञं यथाश्रुतम्  <br>
मन्वंतरेषु जायंते पितरो देवसूनवः  १३  <br>
अतीतानागताः श्रेष्ठाः कनिष्ठाः क्रमशस्तु वै  <br>
देवैः सार्द्धं पुरातीताः पितरोऽन्येंतरेषु वै  १४  <br>
वर्तंते सांप्रतं ये तु तान्वै वक्ष्यामि निश्चयात्  <br>
श्राद्धक्रियां मनुश्चैषां श्राद्धदेवः प्रवर्त्तयेत्  १५  <br>
देवान्सृजत ब्रह्मा मां यक्ष्यंतीति च प्रभुः  <br>
तमुत्सृज्य तदात्मानमयजंस्ते फलार्थिनः  १६  <br>
ते शप्ता ब्रह्मणा मूढा नष्टसंज्ञा भविष्यथ  <br>
तस्मात्किंचिन्न जानीत ततो लोकेषु मुह्यत  १७  <br>
ते भूयः प्रणताः सर्वे याचंति स्म पितामहम्  <br>
अनुग्रहाय लोकानां पुनस्तानब्रवीत्प्रभुः  १८  <br>
प्रायश्चित्तं चरध्वं वै व्यभिचारो हि वः कृतः  <br>
पुत्रान्स्वान्परिपृच्छध्वं ततो ज्ञानमवाप्स्यथ  १९  <br>
ततस्ते स्वसुतांश्चैव प्रायश्चित्तजिघृक्षवः  <br>
अपृच्छन्संयतात्मानो विधिवच्च मिथो मिथः  २०  <br>
तेभ्यस्ते नियतात्मानः पुत्राः शंसुरनेकधा  <br>
प्रायश्चित्तानि धर्मज्ञा वाङ्मनः कर्मजानि च  २१  <br>
ते पुत्रानब्रुवन्प्रीता लब्धसंज्ञा दिवौकसः  <br>
यूयं वै पितरोऽस्माकं यैर्वयं प्रतिबोधिताः  २२  <br>
धर्मं ज्ञानं च वैराग्यं को वरो वः प्रदीयताम्  <br>
पुस्तानब्रवीद्ब्रह्मा यूयं वै सत्यवादिनः  २३  <br>
तस्माद्यदुक्तं युष्माभिस्तत्तथा न तदन्यथा  <br>
उक्तं च पितरोऽस्माकं चेति वै तनयाः स्वकाः  २४  <br>
पितरस्ते भविष्यंति तेभ्योऽयं दीयतां वरः  <br>
तेनैव वचसा ते वै ब्रह्मणः परमेष्ठिनः  २५  <br>
पुत्राः पितृत्वमाजग्मुः पुत्रत्वं पितरः पुनः  <br>
तस्मात्ते पितरः पुत्राः पितृत्वं तेषु तत्स्मृतम्  २६  <br>
एवं स्मृत्वा पितॄन्पुत्राः पुत्रांश्चैव पितॄंस्तथा  <br>
व्याजहार पुनर्ब्रह्मा वितॄनात्मविवृद्धये  २७  <br>
यो ह्यनिष्टान्पितॄञ्श्राद्धे क्रियां कांचित्करिष्यति  <br>
राक्षसा दानवाश्चैव फलं प्राप्स्यंति तस्य तत्  २८  <br>
श्राद्धैराप्यायिताश्चैव पितरः सोममव्ययम्  <br>
आप्यायमाना युष्माभिर्वर्द्धयिष्यंति नित्यशः  २९  <br>
श्राद्धैराप्यायितः सोमो लोकानाप्याययिष्यति  <br>
कृत्स्नं सपर्वतवनं जंगमाजंगमैर्वृतम्  ३०  <br>
श्राद्धानि पुष्टिकामाश्च ये करिष्यंति मानवाः  <br>
तेभ्यः पुष्टिं प्रजाश्चैव दास्यंति पितरः सदा  ३१  <br>
श्राद्धे येभ्यः प्रदास्यंति त्रीन्पिंडान्नामगोत्रतः  <br>
सर्वत्र वर्तमानास्ते पितरः प्रपितामहाः  ३२  <br>
तेषामाप्याययिष्यंति श्राद्धदानेन वै प्रजाः  <br>
एवमाज्ञा कृता पूर्वं ब्रह्मणा परमेष्ठिना  ३३  <br>
तेनैतत्सर्वथा सिद्धं दानमध्ययनं तपः  <br>
ते तु ज्ञानप्रदातारः पितरो वो न संशयः  ३४  <br>
इत्येते पितरो देवा देवाश्च पितरः पुनः  <br>
अन्योन्यपितरो ह्येते देवाश्च पितरश्च ह  ३५  <br>
एतद्ब्रह्मवचः श्रुत्वा सूतस्य विदितात्मनः  <br>
पप्रच्छुर्मुनयो भूयः सूतं तस्माद्यदुत्तरम्  ३६  <br>
ऋषय ऊचुः  <br>
कियंतो वै मुनिगणाः कस्मिन्काले च ते गणाः  <br>
पूर्वे तु देवप्रवरा देवानां सोमवर्द्धनाः  ३७  <br>
सूत उवाच  <br>
एतद्वोऽहं प्रवक्ष्यामि पितृसर्गमनुत्तमम्  <br>
शंयुः पप्रच्छ यत्पूर्वं पितरं वै बृहस्पतिम्  ३८  <br>
बृहस्पतिमुपासीनं सर्वज्ञानार्थकोविदम्  <br>
पुत्रः शंयुरिमं प्रश्नं पप्रच्छ विनयान्वितः  ३९  <br>
क एते पितरो नाम कियंतः के च नामतः  <br>
समुद्भूताः कथं चैते पितृत्वं समुपागताः  ४०  <br>
कस्माच्च पितरः पूर्वं यज्ञं पुष्णंति नित्यशः  <br>
क्रियाश्च सर्वा वर्त्तंते श्राद्धपूर्वा महात्मनाम्  ४१  <br>
कस्मै श्राद्धानि देयानि किं च दत्ते महाफलम्  <br>
केषु चाप्यक्षयं श्राद्धं तीर्थेषु च नदीषु च  ४२  <br>
केषु वै सर्वमाप्तोति श्राद्धं कृत्वा द्विजोत्तमः  <br>
कश्च कालो भवेच्छ्राद्धे विधिः कश्चानुवर्त्तते  ४३  <br>
एतदिच्छामि भगवन्विस्तरेण यथा तथा  <br>
व्याख्यातमानुपूर्व्येण यत्र चोदाहृतं मया  ४४  <br>
बृहस्पतिरिदं सम्यगेवं पृष्टो महामतिः  <br>
व्याजहारानुपूर्व्येण प्रश्नं प्रश्नविदां वरः  ४५  <br>
बृहस्पतिरुवाच  <br>
कथयिष्यामि ते तात यन्मां त्वं परिपृच्छसि  <br>
विनयेन यथान्यायं गम्भीरं प्रश्नमुत्तमम्  ४६  <br>
द्यौरंरिक्षं पृथिवी नक्षत्राणि दिशस्तथा  <br>
सूर्याचन्द्र मसौ चैव तथाऽहोरात्रमेव च  ४७  <br>
न बभूवुस्तदा तात तमोभूतमभूज्जगत्  <br>
ब्रह्मैको दुश्चरं तत्र तताप परमं तपः  ४८  <br>
शंयुस्तमब्रवीद्भूयः पितरं ब्रह्मवित्तमम्  <br>
सर्ववेदव्रतस्नातः सर्वज्ञानविदां वरः  <br>
कीदृशं सर्वभूतेशस्तपस्तेपे प्रजापतिः  ४९  <br>
बृहस्पतिरुवाच  <br>
सर्वेषां तपसां यत्तत्तपो योगमनुत्तमम्  <br>
ध्यायंस्तदा स भगवांस्तेन लोकानवासृजत्  ५०  <br>
ज्ञानानि भूतभव्यानि लोका वेदाश्च सर्वशः  <br>
योगामृतास्तदा सृष्टा ब्रह्मणा लोकचक्षुषा  ५१  <br>
लोकाः संतानका नाम यत्र तिष्ठंति भास्वराः  <br>
वैराजा इति विख्याता देवानां दिवि देवताः  ५२  <br>
योगेन तपसा युक्तः पूर्वमेव तदा प्रभुः  <br>
देवानसृजत ब्रह्मा योगयुक्तान्सनातनान्  ५३  <br>
आदिदेवा इति ख्याता महासत्त्वा महौजसः  <br>
सर्वकामप्रदाः पूज्या देवादानवमानवैः  ५४  <br>
तेषां सप्त समाख्याता गणास्त्रैलोक्यपूजिताः  <br>
अमूर्त्तयस्त्रयस्तेषां चत्वारस्तु समूर्त्तयः  ५५  <br>
उपरिष्टात्त्रयस्तेषां वर्त्तन्ते भावमूर्त्तयः  <br>
तेषामधस्ताद्वर्त्तंते चत्वारः सूक्ष्ममूर्त्तयः  ५६  <br>
ततो देवास्ततो भूमिरेषा लोकपरंपरा  <br>
लोके वर्षंति ते ह्यस्मिंस्तेभ्यः पर्जन्यसंभवः  ५७  <br>
अन्नं भवति वै वृष्ट्या लोकानां संभवस्ततः  <br>
आप्याययंति ते यस्मात्सोमं चान्नं च योगतः  ५८  <br>
ऊचुस्तान्वै पितॄंस्तस्माल्लोकानां लोकसत्तमाः  <br>
मनोजवाः स्वधाभक्ष्याः सर्वकामपरिष्कृताः  ५९  <br>
लोभमोहभयोपेता निश्चिन्ताः शोकवर्जिताः  <br>
एते योगं परित्यज्य प्राप्ता लोकान्सुदर्शनान्  ६०  <br>
दिव्याः पुण्या विपाप्मानो महात्मानो भवंत्युत  <br>
ततो युगसहस्रांते जायन्ते ब्रह्मवादिनः  ६१  <br>
प्रतिलभ्य पुनर्योगं मोक्षं गच्छंत्यमूर्त्तयः  <br>
व्यक्ताव्यक्तं परित्यज्य महायोगबलेन च  ६२  <br>
नश्यंत्युल्केव गगने क्षणाद्विद्युत्प्रभेव च  <br>
उत्सृज्य देहजालानि महायोगबलेन च  ६३  <br>
निराख्योपास्यतां यांति सरितं सागरं यथा  <br>
क्रियया गुरुपूजाभिर्यागं कुर्वंति यत्नतः  ६४  <br>
श्राद्धे प्रीतास्ततः सोमं पितरो योगमास्थिताः  <br>
आप्याययंति योगेन त्रैलोक्यं येन जीवति  ६५  <br>
तस्माच्छ्राद्धानि देयानि योगानां यत्नतः सदा  <br>
पितॄणां हि बलं योगो योगात्सोमः प्रवर्त्तते  ६६  <br>
सहस्रशतविप्रान्वै भोजयेद्यावदागतान्  <br>
एकस्तानपि मन्त्रज्ञः सर्वानर्हति तच्छृणु  ६७  <br>
एतानेव च मन्त्रज्ञान्भोजयेद्यः समागतान्  <br>
एकस्तान्स्नातकः प्रीतः सर्वानर्हति तच्छृणु  ६८  <br>
मन्त्रज्ञानां सहस्रेण स्नातकानां शतेन च  <br>
योगाचार्येण यद्भुक्तं त्रायते महातो भयात्  ६९  <br>
गृहस्थानां सहस्रेण वानप्रस्थशतेन च  <br>
ब्रह्मचारिसहस्रेण योग एव विशिष्यते  ७०  <br>
नास्तिको वाऽप्यधर्मो वा संकीर्णस्तस्करोऽपि वा  <br>
नान्यत्र तारणं दानं योगेष्वाह प्रजापतिः  ७१  <br>
पितरस्तस्य तुष्यंति सुवृष्टेनैव कर्षकाः  <br>
पुत्रो वाप्यथ वा पौत्रो ध्यानिनं भोजयिष्यति  ७२  <br>
अलाभे ध्याननिष्ठानां भोजयेद्ब्रह्मचारिणम्  <br>
तदलाभे उदासीनं गृहस्थमपि भोजयेत्  ७३  <br>
यस्तिष्ठेदेकपादेन वायुभक्षः शतं समाः  <br>
ध्यानयोगी परस्तस्मादिति ब्रह्मानुशासनम्  ७४  <br>
आद्य एष गणः प्रोक्तः पितॄणाममितौजसाम्  <br>
भावयन्सर्वलोकान्वै स्थित एष गणः सदा  ७५  <br>
अत ऊर्ध्वं प्रवक्ष्यामि सर्वानपि गणान्पुनः  <br>
संततिं संस्थितिं चैव भावनां च यथाक्रमम्  ७६  <br>
इति श्रीब्रह्मांडे महापुराणे वायुप्रोक्ते मध्यभागे तृतीय उपोद्घातपादे पितृकल्पो नाम नवमोऽध्यायः  ९  <br>
<br>
</span>
