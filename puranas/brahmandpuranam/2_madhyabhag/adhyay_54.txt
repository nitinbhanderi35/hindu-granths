जैमिनिरुवाच<br>
क्रोधाग्निमेनं विप्रेन्द्र सद्यः संहर्त्तुमर्हसि ।<br>
नो चेदकाले लोकोऽयं सकलस्तेन दह्यते ॥ २,५४.१ ॥<br><br>
दृष्टस्ते महिमानेन व्याप्तमासीच्चराचरम् ।<br>
क्षमस्व संहर क्रोधं नमस्ते विप्रपुङ्गव ॥ २,५४.२ ॥<br><br>
एवं संस्तूयमानस्तु भगवान्कपिलो मुनिः ।<br>
तूर्णमेव क्षयं निन्ये क्रोधाग्निमतिभैरवम् ॥ २,५४.३ ॥<br><br>
ततः प्रशान्तमभवज्जगत्सर्वं चराचरम् ।<br>
देवास्तपस्विनश्चैव बभूवुर्विगतज्वराः ॥ २,५४.४ ॥<br><br>
एतस्मिन्नेव काले तु भगवान्नारदो मुनिः ।<br>
अयोध्या मगमद्राजन्देवलोकाद्यदृच्छया ॥ २,५४.५ ॥<br><br>
तमागतमभिप्रेक्ष्य नारदं सगरस्तदा ।<br>
अर्घ्यपाद्यादिभिः सम्यक्पूजयामास शास्त्रतः ॥ २,५४.६ ॥<br><br>
परिगृह्य च तत्पूजामासीनः परमासने ।<br>
नारदो राजशार्दूलमिदं वचनमब्रवीत् ॥ २,५४.७ ॥<br><br>
नारद उवाच<br>
हयसंचारणार्थाय संप्रयातास्तवात्मजाः ।<br>
ब्रह्मदण्डहताः सर्वे विनष्टा नृपसत्तम ॥ २,५४.८ ॥<br><br>
संरक्ष्यमाणस्तैः सर्वैर्हयस्ते यज्ञियो नृप ।<br>
केनाप्य लक्षितः क्वापि नीतो विधिवशाद्दिवि ॥ २,५४.९ ॥<br><br>
ततो विनष्टं तुरगं विचिन्वन्तो महीतले ।<br>
प्रालभन्त न ते क्वापि तत्प्रवृत्तिं चिरान्नृप ॥ २,५४.१० ॥<br><br>
ततोऽवनेरधस्तेऽश्वं विचेतुं कृतनिश्चयाः ।<br>
सागरास्ते समारभ्य प्रचख्नुर्वसुधातलम् ॥ २,५४.११ ॥<br><br>
खनन्तो वसुधा मश्वं पाताले ददृशुर्नृप ।<br>
समीपे तस्य योगीन्द्रं कपिलं चमहामुनिम् ॥ २,५४.१२ ॥<br><br>
तं दृष्ट्वा पापकर्माणस्ते सर्वे कालचोदिताः ।<br>
कपिलं कोपयामासुरश्वहर्त्तायमित्यलम् ॥ २,५४.१३ ॥<br><br>
ततस्तत्क्रोधसंभूतनेत्राग्नेर्दहतो दिशः ।<br>
इन्धनीभूतदेहास्ते पुत्राः संक्षयमागताः ॥ २,५४.१४ ॥<br><br>
क्रूराः पापसमाचाराः सर्वलोकोपरोधकाः ।<br>
यतस्ते तेन राजेन्द्र न शोकं कर्तुमर्हसि ॥ २,५४.१५ ॥<br><br>
स त्वं धैर्यधनो भूत्वा भवित व्यतयात्मनः ।<br>
नष्टं मृतमतीतं च नानुशोचन्ति पण्डिताः ॥ २,५४.१६ ॥<br><br>
तस्मात्पौत्रमिमं बालमंशुमन्तं महामतिम् ।<br>
तुरगानयनार्थाय नियुङ्क्ष्व नृपसत्तम ॥ २,५४.१७ ॥<br><br>
इत्यक्त्वा राजशार्दूलं सदस्यर्त्विक्समन्वितम् ।<br>
क्षणेन पश्यतां तेषां नारदोऽन्तर्दधे मुनिः ॥ २,५४.१८ ॥<br><br>
तच्छ्रत्वा वचन तस्य नारदस्य नृपोत्तमः ।<br>
दुःखशोकपरातात्मा दध्यौ चिरमुदारधीः ॥ २,५४.१९ ॥<br><br>
तं ध्यानयुक्तं सदसि समासीनमवाङ्मुखम् ।<br>
वसिष्ठः प्राह राजानं सांत्वयन्देशकालवित् ॥ २,५४.२० ॥<br><br>
किमिदं धैर्यसाराणामवकाशं भवदृशाम् ।<br>
लभते हृदि चेच्छोकः प्राप्तं धीर तया फलम् ॥ २,५४.२१ ॥<br><br>
दौर्मनस्यं शिथिलयन्सर्वं दिष्टवशानुगम् ।<br>
मन्वानोऽनन्तरं कृत्यं कर्तुमर्हस्यसंशयम् ॥ २,५४.२२ ॥<br><br>
वसिष्ठेनैवमुक्तस्तु राजा कार्यार्थतत्त्ववित् ।<br>
धृतिं सत्त्वं समालंब्य तथेति प्रत्यभाषत ॥ २,५४.२३ ॥<br><br>
अंशुमन्तं समाहूय पौत्रं विनयशालिनम् ।<br>
ब्रह्मक्षत्त्रसभामध्ये शनैरिदमभाषत ॥ २,५४.२४ ॥<br><br>
ब्रह्मदण्डहताः सर्वे पितरस्तव पुत्रक ।<br>
पतिताः पापकर्माणो निरये शाश्वतीः समाः ॥ २,५४.२५ ॥<br><br>
त्वमेव संततिर्मह्यं राज्यस्यास्य च रक्षिता ।<br>
त्वदायत्तमशेषं मे श्रेयोऽमुत्र परत्र च ॥ २,५४.२६ ॥<br><br>
स त्वं गच्छ ममादेशात्पाताले कपिलान्तिकम् ।<br>
तुरगानयनार्थाय यत्नेन महातान्वितः ॥ २,५४.२७ ॥<br><br>
तं प्रार्थयित्वा विधिवत्प्रसाद्य च विशेषतः ।<br>
आदाय तुरगं वत्स शीघ्रमागन्तुमर्हसि ॥ २,५४.२८ ॥<br><br>
जैमिनिरुवाच<br>
एवमुक्तोंऽशुमांस्तेन प्रणम्य पितरं पितुः ।<br>
तथेत्युक्त्वा महाबुद्धिः प्रययौ कपिलान्तिकम् ॥ २,५४.२९ ॥<br><br>
तमुपागम्य विधिवन्नमस्कृत्य यथामति ।<br>
प्रश्रयावनतो भूत्वा शनैरिदमुवाच ह ॥ २,५४.३० ॥<br><br>
प्रसीद विप्रशार्दूल त्वामहं शरणं गतः ।<br>
कोपं च संहर क्षिप्रं लोकप्रक्षयकारकम् ॥ २,५४.३१ ॥<br><br>
त्वयि क्रुद्धे जगत्सर्वं प्रणाशमुपयास्यति ।<br>
प्रशान्तिमुपयाह्याशुलोकाः संतु गतव्यथाः ॥ २,५४.३२ ॥<br><br>
प्रसन्नोऽस्मान्महाभाग पश्य सौम्येन चक्षुषा ।<br>
ये त्वत्क्रोधाग्निनिर्दग्धास्तत्संततिमवेहि माम् ॥ २,५४.३३ ॥<br><br>
नाम्नांशुमन्तं नप्तारं सगरस्य महीपतेः ।<br>
सोऽहं तस्य नियोगेन त्वत्प्रसादाभिकाङ्क्षया ॥ २,५४.३४ ॥<br><br>
प्राप्तो दास्यसि चेद्ब्रह्मंस्तुरगानयनाय च ।<br>
जैमिनिरुवाच<br>
इति तद्वचनं श्रुत्वा योगीन्द्रप्रवरो मुनिः ॥ २,५४.३५ ॥<br><br>
अंशुमन्तं समालोक्य प्रसन्न इदमब्रवीत् ।<br>
स्वागतं भवतो वत्स दिष्ट्या च त्वमिहागतः ॥ २,५४.३६ ॥<br><br>
गच्छ शीघ्रं हयश्चायं नीयतां सगरान्तिकम् ।<br>
अधिक्षिप्तोऽस्य यज्ञोऽपि प्रागतः संप्रवर्त्तताम् ॥ २,५४.३७ ॥<br><br>
व्रियतां च वरो मत्तस्त्वया यस्ते मनोगतः ।<br>
दास्ये सुदुर्लभमपि त्वद्भक्तिपरितोषितः ॥ २,५४.३८ ॥<br><br>
एषां तु संप्रमाशं हि गत्वा वद पितामहम् ।<br>
पापानां मरणं त्वेषां न च शोचितुमर्हसि ॥ २,५४.३९ ॥<br><br>
ततः प्रणाम्य चोगीन्द्रमंशुमानिदमब्रवीत् ।<br>
वरं ददासि चेन्मह्यं वरये त्वां महामुने ॥ २,५४.४० ॥<br><br>
वरमर्हामि चेत्त्वत्तः प्रसन्नो दातुमर्हसि ।<br>
त्वद्रोषपावकप्लुष्टाः पितरो ये ममाखिलाः ॥ २,५४.४१ ॥<br><br>
संप्रयास्यन्ति ते ब्रह्मन्निरयं शास्वतीः समाः ।<br>
ब्रह्मदण्डहतानां तु न हि पिण्डोदकक्रियाः ॥ २,५४.४२ ॥<br><br>
पिण्डोदकविहीनानामिह लोके महामुने ।<br>
विद्यते पितृसालोक्यं न खलु श्रुतिचोदितम् ॥ २,५४.४३ ॥<br><br>
अक्षयः स्वर्गवासोऽस्तु तेषां तु त्वत्प्रसादतः ।<br>
वरेणानेन भगवन्कृतकृत्यो भावाम्यहम् ॥ २,५४.४४ ॥<br><br>
तत्प्रसीद त्वमेवैषां स्वर्गतेर्वद कारणम् ।<br>
येनोद्धारणमेतेषां वह्नेः कोपस्य वै भवेत् ॥ २,५४.४५ ॥<br><br>
ततस्तमाह योगीन्द्रःसुप्रसन्नेन चेतसा ।<br>
निरयोद्धारणं तेषां त्वया वत्स न शक्यते ॥ २,५४.४६ ॥<br><br>
तैश्चापि नरके तावद्वस्तव्यं पापकर्मभिः ।<br>
कालः प्रतीक्ष्यतां तावद्यावत्त्वत्पौत्रसंभवः ॥ २,५४.४७ ॥<br><br>
कालान्ते भविता वत्स पौत्रस्तव महामतिः ।<br>
राजा भगीरथो नाम सर्वधर्मार्थतत्त्ववित् ॥ २,५४.४८ ॥<br><br>
स तु यत्नेन महता पितृगौरवयन्त्रितः ।<br>
आनेष्यति दिवो गङ्गां तपस्तप्त्वा महाद्ध्रुवम् ॥ २,५४.४९ ॥<br><br>
तदंभसा पावितेषु तेषां गात्रास्थिभस्मसु ।<br>
प्राप्नुवन्ति गतिं स्वर्गे भवतः पितरोऽखिलाः ॥ २,५४.५० ॥<br><br>
तथेति तस्या माहात्म्यं गङ्गाया नृपनन्दन ।<br>
भागीरथीति लोकेऽस्मिन्सा विख्यातिमुपैष्यति ॥ २,५४.५१ ॥<br><br>
यत्तोयप्लावितेष्वस्थिभस्मलोमनखेष्वपि ।<br>
निरयादपि संयाति देही स्वर्लोकमक्षयम् ॥ २,५४.५२ ॥<br><br>
तस्मात्त्वं गच्छ भद्रं ते नशोकं कर्त्तुमर्हसि ।<br>
पितामहाय चैवैनमश्वं संप्रतिपादय ॥ २,५४.५३ ॥<br><br>
जैमिनिरुवाच<br>
ततः प्रणम्य तं भक्त्या तथेत्युक्त्वा महामतिः ।<br>
ययौ तेनाभ्यनुज्ञातः साकेतनगरं प्रति ॥ २,५४.५४ ॥<br><br>
सगरं स समासाद्य तं प्रणम्य यथाक्रमम् ।<br>
न्यवेदयच्च वृत्तान्तं मुनेस्तेषां तथान्मनः ॥ २,५४.५५ ॥<br><br>
प्रददौतुरगं चापि समानीतं प्रयत्नतः ।<br>
अतः परमनुष्ठेयमब्रवीत्किं मयेति च ॥ २,५४.५६ ॥<br><br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे कपिलाश्रमस्थाश्वानयनं नाम चतुष्पञ्चाशत्तमोऽध्यायः ॥ ५४॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
