<span style="font-size: 14pt; line-height: 200%"><br>
सूत उवाच<br>
यदोर्वंशं प्रवक्ष्यामि ज्येष्ठस्योत्तमतेजसः ।<br>
विस्तरेणानुपूर्व्या च गदतो मे निबोधत ॥ २,६९.१ ॥<br>
यदोः पुत्रा बभूवुर्हि पञ्च देवसुतोपमाः ।<br>
सहस्रजिदथ श्रेष्ठः क्रोष्टुर्नीलोञ्जिको लघुः ॥ २,६९.२ ॥<br>
सहस्रजित्सुतः श्रीमाञ्छतजिन्नाम पार्थिवः ।<br>
शतजित्तनयाः ख्यातस्त्रयः परमधार्मिकाः ॥ २,६९.३ ॥<br>
हैहयश्च हयश्चैव राजा वेणु हयस्तथा ।<br>
हैहयस्य तु दायादो धर्मनेत्र इति श्रुतः ॥ २,६९.४ ॥<br>
धर्मनेत्रस्य कुन्तिस्तु संज्ञेयस्तस्य चात्मजः ।<br>
संज्ञेयस्य तु दायादो महिष्मान्नाम पार्थिवः ॥ २,६९.५ ॥<br>
आसीन्महिष्मतः पुत्रो भद्रसेनः प्रतापवान् ।<br>
वाराणस्यधिपो राजा कथितः पूर्व एव हि ॥ २,६९.६ ॥<br>
भद्रसेनस्य दायादो दुर्मदो नाम पार्थिवः ।<br>
दुर्मदस्य सुतो धीमान्कनको नाम विश्रुतः ॥ २,६९.७ ॥<br>
कनकस्य तु दायादाश्चत्वारो लोकविश्रुताः ।<br>
कृतवीर्यः कृताग्निश्च कृतवर्मा तथैव च ॥ २,६९.८ ॥<br>
कृतौजाश्च चतुर्थोऽभूत्कृतवीर्यात्मजोर्ऽजुनः ।<br>
जज्ञे बाहुसहस्रेण सप्तद्वीपेश्वरो नृपः ॥ २,६९.९ ॥<br>
स हि वर्षायुतं तप्त्वा तपः परमदुश्चरम् ।<br>
दत्तमाराधयामास कार्त्तवीर्योऽत्रिसंभवम् ॥ २,६९.१० ॥<br>
तस्मै दत्तो वरान्प्रादाच्चतुरो भूरितेजसः ।<br>
पूर्वं बाहुसहस्रं तु स वव्रे प्रथमं वरम् ॥ २,६९.११ ॥<br>
अधर्मं ध्यायमानस्य सहसास्मान्निवारणम् ।<br>
धर्मेण पृथिवीं जित्वा धर्मेणैवानुपालनम् ॥ २,६९.१२ ॥<br>
संग्रामांस्तु बहुञ्जित्वा हत्वा चारीन्सहस्रशः ।<br>
संग्रामे युध्यमानस्य वधः स्यात्प्रधने मम ॥ २,६९.१३ ॥<br>
तेनेयं पृथिवी कृत्स्ना सप्तद्वीपा सपत्तना ।<br>
सप्तोदधिपरिक्षिप्ता क्षत्रेण विधिना जिता ॥ २,६९.१४ ॥<br>
तस्य बाहुसहस्रं तु युध्यतः किल योगतः ।<br>
योगो योगेश्वरस्येव प्रादुर्भवति मायया ॥ २,६९.१५ ॥<br>
तेन सप्तसु द्वीपेषु सप्तयज्ञशतानि वै ।<br>
कृतानि विधिना राज्ञा श्रूयते मुनिसत्तमाः ॥ २,६९.१६ ॥<br>
सर्वे यज्ञा महाबाहोस्तस्यासन्भूरितेजसः ।<br>
सर्वे काञ्चनवेदीकाः सर्वे यूपैश्च काञ्चनैः ॥ २,६९.१७ ॥<br>
सर्वैर्देवैर्महाभागै र्विमानस्थैरलङ्कृताः ।<br>
गन्धर्वैरप्सरोभिश्च नित्यमेवोपशोभिताः ॥ २,६९.१८ ॥<br>
तस्य राज्ञो जगौ गाथां गन्धर्वो नारदस्तदा ।<br>
चरितं तस्य राजर्षेर्महिमानं निरीक्ष्य च ॥ २,६९.१९ ॥<br>
न नूनं कार्त्तवीर्यस्य गतिं यास्यन्ति मानवाः ।<br>
यज्ञैर्दानैस्तपोभिश्च विक्रमेण श्रुतेन च ॥ २,६९.२० ॥<br>
द्वीपेषु सप्तसु स वै धन्वी खड्गी शरासनी ।<br>
रथी राजा सानुचरो योगाच्चैवानुदृश्यते ॥ २,६९.२१ ॥<br>
अनष्टद्रव्यता चासीन्न क्लेशो न च विभ्रमः ।<br>
प्रभावेण महाराज्ञः प्रजा धर्मेण रक्षितः ॥ २,६९.२२ ॥<br>
पञ्चाशीतिसहस्राणि वर्षाणां स नराधिपः ।<br>
स सर्वरत्नभाक्स म्राट्चक्रवर्ती बभूव ह ॥ २,६९.२३ ॥<br>
स एष पशुपालोऽभूत्क्षेत्रपालस्तथैव च ।<br>
स एव वृष्ट्या पर्जन्यो योगित्वादर्जुनोऽभवत् ॥ २,६९.२४ ॥<br>
स वे बाहुसहस्रेण ज्याघातकठिनेन च ।<br>
भाति रश्मिसहस्रेण शारदेनैव भास्करः ॥ २,६९.२५ ॥<br>
स हि नागसहस्रेण माहिष्मत्यां नराधिपः ।<br>
कर्कोटकसभां जित्वा पुरीं तत्र न्यवेशयत् ॥ २,६९.२६ ॥<br>
स वै वेगं समुद्रस्य प्रावृट्कालेंबुजेक्षणः ।<br>
क्रीडन्नेव सुखोद्विग्नः प्रावृट्कालं चकार ह ॥ २,६९.२७ ॥<br>
लुलिता क्रीडता तेन हेमस्रग्दाममालिनी ।<br>
ऊर्मिमुक्तार्त्तसन्नादा शङ्किताभ्येति नर्मदा ॥ २,६९.२८ ॥<br>
पुरा भुज सहस्रेण स जगाहे महार्मवम् ।<br>
चकारोद्वृत्तवेलं तमकाले मारुतोद्धतम् ॥ २,६९.२९ ॥<br>
तस्य बाहुसहस्रेण क्षोभ्यमाणे महोदधौ ।<br>
भवन्ति लीना निश्चेष्टाः पातालस्था महासुराः ॥ २,६९.३० ॥<br>
चूर्णीकृतमहावीचिलीनमीनमहाविषम् ।<br>
पतिताविद्धफेनौघमावर्त्तक्षिप्तदुस्सहम् ॥ २,६९.३१ ॥<br>
चकार क्षोभयन्राजा दोःसहस्रेण सागरम् ।<br>
देवासुरपरिक्षिप्तं क्षीरोदमिव सागरम् ॥ २,६९.३२ ॥<br>
मन्दरक्षोभणभ्रान्तममृतोत्पत्ति हेतवे ।<br>
सहसा विद्रुता भीता भीमं दृष्ट्वा नृपोत्तमम् ॥ २,६९.३३ ॥<br>
निश्चितं नतमूर्द्धानो बभूवुश्च महोरगाः ।<br>
सायाह्ने कदलीखञ्च निवातेस्तमिता इव ॥ २,६९.३४ ॥<br>
ज्यामारोप्य दृढे चापे सायकैः पञ्चभिः शतैः ।<br>
लङ्केशं मोहयित्वा तु सबलं रावणं बलात् ॥ २,६९.३५ ॥<br>
निर्जित्य वशमानीय माहिष्मत्यां बबन्ध तम् ।<br>
ततो गत्वा पुलस्त्यस्तमर्जुनं च प्रसाधयत् ॥ २,६९.३६ ॥<br>
मुमोच राजा पौलस्त्यं पुलस्त्येनानुयाचितः ।<br>
तस्य बाहुसहस्रस्य बभूव ज्यातलस्वनः ॥ २,६९.३७ ॥<br>
युगान्तेंबुदवृन्दस्य स्फुटितस्याशनेरिव ।<br>
अहो मृधे महावीर्यो भार्गवस्तस्य योऽच्छिनत् ॥ २,६९.३८ ॥<br>
मृधे सहस्रं बाहूनां हेमतालवनं यथा ।<br>
तृषितेन कदाचित्स भिक्षितश्चित्रभानुना ॥ २,६९.३९ ॥<br>
सप्तद्वीपांश्चित्रभानोः प्रादद्भिक्षां विशांपतिः ।<br>
पुराणि घोषान्ग्रामांश्च पत्तनानि च सर्वशः ॥ २,६९.४० ॥<br>
जज्वाल तस्य बाणेषु चित्राभानुर्दिधक्षया ।<br>
स तस्य पुरुषेन्द्रस्य प्रतापेन महायशाः ॥ २,६९.४१ ॥<br>
ददाह कार्त्तवीर्यस्य शैलांश्चापि वनानि च ।<br>
स शून्यमाश्रमं सर्वं वरुणस्यात्मजस्य वै ॥ २,६९.४२ ॥<br>
ददाह सवनाटोपं चित्रभानुः स हैहयः ।<br>
यं लेभे वरुणः पुत्रं पुरा भास्वन्तमुत्तमम् ॥ २,६९.४३ ॥<br>
वसिष्ठनामा स मुनिः ख्यात आपव इत्युत ।<br>
तत्रापवस्तदा क्रोधादर्जुनं शप्तवान्विभुः ॥ २,६९.४४ ॥<br>
यस्मान्न वर्जितमिदं वनं ते मम हैहय ।<br>
तस्मात्ते दुष्करं कर्म कृतमन्यो हनिष्यति ॥ २,६९.४५ ॥<br>
अर्जुनो नाम कैन्तेयः स च राजा भविष्यति ।<br>
अर्जुनं च महावीर्यो रामः प्रहरतां वरः ॥ २,६९.४६ ॥<br>
छित्त्वा बाहुसहस्रं वै प्रमथ्य तरसा बली ।<br>
तपस्वी ब्राह्मणश्चैव वधिष्यति महाबलः ॥ २,६९.४७ ॥<br>
तस्य रामस्तदा ह्यासीन्मृत्युः शापेन धीमतः ।<br>
राज्ञा तेन वरश्चैव स्वयमेव वृतः पुरा ॥ २,६९.४८ ॥<br>
तस्य पुत्रशतं त्वासीत्पञ्च तत्र महारथाः ।<br>
कृतास्त्रा बलिनः शूरा धर्मात्मानो यशस्विनः ॥ २,६९.४९ ॥<br>
शूरश्च शूरसेनश्च वृषास्यो वृष एव च ।<br>
जयध्वजो वंशकर्त्ता अवन्तिषु विशांपतिः ॥ २,६९.५० ॥<br>
जयध्वजस्य पुत्रस्तु तालजङ्घः प्रतापवान् ।<br>
तस्य पुत्रशतं त्वेवं तालजङ्घा इतिश्रुतम् ॥ २,६९.५१ ॥<br>
तेषां पञ्च गणाः ख्याता हैहयानां महात्मनाम् ।<br>
वीतिहोत्राश्च संजाता भोजाश्चावन्तयस्तथा ॥ २,६९.५२ ॥<br>
तुण्डिकेराश्च विक्रान्तास्तालजङ्घास्तथैव च ।<br>
वीतिहोत्रसुतश्चापि अनन्तो नाम पार्थिवः ॥ २,६९.५३ ॥<br>
दुर्जयस्तस्य पुत्रस्तु बभूवामित्रकर्शनः ।<br>
अनष्ट द्रव्यता चैव तस्य राज्ञो बभूव ह ॥ २,६९.५४ ॥<br>
प्रभावेण महाराजः प्रजास्ताः पर्यपालयत् ।<br>
न तस्य वित्तनाशः स्यान्नष्टं प्रतिलभेच्च सः ॥ २,६९.५५ ॥<br>
कार्त्तवीर्यस्य यो जन्म कथयेदिह धीमतः ।<br>
वर्द्धन्ते विभवाश्शश्वद्धर्मश्चास्य विवर्द्धते ॥ २,६९.५६ ॥<br>
यथा यष्टा यथा दाता तथा स्वर्गे महीपते ॥ २,६९.५७ ॥<br>
इति श्रीब्रह्माण्डे महोपुराणे वायुप्रोक्ते मध्यमभागे तृतीय उपोद्धातपादे भार्गवचरिते कार्त्तवीर्यसंभवो नाम एकोनसप्ततितमोऽध्यायः<br>
</span>
