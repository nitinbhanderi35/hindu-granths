<font size="4.8"><br>
शंयुरुवाच<br>
किं स्विद्दत्तं पितॄणां तु तृप्तिदं वदतां वर ।<br>
किंस्वित्स्याच्चिररात्राय किं वानन्त्याय कल्पते ॥ २,१९.१ ॥<br><br>
बृहस्पतिरुवाच<br>
हवीषि श्राद्धकल्पे तु यानि श्राद्धविदो विदुः ।<br>
तानि मे शृणु सर्वाणि फलं चैषां यथातथम् ॥ २,१९.२ ॥<br><br>
तिलैर्व्रीहियवैमाषैरद्भिर्मूलफलैस्तथा ।<br>
दत्तेन मासं प्रीयन्ते श्राद्धेन हि पितामहाः ॥ २,१९.३ ॥<br><br>
मत्स्यैः प्रीणन्ति द्वौ मासौ त्रीन्मासान्हारिणेन तु ।<br>
शाशेन चतुरो मासान्पञ्च प्रीणाति शाकुनैः ॥ २,१९.४ ॥<br><br>
वाराहेण तु षण्मासाञ्छागलं सप्तमासिकम् ।<br>
अष्टमासिकमित्युक्तं यच्च पार्वतकं भवेत् ॥ २,१९.५ ॥<br><br>
रौरवेण तु प्रीयन्ते नव मासान्पितामहाः ।<br>
गवयस्य तु मांसेन तृप्तिः स्याद्दशमासिकी ॥ २,१९.६ ॥<br><br>
औरभ्रेण च मांसेन मासानेकादशैव तु ।<br>
श्राद्धे च तृप्तिदं गव्यं पयः संवत्सरं द्विजाः ॥ २,१९.७ ॥<br><br>
आनन्त्याय भवेत्तद्वत्खड्गमांसं पितृक्षये ।<br>
पायसं मधुसर्पिर्भ्यां छायायां कुञ्जरस्य च ॥ २,१९.८ ॥<br><br>
कृष्णच्छागस्य मासेन तृप्तिर्भवति शाश्वती ।<br>
अत्र गाथाः पितृगीताः कीर्तयन्ति पुराविदः ॥ २,१९.९ ॥<br><br>
तास्तेऽहं कीर्त्तयिष्यामि यथावत्सन्निबोध मे ।<br>
अपि नः स कुले यायाद्यो नो दद्यात्त्रयोदशीम् ॥ २,१९.१० ॥<br><br>
आजेन सर्वलोहेन वर्षासु च मघासु च ।<br>
एष्टव्या बहवः पुत्रा यद्येकोऽपि गयां व्रजेत् ।<br>
गौरीं वाप्युद्वहेद्भार्यां नालं वा वृषमुत्सृजेत् ॥ २,१९.११ ॥<br><br>
शंयुरुवाच<br>
गयादीनां फलं तात ब्रूहि मे परिपृच्छतः ।<br>
दातॄणां चैव यत्पुण्यं निखिलेन प्रवीहि मे ॥ २,१९.१२ ॥<br><br>
बृहस्पतिरुवाच<br>
गयायामक्षयं श्राद्धञ्जपहोमतपांसि च ।<br>
पितृक्षये हि तत्पुत्र तस्मात्तत्राक्षयं स्मृतम् ॥ २,१९.१३ ॥<br><br>
पूर्णायामेकविंशं तु गौर्यामुत्पादितः सुतः ।<br>
महामहांश्च जुहुयादिति तस्य फलं स्मृतम् ।<br>
फलं वृषस्य वक्ष्यामि गदतो मे निबोधत ॥ २,१९.१४ ॥<br><br>
वृषोत्स्रष्टा पुनात्येव दशातीतान्दशावरान् ॥ २,१९.१५ ॥<br><br>
यत्किञ्चित्स्पृशते तोयमवतीर्णो नदीजले ।<br>
वृषोत्सर्ग्गत्पितॄणां तु ह्यक्षयं समुदाहृतम् ॥ २,१९.१६ ॥<br><br>
येनयेन स्पृशेत्तोयं लाङ्गूलादिभिरङ्गशः ।<br>
सर्वं तदक्षयं तस्य पितॄणां नात्र संशयः ॥ २,१९.१७ ॥<br><br>
शृङ्गैः खुरैर्वा भूमिं यामुल्लिखत्यनिशं वृषः ।<br>
मधुकुल्याः पितॄंस्तस्य ह्यक्षयाश्च भवन्ति वै ॥ २,१९.१८ ॥<br><br>
सहस्रनल्वमात्रेण तडागेन यथास्रुतिः ।<br>
तृप्तिस्तु या पितॄणां वै सा वृषेणेह कल्पते ॥ २,१९.१९ ॥<br><br>
यो ददाति गुडोन्मिश्रतिलानि श्राद्धकर्मणि ।<br>
मधु वामधुमिश्रं वा सर्वमेवाक्षयं भवेत् ॥ २,१९.२० ॥<br><br>
न ब्राह्मणं परिक्षेत सदा देयं हि मानवैः ।<br>
दैवेकर्मणि पित्र्ये च श्रूयते वै परीक्षणम् ॥ २,१९.२१ ॥<br><br>
सर्ववेदव्रतस्नाताः पङ्क्तीनां पावना द्विजाः ।<br>
ये च भाषाविदः केचिद्ये च व्याकरणे रताः ॥ २,१९.२२ ॥<br><br>
अधीयते पुराणं वै धर्मशास्त्रमथापि च ।<br>
त्रिणाचिकेतः पञ्चाग्निः स सौपर्णः षडङ्गवित् ॥ २,१९.२३ ॥<br><br>
ब्रह्मदेवसुतश्चैव च्छन्दोगो ज्येष्ठसामगः ।<br>
पुण्येषु यश्च तीर्थेषु कृतस्नानः कृतव्रतः ॥ २,१९.२४ ॥<br><br>
मखेषु ये च सर्वेषु भवन्त्यवभृथाप्लुताः ।<br>
ये च सत्यव्रता नित्यं स्वधर्मनिरताश्च ये ॥ २,१९.२५ ॥<br><br>
अक्रोधना लोभपरास्ताञ्छ्राद्धेषु निमन्त्रयेत् ।<br>
एतेभ्यो दत्तमक्षय्यमेते वै पङ्क्तिपावनाः ॥ २,१९.२६ ॥<br><br>
श्राद्धीया ब्रह्मणा ये तु योगव्रतसुनिष्ठिताः ।<br>
त्रयोऽपि पूजितास्तेन ब्रह्मविष्णुमहेश्वराः ॥ २,१९.२७ ॥<br><br>
पितृभिः सह लोकाश्च यो ह्येतान्पूजयेन्नरः ।<br>
पवित्राणां पवित्रं च मङ्गलानां च मङ्गलम् ॥ २,१९.२८ ॥<br><br>
प्रथमः सर्वधर्माणां योगधर्मो निगद्यते ।<br>
अपाङ्क्तेयान्प्रवक्ष्यमि गदतो मे निबोधत ॥ २,१९.२९ ॥<br><br>
कितवो मद्यपो यश्च पशुपालो निराकृतः ।<br>
ग्रामप्रेष्यो वार्धुषिको ह्यापणो वणिजस्तथा ॥ २,१९.३० ॥<br><br>
अगार दाही गरदो वृषलो ग्रामयाजकः ।<br>
काण्डपृष्ठोऽथ कुण्डाशी मधुपः सोमविक्रयी ॥ २,१९.३१ ॥<br><br>
समुद्रान्तरितो भृत्यः पिशुनः कूटसाक्षिकः ।<br>
पित्रा विवदमानश्च यस्य चोपपतिर्गृहे ॥ २,१९.३२ ॥<br><br>
अभिशस्तस्तथा स्तेनः शिल्पं यश्चोपजीवति ।<br>
स्तवकः सूपकारश्च यश्च मित्राणि निन्दति ॥ २,१९.३३ ॥<br><br>
काणश्च खञ्जकश्चैव नास्तिको वेदवर्जितः ।<br>
उन्मत्तोऽप्यथ षण्ढश्च भ्रूणहा गुरुतल्पगः ॥ २,१९.३४ ॥<br><br>
भिषग्जीवी प्राशनिकः परस्त्रीं यश्च सेवते ।<br>
विक्रीणाति च यो ब्रह्मव्रतानि नियमांस्तथा ॥ २,१९.३५ ॥<br><br>
नष्टं स्यान्नास्तिके दत्तं व्रतघ्ने चापवर्जितम् ।<br>
यच्चवाणिजके दत्तं नेह नामुत्र संभवेत् ॥ २,१९.३६ ॥<br><br>
निक्षेपहारके चैव कृतघ्ने विदवर्जिते ।<br>
तथा पाणविके वै च कारुके धर्मवर्जिते ॥ २,१९.३७ ॥<br><br>
क्रीणाति यो ह्यपण्यानि विक्रीणाति प्रशंसति ।<br>
अन्यत्रास्य समाधानं न वणिकूछ्राद्धमर्हति ॥ २,१९.३८ ॥<br><br>
भस्मनीव हुतं हव्यं दत्तं पौनर्भवे द्विजः ।<br>
षष्टिं काणः शतं षण्ढः श्वित्री पञ्चशतान्यपि ॥ २,१९.३९ ॥<br><br>
पापरोगी सहस्रं वै दातुर्नाशयते फलम् ।<br>
भ्रश्येद्धि स फलात्तस्मात्प्रदाता यस्तु बालिशः ॥ २,१९.४० ॥<br><br>
यद्विष्टितशिरा भुङ्क्ते यद्भुङ्क्ते दक्षिणामुखः ।<br>
सोपानत्कश्च यद्भुङ्क्ते यच्च दत्तमसत्कृतम् ॥ २,१९.४१ ॥<br><br>
सर्वं तदसुरेद्राय ब्रह्मा भागमकल्पयत् ।<br>
श्वा चैव ब्रह्महा चैव नावेक्षेत कथञ्चन ॥ २,१९.४२ ॥<br><br>
तस्मात्परिवृतैर्दद्यात्तिलैश्चान्नं विकीर्य च ।<br>
राक्षसानां तिलाः प्रोक्ताः शुनां परिवृतास्तथा ॥ २,१९.४३ ॥<br><br>
दर्शनात्सूकरो हन्ति पक्षवातेन कुक्कुटः ।<br>
रजस्वलायाः स्पर्शेन क्रुद्धोयश्च प्रयच्छति ॥ २,१९.४४ ॥<br><br>
नदीतीरेषु रम्येषु सरित्सु च सरस्सु च ।<br>
विविक्तेषु च प्रीयन्ते दत्तेनेह पितामहाः ॥ २,१९.४५ ॥<br><br>
नासव्यंपातयेज्जानु न युक्तो वाचमीरयेत् ।<br>
तस्मात्परिवृतेनेह विधिवद्दर्भपाणिना ॥ २,१९.४६ ॥<br><br>
पित्रोराराधनं कार्यमेवं प्रीणयते पितॄन् ।<br>
अनुमान्य द्विजान्पूर्वमर्गौं कुर्याद्यथाविधि ॥ २,१९.४७ ॥<br><br>
पितॄणां निर्वपेद्भूमौ सूर्ये वा दर्भसंस्तरे ।<br>
शुक्लपक्षे च पूर्वाङ्णे श्राद्धं कुर्याद्यथाविधि ॥ २,१९.४८ ॥<br><br>
कृष्णपक्षेऽपरङ्णे तु रौहिणं वै न लङ्घयेत् ।<br>
एवमेते महात्मानो महायोगा महौजसः ॥ २,१९.४९ ॥<br><br>
सदा वै पितरः पूज्याः सं प्राप्तौ देशकालयोः ।<br>
पितृभक्त्यैव तु नरो योगं प्राप्नोति दुर्ल्लभम् ॥ २,१९.५० ॥<br><br>
ध्यानेन मोक्षं गच्छेद्धि हित्वा कर्म शुभाशुभम् ।<br>
यज्ञहेतोस्तदुद्धृत्य मोहयित्वा जगत्तथा ॥ २,१९.५१ ॥<br><br>
गुहायां निहितं ब्रह्म कश्यपेन महात्मना ।<br>
अमृतं गुह्यमुद्धृत्य योगे योगविदां वराः ॥ २,१९.५२ ॥<br><br>
प्रोक्तः सनत्कुमारेण महातो ब्रह्मणः पदम् ।<br>
देवानां परमं गुह्यमृषीणां च परायणम् ॥ २,१९.५३ ॥<br><br>
पितृभक्त्या प्रयत्नेन प्राप्य ते तन्मनीषिभिः ।<br>
पितृभक्तः समासेन पितृपूर्वपरश्च यः ॥ २,१९.५४ ॥<br><br>
अयत्नात्प्राप्नुयादेव सर्वमेतन्न संशयः ॥ २,१९.५५ ॥<br><br>
बृहस्पतिरुवाच<br>
यस्मैश्राद्धानि देयानि यच्च दत्तं महत्फलम् ।<br>
येषु चाप्यक्षयं श्राद्धं तीर्थेषु च गुहासु च ॥ २,१९.५६ ॥<br><br>
येषु स्वर्गमवाप्नोति तत्ते प्रोक्तं ससंग्रहम् ।<br>
श्रुत्वेमं श्राद्धकल्पं च न कुर्याद्यस्तु मानवः ॥ २,१९.५७ ॥<br><br>
स मज्जेन्नरके घोरे नास्तिकस्तमसावृते ।<br>
परिवादो न कर्त्तव्यो योगिनां तु विशेषतः ॥ २,१९.५८ ॥<br><br>
परिवादात्क्रिमिर्भूत्वा तत्रैव परिवर्त्तते ।<br>
योगान्परिवदेद्यस्तु ध्यानिनो मोक्षकाङ्क्षिणः ॥ २,१९.५९ ॥<br><br>
स गच्छेन्नरकं घोरं श्रोताप्यस्य न संशयः ।<br>
आवृतं तमसः सर्वं नरकं घोरदर्शनम् ।<br>
योगीश्वरपरीवादान्न स्वर्गं याति मानवः ॥ २,१९.६० ॥<br><br>
योगेश्वराणामा क्रोशं शृणुयाद्यो यतात्मनाम् ।<br>
सहि कालं चिरं मज्जेन्नरके नात्र संशयः ।<br>
कुंभीपाकेषु पच्यन्ते जिह्वाच्छेदे पुनः पुनः ॥ २,१९.६१ ॥<br><br>
समुद्रे च यथा लोषटस्तद्बत्सीदन्ति ते नराः ।<br>
मनसा कर्मणा वाचा द्वेषं योगेषु वर्जयेत् ।<br>
प्रोत्यानन्तं फलं भुङ्क्त इह वापि न संशयः ॥ २,१९.६२ ॥<br><br>
न पारगो विन्दति परमात्मनस्त्रिलोकमध्ये चरति स्वकर्ममिः ।<br>
ऋचो यजुः साम तदङ्गपारगेऽविकारमेतं ह्यनवाप्य सीदति ॥ २,१९.६३ ॥<br><br>
विकारपारं प्रकृतेश्च पारगस्त्रयीगुणाना त्रिगुणस्य पारगः ।<br>
यः स्याच्चतुर्विशतितत्त्वपारगः स पारगो नाध्ययनस्य पारगः ॥ २,१९.६४ ॥<br><br>
कृत्स्नं यथावत्समुपैति तत्परस्तथैव भूयः प्रलयत्वमात्मनः ।<br>
प्रत्याहरेद्योगपथं न यो द्विजो न सर्वपार क्रमपारगोचरः ॥ २,१९.६५ ॥<br><br>
वेदस्य वेदितव्यं च वेद्यं विन्दति योगवित् ।<br>
तं वै वेदविदः प्राहुस्तमाहुर्वेदपारगम् ॥ २,१९.६६ ॥<br><br>
वेदं च वेदितव्यं च विदित्वा वै यथास्थितः ।<br>
एवं वेदविदः प्राहुरन्यं वै वेदपारगम् ॥ २,१९.६७ ॥<br><br>
यज्ञान्वेदांस्तथा कामांस्तपांसि विविधानि च ।<br>
प्राप्नोत्यायुः प्रजाश्चैव पितृभक्तो न सशयः ॥ २,१९.६८ ॥<br><br>
श्रद्धया श्राद्धकल्पं तु यस्त्विमं नियतः पठेत् ।<br>
सर्वाण्येतानि वाप्नोति तीर्थदानफलानि च ॥ २,१९.६९ ॥<br><br>
स पङ्क्तिपावनश्चैव द्विजानामग्रभुग्भवेत् ।<br>
आश्राव्य च द्विजान्सोऽथ सर्वकामानवाप्नुयात् ॥ २,१९.७० ॥<br><br>
यश्चैतच्छृणुयान्नित्यम न्यांश्च श्रावयेद्द्विजः ।<br>
अनसूयुर्जितक्रोधो लोभमोहविवर्जितः ॥ २,१९.७१ ॥<br><br>
तीर्थादीनां फलं प्राप्य दानादीनां च सर्वशः ।<br>
मोक्षोपायं लभेच्छ्रेष्ठं स्वर्गोपायं न संशयः ।<br>
इह चापि परा पुष्ठिस्तस्मात्कुर्वीत नित्यशः ॥ २,१९.७२ ॥<br><br>
इमं विधिं यो हि पठेदतन्द्रितः समाहितः संसदि पर्वसंधिषु ।<br>
अपत्यभागी च परेण तेजसा दिवौकसां स व्रजते सलोकताम् ॥ २,१९.७३ ॥<br><br>
येन प्रोक्तस्त्वयं कल्पो नमस्तस्मै स्वयंभुवे ।<br>
महायोगेश्वरेभ्यश्च सदा च प्रणतोऽस्म्यहम् ॥ २,१९.७४ ॥<br><br>
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे<br>
श्राद्धकल्पे ब्रह्मणपरीक्षा नाम एकोनविंशोऽध्यायः ॥ १९॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</font>
