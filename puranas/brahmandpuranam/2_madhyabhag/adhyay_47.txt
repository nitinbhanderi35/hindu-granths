<span style="font-size: 14pt; line-height: 200%">वसिष्ठ उवाच<br>
ततो मूर्द्धाभिषिक्तानां राज्ञाममिततेजसाम् ।<br>
षट्सहस्रद्वयं रामो जीवग्राहं गृहीतवान् ॥ २,४७.१ ॥<br>
ततो राजसहस्राणि गृहीत्वा मुनिभिः सह ।<br>
स जगाम महातेजाः कुरुक्षेत्रं तपोमयम् ॥ २,४७.२ ॥<br>
सरसां पञ्चकं तत्र खानयित्वा भृगुद्वहः ।<br>
सुखावगाहतीर्थानि तानि चक्रे समन्ततः ॥ २,४७.३ ॥<br>
जघान तत्र वै राज्ञः शरीरप्रभवामृजा ।<br>
सरांसि तानि वै पञ्च पूरयामास भार्गवः ॥ २,४७.४ ॥<br>
स्नात्वा तेषु यथान्यायं जामदग्नयः प्रतापवान् ।<br>
पितॄन्संतर्पयामास यथाशास्त्रमतन्द्रितः ॥ २,४७.५ ॥<br>
पितुः प्रेतस्य राजेन्द्र श्राद्धादिकमशेषतः ।<br>
ब्राह्मणैः सह मातुश्च तत्र चक्रे यथोदितम् ॥ २,४७.६ ॥<br>
एवं तीर्णप्रतीकः स कुरुक्षेत्रे तपोमये ।<br>
उवासातन्द्रितः सम्यक्पितृपूजापरायणः ॥ २,४७.७ ॥<br>
ततः प्रभृत्यभूद्राजंस्तीर्थानामुत्तमोत्तमम् ।<br>
विहितं जामदग्न्येन कुरुक्षेत्रे तपोवने ॥ २,४७.८ ॥<br>
स स्यमंतपञ्चकमिति स्थानं त्रैलोक्यविश्रुतम् ।<br>
यत्र चक्रे भृगुश्रेष्ठः पितॄणां तृप्तिमक्षयाम् ॥ २,४७.९ ॥<br>
स्नानदानतपोहोमद्विजभोजनतर्पणैः ।<br>
भृशमाप्यायितास्तेन यत्र ते पितरोऽखिलाः ॥ २,४७.१० ॥<br>
अवापुरक्षयां तृप्तिं पितृलोकं च शाश्वतम् ।<br>
समन्तपञ्चकं नाम तीर्थं लोके परिश्रुतम् ॥ २,४७.११ ॥<br>
सर्वपापक्षयकरं महापुण्योपबृंहितम् ।<br>
मर्त्यानां यत्र यातानामेनांसि निखिलानि तु ॥ २,४७.१२ ॥<br>
दूरादेवापयास्यन्ति प्रवाते शुष्कपर्णवत् ।<br>
तत्क्षेत्रचर्यागमनं मर्त्यानामसतामिह ॥ २,४७.१३ ॥<br>
न लभ्यते महाराज जातु जन्मशतैरपि ।<br>
समन्तपञ्चकं तीर्थं कुरुक्षेत्रेऽतिपावनम् ॥ २,४७.१४ ॥<br>
यत्र स्नातः सर्वतीर्थैः स्नातो भवति मानवः ।<br>
कृतकृत्यस्ततो रामः सम्यक्पूर्णमनोरथः ॥ २,४७.१५ ॥<br>
उवास तत्र नियतः कञ्चित्कालं महामतिः ।<br>
ततः संवत्सरस्यान्ते ब्राह्मणैः सहितो वशी ॥ २,४७.१६ ॥<br>
पितृपिण्डप्रदानाय जामदग्न्योऽगमद्गयाम् ।<br>
ततो गत्वा ततः श्राद्धे यथाशास्त्रमरिन्दमः ॥ २,४७.१७ ॥<br>
ब्राह्मणांस्तर्पयामास पितॄनुद्दिश्य सत्कृतान् ।<br>
शैवं तत्र परं स्थानं चन्द्रपादमिति स्मृतम् ॥ २,४७.१८ ॥<br>
पितृतृप्तिकरं क्षेत्रं तादृग्लोके न विद्यते ।<br>
यत्रार्चिताः स्वकुलजैर्यथाशक्ति मनागपि ॥ २,४७.१९ ॥<br>
पितरः पिण्डदानाद्यैः प्राप्स्यन्ति गतिमक्षयाम् ।<br>
पितॄनुद्दिश्य तत्रासौ तर्प्पितेषु द्विजातिषु ॥ २,४७.२० ॥<br>
ददौ च विधिवत्पिण्डं पितृभक्तिसमन्वितः ।<br>
ततस्तत्पितरः सर्वे पितृलोकादुपागताः ॥ २,४७.२१ ॥<br>
जगृहुस्तत्कृतां पूजां जमदग्निपुरोगमाः ।<br>
अथ संप्रीतमनसः समेत्य भृगुनन्दनम् ॥ २,४७.२२ ॥<br>
ऊचुस्तत्पितरः सर्वेऽदृश्या भूत्वान्तरिक्षगाः ।<br>
पितर ऊचुः<br>
महत्कर्म कृतं वीर भवतान्यैः सुदुष्करम् ॥ २,४७.२३ ॥<br>
अस्मानपि यथान्यायं सम्यक्तर्पितवानसि ।<br>
अस्माकमक्षयां प्रीतिं तथापि त्वं न यच्छसि ॥ २,४७.२४ ॥<br>
क्षत्रहत्यां हि कृत्वा तु कृतकर्माभवद्यतः ।<br>
क्षेत्रस्यास्य प्रभावेण भक्त्या च तव दर्शनम् ॥ २,४७.२५ ॥<br>
प्राप्ताःस्म पूजिताः किं तु नाक्षय्यफलभागिनः ।<br>
त्समात्त्वं वीरहत्यादिपापप्रशमनाय हि ॥ २,४७.२६ ॥<br>
प्रायश्चित्तं यथान्यायं कुरु धर्मं च शाश्वतम् ।<br>
वधाच्च विनिवर्तस्व क्षत्रियाणामतः परम् ॥ २,४७.२७ ॥<br>
पितुर्न्न तेऽपराध्यन्ते न स्वतन्त्रं यतो जगत् ।<br>
तन्निमित्तं तु मरणं पितुस्ते विहितं पुरा ॥ २,४७.२८ ॥<br>
हन्तुं कं कः समर्थः स्याल्लोके रक्षितुमेव वा ।<br>
निमित्तमात्रमेवेह सर्वः सर्वस्य चैतयोः ॥ २,४७.२९ ॥<br>
ध्रुवं कर्मानुरूपं ते चेष्टन्ते सर्व एव हि ।<br>
कालानुवृत्तं बलवान्नृलोको नात्र संशयः ॥ २,४७.३० ॥<br>
बाधितुं भुवि भूतानि भूतानां न विधिं विना ।<br>
शक्यते वत्स सर्वोऽपि यतः शक्त्या स्वकर्मकृत् ॥ २,४७.३१ ॥<br>
क्षत्रं प्रति ततो रोषं विमुच्यास्मत्प्रियेप्सया ।<br>
शममा प्नुहि भद्रं ते स ह्यस्माकं परं बलम् ॥ २,४७.३२ ॥<br>
वसिष्ठ उवाच<br>
इत्युक्त्वान्तर्दधुः सर्वे पितरो भृगुनन्दनम् ।<br>
स चापि तद्वचः सर्वं प्रतिजग्राह सादरम् ॥ २,४७.३३ ॥<br>
अकृतव्रणसंयुक्तो मुदा परमया युतः ।<br>
प्रययौ च तदा रामस्तस्मात्सिद्धवनाश्रमम् ॥ २,४७.३४ ॥<br>
तस्मिन्स्थित्वा भृगुश्रेष्ठो ब्राह्मणैः सहितो नृप ।<br>
तपसे धृतसंकल्पो बभूव स महामनाः ॥ २,४७.३५ ॥<br>
सरथं सहसाहं च धनुःसंहननानि च ।<br>
पुनरागमसंकेतं कृत्वा प्रास्थापयत्तदा ॥ २,४७.३६ ॥<br>
ततः स सर्वतीर्थेषु चक्रे स्नानमतन्द्रितः ।<br>
परीत्यपृथिवीं सर्वां पितृदेवादिबूजकः ॥ २,४७.३७ ॥<br>
एवं क्रमेण पृथिवीं त्रिवारं भुगुनन्दनः ।<br>
परिचक्राम राजेन्द्र लोकवृत्तमनुव्रतः ॥ २,४७.३८ ॥<br>
ततः स पर्वतश्रेष्ठं महेन्द्रं पुनरप्यथ ।<br>
जगाम तपसे राजन्बाह्मणैरभिसंवृतः ॥ २,४७.३९ ॥<br>
स तस्मिंश्चिररात्राय मुनि सिद्धनिषेविते ।<br>
निवासमात्मनो राजन्कल्पयामास धर्मवित् ॥ २,४७.४० ॥<br>
मुनयस्तं तपस्यन्तं सर्वक्षेत्रनिवासिनः ।<br>
द्रष्टुकामाः समाजग्मुर्नियता ब्रह्मवादिनः ॥ २,४७.४१ ॥<br>
ददृशुस्ते मुनिगणास्तपस्यासक्तमानसम् ।<br>
क्षात्रं कक्षमशेषेण दग्ध्वा शान्तमिवानलम् ॥ २,४७.४२ ॥<br>
अथ तानागतान्दृष्ट्वा मुनीन्दिव्यांस्तपोमयान् ।<br>
अर्घ्यादिसमुदाचारैः पूजयामास भार्गवः ॥ २,४७.४३ ॥<br>
कृतकौशलसंप्रश्नपूर्वकाः सुमहोदयाः ।<br>
तेषां तस्य च संवृत्ताः कथाः पुण्या मनोहराः ॥ २,४७.४४ ॥<br>
ततस्तेषामनुमते मुनीनां भावितात्मनाम् ।<br>
हयमेधं महायज्ञमाहर्तुमुपचक्रमे ॥ २,४७.४५ ॥<br>
संभृत्य सर्वसंभारानौर्वाद्यैः सहितो नृप ।<br>
विश्वामित्रभरद्वाजमार्कण्डेयादिभिस्तथा ॥ २,४७.४६ ॥<br>
तेषा मनुमते कृत्वा काश्यपं गुरुमात्मनः ।<br>
वाजिमेधं ततो राजन्नाजहार महाक्रतुम् ॥ २,४७.४७ ॥<br>
तस्याभूत्काश्यपोऽध्वर्युरुद्गाता गौतमो मुनिः ।<br>
विश्वामित्रोऽभवद्धोता रामस्य विदितात्मनः ॥ २,४७.४८ ॥<br>
ब्रह्मत्वमकरोत्तस्य मार्कण्डेयो महामुनिः ।<br>
भरद्वाजाग्निवेश्याद्या वेद वेदाङ्गपारगाः ॥ २,४७.४९ ॥<br>
मुनयश्चक्रुरन्यानि कर्माण्यन्ये यथाक्रमम् ।<br>
पुत्त्रैः शिष्यैः प्रशिष्यैश्च सहितो भगवान्भृगुः ॥ २,४७.५० ॥<br>
सादस्यमकरोद्राजन्नन्यैश्च मुनिभिः सह ।<br>
स तैः सहाखिलं कर्म समाप्य भृगुपुङ्गवः ॥ २,४७.५१ ॥<br>
ब्रह्माणं पूजयामास यथावद्गुरुणा सह ।<br>
अलङ्कृत्य यथान्याय कन्यां रूपवतीं महीम् ॥ २,४७.५२ ॥<br>
पुरग्रामशतोपेतां समुद्रांबरमालिनीम् ।<br>
आहूय भृगुशार्दूलः सशैलवनकाननाम् ॥ २,४७.५३ ॥<br>
काश्यपाय ददौ सर्वामृते तं शैलमुत्तमम् ।<br>
आत्मनः सन्निवासार्थं तं रामः पर्यकल्पयत् ॥ २,४७.५४ ॥<br>
ततः प्रभृतिराजेन्द्र पूजयामास शास्त्रतः ।<br>
हिरण्यरत्नवस्त्रश्वगोगजान्नादिभिस्तथा ॥ २,४७.५५ ॥<br>
पुरा समाप्य यज्ञान्ते तथा चावभृथाप्लुतः ।<br>
चक्रे द्रव्यपरित्यागं तेषामनुमते तदा ॥ २,४७.५६ ॥<br>
दत्त्वा च सर्वभूतानामभयं भृगुनन्दनः ।<br>
तत्रापि पर्वतवरे तपश्चर्तुं समारभत् ॥ २,४७.५७ ॥<br>
ततस्तं समनुज्ञाय सदस्या ऋत्विजस्तथा ।<br>
ययुर्यथागतं सर्वे मुनयः शंसितव्रताः ॥ २,४७.५८ ॥<br>
गतेषु तेषु भगवानकृतव्रणसंयुतः ।<br>
तपो महत्समास्थाय तत्रैव न्यवसत्सुखी ॥ २,४७.५९ ॥<br>
काश्यपी तु ततो भूमिर्जननाथा ह्यनेकशः ।<br>
सर्वदुःखप्रशान्त्यर्थं मारीचानुमतेन तु ॥ २,४७.६० ॥<br>
तत्र दीपप्रतिष्ठाख्यव्रतं विष्णुमुखोदितम् ।<br>
चचार धरणी सम्यक्दुखैर्ःमुक्ताभवच्च सा ॥ २,४७.६१ ॥<br>
इत्येष जामदग्न्यस्य प्रादुर्भाव उदाहृतः ।<br>
यस्मिञ्श्रुते नरः सर्वपातकैर्विप्रमुच्यते ॥ २,४७.६२ ॥<br>
प्रभावः कार्त्तवीर्यस्य लोके प्रथिततेजसः ।<br>
प्रसंगात्कथितः सम्यङ्नातिसंक्षेपविस्तरः ॥ २,४७.६३ ॥<br>
एवंप्रभावः स नृपः कार्त्तवीर्योऽभवद्भुवि ।<br>
न तादृशः पुमात्कश्चिद्भावी भूताथवा श्रुतः ॥ २,४७.६४ ॥<br>
दत्तात्रेयाद्वरं वव्रे मृतिमुत्तमपूरुषात् ।<br>
यत्पुरा सोऽगमन्मुक्तिं रणे रामेण घातितः ॥ २,४७.६५ ॥<br>
तस्यासीत्पञ्चमः पुत्रः पख्यातो यो जयध्वजः ।<br>
पुत्रस्तस्य महाबाहुस्तालजङ्घोऽभवन्नृप ॥ २,४७.६६ ॥<br>
अभूत्तस्यापि पुत्राणां शतमुत्तमधन्विनाम् ।<br>
तालजङ्घाभिधा येषां वीतिहोत्रोऽग्रजोऽभवत् ॥ २,४७.६७ ॥<br>
पुत्रैः सवीतिहोत्राद्यैर्हैहयाद्यैश्च राजभिः ।<br>
कालं महान्तमवसद्धिमाद्रिवानगह्वरे ॥ २,४७.६८ ॥<br>
यः पूर्वं राम बाणेन द्रवन्पृष्ठेऽभिताडितः ।<br>
तालजङ्घोऽपतद्भूमौ मूर्छितो गाढवेदनः ॥ २,४७.६९ ॥<br>
ददर्श वीतिहोत्रस्तं द्रवन्दैववशादिव ।<br>
रथमारोप्य वेगेन पलायनपरोऽभवत् ॥ २,४७.७० ॥<br>
ते तत्र न्यवसन्सर्वे हिमाद्रौ भयपीडिताः ।<br>
कृच्छ्रं महान्तमासाद्य शाकमूलफलाशनः ॥ २,४७.७१ ॥<br>
ततः शान्तिं गते रामे तपस्यासक्तमानसे ।<br>
जालजङ्घः स्वकं राज्यं सपुत्रः प्रत्यपद्यत ॥ २,४७.७२ ॥<br>
सन्निवेश्य पुरीं भूयः पूर्ववन्नृपसत्तमः ।<br>
वसंस्तदा निजं राज्यमापालयदरिन्दमः ॥ २,४७.७३ ॥<br>
सुपुत्रः सानुगबलः पूर्ववैरमनुस्मरन् ।<br>
अभ्याययौ महाराज तालजङ्घः पुरं तव ॥ २,४७.७४ ॥<br>
चतुरङ्गबलोपेतः कंपयन्निव मेदिनीम् ।<br>
रुरोदाभ्येत्य नगरीमयोध्यां स महीपतिः ॥ २,४७.७५ ॥<br>
ततो निष्क्रम्य नगरात्फल्गुतन्त्रोऽपि ते पिता ।<br>
युयुधे तैर्नृपैः सर्वैर्वृद्धोऽपि तरुणो यथा ॥ २,४७.७६ ॥<br>
निहतानेकमातंगतुरङ्गरथसैनिकः ।<br>
शत्रुभिर्निर्जितो वृद्धः पलायनपरोऽ भवत् ॥ २,४७.७७ ॥<br>
त्यक्त्वा स नगरं राज्यं सकोशबलवाहनम् ।<br>
अन्तर्वत्न्या च ते मात्रा सहितो वनमाविशत् ॥ २,४७.७८ ॥<br>
तत्र चौर्वाश्रमोपान्ते निवसन्नचिरादिव ।<br>
शोकामर्षसमाविष्टो वृद्धभावेन च स्वयम् ॥ २,४७.७९ ॥<br>
विलोक्यमानो मात्रा ते बाष्पगद्गदकण्ठया ।<br>
अनाथ इव राजेन्द्र स्वर्गलोकमितो गतः ॥ २,४७.८० ॥<br>
ततस्ते जननी राजन्दुःखशोकसमन्विता ।<br>
चितामारोपयद्भर्तू रुदती सा कलेवरम् ॥ २,४७.८१ ॥<br>
अनशनादिदुःखेन भर्त्तुर्व्यसनकर्शिता ।<br>
चकाराग्निप्रवेशाय सुदृढां मतिमात्मनः ॥ २,४७.८२ ॥<br>
और्वस्तदखिलं श्रुत्वा स्वयमेव महामुनिः ।<br>
निर्गत्य चाश्रमात्तां च वारयन्निदमब्रवीत् ॥ २,४७.८३ ॥<br>
न मर्त्तव्यं त्वया राज्ञि सांप्रतं जठरे तव ।<br>
पुत्रस्तिष्ठति सर्वेषां प्रवरश्चवर्त्तिनाम् ॥ २,४७.८४ ॥<br>
इति तद्वचनं श्रुत्वा माता तव मनस्विनी ।<br>
विरराम मृतेस्तां तु मुनिः स्वाश्रममानयत् ।<br>
ततः सा सर्वदुःखानि नियम्य त्वन्मुखांबुजम् ॥ २,४७.८५ ॥<br>
दिदृक्षुराश्रमोपान्ते तस्यैव न्यवसत्सुखम् ।<br>
सुषाव च ततः काले सा त्वामौर्वाश्रमे तदा ॥ २,४७.८६ ॥<br>
जातकर्मादिकं सर्वं भवतः सोऽकरोन्मुनिः ।<br>
और्वाश्रमे विवृद्धश्च भवांस्तेनानुकंपितः ॥ २,४७.८७ ॥<br>
त्वयैव विदितं सर्वमतः परमरिन्दम ।<br>
एवं प्रभावो नृपतिः कार्त्तवीर्योऽभवद्भुवि ॥ २,४७.८८ ॥<br>
व्रतस्यास्य प्रभावेण सर्वलोकेषु विश्रुतः ।<br>
यद्वंशजैर्जितो युद्धे पिता ते वनमादिशत् ॥ २,४७.८९ ॥<br>
तद्वृत्तान्तमशेषेण मया ते समुदीरितम् ।<br>
एतच्च सर्वमाख्यातं व्रतानामुत्तमं तव ॥ २,४७.९० ॥<br>
समन्त्रतन्त्रं लोकेषु सर्वलोकफलप्रदम् ।<br>
न ह्यस्य कर्त्तुर्नृपतेः पुरुषार्थचतुष्टये ॥ २,४७.९१ ॥<br>
भवत्यभीप्सितं किञ्चिद्दर्ल्लभं भुवनत्रये ।<br>
संक्षेपेण मयाख्यातं व्रतं हैहयभूभुजः ।<br>
जामदग्न्यस्य च मुने किमन्यत्कथयामि ते ॥ २,४७.९२ ॥<br>
जैमिनिरुवाच<br>
ततः स सगरो राजा कृताञ्जलिपुटो मुनिम् ॥ २,४७.९३ ॥<br>
उवाच भगवन्नेतत्कर्तुमिच्छाम्यहं व्रतम् ।<br>
सम्यक्तमुपदेशेन तत्रानुज्ञां प्रयच्छ मे ॥ २,४७.९४ ॥<br>
कर्मणानेन विप्रर्षे कृतार्थोऽस्मि न संशयः ।<br>
इत्युक्तस्तेन राज्ञातु तथेत्युक्त्वा महामुनिः ॥ २,४७.९५ ॥<br>
दीक्षयामास राजानं शस्त्रोक्तेनैव वर्त्मना ।<br>
स दीक्षितो वसिष्ठेन सगरो राजसत्तमः ॥ २,४७.९६ ॥<br>
द्रव्याण्यानीय विधिवत्प्रचचार शुभव्रतम् ।<br>
पूजयित्वा जगन्नाथं विधिना तेन पार्थिवः ॥ २,४७.९७ ॥<br>
समाप्य च यथायोग्यमनुज्ञाय गुरुं ततः ।<br>
प्रतिज्ञामकरोद्राजा व्रतमेतदनुत्तमम् ॥ २,४७.९८ ॥<br>
आजीवान्तं धरिष्यामि यत्नेनेति महामतिः ।<br>
अथानुज्ञाप्य राजानं वसिष्ठो भगवानृषिः ॥ २,४७.९९ ॥<br>
सन्निवर्त्यानुगच्छन्तं प्रजगाम निजाश्रमम् ॥ २,४७.१०० ॥<br>
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सगरोपाख्याने वसिष्ठगमनं नाम सप्तचत्वारिंशत्तमोऽध्यायः<br>
</span>
