<span style="font-size: 14pt; line-height: 200%">बृहस्पतिरुवाच<br>
ऋषयस्त्वेव मुक्तास्तु परं हर्षमुपागताः ।<br>
परं शुश्रूषया भूयः पप्रच्छुस्तदनन्तरम् ॥ २,५९.१ ॥<br>
ऋषय ऊचुः<br>
वंशानामानुपूर्व्येण राज्ञां चामिततेजसाम् ।<br>
स्थितिं चैषां प्रभावं च ब्रूहि नः परिपृच्छताम् ॥ २,५९.२ ॥<br>
एवमुक्तस्ततस्तैस्तु तदासौ लोमहर्षणः ।<br>
शृण्वतामुत्तराख्याने ऋषीणां वाक्य कोविदः ॥ २,५९.३ ॥<br>
अख्यानकुशलो भूयः परं वाक्यमुवाच ह ।<br>
ब्रुवतो मे निबोधंश्च ऋषिराह यथा मम ॥ २,५९.४ ॥<br>
वंशानामानुपूर्व्येण राज्ञां चामिततेजसाम् ।<br>
स्थितिं चैषां प्रभावं च क्रमतो मे निबोधत ॥ २,५९.५ ॥<br>
वरुणस्य सपत्नीकान् स्तुता देवी उदाहृता ।<br>
तस्याः पुत्रौ कलिर्वैद्यः स्तुता च सुरसुंदरी ॥ २,५९.६ ॥<br>
कलिपुत्रौ महावीर्यौं जयश्च विजयश्च ह ।<br>
वैद्यपुत्रौ घृणिश्चैव मुनिश्चैव महाबलौ ॥ २,५९.७ ॥<br>
प्रत्तानामनु कामानामन्योन्यस्य प्रभक्षिणौ ।<br>
भक्ष्यित्वा तावन्योन्यं विनाशं समवाप्नुतः ॥ २,५९.८ ॥<br>
कलिः सुरायाः संज्ञेयस्तस्य पुत्रो मदः स्मृतः ।<br>
स्मृता हिंसा कलेर्भार्या श्रेष्ठा या निकृतस्मृतिः ॥ २,५९.९ ॥<br>
प्रसूतान्ये कलेः पुत्राश्चत्वारः पुरुषादकाः ।<br>
नाके विघ्नश्च विख्यातो भद्रमोविधमस्तथा ॥ २,५९.१० ॥<br>
अशिरस्कतया विघ्नो नाकश्चैवाशरीरवान् ।<br>
भद्रमश्चैकहस्तोऽभूद्विधमश्चैकपात्स्मृतः ॥ २,५९.११ ॥<br>
भद्रमस्य तथापत्नी तामसी पूतना तथा ।<br>
रेवती विधमस्यापि तयोः पुत्राः सहस्रशः ॥ २,५९.१२ ॥<br>
नाकस्य शकुनिः पत्नी विघ्नस्य च अयो मुखी ।<br>
राक्षसास्तु महावीर्याः संध्याद्वयविचारिणः ॥ २,५९.१३ ॥<br>
रेवतीपूतनापुत्रा नैऋता नामतः स्मृताः ।<br>
ग्रहास्ते राक्षसाः सर्वे बालानां तु विशेषतः ॥ २,५९.१४ ॥<br>
स्कन्दस्तेषामधिपतिर्ब्रह्मणोऽनुमतः प्रभुः ।<br>
बृहस्पतेर्या भगिनी वरस्त्री ब्रह्मचारिणी ॥ २,५९.१५ ॥<br>
योगसिद्धा जगत्कृत्स्नमसक्ता चरते सदा ।<br>
प्रभासस्य तु सा भार्या वसूनामष्टमस्य च ॥ २,५९.१६ ॥<br>
विश्वकर्मा सुरस्तस्या जातः शिल्पिप्रजापतिः ।<br>
त्वष्टा विराजो रूपाणि धर्मपौत्र उदारधीः ॥ २,५९.१७ ॥<br>
कर्त्ता शिल्पिसहस्राणां त्रिदशानां तु योगतः ।<br>
यःसर्वेषां विमानानि देवतानां चकार ह ॥ २,५९.१८ ॥<br>
मानुषाश्चोपजीवन्ति यस्य शिल्पं महात्मनः ।<br>
प्रह्रादी विश्रुता तस्य पत्नी त्वष्टुर्विरोचना ॥ २,५९.१९ ॥<br>
विरोचनस्य भगिनी माता त्रिशिरसस्तथा ।<br>
देवाचार्यस्य महतो विश्वरूपस्य धीमतः ॥ २,५९.२० ॥<br>
विश्वकर्मात्मजश्वैव विश्वकर्मा मयः स्मृतः ।<br>
सुरेणुरिति विख्याता स्वसा तस्य यवीयसी ॥ २,५९.२१ ॥<br>
त्वाष्ट्री या सवितुर्भार्या पुनः संज्ञेति विश्रुता ।<br>
प्रासूत सा महाभागं मनुं ज्येष्ठं विवस्वतः ॥ २,५९.२२ ॥<br>
यमौ प्रासूत च पुनर्यमं च यमुनां च ह ।<br>
सा तु गत्वा कुरून्देवी वडवा रूपधारिणी ॥ २,५९.२३ ॥<br>
सवितुश्चास्य रूपस्य नासिकाभ्यां तु तौ स्मृतौ ।<br>
प्रासूत सा महाभाग त्वन्तरिक्षेऽश्विनौ किल ॥ २,५९.२४ ॥<br>
नासत्यं चैव दस्रं च मार्त्तण्डस्यात्मजावुभौ ।<br>
ऋषय ऊचुः<br>
कस्मान्मार्त्तण्ड इत्येष विवस्वानुदितो बुधैः ॥ २,५९.२५ ॥<br>
किमर्थं सासुरूपा वै नासिकाभ्यामसूयत ।<br>
एतद्वेदितुमिच्छामो सर्वं नो ब्रूहि पृच्छताम् ॥ २,५९.२६ ॥<br>
सूत उवाच<br>
चिरोत्पन्नमतिर्भिन्नमण्डं त्वष्ट्रा विदारितम् ।<br>
गर्भवधं भ्रान्तः कश्यपो विद्रुतो भवेत् ॥ २,५९.२७ ॥<br>
अण्डे द्विधाकृते त्वण्डं दृष्ट्वा त्वष्टेदमब्रवीत् ।<br>
नैतन्न्यूनं भवादण्डं मार्त्तण्डस्त्वं भवानघ ॥ २,५९.२८ ॥<br>
न खल्वयं मृतोंऽडस्थ इति स्नेहात्पिताब्रवीत् ।<br>
तस्य तद्वचनं श्रुत्वा नामान्वर्थमुदाहरन् ॥ २,५९.२९ ॥<br>
यन्मार्त्तण्डो भवेत्युक्तस्त्वण्डात्सोंडे द्विधाकृते ।<br>
तस्माद्विवस्वान्मार्त्तण्डः पुराणज्ञैर्विभाव्यते ॥ २,५९.३० ॥<br>
ततः प्रजाः प्रवक्ष्यामि मार्त्तण्डस्य विवस्वतः ।<br>
विजज्ञे सवितुर्भार्या संज्ञा पुत्रांस्तु त्रीन्पुनः ॥ २,५९.३१ ॥<br>
मनुं यमीं यमं चैव छाया सा तपती तथा ।<br>
शनैश्चरं तथैवैते मार्त्तण्डस्यात्मजाः स्मृताः ॥ २,५९.३२ ॥<br>
विवस्वान्कश्यपाज्जज्ञे दाक्षायिण्यां महायशाः ।<br>
तस्य संज्ञाभवद्भार्या त्वाष्ट्री देवी विवस्वतः ॥ २,५९.३३ ॥<br>
सुरेणुरिति विख्याता पुनः संज्ञेति विश्रुता ।<br>
सा तु भार्या भगवतो मार्त्तण्डस्यातितेजसः ॥ २,५९.३४ ॥<br>
न खल्वये मृतो ह्यण्डे इति स्नेहात्तमब्रवीत् ।<br>
अजानन्कश्यपः स्नेहात्मार्त्तण्ड इति चोच्यते ॥ २,५९.३५ ॥<br>
तेजस्त्वभ्यधिकं तस्य नित्यमेव विवस्वतः ।<br>
येनापि तापयामास त्रील्लोङ्कान्कश्यपात्मजः ॥ २,५९.३६ ॥<br>
त्रीण्यपत्यानि संज्ञायां जनयामास वै रविः ।<br>
द्वौ सुतौ तु महावीर्यौं कन्यैका विदितैव च ॥ २,५९.३७ ॥<br>
मनुर्वैवस्वतो ज्येष्ठः श्राद्धदेवः प्रजापतिः ।<br>
ततो यमो यमी चैव यमजौ संबभूवतुः ॥ २,५९.३८ ॥<br>
असह्यतेजस्तद्रूपं दृष्ट्वा संज्ञा विवस्वतः ।<br>
असहन्ती स्वकां छायां सवर्णां निर्ममे पुनः ॥ २,५९.३९ ॥<br>
महाभागा तु सा नारी तस्याश्छायासमुद्गता ।<br>
प्राञ्जलिः प्रयता भूत्वा पुनः संज्ञामभाषत ॥ २,५९.४० ॥<br>
वदस्व किं मया कार्यं सा संज्ञा तामथाब्रवीत् ।<br>
अहं यास्यापि भद्रं ते स्वमेव भवनं पितुः ॥ २,५९.४१ ॥<br>
त्वयेह भवने मह्यं वस्तव्यं निर्विशङ्कया ।<br>
इमौ च बालकौ मह्यं कन्या च वरवर्णिनी ॥ २,५९.४२ ॥<br>
भर्त्तव्या नैवमाख्येयमिदं भगवते त्वया ।<br>
इमौ च बालकौ मह्यं तथेत्युक्ता तथा च सा ॥ २,५९.४३ ॥<br>
त्वष्टुः समीपमगमद्व्रीडितेव तपस्विनी ।<br>
पिता तामागतां दृष्ट्वा क्रुद्धः संज्ञामथाब्रवीत् ॥ २,५९.४४ ॥<br>
भर्त्तुः समीपं गच्छेति नियुक्ता च पुनः पुनः ।<br>
अगमद्वडवा भूत्वाच्छाद्य रूपमनिन्दिता ॥ २,५९.४५ ॥<br>
उत्तरान्सा कुरून्गत्वा तृणान्यथ चचार सा ।<br>
द्वितीयायां तु संज्ञायां संज्ञेयमिति चिन्त्य ताम् ॥ २,५९.४६ ॥<br>
आदित्यो जनयामास पुत्रावादित्यवर्चसौ ।<br>
पूर्वजस्य मनोस्तुल्यौ सादृश्येन तु तौ प्रभू ॥ २,५९.४७ ॥<br>
श्रुतश्रवं तु धर्मज्ञं श्रुतकर्माणमेव च।<br>
श्रुतश्रवा मनुस्ताभ्यां सावर्णिर्वै भविष्यति ॥ २,५९.४८ ॥<br>
श्रुतकर्मा तु विज्ञेयो ग्रहो वै यः शनैश्चरः ।<br>
मनुरेवाभवत्सोऽपि सावर्णिरिति चोच्यते ॥ २,५९.४९ ॥<br>
संज्ञा तु पार्थिवी सा वै स्वस्य पुत्रस्य वै तदा ।<br>
चकाराभ्यधिकं स्नेहं त तथा पूर्वजेषु वै ॥ २,५९.५० ॥<br>
मनुस्तच्छाक्षमत्सर्वं यमस्तद्वै न चाक्षमत् ।<br>
बहुशो जल्पमानस्तु सापत्न्यादतिदुःखितः ॥ २,५९.५१ ॥<br>
तां वै रोषाच्च बालाच्च भाविनोर्ऽथस्य वै बलात् ।<br>
यदा संतर्जयामास च्छायां वैवस्वतो यमः ॥ २,५९.५२ ॥<br>
सा शशाप ततः क्रोधात्सार्णिजननी यमम् ।<br>
यदा तर्जयसेऽकस्मात्पितृभार्यां यशस्विनीम् ॥ २,५९.५३ ॥<br>
तस्मात्तवैष चरमः पतिष्यति न संशयः ।<br>
यमस्तु तेन शापेन भृशं पीडितमानसः ॥ २,५९.५४ ॥<br>
मनुना सह धर्मात्मा पितुः सर्वं न्यवेदयत् ।<br>
भृशं शापभयोद्विग्नः संज्ञावाक्यैर्विनिर्जितः ॥ २,५९.५५ ॥<br>
तस्यां मयोद्यतः पादो न तु देहे निपातितः ।<br>
बाल्याद्वा यदि वा मोहात्तद्भवान्क्षन्तुमर्हति ॥ २,५९.५६ ॥<br>
शप्तोऽहमस्मि लोकेश जनन्या तपतां वर ।<br>
तव प्रसादो नस्त्रातुमेतस्मान्महतो भयात् ॥ २,५९.५७ ॥<br>
विवस्वानेवमुक्तस्तु यमं प्रोवाच वै प्रभुः ।<br>
असंशयं पुत्र महद्भविष्यत्यत्र कारणम् ॥ २,५९.५८ ॥<br>
येन त्वामाविशत्क्रोधो धर्मज्ञं सत्यवादिनम् ।<br>
न शक्यमेतन्मिथ्य तु कर्त्तुं मातुर्वचस्तव ॥ २,५९.५९ ॥<br>
कृमयो मांसमादाय यास्यन्ति च महीं तव ।<br>
ततः पादं महाप्राज्ञ पुनः सांप्राप्स्यसे सुखम् ॥ २,५९.६० ॥<br>
कृतमेवं वचः सत्यं मातुस्तव भविष्यति ।<br>
शापस्य परिहारेण त्वं च त्रातो भविष्यसि ॥ २,५९.६१ ॥<br>
आदित्यस्त्वब्रवीत्संज्ञां किमर्थं तनयेषु तु ।<br>
तुल्येष्वभ्यधिकस्नेह एकस्मिन्क्रियते त्वया ॥ २,५९.६२ ॥<br>
सा तत्परिहरन्ती वै नाचचक्षे विवस्वतः ।<br>
आत्मना स समाधाय योगात्तत्त्वमपश्यत ॥ २,५९.६३ ॥<br>
तां शप्तुकामो भगवान्नाशाय कुपितः प्रभुः ।<br>
सा तत्सर्वं यथा तत्त्वमाचचक्षे विवस्वतः ॥ २,५९.६४ ॥<br>
विवस्वांस्तु यथा श्रुत्वा क्रुद्धस्त्वष्टारमभ्ययात् ।<br>
त्वष्टा तु तं यथान्यायमर्चयित्वा विभावसुम् ॥ २,५९.६५ ॥<br>
निर्दग्धुकामं रोषेण सांत्वयामास वै शनैः ।<br>
तवातितेजसा युक्तमिदं रूपं न शोभते ॥ २,५९.६६ ॥<br>
असहन्ती तु तत्संज्ञा वने चरति शाद्वले ।<br>
द्रक्ष्यते तां भवनद्य स्वां भार्यां शुभचारिणीम् ॥ २,५९.६७ ॥<br>
श्लाघ्ययौवनसंपन्नां योगमास्थाय गोपते ।<br>
अनुकूलं भवेदेवं यदि स्यात्समयो मतः ॥ २,५९.६८ ॥<br>
रूपं निवर्त्तयेयं ते ह्याद्यं श्रेष्ठमरिन्दम ।<br>
रूपं विवस्वतस्त्वासीत्तिर्यगूर्द्ध्वमधस्तथा ॥ २,५९.६९ ॥<br>
तेनासौ पीडिता देवी रूपेण तु दिवस्पतेः ।<br>
तस्मात्ते समचक्रं तु वर्तते रूपमद्भुतम् ॥ २,५९.७० ॥<br>
अनुज्ञातस्ततस्त्वष्ट्रा रूपनिर्वर्त्तनाय वै ।<br>
ततोऽभ्युपागमत्त्वष्टा मार्त्तण्डस्य विवस्वतः ॥ २,५९.७१ ॥<br>
भ्रमिमारोप्य तत्तेजः शातयामास तस्य वै ।<br>
तं निर्मूलित तेजस्कं तेजसापहृतेन तु ॥ २,५९.७२ ॥<br>
कान्तां प्रभाकरो द्रष्टुमियेष शुभदर्शनः ।<br>
ददर्श योगमास्थाय स्वां भार्यां वडवां तथा ॥ २,५९.७३ ॥<br>
अदृश्यां सर्वभूतानां तेजसा नियमेन च ।<br>
अश्वरूपेण मार्त्तण्डस्तां मुखे समभावयत् ॥ २,५९.७४ ॥<br>
मैथुनान्तनिविष्टा च परपुंसोऽभिशङ्कया ।<br>
सा तं निःसारयामास नोभ्यां शुक्रं विवस्वतः ॥ २,५९.७५ ॥<br>
देवौ तस्मादजायेतामश्विनौ भिषजां वरौ ।<br>
नासत्यश्चैव दस्रश्च स्मृतौ द्वादशमूर्तितः ॥ २,५९.७६ ॥<br>
मार्त्तण्डस्य सुतावेतावष्टमस्य प्रजापतेः ।<br>
तां तु रूपेण कान्तेन दर्शयामास भास्करः ॥ २,५९.७७ ॥<br>
स तां दृष्ट्वा तदा भार्यां तुतो षैतामुवाच ह ।<br>
यमस्तु तेन शापेन भृशं पीडितमानसः ॥ २,५९.७८ ॥<br>
धर्मेण रञ्जयामास धर्मराजस्ततस्तु सः ।<br>
सोऽलभत्कर्मणां तेन शुभेन परमां द्युतिम् ॥ २,५९.७९ ॥<br>
पितॄणामाधिपत्यं च लोकपालत्वमेव च ।<br>
मनुः प्रजापतिस्त्वेष सावर्णिः स महायशाः ॥ २,५९.८० ॥<br>
भाव्यः सोऽनागते तस्मिन्मनुः सावर्णिकेन्तरे ।<br>
मेरुपृष्ठे तपो घोरमद्यापि चरते प्रभुः ॥ २,५९.८१ ॥<br>
भ्राता शनैश्चरस्तत्रग्रहत्वं स तु लब्धवान् ।<br>
त्वष्टा तु तेन रूपेण विष्णोश्चक्रमकल्पयत् ॥ २,५९.८२ ॥<br>
महामहोऽप्रतिहतं दानवान्प्रतिवारणम् ।<br>
यवीयसी तयोर्या तु यमुनाच यशस्विनी ॥ २,५९.८३ ॥<br>
अभवत्सा सरिच्छ्रेष्ठा यमुना लोकपावनी ।<br>
यस्तु ज्येष्ठो महातेजाः सर्गो यस्येति सांप्रतम् ॥ २,५९.८४ ॥<br>
विस्तरं तस्य वक्ष्यामि मनोर्वैवस्वतस्य ह ।<br>
इदं तु जन्म देवानां शृणुयाद्वा पठेच्च वा ॥ २,५९.८५ ॥<br>
वैवस्वतस्य पुत्राणां सप्तानां तु महौजसाम् ।<br>
आपदं प्राप्य मुच्येत प्राप्नुयाच्च महद्यशः ॥ २,५९.८६ ॥<br>
इति श्रीब्रह्माण्डे महापुराणे वायुप्रोक्ते तृतीय उपोद्धातपादे वैवस्वतोत्पत्तिर्नामैकोनषष्टितमोध्यायः ॥ ५९॥<br>
</span>
