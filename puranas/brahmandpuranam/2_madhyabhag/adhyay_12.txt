<span style="font-size: 14pt; line-height: 170%"><br>
सूत उवाच<br>
देवाश्चपितरश्चैव अन्योन्यं नियताः स्मृताः ।<br>
आथर्वणस्त्वेष विधिरित्युवाच बृहस्पतिः ॥ २,१२.१ ॥<br><br>
पूजयेत पितॄन्पूर्वं देवांश्च तदनन्तरम् ।<br>
देवा अपि पितॄन्पूर्वमर्च्चयन्ति हि यत्नतः ॥ २,१२.२ ॥<br><br>
दक्षस्य दुहिता नाम्ना विश्वा नामेति विश्रुता ।<br>
विश्वाख्यास्तु सुतास्तस्यां धर्मतो जज्ञिरे दश ॥ २,१२.३ ॥<br><br>
प्रख्याता स्त्रिषु लोकेषु सर्वलोकनमस्कृताः ।<br>
समस्तास्ते महात्मानश्चेरुरुग्रं महत्तपः ॥ २,१२.४ ॥<br><br>
हिमवच्छिखरे रम्ये देवर्षिगणसेविते ।<br>
शुद्धेन मनसा प्रीता ऊचुस्तान्पितरस्तदा ॥ २,१२.५ ॥<br><br>
वरं वृणीध्वं प्रीताः स्म कं कामं करवामहे ।<br>
एवमुक्ते तु पितृभिस्तदा त्रैलोक्यभावनः ॥ २,१२.६ ॥<br><br>
ब्रह्मोवाच महातेजास्तपसा तैस्तु तोषितः ।<br>
प्रीतोऽस्मि तपसानेन कं कामं करवाणि वः ॥ २,१२.७ ॥<br><br>
एवमुक्तास्तदा विश्वे ब्रह्मणा विश्वकर्मणा ।<br>
ऊचुस्ते सहिताः सर्वे ब्रह्माणं लोकभावनम् ॥ २,१२.८ ॥<br><br>
श्राद्धेऽस्माकं भवेदंशो ह्येष नः काङ्क्षितो वरः ।<br>
प्रत्युवाच ततो ब्रह्मा तान्वै त्रिदशपूजितः ॥ २,१२.९ ॥<br><br>
भविष्यत्येवमेवं तु काङ्क्षितो वो वरस्तु यः ।<br>
पितृभिश्च तथेत्युक्तमेवमेतन्न संशयः ॥ २,१२.१० ॥<br><br>
सहस्माभिस्तु भोक्तव्यं यत्किं चिद्दृश्यते त्विह ।<br>
अस्माकं कल्पिते श्राद्धे युष्मानप्राशनं हि वै ॥ २,१२.११ ॥<br><br>
भविष्यति मनुष्येषु सत्यमेतद्ब्रुवामहे ।<br>
माल्यैर्गन्धैस्तथान्नेन युष्मानग्रेऽर्च्चयिष्यति ।१ १२.१२॥<br>
अग्रे दत्त्वा तु युष्माकमस्माकं दास्यते ततः ।<br>
विसर्जनमथास्माकं पूर्वं पश्चात्तु दैवतम् ॥ २,१२.१३ ॥<br><br>
रक्षणं चैव श्राद्धस्य आतिथ्यस्य विधिद्वयम् ।<br>
भूतानां देवतानां च पितॄणां चैव कर्मणि ॥ २,१२.१४ ॥<br><br>
एवं कृते सम्यगेतत्सर्वमेव भविष्यति ।<br>
एवं दत्त्वा वरं तेषां ब्रह्मा पितृगणैः सह ॥ २,१२.१५ ॥<br><br>
क्षमानुग्रहकृद्देवः संचकार यथोदितम् ।<br>
वेदे पञ्च महायज्ञा नराणां समुदाहृताः ॥ २,१२.१६ ॥<br><br>
एतान्पञ्च महायज्ञान्निर्वपेत्सततं नरः ।<br>
यत्र स्थास्यन्ति दातारस्तत्स्थानं वै निबोधत ॥ २,१२.१७ ॥<br><br>
निर्भयं विरजस्कं च निःशोकं निर्व्यथक्लमम् ।<br>
ब्राह्मं स्थानमवाप्नोति सर्वलोकपुरस्कृतम् ॥ २,१२.१८ ॥<br><br>
शूद्रेणापि च कर्त्तव्याः पञ्चैते मन्त्रवर्जिताः ।<br>
अतोऽन्यथा तु यो भुङ्क्ते स ऋणं नित्यमश्नुते ॥ २,१२.१९ ॥<br><br>
ऋणं भुङ्क्ते स पापात्मा यः पचेदात्मकारणात् ।<br>
तस्मान्निर्वर्तयेत्पञ्च महायज्ञान्सदा बुधः ॥ २,१२.२० ॥<br><br>
उदक्पूर्वे बलिं कुर्यादुदकान्ते तथैव च ।<br>
बलिं सुविहितं कुर्या दुच्चैरुच्चतरं क्षिपेत् ॥ २,१२.२१ ॥<br><br>
परशृङ्गं गवां मूत्रं बलिं सूत्रं समुत्क्षिपेत् ।<br>
तन्निवेद्यो भवेत्पिण्डः पितॄणां यस्तु जीवति ॥ २,१२.२२ ॥<br><br>
इष्टेनान्नेन भक्ष्यैश्च भोजयेच्च यथाविधि ।<br>
निवेद्यं केचिदिच्छन्ति जीवन्त्यपि हि यत्नतः ॥ २,१२.२३ ॥<br><br>
देवदेवा महात्मानो ह्येते पितर इत्युत ।<br>
इच्छन्ति केचिदाचार्यः पश्चात्पिण्डनिवेदनम् ॥ २,१२.२४ ॥<br><br>
पूजनं चैव विप्रणां पूर्वमेवेह नित्यशः ।<br>
तद्धिधर्मार्थकुशलो नेत्युवाच बृहस्मतिः ॥ २,१२.२५ ॥<br><br>
पूर्वं निवेदयेत्पिण्डान्पश्चाद्विप्रांश्च भोजयेत् ।<br>
योगात्मानो महात्मानः पितरो योग संभवाः ॥ २,१२.२६ ॥<br><br>
सोममाप्याययन्त्येते पितरो योगसंस्थिताः ।<br>
तस्माद्दद्याच्छुचिः पिण्डान्योगेभ्यस्तत्परायणः ॥ २,१२.२७ ॥<br><br>
पितॄणां हि भवेदेतत्साक्षादिव हुतं हविः ।<br>
ब्रह्मणानां सहस्रस्य योगस्थं ग्रासयेद्यदि ॥ २,१२.२८ ॥<br><br>
यजमानं च भोक्तॄंश्च नौरिवाम्भसि तारयेत् ।<br>
असतां प्रग्रहो यत्र सतां चैव विमानता ॥ २,१२.२९ ॥<br><br>
दण्डो दैवकृतस्तत्र सद्यः पतति दारुणः ।<br>
इत्वा मम सधर्माणं बालिशं यस्तु भोजयेत् ॥ २,१२.३० ॥<br><br>
आदिकर्म समुत्सृज्य दाता तत्र विनश्यति ।<br>
पिण्डमग्नौ सदा दद्यद्भोगार्थी प्रथमं नरः ॥ २,१२.३१ ॥<br><br>
दद्यात्प्रजार्थी यत्नेन मध्यमं मन्त्रपूर्वकम् ।<br>
उत्तमां कान्तिमन्विच्छन्गोषु नित्यं प्रयच्छति ॥ २,१२.३२ ॥<br><br>
प्रज्ञां चैव यशः कीर्त्तिमप्सु वै संप्रयच्छति ।<br>
प्रार्थयन्दीर्घामायुश्च वायसेभ्यः प्रयच्छति ॥ २,१२.३३ ॥<br><br>
सोकुमार्यमथान्विच्छन्कुक्कुटेभ्यः प्रयच्छति ।<br>
एवमेतत्समुद्दिष्टं पिण्डनिर्वपणे फलम् ॥ २,१२.३४ ॥<br><br>
आकाशे गमयेद्वापि अप्सु वा दक्षिणामुखः ।<br>
पितॄणां स्थानमाकाशं दक्षिणा चैव दिग्भेवेत् ॥ २,१२.३५ ॥<br><br>
एके विप्राः पुनः प्राहुः पिण्डोद्धरणमग्रतः ।<br>
अनुज्ञातस्तु तैर्विप्रैः कामसुद्ध्रियतामित् ॥ २,१२.३६ ॥<br><br>
पुष्पाणां च फलानां च भक्ष्याणामन्नतस्तथा ।<br>
अग्रमुद्धृत्य सर्वेषां जुहुयाद्धव्यवाहने ॥ २,१२.३७ ॥<br><br>
भङ्यमन्नं तथा पेयं मूलानि च फलानि च ।<br>
हुत्वाग्नौ च ततः पिण्डान्निर्वपेद्दक्षिणा मुखः ॥ २,१२.३८ ॥<br><br>
वैवस्वताय सोमाय हुत्वा पिण्डान्निवेद्य च ।<br>
उदकान्नयनं कृत्वा पश्चाद्विप्रांश्च भोजयेत् ॥ २,१२.३९ ॥<br><br>
अनुपूर्वं ततो विप्रान्भक्ष्यैरन्नैश्च शक्तितः ।<br>
स्निग्धैरुष्णैः सुगन्धैश्च तर्पयेत्तान्रसैरपि ॥ २,१२.४० ॥<br><br>
एकाग्रः पर्युपासीनः प्रयतः प्राञ्जलिः स्थितः ।<br>
तत्परः श्रद्दधानश्च कामानाप्नोति मानवः ॥ २,१२.४१ ॥<br><br>
अक्षुद्रत्वं कृतज्ञत्वं दाक्षिण्यं संस्कृतं वचः ।<br>
तपो यज्ञांश्च दानं च प्रयच्छन्ति पितामहाः ॥ २,१२.४२ ॥<br><br>
अतः परं विधिं सौम्यं भुक्तवत्सु द्विजातिषु ।<br>
आनुपूर्व्येण विहितं तन्मे निगदतः शृणु ॥ २,१२.४३ ॥<br><br>
प्रोक्ष्य भूमिमथोद्धृत्य पूर्वं पितृपरायणः ।<br>
ततोऽन्निविकिरं कुर्याद्विधिदृष्टेन कर्मणा ॥ २,१२.४४ ॥<br><br>
स्वधा वाच्य ततो विप्रान् विधिवद्भूरितक्षिणान् ।<br>
अन्नशेषमनुज्ञाप्य सत्कृत्य द्विजसत्तमान् ॥ २,१२.४५ ॥<br><br>
प्राञ्जलिः प्रयतश्चैव अनुगम्य विसर्जयेत् ॥ २,१२.४६ ॥<br><br>
इति श्रीब्रह्माण्डे महापुराणे वायुप्रोक्ते मध्यभागे तृतीये<br>
उपोद्धातपादे श्राद्धकल्पे द्वादशोऽध्यायः ॥ १२॥<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</span>
