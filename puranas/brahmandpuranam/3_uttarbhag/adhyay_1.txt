<span style="font-size: 14pt; line-height: 200%"><br>
समाप्तश्चायं तृतीयः पादः<br>
अथोत्तरभागप्रारमभः<br>
श्रुत्वा पादं तृतीयं तु क्रान्तं सूतेन धीमता ।<br>
ततश्चतुर्थं पप्रच्छुः पादं वै ऋषिसत्तमाः ॥ ३,१.१ ॥<br>
पादः क्रान्तस्तृतीयोऽयमनुषङ्गेण नस्त्वया ।<br>
चतुर्थं विस्तरात्पादं संहारं पारिकीर्त्तय ॥ ३,१.२ ॥<br>
मन्वन्तराणि सर्वाणि पूर्वाण्येवापरैः सह ।<br>
सप्तर्षीणामथैतेषां सांप्रतस्यान्तरे मनोः ॥ ३,१.३ ॥<br>
विस्तरावयवं चैव निसर्गस्य महात्मनः ।<br>
विस्तरेणानुपूर्व्या च सर्वमेव ब्रवीहि नः ॥ ३,१.४ ॥<br>
सूत उवाच<br>
भवतां कथयिष्यामि सर्वमेतद्यथातथम् ।<br>
पादं त्विमं ससंहारं चतुर्थं मुनिसत्तमाः ॥ ३,१.५ ॥<br>
मनोर्वैवस्वतस्येमं सांप्रतस्य महात्मंनः ।<br>
विस्तरेणानुपूर्व्या च निसर्गं शृणुत द्विजाः ॥ ३,१.६ ॥<br>
मन्वन्तराणां संक्षेपं भविष्यैः सह सप्तभिः ।<br>
प्रलयं चैव लोकानां ब्रुवतो मे निबोधत ॥ ३,१.७ ॥<br>
एतान्युक्तानि वै सम्यक्सप्तसप्तसु वै प्रजाः ।<br>
मन्वन्तराणि संक्षेपाच्छृणुता नागतानि मे ॥ ३,१.८ ॥<br>
सावर्णस्य प्रवक्ष्यामि मनोर्वैवस्वतस्य ह ।<br>
भविष्यस्य भविष्यं तु समासात्तन्निबोधत ॥ ३,१.९ ॥<br>
अनागताश्च सप्तैव स्मृतास्त्विह महर्षयः ।<br>
कौशिको गालवश्चैव जामदग्न्यश्च भार्गवः ॥ ३,१.१० ॥<br>
द्वैपायनो वशिष्टश्च कृपः शारद्वतस्तथा ।<br>
आत्रेयो दीप्तिमांश्चैव ऋषयशृङ्गस्तु काश्यपः ॥ ३,१.११ ॥<br>
भरद्वाजस्तथा द्रौणिरश्वत्थामा महायशाः ।<br>
एते सप्त महात्मानो भविष्याः परमर्षयः ।<br>
सुतपाश्चामिताभाश्च सुखाश्चैव गणास्त्रयः ॥ ३,१.१२ ॥<br>
तेषां गणस्तु देवानामेकैको विंशकः स्मृतः ।<br>
नामतस्तु प्रवक्ष्यामि निबोधध्वं समाहिताः ॥ ३,१.१३ ॥<br>
ऋतुस्तपश्च शुक्रश्च कृतिर्नेमिः प्रभाकरः ।<br>
प्रभासो मासकृद्धर्मस्तेजोरश्मिः क्रतुर्विराट् ॥ ३,१.१४ ॥<br>
अर्चिष्मान् द्योतनो भानुर्यशः कीर्त्तिर्बुधो धृतिः ॥ ३,१.१५ ॥<br>
विंशतिः सुतपा ह्येते नामभिः परिकीर्त्तिताः ।<br>
प्रभुर्विभुर्विभासश्च जेता हन्ता रिहा ऋतुः ॥ ३,१.१६ ॥<br>
सुमतिः प्रमतिर्दीप्तिः समाख्यातो महो महान् ।<br>
देही मुनिरिनः पोष्टा समः सत्यश्च विश्रुतः ॥ ३,१.१७ ॥<br>
इत्येतेह्यमिताभास्तु विंशतिः परिकीर्त्तिताः ।<br>
दामो दानी ऋतः सोमो वित्तं वैद्यो यमो निधिः ॥ ३,१.१८ ॥<br>
होमो हव्यं हुतं दानं देयं दाता तपः शमः ।<br>
ध्रुवं स्थानं विधानं च नियमश्चेति विंशतिः ॥ ३,१.१९ ॥<br>
सुखा ह्येते समाख्याताः सावर्ण्ये प्रथर्मेतरे ।<br>
मारीचस्यैव ते पुत्राः कश्यपस्य महात्मनः ॥ ३,१.२० ॥<br>
सांप्रतस्य भविष्यन्ति षष्टिर्देवास्तदन्तरे ।<br>
सावर्णस्य मनोः पुत्रा भविष्यन्ति नवैव तु ॥ ३,१.२१ ॥<br>
विरजाश्चार्वरीवांश्च निर्मोकाद्यास्तथा परे ।<br>
नव चान्येषु वक्ष्यामि सावर्णेष्वन्तरेषु वै ॥ ३,१.२२ ॥<br>
सावर्णमनवश्चान्ये भविष्या ब्रह्मणः सुताः ।<br>
मेरुसावर्णितस्ते वै चत्वारो दिव्यदृष्टयः ॥ ३,१.२३ ॥<br>
दक्षस्य ते हि वौहित्राः क्रियाया दुहितुः सुताः ।<br>
महता तपसा युक्ता मेरुपृष्ठे महौ जसः ॥ ३,१.२४ ॥<br>
ब्रह्मादिभिस्तेजनिता दक्षेणैव च धीमता ।<br>
महर्लोकं गता वृत्ता भविष्या मेरुमाश्रिताः ॥ ३,१.२५ ॥<br>
महानुभावास्ते पूर्वं जज्ञिरे चाक्षुषेन्तरे ।<br>
जज्ञिरे मनवस्ते हि भविष्यानागतान्तरे ॥ ३,१.२६ ॥<br>
प्राचेतसस्य दक्षस्य दौहित्रा मनवस्तु ये ।<br>
सावर्णा नामतः पञ्च चत्वारः परमर्षिजाः ॥ ३,१.२७ ॥<br>
संज्ञापुत्रस्तु सावर्णिरेको वैवस्वतस्तथा ।<br>
ज्येष्ठः संज्ञासुतो नाम मुर्वैवस्वतः प्रभुः ॥ ३,१.२८ ॥<br>
वैवस्वतेंऽतरे प्राप्ते समुत्पत्तिस्तयोः शुभा ।<br>
चतुर्दशैते मनवः कीर्तिता कीर्तिवर्द्धनाः ॥ ३,१.२९ ॥<br>
वेदे स्मृतौ पुराणे च सर्वे ते प्रभविष्णवः ।<br>
प्रजानां पतयः सर्वे भूतानां पतयः स्थिताः ॥ ३,१.३० ॥<br>
तैरियं पृथिवी सर्वा सप्तद्वीपा सपत्तना ।<br>
पूर्णं युगसहस्रं वै परिपाल्या नरेश्वरैः ॥ ३,१.३१ ॥<br>
प्रजाभिस्तपसा चैव विस्तरस्तेषु वक्ष्यते ।<br>
चतुर्द्दशैते विज्ञेयाः सर्गाः स्वायंभुवादयः ॥ ३,१.३२ ॥<br>
मन्वन्तराधिकारेषु वर्त्तन्तेऽत्र सकृत्सकृत् ।<br>
विनिवृत्ताधिकारास्ते महार्लोकं समाश्रिताः ॥ ३,१.३३ ॥<br>
समतीतास्तु ये तेषामष्टौ षट्च तथापरे ।<br>
पूर्वेषु सांप्रतश्चायं शास्ति वैवस्वतः प्रभुः ॥ ३,१.३४ ॥<br>
ये शिष्टास्तान्प्रवक्ष्यामि सह देवर्षिदानवैः ।<br>
सह प्रजा निसर्गेण सर्वांस्तेऽनागतान्द्विजः ॥ ३,१.३५ ॥<br>
वैवस्वत निसर्गेण तेषां ज्ञेयस्तु विस्तरः ।<br>
अनूना नातिरिक्तास्ते यस्मात्मर्वे विवस्वतः ॥ ३,१.३६ ॥<br>
पुनरुक्तबहुत्वात्तु न वक्ष्ये तेषु विस्तरम् ।<br>
मन्वन्तरेषु भाव्येषु भूतेष्वपि तथैव च ॥ ३,१.३७ ॥<br>
कुलेकुले निसर्गास्तु तस्माज्ज्ञेया विभागशः ।<br>
तेषामेव हि सिद्ध्यर्थं विस्तरेण क्रमेण च ॥ ३,१.३८ ॥<br>
दक्षस्य कन्या धर्मिष्ठा सुव्रता नाम विश्रुता ।<br>
सर्वकन्यावरिष्ठा तु ज्येष्ठा या वीरिणीसुता ॥ ३,१.३९ ॥<br>
गृहीत्वा तां पिता कन्यां जगाम ब्रह्मणोऽतिके ।<br>
वैराजस्थमुपासीनं धर्मेण च भवेन च ॥ ३,१.४० ॥<br>
भवधर्मसमीपस्थं दक्षं ब्रह्माभ्यभाषत ।<br>
दक्ष कन्या तवेयं वै जनयिष्यति सुव्रता ॥ ३,१.४१ ॥<br>
चतुरो वै मनून्पुत्रांश्चातुर्वर्ण्यकराञ्छुभान् ।<br>
ब्रह्मणो वचनं श्रुत्वा दक्षो धर्मो भवस्तदा ॥ ३,१.४२ ॥<br>
तां कन्यां मनसा जग्मुस्त्रयस्ते ब्रह्मणा सह ।<br>
सत्याभिध्यायिनां तेषां सद्यः कन्या व्यजायत ॥ ३,१.४३ ॥<br>
सदृशानूपतस्तेषां चतुरो वै कुमारकान् ।<br>
संसिद्धाः कार्यकरणे संभूतास्ते श्रियान्विताः ॥ ३,१.४४ ॥<br>
उपभोगासमर्थैश्च सद्योजातैः शरीरकैः ।<br>
ते दृष्ट्वा तान्स्वयंभूतान्ब्रह्मव्याहारिणस्तदा ॥ ३,१.४५ ॥<br>
सरंब्धा वै व्यकर्षन्त मम पुत्रो ममेत्युत ।<br>
अभिध्यायात्मनोत्पन्नानूचुर्वै ते परस्परम् ॥ ३,१.४६ ॥<br>
यो यस्य वपुषा तुल्यो भजतां सततं सुतम् ।<br>
यस्य यः सदृशश्चापि रूपे वीर्ये च मानतः ॥ ३,१.४७ ॥<br>
तं गृह्णातु स भद्रं वो वर्णतो यस्य यः समः ।<br>
ध्रुवं रूपं पितुः पुत्रः सोऽनुरुध्यति सर्वदा ॥ ३,१.४८ ॥<br>
तस्मादात्मसमः पुत्रः पितुर्मातुश्च वीर्यतः ।<br>
एवं ते समयं कृत्वा सर्वेषां जगृहः सुतान् ॥ ३,१.४९ ॥<br>
चाक्षुषस्यान्तरेऽतीते प्राप्ते वैवस्वतस्य ह ।<br>
रुचेः प्रजापतेः पुत्रो रौच्यो नामाभवत्सुतः ॥ ३,१.५० ॥<br>
भूत्यामुत्पादितो यस्तु भौत्यो नाम कवेः सुतः ।<br>
वैवस्वतेंऽतरे जातौ द्वौ मनू तु विवस्वतः ॥ ३,१.५१ ॥<br>
वैवस्वतो मनुर्यश्च सावर्णो यश्च वै श्रुतः ।<br>
ज्ञेयः संज्ञासुतो विद्वान्मनुर्वैवस्वतः प्रभुः ॥ ३,१.५२ ॥<br>
सवर्णायाः सुतश्चान्यः स्मृतो वैवस्वतो मनुः ।<br>
सावर्णम नवो ये च चत्वारस्तु महर्षिजाः ॥ ३,१.५३ ॥<br>
तपसा संभृतात्मानः स्वेषु मन्वन्तरेषु वै ।<br>
भविष्येषु भविष्यन्ति सर्वकार्यार्थसाधकाः ॥ ३,१.५४ ॥<br>
प्रथमे मेरुसावर्णेदक्षपुत्रस्य वै मनोः ।<br>
परामरीचिगर्भाश्च सुधर्माणश्च ते त्रयः ।<br>
संभूताश्च महात्मानः सर्वे वैवस्वतेन्तरे ॥ ३,१.५५ ॥<br>
दक्षपुत्रस्य पुत्रास्ते रोहितस्य प्रजापतेः ।<br>
भविष्यन्ति भविष्यास्तु एकैको द्वादशो गणः ॥ ३,१.५६ ॥<br>
ऐश्वरश्च ग्रहो राहुर्वाकुर्वंशस्तथैव च ।<br>
पारा द्वादश विज्ञेया उत्तरांस्तु निबोधत ॥ ३,१.५७ ॥<br>
वाजिपो वाजिजिच्चैव प्रभूतिश्च ककुद्यथ ।<br>
दधिक्रावा विपक्वश्च प्रणीतो विजयो मधुः ॥ ३,१.५८ ॥<br>
उतथ्योत्तमकौ द्वौ तु द्वादशैते मरीचयः ।<br>
सुधर्माणस्तु वक्ष्यामि नामतस्तान्निबोधत ॥ ३,१.५९ ॥<br>
वर्णस्तथाथगर्विश्च भुरण्यो व्रजनोऽमितः ।<br>
अमितो द्रवकेतुश्च जंभोऽथाजस्तु शक्रकः ॥ ३,१.६० ॥<br>
सुनेमिर्द्युतयश्चैव सुधर्माणः प्रकीर्तिताः ।<br>
तेषामिन्द्रस्तदा भाव्यो ह्यद्भुतो नाम नामतः ॥ ३,१.६१ ॥<br>
स्कन्दोऽसौ पार्वतीयो वै कार्तिकेयस्तु पावकिः ।<br>
मेधातिथिश्च पौलस्त्यो वसुः काश्यप एवं च ॥ ३,१.६२ ॥<br>
ज्योतिष्मान्भार्गवाश्चैव द्युतिमानङ्गिरास्तथा ।<br>
वसिनश्चैव वासिष्ठ आत्रेयो हव्यवाहनः ॥ ३,१.६३ ॥<br>
सुतपाः पौलहश्चैव सप्तैते रोहितेतरे ।<br>
धृतिकेतुर्दीप्तिकेतुः शापहस्तनिरामयाः ॥ ३,१.६४ ॥<br>
पृथुश्रवास्तथानीको भूरिद्युम्नो बृहद्यशः ।<br>
प्रथमस्य तु सावर्णेर्नव पुत्राः प्रकीर्तिताः ॥ ३,१.६५ ॥<br>
दशमे त्वथ पर्याये धर्मपुत्रस्य वै मनोः ।<br>
द्वीतीयस्य तु सावर्णेर्भाव्यस्यैवान्तरे मनोः ॥ ३,१.६६ ॥<br>
सुधामानो विरुद्धाश्च द्वावेव तु गणौ स्मृतौ ।<br>
दीप्तिमन्तश्च ते सर्वे शतसंख्याश्च ते समाः ॥ ३,१.६७ ॥<br>
प्राणानां यच्छतं प्रोक्तं ऋषिभिः पुरषेति वै ।<br>
देवास्ते वै भविष्यन्ति धर्मपुत्रस्य वै मनोः ॥ ३,१.६८ ॥<br>
तेषामिन्द्रस्तथा विद्वान्भविष्यः शान्तिरुच्यते ।<br>
हविष्मान्पौलहः श्रीमान्सुकीर्तिश्चाथ भार्गवः ॥ ३,१.६९ ॥<br>
आपोमूर्तिस्तथात्रेयो वसिष्ठश्चापवः स्मृतः ।<br>
पौलस्त्योऽप्रतिमश्चापि नाभागश्चैव काश्यपः ॥ ३,१.७० ॥<br>
अभिमन्युश्चाङ्गिरसः सप्तैते परमर्षयः ।<br>
सुक्षेत्रश्चोत्तमौजाश्च भूरिसेनश्च वीर्यवान् ॥ ३,१.७१ ॥<br>
शतानीको निरामित्रो वृषसेनो जयद्रथः ।<br>
भूरिद्युम्नः सुवर्चाश्च दशैतेमानवाः स्मृताः ॥ ३,१.७२ ॥<br>
एकादशे तु पर्याये सावर्णे वै तृतीयके ।<br>
निर्वाणरतयो देवाः कामगा वै मनोजवाः ॥ ३,१.७३ ॥<br>
गणास्त्वेते त्रयः ख्याता देवातानां महात्मनाम् ।<br>
एकैकस्त्रिंशतस्तेषां गणस्तु त्रिदिवौकसाम् ॥ ३,१.७४ ॥<br>
मासस्याहानि त्रिंशत्तु यानि वै कवयो विदुः ।<br>
निर्वाणरतयो देवा रात्रयस्तु विहङ्गमाः ॥ ३,१.७५ ॥<br>
गणस्तृतीयो यः प्रोक्ते देवतानां भविष्यति ।<br>
मनोजवा मूरूर्त्तास्तु इति देवाः प्रकीर्तिताः ॥ ३,१.७६ ॥<br>
एते हि ब्रह्मणः पुत्रा भविष्या मानवाः स्मृताः ।<br>
तेषामिद्रो वृषा नाम भविष्यः सुरराट्ततः ॥ ३,१.७७ ॥<br>
तेषां सप्तऋषींश्चापि कीर्त्यमानान्निवौधत ।<br>
हविष्मान्काश्यपश्चापि वपुष्मांश्चैव भार्गवः ॥ ३,१.७८ ॥<br>
आरुणिश्च तथात्रेयो वसिष्ठो नग एव च ।<br>
पुष्टिराङ्गिरसो ज्ञेयः पौलस्त्यो निश्चरस्तथा ॥ ३,१.७९ ॥<br>
पौलहो ह्यतितेजश्च देवा ह्येकादशेन्तरे ।<br>
सर्ववेगः सुधर्मा च देवानीकः पुरोवहः ॥ ३,१.८० ॥<br>
क्षेमधर्मा ग्रहेषुश्च आदर्शः पैण्ड्रको मरुः ।<br>
सावर्णस्य तु ते पुत्राः प्राजापत्यस्य वै नव ॥ ३,१.८१ ॥<br>
द्वादशे त्वथ पर्याये रुद्रपुत्रस्य वै मनोः ।<br>
चतुर्थो रुद्रसावर्णो देवांस्तस्यान्तरे शृणु ॥ ३,१.८२ ॥<br>
पञ्चैव तुगणाः प्रोक्ता देवतानामनागताः ।<br>
हरिता रोहिताश्चैव देवाः सुमनसस्तथा ॥ ३,१.८३ ॥<br>
सुकर्माणः सुतरश्च विद्वांश्चैव सहस्रदः ।<br>
पर्वतोऽनु चरश्चैव अपाशुश्च मनोजवः ॥ ३,१.८४ ॥<br>
ऊर्जा स्वाहा स्वधा तारा दशेते हरिताः स्मृताः ।<br>
तपो ज्ञानी मृतिश्चैव वर्चा बन्धुश्च यः स्मृतः ॥ ३,१.८५ ॥<br>
रजश्चैव तु राजश्च स्वर्णपादस्तथैव च ।<br>
पुष्टिर्विधिश्च वै देवा दशैते रोहिताः स्मृताः ॥ ३,१.८६ ॥<br>
तुष्ताद्यास्तु ये देवास्त्रय स्त्रिंशत्प्रकीर्तिताः ।<br>
ते वै सुमनसो वेद्यान्निबोधत सुकर्मणः ॥ ३,१.८७ ॥<br>
सुपर्वा वृषभः पृष्टा कपिद्युम्नविपश्चितः ।<br>
विक्रमश्च क्रमश्चैव विभृतः कान्त एव च ॥ ३,१.८८ ॥<br>
एते देवाः सुकर्माणः सुतरांश्च निबोधत ।<br>
वर्षो दिव्यस्तथाञ्जिष्ठो वर्चस्वी द्युतिमान्कविः ॥ ३,१.८९ ॥<br>
शुभो हविः कृतप्राप्तिर्व्यापृतो दशमस्तथा ।<br>
सुतारा नामतस्त्वेते देवा वै संप्रकीर्तिताः ॥ ३,१.९० ॥<br>
तेषामिन्द्रस्तु विज्ञेयो ऋतधामा महायशाः ।<br>
द्युतिर्वसिष्ठपुत्रस्तु आत्रेयः सुतपास्तथा ॥ ३,१.९१ ॥<br>
तपोमूर्तिस्त्वाङ्गिरसस्तपस्वी काश्यपस्तथा ।<br>
तपोधनश्च पौलस्त्यः पौलहश्च तपोरतिः ॥ ३,१.९२ ॥<br>
भार्गवः सप्तमस्तेषां विज्ञेयस्तु तपोधृतिः ।<br>
एते सप्तर्षयः सिद्धा अन्त्ये सावर्णिकेंऽतरे ॥ ३,१.९३ ॥<br>
देववानुपदेवश्च देवश्रेष्ठो विदूरथः ।<br>
मित्रवान्मित्रसेनोऽथ चित्रसेनो ह्यमित्रहा ॥ ३,१.९४ ॥<br>
मित्रबाहुः सुवर्चाश्च द्वादशस्य मनोः सुताः ।<br>
त्रयोदशेतु पर्याये भाव्ये रौच्येन्तरे पुनः ॥ ३,१.९५ ॥<br>
त्रय एव गणाः प्रोक्ता देवानां तु स्वयंभुवा ।<br>
ब्रह्मणो मानसाः पुत्रास्ते हि सर्वे महात्मनः ॥ ३,१.९६ ॥<br>
सुत्रामाणः सुधर्माणः सुकर्माणश्च ते त्रयः ।<br>
त्रिदशानां गणाः प्रोक्ता भविष्याः सोमपायिनाम् ॥ ३,१.९७ ॥<br>
त्रयस्त्रिशद्देवता याः पृथगिज्यास्तु याज्ञिकैः ।<br>
आज्येन पृषदाज्येन ग्रहश्रेष्टेन चैव ह ॥ ३,१.९८ ॥<br>
ये वै देवास्त्रयस्त्रिंशत्पृथक्त्वेन निबोधत ।<br>
सुत्रामाणः प्रयाज्यास्तु आज्याशा ये तु सांप्रतम् ॥ ३,१.९९ ॥<br>
सुकर्माणोऽनुयाज्याख्याः पृषदाज्याशिनस्तु ये ।<br>
उपयाज्याः सुधर्माण इति देवाः प्रकीर्त्तिताः ॥ ३,१.१०० ॥<br>
दिवस्पतिर्महासत्वस्तेषामिन्द्रो भविष्यति ।<br>
पुलहात्मजपुत्रास्ते विज्ञेयास्तु रुचेः सुताः ॥ ३,१.१०१ ॥<br>
अङ्गिराश्चैव धृतिमान् पौलस्त्योऽप्यव्ययस्तु सः ।<br>
पौलहस्तत्त्वदर्शी छ भार्गवश्च निरुप्सुकः ॥ ३,१.१०२ ॥<br>
निष्प्रकंप्यस्तथात्रेयो निर्मोहः काश्यपस्तथा ।<br>
सुतपाश्चैव वासिष्ठः सप्तैते तु त्रयोदश ॥ ३,१.१०३ ॥<br>
चित्रसेनो विचित्रश्च नयो धर्मो धृतो भवः ।<br>
अनेकः क्षत्रविद्धश्च सुरसो निर्भयो दश ॥ ३,१.१०४ ॥<br>
रौच्यस्यैते मनोः पुत्रा ह्यन्तरे तु त्रयोदशे ।<br>
चतुर्दशे तु पर्याये भौत्यस्याप्यन्तरे मनोः ॥ ३,१.१०५ ॥<br>
देवतानां गणाः पञ्च प्रोक्ता ये तु भविष्यति ।<br>
चाक्षुषाश्च पवित्राश्च कनिष्ठा भ्राजितास्तथा ॥ ३,१.१०६ ॥<br>
वाचावृद्धाश्च इत्येते पञ्च देवगणाः स्मृताः ।<br>
निषादाद्याः स्वराः सप्त सप्त तान्विद्धि चाक्षुषान् ॥ ३,१.१०७ ॥<br>
बृहदाद्यानि सामानि कनिष्ठान्सप्त तान्विदुः ।<br>
सप्त लोकाः पवित्रास्ते भ्राजिताः सप्तसिंधवः ॥ ३,१.१०८ ॥<br>
वाचावृद्धानृषीन्विद्धि मनोः स्वायभुवस्य ये ।<br>
सर्वे मन्वन्तरेद्राश्च विज्ञेयास्तुल्यलक्षणाः ॥ ३,१.१०९ ॥<br>
तेजसा तपसा वुद्ध्या बलश्रुतपराक्रमैः ।<br>
त्रैलोक्ये यानि सत्त्वानि गतिमन्ति ध्रुवाणि च ॥ ३,१.११० ॥<br>
सर्वशः सर्वैर्गुणैस्तानि इन्द्रास्तेऽभिभवन्ति वै ।<br>
भूतापवादिनो हृष्टा मध्यस्था भूतवादिनः ॥ ३,१.१११ ॥<br>
भूताभवादिनः शक्तास्त्रयो वेदाः प्रवादिनाम् ।<br>
अग्नीध्रः काश्यपश्चैव पौलस्त्यो मागधश्च यः ॥ ३,१.११२ ॥<br>
भार्गवो ह्यग्निवाहुश्च शुचिराङ्गिरसस्तथा ।<br>
शुक्रश्चैव तु वासिष्ठः पौलहो मुक्त एव च ॥ ३,१.११३ ॥<br>
आत्रेयः श्वाजितः प्रोक्तो मनुपुत्रानतः शृणु ।<br>
उरुर्गुरुश्च गंभीरो बुद्धः शुद्धः शुचिः कृती ॥ ३,१.११४ ॥<br>
ऊर्जस्वी सुबलश्चैव भौत्यस्यैते मनोः सुताः ।<br>
सावर्णा मनवो ह्येते चत्वारो ब्रह्मणः सुताः ॥ ३,१.११५ ॥<br>
एको वैवस्वतश्चैव सावर्णो मनुरुच्यते ।<br>
रौच्यो भौत्यश्च यौ तौ तु मतौ पौलहभार्गवौ ।<br>
भौत्यस्यैवाधिपत्ये तु तूर्णं कल्पस्तु पूर्यते ॥ ३,१.११६ ॥<br>
सूत उवाच<br>
निःशेषेषु तु सर्वेषु तदा मन्वन्तरेष्विह ॥ ३,१.११७ ॥<br>
अन्तेऽनेकयुगे तस्मिन्क्षीणे संहार उच्यते ।<br>
सप्तैते भार्गवा देवा अन्ते मन्वन्तरे तदा ॥ ३,१.११८ ॥<br>
भुक्त्वा त्रैलोक्यम ध्यस्था युगाख्या ह्येकसप्ततीः ।<br>
पितृभिर्मनुभिः सार्द्धं क्षीणे मन्वन्तरे तदा ॥ ३,१.११९ ॥<br>
अनाधारमिदं सर्वं त्रैलोक्यं वै भविष्यति ।<br>
ततः स्थाना नि शुभ्राणि स्थानिनां तानि वै तदा ॥ ३,१.१२० ॥<br>
प्रभ्रशयन्ते विमुक्तानि तारा ऋक्षग्रहैस्तथा ।<br>
ततस्तेषु व्यतीतेषु त्रैलोक्यस्येश्वरेष्विह ॥ ३,१.१२१ ॥<br>
संप्रप्तेषु महर्लोकं यस्मिंस्ते कल्पवासिनः ।<br>
अजिताद्या गणा यत्र आयुष्मन्तश्चतुर्दश ॥ ३,१.१२२ ॥<br>
मन्वन्तरेषु सर्वेषु देवास्ते वै चतुर्द्दश ।<br>
सशरीराश्च श्रूयन्ते जनलोके सहानुगाः ॥ ३,१.१२३ ॥<br>
एवं देवेष्वतीतेषु महर्लोकाज्जनं प्रति ।<br>
भूतादिष्ववशिष्टेषु स्थावरां तेषु तेषु वै ॥ ३,१.१२४ ॥<br>
शून्येषु लोकस्थानेषु महान्तेषु भुवादिषु ।<br>
देवेषु च गतेष्वूर्द्ध्वं सायुज्यं कल्पवासिनाम् ॥ ३,१.१२५ ॥<br>
संहृत्य तास्ततो ब्रह्मा देवर्षिपितृदानवान् ।<br>
संस्थापयति वै सर्गमहर्दृष्ट्वा युगक्षये ॥ ३,१.१२६ ॥<br>
चतुर्युगसहस्रान्तमहर्यद्ब्रह्मणो विदुः ।<br>
रात्रिं युगसहस्रान्तां तेऽहोरात्रविदो जनाः ॥ ३,१.१२७ ॥<br>
नैमित्तिकः प्राकृतिको यश्चैवात्यन्तिकोर्ऽथतः ।<br>
त्रिविधिः सर्वभूतानामित्येष प्रतिसंचरः ॥ ३,१.१२८ ॥<br>
ब्राह्मो नैमित्तिकस्तस्य कल्पदाहः प्रसंयमः ।<br>
प्रतिसर्गे तु भूतानां प्राकृतः करणक्षयः ॥ ३,१.१२९ ॥<br>
ज्ञानाच्चात्यन्तिकः प्रोक्तः कारणानामसंभवः ।<br>
ततः संहृत्य तान्ब्रह्मा देवांस्त्रैलोक्यवासिनः ॥ ३,१.१३० ॥<br>
प्रहरति प्रकुरुते सर्गस्य प्रलयं पुनः ।<br>
सुषुप्सुर्भगवान्ब्रह्मा प्रजाः संहरते तदा ॥ ३,१.१३१ ॥<br>
ततो युगसहस्रान्ते संप्राप्ते च युगक्षये ।<br>
तत्रात्मस्थाः प्रजाः कर्तुं प्रपेदे स प्रजापतिः ॥ ३,१.१३२ ॥<br>
तदा भवत्यनावृष्टिः संतता शतवार्षिकी ।<br>
तया यान्यल्पसाराणि सत्त्वानि वृथिवीतले ॥ ३,१.१३३ ॥<br>
तान्येवात्र प्रलीयन्ते भूमित्वमुपयान्ति च ।<br>
सप्तरश्मिरथो भूत्वा उदत्तिष्ठद्विभावसुः ॥ ३,१.१३४ ॥<br>
असह्यरश्मिर्भगवान्पिबत्यंभो गभस्तिभिः ।<br>
हरिता रश्मयस्तस्य दीप्यमानास्तु सप्ततिः ॥ ३,१.१३५ ॥<br>
भूय एव विवर्त्तन्ते व्याप्नुवन्तोंबरं शनैः ।<br>
भौमं काष्ठेन्धनं तेजो भृशमद्भिस्तु दीप्यते ॥ ३,१.१३६ ॥<br>
तस्मादुदकभृत्सूर्यस्तपतीति हि कथ्यते ।<br>
नावृष्ट्या तपते सूर्य्यो नावृष्ट्या परिषिच्यते ॥ ३,१.१३७ ॥<br>
नावृष्ट्या परिविश्येत वारिणा दीप्यते रविः ।<br>
तस्मादपः पिबन्यो वै दीप्यते रविरंबरे ॥ ३,१.१३८ ॥<br>
तस्य ते रश्मयः सप्त पिबन्त्यंभो महार्णवात् ।<br>
तेनाहारेण संदीप्ताः सूर्याः सप्त भवन्त्युत ॥ ३,१.१३९ ॥<br>
ततस्ते रश्मयः सप्त सूर्यभूताश्चतुर्द्दिशम् ।<br>
चतुर्लोकमिमं सर्वं दहन्ति शिखिनस्तदा ॥ ३,१.१४० ॥<br>
प्राप्नुवन्ति च ताभिस्तु ह्यूर्द्ध्वं चाधश्च रश्मिभिः ।<br>
दीप्यन्ते भास्कराः सप्त युगान्ताग्निप्रतापिनः ॥ ३,१.१४१ ॥<br>
ते वारिणा प्रदीप्ताश्च बहुसाहस्ररश्मयः ।<br>
स्वं समावृत्य तिष्ठन्ति निर्दहन्तो वसुंधराम् ॥ ३,१.१४२ ॥<br>
ततस्तेषां प्रतापेन दह्यमाना वसुंधरा ।<br>
साद्रिनद्यर्णवा पृथ्वी निस्नेहा समपद्यत ॥ ३,१.१४३ ॥<br>
दीप्ताभिः संतताभिश्च चित्राभिश्च समन्ततः ।<br>
अधश्चोर्ध्वं च तिर्यक्च संरूद्धा सूर्यरश्मिभिः ॥ ३,१.१४४ ॥<br>
सूर्याग्नीनां प्रवृद्धानां संसृष्टानां परस्परम् ।<br>
एकत्वमुपयातानामेकज्वाला भवत्युत ॥ ३,१.१४५ ॥<br>
सर्वलोकप्रणाशश्च सोऽग्निर्भूत्वानुमण्डली ।<br>
चतुर्लोकमिदं सर्वं निर्दहत्याशु तेजसा ॥ ३,१.१४६ ॥<br>
ततः प्रलीने सर्वस्मिञ्जङ्गमे स्थावरे तथा ।<br>
निर्वृक्षा निस्तृणा भूमिः कूर्मपृष्ठसमा भवेत् ॥ ३,१.१४७ ॥<br>
अंबरीषमिवाभाति सर्वमप्यखिलं जगत् ।<br>
सर्वमेव तदर्चिर्भिः पूर्णं जाज्वल्यते घनः ॥ ३,१.१४८ ॥<br>
भूतले यानि सत्त्वानि महोदधिगतानि च ।<br>
ततस्तानि प्रलीयन्ते भूमित्वमुपयान्ति च ॥ ३,१.१४९ ॥<br>
द्वीपाश्च पर्वताश्चैव वर्षाण्यथ महोदधिः ।<br>
सर्वं तद्भस्मसाच्चक्रे सर्वात्मा पावकस्तु सः ॥ ३,१.१५० ॥<br>
समुद्रेभ्यो नदीभ्यश्च पातालेभ्यश्च सर्वशः ।<br>
पिबत्यपः समिद्धोऽग्निः पृथिवीमाश्रितो ज्वलन् ॥ ३,१.१५१ ॥<br>
ततः संवर्द्धितः शैलानति क्रम्य ग्रहांस्तथा ।<br>
लोकान्संहरते दीप्तो घोरः संवर्त्तकोऽनलः ॥ ३,१.१५२ ॥<br>
ततः स पृथिवीं भित्त्वा रसातलमशोष्यत् ।<br>
निर्दह्यान्ते तु पातालं वायुलोकमथादहत् ॥ ३,१.१५३ ॥<br>
अधस्तात्पृथिवीं दग्ध्वा तूर्द्ध्वं स दहतो दिवम् ।<br>
योजनानां सहस्राणि प्रयुतान्यर्बुदानि च ॥ ३,१.१५४ ॥<br>
उदतिष्ठञ्शिखास्तस्य बह्व्यः संवर्त्तकस्य तु ।<br>
गन्धर्वांश्च पिशाचांश्च समहोरगराक्षसान् ॥ ३,१.१५५ ॥<br>
तदा दहति संदीप्तो गोलकं चैव सर्वशः ।<br>
भूर्लोकं च भुवर्ल्लोकं स्वर्लोकं च महस्तथा ॥ ३,१.१५६ ॥<br>
घोरो दहति कालाग्निरेवं लोकचतुष्टयम् ।<br>
व्याप्तेषु तेषु लोकेषु तिर्यगूर्द्ध्वमथाग्निना ॥ ३,१.१५७ ॥<br>
तत्तेजः समनुप्राप्य कृत्स्नं जगदिदं शनैः ।<br>
अयोगुडनिभं सर्वं तदा ह्येवं प्रकाशते ॥ ३,१.१५८ ॥<br>
ततो गजकुलाकारास्तडिद्भिः समलङ्कृताः ।<br>
उत्तिष्ठन्ति तदा घोरा व्योम्नि संवर्तका घनाः ॥ ३,१.१५९ ॥<br>
केचिन्नीलोत्पलश्यामाः केचित्कुमुदसन्निभाः ।<br>
केचिद्वैडूर्यसंकाशा इन्द्रनीलनिभाः परे ॥ ३,१.१६० ॥<br>
शङ्खकुन्दनिभाश्चान्ये जात्यञ्जननिभास्तथा ।<br>
धूम्रवर्णा घनाः केचित्केचित्पीताःपयोधराः ॥ ३,१.१६१ ॥<br>
केचिद्रासभवर्णाभा लाक्षारसनिभास्तथा ।<br>
मनशिलाभास्त्वपरे कपोताभास्तथांबुदाः ॥ ३,१.१६२ ॥<br>
इन्द्रगोपनिभाः केचिद्धरितालनिभास्तथा ।<br>
चाषपत्रनिभाः केचिदुत्तिष्ठन्ति घना दिवि ॥ ३,१.१६३ ॥<br>
केचित्पुरवराकाराः केचिद्गजकुलोपमाः ।<br>
केचित्पर्वतसंकाशाः केचित्स्थलनिभा घनाः ॥ ३,१.१६४ ॥<br>
क्रीडागारनिभाः केचित्केचिन्मीनकुलोपमाः ।<br>
बहुरूपा घोररूपा घोरस्वरनिनादिनः ॥ ३,१.१६५ ॥<br>
तदा जलधराः सर्वे पूरयन्ति नभस्तलम् ।<br>
ततस्ते जलदा घोरराविणो भास्करात्मकाः ॥ ३,१.१६६ ॥<br>
सप्तधा संवृतात्मानस्तमग्निं शमयन्त्युत ।<br>
ततस्ते जलदा वर्षं मुञ्चन्ति च महौघवत् ॥ ३,१.१६७ ॥<br>
सुघोरमशिवं सर्वं नाशयन्ति च पावकम् ।<br>
प्रवृष्टैश्च तथात्यर्थं वारिणा पूर्यते जगत् ॥ ३,१.१६८ ॥<br>
अद्भिस्तेजोभिभूतं च तदाग्निः प्रविशत्यपः ।<br>
नष्टे चाग्नौ वर्षगते पयोदाः पावकोद्भवाः ॥ ३,१.१६९ ॥<br>
प्लावयन्तो जगत्सर्वं बृहज्जलपरिस्रवैः ।<br>
धाराभिः पूरयन्तीमं चोद्यमानाः स्वयंभुवा ॥ ३,१.१७० ॥<br>
अन्ये तु सलिलौघैस्तु वेलामभिभवन्त्यपि ।<br>
साद्रिद्वीपान्तरं पीतं जलमन्नेषु तिष्ठति ॥ ३,१.१७१ ॥<br>
पुनः पतति भूमौ तत्पयोधस्तान्नभस्तले ।<br>
संवेष्टयति घोरात्मा दिवि वायुः समततः ॥ ३,१.१७२ ॥<br>
तस्मिन्नेकार्मवे घोरे नष्टे स्थावारजङ्गमे ।<br>
पूर्मे युगसहस्रे वै निःशेषः कल्प उच्यते ॥ ३,१.१७३ ॥<br>
अथांभसऽऽवृते लोके प्राहुरेकार्मवं बुधाः ।<br>
अथ भूमिर्जलं खं च वायुश्चैकार्मवे तदा ॥ ३,१.१७४ ॥<br>
नष्टेऽनलेऽन्धभूते तु प्राज्ञायत न किञ्चन ।<br>
पार्थिवास्त्वथ सामुद्रा आपो दैव्याश्च सर्वशः ॥ ३,१.१७५ ॥<br>
असरन्त्यो व्रजन्त्यैक्यं सलिलाख्यां भजन्त्युत ।<br>
आगतागतिके चैव तदा तत्सलिलं स्मृतम् ॥ ३,१.१७६ ॥<br>
प्रच्छाद्यति महीमेतामर्णवाख्यं तु तज्जलम् ।<br>
आभाति यस्मात्तद्भाभिर्भाशब्दो व्याप्तिदीप्तिषु ॥ ३,१.१७७ ॥<br>
भस्म सर्वमनुप्राप्य तस्मादंभो निरुच्यते ।<br>
नानात्वे चैव शीघ्रे च धातुर्वै अर उच्यते ॥ ३,१.१७८ ॥<br>
एकार्मवे तदा ह्यो वै न शीघ्रस्तेन ता नराः ।<br>
तस्मिन्युगसहस्रान्ते दिवसे ब्रह्मणो गते ॥ ३,१.१७९ ॥<br>
तावन्तं कालमेवं तु भवत्येकार्मवं जगत् ।<br>
तदा तु सर्वे व्यापारा निवर्त्तन्ते प्रजापतेः ॥ ३,१.१८० ॥<br>
एकमेकार्णवे तस्मिन्नष्टे स्थावरजङ्गमे ।<br>
तदा स भवति ब्रह्मा सहस्राक्षः सहस्रपात् ॥ ३,१.१८१ ॥<br>
सहस्रशीर्षा सुमनाः सहस्रपात्सहस्रचक्षुर्वदनः सहस्रवाक् ।<br>
सहस्रबाहुः प्रथमः प्रजापतिस्त्रयी मयो यः पुरुषो निरुच्यते ॥ ३,१.१८२ ॥<br>
आदित्यवर्मा भुवनस्य गोप्ता अपूर्व एकः प्रथमस्तुराषाट् ।<br>
हिरण्यगर्भः पुरुषो महान्वै संपठ्यते वै रजसः परस्तात् ॥ ३,१.१८३ ॥<br>
चतुर्युगसहस्रान्ते सर्वतः सलिलाप्लुते ।<br>
सुषुप्सुरप्रकाशेप्सुः स रात्रिं कुरुते प्रभुः ॥ ३,१.१८४ ॥<br>
चतुर्विधा यदा शेते प्रजाः सर्वा लयं गताः ।<br>
पश्यन्ति तं महात्मानं कालं सप्त महर्षयः ॥ ३,१.१८५ ॥<br>
जनलोकं विवर्त्तास्ते तपसा लब्धचक्षुषः ॥ ३,१.१८५ ॥<br>
भृग्वादयो महात्मानः पूर्वे व्याख्यातलक्षणाः ॥ ३,१.१८६ ॥<br>
सत्यादीन्सप्तलोकान्वै ते हि पश्यन्ति चक्षुषा ।<br>
ब्रह्माणं ते तु पश्यन्ति सदा ब्राह्मीषु रात्रिषु ॥ ३,१.१८७ ॥<br>
सप्तर्षयः प्रपश्यन्ति स्वप्नं कालं स्वरात्रिषु ।<br>
कल्पानां परमेष्टि त्वात्तस्मादाद्यः स पठ्यते ॥ ३,१.१८८ ॥<br>
स स्रष्टा सर्वभूतानां कल्पादिषु पुनः पुनः ।<br>
एवमेशायित्वा तु ह्यात्मन्येव प्रजापतिः ॥ ३,१.१८९ ॥<br>
अथात्मनि महातेजाः सर्वमादाय सर्वकृत् ।<br>
ततः स वसते रात्रिं तमस्येकार्णवे जले ॥ ३,१.१९० ॥<br>
ततो रात्रिक्षये प्राप्ते प्रति बुद्धः प्रजापतिः ।<br>
मनः सिसृक्षया युक्तः सर्गाय निदधे पुनः ॥ ३,१.१९१ ॥<br>
एवं स लोके निर्वृत्त उपशान्ते प्रजापतौ ।<br>
ब्राह्मे नैमित्तिके तस्मिन्कल्पिते वै प्रसंयमे ॥ ३,१.१९२ ॥<br>
देहैर्वियोगः सत्त्वानां तस्मिन्वै कृत्स्नशः स्मृतः ।<br>
ततो धग्धेषु भूतेषु सर्वेष्वादित्यरशिमभिः ॥ ३,१.१९३ ॥<br>
देवर्षिमनुवर्येषु तस्मिन्नंबुप्लवे तदा ।<br>
गन्धर्वादीनि सत्त्वानि पिशायान्तानि सर्वशः ॥ ३,१.१९४ ॥<br>
कल्पादावप्रतप्तानि जनमेवाश्रयन्ति वै ।<br>
तिर्यग्योनीनि नरके यानि यानि गतान्यपि ॥ ३,१.१९५ ॥<br>
तदा तान्यापि दग्धानि धूतपापानि सर्वशः ।<br>
जले तान्युपपद्यन्ते यावत्संप्लवते जगत् ॥ ३,१.१९६ ॥<br>
व्युष्टायां च रचन्यां तु ब्रह्मणोऽव्यक्तयोनितः ।<br>
जायन्ते हि पुनस्तानि सर्वभूतानि कृतस्नशः ॥ ३,१.१९७ ॥<br>
ऋषयो मनवो देवाः प्रजाः सर्वाश्चतुर्विधाः ।<br>
तेषामपि च सिद्धानां निधनोत्पत्तिरुच्यते ॥ ३,१.१९८ ॥<br>
यथासूर्यस्य लोकेऽस्मिन्नुदयास्तमने स्मृते ।<br>
तथा जन्मनिरोधश्च भूतानामिह दृश्यते ॥ ३,१.१९९ ॥<br>
आभूतसंप्लवात्तस्माद्भवः संसार उच्यते ।<br>
यथा सर्वाणि भूतानां जायन्ते वर्षणेष्विह ॥ ३,१.२०० ॥<br>
स्थावरादीनि नियमात्कल्पे कल्पे तथा प्रजाः ।<br>
यथार्त्तावृतुलिङ्गानि नानारूपाणि पर्यये ॥ ३,१.२०१ ॥<br>
दृश्यन्ते तानि तान्येव तथा ब्रह्मद्युरात्रिषु ।<br>
प्रत्याहारे विसर्गे च गतिमन्ति ध्रुवाणि च ॥ ३,१.२०२ ॥<br>
निष्क्रमन्ते विशन्ते च प्रजाः काले प्रजापतिम् ।<br>
ब्रह्माणं सर्वभूतानि महायोगं महेश्वरम् ॥ ३,१.२०३ ॥<br>
स स्रष्टा सर्वभूतानां कल्पादिषु पुनः पुनः ।<br>
व्यक्तोऽव्यक्तो महादेवस्तस्य सर्वमिदं जगत् ॥ ३,१.२०४ ॥<br>
येनैव सृष्टाः प्रथमं प्रयाता आपो हि मार्गेण महीतलेऽस्मिन् ।<br>
पूर्वं प्रयातेन यथात्वथापस्तेनैव तेनैव तु स्वर्व्रजन्ति ॥ ३,१.२०५ ॥<br>
यथा शूभेन त्वशुभेन चैव तत्रैव तत्रैव विवर्त्तमानाः ।<br>
मर्त्यास्तु देहान्तरभावितत्वाद्रवेर्वशादूर्ध्वमधश्चरन्ति ॥ ३,१.२०६ ॥<br>
ये चापि देवा मनवः प्रजेशा अन्येऽपि ये स्वर्गगताश्च सिद्धाः ।<br>
तद्भाविताः ख्यातिवशाश्च धर्म्याः पुनर्विसर्गेण भवन्ति सत्त्वाः ॥ ३,१.२०७ ॥<br>
अत ऊर्ध्वं प्रवक्ष्यामि कालमाभूतसंप्लवम् ।<br>
मन्वन्तराणि यानि स्युर्व्याख्यातानि मया द्विजाः ॥ ३,१.२०८ ॥<br>
सह प्रजानिसर्गेण सह देवैश्चतुर्द्दश ।<br>
सा युगाख्या सहस्रं तु सर्वाण्येवान्तराणि वै ॥ ३,१.२०९ ॥<br>
अस्याः सहस्रे द्व पूर्ण विशेषः कल्प उच्यते ।<br>
एतद्ब्राह्ममहर्ज्ञेयं तस्य सख्यां निबोधत ॥ ३,१.२१० ॥<br>
निमेषतुल्यमात्रा हि कृता लब्दक्षणेन तु ।<br>
मानुषाक्षिनिमेषास्तु काष्ठा पञ्चदश स्मृताः ॥ ३,१.२११ ॥<br>
नव क्षणस्तु पञ्जैव विंशत्काष्ठा तु ते त्रयः ।<br>
प्रस्था सप्तो दकाश्चैव साधिकाक्तु लवः स्मृतः ॥ ३,१.२१२ ॥<br>
लवास्त्रिंशत्कला ज्ञेया मुहूर्त्तस्त्रिंशतः कलाः ।<br>
मुहूर्त्तास्तु पुनस्त्रिंशदहोरात्रमिति स्थितिः ॥ ३,१.२१३ ॥<br>
अहोरात्रं कलानां तु अधिकानि शतानि षट् ।<br>
ताश्चैव संख्याया ज्ञेयाश्चन्द्रादित्यगतिर्यथा ॥ ३,१.२१४ ॥<br>
निमेषा दशपञ्चैवं काष्ठा स्तास्त्रिंशतः कला ।<br>
त्रिंशत्कला मुहूर्त्तं तु दशभागं कला स्मृतम् ॥ ३,१.२१५ ॥<br>
चत्वारिंशत्कलाः पञ्च मुहूर्त्त इति संज्ञितः ।<br>
मुहूर्त्ताश्च लवाश्चापि प्रमाणज्ञैः प्रकल्पिताः ॥ ३,१.२१६ ॥<br>
तथानेनांभसश्चापिं पलान्यथ त्रयोदश ।<br>
मागधेनैव मानेन जलप्रस्थो विधीयते ॥ ३,१.२१७ ॥<br>
एते वाराप्लुतप्रस्थाश्चत्वारो नालिकोच्चयः ।<br>
हेममाषैः कृतच्छिद्रश्चतुर्भिश्चतुरङ्गुलैः ॥ ३,१.२१८ ॥<br>
समाहनि च रात्रौ च मुहूर्त्ता वै द्विनालिकाः ।<br>
रवेर्गतिविशेषेण सर्वेष्वेतेषु नित्यशः ॥ ३,१.२१९ ॥<br>
अधिकं षट्शतं यच्च कलानां प्रविधीयते ।<br>
तदहर्मानुषं ज्ञेयं नाक्षत्रं तु दशाधिकम् ॥ ३,१.२२० ॥<br>
सावनेन तु मानेन अब्दोऽयं मानुषः स्मृतः ।<br>
एतद्दिव्यमहोरात्रमिति शास्त्रविनिश्चयः ॥ ३,१.२२१ ॥<br>
अह्लानेन तु या संख्या मासर्त्वयनवार्षिकी ।<br>
तदा बद्धमिदं ज्ञानं संज्ञया ह्युपलक्षितम् ॥ ३,१.२२२ ॥<br>
कलानां तु परिमाणं कला इत्यभिधीयते ।<br>
यदहो ब्रह्मणः प्रोक्तं दिव्या कोटी तु सा स्मृता ॥ ३,१.२२३ ॥<br>
शतानां च सहस्राणि दशद्विगुणितानि च ।<br>
नवतिं च सहस्राणि तथैवान्यानि यानि तु ॥ ३,१.२२४ ॥<br>
एतच्छ्रुत्वा तु ऋषयो विस्मयं परमाद्भुतम् ।<br>
संख्यासंभजनं ज्ञानमपृच्छन्सुतरां तदा ॥ ३,१.२२५ ॥<br>
ऋषय ऊचुः<br>
संप्रकालन मानं तु मानुषेणैव सम्मतम् ।<br>
मानेन श्रोतुमिच्छामः संक्षेपार्थपादाक्षरम् ॥ ३,१.२२६ ॥<br>
तेषां श्रुत्वा स देवस्तु वायुर्लोकहिते रतः ।<br>
संक्षेपाद्दिव्यचक्षुष्ट्वा त्प्रोवाच वचनं प्रभुः ॥ ३,१.२२७ ॥<br>
एते रात्र्यहनी पूर्वं कीर्तिते त्विह लौकिके ।<br>
तासां संख्याथ वर्षाग्रं ब्राह्मे वक्ष्याम्यहःक्षये ॥ ३,१.२२८ ॥<br>
कोडीशतानि चत्वारि वर्षाणि मानुषाणि तु ।<br>
द्वात्रिंशच्च तथा कोट्यः संख्याताः संख्यया द्विजैः ॥ ३,१.२२९ ॥<br>
तथा शतसहस्राणि एकोननवतिः पुनः ।<br>
अशीतिश्च सहस्राणि एष कालः प्लवस्य तु ॥ ३,१.२३० ॥<br>
मानुषाख्येन संख्यातः कालो ह्याभूतसं प्लवः ।<br>
सप्तसूर्यप्रदग्धेषु तदा लोकेषु तेषु वै ।<br>
महाभूतषु लीयन्त प्रजाः सर्वाश्चतुर्विधाः ॥ ३,१.२३१ ॥<br>
सलिलेनाप्लुते लोके नष्टे स्थावरजङ्गमे ॥ ३,१.२३२ ॥<br>
विनिवृत्ते च संहारे उपशान्ते प्रजापतौ ।<br>
निरालोके प्रदग्धे तु नैशेन तमसा वृते ॥ ३,१.२३३ ॥<br>
ईश्वराधिष्ठिते त्वस्मिं स्तदा ह्येकार्मवे किल ।<br>
तावदेकार्मवे ज्ञेयं यावदासीदहः प्रभोः ॥ ३,१.२३४ ॥<br>
रात्रिस्तु सलिलावस्था निवृत्तौ वाप्यहः स्मृतम् ।<br>
अहोरात्रस्तथैवास्य क्रमेण परिवर्तते ॥ ३,१.२३५ ॥<br>
आभूतसंप्लवो ह्येष अहोरात्रः स्मृतः प्रभोः ।<br>
त्रैलोक्ये यानि सत्त्वानि गतिमन्तिध्रुवाणि च ॥ ३,१.२३६ ॥<br>
आभूतेभ्यः प्रलीयन्ते तस्मादाभूतसंप्लवः ।<br>
अतीता वर्तमानाश्च तथैवानागताः प्रजाः ॥ ३,१.२३७ ॥<br>
दिव्यसंख्या प्रसंख्याता अपरार्धगुणीकृताः ।<br>
परार्द्धं द्विगुणं चापि परमायुः प्रकीर्त्ततम् ॥ ३,१.२३८ ॥<br>
एतावान्स्थितिकालस्तु ह्यजस्येह प्रजापतेः ।<br>
स्थित्यन्तं प्रतिसर्गश्च ब्रह्मणः परमेष्ठिनः ॥ ३,१.२३९ ॥<br>
यथा वायुप्रवेगेन दीपार्चिरुपशम्यति ।<br>
तथैव प्रतिसर्गेण ब्रह्मा समुपशाम्यति ॥ ३,१.२४० ॥<br>
तथा स्वप्रतिसंसृष्टे महदादौ महेश्वरे ।<br>
महत्प्रलीयते व्यक्ते गुणसाम्यं ततो भवेत् ॥ ३,१.२४१ ॥<br>
इत्येष वः समाख्यातो मया ह्याभूतसंप्लवः ।<br>
ब्रह्मनैमित्तिको ह्येष संप्रक्षालनसंयमः ।<br>
समासेन समाख्यातो भूयः किं वर्मयामि वः ॥ ३,१.२४२ ॥<br>
य इदं धारयेन्नित्यं शृणुयाद्वाप्यभीक्ष्णशः ।<br>
कीर्त्तयेद्वर्णयेद्वापि महतीं सिद्धिमाप्नुयात् ॥ ३,१.२४३ ॥<br>
इति श्रीब्रह्माण्डे महापुराणे वायुप्रोक्ते उत्तरभागे चतुर्थ उपसंहारपादे आभूतसंप्लवाख्यवर्णनं नाम प्रथमोऽध्यायः<br>
</span>
