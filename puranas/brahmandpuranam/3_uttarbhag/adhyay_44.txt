<span style="font-size: 14pt; line-height: 200%"><br>
हयग्रीव उवाच<br>
प्रविश्य तु जपस्थानमानीय निजमासनम् ।<br>
अभ्युक्ष्य विधिवन्मन्त्रैर्गुरूक्तक्रमयोगतः ॥ ३,४४.१ ॥<br>
स्वात्मानं देवतामूर्तिं ध्यायंस्तत्राविशेषतः ।<br>
प्राङ्मुखो दृढमाबध्य पद्मासनमनन्यधीः ॥ ३,४४.२ ॥<br>
त्रिखण्डामनुबध्नीयाद्गुर्वादीनभिवन्द्य च ।<br>
द्विरुक्तबालबीजानि मध्याद्यङ्गुलिषु क्रमात् ॥ ३,४४.३ ॥<br>
तलयोरपि विन्यस्य करशुद्धिपुरःसरम् ।<br>
अग्निप्राकारपर्यन्तं कुर्यात्स्वास्त्रेण मन्त्रवित् ॥ ३,४४.४ ॥<br>
प्रतिलोमेन पादाद्यमनुलोमेन कादिकम् ।<br>
व्याप कन्यासमारोप्य व्यापयन्वाग्भवादिभिः ॥ ३,४४.५ ॥<br>
व्यक्तैः कारमसूक्ष्मस्थूलशरीराणि कल्पयेत् ।<br>
नाभौ हृदि भ्रुवोर्मध्ये बालाबीजान्यथ न्यसेत् ॥ ३,४४.६ ॥<br>
मातृकां मूलपुटितां न्यसेन्नाभ्यादिषु क्रमात् ।<br>
बालाबीजानि तान्येव द्विरावृत्त्याथ विन्यसेत् ॥ ३,४४.७ ॥<br>
मध्यादिकरशाखासु तलयोरपि नान्यथा ।<br>
नाभ्यादावथ विन्यस्य न्यसेदथ पदद्वये ॥ ३,४४.८ ॥<br>
जानूरुस्फिग्गुह्यमूलनाभि हृन्मूर्धसु क्रमात् ।<br>
नवासनानि ब्रह्माणं विष्णुं रुद्रं तथेश्वरम् ॥ ३,४४.९ ॥<br>
सदाशिवं च पूषाणं तूलिकां च प्रकाशकम् ।<br>
विद्यासनं च विन्यस्य हृदये दर्शयेत्ततः ॥ ३,४४.१० ॥<br>
पद्मत्रिखण्डयोन्याख्यां मुद्रामोष्ठपुटेन च ।<br>
वायुमापूर्य हुं हुं हुं त्विति प्राबीध्य कुण्डलीम् ॥ ३,४४.११ ॥<br>
मन्त्रशक्त्या समुन्नीय द्वादशान्ते शिवैकताम् ।<br>
भावयित्वा पुनस्तं च स्वस्थाने विनिवेश्य च ॥ ३,४४.१२ ॥<br>
वाग्भवादीनि बीजानि मूलहृद्बाहुषु न्यसेत् ।<br>
समस्तमूर्ध्नि दोर्मूलमध्याग्रेषु यथाक्रमम् ॥ ३,४४.१३ ॥<br>
हस्तौ विन्यस्य चाङ्गेषु ह्यङ्गुष्ठादितलावधि ।<br>
हृदयादौ च विन्यस्य कुङ्कुमं न्यासमाचरेत् ॥ ३,४४.१४ ॥<br>
शुद्धा तृतीयबीजेन पुटितां मातृकां पुनः ।<br>
आद्यबीजद्वयं न्यस्य ह्यन्त्यबीजं न्यसेदिति ॥ ३,४४.१५ ॥<br>
पुनर्भूतलविन्यासमाचरेन्नातिविस्तरम् ।<br>
वर्गाष्टकं न्यसेन्मूले नाभौ हृदयकण्ठयोः ॥ ३,४४.१६ ॥<br>
प्रागाधायैषु शषसान्मूलहृन्मूर्द्धसु न्यसेत् ।<br>
कक्षकट्यंसवामांसकटिहृत्सु च विन्यसेत् ॥ ३,४४.१७ ॥<br>
प्रभूताधः षडङ्गानि दादिवर्गैस्तु विन्यसेत् ।<br>
ऋषिस्तु शब्दब्रह्मस्याच्छन्दो भूतलिपिर्मता ॥ ३,४४.१८ ॥<br>
श्रीमूलप्रकृतिस्त्वस्य देवता कथिता मनोः ।<br>
अक्षस्रक्पुस्तके चोर्ध्वे पुष्पसायककार्मुके ॥ ३,४४.१९ ॥<br>
वराभीतिकराब्जैश्च धारयन्तीमनूपमाम् ।<br>
रक्षणाक्षमयीं मानां वहन्ती कण्ठदेशतः ॥ ३,४४.२० ॥<br>
हारकेयूरकटकच्छन्नवीरविभूषणाम् ।<br>
दिव्याङ्गरागसंभिन्नमणिकुण्डलमण्डिताम् ॥ ३,४४.२१ ॥<br>
लिपिकल्पद्रुमस्याधो रूपिपङ्कजवासिनीम् ।<br>
साक्षाल्लिपिमयीं ध्यायेद्भैरवीं भक्तवत्सलाम् ॥ ३,४४.२२ ॥<br>
अनेककोटिदूतीभिः समन्तात्समलङ्कृताम् ।<br>
एवं ध्यात्वा न्यसेद्भूयो भूतलेप्यक्षरान्क्रमात् ॥ ३,४४.२३ ॥<br>
मूलाद्याज्ञावसानेषु वर्गाष्टकमथो न्यसेत् ।<br>
शषसान्मूर्ध्नि संन्यस्य स्वरानेष्वेव विन्यसेत् ॥ ३,४४.२४ ॥<br>
हादिरूर्ध्वादिपञ्चास्येष्वग्रे मूले च मध्यमे ।<br>
अङ्गुलीमूलमणिबन्धयोर्देष्णोश्च पादयोः ॥ ३,४४.२५ ॥<br>
जठरे पार्श्वयोर्दक्षवामयोर्नाभिपृष्ठयोः ।<br>
शषसान्मूलहृन्मूर्धस्वेतान्वा लादिकान्न्य सेत् ॥ ३,४४.२६ ॥<br>
ह्रस्वाः पञ्चाथ सन्ध्यर्णाश्चत्वारो हयरा वलौ ।<br>
अकौ खगेनगश्चादौ क्रमोयं शिष्टवर्गके ॥ ३,४४.२७ ॥<br>
शषसा इति विख्याता द्विचत्वारिंशदक्षराः ।<br>
आद्यः पञ्चाक्षरो वर्गो द्वितीयश्चतुरक्षरः ॥ ३,४४.२८ ॥<br>
पञ्चाक्षरी तु षड्वर्गी त्रिवर्णो नवमो मतः ।<br>
ब्रह्मा विष्णुश्च रुद्रश्च धनेशेन्द्रयमाः क्रमात् ॥ ३,४४.२९ ॥<br>
वरुणश्चैव सोमश्च शक्तित्रयमिमे नव ।<br>
वर्णानामीश्वराः प्रोक्ताः क्रमो भूतलिपेरयम् ॥ ३,४४.३० ॥<br>
एवं सृष्टौ पाठो विपरीतः संहृतावमुन्येव ।<br>
स्थानानि योजनीयौ विसर्गबिन्दू च वर्णान्तौ ॥ ३,४४.३१ ॥<br>
ध्यानपूर्वं ततः प्राज्ञो रत्यादिन्यासमाचरेत् ।<br>
जपाकुसुमसंकाशाः कुङ्कुमारुणविग्रहाः ॥ ३,४४.३२ ॥<br>
कामवामाधिरूढाङ्का ध्येयाः शरधनुर्धराः ।<br>
रतिप्रीतियुतः कामः कामिन्याः कान्तैष्यते ॥ ३,४४.३३ ॥<br>
कान्तिमान्मोहिनीयुक्तकामाङ्गः कलहप्रियाम् ।<br>
अन्वेति कामचारैस्तु विलासिन्या समन्वितः ॥ ३,४४.३४ ॥<br>
कामः कल्पलता युक्तः कामुकः श्यामवर्णया ।<br>
शुचिस्मितान्वितः कामो बन्धको विस्मृतायुतः ॥ ३,४४.३५ ॥<br>
रमणो विस्मिताक्ष्या च रामोऽयं लेलिहानया ।<br>
रमण्या रतिनाथोपि दिग्वस्त्राढ्यो रतिप्रियः ॥ ३,४४.३६ ॥<br>
वामया कुब्जया युक्तो रतिनाथो धरायुतः ।<br>
रमाकान्तो रमोपास्यो रममाणो निशाचरः ॥ ३,४४.३७ ॥<br>
कल्याणो मोहिनीनाथो नन्दकश्चोत्तमान्वितः ।<br>
नन्दी सुरोत्तमाढ्यो नन्दनो नन्दयिता पुनः ॥ ३,४४.३८ ॥<br>
सुलावण्यान्वितः पञ्चबाणो बालनिधीश्वरः ।<br>
कलहप्रियया युक्तस्तथा रतिसखः पुनः ॥ ३,४४.३९ ॥<br>
एकाक्ष्या पुष्पधन्वापि सुमुखेशो महाधनुः ।<br>
नीली जडिल्यो भ्रमणः क्रमशः पालिनीपतिः ॥ ३,४४.४० ॥<br>
भ्रममाणः शिवाकान्तो भ्रमो भ्रान्तश्च मुग्धया ।<br>
भ्रामको रमया प्राप्तो भ्रामितो भृङ्ग इष्यते ॥ ३,४४.४१ ॥<br>
भ्रान्ताचारो लोचनया दीर्घजिह्विकया पुनः ।<br>
भ्रमावहं समन्वेति मोहनस्तु रतिप्रियाम् ॥ ३,४४.४२ ॥<br>
मोहकस्तु पलाशाक्ष्या गृहिण्यां मोह इष्यते ।<br>
विकटेशो मोहधरो वर्धनोयं धरायुतः ॥ ३,४४.४३ ॥<br>
मदनाथोऽनूपमस्तु मन्मथो मलयान्वितः ।<br>
मादकोह्लादिनीयुक्तः समिच्छन्विश्वतोमुखी ॥ ३,४४.४४ ॥<br>
नायको भृङ्गपूर्वस्तु गायको नन्दिनीयुतः ।<br>
गणकोऽनामया ज्ञेयः काल्या नर्तक इष्यते ॥ ३,४४.४५ ॥<br>
क्ष्वेल्लकः कालकर्ण्यढ्यः कन्दर्पो मत्त इष्यते ।<br>
नर्तकः श्यामलाकान्तो विलासी झषयान्वितः ॥ ३,४४.४६ ॥<br>
उन्मत्तामुपसंगम्य मोदते कामवर्धनः ।<br>
ध्यानपूर्वं ततः श्रीकण्ठादिविन्यासमाचरेत् ॥ ३,४४.४७ ॥<br>
सिंदूरकाञ्चनसमोभयभागमर्धनारीश्वरं गिरिसुताहरभूपचिह्नम् ।<br>
पाशद्वयाक्षवलयेष्टदहस्तमेव स्मृत्वा न्यसेल्लिपिपदेषु समीहितार्थम् ॥ ३,४४.४८ ॥<br>
श्रीकण्ठानन्तसूक्ष्मौ च त्रिमूर्तिरमरेश्वरः ।<br>
उर्वीशोभारभूतिश्चातिथीशः स्थाणुको हरः ॥ ३,४४.४९ ॥<br>
चण्डीशो भौतिकः सद्योजातश्चानुग्रहेश्वरः ।<br>
अक्रूरश्च महासेनः स्युरेते वरमूर्त्तयः ॥ ३,४४.५० ॥<br>
ततः क्रोधीशचण्डीशौ पञ्चान्तकशिवोत्तमौ ।<br>
तथैकरुद्रकूर्मैकनेत्राः सचतुरातनाः ॥ ३,४४.५१ ॥<br>
अजेशः शर्वसोमेशौ हरो लागलिदारुकौ ।<br>
अर्धनारीश्वरश्चोमाकान्तश्चापाढ्यदण्डिनौ ॥ ३,४४.५२ ॥<br>
अत्रिर्मीनश्च मेषश्च लोहितश्च शिखी तथा ।<br>
खड्गदण्डद्विदण्डौ च सुमहाकालव्या लिनौ ॥ ३,४४.५३ ॥<br>
भुजङ्गेशः पिनाकी च खड्गेशश्च बकस्तथा ।<br>
श्वेतो ह्यभ्रश्च लकुलीशिवः संवर्त्तकस्तथा ॥ ३,४४.५४ ॥<br>
पूर्णोदरी च विरजा तृतीया शाल्म तथा ।<br>
लोलाक्षी वर्तुलाक्षी च दीर्घङ्घोणा तथैव च ॥ ३,४४.५५ ॥<br>
सुदीर्घमुखिगो मुख्यौ नवमी दीर्घजिह्विका ।<br>
कुञ्जरी चौर्ध्वकेशा च द्विमुखी विकृतानना ॥ ३,४४.५६ ॥<br>
सत्यलीलाकलाविद्यामुख्याः स्युः स्वरशक्तयः ।<br>
महाकाली सरस्वत्यौ सर्वसिद्धिसमन्विते ॥ ३,४४.५७ ॥<br>
गौरी त्रैलोक्यविद्या च तथा मन्त्रात्मशक्तिका ।<br>
लंबोदरी भूतमता द्राविणी नागरी तथा ॥ ३,४४.५८ ॥<br>
खेचरी मञ्जरी चैव रूपिणी वीरिणी तथा ।<br>
कोटरा पूतना भद्रा काली योगिन्य एव च ॥ ३,४४.५९ ॥<br>
शङ्खिनीगर्जिनीकालरात्रिकूर्दिन्य एव च ।<br>
कपर्दिनी तथा वज्रा जया च सुमुखेश्वरी ॥ ३,४४.६० ॥<br>
रेवती माधवी चैव वारुणी वायवी तथा ।<br>
रक्षावधारिणी चान्या तथा च सहजाह्वया ॥ ३,४४.६१ ॥<br>
लक्ष्मीश्च व्यापिनीमाये संख्याता वर्णशक्तयः ।<br>
द्विरुक्तवालाया वर्णै रङ्गं कृत्वाथ केवलैः ॥ ३,४४.६२ ॥<br>
षोढा न्यासं प्रकुर्वीत देवतात्मत्वसिद्धये ।<br>
विघ्नेशादींस्तु तत्रादौ विन्यसेद्ध्यानपूर्वकम् ॥ ३,४४.६३ ॥<br>
तरुणारुणसंकाशान्गजवक्त्रांस्त्रिलोचनान् ।<br>
पाशाङ्कुशवराभीतिहस्ताञ्छक्तिसमन्वितान् ॥ ३,४४.६४ ॥<br>
विघ्नेशो विघ्नराजश्च विनायकशिवोत्तमौ ।<br>
विघ्नकृद्विघ्नहन्ता च विघ्नराढ्गणनायकः ॥ ३,४४.६५ ॥<br>
एकदन्तो द्विदन्तश्च गजवक्त्रो निरञ्जनः ।<br>
कपर्दवान्दीर्घमुखः शङ्कुकर्णो वृषध्वजः ॥ ३,४४.६६ ॥<br>
गणनाथो गजेन्द्रास्यः शूर्पकर्णस्त्रिलोचनः ।<br>
लम्बोदरो महानादश्चतुर्मूर्तिः सदाशिवः ॥ ३,४४.६७ ॥<br>
आमोदो दुर्मदश्चैव सुमुखश्च प्रमोदकः ।<br>
एकपादो द्विपादश्च शूरो वीरश्च षण्मुखः ॥ ३,४४.६८ ॥<br>
वरदो नाम देवश्च वक्रतुण्डो द्विदन्तकः ।<br>
सेनानीर्ग्रामणीर्मत्तो मत्तमूषकवाहनः ॥ ३,४४.६९ ॥<br>
जटी मुण्डी तथा खड्गी वरेण्यो वृषकेतनः ।<br>
भङ्यप्रियो गणेशश्च मेघनादो गणेश्वरः ॥ ३,४४.७० ॥<br>
एते गणेशा वर्णानामेकपञ्चाशतः क्रमात् ।<br>
श्रीश्च ह्रीश्चैव पुष्टिश्च शान्तिस्तुष्टिः सरस्वती ॥ ३,४४.७१ ॥<br>
रतिर्मेधा तथा कान्तिः कामिनी मोहिनी तथा ।<br>
तीव्रा च ज्वालिनी नन्दा सुयशाः कामरूपिणी ॥ ३,४४.७२ ॥<br>
उग्रा तेजोवती सत्या विघ्नेशानी स्वरूपिणी ।<br>
कामार्त्ता मदजिह्वा च विकटा घूर्णितानना ॥ ३,४४.७३ ॥<br>
भूतिर्भूमिर्द्विरम्या चामारूपा मकरध्वजा ।<br>
विकर्णभ्रुकुटी लज्जा दीर्घघोणा धनुर्धरी ॥ ३,४४.७४ ॥<br>
तथैव यामिनी रात्रिश्चन्द्रकान्ता शशिप्रभा ।<br>
लोलाक्षी चपला ऋज्वी दुर्भगा सुभगा शिवा ॥ ३,४४.७५ ॥<br>
दुर्गा गुहप्रिया काली कालजिह्वा च शक्तयः ।<br>
ग्रहन्यासं ततः कुर्याद्ध्यानपूर्वं समाहितः ॥ ३,४४.७६ ॥<br>
वरदाभयहस्ताढ्याञ्छक्त्यालिङ्गितविग्रहान् ।<br>
कुङ्कुमक्षीररुधिरकुन्दकाञ्चनकंबुभिः ॥ ३,४४.७७ ॥<br>
अम्भोदधूमतिमिरैः सूर्यादीन्सदृशान्स्मरेत् ।<br>
हृदयाधो रविं न्यस्य शीर्ष्णि सोमं दृशोः कुजम् ॥ ३,४४.७८ ॥<br>
हृदि शुक्रं च हृन्मध्ये बुधं कण्ठे बृहस्पतिम् ।<br>
नाभौ शनैश्चरं वक्त्रे राहुं केतुं पदद्वये ॥ ३,४४.७९ ॥<br>
ज्वलत्कालानलप्रख्या वरदाभयपाणयः ।<br>
तारा न्यसेत्ततो ध्यायन्सर्वाभरणभूषिताः ॥ ३,४४.८० ॥<br>
भाले नयनयोः कर्णद्वये नासापुडद्वये ।<br>
कण्ठे स्कन्धद्वये पश्चात्कूर्पयोर्मणिबन्धयोः ॥ ३,४४.८१ ॥<br>
स्तनयोर्नाभिकट्यूरुजानुजङ्घापदद्वये ।<br>
योगिनीन्यासमादध्या द्विशुद्धो हृदये तथा ॥ ३,४४.८२ ॥<br>
नाभौ स्वाधिष्ठिते मूले भ्रूमध्ये मूर्धनि क्रमात् ।<br>
पद्मेन्दुकर्णिकामध्ये वर्णशक्तीर्दलेष्वथ ॥ ३,४४.८३ ॥<br>
दलाग्रेषु तु पद्मस्य मूर्ध्नि सर्वाश्च विन्यसेत् ।<br>
अमृता नन्दिनीन्द्राणी त्वीशानी चात्युमा तथा ॥ ३,४४.८४ ॥<br>
ऊर्ध्वकेशी ऋद्विदुषी ळकारिका तथैव च ।<br>
एकपादात्मिकैश्वर्यकारिणी चौषधात्मिका ॥ ३,४४.८५ ॥<br>
ततोंबिकाथो रक्षात्मिकेति षोडश शक्तयः ।<br>
कालिका खेचरी गायत्री घण्टाधारिणी तथा ॥ ३,४४.८६ ॥<br>
नादात्मिका च चामुण्डा छत्रिका च जया तथा ।<br>
झङ्कारिणी च संज्ञा च टङ्कहस्ता ततः परम् ॥ ३,४४.८७ ॥<br>
टङ्कारिणी च विज्ञेयाः शक्तयो द्वादश क्रमात् ।<br>
डङ्कारी टङ्कारिणी च णामिनी तामसी तथा ॥ ३,४४.८८ ॥<br>
थङ्कारिणी दया धात्री नादिनी पार्वती तथा ।<br>
फट्कारिणी च विज्ञेयाः शक्तयो द्वयपन्नगाः ॥ ३,४४.८९ ॥<br>
वर्धिनी च तथा भद्रा मज्जा चैव यशस्विनी ।<br>
रमा च लामिनी चेति षडेताः शक्तयः क्रमात् ॥ ३,४४.९० ॥<br>
नारदा श्रीस्तथा षण्ढाशश्वत्यपि च शक्तयः ।<br>
चतस्रोऽपि तथैव द्वे हाकिनी च क्षमा तथा ॥ ३,४४.९१ ॥<br>
ततः पादे च लिङ्गे च कुक्षौ हृद्दोःशिरस्मु च ।<br>
दक्षा दिवामपादान्तं राशीन्मेषादिकान्न्यसेत् ॥ ३,४४.९२ ॥<br>
ततः पीठानि पञ्चाशदेकं चक्रं मनो न्यसेत् ।<br>
वाराणसी कामरूपं नेपालं पौण्ड्रवर्धनम् ॥ ३,४४.९३ ॥<br>
वरस्थिरं कान्यकुब्जं पूर्णशैलं तथार्बुदम् ।<br>
आम्रातकेश्वरैकाम्रं त्रिस्रोतः कामकोष्ठकम् ॥ ३,४४.९४ ॥<br>
कैलासं भृगुनगरं केदारं चन्द्रपुष्करम् ।<br>
श्रीपीठं चैकवीरां च जालन्ध्रं मालवं तथा ॥ ३,४४.९५ ॥<br>
कुलान्नं देविकोटं च गोकर्णं मारुतेश्वरम् ।<br>
अट्टहासं च विरजं राजवेश्म महापथम् ॥ ३,४४.९६ ॥<br>
कोलापुरकैलापुरकालेश्वरजयन्तिकाः ।<br>
उज्ज्यिन्यपि चित्रा च क्षीरकं हस्तिनापुरम् ॥ ३,४४.९७ ॥<br>
उडीरां च प्रयागं च षष्टिमायापुरं तथा ।<br>
गौरीशं सलयं चैव श्रीशैलं मरुमेव च ॥ ३,४४.९८ ॥<br>
पुनर्गिरिवरं पश्चान्महेन्द्रं वामनं गिरिम् ।<br>
स्याद्धिरण्यपुरं पश्चान्महालक्ष्मीपुरं तथा ॥ ३,४४.९९ ॥<br>
पुरोद्यानं तथा छायाक्षेत्रमाहुर्मनीषिणः ।<br>
लिपिक्रमसमायुक्तांल्लिपिस्थानेषु विन्यसेत् ॥ ३,४४.१०० ॥<br>
अन्यान्यथीक्तस्थानेषु संयुक्तांल्लिपिसङ्कमात् ।<br>
षोढा न्यासो मयाख्यातः साक्षादीश्वरभाषितः ॥ ३,४४.१०१ ॥<br>
एवं विन्यस्तदेहस्तु देवताविग्रहो भवेत् ।<br>
ततः षोढा पुरः कृत्वा श्रीचक्रन्यासमाचरेत् ॥ ३,४४.१०२ ॥<br>
अंशाद्यानन्द्यमूर्त्यन्तं मन्त्रैस्तु व्यापकं चरेत् ।<br>
चक्रेश्वरीं चक्रसमर्पणमन्त्रान्हृदि न्यसेत् ॥ ३,४४.१०३ ॥<br>
अन्यान्यथोक्तस्थानेषु गणपत्यादिकान्न्यसेत् ।<br>
दक्षिणोरुसमं वामं सर्वांश्च क्रमशो न्यसेत् ॥ ३,४४.१०४ ॥<br>
गणेशं क्षेत्रपालं च योगिनीं बटुकं तथा ।<br>
आदाविन्द्रादयो न्यस्याः पदाङ्गुष्ठद्वयाग्रके ॥ ३,४४.१०५ ॥<br>
जानुपार्श्वंसमूर्धास्यपार्श्वजानुषु मूर्धनि ।<br>
मूलाधारेऽणिमादीनां सिद्धीनां दशकं ततः ॥ ३,४४.१०६ ॥<br>
न्यस्तव्यमंसदोः पृष्ठवक्षस्सु प्रपदोः स्फिजि ।<br>
दोर्देशपृष्ठयोर्मूर्धपादद्वितययोः क्रमात् ॥ ३,४४.१०७ ॥<br>
अणिमा चैव लघिमा तृतीया महिमा तथा ।<br>
ईशित्वं च वशित्वं च प्राकाम्यं प्राप्तिरेव च ।<br>
इच्छासिद्धी रससिद्धिर्मोक्षसिद्धिरिति स्मृताः ॥ ३,४४.१०८ ॥<br>
ततो विप्र न्यसेद्धीमान्मातृणामष्टकं क्रमात् ।<br>
पादाङ्गुष्ठयुगे दक्षपार्श्वे मूर्द्धनि वामतः ॥ ३,४४.१०९ ॥<br>
वामजनौ दक्षजानौ दक्षवामांसयोस्तथा ॥ ३,४४.११० ॥<br>
ब्राह्मी माहेश्वरी चैव कौमारी वैष्णवी तथा ।<br>
वाराही च तथेन्द्राणी चामुण्डा चैव सप्तमी ॥ ३,४४.११ ॥<br>
महालक्ष्मीश्च विज्ञेया मातरो वै क्रमाद्बुधैः ।<br>
मुद्रादेवीर्न्यसेदष्टावेष्वेव द्वे च ते पुनः ॥ ३,४४.१२ ॥<br>
मूर्द्धार्न्ध्योरपि मुद्रास्तु सर्वसंक्षोभिणी तथा ।<br>
सर्वविद्राविणी पश्चात्सर्वार्थाकर्षणी तथा ॥ ३,४४.१३ ॥<br>
सर्वाद्या वशकरिणी सर्वाद्या प्रियकारिणी ।<br>
महाङ्कुशी च सर्वाद्या सर्वाद्या खेचरी तथा ॥ ३,४४.१४ ॥<br>
त्रिखण्डा सर्वबीजा च मूद्रा सर्वप्रपीरिका ।<br>
योनिमुद्रेति विज्ञेयास्तत्र चक्रेश्वरीं न्यसेत् ॥ ३,४४.१५ ॥<br>
त्रैलोक्य मोहनं चक्रं समर्प्य व्याप्य वर्ष्मणि ।<br>
ततः कलानां नित्यानां क्रमात्षोडशकं न्यसेत् ॥ ३,४४.१६ ॥<br>
कामाकर्षणरूपा च शब्दाकर्षणरूपिणी ।<br>
अहङ्काराकर्षिणी च शब्दाकर्षणरूपिणी ॥ ३,४४.१७ ॥<br>
स्पर्शाकर्षणरूपा च रूपाकर्षणरूपिणी ।<br>
रसाकर्षणरूपा च गन्धाकर्षणरूपिणी ॥ ३,४४.१८ ॥<br>
चित्ताकर्षणरूपा च धैर्याकर्षणरूपिणी ।<br>
स्मृत्याकर्षणरूपा च हृदाकर्षणरूपिणी ॥ ३,४४.१९ ॥<br>
श्रद्धाकर्षणरूपा च ह्यात्माकर्षणरूपिणी ।<br>
अमृताकर्षिणी प्रोक्ता शरीराकर्षणी तथा ॥ ३,४४.१२० ॥<br>
स्थानानि दक्षिणं श्रोत्रं पृष्ठमंसश्च कूर्परः ।<br>
दक्षहस्त तलस्याथ पृष्ठं तत्स्फिक्च जानुनी ॥ ३,४४.२१ ॥<br>
तज्जङ्घाप्रपदे वामप्रपदादिविलोमतः ।<br>
चक्रेशीं न्यस्य चक्रं च समर्च्य व्याप्य वर्ष्मणि ॥ ३,४४.२२ ॥<br>
न्यसेदनङ्गकुसुमदेव्यादीनामथाष्टकम् ।<br>
शङ्खजत्रूरुजङ्घासु वामे तु प्रतिलोमतः ॥ ३,४४.२३ ॥<br>
अनङ्गकुसुमा पश्चाद्द्वितीयानङ्ग मेखला ।<br>
अनङ्गमदना पश्चादनङ्गमदनातुरा ॥ ३,४४.२४ ॥<br>
अनङ्गरेखा तत्पश्चाद्वेगाख्यानङ्गपूर्विका ।<br>
ततोऽनङ्गाङ्कुशा पश्चादनङ्गाधारमालिनी ॥ ३,४४.२५ ॥<br>
चक्रेशीं न्यस्य चक्रं च समर्प्य व्याप्य वर्ष्मणि ।<br>
शक्तिदेवीर्न्यसेत्सर्वसंक्षोभिण्यादिका अथ ॥ ३,४४.२६ ॥<br>
ललाटगण्डयोरं से पादमूले च जानुनि ।<br>
उपर्यधश्च जङ्घायां तथा वामे विलोमतः ॥ ३,४४.२७ ॥<br>
सर्वसंक्षोभिणी शक्तिः सर्वविद्राविणी तथा ।<br>
सर्वाद्याकर्षणी शक्तिः सर्वप्रह्लादिनी तथा ॥ ३,४४.२८ ॥<br>
सर्वसंमोहिनी शक्तिः सर्वाद्या स्तंभिनी तथा ।<br>
सर्वाद्या जृंभिणी शक्तिः सर्वाद्या वशकारिणी ॥ ३,४४.२९ ॥<br>
सर्वाद्या रञ्जिनी शक्तिः सर्वाद्योन्मादिनी तथा ।<br>
सर्वार्थसाधिनी शक्तिस्सर्वाशापूरिणी तथा ॥ ३,४४.१३० ॥<br>
सर्वमन्त्रमयी शक्तिः सर्वद्वन्द्वक्षयङ्करा ।<br>
चक्रेशीं न्यस्य चक्रं च समर्प्य व्याप्य वर्ष्मणि ॥ ३,४४.३१ ॥<br>
सर्वसिद्धिप्रदादीनां दशकं चाथ विन्यसेत् ।<br>
दक्षनासापुटे दन्तमूले दक्षस्तने तथा ॥ ३,४४.३२ ॥<br>
कूर्परे मणिबन्धे च न्यस्येद्वामे विलोमतः ।<br>
सर्वसिद्धिप्रदा नित्यं सर्वसंपत्प्रदा तथा ॥ ३,४४.३३ ॥<br>
सर्वप्रियङ्करा देवी सर्वमङ्गलकारिणी ।<br>
सर्वाघमोचिनी शक्तिः सर्वदुःखविमोचिनी ॥ ३,४४.३४ ॥<br>
सर्व मृत्युप्रशमिनी सर्वविघ्नविनाशिनी ।<br>
सर्वाङ्गसुन्दरी चैव सर्वसौभाग्यदायिनी ॥ ३,४४.३५ ॥<br>
चक्रेशीं न्यस्य चक्रं च समर्प्य व्याप्य वर्ष्मणि ।<br>
सर्वज्ञाद्यान्न्यसेद्वक्षस्यपि दन्तस्थलेष्वथ ॥ ३,४४.३६ ॥<br>
सर्वज्ञा सर्वशक्तिश्च सर्वज्ञानप्रदा तथा ।<br>
सर्वज्ञानमयी देवी सर्वव्याधिविनाशिनी ॥ ३,४४.३७ ॥<br>
सर्वाधारस्वरूपा च सर्वपापहरा तथा ।<br>
सर्वानन्दमयी देवी सर्वरक्षास्वरूपिणी ।<br>
विज्ञेया दशमी चैव सर्वेप्सितफलप्रदा ॥ ३,४४.३८ ॥<br>
चक्रेशीं न्यस्य चक्रं च समर्प्य व्याप्य वर्ष्मणि ।<br>
प्राग्वामाद्याश्च विन्यस्य पक्षिण्याद्यास्ततः सुधीः ॥ ३,४४.३९ ॥<br>
दक्षे तु चिबुके कण्ठे स्तने नाभौ च पार्श्वयोः ।<br>
वामा विनोदिनी विद्या वशिता कामिकी मता ॥ ३,४४.१४० ॥<br>
कामेश्वरी परा ज्ञेया मोहिनी विमला तथा ।<br>
अरुणा जयिनी पश्चात्तथा सर्वेश्वरी मता ।<br>
कौलिनीति समुक्तानि तासां नामानि सूरिभिः ॥ ३,४४.४१ ॥<br>
चक्रेश्वरीं न्यसेच्चक्रं समर्प्य व्याप्य वर्ष्मणि ।<br>
हृदि त्रिकोणं संभाव्य दिक्षु प्रागादितः क्रमात् ॥ ३,४४.४२ ॥<br>
तद्बहिर्विन्न्यसेद्धीमानायुधानां चतुष्टयम् ।<br>
न्यसेदग्न्यादिकोणेषु मध्ये पीठचतुष्टयम् ॥ ३,४४.४३ ॥<br>
मध्यवृत्तंन्यसित्वा च नित्याषोडशकं न्यसेत् ।<br>
कामेश्वरी तथा नित्या नित्या च भगमालिनी ॥ ३,४४.४४ ॥<br>
नित्यक्लिन्ना तथा नित्या नित्या भेरुण्डिनी मता ।<br>
वह्निवासिनिका नित्या महावज्रेश्वरी तथा ॥ ३,४४.४५ ॥<br>
नित्या च दूती नित्या च त्वरिता तु ततः परम् ।<br>
कुलसुन्दरिका नित्या कुल्या नित्या ततः परम् ॥ ३,४४.४६ ॥<br>
नित्या नीलपताका च नित्या तु विजया परा ।<br>
ततस्तु मङ्गला चैव नित्यपूर्वा प्रचक्ष्यते ॥ ३,४४.४७ ॥<br>
प्रभामालिनिका नित्या चित्रा नित्या तथैव च ।<br>
एतास्त्रिकोणान्तरेण पादतो हृदि विन्यसेत् ॥ ३,४४.४८ ॥<br>
नित्या प्रमोदिनी चैव नित्या त्रिपुरसुन्दरी ।<br>
तन्मध्ये विन्यसेद्देवीमखण्डजगदात्मिकाम् ॥ ३,४४.४९ ॥<br>
चक्रेश्वरीं हृदि न्यस्य कृत्वा चक्रं समुद्धृतम् ।<br>
प्रदर्श्य मुद्रां योन्याख्यां सर्वानन्दमनुं जपेत् ॥ ३,४४.१५० ॥<br>
इत्यात्मनस्तु चक्रस्य चक्रदेवी भविष्यति ॥ ३,४४.१५१ ॥<br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने चतुश्चत्वारिंशोऽध्यायः<br>
समाप्तं ललितोपाख्यानम् ।<br>
श्रीमत्प्रतापगढपत्तनमध्यवर्त्तिश्रीरामपूर्वकगढाभिधवासिनेदम् ।<br>
संशोधितं निखिलमान्यपुराणकं यद्ब्रह्माण्डसंज्ञमिह तद्विदुषां मुदेऽस्तु<br>
रघुनाथेनेदं यत्क्वचिदस्ती हाप्यसंशुद्धम् ।<br>
संशोधितमपि दयया तत्क्षन्तव्यं ह्यशेषेण<br>
ओं नमो भगवते वासुदेवाय ।<br>
रामाय नमः<br>
समाप्तमिदं ब्रह्माण्डमहापुराणम् ।<br>
<br>
</span>
