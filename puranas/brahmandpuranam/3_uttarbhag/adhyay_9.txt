इन्द्र उवाच<br>
भगवन्सर्व धर्मज्ञ त्रिकालज्ञानवित्तम ।<br>
दुष्कृतं तत्प्रतीकारो भवता सम्यगीरितः ॥ ३,९.१ ॥<br><br>
केन कर्मविपाकेन ममापदि यमागता ।<br>
प्रायश्चित्तं च किं तस्य गदस्व वदतां वर ॥ ३,९.२ ॥<br><br>
बृहस्पतिरुवाच<br>
काश्यपस्य ततो जज्ञे दित्यां दनुरिति स्मृतः ।<br>
कन्या रूपवती नाम धात्रे तां प्रददौ पिता ॥ ३,९.३ ॥<br><br>
तस्याः पुत्रस्ततो जातो विश्वरूपो महाद्युतिः ।<br>
नारायणपरो नित्यं वेदवेदाङ्गपारगः ॥ ३,९.४ ॥<br><br>
ततो दैत्येश्वरो वव्रे भृगुपुत्रं पुरोहितम् ।<br>
भवानधिकृतो राज्ये देवानामिव वासवः ॥ ३,९.५ ॥<br><br>
ततः पूर्वे च काले तु सुधर्मायां त्वयि स्थिते ।<br>
त्वया कश्चित्कृतः प्रश्न ऋषीणां सन्निधौ तदा ॥ ३,९.६ ॥<br><br>
संसारस्तीर्थयात्रा वा कोऽधिकोऽस्ति तयोर्गुमः ।<br>
वदन्तु तद्विनिश्चित्य भवन्तो मदनुग्रहात् ॥ ३,९.७ ॥<br><br>
तत्प्रश्नस्योत्तरं वक्तुं ते सर्व उपचक्रिरे ।<br>
तत्पूर्वमेव कथितं मया विधिबलेन वै ॥ ३,९.८ ॥<br><br>
तीर्थ यात्रा समधिका संसारादिति च द्रुतम् ।<br>
तच्छ्रुत्वा ते प्रकुपिताः शेपुर्मामृषयोऽखिलाः ॥ ३,९.९ ॥<br><br>
कर्मभूमिं व्रजेः शीघ्रं दारिर्द्येण मितैः सुतैः ।<br>
एवं प्रकुपितैः शप्तः खिन्नः काञ्चीं समाविशम् ॥ ३,९.१० ॥<br><br>
पुरीं पुरोधसा हीनां वीक्ष्य चिन्ताकुलात्मना ।<br>
भवता सह देवैस्तु पौरोहित्यार्थमादरात् ॥ ३,९.११ ॥<br><br>
प्रार्थितो विश्वरूपस्तु बभूव तपतां वरः ।<br>
स्वस्रीयो दानवानां तु देवानां च पुरोहितः ॥ ३,९.१२ ॥<br><br>
नात्यर्थम करोद्वैरं दैत्येष्वपि महातपाः ।<br>
बभूवतुस्तुल्यबलौ तदा देत्येन्द्रवासवौ ॥ ३,९.१३ ॥<br><br>
ततस्त्वं कुपितो राजन्स्वक्लीयं दानवेशितुः ।<br>
हन्तुमिच्छन्नगाश्चाशु तपसः साधनं वनम् ॥ ३,९.१४ ॥<br><br>
तमासनस्थं मुनिभिस्त्रिशृङ्गमिव पर्वतम् ।<br>
त्रयी मुखरदिग्भागं ब्रह्मानदैकनिष्ठितम् ॥ ३,९.१५ ॥<br><br>
सर्वभूतहितं तं तु मत्वा चेशानुकूलितः ।<br>
शिरांसि यौगपद्येन छिन्नात्यासंस्त्वयैव तु ॥ ३,९.१६ ॥<br><br>
तेन पापेन संयुक्तः पीडितश्च मुहुर्मुहुः ।<br>
ततो मेरुगुहां नीत्वा बहूनब्दान्हि संस्थितः ॥ ३,९.१७ ॥<br><br>
ततस्तस्य वचः श्रुत्वा ज्ञात्वा तु मुनिवाक्यतः ।<br>
पुत्र शोकेन संतप्तस्त्वां शशाप रुषान्वितः ॥ ३,९.१८ ॥<br><br>
निःश्रीको भवतु क्षिप्रं मम शापेन वासवः ।<br>
अनाथकास्ततो देवा विषण्णा दैत्यपीडिताः ॥ ३,९.१९ ॥<br><br>
त्वया मया च रहिताः सर्वे देवाः पलायिताः ।<br>
गत्वा तु ब्रह्मसदनं नत्वा तद्वृत्तमूचिरे ॥ ३,९.२० ॥<br><br>
ततस्तु चिन्तया मास तदघस्य प्रतिक्रियाम् ।<br>
तस्य प्रतिक्रियां वेत्तुं न शशाकात्मभूस्तदा ॥ ३,९.२१ ॥<br><br>
ततो देवैः परिवृतो नारायणमुपागमत् ॥ ३,९.२२ ॥<br><br>
नत्वा स्तुत्वा चतुर्वक्रस्तद्वृत्तान्तं व्यजिज्ञपत् ।<br>
विचिन्त्य सोऽपि बहुधा कृपया लोकनायकः ॥ ३,९.२३ ॥<br><br>
तदघं तु त्रिधा भित्त्वा त्रिषु स्थानेष्वथार्पयत् ।<br>
स्त्रीषु भूम्यां च वृक्षेषु तेषामपि वरं ददौ ॥ ३,९.२४ ॥<br><br>
तदा भर्त्तृसमायोगं पुत्रावाप्तिमृतुष्वपि ।<br>
छेदे पुनर्भवत्वं तु सर्वेषामपि शाखिनाम् ॥ ३,९.२५ ॥<br><br>
खातपूर्तिं धरण्यश्च प्रददौ मधुसूदनः ।<br>
तेष्वघं प्रबभूवाशु रजोनिर्यासमूषरम् ॥ ३,९.२६ ॥<br><br>
निर्गतो गह्वरात्तस्मात्त्वमिन्द्रो देवनायकः ।<br>
राज्यश्रियं च संप्राप्तः प्रसादात्परमेष्ठिनः ॥ ३,९.२७ ॥<br><br>
तेनैव सांत्वितो धाता जगाद च जनार्दनम् ।<br>
मम शापो वृथा न स्यादस्तु कालान्तरे मुने ॥ ३,९.२८ ॥<br><br>
भगवांस्तद्वचः श्रुत्वा मुनेरमिततेजसः ।<br>
प्रहृष्टो भाविकार्यज्ञस्तूष्णीमेव तदा ययौ ॥ ३,९.२९ ॥<br><br>
एतावन्तमिमं कालं त्रिलोकीं पालयन्भवान् ।<br>
एश्वर्यमदमत्तत्वात्कैलासाद्रिमपीडयत ॥ ३,९.३० ॥<br><br>
सर्वज्ञेन शिवेनाथ प्रेषितो भगवान्मुनिः ।<br>
दुर्वासास्त्वन्मदभ्रंशं कर्त्तुकामः शशाप ह ॥ ३,९.३१ ॥<br><br>
एकमेव फलं जातमुभयोः शापयोरपि ।<br>
अधुना पश्यनिः श्रीकन्त्रैलोक्यं समजायत ॥ ३,९.३२ ॥<br><br>
न यज्ञाः संप्रवर्त्तन्ते न दानानि च वासव ।<br>
न यमा नापि नियमा न तपासि च कुत्रचित् ॥ ३,९.३३ ॥<br><br>
विप्राः सर्वेऽपि निःश्रीका लोभोपहतचेतसः ।<br>
निःस्त्त्वा धैर्यहीनाश्च नास्तिकाः प्रायशोऽभवन् ॥ ३,९.३४ ॥<br><br>
निरौषधिरसा भूमिर्निवीर्य जायतेतराम् ।<br>
भास्करो धूसराकारश्चन्द्रमाः कान्तिवर्जितः ॥ ३,९.३५ ॥<br><br>
निस्तेजस्को हविर्भोक्ता मनुद्धूलिकृताकृतिः ।<br>
न प्रसन्ना दिशां भागा नभो नैव च निर्मलम् ॥ ३,९.३६ ॥<br><br>
दुर्बला देवताः सर्वा विभान्त्यन्यादृशा इव ।<br>
विनष्टप्रयमेवास्ति त्रैलोक्यं सचराचरम् ॥ ३,९.३७ ॥<br><br>
हयग्रीव उवाच<br>
इत्थं कथयतोरेव बृहस्पतिपहेन्द्रयोः ।<br>
मलकाद्या महादैत्याः स्वर्गलोकं बबाधिरे ॥ ३,९.३८ ॥<br><br>
नन्दनोद्यान मखिलं चिच्छिदुर्बलगर्विताः ।<br>
उद्यानपालकान्सर्वानायुधैः समताडयन् ॥ ३,९.३९ ॥<br><br>
प्राकारमवभिद्यैव प्रविश्य नगरान्तरम् ।<br>
मन्दिरस्थान्सुरान्सर्वानत्यन्तं पर्यपीडयन् ॥ ३,९.४० ॥<br><br>
आजहुरप्सरोरत्नान्यशेषाणि विशेषतः ।<br>
ततो देवाः समस्ताश्च चक्रुर्भृशमबाधिताः ॥ ३,९.४१ ॥<br><br>
तादृशं घोषमाकर्म्य वासवः प्रोज्झितासनः ।<br>
सर्वैरनुगतो देवैः पलायनपरोऽभवत् ॥ ३,९.४२ ॥<br><br>
ब्राह्मं धाम समभ्येत्य विषण्मवदनो वृषा ।<br>
यथावत्कथयामास निखिलं दैत्यचेष्टितम् ॥ ३,९.४३ ॥<br><br>
विधातापि तदाकर्ण्य सर्वदेवसमन्वितम् ।<br>
हतश्रीकं हरिहयमालोक्येदमुवाच ह ॥ ३,९.४४ ॥<br><br>
इन्द्रत्वमखिलैर्द्देवैर्मुकुन्दं शरणं व्रज ।<br>
दैत्यारातिर्जगत्कर्ता स ते श्रेयो विधास्यति ॥ ३,९.४५ ॥<br><br>
इत्युक्त्वा तेन सहितः स्वयं ब्रह्मा पितामहः ।<br>
समस्तदेवसहितः क्षीरोदधिमुपाययौ ॥ ३,९.४६ ॥<br><br>
अथ ब्रह्मादयो देवा भगवन्तं जनार्दनम् ।<br>
तुष्टुवुर्वाग्वरिष्ठाभिः सर्वलोकमहेश्वरम् ॥ ३,९.४७ ॥<br><br>
अथ प्रसन्नो भगवान्वासुदेवः सनातनः ।<br>
जगाद स कलान्देवाञ्जगद्रक्षणलंपटः ॥ ३,९.४८ ॥<br><br>
श्रीभगवानुवाच<br>
भवतां सुविधास्यामि तेजसैवोपबृंहमम् ।<br>
यदुच्यते मयेदानीं युष्माभिस्त द्विधीयताम् ॥ ३,९.४९ ॥<br><br>
ओषधिप्रवराः सर्वाः क्षिपत क्षीरसागरे ।<br>
असुरैरपि संधाय सममेव च तैरिह ॥ ३,९.५० ॥<br><br>
मन्थानं मन्दरं कृत्वा कृत्वा योक्त्रं च वासुकिम् ।<br>
मयि स्थिते सहाये तु मथ्यताममृतं सुराः ॥ ३,९.५१ ॥<br><br>
समस्तदानवाश्चापि वक्तव्याः सांत्वपूर्वकम् ।<br>
सामान्यमेव युष्माकमस्माकं च फलं त्विति ॥ ३,९.५२ ॥<br><br>
मथ्यमाने तु दुग्धाब्धौ या समुत्पद्यते सुधा ।<br>
तत्पानाद्बलिनो यूयममर्त्याश्च भविष्यथ ॥ ३,९.५३ ॥<br><br>
यथा दैत्याश्च पीयूषं नैतत्प्राप्स्यन्ति किञ्चन ।<br>
केवलं क्लेशवन्तश्च करिष्यामि तथा ह्यहम् ॥ ३,९.५४ ॥<br><br>
इति श्रीवासुदेवेन कथिता निखिलाः सुराः ।<br>
संधानं त्वतुलैर्दैत्यैः कृतवन्तस्तदा सुराः ।<br>
नानाविधौषधिगणं समानीय सुरासुराः ॥ ३,९.५५ ॥<br><br>
श्रीराब्धिपयसि क्षिप्त्वा चन्द्रमोऽधिकनिर्मलम् ।<br>
मन्थानं मन्दरं कृत्वा कृत्वा योक्त्रं तु वासुकिम् ।<br>
प्रारेभिरे प्रयत्नेन मन्थितुं यादसां पतिम् ॥ ३,९.५६ ॥<br><br>
वासुकेः पुच्छभागे तु सहिताः सर्वदेवताः ।<br>
शिरोभागे तु दैतेया नियुक्तास्तत्र शौरिणा ॥ ३,९.५७ ॥<br><br>
बलवन्तोऽपि ते दैत्यास्तन्मुखोच्छ्वासपावकैः ।<br>
निर्दग्धवपुषः सर्वे निस्तेजस्कास्तदाभवन् ॥ ३,९.५८ ॥<br><br>
पुच्छदेशे तु कर्षन्तो मुहुराप्यायिताः सुराः ।<br>
अनुकूलेन वातेन विष्णुना प्रेरितेन तु ॥ ३,९.५९ ॥<br><br>
आदिकूर्माकृतिः श्रीमान्मध्ये क्षीरपयोनिधेः ।<br>
भ्रमतो मन्दराद्रेस्तु तस्या धिष्टानतामगात् ॥ ३,९.६० ॥<br><br>
मध्ये च सर्वदेवानां रूपेणान्येन माधवः ।<br>
चकर्ष वासुकिं वेगाद्दैत्यमध्ये परेण च ॥ ३,९.६१ ॥<br><br>
ब्रह्मरूपेण तं शैलं विधार्याक्रान्तवारिधिम् ।<br>
अपरेण च देवर्षिर्महता तेजसा मुहुः ॥ ३,९.६२ ॥<br><br>
उपवृंहितवान्देवान्येन ते बलशालिनः ।<br>
तेजसा पुनरन्येन बलात्कारसहेन सः ॥ ३,९.६३ ॥<br><br>
उपबृंहितवान्नागं सर्वशक्तिजनार्दनः ।<br>
मथ्यमाने ततस्तस्मिन्क्षीरब्धौ देवदानवैः ॥ ३,९.६४ ॥<br><br>
आविर्बभूव पुरतः सुरभिः सुरपूजिता ।<br>
मुदं जग्मुस्तदा देवा दैतेयाश्च तपोधन ॥ ३,९.६५ ॥<br><br>
मथ्यमाने पुनस्तस्मिन्क्षीराब्दौ देवदानवैः ।<br>
किमेतदिति सिद्धानां दिवि चिन्तयतां तदा ॥ ३,९.६६ ॥<br><br>
उत्थिता वारुणी देवी मदाल्लोलविलोचना ।<br>
असुराणां पुरस्तात्सा स्मयमाना व्यतिष्ठत ॥ ३,९.६७ ॥<br><br>
जगृहुर्नैव तां दैत्या असुराश्चाभवंस्ततः ।<br>
सुरा न विद्यते येषां तेनैवासुरशब्दिताः ॥ ३,९.६८ ॥<br><br>
अथसा सर्वदेवानामग्रतः समतिष्ठत ।<br>
जगृहुस्तां मुदा देवाः सूचिताः परमेष्ठिना ।<br>
सुराग्रहणतोऽप्येते सुरशब्देन कीर्तिताः ॥ ३,९.६९ ॥<br><br>
मथ्यमाने ततो भूयः पारिजातो महाद्रुमः ।<br>
आविरासीत्सुंगधेन परितो वासयञ्जगत् ॥ ३,९.७० ॥<br><br>
अत्यर्थसुंदराकारा धीराश्चाप्सरसां गणाः ।<br>
आविर्भूताश्च देवर्षे सर्वलोकमनोहराः ॥ ३,९.७१ ॥<br><br>
ततः शीतांशुरुदभूत्तं जग्राह महेश्वरः ।<br>
विषजातं तदुत्पन्नं जगृहुर्नागजातयः ॥ ३,९.७२ ॥<br><br>
कौस्तुभाख्यं ततो रत्नमाददे तज्जनार्दनः ।<br>
ततः स्वपत्रगन्धेन मदयन्ती महौषधीः ।<br>
विजया नाम संजज्ञे भैरवस्तामुपाददे ॥ ३,९.७३ ॥<br><br>
ततो दिव्यांबरधरो देवो धन्वन्तरिः स्वयम् ।<br>
उपस्थितः करे बिभ्रदमृताढ्यं कमण्डलुम् ॥ ३,९.७४ ॥<br><br>
ततः प्रहृष्टमनसो देवा दैत्याश्च सर्वतः ।<br>
मुनयश्चाभवंस्तुष्टास्तदानीं तपसां निधे ॥ ३,९.७५ ॥<br><br>
ततो विकसितांभोजवासिनी वरदायिनी ।<br>
उत्थिता पद्महस्ता श्रीस्तस्मात्क्षीरमहार्मवात् ॥ ३,९.७६ ॥<br><br>
अथ तां मुनयः सर्वे श्रीसुक्तेन श्रियं पराम् ।<br>
तुष्टुवुस्तुष्ट हृदया गन्धर्वाश्च जगुः परम् ॥ ३,९.७७ ॥<br><br>
विश्वाजीप्रमुखाः सर्वे ननृतुश्चाप्सरोगणाः ।<br>
गङ्गाद्याः पुण्यनद्यश्च स्नानार्थमुपतस्थिरे ॥ ३,९.७८ ॥<br><br>
अष्टौ दिग्दन्तिनश्चैव मेध्यपात्रस्थितं जलम् ।<br>
आदाय स्नापयाञ्चक्रुस्तां श्रियं पद्मवासिनीम् ॥ ३,९.७९ ॥<br><br>
तुलसीं च समुत्पन्नां परार्ध्या मैक्यजां हरेः ।<br>
पद्ममालां ददौ तस्यै मूर्तिमान्क्षीरसागरः ॥ ३,९.८० ॥<br><br>
भूषणानि च दिव्यानि विश्वकर्मा समर्पयत् ।<br>
दिव्यमाल्यां बरधरा दिव्यभूषणभूषिता ।<br>
ययौ वक्षस्थलं विष्णोः सर्वेषां पश्यतां रमा ॥ ३,९.८१ ॥<br><br>
तुलसी तु धृता तेन विष्णुना प्रभविष्णुना ।<br>
पश्यति स्म च सा देवी विष्णुवक्षथलालया ।<br>
देवान्दयार्द्रया दृष्ट्या सर्वलोकमहेश्वरी ॥ ३,९.८२ ॥<br><br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने अमृतमन्थनं नाम नवमोऽध्यायः
