तच्छ्रुत्वा वचनं देवी मन्दस्मितमुखांबुजा ।<br>
उवाच स ततो वाक्यं ब्रह्मविष्णुमुखान्सुरान् ॥ ३,१५.१ ॥<br><br>
स्वतन्त्राहं सदा देवाः स्वेच्छाचारविहारिणी ।<br>
ममानुरूपचरितो भविता तु मम प्रियः ॥ ३,१५.२ ॥<br><br>
तथेति तत्प्रतिश्रुत्य सर्वेर्देवैः पितामहः ।<br>
उवाच च महादेवीं धर्मार्थसहितं वचः ॥ ३,१५.३ ॥<br><br>
कालक्रीता क्रयक्रीता पितृदत्ता स्वयंयुता ।<br>
नारीपुरुषयोरेवमुद्वाहस्तु चतुर्विधः ॥ ३,१५.४ ॥<br><br>
कालक्रीता तु वेश्या स्यात्क्रयक्रीता तु दासिका ।<br>
गन्धर्वोद्वाहिता युक्ता भार्या स्यात्पितृदत्तका ॥ ३,१५.५ ॥<br><br>
समानधर्मिणी युक्ता भार्या पितृवशंवदा ।<br>
यदद्वैतं परं ब्रह्म सदसद्भाववर्जितम् ॥ ३,१५.६ ॥<br><br>
चिदानन्दात्मकं तस्मात्प्रकृतिः समजायत ।<br>
त्वमेवासीच्च तद्ब्रह्म प्रकृतिः सा त्वमेव हि ॥ ३,१५.७ ॥<br><br>
त्वमेवानादिरखिला कार्यकारणरूपिणी ।<br>
त्वामेव हि विचिन्वन्ति योगिनः सनकादयः ॥ ३,१५.८ ॥<br><br>
सदसत्कर्मरूपां च व्यक्ताव्यक्तो दयात्मिकाम् ।<br>
त्वामेव हि प्रशंसंति पञ्चब्रह्मस्वरूपिणीम् ॥ ३,१५.९ ॥<br><br>
त्वामेव हि सृजस्यादौ त्वमेव ह्यवसि क्षणात् ।<br>
भजस्व पुरुषं कञ्चिल्लोकानुग्रहकाम्यया ॥ ३,१५.१० ॥<br><br>
इति विज्ञापिता देवी ब्रह्मणा सकलैः सुरैः ।<br>
स्रजमुद्यम्य हस्तेन चक्षेप गगनान्तरे ॥ ३,१५.११ ॥<br><br>
तयोत्सृष्टा हि सा माला शोभयन्ती नभस्थलम् ।<br>
पपात कण्ठदेशे हि तदा कामेश्वरस्य तु ॥ ३,१५.१२ ॥<br><br>
ततो मुमुदिरे देवा ब्रह्मविष्णुपुरोगमाः ।<br>
ववृषुः पुष्पवर्षाणि मन्दवातेरिता घनाः ॥ ३,१५.१३ ॥<br><br>
अथोवाच विधाता तु भगवन्तं जनार्दनम् ।<br>
कर्तव्यो विधिनोद्वाहस्त्वनयोः शिवयोर्हरे ॥ ३,१५.१४ ॥<br><br>
मुहुर्तो देवसम्प्राप्तो जगन्मङ्गलकारकः ।<br>
त्वद्रूपा हि महादेवी सहजश्च भवानपि ॥ ३,१५.१५ ॥<br><br>
दातुमर्हसि कल्याणीमस्मै कामशिवाय तु ।<br>
तच्छ्रुत्वा वचनं तस्य देवदेवस्त्रिविक्रमः ॥ ३,१५.१६ ॥<br><br>
ददौ तस्यै विधानेन प्रीत्या तां शङ्कराय तु ।<br>
देवर्षिपितृमुख्यानां सर्वेषां देवयोगिनाम् ॥ ३,१५.१७ ॥<br><br>
कल्याणं कारयामास शिवयोरादिकेशवः ।<br>
उपायनानि प्रददुः सर्वे ब्रह्मादयः सुराः ॥ ३,१५.१८ ॥<br><br>
ददौ ब्रह्मेक्षुचापं तु वज्रसारमनश्वरम् ।<br>
तयोः पुष्पायुधं प्रादादम्लानं हरिरव्ययम् ॥ ३,१५.१९ ॥<br><br>
नागपाशं ददौ ताभ्यां वरुणो यादसांपतिः ।<br>
अङ्कुशं च ददौ ताभ्यां विश्वकर्मा विशांपतिः ॥ ३,१५.२० ॥<br><br>
किरीटमग्निः प्रायच्छत्ताटङ्कौ चन्द्रभास्करौ ।<br>
नवरत्नमयीं भूषां प्रादाद्रत्नाकरः स्वयम् ॥ ३,१५.२१ ॥<br><br>
ददौ सुराणामधिपो मधुपात्रमथाक्षयम् ।<br>
चिन्तामणिमयीं मालां कुबेरः प्रददौ तदा ॥ ३,१५.२२ ॥<br><br>
साम्राज्यसूचकं छत्रं ददौ लक्ष्मीपतिः स्वयम् ।<br>
गङ्गा च यमुना ताभ्यां चामरे चन्द्रभास्वरे ॥ ३,१५.२३ ॥<br><br>
अष्टौ च वसवो रुद्रा आदित्याश्चाश्विनौ तथा ।<br>
दिक्पाला मरुतः साध्या गन्धर्वाः प्रमथेश्वराः ।<br>
स्वानिस्वान्यायुधान्यस्यै प्रददुः परितोषिताः ॥ ३,१५.२४ ॥<br><br>
रथांश्च तुरगान्नागान्महावेगान्महाबलान् ।<br>
उष्टानरोगानश्वांस्तान्क्षुत्तृष्णापरिवर्जितान् ।<br>
ददुर्वज्रोपमाकारान्सायुधान्सपरिच्छदान् ॥ ३,१५.२५ ॥<br><br>
अथाभिषेकमातेनुः साम्राज्ये शिवयोः शिवम् ।<br>
अथाकरोद्विमानं च नाम्ना तु कुसुमाकरम् ॥ ३,१५.२६ ॥<br><br>
विधाताम्लानमालं वै नित्यं चाभेद्यमायुधैः ।<br>
दिवि भुव्यन्तरिक्षे च कामगं सुसमृद्धिमत् ॥ ३,१५.२७ ॥<br><br>
यद्गन्धघ्राणमात्रेण भ्रान्तिरोगक्षुर्धातयः ।<br>
तत्क्षणादेव नश्यन्ति मनोह्लादकरं शुभम् ॥ ३,१५.२८ ॥<br><br>
तद्विमानमथारोप्य तावुभौ दिव्यदंपती ।<br>
चामख्याजनच्छत्रध्वजयष्टिमनोहरम् ॥ ३,१५.२९ ॥<br><br>
वीणावेणुमृदङ्गादिविविधैस्तौर्यवादनैः ।<br>
सेव्यमाना सुरगणैर्निर्गत्य नृपमन्दिरात् ॥ ३,१५.३० ॥<br><br>
ययौ वीथीं विहारेशा शोभयन्ती निजौजसा ।<br>
प्रतिहर्म्याग्रसंस्थाभिरप्सरोभिः सहस्रशः ॥ ३,१५.३१ ॥<br><br>
सलाजाक्षतहस्ताभिः पुरन्ध्रीभिश्च वर्षिता ।<br>
गाथाभिर्मङ्गलार्थाभिर्वीणावेण्वादिनिस्वनैः ।<br>
तुष्यन्ती वीवीथिवीथीषु मन्दमन्दमथाययौ ॥ ३,१५.३२ ॥<br><br>
प्रतिगृह्याप्स रोभिस्तु कृतं नीराजनाविधिम् ।<br>
अवरुह्य विमानग्रात्प्रविवेश महासभाम् ॥ ३,१५.३३ ॥<br><br>
सिंहासनमधिष्ठाय सह देवेन शंभुना ।<br>
यद्यद्वाञ्छन्ति तत्रस्था मनसैव महाजनाः ।<br>
सर्वज्ञा साक्षिपातेन तत्तत्कामानपूरयत् ॥ ३,१५.३४ ॥<br><br>
तद्दृष्ट्वा चरितं देव्या ब्रह्मा लोक पितामहः ।<br>
कामाक्षीति तदाभिख्यां ददौ कामेश्वरीति च ॥ ३,१५.३५ ॥<br><br>
ववर्षाश्चर्यमेघोऽपि पुरे तस्मिंस्तदाज्ञया ।<br>
महार्हाणि च वस्तूनि दिव्यान्याभरणानि च ॥ ३,१५.३६ ॥<br><br>
चिन्तामणिः कल्पवृक्षः कमला कामधेनवः ।<br>
प्रतिवेश्म ततस्तस्थुः पुरो देव्याजयाय ते ॥ ३,१५.३७ ॥<br><br>
तां सेवैकरसाकारां विमुक्तान्यक्रियागुणाः ।<br>
सर्वकामार्थसंयुक्ता हृष्यन्तः सार्वकालिकम् ॥ ३,१५.३८ ॥<br><br>
पितामहो हरिश्चैव महादेवश्च वासवः ।<br>
अन्ये दिशामधीशास्तु सकला देवतागणाः ॥ ३,१५.३९ ॥<br><br>
देवर्षयो नारदाद्याः सनकाद्याश्च योगिनः ।<br>
महर्षयश्च मन्वाद्या वशिष्ठाद्यास्तपोधनाः ॥ ३,१५.४० ॥<br><br>
गन्धर्वाप्सरसो यक्षा याश्चान्या देवजातयः ।<br>
दिवि भूम्यन्तरिक्षेषु ससंबाधं वसंति ये ॥ ३,१५.४१ ॥<br><br>
ते सर्वे चाप्यसंबाधं निवसंति स्म तत्पुरे ॥ ३,१५.४२ ॥<br><br>
एवं तद्वत्सला देवी नान्यत्रैत्यखिलाज्जनात् ।<br>
तोषयामास सततमनुरागेण भूयसा ॥ ३,१५.४३ ॥<br><br>
राज्ञो महति भूर्लोके विदुषः सकलेप्सिताम् ।<br>
राज्ञी दुदोहाभीष्टानि सर्वभूतलवासिनाम् ॥ ३,१५.४४ ॥<br><br>
त्रिलोकैकमहीपाले सांबिके कामशङ्करे ।<br>
दशवर्षसहस्राणि ययुः क्षण इवापरः ॥ ३,१५.४५ ॥<br><br>
ततः कदा चिदागत्य नारदो भगवानृषिः ।<br>
प्रणम्य परमां शक्तिं प्रोवाच विनयान्वितः ॥ ३,१५.४६ ॥<br><br>
पर ब्रह्म परं धाम पवित्रं परमैश्वरि ।<br>
मदसद्भावसंकल्पविकल्पकलनात्मिका ॥ ३,१५.४७ ॥<br><br>
जगदभ्युदयार्थाय व्यक्तभावमुपागता ।<br>
असज्जनविनाशार्था सज्जनाभ्युदयार्थिनी ।<br>
प्रवृत्तिस्तव कल्याणि साधूनां रक्षणाय हि ॥ ३,१५.४८ ॥<br><br>
अयं भण्डोऽसुरो देवि बाधते जगतां त्रयम् ।<br>
त्वयैकयैव जेतव्यो न शक्यस्त्वपरैः सुरैः ॥ ३,१५.४९ ॥<br><br>
त्वत्सेवैकपरा देवाश्चिरकालमिहोषिताः ।<br>
त्वदाज्ञया गमिष्यन्ति स्वानिस्वानि पुराणि तु ॥ ३,१५.५० ॥<br><br>
अमङ्गलानि शून्यानि समृद्धार्थानि संत्वतः ।<br>
एवं विज्ञापिता देवी नारदेनाखिलेश्वरी ।<br>
स्वस्ववासनिवासाय प्रेषयामास चामरान् ॥ ३,१५.५१ ॥<br><br>
ब्रह्माणं च हरिं शंभुं वासवादीन्दिशां पतीन् ।<br>
यथार्हं पूजयित्वा तु प्रेषयामास चांबिका ॥ ३,१५.५२ ॥<br><br>
अपराधं ततस्त्यक्तुमपि संप्रेषिताः सुराः ।<br>
स्वस्वांशैः शिवयोः सेवामादिपित्रोरकुर्वत ॥ ३,१५.५३ ॥<br><br>
एतदाख्यानमायुष्यं सर्वमङ्गलकारणम् ।<br>
आविर्भावं महादेव्यास्तस्या राज्याभिषेचनम् ॥ ३,१५.५४ ॥<br><br>
यः प्रातरुत्थितो विद्वान्भक्तिश्रद्धासमन्वितः ।<br>
जपेद्धनसमृद्धः स्यात्सुधासंमितवाग्भवेत् ॥ ३,१५.५५ ॥<br><br>
नाशुभं विद्यते तस्य परत्रेह च धीमतः ।<br>
यशः प्राप्नोति विपुलं समानोत्तमतामपि ॥ ३,१५.५६ ॥<br><br>
अचला श्रीर्भवेतस्य श्रेयश्चैव पदेपदे ।<br>
कदाचिन्न भयं तस्य तेजस्वी वीर्यवान्भवेत् ॥ ३,१५.५७ ॥<br><br>
तापत्रयविहीनश्च पुरुषार्थैश्च पूर्यते ।<br>
त्रिसंध्यं यो जपेन्नित्यं ध्यात्वा सिंहासनेश्वरीम् ॥ ३,१५.५८ ॥<br><br>
षण्मासान्महतीं लक्ष्मीं प्राप्नुयाज्जापकोत्तमः ॥ ३,१५.५९ ॥<br><br>
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने वैवाहिकोत्सवो नाम पञ्चदशोऽध्यायः
