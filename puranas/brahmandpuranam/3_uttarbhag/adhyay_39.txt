अगस्त्य उवाच<br>
अनाद्यनन्तमव्यक्तं व्यक्तानामादिकारणम् ।<br>
आनन्दबोधैकरसं तन्महन्मन्महे महः ॥ ३,३९.१ ॥<br><br>
अश्वानन महाप्राज्ञ वेदवेदान्तवित्तम ।<br>
श्रुतमेतन्महापुण्यं ललिताख्यानमुत्तमम् ॥ ३,३९.२ ॥<br><br>
सर्वपूज्या त्वया प्रोक्ता त्रिपुरा परदेवता ।<br>
पाशाङ्कुशधनुर्बाण परिष्कृतचतुर्भुजा ॥ ३,३९.३ ॥<br><br>
तस्या मन्त्रमिति प्रोक्तं श्रीचक्रं चक्रूषणम् ।<br>
नवावरणमीशानी श्रीपरस्याधिदैवतम् ॥ ३,३९.४ ॥<br><br>
काञ्चीपुरे पवित्रेऽस्मिन्महीमण्डलमण्डले ।<br>
केयं विभाति कल्याणी कामाक्षीत्यभिविश्रुता ॥ ३,३९.५ ॥<br><br>
द्विभुजा विविधोल्लासविलसत्तनुवल्लरी ।<br>
अदृष्टपूर्वसैन्दर्या परज्योतिर्मयी परा ॥ ३,३९.६ ॥<br><br>
सूत उवाच<br>
अगस्त्येनैवमुक्तः सन्परानन्दादृतेक्षणः ।<br>
ध्यायंस्तच्च परं तेजो हयग्रीवो महामनाः ।<br>
इति ध्यात्वा नमस्कृत्य तमगस्त्यमथाब्रवीत् ॥ ३,३९.७ ॥<br><br>
हयग्रीव उवाच<br>
रहस्यं संप्रवक्ष्यामि लोपामुद्रापते शृणु ॥ ३,३९.८ ॥<br><br>
आद्या याणुतरा सा स्याच्चित्परा त्वादिकारणम् ।<br>
अन्ताख्येति तथा प्रोक्ता स्वरूपात्तत्त्वचिन्तकैः ॥ ३,३९.९ ॥<br><br>
द्वितीयाभूत्ततः शुद्धपराद्विभुजसंयुता ।<br>
दक्षहस्ते योगमुद्रां वामहस्ते तु पुस्तकम् ॥ ३,३९.१० ॥<br><br>
बिभ्रती हिमकुन्देन्दुमुक्तासमवपुर्द्युतिः ।<br>
परापरा तृतीया स्याद्बा लार्कायुतसंमिता ॥ ३,३९.११ ॥<br><br>
सर्वाभरणसंयुक्ता दशहस्तधृताम्बुजा ।<br>
वामोरुन्यस्तहस्ता वा किरीटार्धेन्दुभूषणा ॥ ३,३९.१२ ॥<br><br>
पश्चाच्चतुर्भुजा जाता सा परा त्रिपुरारुणा ।<br>
पाशाङ्कुशेक्षुकोदण्डपञ्चबाणलसत्करा ॥ ३,३९.१३ ॥<br><br>
ललिता सैव कामाक्षी काञ्च्यां व्यक्तिमुपागता ।<br>
सरस्वतीरमागौर्यस्तामेवाद्यामुपासते ॥ ३,३९.१४ ॥<br><br>
नेत्रद्वयं महेशस्य काशीकाञ्जीपुरद्वयम् ॥ ३,३९.१५ ॥<br><br>
विख्यातं वैष्णवं क्षेत्रं शिवसांनिध्य कारकम् ।<br>
काञ्चीक्षेत्रे पुरा धाता सर्वलोकपितामहः ॥ ३,३९.१६ ॥<br><br>
श्रीदेवीदर्शनायैव तपस्तेपे सुदुष्करम् ।<br>
आत्मैकध्यानयुक्तस्य तस्यव्रतवतो मुने ॥ ३,३९.१७ ॥<br><br>
प्रादुरासीत्पुरो लक्ष्मीः पद्महस्ता परात्परा ।<br>
पद्मासने च तिष्ठन्ती विष्णुना जिष्णुना सह ॥ ३,३९.१८ ॥<br><br>
सर्वशृङ्गारवेषाढ्या सर्वाभरणभूषिता ।<br>
सिंहासनेश्वरी ख्याता सर्वलोकैकरक्षिणी ॥ ३,३९.१९ ॥<br><br>
तां दृष्ट्वाद्भुतसैन्दर्यां परज्योतिर्मयीं पराम् ।<br>
आदिलक्ष्मीमिति ख्यातां सर्वेषां हृदये स्थिताम् ॥ ३,३९.२० ॥<br><br>
यामाहुस्त्रिपुरामेव ब्रह्मविष्णवीशमातरम् ।<br>
कामाक्षीति प्रसिद्धां तामस्तौ षीत्पुर्मभक्तिमान् ॥ ३,३९.२१ ॥<br><br>
ब्रह्मोवाच ।<br>
जय देवि जगन्मातर्जय त्रिपुरसुन्दरि ।<br>
जय श्रीनाथसहजे जय श्रीसर्वमङ्गले ॥ ३,३९.२२ ॥<br><br>
जय श्रीकरुणाराशे जय शृङ्गारनायिके ।<br>
जयजयेधिकसिद्धेशि जय योगीन्द्रवन्दिते ॥ ३,३९.२३ ॥<br><br>
जयजय जगदम्ब नित्यरूपे जयजय सन्नुतलोकसौख्यदात्रि ।<br>
जयजय हिमशैलकीर्तनीये जयजय शङ्करकामवामनेत्रि ॥ ३,३९.२४ ॥<br><br>
जगज्जन्मस्थितिध्वंसपिधानानुग्रहान्मुहुः ।<br>
या करोति स्वसङ्कल्पात्तस्यै देव्यै नमोनमः ॥ ३,३९.२५ ॥<br><br>
वर्णाश्रमाणां सांकर्यकारिणः पापिनो जनान् ।<br>
निहन्त्याद्यातितीक्ष्णास्त्रैस्तस्यै देव्यैदृ ॥ ३,३९.२६ ॥<br><br>
नागमैश्च न वेदैश्च न शास्त्रैर्न च योगिभिः ।<br>
देद्या या च स्वसंवेद्या तस्यै देव्यै नमोनमः ॥ ३,३९.२७ ॥<br><br>
रहस्याम्नायवेदान्तैस्तत्त्वविद्भिर्मुनीश्वरैः ।<br>
परं ब्रह्मेति या ख्याता तस्यैदृ ॥ ३,३९.२८ ॥<br><br>
हृदयस्थापि सर्वेषां या न केनापि दृश्यते ।<br>
सूक्ष्मविज्ञानरूपायैदृ ॥ ३,३९.२९ ॥<br><br>
ब्रह्मा विष्णुश्च रुद्रश्च ईश्वरश्च सदाशिवः ।<br>
यद्ध्यानैकपरा नित्यं तस्यैदृ ॥ ३,३९.३० ॥<br><br>
यच्चरणभक्ता इन्द्राद्या यदाज्ञामेव बिभ्रति ।<br>
साम्राज्यसंपदीशायै तस्यैदृ ॥ ३,३९.३१ ॥<br><br>
वेदा निःश्वसितं यस्या वीक्षितं भूतपञ्चकम् ।<br>
स्मितं चराचरं विश्वं तस्यैदृ ॥ ३,३९.३२ ॥<br><br>
सहस्रशीर्षा भोगीन्द्रो धरित्रीं तु यदाज्ञया ।<br>
धत्ते सर्वजनाधारां तस्यैदृ ॥ ३,३९.३३ ॥<br><br>
ज्वलत्यग्निस्तपत्यर्केवातो वाति यदाज्ञया ।<br>
ज्ञानशक्तिस्वरूपायै तस्यैदृ ॥ ३,३९.३४ ॥<br><br>
पञ्चविंशतितत्त्वानि मायाकञ्चुकपञ्चकम् ।<br>
यन्मयं मुनयः प्राहुस्तस्यैदृ ॥ ३,३९.३५ ॥<br><br>
शिवशक्तीश्वराश्चैव शुद्धबोधः सदाशिवः ।<br>
यदुन्मेषविभेदाः स्युस्तस्यैदृ ॥ ३,३९.३६ ॥<br><br>
गुरुर्मन्त्रो देवता च तथा प्राणाश्च पञ्चधा ।<br>
या विराजति चिद्रूपा तस्यैदृ ॥ ३,३९.३७ ॥<br><br>
सर्वात्मनामन्तरात्मा परमान्दरूपिणी ।<br>
श्रीविद्येति स्मृता वा तु तस्यैदृ ॥ ३,३९.३८ ॥<br><br>
दर्शनानि च सर्वाणि यदङ्गानि विदुर्बुधाः ।<br>
तत्तन्नियमयूपायै तस्यै देव्यै नमोनमः ॥ ३,३९.३९ ॥<br><br>
या भाति सर्वलोकेषु मणिमन्त्रौष धात्मना ।<br>
तत्त्वोपदेशरूपायै तस्यैदृ ॥ ३,३९.४० ॥<br><br>
देशकालपदार्थात्मा यद्यद्वस्तु यथा तथा ।<br>
तत्तद्रूपेण या भाति तस्यैदृ ॥ ३,३९.४१ ॥<br><br>
हे प्रतिभटाकारा कल्याणगुणशालिनी ।<br>
विश्वोत्तीर्णेति चाख्याता तस्यैदृ ॥ ३,३९.४२ ॥<br><br>
इति स्तुत्वा महादेवीं धाता लोकपितामहः ।<br>
भूयोभूयो नमस्कृत्य सहसा शरणं गतः ॥ ३,३९.४३ ॥<br><br>
सन्तुष्टा सा तदा देवी ब्रह्माणं प्रेक्ष्य संनतम् ।<br>
वरदा सर्वलोकानां वृणीष्व वरमित्यशात् ॥ ३,३९.४४ ॥<br><br>
ब्रह्मोवाच ।<br>
भक्त्या त्वद्दर्शनेनैव कृतार्थोऽस्मि न संशयः ।<br>
तथापि प्रार्थये किञ्चिल्लोकानुग्रहकाम्यया ॥ ३,३९.४५ ॥<br><br>
कर्मभूमौ तु लोकेऽस्मिन्प्रायो मूढा इमे जनाः ।<br>
तेषामनुग्रहार्थाय नित्यं कुर्वत्र संनिधिम् ॥ ३,३९.४६ ॥<br><br>
तथेति तस्य तं कामं पूरयामास वेधसः ।<br>
अथ धाता पुनस्तस्या देव्या वासमकल्पयत् ॥ ३,३९.४७ ॥<br><br>
श्रीदेवीसोदरं नत्वा पुण्डरीकाक्षमच्युतम् ।<br>
तत्सांनिध्यं सदा काञ्च्यां प्रार्थयामास चादृतः ॥ ३,३९.४८ ॥<br><br>
ततस्तथा करिष्यामीत्यब्रवीत्तं जनार्दनः ।<br>
अथ तुष्टो जगद्धाता पुनः प्राह महेश्वरीम् ॥ ३,३९.४९ ॥<br><br>
शिवोऽप्यत्रैव सांनिध्यं तव प्रीत्या करोत्विति ।<br>
अथ श्रीत्रिपुरादक्षभागात्कामेश्वरः परः ॥ ३,३९.५० ॥<br><br>
ईशानःसर्वविद्या नामीश्वरः सर्वदेहिनाम् ।<br>
आविरासीन्महादेवः साक्षाच्छृङ्गारनायकः ॥ ३,३९.५१ ॥<br><br>
ततः पुनः श्रीकामाक्षीभालनेत्रकटाक्षतः ।<br>
काचिद्बाला प्रादुरासीन्महागौरा महोज्ज्वला ॥ ३,३९.५२ ॥<br><br>
सर्वशृङ्गारवेषाढ्या महालावण्यशेवधिः ।<br>
अथ श्रीपुण्डरीकाक्षो ब्रह्मणा सह सादरम् ॥ ३,३९.५३ ॥<br><br>
कारयामास कल्याणमादिस्त्रीपुंसयोस्तयोः ।<br>
आखण्डलादयो देवा वसुरुद्रादिदेवताः ॥ ३,३९.५४ ॥<br><br>
मार्कण्डेयादिमुनयो वसिष्ठादिमुनीश्वराः ।<br>
योगीन्द्राः सनकाद्याश्च नारदाद्याः सुरर्षयः ॥ ३,३९.५५ ॥<br><br>
वामदेवप्रभृतयो जीवन्मुक्ताः शुकादयः ।<br>
यक्षकिन्नर गन्धर्वसिद्धविद्याधरोरगाः ॥ ३,३९.५६ ॥<br><br>
गणाग्रणीर्महाशास्ता दुर्गाद्याश्चैव मातरः ।<br>
या यास्तु देवताः प्रोक्तास्ताः सर्वाः परमेश्वरीम् ॥ ३,३९.५७ ॥<br><br>
भद्रासनविमानस्था नेमुः प्राञ्जलयस्तदा ।<br>
मनसा निर्मितं धात्रा मध्ये नगरमद्भुतम् ॥ ३,३९.५८ ॥<br><br>
मन्दिरं परमेशान्या मनोहरतमं शुभम् ।<br>
श्रीमता वासुदेवेन सोदरेम महेश्वरः ॥ ३,३९.५९ ॥<br><br>
तत्रोदवोढतां गौरीमुपाग्नि भगवान्भवः ।<br>
देवदुन्दुभयो नेदुः पुष्पवृष्टिः पपात ह ॥ ३,३९.६० ॥<br><br>
दम्पत्योर्जगतां पत्योः पाणिग्रहणमङ्गलम् ।<br>
को वा वर्णयितुं शक्तो यदि जिह्वासहस्रवान् ॥ ३,३९.६१ ॥<br><br>
आदिश्रीमन्दिरस्यास्य वायुभागे महेशितुः ।<br>
विस्तृतं भुवनश्रेष्ठं कल्पितं परमेष्ठिना ॥ ३,३९.६२ ॥<br><br>
श्रीगृहस्याग्निभागे तु विचित्रं विष्णुमन्दिरम् ।<br>
इत्थं ता देवतास्तत्र तिस्रः सन्निहिताः सदा ॥ ३,३९.६३ ॥<br><br>
तदा प्रदक्षिणीकृत्य तत्परौ दम्पती तु तौ ।<br>
प्राप्तौ सभावनागारं तदा विधिजनार्दनौ ॥ ३,३९.६४ ॥<br><br>
समागम्य च सभ्यानां समास्तानांयथाविधि ।<br>
संस्कारं वैदिकैर्मन्त्रैः कथयामासतुर्मुदा ॥ ३,३९.६५ ॥<br><br>
आद्यादिलक्ष्मीः सर्वेषां पुरतः श्रीपरेश्वरी ।<br>
विरञ्चिं दक्षिणेनाक्ष्णा वामेन हरिमैक्षत ॥ ३,३९.६६ ॥<br><br>
का नाम वाणी मा नाम कमला ते उभे ततः ।<br>
प्रादुर्भूते प्रभापुञ्जे पञ्जरान्त इव स्थिते ॥ ३,३९.६७ ॥<br><br>
श्रीदेवतानमच्छीर्षबद्धाञ्जलिपुटावुभौ ।<br>
जय कामाक्षिकामाक्षीत्यूचतुस्तां प्रणेमतुः ॥ ३,३९.६८ ॥<br><br>
मूर्ते च गङ्गायमुने तत्र सेवार्थमागते ।<br>
तिस्रः कोट्योर्ऽधकोटी च या यास्तीर्थाधिदेवताः ॥ ३,३९.६९ ॥<br><br>
सेवार्थं त्रिपुरांबा यास्तास्ताः सर्वाः समागताः ।<br>
तदा कराभ्यामादाय चामरे भारतीश्रियौ ।<br>
श्रीदेवीमुपतस्थाते वीजयन्त्यौ यथोचितम् ॥ ३,३९.७० ॥<br><br>
अनर्घ्यरत्नखचितकिङ्किणीचितदोर्लते ।<br>
आदिश्रीनयनोत्पन्ने ते उभे भारतीश्रियौ ॥ ३,३९.७१ ॥<br><br>
संवीक्ष्य सर्वजनता विशेषेण विसिस्मिये ।<br>
तदा प्रभृति कल्याणी कामाक्षीत्यभिधामियात् ।<br>
तदुच्चारणमात्रेण श्रीदेवी शं प्रयच्छति ॥ ३,३९.७२ ॥<br><br>
कामाक्षीति त्रयो वर्णाः सर्वमङ्गलहेतवः ।<br>
अथ सा जगदीशानी वेदवेदाङ्गपारगे ॥ ३,३९.७३ ॥<br><br>
विधौ नित्यं निषीदेति संदिदेश सरस्वतीम् ।<br>
सापि वाणीश्वरी गङ्गाहस्तनिक्षिप्तचामरा ।<br>
पश्यतां सर्वदेवानां विधातुर्मुखमाविशत् ॥ ३,३९.७४ ॥<br><br>
इन्दिरा च महालक्ष्म्या संदिष्टा तुष्टया तथा ।<br>
यथोचितनिवासाय विष्णोर्वक्षस्थलं मुदा ।<br>
तदाज्ञां शिरसा धृत्वा रमा विष्णुश्च भक्तितः ॥ ३,३९.७५ ॥<br><br>
तावुभौ दंपती नत्वा महात्रिपुरसुन्दरीम् ।<br>
प्रार्थयामासतुर्भूयस्तदावरणदेवताम् ॥ ३,३९.७६ ॥<br><br>
तथास्त्विति वरं दत्त्वा ताभ्यां त्रिपुरसुन्दरम् ।<br>
तदावरणदेवत्वं प्राप्तौ पद्माच्युतौ तदा ॥ ३,३९.७७ ॥<br><br>
स्वपीठोत्तरमास्थाप्य दक्षिणे स्थितवान्स्वयम् ।<br>
अथोवाच महागौरीं त्वमन्यद्रूपमाचर ।<br>
तत्र यातो महागौर्याः प्रतिबिंबो मनोहरः ॥ ३,३९.७८ ॥<br><br>
चकासद्दिव्यदेहेन महागौरीसमाकृतिः ।<br>
तरुणारुणराजाभसैन्दर्यचरणद्वयः ॥ ३,३९.७९ ॥<br><br>
क्वणत्कङ्कणमञ्जीरतित्तिरीकृतपीठकः ।<br>
विद्युदुल्लासितस्वानमनोज्ञमणिमेखलः ॥ ३,३९.८० ॥<br><br>
रत्नकङ्कणकेयूरविराजितभुजद्वयः ।<br>
मुक्तावैदूर्यमाणिक्य निबद्धवरबन्धनः ॥ ३,३९.८१ ॥<br><br>
विभ्राजमानो मध्येन वलित्रितयशोभितः ।<br>
जाह्नवीसरिदावर्तशोभिनाभीविभूषितः ॥ ३,३९.८२ ॥<br><br>
पाटीरपङ्ककर्पूरकुङ्कुमालङ्कृतस्तनः ।<br>
आमुक्तमुक्तालङ्कारभासुरस्तनकुञ्चुकः ॥ ३,३९.८३ ॥<br><br>
विनोदेन कटीदेशलंबमानसुशृङ्खलः ।<br>
माणिक्यशकलाबद्धमुद्रिकाभिरलङ्कृतः ॥ ३,३९.८४ ॥<br><br>
दक्षहस्तांबुजासक्तस्निग्धोज्जवलमनोहरः ।<br>
आभात्याप्रपदीनस्रग्दिव्याकल्पकदंबकैः ॥ ३,३९.८५ ॥<br><br>
दीप्तभूषणरत्नांशुराजिराजितदिङ्मुखः ।<br>
तप्तहाटकसंकॢप्तरत्नग्रीबोपशोभितः ॥ ३,३९.८६ ॥<br><br>
माङ्गल्यसूत्ररत्नांशुशोणिमाधरकन्धरः ।<br>
पालीवतंसमाणिक्यताटङ्कपरिभूषितः ॥ ३,३९.८७ ॥<br><br>
जपाविद्रुमलावण्यललिताधरपल्लवः ।<br>
दाडिमीफलबीजाभदन्तपङ्क्तिविराजितः ॥ ३,३९.८८ ॥<br><br>
मन्दमन्दस्मितोल्लासिकपोलफलकोमलः ।<br>
औपम्यरहितोदारनासामणिमनोहरः ॥ ३,३९.८९ ॥<br><br>
विलसत्तिलपुष्पश्रीविमलोन्नत नासिकः ।<br>
ईषदुन्मेषमधुरनीलोत्पलविलोचनः ॥ ३,३९.९० ॥<br><br>
नवप्रसूनचापश्रीललितभ्रूविकाशकः ।<br>
अर्द्धेन्दुतुलितो भाले पूर्णेन्दुरुचिराननः ॥ ३,३९.९१ ॥<br><br>
सांद्रसौरभसंपन्नकस्तूरीतिलकोज्ज्वलः ।<br>
मत्तालिमालाविलसदलकाढ्यमुखांबुजः ॥ ३,३९.९२ ॥<br><br>
पारिजातप्रसूनस्रग्वाहिधम्मिल्लबन्धनः ।<br>
अत्यर्थरत्नखचितमुकुटाञ्चितमस्तकः ॥ ३,३९.९३ ॥<br><br>
सर्वलावण्यवसतिर्भवनं विभ्रमाश्रियः ।<br>
शिवो विष्णुश्च तत्रत्याः समस्ताश्च महाजनाः ॥ ३,३९.९४ ॥<br><br>
बिंबस्य तस्य देव्याश्च अभेदं जगृहुस्तदा ।<br>
अथ तर्हि महेशानी स्वतन्त्रा प्रविवेश ह ॥ ३,३९.९५ ॥<br><br>
अग्रतः सर्बदेवानामाश्रयेण प्रपश्यताम् ।<br>
बिम्बं कृत्वात्मना बिम्बे संप्रविश्य स्थितां च ताम् ।<br>
दृष्ट्वा भूयो नमस्कृत्य पुनः प्रार्थितवान्विधिः ॥ ३,३९.९६ ॥<br><br>
पूर्णब्रह्मे महाशक्ते महात्रिपुरसुन्दरि ।<br>
श्रीकामाक्षीति विख्याते नमस्तुभ्यं दिनेदिने ।<br>
किञ्चिद्विज्ञापयाम्यद्य शृणु तत्कृपया मम ॥ ३,३९.९७ ॥<br><br>
अत्रैव तु महागौर्या महेशस्योभयोरपि ।<br>
श्रीदेवि नित्यकल्याणि विवाहः प्रतिवत्सरम् ।<br>
कर्तव्यो जगतामृद्धसेवायै च दिवौकसाम् ॥ ३,३९.९८ ॥<br><br>
भूलोकेऽस्मिन्महादेवि विमूढा जनता अपि ।<br>
तां दृष्ट्वा भक्तितो नत्वा प्रयान्तु परमां गतिम् ॥ ३,३९.९९ ॥<br><br>
तथेत्याकाशवाण्या तु ददौ तस्यौत्तरं परा ।<br>
विससर्ज च सर्वांस्तान्स्वनिकेतनिवृत्तये ॥ ३,३९.१०० ॥<br><br>
तदद्भुततमं शीलं स्मृत्वा स्मृत्वा मुहुर्मुहुः ।<br>
तां नमस्कृत्य ते सर्वे ततो जगमुर्यथागतम् ॥ ३,३९.१०१ ॥<br><br>
पितामहस्तु हृष्टात्मा मुकुन्देन शिवेन च ।<br>
सार्धं श्रीमन्दिरे तत्र मन्त्रोपेतां निवेश्य च ।<br>
आराध्य वैदिकैः स्तोत्रैः साष्टाङ्गं प्रणनाम सः ॥ ३,३९.१०२ ॥<br><br>
अथाकाशगिरा देवी ब्रह्माणमिदमब्रवीत् ॥ ३,३९.१०३ ॥<br><br>
विष्णुं शिवं च स्वस्थाने समाधाय समाहितः ।<br>
प्रतिसंवत्सरं तत्र सेवां कुरुदृढाशय ॥ ३,३९.१०४ ॥<br><br>
स्वयंव्यक्तमिह श्रीशमित्रेशांबासमन्वितम् ।<br>
श्रीकामगिरिपीठं तु साक्षाच्छ्रीपुरमध्यगम् ॥ ३,३९.१०५ ॥<br><br>
वामभागे वृतं लक्ष्यं विष्णुनान्यत्र सेविनम् ॥ ३,३९.१०६ ॥<br><br>
चिदानन्दाकाररूपं सर्वपीठाधिदैवतम् ।<br>
अदृश्यमूर्तिमव्यक्तमादधार यथा विधि ॥ ३,३९.१०७ ॥<br><br>
श्रीमनोज्ञे सुनक्षत्रे दलानां हीरकोरकैः ।<br>
अर्चिष्मद्भिरप्रधृष्यैर्ल्लोकानामभिवृद्धये ॥ ३,३९.१०८ ॥<br><br>
इदानीं त्वं तदभ्यर्च्य यधाविधि विधे मुदा ।<br>
मण्डलं त्वखिलं कृत्वा निजलोकं हि पालय ॥ ३,३९.१०९ ॥<br><br>
इत्युक्तो भगवान्ब्रह्मा तथा कृत्वा तदीरितम् ।<br>
निक्षिप्य हृदि तां देवीं निजं धाम जगाम सः ॥ ३,३९.११० ॥<br><br>
इति ते तत्त्वतः प्रोक्तं कामाक्षीशीलमद्भुतम् ।<br>
साक्षादेवमहालक्ष्मीमिमां विद्धि घटोद्भव ॥ ३,३९.१११ ॥<br><br>
य इदं शृणुयान्नित्यं यश्चापि प्रयतः पठेत् ।<br>
तस्य भुक्तिश्च मुक्तिश्च करस्था नात्र संशयः ॥ ३,३९.११२ ॥<br><br>
बृहस्पतिसमो बुद्ध्या सर्वविद्याधिपो भवेत् ।<br>
आदिर्नारायणः श्रीमान्भगवान्भक्तवत्सलः ॥ ३,३९.११३ ॥<br><br>
तपसा तोषितः पूर्वं मया च चिरकालतः ।<br>
सारूप्यमुक्तिं कृपया दत्त्वा पुत्राय मे प्रभुः ।<br>
महात्रिपुरसुन्दर्या महात्म्यं समुपादिशत् ॥ ३,३९.११४ ॥<br><br>
ततस्तस्मादहं किञ्चिद्वेद्मि वक्ष्ये न चान्यथा ।<br>
रहस्यमन्त्रं संवक्ष्येशृणु तं त्वं समाहितः ॥ ३,३९.११५ ॥<br><br>
न ब्रह्मा न च विष्णुर्वा न रुद्रश्च त्रयोऽप्यमी ।<br>
मोहिता मायया यस्यास्तुरीयस्तु स चेश्वरः ।<br>
सदाशिवो न जानाति कथं प्राकृतदेवताः ॥ ३,३९.११६ ॥<br><br>
सदाशिवस्तु सर्वात्मा सच्चिदानन्दविग्रहः ।<br>
अकर्तुमन्यथा कर्तुं कर्तुमस्या अनुग्रहात् ॥ ३,३९.११७ ॥<br><br>
सदा कश्चित्तदेवाहं मन्यमानो महेश्वरः ।<br>
तन्मायामोहितो भूत्वा त्ववशः शवतामगात् ॥ ३,३९.११८ ॥<br><br>
सैव कारणमेतेषामुत्पत्तौ च लयेऽपि च ।<br>
कश्चिदत्र विशेषोऽस्ति वक्तव्यांशोऽपि तं शृणु ॥ ३,३९.११९ ॥<br><br>
ब्रह्मादीनां त्रयाणां च तुरीयस्त्वीश्वरः प्रभुः ।<br>
चतुर्णामपि सर्वेषामादि कर्ता सदाशिवः ॥ ३,३९.१२० ॥<br><br>
एतद्रहस्यं कथितं तस्याश्चरितमद्भुतम् ।<br>
भूय एव प्रवक्ष्यामि सावधानमनाः शृणु ॥ ३,३९.१२१ ॥<br><br>
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने एकोनचत्वारिंशोऽध्यायः
