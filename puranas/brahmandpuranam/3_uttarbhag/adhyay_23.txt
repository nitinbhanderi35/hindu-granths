<span style="font-size: 14pt; line-height: 170%"><br>
अथाश्वरूढया क्षिप्ते कुरण्डे भण्डदानवः ।<br>
कुटिलाक्षमिदं प्रोचे पुनरेव युयुत्सया ॥ ३,२३.१ ॥<br><br>
स्वप्नेऽपि यन्न संभाव्यं यन्न श्रुतमितः पुरा ।<br>
यच्च नो शङ्कितं चित्ते तदेतत्कष्टमागतम् ॥ ३,२३.२ ॥<br><br>
कुरण्डदुर्मदौ सत्त्वशालिनौ भ्रातरौ हितौ ।<br>
दुष्टदास्याः प्रभावोऽयं मायाविन्या महत्तरः ॥ ३,२३.३ ॥<br><br>
इतः परं करङ्कादीन्पञ्चसेनाधिनायकान् ।<br>
शतमक्षौहिणीनां च प्रस्थापय रणाङ्गणे ॥ ३,२३.४ ॥<br><br>
ते युद्धदुर्मदाः शूराः संग्रामेषु तनुत्यजः ।<br>
सर्वथैव विजेष्यन्ते दुर्विदग्धविलासिनीम् ॥ ३,२३.५ ॥<br><br>
इति भण्डवचः श्रुत्वा भृशं चत्वरयान्वितः ।<br>
कुटिलाक्षः करङ्कादीनाजुहाव चमूपतीन् ॥ ३,२३.६ ॥<br><br>
ते स्वामिनं नमस्कृत्य कुटिलाक्षेण देशिताः ।<br>
अग्नौ प्रविष्णव इव क्रोधान्धा निर्ययुः पुरात् ॥ ३,२३.७ ॥<br><br>
तेषां प्रयाणनिःसाणरणितं भृशदुःसहम् ।<br>
आकर्ण्य दिग्गजास्तूर्णं शीर्णकर्णा जुघूर्णिरे ॥ ३,२३.८ ॥<br><br>
शतमक्षौहिणीनां च प्राचलत्केतुमालकम् ।<br>
उत्तरङ्गतुरङ्गादि बभौ मत्तमतङ्गजम् ॥ ३,२३.९ ॥<br><br>
ह्रेषमाणहयाकीर्णं क्रन्दद्भटकुलोद्भवम् ।<br>
बृंहमाणगजं गर्जद्रथयक्रं चचाल तत् ॥ ३,२३.१० ॥<br><br>
चक्रनेमिहतक्षोणीरेणुक्षपितरोचिषा ।<br>
बभूवे तुहिनासारच्छन्नेनेव विवस्वता ॥ ३,२३.११ ॥<br><br>
धूलीमयमिवाशेषमभवद्विश्वमण्डलम् ।<br>
क्वचिच्छब्दमयं चैव निःसाणकठिनस्वनैः ॥ ३,२३.१२ ॥<br><br>
उद्भूतैर्धूलिकाजालैराक्रान्ता दैत्यसैनिकाः ।<br>
इयत्तयातः सेनायाः संख्यापि परिभाविता ॥ ३,२३.१३ ॥<br><br>
ध्वजा बहुविधाकारा मीनव्यालादिचित्रिताः ।<br>
प्रचेलुर्धूलिकाजाले मत्स्या इव महोदधौ ॥ ३,२३.१४ ॥<br><br>
तानापतत आलोक्य ललितासैनिकं प्रति ।<br>
वित्रेसुरमराः सर्वे शक्तीनां भङ्गशङ्कया ॥ ३,२३.१५ ॥<br><br>
ते करङ्कमुखाः पञ्च सेनापतय उद्धताः ।<br>
सर्पिणीं नाम समरे मायां चक्रुर्महीयसीम् ॥ ३,२३.१६ ॥<br><br>
तैः समुत्पतिता दुष्टा सर्पिणी रमशांबरी ।<br>
धूम्रवर्णा च धूम्रोष्ठी धूम्रवर्मपयोधरा ॥ ३,२३.१७ ॥<br><br>
महोदधिरिवात्यन्तं गंभीरकुहरोदरी ।<br>
पुरश्चचाल शक्तीनान्त्रासयन्ती मनो रणे ॥ ३,२३.१८ ॥<br><br>
कद्रूरिवापरा दुष्टा बहुसर्पविभूषणा ।<br>
सर्पाणामुद्भवस्थानं मायामयशरीरिणाम् ॥ ३,२३.१९ ॥<br><br>
सेनापतीनां नासीरे वेल्लयन्तीमहीतले ।<br>
वेल्लितं बहुधा चक्रे घोरारावविराविणी ॥ ३,२३.२० ॥<br><br>
तथैव मायया पूर्वं तेऽसुरेद्रा व्यजीजयन् ।<br>
करङ्काद्या दुरात्मानः पञ्चपञ्चत्त्वकामुकाः ॥ ३,२३.२१ ॥<br><br>
अथ प्रववृते युद्धं शक्तीनाममरद्रुहाम् ।<br>
अन्योन्यवीरभाषाभिः प्रोत्साहितघनक्रुधाम् ॥ ३,२३.२२ ॥<br><br>
अत्यन्तसंकुलतया न विज्ञातपरस्पराः ।<br>
शक्तयो दानवश्चैव प्रजहुः शस्त्रपाणयः ॥ ३,२३.२३ ॥<br><br>
अन्योन्यशस्त्रसंघट्टसमुत्थितहुताशने ।<br>
प्रवृत्तविशिखस्रोतःप्रच्छन्नहरिदन्तरे ॥ ३,२३.२४ ॥<br><br>
बहुरक्तनदीपूरह्रियमाणमतङ्गजे ।<br>
मांसकर्दमनिर्मग्ननिष्पन्दरथमण्डले ॥ ३,२३.२५ ॥<br><br>
विकीर्णकेशशैवालविलसद्रक्तनिर्झरे ।<br>
अतिनिष्ठुरविध्वंसि सिंहनादभयङ्करे ॥ ३,२३.२६ ॥<br><br>
रजोऽन्धकारतु मुले राक्षसीतृप्तिदायिनि ।<br>
शस्त्रीशरणिविच्छिन्नदैत्यकण्ठोत्थितासृजि ॥ ३,२३.२७ ॥<br><br>
प्रवृत्ते घोरसंग्रामे शक्तीनां च सुरद्विषाम् ।<br>
अथस्वबलमादाय पञ्चभिः प्रेरिता सती ।<br>
सर्पिणी बहुधा सर्पान्विससर्ज शरीरतः ॥ ३,२३.२८ ॥<br><br>
तक्षकर्केटकसमा वासुकिप्रमुखत्विषः ।<br>
नानाविधवपुर्वर्णा नानादृष्टिभयङ्कराः ॥ ३,२३.२९ ॥<br><br>
नानाविधविषज्वालानिर्दग्धभुवनत्रयाः ।<br>
दारदं वत्सनाभं च कालकूटमथापरम् ॥ ३,२३.३० ॥<br><br>
सौराष्ट्रं च विषं घोरं ब्रह्मपुत्रमथापरम् ।<br>
प्रतिपन्नं शौक्लिकेयमन्यान्यपि विषाणि च ॥ ३,२३.३१ ॥<br><br>
व्यालैः स्वकीयवदनैर्विलोलरसनाद्वयैः ।<br>
विकिरन्तः शक्तिसैन्ये विसम्रुः सर्पिणीतनोः ॥ ३,२३.३२ ॥<br><br>
धूम्रवर्णा द्विवदना सर्पा अतिभयङ्कराः ।<br>
सर्पिण्या नयनद्वन्द्वा दुत्थिताः क्रोधदीपिताः ॥ ३,२३.३३ ॥<br><br>
पीतवर्णास्त्रिफणका दंष्ट्राभिर्विकटाननाः ।<br>
सर्पिण्याः कर्णकुहरादुत्थिताः सर्पकोटयः ॥ ३,२३.३४ ॥<br><br>
अग्रेपुच्छे च वदनं धारयन्तः फणान्वितम् ।<br>
आस्यादा नीलवपुषः सर्पिण्याः फणिनोऽभवन् ॥ ३,२३.३५ ॥<br><br>
अन्यैश्च बलवर्णाश्च चतुर्वक्त्राश्चतुष्पदाः ।<br>
नासिकाविवरात्तस्या उद्गता उग्ररोचिषः ॥ ३,२३.३६ ॥<br><br>
लंबमानमहाचर्मावृत्तस्थूलपयोधरात् ।<br>
नाभिकुण्डाच्च बहवो रक्तवर्णा भयानकाः ॥ ३,२३.३७ ॥<br><br>
हलाहलं वहन्तश्च प्रोत्थिताः पन्नगाधिपाः ।<br>
विदशन्तः शक्तिसेनां दहन्तो विषवह्निभिः ॥ ३,२३.३८ ॥<br><br>
बध्नन्तो भोगपाशैश्च निघ्नन्तः फणमण्डलैः ।<br>
अत्यन्तमाकुलां चक्रुर्ललितेशीचमूममी ॥ ३,२३.३९ ॥<br><br>
खण्ड्यमाना अपि मुहुः शक्तीनां शस्त्रकोटिभिः ॥ ३,२३.४० ॥<br><br>
उपर्युपरि वर्धन्ते सपिण्डप्रविसर्पिणः ।<br>
नश्यन्ति बहवः सर्पा जायन्ते चापरे पुनः ॥ ३,२३.४१ ॥<br><br>
एकस्य नाशसमये बहवोऽन्ये समुत्थिताः ।<br>
मूलभूता यतो दुष्टा सर्पिणी न विनश्यति ॥ ३,२३.४२ ॥<br><br>
अतस्तत्कृतसर्पाणां नाशे सर्पान्तरोद्भवः ।<br>
ततश्चशक्तिसैन्यानां शरीराणि विषानलैः ॥ ३,२३.४३ ॥<br><br>
दह्यमानानि दुःखेन विप्लुतान्यभवन्रणे ।<br>
किङ्कर्तव्यविमूढेषु शक्तिचक्रेषु भोगिभिः ॥ ३,२३.४४ ॥<br><br>
पराक्रमं बहुविधं चक्रुस्ते पञ्च दानवाः ।<br>
करीन्द्री गर्दभशतैर्युक्तं स्यन्दनमास्थितः ॥ ३,२३.४५ ॥<br><br>
चक्रेण तीक्ष्णधारेण शक्तिसेनाममर्दयत् ।<br>
वज्रदन्ताभिधश्चान्यो भण्डदैत्यचमूपतिः ॥ ३,२३.४६ ॥<br><br>
वज्रबाणाभिघातेन होष्ट्रतो हि रणं व्यधात् ।<br>
अथ वज्रमुखश्चैव चक्रिवन्तं महत्तरम् ॥ ३,२३.४७ ॥<br><br>
आरुह्य कुन्तधाराभिः शक्तिचक्रममर्दयत् ।<br>
वज्रदन्ताभिधानोऽन्यश्चमूनामधिपो बली ॥ ३,२३.४८ ॥<br><br>
गृध्रयुग्मरथारूढः प्रजहार शिलीमुखैः ।<br>
तैः सेनापतिभिर्दुष्टैः प्रोत्साहितमथाहवे ॥ ३,२३.४९ ॥<br><br>
शतमक्षौहिणीनां च निपपातैकहेलया ।<br>
सर्पिणी च दुराचारा बहुमायापरिग्रहा ॥ ३,२३.५० ॥<br><br>
क्षणेक्षणे कोटिसंख्यान्विससर्ज फणाधरान् ।<br>
तथा विकलितं सैन्यमवलोक्य रुषाकुला ॥ ३,२३.५१ ॥<br><br>
नकुली गरुडारूढा सा पपात रणाजिरे ।<br>
प्रतप्तकनकप्रख्या ललितातालुसम्भवा ॥ ३,२३.५२ ॥<br><br>
समस्तवाङ्मयाकारा दन्तैर्वज्रमयैर्युता ।<br>
सर्पिण्यभिमुखं तत्र विससर्ज निजं बलम् ॥ ३,२३.५३ ॥<br><br>
तयाधिष्ठिततुङ्गांसः पक्षविक्षिप्तभूधरः ।<br>
गरुडः प्राचलद्युद्धे सुमेरुरिव जङ्गमः ॥ ३,२३.५४ ॥<br><br>
सर्पिणीमायया जातान्सर्पान्दृष्ट्वा भयानकान् ।<br>
क्रोधरक्तेक्षणं व्यात्तं नकुली विदधे मुखम् ॥ ३,२३.५५ ॥<br><br>
अथ श्रीनकुलीदेव्या द्वात्रिंशद्दन्तकोटयः ।<br>
द्वात्रिंशत्कोटयो जाता नकुलाः कनकप्रभाः ॥ ३,२३.५६ ॥<br><br>
इतस्ततः खण्डयन्तः सर्पिणीसर्पमण्डलम् ।<br>
निजदंष्ट्राविमर्देन नाशयन्तश्च तद्विषम् ।<br>
व्यभ्रमन्समरे घोरे विषघ्नाः स्वर्णबभ्रवः ॥ ३,२३.५७ ॥<br><br>
उत्कर्णाः क्रोध सम्पर्काद्धूनिताशेषलोमकाः ।<br>
उत्फुल्ला नकुला व्यात्तवदना व्यदशन्नहीन् ॥ ३,२३.५८ ॥<br><br>
एकैकमायासर्पस्य बभ्रुरेकैक उद्गतः ।<br>
तीक्ष्णदन्तनिपातेन खण्डयामास विग्रहम् ॥ ३,२३.५९ ॥<br><br>
भोगिभोगसृतै रक्तैः सृक्किणी शोणतां गते ।<br>
लिहन्तो नकुला जिह्वापल्लवैः पुप्लुवुर्मृधे ॥ ३,२३.६० ॥<br><br>
नकुलैर्दश्यमानानामत्यन्तचटुलं वपुः ।<br>
मुहुः कुण्डलितैर्भोगैः पन्नगानां व्यचेष्टत ॥ ३,२३.६१ ॥<br><br>
नकुलावलिदष्टानां नष्टासूनां फणाभृताम् ।<br>
फणाभरसमुत्कीर्णा मणयो व्यरुचन्रणे ॥ ३,२३.६२ ॥<br><br>
नकुलाघातसंशीर्णफणाचक्रैर्विनिर्गतैः ।<br>
फणयस्तन्महाद्रोहवह्विज्वाला इवाबभुः ॥ ३,२३.६३ ॥<br><br>
एवंप्रकारतो बभ्रुमण्डलैरवखण्डिते ।<br>
मायामये सर्पजाले सर्पिणी कोपमादधे ॥ ३,२३.६४ ॥<br><br>
तया सह महद्युद्धं कृत्वा सा नकुलेश्वरी ।<br>
गारुडास्त्रमतिक्रूरं समाधत्त शिलीमुखे ॥ ३,२३.६५ ॥<br><br>
तद्गारुडास्त्रमुद्दामज्वालादीपितदिङ्मुखम् ।<br>
प्रविश्य सर्पिणीदेहं सर्पमायां व्यशोषयत् ॥ ३,२३.६६ ॥<br><br>
मायाशक्तोर्विनाशेन सर्पिणी विलयं गता ।<br>
क्रोधं च तद्विनाशेन प्राप्ताः पञ्च चमूवराः ॥ ३,२३.६७ ॥<br><br>
यद्बलेन सुरान्सर्वान्सेनान्यस्तेऽवमेनिरे ।<br>
सा सर्पिणी कथाशेषं नीता नकुलवीर्यतः ॥ ३,२३.६८ ॥<br><br>
अतःस्वबलनाशेन भृशं क्रुद्धाश्चमूचराः ।<br>
एकोद्यमेन शस्त्रौघैर्नकुलीं तामवाकिरन् ॥ ३,२३.६९ ॥<br><br>
एकैव सा तार्क्ष्यरथा पञ्चभिः पृतनेश्वरी ।<br>
लघुहस्ततया युद्धे चक्रे वै शस्त्रवर्षिणी ॥ ३,२३.७० ॥<br><br>
पट्टिशैर्मुसलैश्चैव भिन्दिपालैः सहस्रशः ।<br>
वज्रसारमयैर्दन्तैर्व्यदशन्मर्म सीमसु ॥ ३,२३.७१ ॥<br><br>
ततो हाहारुतं घोरं कुर्वाणा दैत्यकिङ्कराः ।<br>
उदग्रदंशनकुलैर्नकुलैराकुलीकृताः ॥ ३,२३.७२ ॥<br><br>
उत्पत्य गगनात्केचिद्घोरचीत्कार कारिणः ।<br>
देशन्तस्तद्द्विषां सैन्य सकुलाः प्रज्वलक्रुधः ॥ ३,२३.७३ ॥<br><br>
कर्णेषु दष्ट्वा नासायामन्ये दष्टाः शिरस्तटे ।<br>
पृष्ठतो प्यदशन्केचिदा गत्य व्याकृतक्रियाः ॥ ३,२३.७४ ॥<br><br>
विकलाश्छिन्नवर्माणो भयविस्रस्तशस्त्रिकाः ।<br>
नकुलैरभिभूतास्ते न्यपतन्नमरद्रुहः ॥ ३,२३.७५ ॥<br><br>
केचित्प्रविश्यनकुला व्यात्तान्यास्यानि वैरिणाम् ।<br>
भोगिभोगानि वाकृष्य व्यदशन्रसनातलम् ॥ ३,२३.७६ ॥<br><br>
अन्ये कर्णेषु नकुलाः प्राविशन्देववैरिणाम् ।<br>
सूक्ष्मरूपा विशन्तिस्म नानारन्ध्राणि बभ्रवः ॥ ३,२३.७७ ॥<br><br>
इति तैरभिभूतानि नकुलैरवलोकयन् ।<br>
निजसैन्यानि दीनानि करङ्कः कोपमास्थितः ॥ ३,२३.७८ ॥<br><br>
अन्येऽपि च चमूनाथा लघुहस्ता महाबलाः ॥ ३,२३.७९ ॥<br><br>
प्रतिबभ्रु शरस्तोमान्ववृषुर्वारिदा इव ।<br>
दैत्यसैन्यपतिप्रौढ कोदडोत्थाः शिलीमुखाः ।<br>
बभ्रूणां दन्तकोटीषु कठोरघट्टनं व्यधुः ॥ ३,२३.८० ॥<br><br>
चमूपतिशख्यूहैराहतेभ्यः परःशतैः ।<br>
बभ्रूणां वज्रदतेभ्यो निश्चक्राम हुताशनः ।<br>
पञ्चापि ते चमूनाथविसृष्टैरेकहेलया ॥ ३,२३.८१ ॥<br><br>
स्फुरत्फलैः शरकुलैर्बभ्रुसेनां व्यमर्दयत् ।<br>
इतस्ततश्चमूनाथविक्षिप्तशरकोटिभिः ।<br>
विशीर्णगात्रा नकुला नकुलीं पर्यवारयन् ॥ ३,२३.८२ ॥<br><br>
अथ सा नकुली वाणी वाङ्मयस्यैकनायिका ।<br>
नकुलानां परावृत्त्या महान्तं रोषमाश्रिता ॥ ३,२३.८३ ॥<br><br>
अक्षीणनकुलं नाम महास्त्रं सर्वतोमुखम् ।<br>
वह्निज्वालापरीताग्रं संदधे शार्ङ्गधन्वनि ॥ ३,२३.८४ ॥<br><br>
तदस्त्रतो विनिष्ठ्यूता नकुलाः कोटिसंख्याकाः ।<br>
वज्राङ्गा वज्रलोमानो वज्रदंष्ट्रा महाजवा ॥ ३,२३.८५ ॥<br><br>
वज्रसाराश्च निबिडा वज्रजाल भयङ्करा ।<br>
वज्राकारैर्नशैस्तूर्ण दारयन्तो महीतलम् ॥ ३,२३.८६ ॥<br><br>
वज्ररत्नप्रकाशेन लोचनेनापि शोभिताः ।<br>
वज्रसंपातसदृशा नासाचीत्कार कारिणः ॥ ३,२३.८७ ॥<br><br>
मर्दयन्ति सुरारातिसैन्यं दशनकोटिभिः ।<br>
पराक्रमं बहुविधं तेनिरे ते निरेनसः ॥ ३,२३.८८ ॥<br><br>
एवं नकुलकोटीभिर्वज्रघोरैर्महाबलैः ।<br>
विनष्टाः प्रत्यवयवं विनेशुर्दानवाधमाः ॥ ३,२३.८९ ॥<br><br>
एवं वज्रमयैर्बभुमण्डलैः शण्डिते बले ॥ ३,२३.९० ॥<br><br>
शताक्षौहिणिके संख्ये ते स्वमात्रावशेषिताः ।<br>
अतित्रासेन रोषेण गृहीताश्च चमूवराः ।<br>
संग्राममधिकं तेनुः समाकृष्टशरासनाः ॥ ३,२३.९१ ॥<br><br>
तैः समं बहुधा युद्धं तन्वाना नकुलेश्वरी ।<br>
पट्टिशेन करङ्कस्य चिच्छेद कठिनं शिरः ॥ ३,२३.९२ ॥<br><br>
काकवाशितसुख्यानां चतुर्णामपि वैरिणाम् ।<br>
उत्पत्योत्पत्य तार्क्ष्येण व्यलुनादसिना शिरः ॥ ३,२३.९३ ॥<br><br>
तादृशं लाघवं दृष्ट्वा नकुल्या श्यामलांबिका ॥ ३,२३.९४ ॥<br><br>
बहु मेने महासत्त्वां दुष्टासुरविनाशिनीम् ।<br>
निजाङ्गदेवतत्त्वं च तस्यै श्यामांबिका ददौ ॥ ३,२३.९५ ॥<br><br>
लोकोत्तरे गुणे दृष्टे कस्य न प्रीतिसंभवः ।<br>
हतशिष्टा भीतभीता नकुलीशरणं गताः ॥ ३,२३.९६ ॥<br><br>
सापि तान्वीक्ष्य कृपया मा भैष्टेति विहस्य च ।<br>
भवद्राज्ञे रणोदन्तमशेषं च निबोधत ॥ ३,२३.९७ ॥<br><br>
तयैवं प्रेषिताः शीघ्रं तदालोक्य रणक्षितिम् ।<br>
मुदितास्ते पुनर्भीत्या शून्यकायां पलायिताः ॥ ३,२३.९८ ॥<br><br>
तदुदन्तं ततः श्रुत्वा भण्डश्चण्डो रुषाभवत् ॥ ३,२३.९९ ॥<br><br>
इति ब्रह्माण्डमहापुराणे उत्तरभागे ललितोपाख्याने करङ्कादिपञ्चसेनापतिवधो नाम त्रयोविंशोऽध्यायः<br>
</span>
